
১১ বছরের কন্যাশিশুকে ধর্ষণ ও হত্যার দায়ে দুই তরুণকে ফাঁসির দণ্ডাদেশ দিয়েছেন আদালত। আজ বুধবার দুপুরে নাটোর শিশু আদালতের বিচারক (অতিরিক্ত দায়রা জজ) মো. হাসানুজ্জামান এ দণ্ডাদেশ দেন।দণ্ডপ্রাপ্ত দুই তরুণ হলেন নাটোরের নলডাঙ্গা উপজেলার ব্রহ্মপুর পশ্চিম পাড়ার মো. টিপুর ছেলে মো. মোবারক হোসেন ওরফে কালু (২৩) এবং একই উপজেলার কাসিয়াডাঙ্গা গ্রামের আবদুল কুদ্দুসের ছেলে মো. মিঠুন আলী (২৩)।
শিশু আদালতের সরকারি কৌঁসুলি কে এম শাহজাহান আলী প্রথম আলোকে বলেন, রায় ঘোষণার সময় দুই আসামি আদালতে উপস্থিত ছিলেন। রায় ঘোষণার পরপরই দুজনকে নাটোর জেলা কারাগারে পাঠানো হয়েছে।
মামলার বিবরণ থেকে জানা যায়, ধর্ষণ ও হত্যা মামলাটি দায়ের করেন শিশুটির বাবা নলডাঙ্গার ব্রহ্মপুর পশ্চিম পাড়ার জহুরুল ইসলাম। ২০১৫ সালের ২৭ জুলাই সকাল নয়টার দিকে পঞ্চম শ্রেণির ছাত্রী তাঁর মেয়ে স্কুলে যায়। সে স্কুল থেকে ফিরে না এলে তাকে খোঁজাখুঁজি শুরু হয়। পরে তাঁর লাশ এলাকার এক জঙ্গলে পাওয়া যায়। এ ঘটনার সঙ্গে জড়িত স্থানীয় তরুণ মোবারক হোসেন ও তাঁর সহযোগী মিঠুন আলীকে আসামি করে মামলা করা হয়। মামলার তদন্ত শেষে পুলিশ মোবারক ও মিঠুনের বিরুদ্ধে অভিযোগপত্র দেয়। বিচারের জন্য মামলাটি শিশু আদালতে আসে। সাক্ষ্য-প্রমাণ শেষে অভিযোগ প্রমাণিত হওয়ায় দুই তরুণকে ফাঁসির আদেশ দেন আদালত।
আসামিপক্ষে মামলাটি পরিচালনা করেন আইনজীবী মাসুদ হাসান। তিনি বলেন, তাঁর মক্কেলেরা ন্যায়বিচার পাননি। তাঁরা উচ্চ আদালতে আপিল করবেন।
