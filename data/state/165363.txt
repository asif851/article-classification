
নোয়াখালীর কবিরহাট উপজেলার কবিরহাট সরকারি কলেজে গতকাল বুধবার ছাত্রদল ও ছাত্রলীগের কর্মীদের মধ্যে সংঘর্ষে কমপক্ষে ১৫ জন আহত হয়েছেন।আহত ব্যক্তিদের মধ্যে পাঁচজনের পরিচয় পাওয়া গেছে। তাঁরা হলেন কলেজ ছাত্রদলের আহ্বায়ক মাসুদুর রহমান, যুগ্ম আহ্বায়ক ওমর কাজি, অাহম্মদ উল্লা, আবদুল্লাহ আল-মামুন, নজরুল ইসলাম, দিদারুল আলম এবং ছাত্রলীগের কলেজ শাখার প্রচার সম্পাদক জাবেদ আলম ও কর্মী আবদুল জলিল।প্রত্যক্ষদর্শীরা জানান, গতকাল সকালে ছাত্রদলের কর্মীরা দলবল নিয়ে কলেজ ক্যাম্পাসে যান৷ একপর্যায়ে তাঁরা কলেজের মাঠে অবস্থান নেন৷ বেলা ১১টার দিকে ছাত্রলীগের কয়েকজন কর্মীর সঙ্গে ছাত্রদলের কর্মীদের কথা-কাটাকাটি হয়৷ একপর্যায়ে দুই পক্ষের মধ্যে সংঘর্ষ বেধে যায়৷ পরে উভয় পক্ষের কর্মীরা কবিরহাট বাজারে গিয়ে আবারও পাল্টাপাল্টি ধাওয়া ও সংঘর্ষে জড়িয়ে পড়েন৷ এ সময় বাজারের তিনটি ব্যবসাপ্রতিষ্ঠানে হামলা-ভাঙচুরের ঘটনা ঘটে। খবর পেয়ে কবিরহাট থানার পুলিশ ঘটনাস্থলে গিয়ে দুই পক্ষকে ধাওয়া করে পরিস্থিতি নিয়ন্ত্রণে আনে।কলেজ ছাত্রদলের আহ্বায়ক মাসুদুর রহমানের অভিযোগ, তাঁরা কলেজের মাঠে বসে কথা বলছিলেন। এ সময় কোনো কারণ ছাড়াই ছাত্রলীগের ১৪-১৫ জন কর্মী লাঠিসোঁটা নিয়ে অতর্কিতে তাঁদের ওপর হামলা চালান। এ ঘটনার পর তাঁরা কবিরহাট বাজারে চিকিৎসা নিতে গেলে সেখানেও হামলা চালানো হয়।কলেজ ছাত্রলীগের সভাপতি মাসুদুর রহমান প্রথম আলোকে বলেন, একাদশ শ্রেণীর ছাত্ররা কলেজের মাঠে ক্রিকেট খেলছিল। এ সময় ছাত্রদলের কর্মীরা সেখানে ছাত্রলীগের কর্মীদের ওপর হামলা চালালে মারামারি বাধে। এতে ছাত্রলীগের কয়েকজন আহত হয়েছেন।ছাত্রদল ও ছাত্রলীগের কর্মীদের মধ্যে মারামারির সত্যতা নিশ্চিত করে কবিরহাট থানার ভারপ্রাপ্ত কর্মকর্তা (ওসি) এস এম মাহবুবুল আলম প্রথম আলোকে তিনি বলেন, কলেজের মাঠে রোদ পোহানো নিয়ে ঘটনার সূত্রপাত৷ পরে পুলিশ গিয়ে পরিস্থিতি নিয়ন্ত্রণে আনে। তিনি জানান, এ ঘটনায় কোনো পক্ষ থানায় লিখিত অভিযোগ করেনি।
