
লালমনিরহাট থেকে নারায়ণগঞ্জ যাচ্ছিল বাসটি। যাত্রী প্রায় ৫০ জন। আশুলিয়ার মরাগাঙ এলাকায় আসার পর চালক নিয়ন্ত্রণ হারিয়ে ফেলেন। বাসটি প্রায় ৫০ ফুট গভীর খাদের পানিতে গিয়ে পড়ে। আজ শুক্রবার সকাল সোয়া ৭টার দিকে এ দুর্ঘটনা ঘটে।
দুর্ঘটনাকবলিত যাত্রীরা বেশির ভাগ বাস থেকে বেরিয়ে আসতে সক্ষম হন। আটকা পড়েন ১৫ যাত্রী। যাত্রীদের মধ্যে থাকা ফরহাদ নামে এক ব্যক্তি ফায়ার সার্ভিসে মোবাইল ফোনে খবর দেন। সকাল পৌনে ৮টার দিকে উত্তরা ফায়ার সার্ভিসের আটজন উদ্ধারকারী কর্মী আটকে থাকা ১৫ যাত্রীকে উদ্ধার করেন। এদের সবাই গুরুতর আহত। উত্তরা ফায়ার স্টেশনের জ্যেষ্ঠ স্টেশন কর্মকর্তা শফিকুল ইসলাম প্রথম আলোকে বলেন, আহত ১৫ জনকে উত্তরার ইস্টওয়েস্ট মেডিকেল কলেজ অ্যান্ড হসপিটালে ভর্তি করা হয়েছে। এঁদের মধ্যে একজনের অবস্থা বেশ আশঙ্কাজনক।
শফিকুল ইসলাম বলেন, লালমনিরহাট থেকে আসা বাসটির নারায়ণগঞ্জ যাওয়ার কথা ছিল। বাসটির সব যাত্রীই শ্রমিক। আর সবাই পুরুষ।
