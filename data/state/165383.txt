
দীর্ঘ ২৩ বছর ধরে চলা চট্টগ্রামের সন্দ্বীপের গাড়োয়ান হত্যা মামলার সব আসামিকে বেকসুর খালাস দেওয়া হয়েছে। গতকাল রোববার চতুর্থ অতিরিক্ত চট্টগ্রাম জেলা ও দায়রা জজ মোহাম্মদ নজরুল ইসলাম এ রায় দেন। মামলার ২৫ সাক্ষীর মধ্যে তদন্ত কর্মকর্তাসহ ১১ জনের সাক্ষ্য শেষে রায় ঘোষণা করা হয়।
মামলার আট আসামির মধ্যে তিনজন মারা গেছেন। খালাস পাওয়া আসামিরা হলেন মোমিনুল হক, ফয়েজ আহাম্মদ, মো. আশরাফ, আবিউল হক ও মো. ছিদ্দিক। রায়ের আদেশে বিচারক উল্লেখ করেছেন, রাষ্ট্রপক্ষ আসামিদের বিরুদ্ধে অভিযোগ প্রমাণে ব্যর্থ হয়েছে। এ কারণে সব আসামিকে বেকসুর খালাস দেন আদালত।
রায়ের বিষয়ে সরকারি কৌঁসুলি অজয় বোস প্রথম আলোকে বলেন, রাষ্ট্রপক্ষ সংক্ষুব্ধ। রায়ের আদেশের বিরুদ্ধে আপিল করা হবে।
১৯৯৩ সালের ৬ আগস্ট সন্দ্বীপের কচুয়াখালী এলাকায় আক্কাস উদ্দিন নামের এক যুবককে টাকা চুরির অভিযোগে পিটিয়ে হত্যা করা হয়। আক্কাস গরুরগাড়ি চালাতেন।
আসামিপক্ষের আইনজীবী শাহাবুদ্দিন মাহমুদ বলেন, ১১ জন সাক্ষীর কেউ আসামিদের নাম বলতে পারেননি। অনেকেই বলেছেন আসামি গণপিটুনিতে মারা গেছেন।
রায় ঘোষণার সময় মামলার বাদী ও নিহতের বাবা আবুল খায়েরসহ কোনো স্বজন উপস্থিত ছিলেন না। বাদীর বক্তব্য জানতে মুঠোফোনে যোগাযোগের চেষ্টা করা হয়। কিন্তু ফোন বন্ধ পাওয়া যায়। বাদী কয়েক বছর ধরে নানা রোগে বিছানায় শয্যাশায়ী।
গত ২০ আগস্ট প্রথম আলোয় ‘২৩ বছর ধরে মামলা, বাদী শয্যাশায়ী, মারা গেছেন তিন আসামি’ শিরোনামে প্রতিবেদন প্রকাশিত হয়। সেদিনই চট্টগ্রাম জেলা ও দায়রা জজ আদালতের সম্মেলনকক্ষে অনুষ্ঠিত ত্রৈমাসিক বিচারিক সম্মেলনে এ হত্যা মামলা নিয়ে আলোচনা হয়। মামলাটি দীর্ঘ সময়েও নিষ্পত্তি না হওয়ায় গত ৮ আগস্ট বিচারকের কাছে কারণ ব্যাখ্যা চান হাইকোর্ট। একই সঙ্গে তিন মাসের মধ্যে মামলাটি নিষ্পত্তি করার নির্দেশ দেন।
 
