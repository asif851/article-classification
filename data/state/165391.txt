
ঢাকার সাভারে দুর্বৃত্তদের হামলায় এক তরুণ নিহত হয়েছেন। আশঙ্কাজনক অবস্থায় অপর একজনকে ভর্তি করা হয়েছে হাসপাতালে।
আজ সোমবার সন্ধ্যায় সাভার পৌর এলাকার বাড্ডা মহল্লায় এ ঘটনা ঘটে। ঘটনার সঙ্গে জড়িত সন্দেহে এলাকাবাসী দুজনকে পুলিশে সোপর্দ করেছে।   নিহত তরুণের নাম শরীফুল ইসলাম (১৮)। তিনি ময়মনসিংহের গৌরীপুরের রামপুরা গ্রামের মোসলেম উদ্দিনের ছেলে। আহত তরুণের নাম রুহুল আমিন (১৮)। তাঁরা দুজনই বাড্ডা এলাকায় থেকে স্থানীয় একটি জুতা তৈরির কারখানায় চাকরি করতেন।   সাভার থানা-পুলিশ ও হতাহত ব্যক্তিদের পারিবারিক সূত্রে জানা যায়, আজ কর্মস্থল থেকে বাসায় ফেরার পর সন্ধ্যা সাড়ে ছয়টার দিকে তাঁরা দুজন স্থানীয় বাড্ডা সরকারি প্রাথমিক বিদ্যালয়ের মাঠে বসে গল্প করছিলেন। এ সময় কয়েকজন দুর্বৃত্ত তাঁদের ওপর হামলা চালায়। তারা ওই দুই তরুণকে ধারালো অস্ত্র দিয়ে আঘাত করে। হাসপাতালে নেওয়ার পথে শরিফ মারা যান। আর আশঙ্কাজনক অবস্থায় রুহুলকে সাভারের এনাম মেডিকেল কলেজ হাসপাতালে ভর্তি করা হয়েছে।  শরিফের বাবা মোসলেম উদ্দিন বলেন, তাঁর ছেলের সঙ্গে কারও শত্রুতা থাকতে পারে। ওই শত্রুতার জের ধরেই তাঁকে হত্যা করা হয়েছে।  সাভার থানার ভারপ্রাপ্ত কর্মকর্তা (ওসি) মহসিনুল কাদির বলেন, কারা কী কারণে দুই তরুণের ওপর হামরা চালিয়েছে, তা নিশ্চিত হওয়া যায়নি। তবে এলাকাবাসী দুজনকে আটক করে দিয়েছেন। তাঁদের জিজ্ঞাসাবাদ করা হচ্ছে।
