
ময়মনসিংহে জেলা গোয়েন্দা পুলিশের (ডিবি) সঙ্গে কথিত বন্দুকযুদ্ধে এক ব্যক্তি নিহত হয়েছেন। নিহত ব্যক্তি মাদক ব্যবসায়ী ছিলেন বলে দাবি করেছে ডিবি। গতকাল শুক্রবার দিবাগত রাত আনুমানিক আড়াইটার দিকে ময়মনসিংহ শহরের ভাটিকাশর আলিয়া মাদ্রাসা এলাকায় এ বন্দুকযুদ্ধের ঘটনা ঘটে। এ নিয়ে চলতি মাসে ময়মনসিংহে ডিবি পুলিশের সঙ্গে ‘বন্দুকযুদ্ধে’ তিনজন নিহত হয়েছেন।
এর আগে ৪ এপ্রিল রাতে পুলিশকে ছুরিকাঘাত করার মামলার আসামি উজ্জ্বল মিয়া (২৮) ও ২০ এপ্রিল রাতে এক হত্যা মামলার আসামি আবদুর রাজ্জাক (৪০) ডিবির সঙ্গে ‘বন্দুকযুদ্ধে’ নিহত হন।
ডিবি পুলিশ জানায়, গতকাল রাতে ‘বন্দুকযুদ্ধে’ নিহত ব্যক্তির নাম আবদুস ছালাম ওরফে কালাচান (৩৫)। তিনি ময়মনসিংহ শহরের বাঘমারা এলাকার বাসিন্দা ছিলেন। আবদুস ছালাম মাদক, অস্ত্রসহ বিভিন্ন অপরাধে মোট ছয়টি মামলার আসামি ছিলেন। গতকাল রাত আনুমানিক পৌনে দুইটার দিকে শহরের র‌্যালির মোড় থেকে ৫০টি ইয়াবা বড়ি, একটি ধারালো ছুরিসহ ছালামকে গ্রেপ্তার করে ডিবির একটি দল। পরে তাঁকে নিয়ে সিরাজ নামের অপর এক মাদক ব্যবসায়ীকে গ্রেপ্তার করার জন্য ভাটিকাশর আলিয়া মাদ্রাসা এলাকায় অভিযান চালায় ডিবি। ওই সময় সিরাজের নেতৃত্বে সাত-আটজন দুর্বৃত্ত পুলিশের দলকে লক্ষ্য করে গুলি করে আবদুস ছালামকে ছিনিয়ে নেওয়ার চেষ্টা করে। পরে পুলিশ পাল্টা গুলি করে। ওই সময় আবদুস ছালাম কৌশলে পুলিশের হাত থেকে পালানোর চেষ্টা করলে গুলিবিদ্ধ হন। ছালামকে দ্রুত ময়মনসিংহ মেডিকেল কলেজ হাসপাতালে নিয়ে যাওয়ার পর চিকিৎসক তাঁকে মৃত ঘোষণা করেন। বন্দুকযুদ্ধে পুলিশের কনস্টেবল কাওছার হাবিব ও শফিকুল ইসলাম আহত হন। ময়মনসিংহ জেলা গোয়েন্দা পুলিশের ভারপ্রাপ্ত কর্মকর্তা (ওসি) মো. আশিকুর রহমান বলেন, আবদুস ছালাম এলাকায় কুখ্যাত মাদক ব্যবসায়ী ছিলেন।
 
