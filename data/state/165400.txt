
ফেনীর সোনাগাজী উপজেলায় পুলিশের সঙ্গে ডাকাতদলের সংঘর্ষে একজন উপপরিদর্শকসহ পাঁচজন পুলিশ আহত হয়েছেন। এ সময় গুলিবিদ্ধ অবস্থায় অস্ত্রসহ দুই ডাকাতকে আটক করেছে বলে জানিয়েছে পুলিশ।
গতকাল মঙ্গলবার দিবাগত রাত দুইটার দিকে উপজেলার আমিরাবাদ ইউনিয়নের সফরপুর গ্রামে এ ঘটনা ঘটে।
ডাকাতির অভিযোগে আটক ব্যক্তিরা হলেন, দাগনভূঞা উপজেলার সেকান্তরপুর গ্রামের নুরুল হুদা ও ফেনী সদর উপজেলার দৌলতপুর গ্রামের নজরুল ইসলাম।
পুলিশ জানায়, একদল ডাকাত ডাকাতির প্রস্তুতি নিচ্ছিল। গোপন খবরের ভিত্তিতে পুলিশের একটি দল ওই এলাকায় অবস্থান নেয়। এ সময় ডাকাতেরা পুলিশকে লক্ষ করে গুলি ছোড়ে। পুলিশও পাল্টা গুলি ছোড়ে। এতে দুই ডাকাত গুলিবিদ্ধ হয় ও পাঁচ পুলিশ সদস্য আহত হয়।
সোনাগাজী মডেল থানার ভারপ্রাপ্ত কর্মকর্তা (ওসি) মো. হুমায়ুন কবিরের ভাষ্য, পুলিশ গুলিবিদ্ধ ডাকাতদের কাছ থেকে দেশীয় এলজি, দুটি কার্তুজ ও বেশ কয়েকটি ধারালো অস্ত্র উদ্ধার করেছে। গুলিবিদ্ধ দুই ডাকাতকে ফেনী সদর হাসপাতালে ভর্তি করা হয়েছে। আহত এএসআই খলিলুর রহমানসহ পাঁচজনকে সোনাগাজী উপজেলা স্বাস্থ্য কমপ্লেক্সে চিকিৎসা দেওয়া হয়েছে।
 
