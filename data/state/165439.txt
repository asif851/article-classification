
আইনমন্ত্রী আনিসুল হক বলেছেন, অধস্তন আদালতের বিচারকদের শৃঙ্খলাবিধির গেজেট প্রকাশের কারণে সুপ্রিম কোর্টের ক্ষমতা কমেনি বরং একটু বেড়েছে। কেননা এতে বলা হয়েছে উপযুক্ত কর্তৃপক্ষের (রাষ্ট্রপতি ও মন্ত্রণালয়) প্রস্তাব ও সুপ্রিম কোর্টের পরামর্শ অভিন্ন না হলে সে ক্ষেত্রে সুপ্রিম কোর্টের পরামর্শ প্রাধান্য পাবে।
আজ মঙ্গলবার সচিবালয়ে সাংবাদিকদের সঙ্গে আলাপকালে মন্ত্রী এ কথা বলেন।
আচরণবিধির সমালোচকদের উদ্দেশে আনিসুল হক বলেন, তাদের যে পরিকল্পনা ছিল তা নষ্ট হয়ে গেছে। এখন খড়কুটো ধরে সমালোচনা করছেন। তাদের বলব গঠনমূলক সমালোচনা শুনতে আপত্তি নেই। সে জন্য পড়াশোনা করতে হবে। পড়াশোনা করলে দেখবেন এখানে সমালোচনা করার মতো কিছু নেই। তিনি বলেন, ১৯৭৫ সাল থেকে ১৯৯৬ সাল পর্যন্ত সংবিধান নিয়ে অনেক ফুটবল খেলা হয়েছে। আর কোনো খেলা খেলতে দেওয়া হবে না। সংবিধানের ১১৬ অনুচ্ছেদ অনুযায়ী বিচারকদের শৃঙ্খলাবিধি করা হয়েছে। বিচার বিভাগ ও বেসামরিক প্রশাসনের আচরণবিধির মধ্যে আকাশ-পাতাল পার্থক্য হলে সেটা কারও কাছে গ্রহণযোগ্যতা পাবে না।
প্রধান বিচারপতির পদ শূন্যতা নিয়ে এক প্রশ্নের জবাবে আইনমন্ত্রী বলেন, এখন পর্যন্ত তারা সংবিধানের বাইরে গিয়ে কিছু করেননি।
