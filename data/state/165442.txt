
জাতীয় বিশ্ববিদ্যালয়কে বাঁচাতেই বিকেন্দ্রীকরণ করা হচ্ছে বলে জানিয়েছেন শিক্ষামন্ত্রী নুরুল ইসলাম নাহিদ।
আজ শুক্রবার সকালে সিলেটে বাংলাদেশ কলেজ-বিশ্ববিদ্যালয় শিক্ষক সমিতির (বাকবিশিস) জেলা ও মহানগর শাখার দ্বিবার্ষিক সম্মেলনের উদ্বোধন করেন মন্ত্রী।
ব্যর্থতার জন্য এমনটি করা হচ্ছে কি না, এমন প্রশ্নে শিক্ষামন্ত্রী সাংবাদিকদের কাছে কোনো মন্তব্য করতে রাজি হননি। তিনি ‘যা বলেছি, এখানেই শেষ’ বলে এড়িয়ে যাচ্ছিলেন। একপর্যায়ে তিনি বলেন, ‘কলেজের সংখ্যা বিশাল হওয়ায় এটা করা হচ্ছে।’
শিক্ষামন্ত্রী বলেন, ‘অনেক কলেজ বেড়ে গেছে। প্রতিনিয়ত কলেজ বাড়ছে। সিলেটের দ্বিগুণেরও বেশি কলেজ হয়ে গেছে। তাই এই সংখ্যাগুলোর বাড়ার ফলে ম্যানেজমেন্টের প্রবলেম দেখা দিয়েছে। আগের কুকীর্তির ফলে কোর্টের রায়ে ১১০০ লোকের চাকরি চলে গেছে। প্রতিষ্ঠান চলে কীভাবে বলেন। যার জন্য আমরা বিকেন্দ্রীকরণ করে ফেলছি। সিলেটে একটি অফিস করেছি। এরপর আমরা চিন্তা করছি কিছু কলেজের বারডেন কমিয়ে দিলে কাজটা আরও সহজ হবে।’
এরপর সাংবাদিকদের এক প্রশ্নের জবাবে মন্ত্রী বলেন, ‘ফেইলর তো আগেই হয়ে আছে। আমরা এখন বাঁচানোর চেষ্টা করতেছি। সেই জন্যই এ প্রচেষ্টা।’
বর্তমানে জাতীয় বিশ্ববিদ্যালয়ের অধীনে আড়াই হাজারের বেশি কলেজ রয়েছে। 
 
এর আগে শিক্ষামন্ত্রী বাকবিশিস সিলেট জেলা ও মহানগর শাখার ষষ্ঠ দ্বিবার্ষিক সম্মেলনের উদ্বোধনী অনুষ্ঠানে বলেন, ‘আওয়ামী লীগ সরকার ক্ষমতায় আসার পর সরকারি বেতন স্কেল বৃদ্ধি পেয়েছে। এই বেতন স্কেলের পরিধি শিক্ষকদের বাদ দিয়ে হবে না। কারণ শিক্ষকরাই আমাদের অগ্রগতির প্রধান শক্তি। শিক্ষার্থীদের গড়ে তোলার জন্য আসল শক্তি শিক্ষক। শিক্ষার সমস্যার সমাধানের জন্য শিক্ষকদের আন্দোলনের গুরুত্ব রয়েছে। শিক্ষকদের দাবি-দাওয়া আদায়ের অন্যতম প্ল্যাটফর্ম হচ্ছে এই সংগঠন। এই সংগঠনটির আন্দোলনের ৩০ বছরে আমাকে কেউ পাননি এমন কোন নজির নেই। ’
বাকবিশিস সিলেট জেলা শাখার সম্মেলন প্রস্তুতি কমিটির আহ্বায়ক অধ্যক্ষ মো. শামছুল ইসলামের সভাপতিত্বে সম্মেলনে বিশেষ অতিথি হিসেবে বিশ্ব শিক্ষক সমিতি ফেডারেশনের সভাপতি অধ্যাপক মাহফুজা খানম, শাহজালাল বিজ্ঞান ও প্রযুক্তি বিশ্ববিদ্যালয়ের উপাচার্য মো. আমিনুল হক ভুইয়া, সিলেট কৃষি বিশ্ববিদ্যালয়ের উপাচার্য গোলাম শাহী আলম বক্তব্য দেন।

