
মৌলভীবাজারের কমলগঞ্জ উপজেলার কালারায়বিল এলাকায় সহযোগীকে রক্ষা করতে গিয়ে দায়ের আঘাতে দোকানি জসিম মিয়া নিহত হওয়ার ঘটনায় সাব্বির মিয়া নামের এক ব্যক্তিকে গ্রেপ্তার করেছে পুলিশ। গোপন সংবাদের ভিত্তিতে গতকাল রোববার বেলা আড়াইটায় কমলগঞ্জ থানার পুলিশ হবিগঞ্জের বাহুবল উপজেলার আমতলী চা-বাগান থেকে সাব্বিরকে গ্রেপ্তার করে থানায় নিয়ে আসে।৩ ফেব্রুয়ারি রাত আটটার দিকে কাজ শেষে বাড়ি ফেরার পথে জসিম মিয়াকে কুপিয়ে হত্যা করা হয়। এ ঘটনায় ওই দিনই তাঁর বাবা হত্যা মামলা করেন। ঘটনার পর থেকে সাব্বির পলাতক ছিলেন। সাব্বির গ্রেপ্তার হওয়ার সত্যতা নিশ্চিত করেছেন কমলগঞ্জ থানার উপপরিদর্শক (এসআই) জাহিদুল।
