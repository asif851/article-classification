
রাজশাহী সিটি করপোরেশনের ইতিহাসে সবচেয়ে বড় প্রকল্প গতকাল একনেকে অনুমোদন করা হয়েছে। এত বড় প্রকল্প এর আগে কখনো রাজশাহী সিটি করপোরেশন পায়নি। প্রকল্পের অনুমোদিত অর্থের পরিমাণ ১৭২ কোটি ৯৮ লাখ টাকা। এই প্রকল্পের আওতায় নতুন সড়ক নির্মাণ, পুরাতন সড়ক সংস্কার, প্রশস্তকরণ ও আলোকায়নের কাজ করা হবে।
সিটি করপোরেশন সূত্রে জানা গেছে, এই প্রকল্পের আওতায় ১৩২ দশমিক ৩৭ কিলোমিটার নতুন সড়ক নির্মাণ করা হবে। মোট ৩২৯টি রাস্তার কাজ করা হবে। নগরের বহরমপুর থেকে কাশিয়াডাঙ্গা পর্যন্ত ৪ দশমিক ২৩ কিলোমিটার রাস্তাটি চার লেনের করা হবে। এর দুদিকে ফুটপাত করা হবে। একদিকে দৃষ্টিপ্রতিবন্ধীদের হাঁটার জন্য আলাদা ফুটপাত থাকবে। পাশ দিয়ে একটি সাইকেল লেনও করা হবে।
