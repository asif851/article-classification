
রূপালী ব্যাংকের কর্মকর্তা (ক্যাশ) পদে নিয়োগ পরীক্ষার প্রশ্নপত্র ফাঁসের গুজব উঠেছে। এ নিয়ে আজ বৃহস্পতিবার সন্ধ্যা থেকে সামাজিক যোগাযোগমাধ্যম ফেসবুকে বিভিন্ন সেটের প্রশ্নপত্র শেয়ার করছেন অনেকে। তবে নিয়োগ কর্তৃপক্ষ বলছেন, এসব প্রশ্ন ‘ভুয়া’।
শুক্রবার সকালে রূপালী ব্যাংকের এই পদে নিয়োগ পরীক্ষা হওয়ার কথা রয়েছে। ফেসবুকে থাকা এ ধরনের কিছু প্রশ্নপত্র প্রথম আলোর কাছে রয়েছে।
ব্যাংকার্স সিলেকশন কমিটির সদস্যসচিব মোশাররফ হোসেন খান প্রথম আলোকে বলেন, ফেসবুকে কিছু প্রশ্ন শেয়ার করে অনেকে একে রূপালী ব্যাংকের নিয়োগ পরীক্ষার প্রশ্ন বলছেন। কিন্তু এগুলো ভুয়া প্রশ্ন। তিনি বলেন, এ ধরনের ঘটনা সামনে এলে থানায় সাধারণ ডায়েরি করার পরামর্শ দেন তিনি।
মোশাররফ হোসেন পরীক্ষার্থীদের বিভ্রান্ত না হওয়ার পরামর্শ দেন।
কমিটির একজন কর্মকর্তা প্রথম আলোকে বলেন, এখন পর্যন্ত ফেসবুকে এ ধরনের চারটি প্রশ্নের নমুনা তাঁরা পেয়েছেন। কিন্তু সেগুলোর সঙ্গে আগামীকালের পরীক্ষার প্রশ্নের কোনো সেটের সঙ্গে মিল নেই।
২০১৭ সালের ১৬ জুলাই কর্মকর্তা (ক্যাশ) পদে নিয়োগ বিজ্ঞপ্তি দেওয়া হয়।
