
নাটোরের জেলা প্রশাসকের (ডিসি) সরকারি মুঠোফোনে ফোন করে প্রধানমন্ত্রীকে গালিগালাজ করার অভিযোগে শিলা খাতুন (২৪) নামের এক তরুণীকে আটক করেছে গোয়েন্দা পুলিশ। আজ রোববার দুপুরে জেলা শহরের স্টেশন বাজার এলাকা থেকে ওই তরুণীকে আটক করা হয়।
জেলা প্রশাসক শাহিনা খাতুন বলেন, শিলা খাতুন ২৯ সেপ্টেম্বর রাতে তাঁর সরকারি নম্বরে ফোন করে প্রধানমন্ত্রী সম্পর্কে অকথ্য ভাষায় গালিগালাজ করেন। ফোন কেটে দিলে শিলা পুনরায় ফোন দিয়ে গালিগালাজ করেন। পরে বিষয়টি তিনি পুলিশ সুপার (এসপি) বিপ্লব বিজয় তালুকদারকে জানান।
নাটোর জেলা গোয়েন্দা পুলিশের ভারপ্রাপ্ত কর্মকর্তা (ওসি) আবদুল হাই জানান, শিলা খাতুন সিংড়া উপজেলার কলম পালপাড়া গ্রামের আবদুর রহিম মিয়ার মেয়ে। এসপির নির্দেশে জেলা গোয়েন্দা পুলিশ শিলা খাতুনের মুঠোফোনের অবস্থান শনাক্ত করে। রোববার দুপুর ১২টার দিকে পুলিশ শহরের স্টেশন বাজার এলাকায় ওই তরুণীর ভাড়া বাসায় অভিযান চালিয়ে তাঁকে আটক করে। এসপির কার্যালয়ে নিয়ে তাঁকে জিজ্ঞাসাবাদ করা হচ্ছে।
এসপি বিপ্লব বিজয় তালুকদার জানান, আটক তরুণীর বিরুদ্ধে নিয়মিত মামলা করা হবে অথবা তাঁকে ভ্রাম্যমাণ আদালতে সোপর্দ করা হবে।
