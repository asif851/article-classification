

রাজধানীর শাহবাগে বঙ্গবন্ধু শেখ মুজিব মেডিকেল বিশ্ববিদ্যালয় হাসপাতালের (বিএসএমএমইউ) সীমানাপ্রাচীর ধসের ঘটনায় আহত এক পথচারী মারা গেছেন। তাঁর নাম পারভীন আক্তার ( ৪৫)।
এ ঘটনায় আহত হয়েছেন দুজন পথচারীসহ আরও চারজন। তাঁরা এই হাসপাতালেই চিকিৎসাধীন।
আজ বুধবার বিকেল পাঁচটার দিকে দেয়াল ধসের ঘটনাটি ঘটে।
হাসপাতালের পরিচালক ব্রিগেডিয়ার জেনারেল মো. আবদুল্লাহ আল হারুন প্রথম আলোকে বলেন, বিকেলে বৃষ্টির সময় বিশ্ববিদ্যালয়ের সি ব্লকের গাড়ি পার্কিং এলাকার সামনে সীমানাপ্রাচীর ধসে যায়। এ ঘটনায় তিনজন পথচারী, একজন আনসার সদস্য ও একজন নার্স আহত হয়েছেন। আহত ব্যক্তিদের মধ্যে পারভীন মাথায় আঘাত লেগেছিল। তাঁকে হাসপাতালের নিবিড় পরিচর্যাকেন্দ্রে (আইসিইউ) রাখা হয়। সেখানে সন্ধ্যা সাড়ে সাতটার দিকে তিনি মারা যান।
বাকি চারজন কেমন আছেন জানতে চাইলে পরিচালক বলেন, বাকিদের সম্পর্ক বলা যায় শঙ্কামুক্ত। ।
ঘটনাস্থলে শাহবাগ থানার একটি দল পাঠানো হয়েছে বলে জানান পুলিশের রমনা বিভাগের উপকমিশনার (ডিসি) মারুফ হোসেন সরদার।
