
বেসরকারি বিশ্ববিদ্যালয় নিয়ে প্রতিবেদনের সত্যতা প্রমাণ করতে না পারলে ট্রান্সপারেন্সি ইন্টারন্যাশনাল বাংলাদেশকে (টিআইবি) অবিলম্বে তাদের প্রতিবেদন প্রত্যাহারের আহ্বান জানিয়েছেন শিক্ষামন্ত্রী নুরুল ইসলাম নাহিদ। তিনি বলেছেন, প্রমাণ করতে না পারলে টিআইবিকে জাতির কাছে ক্ষমা চাইতে হবে।আজ বৃহস্পতিবার নওগাঁ-৩ আসনের সাংসদ ছলিম উদ্দিনের এক সিদ্ধান্ত প্রস্তাবের ওপর বক্তব্য দিতে গিয়ে সংসদে শিক্ষামন্ত্রী এ কথা বলেন।সোমবার টিআইবির এক প্রতিবেদনে বলা হয়, বেসরকারি বিশ্ববিদ্যালয়গুলোতে পরীক্ষায় পাস করিয়ে দেওয়া থেকে শুরু করে অ্যাসাইনমেন্ট, অডিট, ভুয়া সনদ, পাঠ্যক্রম, বিভাগ অনুমোদন ও অনুষদ অনুমোদন, বিশ্ববিদ্যালয়ের বিরুদ্ধে বিভিন্ন অভিযোগ নিষ্পত্তি, বিশ্ববিদ্যালয় স্থাপনের জন্য পরিদর্শন, ভিসি ও প্রো-ভিসি, ট্রেজারার নিয়োগের অনুমোদন এবং বিশ্ববিদ্যালয় স্থাপনের অনুমোদনসহ বিভিন্ন কাজে ৫০০ থেকে তিন কোটি টাকা পর্যন্ত লেনদেনের তথ্য পাওয়া গেছে।
এ বিষয়ে শিক্ষামন্ত্রী বলেন, টিআইবির প্রতিবেদনে সুনির্দিষ্ট কোনো অভিযোগ ও তথ্য নেই। এ কারণে অভিযোগের কোনো ভিত্তি নেই। তাদের হাতে প্রমাণ নেই। সরকারকে বেকায়দায় ফেলতে এবং জনগণকে বিভ্রান্ত করতে এ প্রতিবেদন দেওয়া হয়েছে। তবুও এ ধরনের অভিযোগের বিষয়ে মন্ত্রণালয় তদন্ত শুরু করেছে। আজকেই তদন্ত শুরু হয়েছে।
নাহিদ বলেন, ‘মিথ্যা অপপ্রচার করে দেশবাসীকে বিভ্রান্ত করার অধিকার টিআইবির নেই। কী প্রমাণ আছে, তা অবিলম্বে হাজির করুন। তা না হলে প্রতিবেদন প্রত্যাহার করে দেশবাসীর কাছে ক্ষমা প্রার্থনা করুন।’
