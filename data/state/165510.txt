

উপকূলে আজ শনিবার দুপুরে আঘাত হেনেছে ঘূর্ণিঝড় ‘রোয়ানু’। চট্টগ্রাম বিমানবন্দর ও বন্দরের কার্যক্রম বন্ধ রয়েছে। সন্দ্বীপ ও বাঁশখালী উপজেলায় বেড়িবাঁধ ভেঙে লোকালয়ে পানি ঢুকে পড়েছে। বেড়িবাঁধ ভেঙে কুতুবদিয়ার চারটি, মহেশখালীর তিনটি, টেকনাফের একটি, পেকুয়ার তিনটি ইউনিয়ন লন্ডভন্ড হয়েছে। কক্সবাজারে বিভিন্ন এলাকার কয়েক হাজার ঘরবাড়ি প্লাবিত হয়েছে। বরগুনায় দেড় লাখের বেশি মানুষ পানিবন্দী হয়ে পড়েছে।
আবহাওয়া অধিদপ্তর জানায়, সন্ধ্যা ছয়টার মধ্যে রোয়ানু উপকূল পেরিয়ে যেতে পারে। অধিদপ্তরের পরিচালক সামসুদ্দিন আহমেদ বলেন, মেঘনা মোহনা, নোয়াখালী, কুতুবদিয়া, সন্দ্বীপ, হাতিয়া, সীতাকুণ্ড উপকূল হয়ে রোয়ানু উত্তর দিকে চলে যাবে। এর প্রভাবে উপকূলীয় অঞ্চলসহ দেশের বিভিন্ন স্থানে আগামীকাল বৃষ্টির সম্ভাবনা রয়েছে।
আমাদের নিজস্ব প্রতিবেদক ও প্রতিনিধির পাঠানো খবর:
চট্টগ্রাম: জেলা প্রশাসক মেজবাহ উদ্দীন প্রথম আলোকে জানান, বাঁশখালীর খানখানাবাদ, সন্দ্বীপের রহমতপুর, সারিকাইত ও কালাপানিয়া এলাকায় বেড়িবাঁধ ভেঙে লোকালয়ে লোনা পানি প্রবেশ করেছে। এ ছাড়া কর্ণফুলী নদীর সংযোগ হালদা নদী দিয়ে রাউজানের কিছু এলাকা প্লাবিত হয়েছে।
সন্দ্বীপের উপজেলা নির্বাহী কর্মকর্তা (ইউএনও) সাইফুল ইসলাম প্রথম আলোকে বলেন, রহমতপুরের বেড়িবাঁধ মেরামত করে লোনা পানি প্রবেশ ঠেকানো গেছে। আর সারিকাইত ইউনিয়ন এলাকায় বেড়িবাঁধ মেরামতের জন্য লোকজন পাঠানো হয়েছে।
আমাদের আনোয়ারার প্রতিনিধি জানান, শঙ্খ নদের বেড়িবাঁধ ভেঙে গহিরা, দক্ষিণ সারেঙ্গা, জুঁইদণ্ডী সাপমারা খালের মুখ, লামার বাজার, গোদারগোড়ার বিস্তীর্ণ এলাকা প্লাবিত হয়েছে। ফকিরহাট এলাকায় ২০টি ঘর পানিতে ভেসে গেছে। বঙ্গোপসাগরের উপকূলবর্তী এলাকা আনোয়ারা উপজেলার বার আউলিয়া, চীপাতলী ও উঠান মাঝির ঘাট এলাকা সমুদ্রের পানিতে প্লাবিত হয়েছে। লোকজনকে আশ্রয়কেন্দ্রে সরিয়ে নেওয়া হয়েছে।
এদিকে রোয়ানু আঘাত হানায় চট্টগ্রাম নগরের সর্বত্র বিদ্যুৎ সরবরাহ বন্ধ করে দেওয়া হয়েছে। নগরের বাদশা মিয়া সড়ক, রৌফাবাদ, বারেক বিল্ডিং মোড়সহ বিভিন্ন এলাকায় গাছ উপড়ে পড়েছে রাস্তার ওপর। নগরের পতেঙ্গা সমুদ্রসৈকত এলাকার ঝিনুক মার্কেটের নিচের অংশের দোকানপাট পানিতে ভেসে গেছে।
চট্টগ্রাম শাহ আমানত আন্তর্জাতিক বিমানবন্দরের ব্যবস্থাপক উইং কমান্ডার রিয়াজুল কবির প্রথম আলোকে বলেন, ক্ষয়ক্ষতি এড়াতে সকাল ১০টা থেকে উড়োজাহাজের ওঠানামা ও বিমানবন্দরের পরিচালন কার্যক্রম বন্ধ রাখা হয়েছে।
চট্টগ্রাম বন্দরের পর্ষদ সদস্য জাফর আলমের ভাষ্য, চট্টগ্রাম বন্দরে আজ সকাল আটটা থেকে সব ফটক বন্ধ করে দেওয়া হয়। একই সঙ্গে পণ্য ওঠানামা, পরিবহনসহ সব ধরনের কার্যক্রমও বন্ধ করে দেওয়া হয়েছে।
পিডিবি চট্টগ্রাম নগরের স্টেডিয়াম এলাকার নির্বাহী প্রকৌশলী অশোক চৌধুরী বলেন, ঘূর্ণিঝড় কেটে যাওয়ার পর পরিস্থিতি বিবেচনা করে বিদ্যুৎ সরবরাহ দেওয়া হবে।
কক্সবাজার: দুপুর সাড়ে ১২টার দিকে জেলা প্রশাসক মো. আলী হোসেন প্রথম আলোকে বলেন, রোয়ানুর প্রভাবে সাগরের পানি স্বাভাবিকের চেয়ে ছয়-সাত ফুট উচ্চতায় বৃদ্ধি পেয়ে উপকূলে আঘাত হেনেছে। বেড়িবাঁধ ভেঙে কুতুবদিয়ার চারটি, মহেশখালীর তিনটি, টেকনাফের একটি, পেকুয়ার তিনটি ইউনিয়ন লন্ডভন্ড হয়েছে। কক্সবাজার পৌরসভার নাজিরারটেকসহ বিভিন্ন এলাকার কয়েক হাজার ঘরবাড়ি প্লাবিত হয়েছে। এসব এলাকার অন্তত ৭০ হাজার মানুষকে ১২৭টি আশ্রয়কেন্দ্রে সরিয়ে নেওয়া হয়েছে।
জেলায় ৬ নম্বর বিপৎ​সংকেত বহাল আছে বলে জানিয়েছেন কক্সবাজার আবহাওয়া কার্যালয়ের সহকারী আবহাওয়াবিদ এ কে এম নাজমুল হক।
সকাল ১০টার দিকে কক্সবাজার সমুদ্রসৈকতের লাবণী পয়েন্টে গিয়ে দেখা গেছে, জোয়ারের পানিতে প্লাবিত হচ্ছে ইয়াছির লাইফ গার্ড স্টেশন, পুলিশের পর্যবেক্ষণ টাওয়ারসহ শতাধিক দোকানপাট। ইয়াছির লাইফ গার্ড স্টেশনের পরিচালক মোস্তফা কামাল বলেন, পর্যটকসহ লোকজনকে সৈকতে নামতে দেওয়া হচ্ছে না।
বরগুনা: রোয়ানুর প্রভাবে নদ-নদীতে অধিক উচ্চতার জোয়ারের তোড়ে ও প্রবল বর্ষণে বরগুনা সদর, তালতলী ও পাথরঘাটা উপজেলার ১২টি স্থানে বন্যানিয়ন্ত্রণ বাঁধ ভেঙে গেছে। এতে এসব এলাকার ৪৩টি গ্রাম প্লাবিত হয়ে দেড় লাখের বেশি মানুষ পানিবন্দী হয়ে পড়েছে।বরগুনা পানি উন্নয়ন বোর্ডের নির্বাহী প্রকৌশলী এস এম শহিদুল ইসলাম বলেন, বাঁধ ভেঙে যাওয়ায় কী পরিমাণ ক্ষয়ক্ষতি হয়েছে, দুর্যোগপূর্ণ আবহাওয়ার কারণে সেটা জানা সম্ভব হয়নি।
আরও জানতে পড়ুন: 
চট্টগ্রাম অতিক্রম করছে ‘রোয়ানু’‘রোয়ানুর’ প্রভাবে সৃষ্ট ঝড়ে নিহত ৬ঘূর্ণিঝড়ের নাম ‘রোয়ানু’ কেন?
