
সিরাজগঞ্জের রায়গঞ্জ উপজেলার ঘুড়কা ইউনিয়নের ঘুড়কা আদর্শ উচ্চবিদ্যালয়ে এসএসসি পরীক্ষার ফরম পূরণে অতিরিক্ত অর্থ আদায় করা হয়েছে বলে অভিযোগ পাওয়া গেছে।এ ব্যাপারে এক শিক্ষার্থীর অভিভাবক গতকাল বৃহস্পতিবার দুর্নীতি দমন কমিশনের পাবনা অঞ্চলের উপপরিচালকের বরাবর লিখিত অভিযোগ দিয়েছেন।অভিযোগপত্রে উল্লেখ করা হয়, উপজেলার ঘুড়কা ইউনিয়নের ঘুড়কা আদর্শ উচ্চবিদ্যালয়ের প্রধান শিক্ষক গোকুল চন্দ্র ও সহকারী শিক্ষক এ কে এম ফজলুল হক শিক্ষার্থীদের কাছ থেকে এসএসসির ফরম পূরণে অতিরিক্ত টাকা আদায় করেছেন। রাজশাহী মাধ্যমিক ও উচ্চমাধ্যমিক শিক্ষা বোর্ড এসএসসির ফরম পূরণে মানবিক ও ব্যবসায় শিক্ষা শাখার জন্য এক হাজার ৩৫৫ টাকা এবং বিজ্ঞান শাখার জন্য এক হাজার ৩৮৫ টাকা নির্ধারণ করেছে। কিন্তু এই বিদ্যালয়ের শিক্ষার্থীদের কাছ থেকে তিন হাজার ৫০০ থেকে চার হাজার টাকা পর্যন্ত আদায় করেছেন ওই শিক্ষকেরা।অভিযোগকারী কালিকাপুর গ্রামের আবদুস সাত্তারের স্ত্রী খোদেজা বেগম বলেন, অতিরিক্ত অর্থ আদায়ের বিষয়টি কয়েকজন অভিভাবক রাজশাহী শিক্ষা বোর্ডের পরীক্ষা নিয়ন্ত্রককে জানান। এরপর একটি তদন্ত কমিটি অতিরিক্ত অর্থ আদায়ের সত্যতা খুঁজে পেলেও কোনো ব্যবস্থা নেয়নি। তাই তিনি দুদকের বরাবর অভিযোগ দিয়েছেন।প্রধান শিক্ষক গোকুল চন্দ্র বলেন, নিয়ম অনুযায়ী ফরম পূরণের টাকা আদায় করা হয়েছে।বিদ্যালয় ব্যবস্থাপনা কমিটির সভাপতি সাইফুল ইসলাম বলেন, ‘আমার নির্দেশ অমান্য করে প্রধান শিক্ষক তাঁর পক্ষের শিক্ষকদের সঙ্গে নিয়ে ফরম পূরণে অতিরিক্ত টাকা আদায় করেছেন।’
