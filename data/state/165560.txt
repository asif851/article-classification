
কুমিল্লা সদর দক্ষিণ উপজেলায় পুলিশের সঙ্গে ‘বন্দুকযুদ্ধে’ এক ব্যক্তি নিহত হয়েছেন। গতকাল শনিবার দিবাগত রাত দেড়টার দিকে এ ঘটনা ঘটে।পুলিশের ভাষ্য, নিহত ব্যক্তির নাম কালা স্বপন (৩৫)। তিনি তালিকাভুক্ত সন্ত্রাসী ছিলেন। তাঁর বাড়ি সদর দক্ষিণ উপজেলার রামপুর গ্রামে। সদর দক্ষিণ মডেল থানার ভারপ্রাপ্ত কর্মকর্তা (ওসি) প্রশান্ত পালের দাবি, গতকাল দিবাগত রাত একটার দিকে আদর্শ সদর উপজেলার নন্দনপুর এলাকা থেকে স্বপনকে গ্রেপ্তার করা হয়। এরপর তাঁকে নিয়ে অস্ত্র উদ্ধারের অভিযানে নামে পুলিশ। সদর দক্ষিণ উপজেলার ভাটপাড়া এলাকায় পৌঁছালে স্বপনের সহযোগীরা পুলিশকে লক্ষ্য করে গুলি ছোড়ে। পুলিশও পাল্টা গুলি চালায়। এতে গুলিবিদ্ধ হয়ে নিহত হন স্বপন।পুলিশের দাবি, ঘটনাস্থল থেকে একটি রিভলবার ও দুটি গুলি উদ্ধার করা হয়েছে।পুলিশ জানায়, সদর দক্ষিণ উপজেলা যুবলীগের সদস্য মোস্তাক মিয়া হত্যা মামলার প্রধান আসামি ছিলেন স্বপন। তাঁর বিরুদ্ধে হত্যা, অপহরণের পর হত্যা, অস্ত্রসহ ২৮টি মামলা রয়েছে। স্বপনের লাশ উদ্ধার করে কুমিল্লা মেডিকেল কলেজের মর্গে পাঠিয়েছে পুলিশ।
