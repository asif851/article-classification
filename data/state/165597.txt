
গোপালগঞ্জের টুঙ্গিপাড়ায় জাতির জনক বঙ্গবন্ধু শেখ মুজিবুর রহমানের মাজারে ফুল দিয়ে শ্রদ্ধা জানিয়েছেন প্রধানমন্ত্রী শেখ হাসিনা।
আজ শুক্রবার বঙ্গবন্ধুর ৩৯তম মৃত্যুবার্ষিকী ও জাতীয় শোক দিবস উপলক্ষে তিনি সেখানে যান। ফুল দেওয়ার পরে প্রধানমন্ত্রী নীরবে কিছু সময় দাঁড়িয়ে থেকে বঙ্গবন্ধুর প্রতি শ্রদ্ধা জানান। খবর বাসসের।
তিন বাহিনীর প্রধান এবং সশস্ত্র বাহিনী বিভাগের প্রিন্সিপাল স্টাফ অফিসার দেশের স্বাধীনতা অর্জনে নেতৃত্বদানকারী জাতির পিতার প্রতি সামরিক অভিবাদন জানান। বাংলাদেশ সশস্ত্র বাহিনীর সুসজ্জিত দল গার্ড অব-অনার দেয়। এ সময় করুণ সুরে বিউগল বাজানো হয়।
বঙ্গবন্ধু ও তাঁর শহীদ স্ত্রী বঙ্গমাতা ফজিলাতুন্নেছা মুজিব এবং ১৯৭৫ সালের ১৫ আগস্ট নিহত সব শহীদের আত্মার মাগফিরাত কামনা করে বিশেষ মোনাজাত করা হয়। মোনাজাতে দেশের শান্তি, অগ্রগতি এবং সমৃদ্ধি কামনা করা হয়।
এ সময় শিল্পমন্ত্রী আমির হোসেন আমু, বাণিজ্যমন্ত্রী তোফায়েল আহমেদ, কৃষিমন্ত্রী মতিয়া চৌধুরী, স্থানীয় সরকার ও সমবায় মন্ত্রী সৈয়দ আশরাফুল ইসলাম, নৌমন্ত্রী শাজাহান খান, পরিবেশ ও বনমন্ত্রী আনোয়ার হোসেন মঞ্জু, ভূমিমন্ত্রী শামসুর রহমান শরীফ, প্রধানমন্ত্রীর নিরাপত্তা উপদেষ্টা মেজর জেনারেল (অব.) তারিক আহমেদ সিদ্দিকী, জনপ্রশাসন প্রতিমন্ত্রী আসমত আরা সাদেক এবং জাতীয় সংসদের চিফ হুইপ এএসএম ফিরোজ উপস্থিত ছিলেন। জাতীয় সংসদের স্পিকার ড. শিরীন শারমিন চৌধুরীও বঙ্গবন্ধুর মাজারে ফুল দিয়ে শ্রদ্ধা জানান।
পরে দলের পক্ষ থেকে আওয়ামী লীগের কেন্দ্রীয় ও দলের বিভিন্ন অঙ্গসংগঠনের নেতারা বঙ্গবন্ধুর মাজারে ফুল দিয়ে শ্রদ্ধা জানান। পরে প্রধানমন্ত্রী, মন্ত্রিপরিষদ সদস্য এবং দলীয় নেতা-কর্মীরা মন্ত্রিপরিষদ বিভাগ ও গোপালগঞ্জ জেলা প্রশাসন আয়োজিত মিলাদ ও দোয়া মাহফিলে অংশ নেন।
আরও জানতে পড়ুনবঙ্গবন্ধুর প্রতিকৃতিতে রাষ্ট্রপতি ও প্রধানমন্ত্রীর শ্রদ্ধা
শোকাবহ ১৫ আগস্ট আজ 
