
সিলেটের জৈন্তাপুর উপজেলার গুয়াবাড়ি সীমান্তে দুর্বৃত্তদের গুলিতে মোহাম্মদ কুদরত (৩২) নামের একজন বাংলাদেশি নিহত হয়েছেন। গত শুক্রবার সকালে ওই ঘটনার পর লাশ সীমান্তের ওপারে নিয়ে যায় দুর্বৃত্তরা।নিহত কুদরতের বাড়ি গুয়াবাড়ি আদর্শগ্রামে। তিনি একজন দিনমজুর ছিলেন। গতকাল শনিবার বিকেলে ভারতীয় সীমান্তরক্ষী বাহিনীর (বিএসএফ) সঙ্গে পতাকা বৈঠক করে লাশ ফেরত দেওয়ার আহ্বান জানিয়েছে বর্ডার গার্ড বাংলাদেশ (বিজিবি)।এলাকাবাসীর বরাত দিয়ে বিজিবি সূত্র জানায়, শুক্রবার বেলা ১১টার দিকে ভারত-বাংলাদেশের ১২৯৩ মেইন পিলারের কাছে অবস্থান করছিলেন কুদরত। এ সময় গুলির শব্দ শুনে এলাকাবাসী ঘটনাস্থলে গিয়ে দেখেন একদল লোক কুদরতের লাশ সীমান্তের ওপারে খাসিয়া বস্তির দিকে নিয়ে যাচ্ছে। বিকেলে ঘটনাটি বিজিবির জৈন্তাপুর ক্যাম্পকে জানানো হয়। বিজিবি ওই দিনই বিএসএফকে পতাকা বৈঠকের আহ্বান করে।
