
সিলেটে পাঁচ দফা দাবিতে কাল রোববার থেকে অনির্দিষ্টকালের ধর্মঘট ডেকেছেন পরিবহনশ্রমিকেরা। ধর্মঘটে সব ধরনের বাস চলাচল বন্ধ থাকবে।
আজ শনিবার বিকেলে নগরে মাইকিং করে এ কর্মসূচি ঘোষণা করেছে সিলেট জেলা পরিবহন শ্রমিক ইউনিয়ন।
শ্রমিক ইউনিয়ন জানিয়েছে, গত মহান মে দিবসের কর্মসূচিতে এক শ্রমিকনেতার অনুসারীরা জেলা পরিবহন শ্রমিক ইউনিয়নের মিছিলে অনুপ্রবেশ করে অটোরিকশা ভাঙচুর করেছে। এ ঘটনায় ভাঙচুর করা ব্যক্তিদের বাদ দিয়ে নির্দোষ শ্রমিকনেতাদের বিরুদ্ধে থানায় মামলা করা হয়। এ মামলা প্রত্যাহারসহ আরও কয়েকটি দাবিতে পরিবহন ধর্মঘট ডাকা হয়েছে।
সিলেট জেলা পরিবহন শ্রমিক ইউনিয়নের সভাপতি সেলিম আহমদ ফলিক বলেন, শ্রমিকদের বিরুদ্ধে করা মামলা প্রত্যাহার, সিলেট-কোম্পানীগঞ্জ সড়কে মোটরসাইকেলে যাত্রী পরিবহন বন্ধ করাসহ পাঁচ দফা দাবিতে এ ধর্মঘট আহ্বান করা হয়েছে। দাবি মেনে নেওয়ার ব্যাপারে স্থানীয় প্রশাসন উদ্যোগ না নিলে ধর্মঘট অব্যাহত থাকবে।
