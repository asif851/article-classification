
চট্টগ্রাম কেন্দ্রীয় কারাগারে আটক বন্দীদের ভোট গ্রহণের ব্যবস্থা নিতে নির্বাচন কমিশনকে (ইসি) চিঠি দিয়েছে বিএনপি। গতকাল বৃহস্পতিবার চট্টগ্রাম সিটি নির্বাচনের রিটার্নিং কর্মকর্তার মাধ্যমে এ চিঠি দেন বিএনপি-সমর্থিত মেয়র প্রার্থী মোহাম্মদ মনজুর আলমের প্রধান নির্বাচনী এজেন্ট ও নগর বিএনপির সভাপতি আমীর খসরু মাহমুদ চৌধুরী।কারাবন্দী ভোটারদের নিয়ে গতকাল প্রথম আলোয় ‘ভোটার, তবে ভোট দিতে পারবেন না’ শিরোনামে প্রতিবেদন প্রকাশিত হয়।চিঠিতে উল্লেখ করা হয়, বিএনপির নেতৃত্বাধীন ২০-দলীয় জোটের অনেক নেতা-কর্মী কারাগারে আটক রয়েছেন। এ ছাড়া অনেক সাধারণ নাগরিকও রয়েছেন; যাঁরা চট্টগ্রাম সিটি করপোরেশন এলাকার ভোটার। কিন্তু ২৮ এপ্রিলের নির্বাচনে তাঁরা ভোট দিতে পারবেন না। তাই কারাগারে আটক বন্দীদের ভোট গ্রহণের ব্যবস্থা গ্রহণ করে তাঁদের মৌলিক ও সাংবিধানিক অধিকার প্রতিষ্ঠার জন্য অনুরোধ জানানো হয়।
