
কক্সবাজারের টেকনাফের নাফ নদী দিয়ে অনুপ্রবেশের সময় মিয়ানমারের রোহিঙ্গাবোঝাই চারটি নৌকাকে বাধা দিয়েছে বর্ডার গার্ড বাংলাদেশ (বিজিবি)। পরে নৌকাগুলো মিয়ানমারের দিকে ফিরে যায়।
গতকাল রোববার রাত ১০টার থেকে আজ সোমবার সকাল ছয়টার মধ্যে রোহিঙ্গাবোঝাই নৌকা চারটি পৃথকভাবে বাংলাদেশে অনুপ্রবেশের চেষ্টা করে।
টেকনাফ-২ বিজিবির অধিনায়ক লে. কর্নেল আবু জার আল জাহিদ প্রথম আলোকে বলেন, নৌকা চারটি নাফ নদীর তিনটি পয়েন্ট দিয়ে অনুপ্রবেশের চেষ্টা চালায়। এ সময় বিজিবি বাধা দেয়। নৌকাগুলো মিয়ানমারের দিকে ফিরে যায়। প্রতিটি নৌকায় ১২ থেকে ১৫ জনের মতো শিশু, নারী ও পুরুষ ছিল।  গত ৯ অক্টোবর মিয়ানমারের রাখাইনে পুলিশ ফাঁড়িতে হামলা হয়। ওই হামলার পর দেশটির সেনা ও পুলিশ সেখানে অভিযান শুরু করে। এই অভিযানে মানবতাবিরোধী অপরাধ সংগঠিত হওয়ার অভিযোগ উঠেছে।  রোহিঙ্গাদের দাবি, গত দুই মাসের অভিযানে অনেক রোহিঙ্গা নিহত হয়েছে। অনেকে নিখোঁজ হয়েছে। বেশ কিছু গ্রামের অধিকাংশ ঘরবাড়ি জ্বালিয়ে দেওয়া হয়েছে। উদ্ভূত পরিস্থিতিতে হাজারো রোহিঙ্গা ঘরছাড়া হয়েছে। তারা বাংলাদেশে অনুপ্রবেশ করেছে। অনেকে অনুপ্রবেশের চেষ্টায় আছে।
