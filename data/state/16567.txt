
মাদারীপুরের কাঁঠালবাড়ি-শিমুলিয়া নৌরুটে ফেরি চলাচল চার ঘণ্টা বন্ধ থাকার পর আবার চালু হয়েছে। কুয়াশার কারণে দুর্ঘটনা এড়াতে ফেরির পাশাপাশি লঞ্চ ও স্পিডবোট চলাচলও বন্ধ রাখা হয়। আজ শুক্রবার ভোর ৬টার দিকে ফেরি চলাচল বন্ধ করে দেওয়া হয়। কুয়াশার তীব্রতা ধীরে ধীরে কমে এলে সকাল সোয়া ১০টার দিকে ঘাট খুলে দেওয়া হয়।
এর আগে বন্ধ থাকার কারণে ঘাটের দুই পাড়ে অ্যাম্বুলেন্স, কুরিয়ার সার্ভিসের গাড়ি, পণ্যবাহী যান, নৈশ কোচসহ ছোট–বড় তিন শতাধিক যানবাহন পারাপারের অপেক্ষায় থাকে । দুর্ভোগে পড়েন যাত্রী ও পরিবহনের চালকেরা। মাদারীপুরের কাঁঠালবাড়ি ফেরিঘাটের ব্যবস্থাপক মো. সালাম হোসেন জানান, কুয়াশার ঘনত্ব বেড়ে যাওয়ায় ফেরিচালকদের মার্কিং পয়েন্ট ও বিকন বাতিগুলোর সংকেত বুঝতে সমস্যা হয়। এ জন্য দুর্ঘটনায় এড়াতে এই নৌপথে ফেরি চলাচল বন্ধ রাখা হয়। দুটি ঘাট থেকে ছেড়ে যাওয়া চারটি ফেরি ঘন কুয়াশার কারণে মাঝনদীতে যাত্রী ও যানবাহন নিয়ে নোঙর করে রাখতে বাধ্য হয়। কুয়াশার তীব্রতা কমে এলে সকাল সোয়া ১০টার দিকে ঘাট খুলে দেওয়া হয়।
