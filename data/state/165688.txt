
চট্টগ্রামের শাহ আমানত আন্তর্জাতিক বিমানবন্দরসহ নগরে নিরাপত্তা জোরদার করা হয়েছে। আজ সোমবার সকাল থেকে এ নিরাপত্তা জোরদার করা হয় বলে জানিয়েছে পুলিশ।
চট্টগ্রাম নগর পুলিশের অতিরিক্ত কমিশনার (অপরাধ ও অভিযান) দেবদাস ভট্টাচার্য্য আজ দুপুরে প্রথম আলোকে বলেন, ঢাকায় হোসেনি দালানে গ্রেনেড হামলা, মানবতাবিরোধী অপরাধের মামলার রায়সহ সামগ্রিক পরিস্থিতির কারণে চট্টগ্রাম শাহ আমানত আন্তর্জাতিক বিমানবন্দরসহ নগরে নিরাপত্তা জোরদার করা হয়েছে। সতর্ক থাকতে বলা হয়েছে থানা ও ফাঁড়ি পুলিশকে।
কোনো হামলার আশঙ্কায় নিরাপত্তা জোরদার করা হয়েছে কি না—এমন প্রশ্নের জবাবে এই পুলিশ কর্মকর্তা বলেন, চট্টগ্রামে কোনো হামলার তথ্য পুলিশের কাছে নেই। এর পরও নিয়মিত কর্মসূচির পাশাপাশি সামগ্রিক পরিস্থিতির কারণে নগরের মোড়ে মোড়ে তল্লাশিচৌকি ও নিরাপত্তা জোরদার করা হয়েছে। গুরুত্বপূর্ণ স্থাপনাগুলোতেও নিরাপত্তা নজরদারি বাড়ানো হয়েছে।
নগর পুলিশের অতিরিক্ত উপকমিশনার (অভিবাসন) শেখ শরীফুল ইসলাম আজ দুপুরে বলেন, চট্টগ্রাম শাহ আমানত আন্তর্জাতিক বিমানবন্দরে নিরাপত্তা জোরদার করা হয়েছে। যাত্রী আসা-যাওয়া স্বাভাবিক গতিতে চলছে।
