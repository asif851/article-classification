
রাজধানীর বংশালে বিদ্যুতের ট্রান্সফরমার বিস্ফোরণের ঘটনায় এক মাদ্রাসার ছয় শিক্ষার্থী দগ্ধ হয়েছে। তারা হলো জাভেদ (৬), সাজ্জাদ (১১), আশিক (১০), মোত্তাকিন (১০), আবদুর রহমান (১১) ও সোলায়মান (১১)।
আজ শনিবার সকালে বংশালের আলুবাজার এলাকার এ ঘটনা ঘটে। দগ্ধ এই ছয় শিশু স্থানীয় বড় মসজিদ মাদ্রাসার শিক্ষার্থী।
ফায়ার সার্ভিসের নিয়ন্ত্রণকক্ষ থেকে জানা গেছে, সকাল নয়টার পরে বড় মসজিদ মাদ্রাসার সামনে বিদ্যুতের ট্রান্সফরমারটি বিস্ফোরিত হয়। সকাল ৯টা ৪০ মিনিটে খবর পেয়ে ফায়ার সার্ভিসের কর্মীরা ঘটনাস্থলে যান।
এদিকে দগ্ধ ছয় শিশুকে ঢাকা মেডিকেল কলেজ হাসপাতালের বার্ন ইউনিটে আনা হয়েছে। ঢাকা মেডিকেল কলেজ পুলিশ ক্যাম্পের উপপরিদর্শক (এসআই) বাচ্চু মিয়া প্রথম আলোকে বলেন, বার্ন ইউনিটে ছয় শিশুকে ভর্তি করে চিকিৎসা দেওয়া হচ্ছে।
বার্ন ইউনিটের আবাসিক সার্জন পার্থ শঙ্কর পাল প্রথম আলোকে বলেন, দগ্ধ শিশুদের চিকিৎসাসেবা দেওয়া হচ্ছে। ছয়জনের মধ্যে কারও কারও শ্বাসনালি পুড়ে গেছে। তারা কেউই আশঙ্কামুক্ত নয়। কত শতাংশ পুড়েছে, তা এ মুহূর্তে বলা যাচ্ছে না।
