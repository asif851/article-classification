
আসন্ন জাতীয় সংসদ নির্বাচনে সশস্ত্র বাহিনী মোতায়েন ও ‘না ভোটের’ বিধান পুনরায় অন্তর্ভুক্ত এবং ধর্ম ও কালোটাকার ব্যবহার বন্ধসহ কয়েক দফা দাবিতে মানববন্ধন করেছে সুশাসনের জন্য নাগরিক (সুজন)।গতকাল মঙ্গলবার সকালে জাতীয় প্রেসক্লাবের সামনে এই মানববন্ধন অনুষ্ঠিত হয়। তাতে সুজনের পক্ষে দাবি উপস্থাপন করেন সংগঠনটির সম্পাদক বদিউল আলম মজুমদার। তিনি গণপ্রতিনিধিত্ব আদেশে (আরপিও) আইন প্রয়োগকারী সংস্থার সংজ্ঞায় সশস্ত্র বাহিনী বিভাগকে অন্তর্ভুক্ত ও ‘না ভোটের’ বিধান পুনরায় অন্তর্ভুক্ত করা এবং হলফনামায় অসত্য ও বিভ্রান্তিমূলক তথ্য প্রদান এবং তথ্য গোপনের জন্য নির্বাচন কমিশনকে বিজয়ী প্রার্থীর সদস্যপদ বাতিলের ক্ষমতা দেওয়ার দাবি জানান।বদিউল আলম মজুমদার বলেন, সরকার তত্ত্বাবধায়ক সরকারব্যবস্থা বাতিল করেছে। অথচ নির্বাচন কমিশনকে শক্তিশালী করার কোনো পদক্ষেপ নিচ্ছে না। সংসদে আরপিও সংশোধনের যে বিল উঠেছে, তা নির্বাচন কমিশনকে শক্তিশালী করার জন্য যথেষ্ট নয়।বাংলাদেশের কমিউনিস্ট পার্টির কেন্দ্রীয় নেতা রুহিন হোসেন বলেন, দেশের মানুষ বড় দুই দলের কাছে তামাশা দেখতে চায় না। তারা চায় সংলাপের মাধ্যমে সংকটের সমাধান। মানববন্ধনে আরও উপস্থিত ছিলেন অধ্যাপক কামাল আতাউর রহমান, সাবেক সাংসদ হুমায়ুন কবির এবং বিভিন্ন বেসরকারি সামাজিক সংগঠনের নেতারা।
