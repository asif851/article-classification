
নিষিদ্ধ সময়ে একজন ক্রেতা চারটির বেশি ইলিশ নিয়ে ধরা পড়লে তাঁকে এক মাসের কারাদণ্ড দেওয়ার নির্দেশ দিয়েছেন চাঁদপুরের জেলা প্রশাসক। তিনি গতকাল রোববার জেলার নির্বাহী হাকিমদের এ নির্দেশ দেন।এদিকে নিষেধাজ্ঞা অমান্য করে ইলিশ ধরায় চাঁদপুরে ৫ অক্টোবর থেকে ১২ অক্টোবর পর্যন্ত ৪০০ জেলেকে বিভিন্ন মেয়াদে সাজা দেওয়া হয়েছে। এক হাজার ইলিশ ক্রেতাকে জরিমানা করা হয়েছে।এ ছাড়া ৪০ জন ইলিশ ক্রেতাকেও ভ্রাম্যমাণ আদালতের মাধ্যমে বিভিন্ন মেয়াদে সাজা দিয়ে জেলহাজতে পাঠানো হয়েছে। অভিযান চলাকালে চাঁদপুরের বিভিন্ন স্থান থেকে প্রায় ৫০ মণ ইলিশ জব্দ করেছে প্রশাসন।জেলা মৎস্য কর্মকর্তা সফিকুর রহমান জানান, জব্দ করা বেশির ভাগ ইলিশ গরিব ও এতিমদের মধ্যে বিতরণ করা হয়েছে। বাকি ইলিশ একটি মৎস্য হিমাগারে মজুত রাখা হয়েছে।চাঁদপুরের জেলা প্রশাসক ইসমাইল হোসেন জানান, আজ (গতকাল) রোববার থেকে ১৫ অক্টোবর পর্যন্ত কোনো ব্যক্তি চারটির বেশি ইলিশ নিয়ে ধরা পড়লে তাঁকে এক মাসের জেল দেওয়া হবে। তিনি বলেন, ইলিশ রক্ষায় আগামী দিনে গ্রামে গ্রামে, পাড়া-মহল্লায় প্রতিরোধ কমিটি গড়ে তোলা হবে।
