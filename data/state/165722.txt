
জিয়া চ্যারিটেবল ট্রাস্ট মামলায় খালেদা জিয়ার বিরুদ্ধে গ্রেপ্তারি পরোয়ানা জারির আবেদন নিয়ে আদালতে আইনজীবীদের হট্টগোল হয়েছে। এ সময় এক আইনজীবীকে আদালত গ্রেপ্তারের নির্দেশ দেন। পরে খালেদা জিয়ার আইনজীবীরা ক্ষমা প্রার্থনা করলে আদালত পরোয়ানা প্রত্যাহার করেন। তবে খালেদা জিয়ার বিরুদ্ধে জামিন বাতিল করে গ্রেপ্তারি পরোয়ানা জারির বিষয়ে কোনো আদেশ হয়নি।
আজ সোমবার জিয়া চ্যারিটেবল ট্রাস্ট দুর্নীতি মামলায় প্রথম তদন্তকারী কর্মকর্তা দুদকের তৎকালীন উপপরিচালক নুর আহমেদকে জেরা এবং জিয়া অরফানেজ ট্রাস্ট দুর্নীতি মামলায় খালেদা জিয়ার আত্মপক্ষ সমর্থন করে বক্তব্য উপস্থাপনের জন্য দিন ধার্য ছিল।
ঢাকার বিশেষ জজ আদালত-৫–এর বিচারক মো. আখতারুজ্জামান আদালতে মামলা দুটির বিচারকাজ চলছে।
আজ দুদকের আইনজীবী মোশাররফ হোসেন আদালতের অনুমতি না নিয়ে বিদেশে যাওয়ায় জিয়া চ্যারিটেবল ট্রাস্ট দুর্নীতি মামলায় খালেদা জিয়ার জামিন বাতিল করে গ্রেপ্তারি পরোয়ানা জারির আবেদন জানান। তিনি আদালতকে বলেন, আদালতের অনুমতি না নিয়ে খালেদা জিয়া বিদেশে গেছেন। তাঁর কারণে মামলার বিচারকাজ বিলম্ব হচ্ছে।
এ সময় খালেদা জিয়ার আইনজীবীরা আদালতকে বলেন, খালেদা জিয়া সাবেক প্রধানমন্ত্রী। তিনি ১৫ জুলাই চিকিৎসার জন্য বিদেশে গেছেন। তাঁর বিরুদ্ধে গ্রেপ্তারি পরোয়ানা জারির আবেদন করা হয়েছে। এটা ঠিক নয়। শুনানির একপর্যায়ে আদালত আইনজীবী মাহবুব উদ্দিন খোকনকে বলেন, জ্যেষ্ঠ আইনজীবী জয়নুল আবেদিন শুনানি করেছেন। এ সময় মাহবুব আদালতের সঙ্গে তর্কে জড়িয়ে পড়েন। আদালত অসদাচরণের কারণে তাঁকে গ্রেপ্তারের নির্দেশ দেন। তখন আদালতে উপস্থিত বিএনপিপন্থী আইনজীবী এ জে মোহাম্মদ আলী ও সানাউল্লাহ মিয়াসহ অন্যরা মাহবুব উদ্দিনের আচরণের জন্য ক্ষমা চান। এ সময় মাহবুব উদ্দিন খোকন আদালতে চুপচাপ ছিলেন। পরে আদালত তাঁর আদেশ প্রত্যাহার করেন এবং নতুন তারিখ ধার্য করেন।  জিয়া চ্যারিটেবল ট্রাস্ট দুর্নীতি মামলায় বিএনপির চেয়ারপারসন খালেদা জিয়ার পক্ষে তদন্ত কর্মকর্তাকে পুনরায় জেরা আজকেও শেষ হয়নি। ২৭ জুলাই বাকি জেরার জন্য তারিখ ধার্য করেছেন আদালত। একই আদালতে বিচারাধীন জিয়া অরফানেজ ট্রাস্ট দুর্নীতি মামলার বিষয়ে ২৭ জুলাই শুনানির দিন ধার্য করা হয়েছে।
এ বিষয়ে খালেদা জিয়ার আরেক আইনজীবী সানাউল্লাহ মিয়া প্রথম আলোকে জানান, আদালতে হট্টগোল হয়েছে। তা মিটমাট হয়ে গেছে।
