
হুবহু বিদেশি ‘বিংগো ইয়ামিটোস’ চিপসের নকল প্যাকেট তৈরি করে তাতে নিজেদের তৈরি পটেটো চিপস ভরে বিক্রির করায় এস এ ফুড প্রোডাক্টস নামের একটি প্রতিষ্ঠানকে ৫০ হাজার টাকা জরিমানা করা হয়েছে।
আজ বৃহস্পতিবার খুলনা নগরের দৌলতপুর পাবলা এলাকার এস এ ফুড প্রোডাক্টস নামের একটি প্রতিষ্ঠানে অভিযান চালিয়ে জাতীয় ভোক্তা-অধিকার সংরক্ষণ অধিদপ্তরের খুলনা বিভাগীয় ও জেলা কার্যালয়ের সমন্বয়ে গঠিত একটি দল এই জরিমানা করে। এ ছাড়া সেখানকার আরও দুটি প্রতিষ্ঠানে বাজার পরিদর্শনমূলক অভিযান চালায় দলটি। এ সময় নোংরা ও অস্বাস্থ্যকর পরিবেশে গুড় ও পাটালি উৎপাদন করায় স্নেহা ফুড প্রোডাক্টস নামের একটি প্রতিষ্ঠানকে ৫ হাজার টাকা জরিমানা করা হয়েছে।
এদিকে এমবিবিএস ডিগ্রি না থেকেও মিথ্যা বিজ্ঞাপন দিয়ে ভোক্তা সাধারণকে প্রতারিত করার অপরাধে ফাতেমা মেডিকেল হলকে ১০ হাজার টাকা জরিমানা করা হয়।
অভিযান তিনটি পরিচালনা করেন জাতীয় ভোক্তা-অধিকার সংরক্ষণ অধিদপ্তরের খুলনা বিভাগীয় কার্যালয়ের সহকারী পরিচালক মো. ওয়ালিদ বিন হাবিব ও জেলা কার্যালয়ের সহকারী পরিচালক শিকদার শাহীনুর আলম। অভিযানে সার্বিক সহায়তা করে কনজ্যুমারস অ্যাসোসিয়েশন অব বাংলাদেশ (ক্যাব) ও আইনশৃঙ্খলা রক্ষাকারী বাহিনীর সদস্যরা। শিকদার শাহীনুর আলম প্রথম আলোকে বলেন, বাজার পরিদর্শনমূলক অভিযানের অংশ হিসেবে এস এ ফুড প্রোডাক্টসে অভিযান চালানো হয়। সেখানে দেখা গেছে, নিজেরা পটেটো চিপস তৈরি করে বিদেশি ওই ব্র্যান্ডের প্যাকেটে ভরছে। ওই প্রতিষ্ঠানের মধ্যেই ১৫ থেকে ২০ বস্তা এমন চিপস পাওয়া গেছে।
শাহীনুর আলম আরও বলেন, গুড় ও পাটালি তৈরি করা আরেকটি প্রতিষ্ঠানে গিয়ে দেখা গেছে, সেখানে গুড় তৈরিতে চিনি ব্যবহার করা হচ্ছে। পরিবেশ ছিল নোংরা ও অস্বাস্থ্যকর। একটি ওষুধের দোকানে গিয়ে দেখা গেছে, এমবিবিএস ডিগ্রি না থাকার পরও নামের আগে ডাক্তার শব্দ ব্যবহার করেছেন ওই দোকানের মালিক। এ কারণেই ওই প্রতিষ্ঠানগুলোকে জরিমানা করা হয়।
 
