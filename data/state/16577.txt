
বাংলাদেশে নিযুক্ত মার্কিন রাষ্ট্রদূত ড্যান ডব্লিউ মজীনা বলেছেন, ‘আমি বিশ্বাস করি, মালয়েশিয়া বা অন্যান্য দেশের মতো বাংলাদেশ অর্থনীতিতে এশিয়ার বাঘে পরিণত হবে। পোশাক রপ্তানি খাত দিয়ে এটি সম্ভব হবে। আমি বিশ্বাস করি, পোশাক খাতে বাংলাদেশ পৃথিবীর শীর্ষ রপ্তানিকারক দেশে পরিণত হবে।’গতকাল শনিবার দুপুরে গাজীপুরের শ্রীপুরে একটি পোশাক কারখানা পরিদর্শনে এসে ড্যান মজীনা সাংবাদিকদের কাছে এ মন্তব্য করেন।জিএসপি সুবিধা প্রসঙ্গে মজীনা বলেন, দীর্ঘদিনের প্রক্রিয়ায় ওবামা প্রশাসন বাংলাদেশের জিএসপি সুবিধা স্থগিত করেছে। তবে এই সুবিধা পুনর্বহালে মার্কিন প্রশাসন বাংলাদেশের সরকারকে কিছু কর্মপরিকল্পনা দিয়েছে।জিএসপি সুবিধা ফিরে পেতে গত বছর জেনেভায় যুক্তরাষ্ট্র, ইউরোপীয় ইউনিয়ন ও বাংলাদেশ একটি কর্মপরিকল্পনা গ্রহণ করে। এসব কর্মপরিকল্পনার কিছু কিছু ক্ষেত্রে উন্নতি ও অগ্রগতি হয়েছে। পুরো কর্মপরিকল্পনা বাস্তবায়িত হলে বাংলাদেশ সবার কাছে একটি গ্রহণযোগ্য ও পৃথিবীর মধ্যে সর্ববৃহৎ ব্র্যান্ডে পরিণত হবে।এ সময় অন্যান্যের মধ্যে ইউএসএইডের পরিচালক জেনিনা জারুজেলস্কিসহ ওই পোশাক কারখানার কর্মকর্তারা উপস্থিত ছিলেন।
