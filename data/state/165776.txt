
শীতে থরথর কাঁপছে চুয়াডাঙ্গা। গতকাল রোববার আবারও দেশের সর্বনিম্ন তাপমাত্রা রেকর্ড করা হয়েছে সেখানে। আবহাওয়া অধিদপ্তর গতকালের সর্বনিম্ন তাপমাত্রা ৭ দশমিক ৭ ডিগ্রি সেলসিয়াস রেকর্ড করেছে। এ নিয়ে গত ছয় দিনের চার দিনই দেশের সর্বনিম্ন তাপমাত্রা রেকর্ড করা হলো চুয়াডাঙ্গায়।শীতের তীব্রতা বেড়ে যাওয়ায় জনজীবন অনেকটা থমকে গেছে। শীতজনিত রোগ সর্দি-কাশি, জ্বর, হাঁপানি ও নিউমোনিয়ায় আক্রান্ত হচ্ছে অনেকেই। বিশেষ করে শিশু ও বয়স্কদের বেশি সমস্যা হচ্ছে। সদর হাসপাতালের আবাসিক চিকিৎসা কর্মকর্তা মাসুদ রানা গতকাল প্রথম আলোকে জানান, শীতের কারণে বিভিন্ন রোগে আক্রান্ত হয়ে ১০০ শয্যার হাসপাতালে প্রতিদিনই প্রায় দ্বিগুণ রোগী ভর্তি হয়ে চিকিৎসা নিচ্ছে। আর বহির্বিভাগ থেকে চিকিৎসা নিচ্ছেন পাঁচ শতাধিক রোগী।
