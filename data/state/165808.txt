
রাজশাহী বিশ্ববিদ্যালয়ে ২৬ মার্চ থেকে শুরু হতে যাচ্ছে বার্ষিক চারুকলা প্রদর্শনী-২০১৬। চারুকলা অনুষদের আয়োজনে ছয় দিনব্যাপী এ প্রদর্শনীতে প্রায় ৪০০টি শিল্পকর্ম প্রদর্শিত হবে। গতকাল বৃহস্পতিবার দুপুরে চারুকলা অনুষদের সম্মেলনকক্ষে আয়োজিত সংবাদ সম্মেলনে এসব তথ্য জানানো হয়।সংবাদ সম্মেলনে লিখিত বক্তব্যে প্রদর্শনীর আহ্বায়ক আমিরুল ইসলাম বলেন, ২৬ মার্চ সকাল ১০টায় চারুকলা ভবনের সামনে প্রদর্শনীর উদ্বোধন করবেন প্রখ্যাত কথাসাহিত্যিক অধ্যাপক হাসান আজিজুল হক। প্রদর্শনীতে প্রধান অতিথি থাকবেন বিশ্ববিদ্যালয়ের উপাচার্য অধ্যাপক মুহম্মদ মিজানউদ্দিন ও বিশেষ অতিথি থাকবেন বিশ্ববিদ্যালয়ের সহ-উপাচার্য অধ্যাপক চৌধুরী সারওয়ার জাহান এবং রাজশাহীতে নিযুক্ত সহকারী ভারতীয় হাইকমিশনার অভিজিৎ চট্টোপাধ্যায়। প্রদর্শনী শেষে সৃজনশীল কাজের জন্য ৩১টি ক্যাটাগরিতে শিক্ষার্থীদের পুরস্কৃত করা হবে। প্রদর্শনী ২৬ থেকে ৩১ মার্চ পর্যন্ত প্রতিদিন সকাল ১০টা থেকে বিকেল ৫টা পর্যন্ত উন্মুক্ত থাকবে।সংবাদ সম্মেলনে জানানো হয়, প্রতিবছর ২৯ ডিসেম্বর শিল্পাচার্য জয়নুল আবেদীনের জন্মদিনে প্রদর্শনীটি করার কথা থাকলেও বিশ্ববিদ্যালয়ের ছুটিসহ নানাবিধ প্রতিকূলতার কারণে তা সম্ভব হয়ে ওঠে না। তবে এ বছর থেকে নির্ধারিত সময়ে প্রদর্শনীটি সম্পন্ন করা হবে বলে আশাবাদ ব্যক্ত করেন তিনি।
