
পরশু মিরপুর শেরেবাংলা স্টেডিয়ামে অনুশীলন করছিল দক্ষিণ আফ্রিকা। তখনই দেখা গেল অভূতপূর্ব দৃশ্যটা। হঠাৎ করেই কোত্থেকে আকাশে হাজির একটি ড্রোন। একটু খেয়াল করতেই পাওয়া গেল ড্রোনের চালককেও। মাঠের পাশেই রিমোট কন্ট্রোল দিয়ে ড্রোনটাকে নিয়ন্ত্রণ করছিলেন দক্ষিণ আফ্রিকা দলের সঙ্গে আসা এক কর্মকর্তা।বিসিবির কর্মকর্তারা অবশ্য সঙ্গে সঙ্গেই জানিয়ে দিলেন, ড্রোন ওড়ানো যাবে না। বাংলাদেশের বেসামরিক বিমান চলাচল কর্তৃপক্ষের নিষেধাজ্ঞা আছে। ড্রোনটাও তাই নেমে আসে চটজলদি।সেই ড্রোন নিয়েই কাল বাংলাদেশ সেনাবাহিনীর কাছে দুঃখ প্রকাশ করেছে দক্ষিণ আফ্রিকা ক্রিকেট। দলটির ম্যানেজার মোহাম্মদ মুসাজি এক বিবৃতিতে জানিয়েছেন, ‘আমরা বাংলাদেশের আকাশসীমায় কঠোর এই নিরাপত্তা আইন সম্পর্কে অবগত ছিলাম না। তবে জানার পর সঙ্গে সঙ্গেই যন্ত্রটাকে নামিয়ে আনি। বাংলাদেশের সেনাবাহিনী ও নিরাপত্তা বাহিনীকে ঝামেলায় ফেলার জন্য আমরা আন্তরিকভাবে দুঃখ প্রকাশ করছি।’ঠিক কী উদ্দেশ্যে ড্রোনটা ওড়ানো হয় সেই ব্যাখ্যাও দিয়েছেন মুসাজি, ‘প্রোটিয়াদের টেলিভিশন ক্রুরাই ড্রোনটাকে এনেছে। আমাদের ইউটিউব চ্যানেলের জন্য ব্যতিক্রমী কিছু ভিডিও ফুটেজ জোগাড় করাই ছিল উদ্দেশ্য।’গত ডিসেম্বরেই বেসামরিক বিমান চলাচল কর্তৃপক্ষ বাংলাদেশের আকাশে পূর্বানুমতি ছাড়া সব ধরনের মানববিহীন আকাশযান নিষিদ্ধ করে। জাতীয় নিরাপত্তা ও দুর্ঘটনা এড়াতেই এই সিদ্ধান্ত। এএফপি।
