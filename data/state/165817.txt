
চারটি জেলা নিয়ে ময়মনসিংহ বিভাগ নামে নতুন বিভাগ গঠন করে গেজেট জারি করেছে জনপ্রশাসন মন্ত্রণালয়। এর মাধ্যমে ময়মনসিংহ বিভাগ গঠনের আনুষ্ঠানিকতা শেষ হলো। এখন বিভাগীয় কমিশনারসহ পর্যায়ক্রমে অন্যান্য কর্মকর্তা-কর্মচারী নিয়োগ করা হবে। গত মঙ্গলবারের সই করা এই গেজেট প্রকাশিত হয়েছে গতকাল বুধবার। গত ১৪ সেপ্টেম্বর এ বিষয়ে চূড়ান্ত অনুমোদন দেয় প্রশাসনিক সংস্কার-সংক্রান্ত জাতীয় বাস্তবায়ন কমিটি (নিকার)। যে চার জেলা নিয়ে নতুন এই বিভাগ হলো সেগুলো হলো ময়মনসিংহ, জামালপুর, শেরপুর ও নেত্রকোনা। বৃহত্তর ময়মনসিংহের মধ্যে থাকা টাঙ্গাইল ও কিশোরগঞ্জকে এই বিভাগের অন্তর্ভুক্ত করা হয়নি। 
