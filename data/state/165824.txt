
কুষ্টিয়ার মিরপুর উপজেলায় পুলিশের সঙ্গে ‘বন্দুকযুদ্ধে’ এক ব্যক্তি নিহত হয়েছেন।গতকাল শনিবার দিবাগত রাত সোয়া তিনটার দিকে উপজেলার ভাঙা বটতলা নামক স্থানে এ ঘটনা ঘটে বলে দাবি পুলিশের।পুলিশের ভাষ্য, নিহত ব্যক্তির নাম এনামুল হক (৩৫)। তাঁর বাড়ি উপজেলার আসাননগর গ্রামে। বাবার নাম রবিউল ইসলাম।পুলিশের দাবি, এনামুল চরমপন্থী সংগঠন পূর্ব বাংলার কমিউনিস্ট পার্টির (এমএল লাল পতাকা) আঞ্চলিক নেতা ছিলেন। ঘটনাস্থল থেকে একটি শাটারগান, বন্দুকের চারটি গুলি ও পাঁচটি গুলির খোসা উদ্ধার করা হয়েছে।কুষ্টিয়ার পুলিশ সুপার প্রলয় চিসিম বলেন, এনামুলের বিরুদ্ধে কুষ্টিয়া, মেহেরপুর ও চুয়াডাঙ্গার বিভিন্ন থানায় পাঁচটি হত্যাসহ ২৩টি মামলা রয়েছে।কুষ্টিয়া জেলা গোয়েন্দা পুলিশের ভারপ্রাপ্ত কর্মকর্তা (ওসি) পারভেজ ইসলামের ভাষ্য, বেশ কিছুদিন ধরে মিরপুর এলাকার ইটভাটাগুলোতে গিয়ে চাঁদা দাবি করে আসছিল চরমপন্থীরা। গত রাতে ভাঙা বটতলা এলাকায় এক ব্যক্তির মালিকানাধীন ইটভাটায় চরমপন্থীরা চাঁদা নিতে আসবে বলে খবর পায় পুলিশ। এরপর ওই এলাকায় রাত ১২টার দিকে পুলিশ টহল দিতে শুরু করে।পারভেজ ইসলামের দাবি, রাত সোয়া তিনটার দিকে চরমপন্থী দলের সদস্যরা ঘটনাস্থলে আসে। পুলিশের উপস্থিতি টের পেয়ে তারা গুলি ছোড়ে। পুলিশও পাল্টা গুলি চালায়। দুই পক্ষের মধ্যে প্রায় আধা ঘণ্টা ধরে ‘বন্দুকযুদ্ধ’ চলে। পরে চরমপন্থী দলের সদস্যরা পালিয়ে যায়। ঘটনাস্থলে গুলিবিদ্ধ অবস্থায় এনামুলকে পড়ে থাকতে দেখা যায়। তাঁকে উদ্ধার করে মিরপুর উপজেলা স্বাস্থ্য কমপ্লেক্সে নেওয়া হয়। কর্তব্যরত চিকিৎসক তাঁকে মৃত ঘোষণা করেন।ময়নাতদন্তের জন্য এনামুলের লাশ কুষ্টিয়া জেনারেল হাসপাতালের মর্গে পাঠিয়েছে পুলিশ।
 
