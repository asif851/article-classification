
বগুড়ার গাবতলী উপজেলায় গ্রামের রাস্তা নিয়ে বিরোধের জের ধরে সংঘর্ষে এক যুবক নিহত হয়েছে। গত বুধবার রাতে গাবতলী উপজেলার রামেশ্বরপুর ইউনিয়নের টিওরপাড়া গ্রামে এ সংঘর্ষের ঘটনা ঘটে। গতকাল বৃহস্পতিবার সকালে এ ঘটনার জের ধরে প্রতিপক্ষের বাড়িঘরে হামলা চালিয়ে ভাঙচুর এবং গরু-বাছুর লুট করা হয়।স্থানীয় সূত্রে জানা গেছে, ইউনিয়ন পরিষদের একটি রাস্তা দখল করে একই গ্রামের কুদ্দুস ও মাফু গ্রুপের লোকজন বাড়িঘর নির্মাণ করে বসবাস করছেন। এ কারণে ওই রাস্তায় জনগণের চলাচল বন্ধ হয়ে গেছে। এই রাস্তাটিই আবার দখলমুক্ত করার জন্য চেষ্টা করছিলেন একই গ্রামের ইলিয়াস ও মোহাম্মদ আলী গ্রুপের লোকজন। বিষয়টি নিয়ে সৃষ্ট বিরোধের জের ধরে বুধবার রাতে দুই পক্ষ সংঘর্ষে জড়িয়ে পড়ে। সংঘর্ষে উভয় পক্ষের পাঁচ-সাতজন আহত হয়। আহত ব্যক্তিদের বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়। সেখানে চিকিৎসাধীন অবস্থায় রাত ১১টায় কুদ্দুস ও মাফু গ্রুপের সদস্য শহিদ (২০) মারা যান। গাবতলী মডেল থানার ওসি শাহিদ মাহমুদ খান জানান, টিওরপাড়া গ্রামে পুলিশ মোতায়েন করা হয়েছে। লুট করে নিয়ে যাওয়া গরু-বাছুর উদ্ধারের চেষ্টা চলছে।
