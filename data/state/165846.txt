
রাঙামাটি সদর উপজেলার সাপছড়ি এলাকায় রাঙামাটি-চট্টগ্রাম মহাসড়কটি খুলে দেওয়া হয়েছে। তবে এখন কেবল ছোট যানবাহনই চলাচল করতে পারবে।
১৩ জুন ভোরে পাহাড়ধসের পর প্রধান এই সড়কটি ব্যাপক ক্ষতিগ্রস্ত হয়। সাপছড়ি এলাকায় প্রায় ১৫০ ফুট রাস্তা ধসে পড়ে। এরপর রাঙামাটির সঙ্গে সারা দেশের সড়ক যোগাযোগ বন্ধ হয়ে যায়।
মহাসড়কের এই অংশটি সড়ক ও জনপদ বিভাগ এবং সেনাবাহিনী যৌথ প্রচেষ্টায় মেরামত করতে সক্ষম হয়। মেরামতের পর আজ বেলা আড়াইটায় সড়কের ওই অংশ হালকা যানবাহন চলাচলের জন্য খুলে দেওয়া হলো।
এই কদিন সড়ক যোগাযোগ বন্ধ থাকায় রাঙামাটিতে জ্বালানি তেলসহ বিভিন্ন ভোগ্যপণ্যের সংকট দেখা দেয়। পরে রাঙামাটি জেলা প্রশাসন নৌপথে কাপ্তাই দিয়ে চট্টগ্রাম থেকে পণ্য আনা–নেওয়া করে সংকট মোকাবিলার চেষ্টা করে।
আজ দুপুরে মহাসড়ক খুলে দেওয়ার সময় উপস্থিত ছিলেন চট্টগ্রামের জিওসি মেজর জেনারেল জাহাঙ্গীর কবির তালুকদার, সড়ক পরিবহন ও সেতু মন্ত্রণালয়ের সচিব এম এ এন সিদ্দিক ও চট্টগ্রামের বিভাগীয় কমিশনার মো. রুহুল আমিন।
পরে এম এ এন সিদ্দিক সাংবাদিকদের বলেন, হালকা যানবাহন চলাচলের জন্য আমরা এই সড়ক এখন খুলে দিলাম। এক মাসের মধ্যে বড় যান চলাচলের উপযোগী করে ভাঙা অংশ মেরামত করা হবে।
১৩ জুন প্রবল বৃষ্টিতে পাহাড়ধসে রাঙামাটি জেলায় ১১২ জনের মৃত্যু হয়।
