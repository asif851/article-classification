
ঢাকার অদূরে সাভারের নবীনগরে বাস থেকে ২৮ জন ডাকাতকে আটক করার কথা জানিয়েছে পুলিশ। অভিযোগ, তারা বাস নিয়ে ডাকাতিতে নেমেছিল। রাস্তা থেকে যাত্রীদের আদর করে ডেকে নিয়ে বাসে তুলে ডাকাতি ও মারপিটের পর আবার ফেলে দিত।গতকাল বৃহস্পতিবার রাত সাড়ে ১১টার দিকে পুলিশ এই ২৮ জনকে আটক করে। এ সময় দুই পক্ষের মধ্যে গুলিবিনিময় হয়। তাঁদের কাছ থেকে বিদেশি পিস্তল, পাঁচটি গুলি, দুটি ম্যাগাজিন ও দেশীয় অস্ত্র উদ্ধার করে পুলিশ। বাসের পেছনে বেঁধে রাখা আহত দুজন যাত্রীকেও উদ্ধার করা হয়।পুলিশের ভাষ্য, ওই ২৮ জন একটি বাস নিয়ে ঢাকা থেকে মানিকগঞ্জে যায়। আবার মানিকগঞ্জ থেকে ঢাকায় আসে। আসা-যাওয়ার পথে রাস্তায় বিভিন্ন জায়গা থেকে যাত্রীদের বাসে তোলে। তাদের কাছ থেকে টাকাপয়সা ও মোবাইল লুট করে। মারপিট করে আবার ফেলে দেয়।
খবর পেয়ে আশুলিয়া থানা-পুলিশ নবীনগর এলাকায় ব্যারিকেড দেয়। বাসের ভেতর থেকে ডাকাতেরা পুলিশকে লক্ষ্য করে গুলি ছোড়ে। পুলিশও পাল্টা গুলি ছোড়ে। গুলিবিনিময়ের একপর্যায়ে পুলিশ ওই বাস ঘেরাও করে ভেতর থেকে ২৮ ডাকাতকে গ্রেপ্তার করে।
পুলিশ বলছে, গোলাগুলিতে আশুলিয়া থানার ভারপ্রাপ্ত কর্মকর্তা (ওসি) আব্দুল আউয়াল, পরিদর্শক (অপারেশন) জাহেদুল ইসলামসহ কয়েকজন আহত হয়েছেন।
অভিযানে থাকা আশুলিয়া থানার উপপরিদর্শক (এসআই) রাকিবুল ইসলাম বলেন, মামলার প্রস্তুতি চলছে। যাঁদের গ্রেপ্তার করা হয়েছে তাঁদের বিরুদ্ধে বিভিন্ন থানায় মামলা রয়েছে। এ ঘটনায় ডাকাতি ও পুলিশকে লক্ষ্য করে গুলি ছোড়ার অভিযোগে মামলার প্রস্তুতি চলছে।
