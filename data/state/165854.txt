
চট্টগ্রামের সাতকানিয়া উপজেলার ঢেমশা ইউনিয়নের উত্তর ঢেমশা এলাকায় গতকাল রোববার ভোরে শ্রীশ্রী রক্ষাকালী মন্দিরে দুর্বৃত্তরা আগুন দিয়েছে বলে অভিযোগ পাওয়া গেছে। তবে মন্দিরের কোনো ক্ষতি হয়নি। আগুনে ভেতরে থাকা ১০-১২টি পাটের বস্তা পুড়ে গেছে।স্থানীয় বাসিন্দারা জানান, গতকাল সকাল ছয়টার দিকে স্থানীয় এক নারী মন্দিরে পূজা দিতে যান। ওই সময় মন্দিরের ভেতর ধোঁয়া দেখতে পেয়ে তিনি চিৎকার দেন। এলাকার লোকজন এসে দেখেন মন্দিরের ভেতর পাটের বস্তাগুলো জ্বলছে। এ সময় উপস্থিত লোকজন পাশের পুকুর থেকে পানি এনে আগুন নিয়ন্ত্রণে আনেন।মন্দির পরিচালনা কমিটির সাধারণ সম্পাদক ও স্থানীয় ইউনিয়ন পরিষদের (ইউপি) সদস্য বিধান চৌধুরী শিবু প্রথম আলোকে বলেন, মন্দিরের ভেতর পাটের বস্তায় বসে শিশুরা গীতা পাঠের শিক্ষা নিত। ওই পাটের বস্তাগুলোতে দুর্বৃত্তরা আগুন দিয়েছে।এ বিষয়ে সাতকানিয়া উপজেলা হিন্দু বৌদ্ধ খ্রিস্টান ঐক্য পরিষদের সভাপতি প্রদীপ কুমার চৌধুরী প্রথম আলোকে বলেন, মন্দিরের লোহার গ্রিল দিয়ে বাইরে থেকে কেউ আগুন দিয়েছে। আগুন দেওয়ার ঘটনায় যারা জড়িত, তাদের খুঁজে বের করার জন্য প্রশাসনকে বলেছেন তাঁরা।সাতকানিয়া থানার ভারপ্রাপ্ত কর্মকর্তা (ওসি) মো. রফিকুল হোসেন প্রথম আলোকে বলেন, খবর পেয়েই ঘটনাস্থলে পুলিশ পাঠানো হয়েছিল। মন্দিরে আগুন দেওয়ার বিষয়টি তদন্ত করে দেখা হচ্ছে।
