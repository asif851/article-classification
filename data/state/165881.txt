
ডায়াবেটিস দেশের অর্থনীতির জন্য বোঝা হয়ে দাঁড়াচ্ছে। ডায়াবেটিস রোগীদের ন্যূনতম চিকিৎসাসেবা দিতে বছরে এক হাজার ১৫৫ কোটি টাকা (১৫০ মিলিয়ন মার্কিন ডলার) দরকার। কিছুদিনের মধ্যে এ খরচ বাংলাদেশের স্বাস্থ্য খাতের মোট বাজেটের ২৪ শতাংশে পৌঁছাবে।আন্তর্জাতিক ডায়াবেটিক ফেডারেশনের (আইডিএফ) পরিসংখ্যান ব্যবহার করে ডায়াবেটিস চিকিৎসা ব্যয়ের এ হিসাব দিয়েছে সরকারের জাতীয় জনসংখ্যা গবেষণা ও প্রশিক্ষণ প্রতিষ্ঠান (নিপোর্ট)। আইডিএফ বলছে, বাংলাদেশে ডায়াবেটিসে আক্রান্ত একজন রোগীর জন্য বছরে গড়ে ২৮ মার্কিন ডলার খরচ হয়। দেশি মুদ্রায় তা দুই হাজার ১৫৬ টাকা। অবশ্য ইনসুলিনের ব্যয় এ হিসাবের মধ্যে ধরা হয়নি।ডায়াবেটিস বিশেষজ্ঞ ও বারডেম জেনারেল হাসপাতালের অধ্যাপক মো. ফারুক পাঠান প্রথম আলোকে বলেন, ডায়াবেটিসের রোগীকে সারা জীবন চিকিৎসার জন্য খরচ করে যেতে হয়। ৩৫ বছর বয়সে এ রোগে আক্রান্ত হয়ে ৮০ বছর বেঁচে থাকলে ৪৫ বছর এ রোগের পেছনে ব্যয় করতে হয়। তিনি আরও বলেন, ডায়াবেটিসের সঙ্গে কিডনি, হূদ্যন্ত্র বা স্নায়ুর রোগ হলে খরচ বহু গুণ বেড়ে যায়।রোগের বোঝা: সর্বশেষ জনমিতি ও স্বাস্থ্য জরিপে (বিডিএইচএস ২০১১) দেখা গেছে, ৩৫ বছরের বেশি বয়সী ৫০ লাখ মানুষ ডায়াবেটিসে আক্রান্ত (এদের রক্তে শর্করার পরিমাণ স্বাভাবিকের চেয়ে বেশি)।জাতীয়ভিত্তিক এ জরিপে দেখা গেছে, দেশে প্রাক্-ডায়াবেটিসের (রক্তে শর্করার পরিমাণ স্বাভাবিকের চেয়ে বেশি হওয়ার লক্ষণ) প্রকোপ অত্যন্ত বেশি। ৩৫ বছর বয়সী ২৫ শতাংশ নারী এবং ২৬ শতাংশ পুরুষ প্রাক্-ডায়াবেটিসে আক্রান্ত। বর্তমানে ডায়াবেটিসে ও প্রাক্-ডায়াবেটিসে আক্রান্ত মানুষ এক কোটি ৭০ লাখ।বিশেষজ্ঞরা বলছেন, ডায়াবেটিসে আক্রান্ত মানুষের সংখ্যা দ্রুত বাড়ছে। বিডিএইচএসের প্রাক্কলনে বলা হয়েছে, ২০২৫ সালে ডায়াবেটিসে আক্রান্ত মানুষ বেড়ে দাঁড়াবে ৮০ লাখে। প্রাক্-ডায়াবেটিসে আক্রান্ত মানুষ হবে এক কোটি ৯০ লাখ।ব্যয়ের বোঝা: আন্তর্জাতিক ডায়াবেটিক ফেডারেশন বলছে, বাংলাদেশে একজন ডায়াবেটিস আক্রান্ত মানুষের চিকিৎসার ব্যয় বছরে গড়ে দুই হাজার ১৫৬ টাকা। ইনসুলিন ব্যবহারের খরচ এর মধ্যে ধরা হয়নি। ইনসুলিনের খরচ ধরলে এ টাকার পরিমাণ অনেক বেড়ে যায়। নিপোর্টের নীতি বিশ্লেষণে (হাইপারটেনশন অ্যান্ড ডায়াবেটিস ইন বাংলাদেশ: অ্যা প্রায়োরিটি ডেভেলপমেন্ট ইস্যু ফর দ্য ফিউচার) বলা হয়েছে, প্রাক্-ডায়াবেটিসে আক্রান্ত ব্যক্তিদের এক-তৃতীয়াংশ দ্রুত ডায়াবেটিস রোগীতে পরিণত হবে এবং এদের চিকিৎসা ব্যয় মোট স্বাস্থ্য বাজেটের ২৪ শতাংশে গিয়ে দাঁড়াবে।ডায়াবেটিস দিবস: আজ বৃহস্পতিবার বিশ্ব ডায়াবেটিস দিবস। রাষ্ট্রপতি মো. আবদুল হামিদ এবং প্রধানমন্ত্রী শেখ হাসিনা দিবসটি উপলক্ষে বাণী দিয়েছেন। এবারও দিবসটি উপলক্ষে নানা কর্মসূচির আয়োজন করেছে বাংলাদেশ ডায়াবেটিক সমিতি।
