
রাজধানীর খিলগাঁও এলাকায় ট্রেনে কাটা পড়ে আবুল কাশেম (৪০) নামে এক ব্যক্তি মারা গেছেন। গতকাল শনিবার সকাল সাড়ে আটটার দিকে এ ঘটনা ঘটে। প্রত্যক্ষদর্শীদের ভাষ্য, তিনি আত্মহত্যা করেছেন। প্রত্যক্ষদর্শীদের বরাত দিয়ে ঢাকা রেলওয়ে থানার উপপরিদর্শক (এসআই) শফিকুর রহমান প্রথম আলোকে বলেন, কমলাপুর স্টেশনমুখী একটি মেইল ট্রেন আসার সময় খিলগাঁও খিদমাহ হাসপাতালসংলগ্ন রেললাইনের ওপর শুয়ে পড়েন আবুল কাশেম। খবর পেয়ে সেখান থেকে তাঁর খণ্ডিত লাশ উদ্ধার করে ঢাকা মেডিকেল কলেজ হাসপাতালে পাঠানো হয়।
