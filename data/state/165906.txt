
মানিকগঞ্জের সিঙ্গাইর উপজেলার জয়মন্টপ বাসস্ট্যান্ড এলাকায় গতকাল বৃহস্পতিবার ভোরে অগ্নিকাণ্ডে ৩০টি দোকান পুড়ে গেছে। এ ছাড়া গাজীপুরের ভীমবাজার ও কড্ডা এলাকায় একটি কারখানায় ও বিদ্যুৎকেন্দ্রে বুধবার অগ্নিকাণ্ডের ঘটনা ঘটেছে। ফায়ার সার্ভিস, ভুক্তভোগী ব্যবসায়ী এবং এলাকাবাসী জানান, গতকাল ভোর চারটার দিকে জয়মন্টপ বাসস্ট্যান্ড এলাকায় ডা. ইলিয়াছ হোসেনের চেম্বার থেকে আগুনের সূত্রপাত হয়। মুহূর্তে তা আশপাশের দোকানগুলোতে ছড়িয়ে পড়ে। স্থানীয় ব্যবসায়ীরা বালু, মাটি ও পানি দিয়ে আগুন নেভানোর চেষ্টা করে। খবর পেয়ে ভোর পাঁচটার দিকে মানিকগঞ্জ ও ঢাকার সাভারের ফায়ার সার্ভিসের তিনটি ইউনিট ঘটনাস্থলে পৌঁছে আগুন নেভানোর চেষ্টা করে। দেড় ঘণ্টা পর আগুন নিয়ন্ত্রণে আসে। জয়মন্টপ বাসস্ট্যান্ড বণিক সমিতির সাধারণ সম্পাদক সেলিম হোসেন বলেন, অগ্নিকাণ্ডে এক কোটি টাকার বেশি ক্ষতি হয়েছে। উপজেলায় ফায়ার সার্ভিস স্টেশন স্থাপনের দাবিতে সকাল ছয়টার দিকে ঘটনাস্থলের পাশে সিঙ্গাইর-হেমায়েতপুর সড়ক অবরোধ করেন এলাকাবাসী। পরে সাড়ে ছয়টার দিকে স্থানীয় জয়মন্টপ ইউনিয়ন পরিষদের (ইউপি) চেয়ারম্যান শাহাদত হোসেন স্থানীয় সাংসদ ও কণ্ঠশিল্পী মমতাজ বেগমের সঙ্গে কথা বলে দ্রুত ফায়ার সার্ভিস স্টেশন নির্মাণের আশ্বাস দিলে এক ঘণ্টা পর তাঁরা অবরোধ তুলে নেন। মানিকগঞ্জ ফায়ার সার্ভিস স্টেশনের পরিদর্শক শাহাদত হোসেন বলেন, ডা. ইলিয়াসের চেম্বারের গ্যাসের চুলা থেকে আগুনের সূত্রপাত হয়েছে বলে প্রাথমিক তদন্তে ধারণা করা হচ্ছে। গাজীপুর সিটি করপোরেশনের ভীমবাজার (বাহাদুরপুর) এলাকায় কেম ট্রেক্স লিমিটেড কারখানায় অগ্নিকাণ্ডের ঘটনায় মেশিন ও বিপুল পরিমাণ রাসায়নিকসহ বিভিন্ন মালমাল পুড়ে গেছে। গাজীপুর শিল্পাঞ্চল পুলিশের উপপরিদর্শক (এসআই) জোবায়দুল ইসলাম জানান, গত বুধবার দিবাগত রাতে ওই আগুনের সূত্রপাত হয়। মুহূর্তে তা পুরো কারখানায় ছড়িয়ে পড়ে। জয়দেবপুর ফায়ার সার্ভিসের পরিদর্শক শাহীন আলম জানান, তিনটি ইউনিট প্রায় সাড়ে তিন ঘণ্টা চেষ্টা চালিয়ে ভোরের দিকে আগুন নেভায়। অন্যদিকে গত বুধবার রাতে নগরের তুরাগ নদের তীরে কড্ডা এলাকার রুরাল পাওয়ার কোম্পানি লিমিটেডের (আরপিসিএল) কুইক রেন্টাল বিদ্যুৎ কেন্দ্রের চত্বরে থাকা বিভিন্ন মেশিনপত্র সংরক্ষণের জন্য ব্যবহৃত পরিত্যক্ত স্তূপ করা কাঠ ও মালামালে হঠাৎ আগুন ধরে যায়। খবর পেয়ে ফায়ার সার্ভিসের চারটি ইউনিট ঘটনাস্থলে গিয়ে আগুন নিয়ন্ত্রণে আনে। আগুন লাগার কারণ ও ক্ষতির পরিমাণ জানা যায়নি।
