
জাহাঙ্গীরনগর বিশ্ববিদ্যালয়ের ছাত্র জুবায়ের আহমেদ হত্যা মামলার সাক্ষ্য গ্রহণ পিছিয়েছে। গতকাল বুধবার ধার্য দিনে সাক্ষী হাজির না হওয়ায় ঢাকার দ্রুত বিচার ট্রাইব্যুনাল-৪-এর ভারপ্রাপ্ত বিচারক মো. নুরুজ্জামান ২৪ সেপ্টেম্বর সাক্ষ্য গ্রহণের দিন ধার্য করেন।৮ সেপ্টেম্বর এ মামলার অভিযোগপত্রভুক্ত ১৩ আসামির বিরুদ্ধে অভিযোগ গঠন করা হয়। আসামিরা সবাই জাহাঙ্গীরনগর বিশ্ববিদ্যালয়ের বিভিন্ন বিভাগের ছাত্র এবং বাংলাদেশ ছাত্রলীগের নেতা-কর্মী। তাঁরা হলেন খন্দকার আশিকুল ইসলাম, খান মো. রইছ, জাহিদ হাসান, ইসতিয়াক মেহবুব, কামরুজ্জামান, শফিউল আলম, অভিনন্দন কুণ্ডু, মো. মাহমুদুল হাসান, মাজহারুল ইসলাম, মো. নাজমুল হুসেইন, মাহবুব আকরাম, নাজমুস সাকিব ও রাশেদুল ইসলাম। আসামিরা জামিনে আছেন। তাঁদের মধ্যে মাহবুব আকরাম ও নাজমুস সাকিব স্বীকারোক্তিমূলক জবানবন্দি দেন। গত ৮ এপ্রিল আসামিদের বিরুদ্ধে অভিযোগপত্র দেয় পুলিশ।গত বছরের ৮ জানুয়ারি বিকেলে জাহাঙ্গীরনগর বিশ্ববিদ্যালয়ে ছাত্রলীগের কর্মী ও ইংরেজি বিভাগের চতুর্থ বর্ষের ছাত্র জুবায়ের আহমেদকে কুপিয়ে জখম করেন সংগঠনের প্রতিপক্ষের কর্মীরা। পরদিন রাজধানীর ইউনাইটেড হাসপাতালে চিকিৎসাধীন অবস্থায় তিনি মারা যান।এ ঘটনায় বিশ্ববিদ্যালয়ের সাবেক রেজিস্ট্রার হামিদুর রহমান বাদী হয়ে এ মামলা করেন।
