
পাবনার ঈশ্বরদীতে হামলা ও ভাঙচুরের মামলায় ভূমিমন্ত্রী শামসুর রহমান শরীফের ছেলে ও ঈশ্বরদী উপজেলা যুবলীগের সভাপতি শিরহান শরীফ তমালসহ ১১ জনের জামিন নামঞ্জুর করে কারাগারে পাঠানোর আদেশ দিয়েছেন আদালত।আজ রোববার দুপুরে পাবনার অতিরিক্ত মুখ্য বিচারিক হাকিম আদালতে আসামিদের পক্ষে জামিনের আবেদন করা হলে বিচারক রেজাউল করিম জামিন নামঞ্জুর করে তাঁদের কারাগারে পাঠানোর আদেশ দেন।আসামিপক্ষের আইনজীবী আবদুল আহাদ প্রথম আলোকে বলেন, ‘বাদীপক্ষ মামলার এজাহারে যা দাবি করেছেন, তা অসংগতিপূর্ণ। আমরা পরবর্তী সময়ে আবার জামিন আবেদন করব। আশা করছি, আদালত জামিন মঞ্জুর করবেন।’আদালত সূত্রে জানা যায়, ১৮ মে প্রকাশ্য দিবালোকে মুখে কালো কাপড় বেঁধে ভূমিমন্ত্রীর ছেলে ও উপজেলা যুবলীগ সভাপতি শিরহান শরীফ তমালসহ তাঁর অনুসারীরা পৌর সদরের দুটি বাড়ি ও তিনটি ব্যবসাপ্রতিষ্ঠানে হামলা চালিয়ে ভাঙচুর করেন। এ সময় মন্ত্রীর জামাতা ও ঈশ্বরদী পৌর মেয়র আবুল কালাম আজাদ মিন্টুর ব্যবসাপ্রতিষ্ঠান এবং উপজেলা ছাত্রলীগ সভাপতি জুবায়ের বিশ্বাসের বাড়িতে ভাঙচুর চালানো হয়। এ ঘটনায় জুবায়ের বিশ্বাসের বাবা আতিয়ার রহমান বিশ্বাস বাদী হয়ে ওই দিন রাতে ভূমিমন্ত্রীর ছেলে তমালসহ ৩৪ জনকে আসামি করে একটি মামলা করেন। মামলার পর যৌথ অভিযান চালিয়ে তমালসহ ১১ জনকে আটক করে পুলিশ।
আরও পড়ুন...ভূমিমন্ত্রীর ছেলে কারাগারে, থানায় আরও অভিযোগ
