
অনেক আন্দোলন ও সংগ্রামের মাধ্যমে ১৯৫২ সালে বিজয় হয়েছিল বাংলা ভাষার। কিন্তু বর্তমানে ‘ইংলিশ ভার্সন’ ব্যবহারের উপদ্রবে ক্রমাগত পিছু হটছে বাংলা ভাষা। এ ছাড়া কিছু গণমাধ্যম ভাষার মাসেও বাংলা-ইংলিশ সংমিশ্রণে প্রচার করছে ‘খিচুড়ি ভাষা’। যার ফলে একুশ ও মুক্তিযুদ্ধের চেতনা এক অর্থহীন আদর্শ হয়ে দাঁড়িয়েছে। তাই তরুণ প্রজন্মকে এ অচলায়তন ভেঙে দিতে হবে।গতকাল শনিবার বিকেলে বাংলাদেশ এশিয়াটিক সোসাইটির মাসিক সাধারণ সভায় ‘ইতিহাসের নির্মোহ বিচারে ভাষা ও একুশে চেতনার প্রেক্ষাপট ও উত্তরভাষ্য’ শীর্ষক এক বক্তৃতায় এসব কথা বলেন ভাষাসৈনিক আহমদ রফিক।আহমদ রফিক বলেন, ভাষা আন্দোলনের প্রধান লক্ষ্য ছিল জাতীয় জীবনের সর্বস্তরে বাংলা ভাষা ব্যবহার। কিন্তু আজও উচ্চশিক্ষায় ও উচ্চ আদালতে বাংলার ব্যবহার নিশ্চিত করা হয়নি। ফলে ভাষা আন্দোলন আজও সমাজে পূর্ণতা পায়নি। সর্বস্তরে বাংলা ভাষার ব্যবহার নিশ্চিত করতে হবে।
