
সদ্যবিলুপ্ত পঞ্চগড়ের ৩৬টি ও লালমনিরহাটের ৫৯টি ছিটমহলে ভূমির মালিকানা বণ্টনের কার্যক্রম আজ বৃহস্পতিবার থেকে শুরু হচ্ছে। পঞ্চগড়ের জেলা প্রশাসন সূত্রে জানা গেছে, পুরোনো নথিপত্র বিশ্লেষণ এবং দখলের ভিত্তিতে এ কার্যক্রম পরিচালিত হবে।ছিটমহলের ভূমি জরিপ কার্যক্রম সুষ্ঠুভাবে পরিচালনা ও সম্পন্ন করতে ইতিমধ্যে ভূমি মন্ত্রণালয়-সংশ্লিষ্ট জেলা প্রশাসনকে নির্দেশনা দেওয়া হয়েছে বলে লালমনিরহাট প্রশাসকের কার্যালয় সূত্রে জানা গেছে।পঞ্চগড় ও লালমনিরহাট জেলা প্রশাসন যেসব উপজেলার অভ্যন্তরে বিলুপ্ত ছিটমহল রয়েছে, সেসব উপজেলা নির্বাহী কর্মকর্তাকে (ইউএনও) আহ্বায়ক করে আট সদস্যের একটি উপজেলা কমিটি গঠন করা হয়েছে। এ ছাড়া মাঠপর্যায়ে জরিপ কার্যক্রম সম্পন্নের জন্য সংশ্লিষ্ট উপজেলার কানুনগোকে আহ্বায়ক করে সাত সদস্যের একটি ওয়ার্কিং কমিটি গঠন করা হয়েছে। এসব কমিটি ভূমি মন্ত্রণালয় থেকে গঠন করে সংশ্লিষ্ট জেলা প্রশাসক বরাবর চিঠির মাধ্যমে নির্দেশনা প্রদান করা হয়েছে। ভূমি মন্ত্রণালয়ের জ্যেষ্ঠ সচিব মোহাম্মদ শফিউল আলম স্বাক্ষরিত ওই চিঠিতে এসব নির্দেশনা দেওয়া হয়। সেই সঙ্গে জেলা প্রশাসককে আহ্বায়ক করে নয় সদস্যের একটি উচ্চপর্যায়ের কমিটি গঠন করা হয়েছে।জেলা প্রশাসকদের কার্যালয় সূত্রে জানা গেছে, পঞ্চগড় সদর উপজেলা, বোদা এবং দেবীগঞ্জ উপজেলায় বিলুপ্ত ৩৬টি ছিটমহল রয়েছে। আর লালমনিরহাট জেলার সদর উপজেলায় দুটি, হাতীবান্ধা উপজেলায় দুটি ও পাটগ্রাম উপজেলায় ৫৫টি ছিটমহল রয়েছে। আগামী ১৫ নভেম্বর পর্যন্ত ভূমি জরিপের এই কার্যক্রম চলবে। একই সময়ের মধ্যে লালমনিরহাটের পাশাপাশি কুড়িগ্রাম, পঞ্চগড় ও নীলফামারীর অভ্যন্তরে সদ্যবিলুপ্ত ভূমি জরিপ কার্যক্রম সম্পন্ন করা হবে।১৯৭৪ সালের মুজিব-ইন্দিরা চুক্তি ভারতীয় সংসদে পাস হওয়ার পর গত ৩১ জুলাই বাংলাদেশ-ভারতের মধ্যে ছিটমহল বিনিময় চুক্তি বাস্তবায়িত হয়। গত ৬৮ বছরে ছিটমহলের কোনো ভূমিব্যবস্থাপনা ছিল না। সাদা কাগজের দলিলেই জমি কেনাবেচা করা হতো। অনেকের জমির কাগজপত্র ভারতের কোচবিহার এবং জলপাইগুড়িতে আছে।পঞ্চগড় জেলা প্রশাসন সূত্রে জানা গেছে, ভারতে থাকা অনেক নথিপত্রই তাঁরা পেয়েছেন। উভয় দেশের ছিটমহলের আগের আমলের কিছু নথিপত্র পাওয়া গেছে। সাবেক ছিটমহলের ভূমি জরিপকালে এসব নথিপত্রের সঙ্গে প্রধানত দখলের ভিত্তিতে জরিপ কার্যক্রম পরিচালনা করা হবে। এই কার্যক্রম পরিচালনার জন্য তিনটি কমিটি কাজ করবে।ভূমি জরিপের সময় কেউ আপত্তি তুললে ইউএনওর নেতৃত্বে জরিপ পরিচালনা কমিটি তা সমাধান করার চেষ্টা করবে। সেখানে সমাধান না হলে জেলা প্রশাসকের নেতৃত্বে সমাধান করে তা গেজেট আকারে প্রকাশ করা হবে বলে জানা গেছে।পঞ্চগড়ের জেলা প্রশাসক মোহাম্মদ সালাহউদ্দিন ও লালমনিরহাট জেলা প্রশাসকের কার্যালয় সূত্রে জানা যায়, ভূমি জরিপের জন্য গঠিত কমিটি বিলুপ্ত ছিটমহলে সরেজমিনে কলমি নকশা তৈরি এবং রেকর্ড অব রাইটস ফরমে দখলের ভিত্তিতে ভূমি মালিকানার যাবতীয় তথ্য সংগ্রহ করবে। ফরমে চৌহদ্দি বর্ণনা করে সংশ্লিষ্ট চৌহদ্দিভুক্ত ভূমি মালিকদের সই নেওয়া হবে।লালমনিরহাটের জেলা প্রশাসক হাবিবুর রহমান বলেন, ডিসি-ডিএম সম্মেলনে উভয় দেশের ছিটমহলের আগেকার আমলের বেশ কিছু নথিপত্র বিনিময় করা হয়েছে। যদি কেউ আপত্তি উত্থাপন করে থাকে, তাহলে সেগুলো দ্রুত নিষ্পত্তি করা হবে।বিলুপ্ত ভারত-বাংলাদেশ ছিটমহল নাগরিক অধিকার ও উন্নয়ন সমন্বয় কমিটির পঞ্চগড়-নীলফামারী জেলার আহ্বায়ক মফিজার রহমান বলেন, সরকারি কর্মকর্তারা যাতে কোনো মানুষের জমি নিয়ে ছিনিমিনি না খেলেন, এটাই ছিটমহলবাসীর অনুরোধ।
