
শিক্ষার্থীদের কোটা সংস্কারের দাবির বিষয়ে সরকারকে দ্রুত সিদ্ধান্ত জানানোর আহ্বান জানিয়েছে ঢাকা বিশ্ববিদ্যালয়ের শিক্ষক সমিতি। শিক্ষার্থীদের দাবিকে যৌক্তিক উল্লেখ করে দ্রুততম সময়ের মধ্যে এ বিষয়ে সরকারের উচ্চপর্যায়ের সুস্পষ্ট সিদ্ধান্ত ঘোষণার আহ্বান জানিয়েছে সমিতি।
আজ বুধবার সকালে সমিতির সভাপতি এ এস এম মাকসুদ কামাল ও সাধারণ সম্পাদক শিবলী রুবাইতুল ইসলামের সই করা এক বিবৃতিতে এ আহ্বান জানানো হয়। শিক্ষার্থীর দাবির প্রতি সমর্থন জানিয়ে এতে বলা হয়, শিক্ষক সমিতি মনে করে, এ কোটা সংস্কার এখন যুগের চাহিদা। একই সঙ্গে সমিতি শিক্ষার্থীদের নিয়মতান্ত্রিক ও শান্তিপূর্ণ কর্মসূচি পালনের সময় কোনো ধরনের পুলিশি ব্যবস্থা নেওয়া থেকে বিরত থাকতে আইনশৃঙ্খলা রক্ষাকারী বাহিনীর প্রতি আহ্বান জানিয়েছে। এ ছাড়া শিক্ষক ও শিক্ষার্থীদের নিরাপত্তা বিধানের কার্যকর ব্যবস্থা নেওয়ারও দাবি জানিয়েছে সমিতি।
