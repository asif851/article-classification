
কক্সবাজারের চকরিয়া উপজেলার চট্টগ্রাম-কক্সবাজার মহাসড়কে মাইক্রোবাস ও ট্রাকের মুখোমুখি সংঘর্ষে মো. জিম বাবু (১৬) নামের এক কিশোর নিহত হয়েছে। আহত হয়েছে মাইক্রোবাসের আরও সাত যাত্রী।
আজ বুধবার সকাল ছয়টার দিকে উপজেলার ডুলাহাজারা ইউনিয়নের পাগলিরবিল এলাকায় এই দুর্ঘটনা ঘটে। নিহত জিমের বাড়ি টাঙ্গাইলের গোপালপুর উপজেলার ডোবাইল এলাকায়। তার বাবার নাম ইমরান হোসেন। আহত যাত্রীদের মালুমঘাট মেমোরিয়াল খ্রিষ্টান হাসপাতালে ভর্তি করা হয়েছে।
হাইওয়ে পুলিশ সূত্রে জানা গেছে, গত সোমবার টাঙ্গাইল থেকে মাইক্রোবাসে করে ১০ জন পর্যটক কক্সবাজারে বেড়াতে আসেন। আজ ভোরে তাঁরা ওই মাইক্রোবাসে কক্সবাজার থেকে টাঙ্গাইলের উদ্দেশে রওনা দেন। সকাল ছয়টার দিকে মাইক্রোবাসটি চকরিয়ার ডুলাহাজারা পাগলিরবিল এলাকায় যাত্রীবাহী বাসকে পাশ কাটানোর সময় বিপরীতমুখী একটি ট্রাকের সঙ্গে মুখোমুখি সংঘর্ষ হয়। এ সময় মাইক্রোবাসটি সড়কের পাশে খাদে উল্টে যায়। এতে এই হতাহত হওয়ার ঘটনা ঘটে।
মালুমঘাট হাইওয়ে পুলিশ ফাঁড়ির সার্জেন্ট আশিকুর রহমান বলেন, জিমের মরদেহ পরিবারের কাছে হস্তান্তরের প্রক্রিয়া চলছে। মাইক্রোবাস ও ট্রাকটি জব্দ করা হয়েছে।
