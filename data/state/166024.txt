
নীলফামারীর ডিমলা উপজেলায় সপ্তম শ্রেণির এক ছাত্রীকে উত্ত্যক্ত করার অভিযোগে গত বৃহস্পতিবার মসজিদের এক ইমামকে তিন মাসের বিনাশ্রম কারাদণ্ড দিয়েছেন ভ্রাম্যমাণ আদালত। ওই ইমামের বাড়ি উপজেলার সদর ইউনিয়নে।উপজেলা প্রশাসন ও পুলিশ সূত্রে জানা গেছে, ওই ইমাম সপ্তম শ্রেণির ওই ছাত্রীকে দীর্ঘদিন ধরে উত্ত্যক্ত করছিলেন। এ ঘটনায় ওই ছাত্রী গত বৃহস্পতিবার ওই ইমামের বিরুদ্ধে উপজেলা নির্বাহী কর্মকর্তা (ইউএনও) রেজাউল করিমের কাছে একটি লিখিত অভিযোগ দেয়। পরে বৃহস্পতিবার রাতে তাঁকে আটক করে পুলিশ ভ্রাম্যমাণ আদালতে হাজির করে। এ সময় ইউএনও রেজাউল করিম ৫০৯ ধারায় তাঁকে ওই শাস্তি দেন।এ ব্যাপারে ডিমলা থানার ভারপ্রাপ্ত কর্মকর্তা (ওসি) মো. রুহুল আমিন খান বলেন, ওই ইমাম ওই ছাত্রীর সঙ্গে তাঁর বিয়ের ভুয়া কাবিননামা তৈরি করে এলাকায় ছড়িয়ে দেন ও বিদ্যালয়ে যাতায়াতের পথে তাকে উত্ত্যক্ত করছিলেন। এ ঘটনায় ওই ছাত্রী অভিযোগ দিলে আদালত তাঁকে ওই শাস্তি দেন। তাঁকে গতকাল শুক্রবার সকালে কারাগারে পাঠানো হয়েছে।
