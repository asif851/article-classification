
পথঘাটে নিরাপদ খাবার নিশ্চিত করতে ঢাকা উত্তর সিটি করপোরেশন (ডিএনসিসি) পথের খাবার বিক্রেতাদের মধ্যে ৮২টি বিশেষ ধরনের গাড়ি বিনা মূল্যে বিতরণ করেছে। জাতিসংঘের খাদ্য ও কৃষি সংস্থা (এফএও) এসব গাড়ি সরবরাহ করেছে। খাবার বিক্রেতাদের নিরাপদ খাবার তৈরি ও স্বাস্থ্য পরিচর্যা সম্পর্কে প্রশিক্ষণ দিয়েছে আন্তর্জাতিক উদরাময় গবেষণা কেন্দ্র, বাংলাদেশ (আইসিডিডিআরবি)। গত বৃহস্পতিবার মিরপুর ১০ নম্বর গোলচত্বরসংলগ্ন ডিএনসিসির ৪ নম্বর আঞ্চলিক কার্যালয়ের সামনে গাড়িগুলো বিতরণ করা হয়।নিরাপদ পথখাবার নিশ্চিত করতে এফএও পথঘাটের উন্মুক্ত পরিবেশে খাবার বিক্রেতাদের মধ্যে বিনা মূল্যে কাচে ঢাকা বিশেষ ধরনের ভ্যানগাড়ি বিতরণের উদ্যোগ নেয় ২০১২ সালে। ডিএনসিসিকে সব মিলিয়ে ২৭৫টি এ ধরনের গাড়ি সরবরাহের কথা রয়েছে। বৃহস্পতিবার প্রথম পর্যায়ে ৮২টি গাড়ি বিতরণ করা হয়। অবশিষ্ট ১৯৩টি গাড়ি এক মাসের মধ্যে বিতরণ করা হবে।অনুষ্ঠানের প্রধান অতিথি মেয়র আনিসুল হক বলেন, নগরবাসীর জন্য নিরাপদ ও স্বাস্থ্যকর খাবার নিশ্চিত করা হবে। পথখাবার নিরাপদ করতে এফএও এবং আইসিডিডিআরবির সহায়তায় যাঁদের এই নিরাপদ খাবারের গাড়ি দেওয়া হচ্ছে, তাঁদের ট্রেড লাইসেন্স দিয়ে আইনি কাঠামোর আওতায় আনা হচ্ছে। তাই খাবারের মানের বিষয়ে বিক্রেতাদের সব সময় সজাগ থাকতে হবে।অনুষ্ঠানে এফএওর বাংলাদেশীয় প্রতিনিধি ডেভিড দুলান, ডিএনসিসির বিভিন্ন ওয়ার্ডের কাউন্সিলর ও সিটি করপোরেশনের ঊর্ধ্বতন কর্মকর্তারা উপস্থিত ছিলেন।স্টিলের কাঠামোয় তৈরি এসব গাড়ি কাচ দিয়ে ঘেরা। চাকাযুক্ত এসব গাড়ি সহজেই এক স্থান থেকে অন্য স্থানে আনা-নেওয়া যায়। প্রতিটি গাড়িতে রান্নার জন্য একটি করে চুলা, জীবাণুমুক্ত খাবার তৈরি ও পরিবেশনের জন্য দস্তানা, সাবান, জীবাণুমুক্ত পানির জন্য পানির বিশেষ প্রযুক্তির ফিল্টারসহ আধুনিক খাবার তৈরির ব্যবস্থা রয়েছে। এসব গাড়ির ব্যবসায়ীদের এফএও প্রতি মাসে ডিএনসিসির সহায়তায় নিরাপদ খাবারের ওপর প্রশিক্ষণ দেবে। গাড়িগুলোতে স্বাস্থ্যসম্মত খাবার পরিবেশন করা হচ্ছে কি না, তা দেখতে সিটি করপোরেশনের স্বাস্থ্য বিভাগ ও এফএওর লোকজন নিয়মিত পরিদর্শন করবেন।
