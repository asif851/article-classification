
বাহরাইনে বসবাসকারী সব অবৈধ অভিবাসীর জন্য ছয় মাসের সাধারণ ক্ষমা ঘোষণা করা হয়েছে। গত শনিবার দেশটির সরকার এ ঘোষণা দেয়। খবর খালিজ টাইমসের।আগামীকাল ১ জুলাই থেকে কার্যকর হবে এ ঘোষণা। সাধারণ ক্ষমার আওতায় গ্রেপ্তার, জেল-জুলুমের ভয়ে পালিয়ে বেড়ানো বিদেশি কর্মী এবং যেসব কর্মীর কার্যানুমতির মেয়াদ ফুরিয়ে বা বাতিল হয়ে গেছে তাঁরাও পড়বেন।ঘোষণা কার্যকর করার দায়িত্বপ্রাপ্ত ‘লেবার মার্কেট রেগুলেটরি ওথরিটি’ (এলএমআরএ)-এর প্রধান কার্যনির্বাহী কর্মকর্তা (সিইও) ওসামা আল আবসি প্রবাসী কর্মীদের নিয়োগদাতা প্রতিষ্ঠান ও অবৈধ অভিবাসী সবার প্রতি এ সুযোগের সদ্ব্যবহার করার আহ্বান জানিয়েছেন। কেননা নির্ধারিত সময়ের মধ্যে তাদের বিরুদ্ধে জরিমানা ও প্রশাসনিক শাস্তিমূলক ব্যবস্থা গ্রহণ করা হবে না।এর আগে ২০০৭ সালে সর্বশেষ সাধারণ ক্ষমার ঘোষণা দিয়েছিল বাহরাইন। ওই ঘোষণার সুযোগ নিয়ে তখন পাঁচ হাজার অবৈধ বিদেশি কর্মী তাঁদের মর্যাদা সংশোধন করেছিলেন।
