
গণজাগরণ মঞ্চের শুক্রবারের সংঘর্ষের জন্য ছাত্রশিবির ও ছাত্রদলকে দায়ী করেছেন মঞ্চের একাংশের মুখপাত্র ছাত্রমৈত্রীর সভাপতি বাপ্পাদিত্য বসু।
আজ শনিবার দুপুরে শাহবাগের জাতীয় জাদুঘরের সামনে সংবাদ সম্মেলন করে বাপ্পাদিত্য এ অভিযোগ তোলেন। জাসদ ছাত্রলীগের সাধারণ সম্পাদক শাহজাহান আলী, ছাত্র আন্দোলনের সভাপতি মনজুর রহমান ও বাসদ ছাত্রলীগের সভাপতি মনিরুজ্জামান এ সময় উপস্থিত ছিলেন।
সংবাদ সম্মেলনে বাপ্পাদিত্য বলেন, ‘গণজাগরণ মঞ্চের ইমরান এইচ সরকারপন্থী অংশের অন্যতম সংগঠক ব্লগার আরিফ জেবতিক একসময় সিলেট জেলা ছাত্রদলের আহ্বায়ক ছিলেন। তিনি ছিলেন ইলিয়াস আলীর ডান হাত। এ ছাড়া আরেক সংগঠক ইব্রাহিম খলিল ওরফে ‘সবাক’ শিবির করতেন। এই দুজনের প্রত্যক্ষ মদদেই শুক্রবার শাহবাগে সংঘর্ষ হয়েছে।সংবাদ সম্মেলনে বাপ্পা বলেন, ‘গণজাগরণ মঞ্চে কোনো ভাঙন নেই। শিবির ও ছাত্রদল বের করে দিলেই সব ঠিক হয়ে যাবে।’ আরিফ জেবতিক ও ইব্রাহিম খলিলের বিরুদ্ধে আগে কেন এই ধরনের অভিযোগ তোলেননি? জানতে চাইলে বাপ্পা​দিত্য প্রথম আলোকে বলেন, ‘তারা শাহবাগের শুরুতে ছিল না। পরে এসে এখানে যোগ দিয়েছে। মূলত তারা বিএনপি-জামায়াতের এজেন্ট। তাদের বাদ দিয়ে আমরা সবাই মিলে ঐক্যবদ্ধভাবে আন্দোলন করতে পারি।’প্রসঙ্গত, গণজাগরণ মঞ্চের এখন তিনটি অংশ। একটির নেতৃত্ব দিচ্ছেন ইমরান এইচ সরকার, একটির কামাল পাশা আরেকটির বাপ্পাদিত্য বসু। গতকাল শুক্রবার গণজাগরণ মঞ্চের তিনটি অংশ আলাদাভাবে সমাবেশ করে। সন্ধ্যায় সমাবেশ শেষে ইমরানপন্থী অংশ মিছিল বের করলে পুলিশ বাধা দেয়। তারা বাধা অতিক্রম করতে চাইলে পুলিশ তাদের লাঠিপেটা করে। পরে তাঁরা জাদুঘরের সামনে এলে চেয়ার ছোড়াছুড়ি হয়।ইমরানপন্থী গণজাগরণ মঞ্চের কর্মীদের অভিযোগ, কামাল পাশা অংশের কর্মীরা তাঁদের ওপর হামলা চালিয়েছেন। তবে কামাল পাশার অভিযোগ, ইমরানপন্থী লোকজন এই হামলা চালিয়েছেন।
