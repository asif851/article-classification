
নাটোরের সিংড়া উপজেলার সাতপুকুরিয়া দ্বিমুখী উচ্চবিদ্যালয়ের একটি পুরাতন নিমগাছ গোপনে বিক্রি করেছেন স্থানীয় ওয়ার্ড আওয়ামী লীগের সভাপতি ও প্রতিষ্ঠানটির অফিস সহকারী সাজ্জাদ হোসেন।বিদ্যালয় ব্যবস্থাপনা পর্ষদ সূত্র জানায়, সাজ্জাদ হোসেন গত বুধবার গোপনে বিদ্যালয়ের ২০ বছরের পুরোনো গাছটি বিক্রি করে দিয়েছেন। পরের দিন কাঠ ব্যবসায়ীর লোকজন গাছটি কেটে ফেললে ঘটনা জানাজানি হয়। বিদ্যালয় পরিচালনা পর্ষদের সদস্যরা ওই দিন আর গাছটি কাউকে নিতে দেননি।সাজ্জাদ হোসেন গত শুক্রবার বলেন, ‘কমিটির অনুমোদন নিয়েই গাছটি আমি বিক্রি করেছি।’ তবে তিনি কোনো অনুমোদনপত্র দেখাতে পারেননি।প্রধান শিক্ষক আইয়ুব আলী বলেন, ‘গাছটি কাটার সময়ই জানতে পারি, সাজ্জাদ হোসেন গাছটি বিক্রি করেছেন। তিনি এলাকার প্রভাবশালী ব্যক্তি। ঘটনাটি উপজেলার মাধ্যমিক শিক্ষা কর্মকর্তাকে মৌখিকভাবে জানানো হয়েছে। গাছটির মূল্য ৫০ হাজার টাকার মতো হবে।’
 
