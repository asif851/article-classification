
বান্দরবানে বোমাং রাজপুণ্যাহ উৎসব ১৮ ডিসেম্বর থেকে শুরু হচ্ছে। জুমচাষি পাহাড়ি জনগোষ্ঠীর কাছ থেকে আনুষ্ঠানিকভাবে খাজনা বা জুম রাজস্ব আদায়ের বর্ণাঢ্য এ উৎসব তিন দিন ধরে চলবে বলে গতকাল রোববার বোমাং রাজদরবারের কর্মকর্তারা জানান।জুম চাষের মৌসুম শেষে হেডম্যান (মৌজাপ্রধান) ও কার্বারীরদের (পাড়াপ্রধান) মাধ্যমে জুমচাষি প্রজাদের কাছ থেকে খাজনা আদায়ের উৎসব হচ্ছে রাজপুণ্যাহ। বোমাং সার্কেলের ১০৯টি মৌজার হেডম্যান-কার্বারীরা প্রজাদের কাছ থেকে বার্ষিক জুম খাজনা আদায় করে পুণ্যাহ সভায় তা রাজাকে প্রদান করে থাকেন।বোমাং রাজার দপ্তরের কর্মকর্তারা বলেছেন, মৌজার হেডম্যানদের সঙ্গে আলাপ-আলোচনার ভিত্তিতে ১৭তম বোমাং রাজা উ চ প্রু চৌধুরী রাজপণ্যাহ উৎসবের সময় নির্ধারণ করেছেন।রাজপরিবারের সদস্যরা জানান, জেলা শহরের রাজবাড়ী মাঠে ১৮ ডিসেম্বর রাজা সিংহাসনে উপবেশন করে খাজনা আদায় ও প্রজাদের উদ্দেশে বার্ষিক ভাষণ দেবেন।বোমাং রাজা উ চ প্রু চৌধুরী মুঠোফোনে প্রথম আলোকে বলেন, ১৭তম বোমাং রাজা হিসেবে দায়িত্ব নেওয়ার পর এটি তাঁরদ্বিতীয় রাজপুণ্যাহ হলেও বোমাং রাজাদের প্রাচীন এ উৎসব ১৮৭৫ সাল থেকে ধারাবাহিকভাবে চলে আসছে।
