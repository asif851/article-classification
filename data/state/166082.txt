
স্বাধীন বাংলাদেশের স্থপতি মেয়র মোহাম্মদ হানিফ—নগরীর ছোট ছোট এলইডি বিলবোর্ডে এমন প্রচারণা চালিয়েছে ঢাকা দক্ষিণ সিটি করপোরেশন (ডিএসসিসি)। ডিএসসিসি বলছে, বিষয়টি জানার পর তা সংশোধন করা হয়েছে। তবে এটি ভুল না ষড়যন্ত্র, তা বের করতে শাহবাগ থানার পুলিশকে দায়িত্ব দেওয়া হয়েছে।গতকাল মঙ্গলবার অবিভক্ত ঢাকা সিটি করপোরেশনের প্রথম মেয়র মোহাম্মদ হানিফের ১১তম মৃত্যুবার্ষিকী উপলক্ষে এই প্রচারণা চালানো হয়েছিল। ডিএসসিসির রাজস্ব বিভাগের এক কর্মকর্তা বলেন, এটি ভুলবশত হয়েছে। বিষয়টি জানার পর সঙ্গে সঙ্গে তা সংশোধন করা হয়।|তবে ডিএসসিসির মেয়র মোহাম্মদ সাঈদ খোকন প্রথম আলোকে বলেন, বিষয়টি শুনেছেন। খতিয়ে দেখা হচ্ছে। ষড়যন্ত্র হয়ে থাকলে সংশ্লিষ্ট ব্যক্তিদের বিরুদ্ধে শাস্তিমূলক ব্যবস্থা নেওয়া হবে।|গতকাল দুপুর সাড়ে ১২টায় হেয়ার রোডে চারটি শিরোনামে মোহাম্মদ হানিফের মৃত্যুবার্ষিকীর বিলবোর্ড টাঙানো ছিল। এগুলো হলো স্বাধীন বাংলাদেশের স্থপতি মেয়র মোহাম্মদ হানিফ, অবিভক্ত ঢাকা সিটি করপোরেশনের প্রথম নির্বাচিত সফল মেয়র মোহাম্মদ হানিফ, ঢাকা মহানগর আওয়ামী লীগের সাবেক সভাপতি মেয়র মোহাম্মদ হানিফ, জাতির পিতা বঙ্গবন্ধু শেখ মুজিবুর রহমানের ঘনিষ্ঠ সহচর মেয়র মোহাম্মদ হানিফ। বেলা একটার পর বিতর্কিত বিলবোর্ডটি দেখা যায়নি। তবে এর মধ্যে বিষয়টি নিয়ে সামাজিক যোগাযোগমাধ্যমে ব্যাপক আলোচনা-সমালোচনা হয়।শাহবাগ থানার পুলিশ জানায়, বিষয়টি জানতে বিলবোর্ড পরিচালনার সঙ্গে জড়িত প্রতিষ্ঠানের দুজন কর্মচারীকে জিজ্ঞাসাবাদ করা হচ্ছে। 
