
কুষ্টিয়া সদর উপজেলার আলামপুর ইউনিয়নে নির্বাচনী সহিংসতায় এক ব্যক্তি নিহত হয়েছেন। আহত হয়েছেন অন্তত ১৫ জন।
আজ বৃহস্পতিবার সকালে আলামপুর ইউনিয়নের দহকুলা গ্রামে আওয়ামী লীগ ও স্বতন্ত্র চেয়ারম্যান প্রার্থীদের কর্মী-সমর্থকদের মধ্যে সংঘর্ষে হতাহতের এই ঘটনা ঘটে বলে স্থানীয় লোকজনের ভাষ্য।নিহত ব্যক্তির নাম লাল্টু মোল্লা (৪০)। তাঁর বাড়ি দহকুলা গ্রামে। বাবার নাম সোহরাব মোল্লা।
এ ঘটনায় আহত ব্যক্তিদের কুষ্টিয়া জেনারেল হাসপাতালে ভর্তি করা হয়েছে।
স্থানীয় কয়েকজন বাসিন্দার ভাষ্য, সকাল সাড়ে আটটার দিকে আলামপুর ইউনিয়ন পরিষদের বর্তমান চেয়ারম্যান ও আওয়ামী লীগের চেয়ারম্যান প্রার্থী আক্তারুজ্জামান বিশ্বাসের লোকজন স্বতন্ত্র চেয়ারম্যান প্রার্থী শেখ সিরাজ উদ্দিনের লোকজনের ওপর অতর্কিতে হামলা চালায়। এর জের ধরে দুই পক্ষের লোকজন সংঘর্ষে জড়িয়ে পড়ে। এতে হতাহতের ঘটনা ঘটে।
লাল্টু মোল্লার নিহত হওয়ার খবর এলাকায় ছড়িয়ে পড়লে দুই পক্ষের মধ্যে আবার উত্তেজনা ছড়িয়ে পড়ে। একপর্যায়ে সংঘর্ষ বাধে। পরে পুলিশ গিয়ে পরিস্থিতি নিয়ন্ত্রণে আনে। লাল্টু মোল্লার মৃত্যুর জন্য তাঁর পরিবার আওয়ামী লীগের চেয়ারম্যান প্রার্থী আক্তারুজ্জামানকে দায়ী করেছে।
স্বতন্ত্র চেয়ারম্যান প্রার্থী শেখ সিরাজ অভিযোগ করে বলেন, আক্তারুজ্জামানের লোকজন পরিকল্পিতভাবে এই হামলা চালিয়ে তাঁর এক কর্মীকে হত্যা করেছে। এই ঘটনার সুষ্ঠু বিচার দাবি করেন তিনি।
অভিযোগের বিষয়ে জানতে আক্তারুজ্জামানের মুঠোফোনে একাধিকবার যোগাযোগ করা হয়েছে। কিন্তু তিনি ফোন ধরেননি।
কুষ্টিয়া মডেল থানার উপপরিদর্শক (এসআই) ওবাইদুল হক বলেন, সংঘর্ষে নিহত ব্যক্তির লাশ কুষ্টিয়া জেনারেল হাসপাতাল মর্গে রাখা হয়েছে। আহত ব্যক্তিদের একই হাসপাতালে চিকিৎসা দেওয়া হচ্ছে।
আগামী ৭ মে আলামপুর ইউনিয়নে নির্বাচন হওয়ার কথা।
