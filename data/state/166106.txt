
রেলপথমন্ত্রী মো. মুজিবুল হক বলেছেন, যানজট নিরসনে রাজধানীর চারদিকে বৃত্তাকার রেলপথ নির্মাণের পরিকল্পনা রয়েছে। তিনি আজ সোমবার সংসদে সরকারি দলের সদস্য মাহফুজুর রহমানের এক প্রশ্নের জবাবে এ কথা বলেন। খবর বাসসের।রেলপথমন্ত্রী বলেন, এ রেলপথ নির্মাণের জন্য ২০১৫ সালের ২৯ জুন একটি সম্ভাব্যতা সমীক্ষা প্রস্তাব পরিকল্পনা কমিশনে পাঠানো হয়েছে। প্রকল্প মূল্যায়ন কমিটির (পিইসি) সভার পর কমিটির সুপারিশের আলোকে পরবর্তী প্রয়োজনীয় ব্যবস্থা গ্রহণ করা হবে। সরকারি দলের সদস্য সামশুল হক চৌধুরীর অপর এক প্রশ্নের জবাবে রেলপথমন্ত্রী দেশে নতুন রেললাইন সম্প্রসারণে সরকারের গৃহীত নানা পদক্ষেপের কথা তুলে ধরে বলেন, বর্তমানে রেলওয়েতে ৮৬ হাজার ৩০ কোটি ৭৩ লাখ টাকা ব্যয়ে মোট ৪৩টি প্রকল্প চলমান রয়েছে। তিনি বলেন, প্রকল্পগুলোতে থোক বরাদ্দসহ ২০১৬-১৭ অর্থবছরে বার্ষিক উন্নয়ন কর্মসূচিতে (এডিপি) ৯ হাজার ১১৪ কোটি ৯৬ লাখ টাকা বরাদ্দ প্রদান করা হয়েছে। রেলওয়ের লাইন ক্যাপাসিটি বৃদ্ধির লক্ষ্যে ডাবল লাইনে উন্নত করার উদ্যোগ নেওয়া হয়েছে। মন্ত্রী বলেন, বর্তমান সরকার ২০০৯ সাল থেকে এ পর্যন্ত প্রায় ২৩৫ কিলোমিটার নতুন রেললাইন নির্মাণ করেছে। প্রায় ২১৪ কিলোমিটার মিটারগেজ রেললাইনকে ডুয়েলগেজ লাইনে রূপান্তর করা হয়েছে।
