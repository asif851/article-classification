
আগুনে দগ্ধ বাচ্চু প্রধান (৫৫) নামের এক ব্যক্তি আজ বুধবার ভোর ছয়টার দিকে ঢাকা মেডিকেল কলেজ হাসপাতালের বার্ন ইউনিটে চিকিত্সাধীন অবস্থায় মারা গেছেন। আগুনে তাঁর শরীরের ৪৯ শতাংশ পুড়ে গিয়েছিল। বাচ্চুর বাড়ি চাঁদপুরের মতলব দক্ষিণ উপজেলার ঢাকিরগাঁও গ্রামে।
বার্ন ইউনিটের আবাসিক সার্জন পার্থ শংকর পাল জানান, বাচ্চু প্রধানের সঙ্গে আসা লোকজন জানিয়েছিলেন তিনি পেট্রলবোমার আগুনে দগ্ধ হয়েছেন। তবে বাচ্চুর পরিবারের সদস্যরা জানান, আগুন পোহাতে গিয়ে গ্যাসের চুলার আগুন থেকে তাঁর গায়ে আগুন লাগে। দ্রুত ও উন্নত চিকিত্সার জন্য তাঁরা হাসপাতাল কর্তৃপক্ষকে মিথ্যা বলেন।
বাচ্চু প্রধানের মেয়ের স্বামী জুয়েল প্রথম আলোকে জানান, বাচ্চু প্রধান মানসিক দিক দিয়ে কিছুটা অসুস্থ ছিলেন। ৬ জানুয়ারি সন্ধ্যায় রান্নাঘরে গ্যাসের চুলার পাশে আগুন পোহাতে গিয়ে তাঁর গায়ে থাকা চাঁদরে আগুন ধরে যায়। এতে তাঁর পেট, বুকসহ বিভিন্ন অংশ পুড়ে যায়। পরে তাঁকে মতলব উপজেলা স্বাস্থ্য কমপ্লেক্সে নিয়ে যাওয়া হয়। সেখান থেকে বাচ্চুকে ঢাকা মেডিকেল কলেজ হাসপাতালে পাঠানো হয়।
 
