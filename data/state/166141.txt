
মানিকগঞ্জের দৌলতপুর উপজেলার রামচন্দ্রপুর গ্রামে গত রোববার রাতে বিয়ের আসর থেকে বরকে গ্রেপ্তার করেছে পুলিশ। তিনি বিয়ের প্রলোভন দেখিয়ে এক কলেজছাত্রীকে ধর্ষণ করেছেন বলে থানায় মামলা হওয়ার পর তাঁকে গ্রেপ্তার করা হয়।গ্রেপ্তার হওয়া ব্যক্তি হলেন উপজেলার খোর্দ্দ সাতিয়ান গ্রামের শহিদুল ইসলাম (২৫)। পুলিশ ও স্থানীয় সূত্রে জানা গেছে, সম্প্রতি শহিদুল বিয়ের প্রলোভন দেখিয়ে এক কলেজছাত্রীকে ধর্ষণ করেন। রামচন্দ্রপুর গ্রামের আরেক তরুণীর সঙ্গে শহিদুলের বিয়ের দিন ছিল রোববার। বিষয়টি জানতে পেরে ওই দিন বিকেলে মেয়েকে ধর্ষণের অভিযোগে ওই কলেজছাত্রীর বাবা থানায় শহিদুলের বিরুদ্ধে মামলা করেন। একই দিন রাতে রামচন্দ্রপুর গ্রামে বিয়ে করতে যান শহিদুল।
