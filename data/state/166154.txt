
রাজশাহীর গোদাগাড়ী উপজেলায় জঙ্গি আস্তানায় অভিযানের সময় নিহত ফায়ারম্যান আবদুল মতিনের (৪১) পরিবারকে ১০ লাখ টাকা সহায়তা দিয়েছে ফায়ার সার্ভিস ও সিভিল ডিফেন্স অধিদপ্তর। আজ বৃহস্পতিবার বেলা ১১টার দিকে রাজধানীর মিরপুরে ফায়ার সার্ভিস ও সিভিল ডিফেন্স প্রশিক্ষণ কমপ্লেক্সে আয়োজিত এক অনুষ্ঠানে ১০ লাখ টাকার চেক হস্তান্তর করেন স্বরাষ্ট্রমন্ত্রী আসাদুজ্জামান খান কামাল।
পরিবারের পক্ষ থেকে চেকটি গ্রহণ করেন নিহত আবদুল মতিনের স্ত্রী তানজিলা খাতুন।
অনুষ্ঠানে স্বরাষ্ট্রমন্ত্রী বলেন, ‘আবদুল মতিন দায়িত্ব পালন করতে নিজের জীবন উৎসর্গ করেছেন। তাঁকে কখনো ভোলা যাবে না।’
স্বরাষ্ট্রমন্ত্রী ওই সময় আবদুল মতিনের পরিবারের খোঁজখবর নেন এবং পরিবারটির পাশে থাকার জন্য ফায়ার সার্ভিসের ঊর্ধ্বতন কর্মকর্তাদের প্রতি আহ্বান জানান।
অনুষ্ঠানে অন্যদের মধ্যে উপস্থিত ছিলেন স্বরাষ্ট্র মন্ত্রণালয়ের সুরক্ষা সেবা বিভাগের সচিব ফরিদ উদ্দিন আহম্মদ চৌধুরী, ফায়ার সার্ভিসের মহাপরিচালক ব্রিগেডিয়ার জেনারেল আলী আহাম্মেদ খান প্রমুখ।
১০ মে রাজশাহীর গোদাগাড়ীতে জঙ্গি আস্তানা সন্দেহে পুলিশ একটি বাড়ি ঘিরে রাখার পর সেখান থেকে দুজন নারী-পুরুষ অতর্কিতে বেরিয়ে এসে ফায়ারম্যান আবদুল মতিনকে এলোপাতাড়ি কুপিয়ে হত্যা করেন।
আবদুল মতিনের বাড়ি গোদাগাড়ীর মাটিকাটা গ্রামে। তাঁর মেয়ে জেসমিন আরা নবম শ্রেণিতে আর ছেলে মারুফ ষষ্ঠ শ্রেণিতে পড়ে। মতিন গোদাগাড়ী ফায়ার সার্ভিস স্টেশনে ফায়ারম্যান হিসেবে কর্মরত ছিলেন।
এদিকে আজ চেক হস্তান্তরের আগে অধিদপ্তরে নবনিযুক্ত স্টেশন অফিসার ও স্টাফ অফিসার (৩৯তম ব্যাচ) এবং ফায়ারম্যানদের (৫৪তম ব্যাচ) বুনিয়াদি প্রশিক্ষণ সমাপনীর কুচকাওয়াজ অনুষ্ঠিত হয়।
অনুষ্ঠানে প্রধান অতিথির বক্তব্যে স্বরাষ্ট্রমন্ত্রী বলেন, প্রশিক্ষণ শেষে আজ থেকে তাঁদের মূল কর্মজীবন শুরু হচ্ছে। কীভাবে দক্ষতার সঙ্গে অগ্নিদুর্ঘটনা মোকাবিলা করতে হয়, কীভাবে বিধ্বস্ত ভবনে আটকে পড়া লোকদের উদ্ধার করতে হয়, কীভাবে আহত ব্যক্তিদের প্রাথমিক চিকিৎসা দিতে হয় ইত্যাদি প্রশিক্ষণলব্ধ জ্ঞান এখন তাঁরা হাতে-কলমে বাস্তবায়নের সুযোগ পাবেন। অধিদপ্তরের লোকবল বৃদ্ধি ও স্টেশনের সংখ্যা বাড়ানো হবে জানিয়ে স্বরাষ্ট্রমন্ত্রী বলেন, বর্তমানে সারা দেশে ৩২২টি ফায়ার স্টেশন রয়েছে। ২০২০ সাল নাগাদ তা ৫৫২টিতে উন্নীত করা হবে। জনবল বৃদ্ধি পেয়ে হবে ১৫ হাজার।
আরও পড়ুন...বাড়ি ফেরা হলো না ফায়ারম্যান মতিনের
