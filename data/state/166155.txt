
ঘূর্ণিঝড় মহাসেনের প্রভাবে জোয়ার ও বৃষ্টির পানিতে গোপালগঞ্জের কোটালীপাড়া ও টুঙ্গিপাড়া উপজেলায় ১২ হাজার হেক্টর জমির পাকা ধান তলিয়ে গেছে। কোটালীপাড়ায় ক্ষতিগ্রস্ত হয়েছে ২০০ হেক্টর জমির তরমুজখেত। গত বুধবার রাত পৌনে একটা থেকে গতকাল বৃহস্পতিবার বেলা একটা পর্যন্ত গোপালগঞ্জে মুষলধারে বৃষ্টি হয়েছে। দুর্যোগপূর্ণ আবহাওয়ার কারণে খেটে খাওয়া মানুষ ঘর থেকে বের হননি। দুই উপজেলায় ৬২টি আশ্রয়কেন্দ্র খোলা হয়েছে। এ ছাড়া উপজেলা শহরগুলোতে নিয়ন্ত্রণকক্ষ খোলা হয়। কোটালীপাড়া উপজেলা কৃষি কর্মকর্তা রথীন্দ্রনাথ বিশ্বাস জানান, কোটালীপাড়ায় ১০ হাজার হেক্টর জমির পাকা ধান পানিতে তলিয়ে গেছে। এ ছাড়া ২০০ হেক্টর জমির তরমুজখেত ক্ষতিগ্রস্ত হয়েছে। টুঙ্গিপাড়া উপজেলা কৃষি কর্মকর্তা হরলাল মধু জানান, ঘূর্ণিঝড় মহাসেনের প্রভাবে জোয়ার ও বৃষ্টির পানি জমে যাওয়ায় উপজেলার দুই হাজার হেক্টর জমির পাকা ধান তলিয়ে গেছে। জেলা কৃষি সম্প্রসারণ অধিদপ্তরের উপপরিচালক অসিত কুমার সাহা জানান, কী পরিমাণ জমির ধান ও তরমুজ ক্ষতিগ্রস্ত হয়েছে, তা হিসাব করে প্রতিবেদন তৈরি করা হচ্ছে।
