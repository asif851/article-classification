
লক্ষ্মীপুর সদর উপজেলার পশ্চিম বাঞ্ছানগর গ্রাম থেকে আজ মঙ্গলবার বিপুল পরিমাণ যৌন উত্তেজক ওষুধ উদ্ধার করেছে র‍্যাব। একইসঙ্গে দুজনকে জরিমানা করেছেন ভ্রাম্যমাণ আদালত।
র‍্যাব বলেছে, আটক ওষুধের দাম প্রায় ২০ লাখ টাকা। যাঁদের জরিমানা করা হয়েছে তাঁরা হলেন পশ্চিম বাঞ্ছানগর গ্রামের জাকির হোসেনের স্ত্রী ফেন্সি আক্তার (২২) ও একই গ্রামের নুর মিয়ার ছেলে মো. শাহজাহান (৪০)। লক্ষ্মীপুর কার্যালয়ের র‍্যাব-১১ এর কোম্পানি অধিনায়ক (এএসপি) আলেপ উদ্দিন বলেন, বিকেলে পশ্চিম বাঞ্ছানগর গ্রামের হোসেন মেম্বারের বাড়িতে অভিযান চালানো হয়। এ সময় বিপুল পরিমাণ নকল ওষুধসহ দুজনকে গ্রেপ্তার করা হয়। সন্ধ্যায় জেলা প্রশাসক কার্যালয়ে ভ্রাম্যমাণ আদালত বসিয়ে নির্বাহী হাকিম মো. আমিনুল ইসলাম ফেন্সি আক্তারকে ১ লাখ টাকা এবং মো. শাহজাহানকে ১০ হাজার টাকা জরিমানা করেন। অনাদায়ে ফেন্সিকে দুই মাসের কারাদণ্ডের আদেশ দেন।
ড্রাগ পরিদর্শক মো. হুমায়ুন কবির বলেন, জব্দকৃত নকল ওষুধগুলো যৌন উত্তেজক।
