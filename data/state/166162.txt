
বিডিআর বিদ্রোহের ঘটনার বিচার বিভাগীয় তদন্ত করে প্রকৃত রহস্য উদ্ঘাটন করার দাবি জানিয়েছেন বিএনপির স্থায়ী কমিটির সদস্য মাহবুবুর রহমান। আজ বৃহস্পতিবার দুপুরের দিকে রাজধানীর বনানীর সামরিক কবরস্থানে বিডিআর বিদ্রোহে নিহত সেনা কর্মকর্তাদের কবরে শ্রদ্ধা জানাতে গিয়ে মাহবুব এই দাবি করেন। বিএনপির পক্ষ থেকে দলীয় নেতারা এই শ্রদ্ধা জানান। সাবেক সেনাপ্রধান মাহবুবুর রহমান সাংবাদিকদের বলেন, সাত বছর আগে এই দিনে বিডিআর বিদ্রোহে ৫৭ জন সেনাবাহিনীর চৌকস কর্মকর্তাকে হত্যা করা হয়েছে। সেনা কর্মকর্তা হত্যায় সেনাবাহিনী ও দেশের অপূরণীয় ক্ষতি হয়েছে। দীর্ঘ সময় ধরে বিচার হচ্ছে। প্রকৃত হত্যাকারীরা, ষড়যন্ত্রকারীরা রহস্যময় থেকে গেছে। যারা এই ঘটনায় জড়িত, তাদের শ্বেতপত্র প্রকাশ করতে হবে। বিএনপির স্থায়ী কমিটির আরেক সদস্য সাবেক সেনা কর্মকর্তা আ স ম হান্নান শাহ বলেন, বিডিআর বিদ্রোহে যারা জড়িত ছিল, তাদের নাম বলার অপেক্ষা রাখে না। তারা সেদিন প্রধানমন্ত্রীর দাওয়াত খেয়েছে। বিদ্রোহের কয়েক দিনের মধ্যে একজনকে পদোন্নতি দিয়ে হত্যায় জড়িতদের উৎসাহিত করা হয়েছিল বলে তিনি অভিযোগ করেন। এ সময় বিএনপির নেতাদের মধ্যে সাবেক সেনা কর্মকর্তা বিএনপির ভাইস চেয়ারম্যান হাফিজ উদ্দিন আহমেদ, আলতাফ হোসেন চৌধুরী, চেয়ারপারসনের উপদেষ্টা রুহুল আলম চৌধুরী, ফজলে এলাহী আকবর প্রমুখ উপস্থিত ছিলেন।
