
লুই আই কানের নকশা আসার পর সংসদ ভবনের আশপাশ থেকে সব কবর অন্যত্র সরানোর বিষয়টি পর্যালোচনা করে ব্যবস্থা নেওয়া হবে বলে জানিয়েছেন গৃহায়ণ ও গণপূর্তমন্ত্রী মোশাররফ হোসেন। গতকাল বৃহস্পতিবার জাতীয় সংসদে সেলিনা বেগমের প্রশ্নের জবাবে তিনি এসব কথা বলেন।সেলিনা বেগমের প্রশ্ন ছিল, সংসদ ভবনের আশপাশ থেকে সব কবর কবে অন্যত্র সরানো হবে?জবাবে গণপূর্তমন্ত্রী বলেন, লুই আই কান প্রণীত সংসদ ভবনের নকশা, পুরো এলাকার মহাপরিকল্পনাসহ অন্যান্য অংশের স্থাপত্য-নকশা যুক্তরাষ্ট্রের পেনসিলভানিয়া বিশ্ববিদ্যালয়ের মহাফেজখানা থেকে আনার ব্যবস্থা নেওয়া হয়েছে। যুক্তরাষ্ট্র থেকে জানানো হয়েছে, নকশা পাঠানোর প্রস্তুতিমূলক কাজ চলছে। নকশা আসার পর পর্যালোচনা করে প্রয়োজনীয় ব্যবস্থা নেওয়া হবে।প্রশ্নোত্তরের আগে স্পিকার শিরীন শারমিন চৌধুরীর সভাপতিত্বে বেলা তিনটার পর সংসদের অধিবেশন শুরু হয়।এম আবদুল লতিফের প্রশ্নের জবাবে আইনমন্ত্রী আনিসুল হক বলেন, সারা দেশে ১৬৯টি জঙ্গিসংক্রান্ত মামলা রয়েছে। এর মধ্যে ঢাকা বিভাগে ৬০টি, চট্টগ্রাম বিভাগে ৩৬টি, রাজশাহী বিভাগে ২৭টি, খুলনা বিভাগে ১২টি, বরিশাল বিভাগে ৭টি, সিলেট বিভাগে ৮টি এবং রংপুর বিভাগে ১৯টি মামলা রয়েছে। জঙ্গিসংশ্লিষ্ট এসব মামলা দ্রুত নিষ্পত্তির জন্য সংশ্লিষ্ট সরকারি কৌঁসুলিদের নির্দেশ দেওয়া হয়েছে। যেসব মামলা বিচারাধীন, সেসব আদালতে যেন সার্বক্ষণিক বিচারক থাকেন, সে বিষয়ে আইন ও বিচার বিভাগ সজাগ দৃষ্টি রাখছে।আমাতুল কিবরিয়া কেয়া চৌধুরীর প্রশ্নের জবাবে আনিসুল হক বলেন, জঙ্গিদের বিরুদ্ধে করা মামলার বিচার ত্বরান্বিত করতে সাত বিভাগীয় শহরে সন্ত্রাসবিরোধী বিশেষ ট্রাইব্যুনাল গঠনের কার্যক্রম প্রক্রিয়াধীন। সন্ত্রাসবিরোধী বিশেষ ট্রাইব্যুনাল জঙ্গিদের বিরুদ্ধে করা মামলার বিচারে বিশেষ ভূমিকা পালন করতে পারবে বলে আশা করা যায়।জেবুন্নেসা আফরোজের প্রশ্নের জবাবে আইনমন্ত্রী বলেন, অধস্তন আদালতের কাজকর্মে গতিশীলতা আনতে ই-জুডিশিয়ারি নামের প্রকল্প নেওয়া হয়েছে।সফুরা বেগমের প্রশ্নের জবাবে মৎস্য ও প্রাণিসম্পদমন্ত্রী ছায়েদুল হক বলেন, বাংলাদেশের মোট উৎপাদিত মাছের এক-দশমাংশের বেশি আসে ইলিশ থেকে। জাটকা সংরক্ষণ ও মা ইলিশ রক্ষার কর্মসূচি নেওয়ায় ইলিশের উৎপাদন বেড়েছে।
