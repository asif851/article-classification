
খাদ্যে বিষক্রিয়া বন্ধে অবিলম্বে নিরাপদ খাদ্য আইন ও ফরমালিন আইনসহ বিদ্যমান আইনের যথাযথ ও সমন্বিত প্রয়োগের তাগিদ দিয়েছেন আলোচনা সভার বক্তারা। গতকাল শনিবার পরিবেশ বাঁচাও আন্দোলন (পবা) আয়োজিত ‘বিষমুক্ত খাদ্য নিশ্চিতকরণ: গৃহীত ব্যবস্থা ও করণীয়’ শীর্ষক সভায় তাঁরা এসব কথা বলেন।বিচার প্রশাসন প্রশিক্ষণ ইনস্টিটিউট মিলনায়তনে আয়োজিত অনুষ্ঠানে বক্তারা বলেন, খাদ্যে বিষক্রিয়া বন্ধের জন্য সরকারের যেসব প্রতিষ্ঠান রয়েছে, তারা যদি নিজেদের কাজ ঠিকমতো করতে না পারে তবে সেগুলো বন্ধ করে দেওয়াই ভালো। খাদ্যে বিষক্রিয়া বন্ধে সরকারেরও সদিচ্ছার অভাব রয়েছে বলে দাবি করেন।প্রধান অতিথির বক্তব্যে সাবেক প্রধান বিচারপতি এ বি এম খায়রুল হক বলেন, আইন অনেক আছে, প্রয়োগ তো নেই। দৃশ্যমান বিচার, শাস্তি হতে হবে। মানুষ যাতে বোঝে অন্যায় করলেই শাস্তি পেতে হবে। পদে পদে সুশাসনের অভাব, কিন্তু কে দেখবে, সরকার তো ঘুমাচ্ছে। বিষমুক্ত কোনো খাবার বাংলাদেশে আছে বলে মনে হয় না। বিষযুক্ত খাবার খেয়ে একজন অসুস্থ হয়ে পড়ার পর তাঁকে মানবাধিকারের কথা বলে কী লাভ।মানবাধিকার কমিশনের চেয়ারম্যান মিজানুর রহমান বলেন, ‘শুধু মোবাইল কোর্ট বসিয়ে নিরাপদ খাদ্য নিশ্চিত করা সম্ভব নয়। মোবাইল কোর্টে বিচার হচ্ছে গরিব খুদে বিক্রেতাদের। মূল হোতারা আড়ালেই থেকে যাচ্ছে। আমাদের আইনগুলো শুধু দরিদ্র, দুর্বলদের শাস্তি দিতে পারে। সবল, ধনীরা আইনের আওতার বাইরে থেকে যায়।’অনুষ্ঠানে মূল প্রবন্ধ উপস্থাপন করেন পবার নির্বাহী সাধারণ সম্পাদক আবদুস সোবহান। প্রবন্ধে বলা হয়, উৎপাদন থেকে বাজারজাতকরণ প্রতিটি পর্যায়ে খাদ্যে বিষ মেশানো হচ্ছে। প্রতিবছর প্রায় ৪৫ লাখ মানুষ খাদ্যের বিষক্রিয়ার ফলে বিভিন্ন রোগে আক্রান্ত হচ্ছে। দেশের মানুষ প্রতিদিন যে খাদ্য খাচ্ছে, তার শতকরা ৪০ থেকে ৫৪ ভাগেই ভেজাল রয়েছে। খাদ্যদ্রব্যে বিষ ও ভেজালের ব্যাপকতার বিপরীতে মৌসুমি ফলের ও রমজানের সময় মোবাইল কোর্ট ও ঢাকার প্রবেশমুখে ফরমালিনবিরোধী অভিযান পরিচালিত হলেও এখন তা ঝিমিয়ে পড়েছে।প্রবন্ধে খাদ্যে বিষক্রিয়া বন্ধে যেসব সুপারিশ করা হয়েছে তার মধ্যে খাদ্যে বিষ ও ভেজাল মেশানোর সঙ্গে জড়িতদের বিরুদ্ধে ১৯৭৪ সালের বিশেষ ক্ষমতা আইনে মামলা দায়ের, কীটনাশক নিয়ন্ত্রণ আইন প্রণয়ন, এককভাবে দেশের চাহিদা অনুযায়ী টিসিবির মাধ্যমে ফরমালিন আমদানি করা, দেশে বিদ্যমান গবেষণাগার গুলোর সক্ষমতা বৃদ্ধি এবং আধুনিক গবেষণাগার স্থাপন অন্যতম।পবার চেয়ারম্যান আবু নাসের খানের সভাপতিত্বে অনুষ্ঠানে বক্তব্য দেন বিচারপতি এ টি এম ফজলে কবির, অধ্যাপক রশীদ-ই-মাহবুব, ডা. লেনিন চৌধুরী, অধ্যাপক মাহফুজা খানম প্রমুখ।
