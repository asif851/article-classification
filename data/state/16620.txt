
তৃণমূল নেতাদের ভোটে গতকাল শনিবার খাগড়াছড়ির রামগড় উপজেলার দুটি ইউনিয়ন পরিষদের (ইউপি) নির্বাচনে চেয়ারম্যান পদপ্রার্থী ঠিক করেছে আওয়ামী লীগ।রামগড় সদর ইউনিয়নের চেয়ারম্যান পদপ্রার্থী ঠিক করতে উপজেলা পরিষদ মিলনায়তনে দুপুর ১২টায় ভোট গ্রহণ শুরু হয়। শেষ হয় বেলা একটায়। তৃণমূল নেতাদের ভোটে এই ইউনিয়নে আওয়ামী লীগের প্রার্থী নির্বাচিত হন বর্তমান চেয়ারম্যান ও উপজেলা আওয়ামী লীগের জ্যেষ্ঠ সহসভাপতি শাহ আলম মজুমদার।মধ্যাহ্নভোজের বিরতির পর বেলা তিনটায় পাতাছড়া ইউনিয়নের দলীয় প্রার্থী নির্বাচনের জন্য ভোট গ্রহণ শুরু হয়। তৃণমূল নেতাদের ভোটে উপজেলা আওয়ামী লীগের সহসভাপতি মণীন্দ্র ত্রিপুরা দলীয় প্রার্থী মনোনীত হন।ভোট গ্রহণ শুরুর আগে প্রার্থীদের কাছ থেকে অঙ্গীকারনামায় স্বাক্ষর নেওয়া হয়। অঙ্গীকারনামায় প্রার্থীরা ঘোষণা করেন, ভোটে পরাজিত হলেও তাঁরা নির্বাচনে দলীয় প্রার্থীর পক্ষে কাজ করবেন।দলীয় প্রার্থী নির্বাচনের এই ভোট পরিচালনা করেন জেলা আওয়ামী লীগের জ্যেষ্ঠ সহসভাপতি রণ বিক্রম ত্রিপুরা। এ সময় অন্যদের মধ্যে উপস্থিত ছিলেন জেলা আওয়ামী লীগের ভারপ্রাপ্ত সাধারণ সম্পাদক নির্মল চৌধুরী, সাংগঠনিক সম্পাদক আশুতোষ চাকমা ও সত্যজিৎ রায় চৌধুরী।রণ বিক্রম ত্রিপুরা বলেন, সুষ্ঠু ও শান্তিপূর্ণ পরিবেশে অনুষ্ঠিত এ নির্বাচন দলীয় নেতা-কর্মীদের মধ্যে পারস্পরিক আন্তরিকতার প্রমাণ। আসন্ন ইউপি নির্বাচনেও দলীয় প্রার্থীকে বিজয়ী করতে সবাই আন্তরিকতার সঙ্গে কাজ করবেন।অনুষ্ঠান উপলক্ষে উপজেলা পরিষদ এলাকায় বিপুলসংখ্যক পুলিশ মোতায়েন করা হয়।
