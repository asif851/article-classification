
রংপুরে দুর্বৃত্তদের গুলিতে জাপানি নাগরিক কুনিও হোশি হত্যাকাণ্ডের ঘটনায় গ্রেপ্তার মহানগর বিএনপির সদস্য রাশেদ-উন-নবী ওরফে বিপ্লবের জামিন আবেদন নামঞ্জুর করেছেন আদালত। আগামী ২ নভেম্বর মামলার পরবর্তী দিন ধার্য করা হয়েছে।
আজ সোমবার রংপুরের জ্যেষ্ঠ বিচারিক হাকিম শফিউল আলম এ আদেশ দেন।
রংপুর মহানগর বিএনপির সদস্য রাশেদ-উন-নবী ওরফে বিপ্লবকে কারাগার থেকে আজ সোমবার আদালতে হাজির করা হয়।
এ মামলায় গ্রেপ্তার অপর আসামি এবং দ্বিতীয়বারের মতো রিমান্ডে থাকা কুনিওর ব্যবসায়িক সহযোগী হুমায়ুন কবির ওরফে হিরার রিমান্ড আজ শেষ হচ্ছে। তাঁর মা হাসিনা বেগম অভিযোগ করেন, হিরার স্ত্রী সুলতানা আকতারকে জিজ্ঞাসাবাদের জন্য সাদা পোশাকে পুলিশ বাড়ি থেকে নিয়ে গেছে কয়েক দিন আগে।
কাউনিয়া থানার পুলিশ জানায়, কুনিও হত্যা মামলায় এ পর্যন্ত দুজনকে গ্রেপ্তার দেখিয়ে আসামি করা হয়েছে। এই দুজনের মধ্যে কুনিওর ব্যবসায়িক সহযোগী হুমায়ুন কবির ওরফে হিরা পুলিশের হেফাজতে ৫ অক্টোবর থেকে ১০ দিনের রিমান্ডে ছিলেন। ১৪ অক্টোবর প্রথম দফার রিমান্ড শেষ হলে আদালত দ্বিতীয়বারের মতো তাঁর পাঁচ দিনের রিমান্ড মঞ্জুর করেন। আর রাশেদ-উন-নবী খান ওরফে বিপ্লবকে ৫ অক্টোবর ১০ দিনের রিমান্ডে নেওয়া হলেও ১০ অক্টোবর তাঁর রিমান্ড বাতিল করে কারাগারে পাঠানো হয়।
৩ অক্টোবর সকালে রংপুর শহরের উপকণ্ঠে কাউনিয়া উপজেলার সারাই ইউনিয়নের কাচু আলুটারি গ্রামে জাপানি নাগরিক কুনিও হোশি তাঁর খামারে যাওয়ার পথে দুর্বৃত্তদের গুলিতে নিহত হন।
