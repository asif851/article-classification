
আনোয়ারায় সবজিসহ বিভিন্ন খেতে পোকা দমনে জনপ্রিয় হয়ে উঠছে ফেরোমন ফাঁদ পদ্ধতি। পরিবেশবান্ধব এই পোকা দমন পদ্ধতি ক্রমশ কীটনাশকের জায়গা করে নিচ্ছে। ফলে এখন থেকে চাষিরা বিষমুক্ত সবজি উৎপাদন করতে সক্ষম হবেন।উপজেলা কৃষি কার্যালয় সূত্রে জানা গেছে, ক্ষতিকর পোকা দমন ও ফসল রক্ষায় ফেরোমন ব্যবহার করে সুফল পাচ্ছেন চাষিরা। শুধু তাই নয়, পোকা ও কীট দমনে অন্য কীটনাশক কিংবা ওষুধের তুলনায় খরচ অনেক কম হওয়ায় এর ব্যবহারেও আগ্রহ বাড়ছে চাষিদের।আনোয়ারা উপজেলা উপসহকারী কৃষি কর্মকর্তা স্বপন কুমার দেবনাথ প্রথম আলোকে বলেন, উপজেলার ১১ ইউনিয়নের বিভিন্ন গ্রামে এবার ৫০০ হেক্টর জমিতে সবজি হচ্ছে। বর্তমানে উপজেলার দুই হাজারের মতো চাষি ফোরোমন ফাঁদ ব্যবহার করছেন।চাষিরা জানান, আগে ফসলের খেতে পোকা দমনে বাজার থেকে বিভিন্ন ওষুধ ও কীটনাশক এনে ব্যবহার করতেন তাঁরা। কিন্তু এতে পুরোপুরি পোকা দমন হতো না। কিন্তু ফেরোমন ফাঁদ ব্যবহারের ফলে এখন অনেকেই সে সমস্যা থেকে রক্ষা পাচ্ছেন।সম্প্রতি উপজেলার বিভিন্ন এলাকায় ঘুরে বরুমচড়া রাস্তার মাথা, চাতরী ইউনিয়নের উত্তর চাতরী, বারখাইনের তৈলারদ্বীপ, জঁুইদণ্ডী ও হাইলধর ইউনিয়নের দক্ষিণ ইছাখালী এলাকার ফসলের খেতে পোকা দমনকারী ফেরোমন ফাঁদ দেখা গেছে। এসব এলাকার চাষিরা মরিচ, বেগুন আর টমেটো চাষ করেছেন।উপজেলা কৃষি বিভাগ জানায়, ফোরোমন ফাঁদ তৈরি করতে একটি পাত্র ও গন্ধ সৃষ্টিকারী উপাদান লিউেরর প্রয়োজন হয়। প্লাস্টিকের একটি বোতলে লিউর ঝুলিয়ে দেওয়া হয়। এর নিচের পাত্রে দেওয়া হয় সাবান পানি। লিউর থেকে পুরুষ পোকার গন্ধ ছড়িয়ে পড়লে স্ত্রী পোকা ছুটে আসে ও পানিতে আটকা পড়ে মারা যায়।চাষিরা জানান, মরিচখেতের ফেরোমন ফাঁদ তৈরি করার জন্য লিউর কিনতে হয় ৪০ টাকায়। টমেটো ও বেগুন খেতের জন্য কিনতে হয় ২৫ থেকে ৩০ টাকায়। আর পাত্রের দাম মাত্র ৭০ টাকা। প্রতি আড়াই শতক বেগুনখেতে একটি ফেরোমন ফাঁদ লাগানো হয়। এ ছাড়া ছয় শতকে টমেটো আর মরিচখেতে লাগে একটি করে। প্রতিটি ফাঁদের মেয়াদ থাকে ছয় মাস।উত্তর চাতরীর চাষি নুরুল আলম (৪৫) প্রথম আলোকে বলেন, ‘সবজিখেতে ক্ষতিকর মাছি, ছিদ্রকারী পোকা ও পাতা পচা পোকাসহ বিভিন্ন ক্ষতিকর কীটপতঙ্গের আক্রমণ হয়। বাজার থেকে কীটনাশক এনে দেওয়ার পরও তেমন ফল পাইনি। পরে একজনের কাছ থেকে খবর পেয়ে ফেরোমন ফাঁদ নিয়ে খেতে বসালে খেত পোকামুক্ত হয়। এখন আমার মতো অনেকে এটি ব্যবহার করছেন।’ এ ব্যাপারে উপজেলা কৃষি কর্মকর্তা মো. একরাম উদ্দিন বলেন, সবজিজাতীয় ফসলের জন্য ফেরোমন ফাঁদ একটি কার্যকরী পদ্ধতি। এটি ব্যবহার করলে কীটনাশক দিতে হয় না। পাশাপাশি উৎপন্ন হয় বিষমুক্ত সবজি ও ফসল।
