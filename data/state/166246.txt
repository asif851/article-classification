
প্রতিদ্বন্দ্বী প্রার্থীর সমর্থকদের বিরুদ্ধে কারচুপি, জাল ভোট, কেন্দ্র দখলসহ বিভিন্ন অভিযোগ এনে গতকাল রোববার দশম জাতীয় সংসদ নির্বাচনে ভোট গ্রহণের দিনে ২০ জন প্রার্থী নির্বাচন বর্জনের ঘোষণা দিয়েছেন। তাঁদের মধ্যে জাতীয় পার্টি, জাসদ ও স্বতন্ত্র প্রার্থীরা রয়েছেন।শেরপুর-২ (নকলা-নালিতাবাড়ী) আসনে স্বতন্ত্র প্রার্থী ও কেন্দ্রীয় কৃষক লীগের সহসভাপতি বদিউজ্জামান বাদশা বেলা পৌনে দুইটার দিকে সংবাদ সম্মেলন করে প্রার্থিতা প্রত্যাহারের ঘোষণা দেন। তিনি প্রতিদ্বন্দ্বী প্রার্থী কৃষিমন্ত্রী বেগম মতিয়া চৌধুরীর (নৌকা প্রতীক) সমর্থকদের বিরুদ্ধে অভিযোগ এনে বলেন, ‘নকলায় ৫০টি ভোটকেন্দ্র দখল করে ভোট ডাকাতি করেছে।’পটুয়াখালী-১ (সদর, দুমকি ও মির্জাগঞ্জ) আসনে স্বতন্ত্র প্রার্থী পৌর মেয়র মো. শফিকুল ইসলাম বিকেল সাড়ে তিনটায় পটুয়াখালী প্রেসক্লাবে সংবাদ সম্মেলন করে কারচুপি ও প্রহসনের অভিযোগ এনে নির্বাচন বর্জনের ঘোষণা দেন। এই আসনে জাসদের প্রার্থী হাবিবুর রহমান জাপা প্রার্থীর সমর্থক ও স্বতন্ত্র প্রার্থীর সমর্থকদের বিরুদ্ধে একই অভিযোগ এনে নির্বাচনের ফলাফল বাতিল করে পুনর্নির্বাচনের দাবি জানান।ঝালকাঠি-১ আসনে জাতীয় পার্টির প্রার্থী নাসিরউদ্দিন সন্ধ্যায় ঝালকাঠি প্রেসক্লাবে সংবাদ সমেঞ্চলন করে নির্বাচন প্রত্যাখ্যান করেন। এছাড়া চট্টগ্রাম-১২ (পটিয়া) আসনে জাতীয় পার্টির প্রার্থী সিরাজুল ইসলাম চৌধুরী, চট্টগ্রাম-৪ (ফটিকছড়ি) আসনে স্বতন্ত্র প্রার্থী মাহমুদ হাসান, কক্সবাজার-৪ (টেকনাফ) আসনে জাতীয় পার্টির প্রার্থী তাহা ইয়াহিয়া, ফেনী-৩ (সোনাগাজী-দাগনভূঞা) আসনে জাতীয় পার্টির প্রার্থী আনোয়ারুল কবির ওরফে রিন্টু আনোয়ার, ব্রাহ্মণবাড়িয়া-৫ (নবীনগর) আসনে জাতীয় পার্টির প্রার্থী কাজী মো. মামুনুর রশীদ, লক্ষ্মীপুর-৪ (রামগতি-কমলনগর) আসনে দুই স্বতন্ত্র প্রার্থী এ কে এম শরীফউদ্দীন ও আজাদ উদ্দীন চৌধুরী, মুন্সিগঞ্জ-২ (টঙ্গীবাড়ী-লৌহজং) আসনের স্বতন্ত্র প্রার্থী মাহবুব উদ্দিন আহমদ, নারায়ণগঞ্জ-১ (রূপগঞ্জ) আসনে স্বতন্ত্র প্রার্থী শওকত আলী, জাতীয় পার্টির (লাঙ্গল) জয়নাল আবেদীন চৌধুরী, গাজীপুর-৪ (কাপাসিয়া) আসনে জাতীয় পার্টির প্রার্থী (লাঙ্গল প্রতীক) মিয়া মো. আনোয়ার হোসেন, মানিকগঞ্জ-১ (ঘিওর, দৌলতপুর, শিবালয়) আসনে জাসদের প্রার্থী আফজাল হোসেন খান, নোয়াখালী-৬ (হাতিয়া) আসনে স্বতন্ত্র প্রার্থী আমীরুল ইসলাম, বরিশাল-২ (বানারীপাড়া-উজিরপুর) আসনের স্বতন্ত্র প্রার্থী সাবিনা আক্তার, বরিশাল-৩ (বাবুগঞ্জ-মুলাদী) আসনের জাতীয় পার্টির প্রার্থী গোলাম কিবরিয়া, বরগুনা-১ আসনের স্বতন্ত্র প্রার্থী সাবেক সাংসদ দেলোয়ার হোসেন, বরগুনা-২ (বামনা-বেতাগী-পাথরঘাটা) আসনে আওয়ামী লীগের বিদ্রোহী ও স্বতন্ত্র প্রার্থী আবুল হোসেন শিকদার নির্বাচন বর্জনের ঘোষণা দেন।[প্রতিবেদন তৈরিতে তথ্য দিয়ে সহায়তা করেছেন সংশ্লিষ্ট জেলা ও উপজেলার নিজস্ব প্রতিবেদক, আঞ্চলিক কার্যালয় ও প্রতিনিধিরা]
 
