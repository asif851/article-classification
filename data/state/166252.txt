
ঢাকায় সফররত কম্বোডিয়ার প্রধানমন্ত্রী হুন সেন অসুস্থ। অসুস্থতার কারণে আজ মঙ্গলবার সকালে তাঁর পূর্বনির্ধারিত কয়েকটি কর্মসূচি বাতিল করা হয়েছে।পররাষ্ট্র মন্ত্রণালয়ের ভারপ্রাপ্ত রাষ্ট্রাচারপ্রধান আসাদ আলম প্রথম আলোকে এ তথ্য জানিয়েছেন। তবে তিনি বলেন, প্রধানমন্ত্রী শেখ হাসিনার সঙ্গে তাঁর কার্যালয়ে হুন সেনের পূর্বনির্ধারিত আনুষ্ঠানিক বৈঠকটি হবে।আজ সকালে বাণিজ্যমন্ত্রী তোফায়েল আহমেদ ও পররাষ্ট্র প্রতিমন্ত্রী এম শাহরিয়ার আলমের সঙ্গে হোটেল সোনারগাঁওয়ে কম্বোডিয়ার প্রধানমন্ত্রীর সৌজন্য সাক্ষাতের কথা ছিল। দুটি সাক্ষাত্ই বাতিল হয়েছে। এ ছাড়া বঙ্গবন্ধু স্মৃতি জাদুঘর পরিদর্শনের সময়সূচিতে পরিবর্তন আনা হয়েছে। আজ দুপুরে সেখানে যাবেন তিনি।বিকেলে প্রধানমন্ত্রী শেখ হাসিনার সঙ্গে কম্বোডিয়ার প্রধানমন্ত্রীর আনুষ্ঠানিক বৈঠক হওয়ার কথা।বৈঠকে বাণিজ্য ও বিনিয়োগসহ দ্বিপক্ষীয় সহযোগিতা জোরদারের বিষয়ে আলোচনা হবে। বৈঠক শেষে দ্বিপক্ষীয় সম্পর্ক জোরদারের লক্ষ্যে যৌথ কমিশন প্রতিষ্ঠা, বিনিয়োগ সুরক্ষা এবং সাংস্কৃতিক বিনিময়ের জন্য তিনটি চুক্তি এবং কৃষিতে বৈজ্ঞানিক ও কারিগরি সহযোগিতামূলক একটি সমঝোতা স্মারক সই হবে।আগামীকাল বুধবার সকালে দেশের উদ্দেশে ঢাকা ছাড়বেন হুন সেন।তিন দিনের সফরে গতকাল সোমবার সকালে ঢাকায় আসেন কম্বোডিয়ার প্রধানমন্ত্রী। দক্ষিণ-পূর্ব এশিয়ার দেশটির কোনো প্রধানমন্ত্রীর এটাই প্রথম ঢাকা সফর। তিনি ২৭ সদস্যের একটি প্রতিনিধিদলের নেতৃত্ব দিচ্ছেন।
