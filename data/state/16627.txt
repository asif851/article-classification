
অবরোধ ও হরতালের নামে আগুনে পুড়িয়ে মানুষ হত্যা, যানবাহন, স্থাপনা ধ্বংসসহ সব বর্বরোচিত কর্মকাণ্ডের নিন্দা জানিয়েছেন রাজশাহী বিশ্ববিদ্যালয়ের মুক্তিযুদ্ধের চেতনা ও মূল্যবোধে বিশ্বাসী ৪০২ জন প্রগতিশীল শিক্ষক। গতকাল বুধবার এক বিবৃতিতে তাঁরা একই সঙ্গে বিরোধী দলকে অরাজকতা ও নৈরাজ্যের পথ পরিহার করে দেশের সাংবিধানিক ধারাকে অক্ষুণ্ন রাখার আহ্বান জানান।
প্রগতিশীল শিক্ষক সমাজের আহ্বায়ক আনন্দ কুমার সাহা স্বাক্ষরিত শিক্ষকদের ওই বিবৃতিতে আরও বলা হয়, গণতন্ত্র ও স্থিতিশীলতার স্বার্থে গাড়ি পোড়ানো, রেললাইন উপড়ে ফেলা, গার্মেন্টসে আগুন দেওয়ার মতো জাতীয় সম্পদ ধ্বংসকারী নৃসংশতা বন্ধ করতে হবে। আন্দোলনের নামে আজ সারা দেশে নজিরবিহীন মানবতাবিরোধী ধ্বংসযজ্ঞ চালানো হচ্ছে। পেট্রল ও গান পাউডার দিয়ে যানবাহন জ্বালিয়ে মানুষ হত্যা করা হচ্ছে, তা সমগ্র জাতি ও বিশ্ববাসীকে স্তম্ভিত করেছে। বিবৃতিতে যেসব সন্ত্রাসী বাসে আগুন দিচ্ছে, রেললাইন উপড়ে ফেলছে, তাদের এবং তাদের মদদদাতাদের বিরুদ্ধে কঠোর শাস্তিমূলক ব্যবস্থা গ্রহণ করে সাধারণ মানুষের জানমালের নিরাপত্তা নিশ্চিত করার জন্য সরকারের প্রতি আহ্বান জানানো হয়।
বিবৃতিতে স্বাক্ষরকারী শিক্ষকদের মধ্যে রয়েছেন আনন্দ কুমার সাহা, এম এন্তাজুল হক, মো. জালাল উদ্দিন, সৈয়দ শামসুদ্দিন আহমেদ, কে এম আবদুল মজিদ, নজরুল ইসলাম, মুশফিক আহমেদ, সফিকুন্নবী সামাদী, নিশীত কুমার পাল, আবুল কাশেম, আখতার ফারুক, সাদেকুল আরেফিন প্রমুখ।
