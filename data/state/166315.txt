
কুষ্টিয়ার মিরপুর উপজেলার নিশ্চিন্তপুর গ্রামে লাঠির আঘাতে বুদ্ধিপ্রতিবন্ধী এক যুবকের মৃত্যু হয়েছে। তাঁর নাম মীর শাহীন আলী (৩০)। তিনি একই উপজেলার খয়েরচারা গ্রামের মীর রেজওয়ান আলীর ছেলে। আজ রোববার সকাল সাড়ে সাতটার দিকে এ ঘটনা ঘটে।
কুষ্টিয়া জেনারেল হাসপাতালে শাহীন আলীর বড় ভাই আবদুর রাজ্জাক প্রথম আলোকে জানান, সকাল সাড়ে সাতটার দিকে শাহীন বাড়ি থেকে ৩০০ গজ দূরে নিশ্চিন্তপুর গ্রামে একটি চায়ের দোকানে বসে ছিলেন। এ সময় সেখানে এক যুবক তাঁকে খেপিয়ে দেয়। ​এ নি​য়ে তাঁদের মধ্যে বাগ্‌বিতণ্ডাও হয়। একপর্যায়ে এক যুবক লাঠি দিয়ে শাহীনের মাথার পেছনে আঘাত করে। ঘটনাস্থলেই মাটিতে পড়ে যান ​তিনি। পরিবারের সদস্যরা খবর পেয়ে তাঁকে সকাল সাড়ে আটটার দিকে কুষ্টিয়া জেনারেল হাসপাতালে নিয়ে আসেন। হাসপাতালের জরুরি বিভাগের চিকিৎ​সক তাঁকে মৃত ঘোষণা করেন।  মিরপুর থানার ভারপ্রাপ্ত কর্মকর্তা (ওসি) কাজী জালাল উদ্দিন বলেন, শক্ত কিছু দিয়ে আঘাত করায় অতিরিক্ত রক্তক্ষরণে তাঁর মৃত্যু হয়েছে বলে ধারণা করা হচ্ছে। পরিবারের পক্ষ থেকে আনিস নামের এক যুবককে এ ঘটনার জন্য দায়ী করা হচ্ছে। লাশ ময়নাতদন্ত করা হবে।
