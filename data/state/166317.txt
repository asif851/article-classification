
সিলেটের দক্ষিণ সুরমা উপজেলায় গতকাল শুক্রবার সড়ক দুর্ঘটনায় তিনজন নিহত ও ১০ জন আহত হয়েছেন। এ ছাড়া হবিগঞ্জের মাধবপুর উপজেলায় গত বৃহস্পতিবার ট্রাকের চাপায় নারীসহ দুজন নিহত হয়েছেন।
দক্ষিণ সুরমা থানা পুলিশ সূত্রে জানা গেছে, শ্যামলী পরিবহনের একটি যাত্রীবাহী বাস সিলেট থেকে ঢাকা যাচ্ছিল। বেলা দুইটার দিকে বাসটি দক্ষিণ সুরমার মোগলাবাজার থানার পারাইরচক মোড়ের নির্মাণাধীন ট্রাকস্ট্যান্ডের কাছে পৌঁছালে বিপরীত দিকে থেকে আসা একটি লেগুনার সঙ্গে মুখোমুখি সংঘর্ষ হয়। এতে ঘটনাস্থলেই ফেঞ্চুগঞ্জের পশ্চিমপাড়া মানিককোনা এলাকার রকিব আলী (৬৫) ও একই উপজেলার মুহম্মদপুরের জহুর মিয়া (৪০) নিহত হন। হাসপাতালে নেওয়ার পথে অজ্ঞাত পরিচয় এক যুবক (২৫) মারা যান। এ ঘটনায় আরও ১০ জন আহত হন।
এদিকে গত বৃহস্পতিবার বিকেলে ঢাকাগামী একটি কাঠবোঝাই ট্রাক মাধবপুর সদরে পৌঁছালে দায়িত্বরত টহল পুলিশদের ওই ট্রাকটি দেখে সন্দেহ হয়। এ সময় পুলিশ ট্রাকটি থামার সংকেত দেয়। কিন্তু ট্রাকচালক ট্রাক না থামিয়ে দ্রুত পালিয়ে যাওয়ার চেষ্টা করেন। এ সময় ট্রাকটি মাধবপুর বাজারে রাস্তার পাশে দাঁড়ানো অবস্থায় ওই দুজনকে চাপা দেয়। এতে ঘটনাস্থলেই ব্রাহ্মণবাড়িয়ার সরাইলের মিলনের মা (৪০) ও নোয়াখালী সদরের নুর হোসেন (৩৬) নিহত হন। নুর হোসেন ফুট কিং নামে একটি কোম্পানির বিপণন কর্মকর্তা ছিলেন।
 
