
মহিলা আওয়ামী লীগের নতুন সভাপতি নির্বাচিত হয়েছেন সাফিয়া খাতুন ও সাধারণ সম্পাদক মাহমুদা বেগম। সাফিয়া খাতুন বিগত কমিটির সহসভাপতি এবং মাহমুদা বেগম সাংগঠনিক সম্পাদক ছিলেন। প্রায় ১৪ বছর পর আওয়ামী লীগের সহযোগী সংগঠন মহিলা আওয়ামী লীগের নতুন নেতৃত্ব এল।
আজ শনিবার বিকেলে রাজধানীর কৃষিবিদ ইনস্টিটিউশন মিলনায়তনে সংগঠনটির কাউন্সিল অধিবেশন শেষে কমিটির নাম ঘোষণা করেন আওয়ামী লীগের সাধারণ সম্পাদক ওবায়দুল কাদের।২০০৩ সালের ১২ জুলাই মহিলা আওয়ামী লীগের সর্বশেষ সম্মেলন অনুষ্ঠিত হয়। ২০০৩ সালের ১২ জুলাই কাউন্সিলে আশরাফুন্নেছা মোশাররফকে সভাপতি ও ফজিলাতুন নেসা ইন্দিরাকে সাধারণ সম্পাদক নির্বাচিত করা হয়। ২০০৯ সালে ইন্দিরা আওয়ামী লীগের মহিলাবিষয়ক সম্পাদক হলে পিনু খান ভারপ্রাপ্ত সাধারণ সম্পাদক হন।কাউন্সিল অধিবেশনে ঢাকা মহানগর উত্তর মহিলা আওয়ামী লীগের সভাপতি সাবেক সাংসদ শাহিদা তারেখ (দিপ্তি) এবং সাধারণ সম্পাদক শবনম শিলা; ঢাকা মহানগর দক্ষিণ মহিলা আওয়ামী লীগের সভাপতি সাবেরা বেগম এবং সাধারণ সম্পাদক নার্গিস রহমান নির্বাচিত হন।
