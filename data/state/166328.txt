
সেতুমন্ত্রী ওবায়দুল কাদের বলেছেন, তিন পার্বত্য জেলায় পাহাড়ধসে যখন মানবিক বিপর্যয় ঘটেছে, তখন বিএনপি নেত্রী দুর্গত মানুষের পাশে না গিয়ে ঢাকায় বসে প্রেস ব্রিফিং করছেন। তিনি বলেন, সুইডেনে থেকেও ভিডিও কনফারেন্সের মাধ্যমে ক্ষতিগ্রস্ত এলাকার খোঁজখবর রাখছেন প্রধানমন্ত্রী। খালেদা জিয়ার উদ্দেশে ওবায়দুল কাদের প্রশ্ন করেন, দেশে থেকে কেন তিনি বা তাঁর দলের কেউ পাহাড়ে যাননি?
আজ শুক্রবার সকালে কুমিল্লার দাউদকান্দি উপজেলার মেঘনা-গোমতী সেতু টোলপ্লাজায় এক অনুষ্ঠানে এসব কথা বলেন সেতুমন্ত্রী।
বিএনপির চেয়ারপারসন খালেদা জিয়া গতকাল বৃহস্পতিবার রাজধানীতে এক অনুষ্ঠানে পাহাড়ধসের বিপর্যয়ের সময় প্রধানমন্ত্রী শেখ হাসিনার সুইডেন সফরের তীব্র সমালোচনা করেন। প্রধানমন্ত্রী আনন্দভ্রমণে আছেন বলেও মন্তব্য করেন খালেদা জিয়া। এর জবাবেই আওয়ামী লীগের সাধারণ সম্পাদক ওবায়দুল কাদের এ প্রশ্ন তুললেন।
সড়ক পরিবহন ও সেতুমন্ত্রী ওবায়দুল কাদের বলেন, সরকার যখন ক্ষতিগ্রস্ত মানুষদের উদ্ধার ও ত্রাণ তৎপরতার কাজে ব্যস্ত, তখন প্রধানমন্ত্রী শেখ হাসিনার প্রতি খালেদা জিয়া অন্ধ আক্রোশের কুরুচিপূর্ণ বহিঃপ্রকাশ ঘটাচ্ছেন। তিনি বলেন, খালেদা জিয়া দেশে থাকলেও তিনি বা তাঁর দলের কেউ পাহাড় ধসে পড়া পার্বত্য জেলাগুলোর দুর্গত মানুষের কাছে যাননি। কোনো প্রকার খোঁজখবর নেননি। অথচ প্রধানমন্ত্রী শেখ হাসিনা আজকাল তথ্যপ্রযুক্তির এই যুগে সুইডেনে থেকেও ভিডিও কনফারেন্সের মাধ্যমে ক্ষতিগ্রস্ত এলাকার খোঁজখবর রাখছেন। নিত্যদিনের ত্রাণ তৎপরতা মনিটরিং (পর্যবেক্ষণ) করছেন।ওবায়দুল কাদের বলেন, ‘প্রধানমন্ত্রীর মুখ্য সচিবের নেতৃত্বে একটি দল জীবনের ঝুঁকি নিয়ে রাঙামাটি, বান্দরবান, খাগড়াছড়িতে সার্বক্ষণিক দায়িত্ব পালন করছে। সেনাবাহিনী উদ্ধার তৎপরতায় প্রাণপণ চেষ্টা চালাচ্ছে। প্রধানমন্ত্রী প্রমাণ করেছেন, সদিচ্ছা থাকলে সুইডেন, লন্ডন ও যুক্তরাষ্ট্র থেকেও মনিটরিং করা যায়। আমি নিজে রাঙামাটি, বান্দরবান, খাগড়াছড়ি, কুতুবদিয়া ও মহেশখালী গিয়ে খোঁজখবর নিয়েছি।’
এ সময় উপস্থিত ছিলেন দাউদকান্দি পৌর মেয়র নাইম ইউসুফ, উপজেলা নির্বাহী কর্মকর্তা মো. আল-আমিন, দাউদকান্দি উপজেলা আওয়ামী লীগের সভাপতি আহসান হাবীব চৌধুরী প্রমুখ।
