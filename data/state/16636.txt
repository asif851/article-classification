
মায়ের কাছ থেকে চুরি করে অন্য এক দম্পতির কাছে এক লাখ টাকায় ‘বিক্রি করে দেওয়া’ তিন বছরের এক শিশুকে উদ্ধার করেছে পুলিশ। এ ঘটনায় জড়িত অভিযোগে পাঁচজনকে গ্রেপ্তার করা হয়েছে।
আজ শুক্রবার ভোরে চট্টগ্রামের ফটিকছড়িতে অভিযান চালিয়ে এক দম্পতির কাছ থেকে আহসান হাবীব নামের ওই শিশুটিকে উদ্ধার করে তার মায়ের কাছে হস্তান্তর করা হয়েছে।
গ্রেপ্তার পাঁচজন হলেন আশেকুর রহমান, সিরাজ, দোলন শীল, রেখা শীল ও নীলি শীল। তাঁদের আজ বিকেলে আদালতের মাধ্যমে কারাগারে পাঠানো হয়েছে।
অভিযান পরিচালনাকারী চান্দগাঁও থানার উপপরিদর্শক (এসআই) মো. আবদুল কাদের প্রথম আলোকে বলেন, ফরিদা আক্তার নামের এক নারীর সঙ্গে বরিশালের মো. নাগরের বিয়ে হয়। আহসান হাবীব নামের তাঁদের একটি শিশুসন্তান হয়। শিশুটি জন্মের দুই মাস পর নাগর বরিশাল চলে যান। ফরিদা চান্দগাঁও এলাকার একটি বস্তিতে ছেলেকে নিয়ে থাকতেন। তিনি ভিক্ষাবৃত্তি করতেন। ছয় মাস আগে আশেকুর রহমান নামের এক যুবকের সঙ্গে তাঁর পরিচয়ের সূত্র ধরে প্রেমের সম্পর্ক হয়। আশেকুর ফরিদাকে বিয়ে করারও প্রতিশ্রুতি দিয়েছিলেন। গত বছরের ২৭ ডিসেম্বর ফরিদার ঘর থেকে তিন বছর বয়সী আহসান হাবীবকে বাইরে নিয়ে যান আশেকুর। এরপর আর ফেরেননি। অনেক খোঁজাখুঁজির পর ছেলেকে না পেয়ে ফরিদা বিষয়টি চান্দগাঁও থানা-পুলিশকে জানান। তদন্ত করতে গিয়ে পুলিশ গতকাল বৃহস্পতিবার সকালে নোয়াখালী থেকে আশেকুরকে গ্রেপ্তার করে।
এসআই মো. আবদুল কাদের আরও বলেন, জিজ্ঞাসাবাদে আশেকুর স্বীকার করেন, শিশুটিকে চুরি করে হাটহাজারীর সিরাজ ড্রাইভারের মাধ্যমে ফটিকছড়ির দোলন ও রেখা শীলের কাছে এক লাখ টাকায় তিনি বিক্রি করে দিয়েছেন। দোলন ও রেখা শীল একই এলাকার নীলি শীল নামের ছেলে সন্তান না থাকা এক নারীর জন্য ওই শিশুটিকে কিনে নেন। পরে অভিযান চালিয়ে সিরাজ ড্রাইভার, দোলন, রেখা শীল ও নীলি শীলকে গ্রেপ্তার করা হয়। গ্রেপ্তার পাঁচজনকে আজ আদালতের মাধ্যমে কারাগারে পাঠানো হয়েছে। শিশুটিকে উদ্ধার করে তার মায়ের কাছে হস্তান্তর করা হয়েছে।
