
রাজশাহী নগরের খড়খড়ি বাইপাস মোড়ে ট্রাকের চাপায় একই পরিবারের তিনজন নিহত হয়েছেন। আহত হয়েছেন একজন। আজ শুক্রবার দুপুর ১২টার দিকে এ ঘটনা ঘটে।
নিহত ব্যক্তিরা হলেন ইব্রাহীম হোসেন (৩৬), ববিতা খাতুন (৩০) ও তাঁদের মেয়ে রাইসা খাতুন (৪)।
প্রত্যক্ষদর্শী সূত্রে জানা গেছে, দুপুরে পবা উপজেলার কুখন্ডি মোল্লাপাড়া গ্রামের ইব্রাহীম তাঁর স্ত্রী ববিতা ও মেয়েকে নিয়ে একটি অটোরিকশায় খড়খড়ির দিকে যাচ্ছিলেন। এ সময় পুঠিয়ার দিক থেকে রাজশাহীগামী একটি ট্রাক অটোরিকশাটিকে চাপা দেয়। এতে ঘটনাস্থলে ববিতা ও তাঁর মেয়ে রাইসা নিহত হন। ইব্রাহীম ও অটোরিকশার চালক আহত হন। তাঁদের দুজনকে রাজশাহী মেডিকেল কলেজ হাসপাতালে পাঠানো হলে বেলা তিনটার দিকে চিকিৎসাধীন অবস্থায় ইব্রাহীমের মৃত্যু হয়। স্থানীয় জনতা ট্রাকটিকে আটক করেছে। চালক পলাতক।
ট্রাকের চাপায় একই পরিবারের তিনজন নিহত হওয়ার তথ্যের সত্যতা নিশ্চিত করেছেন বোয়ালিয়া থানার ভারপ্রাপ্ত কর্মকর্তা (ওসি) শাহাদাৎ হোসেন।
