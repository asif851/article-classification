
ভারতের প্রধানমন্ত্রী নরেন্দ্র মোদির সঙ্গে বিএনপির চেয়ারপারসন খালেদা জিয়ার সাক্ষাৎ সফল হয়নি বলে দাবি করেছেন আওয়ামী লীগের যুগ্ম সাধারণ সম্পাদক মাহবুব-উল আলম হানিফ। আজ মঙ্গলবার দুপুরে রাজধানীর মিরপুরের পুলিশ কনভেনশন হলে দন্ত্য চিকিৎসকদের এক অনুষ্ঠানে তিনি এ মন্তব্য করেন। মোদির সঙ্গে খালেদা জিয়ার সাক্ষাতকে ‘অনেক আকাঙ্ক্ষার সাক্ষাৎ’ মন্তব্য করে মাহবুব উল আলম হানিফ বলেন, খালেদা জিয়া মোদির সাক্ষাৎ পাওয়ার জন্য কাকুতি-মিনতি করেছেন। সাক্ষাৎও উনি করেছেন। খালেদা জিয়া চেয়েছিলেন সরকারের বিরুদ্ধে কথা বলে আগাম নির্বাচনের কথা বলবেন। কিন্তু তিনি বুঝতে পেরেছেন, নির্ধারিত সময়ের আগে নির্বাচন হবে না। কিন্তু তাঁর অনেক আকাঙ্ক্ষার সাক্ষাৎ সফল হয়নি। এ জন্য দুই দিন না যেতেই বিএনপি সংবাদ সম্মেলন করে হতাশা প্রকাশ শুরু করেছে। বিএনপির মুখপাত্র আসাদুজ্জামান রিপনের ‘তিস্তা চুক্তি না হওয়ায় জাতি হিসেবে আশাহত হয়েছি। এটি সরকারের ব্যর্থতা।’ এমন মন্তব্যের সূত্রধরে মাহবুব উল আলম হানিফ বলেন, হতাশ জনগণ হয়নি। হতাশ হয়েছেন খালেদা। মোদি সফরের ১৫ দিন আগেই বলা হয়েছিল, এবারে তিস্তা সমস্যা সমাধান হচ্ছে না। বিএনপি এ নিয়ে এখন বিভ্রান্তি ছড়ানোর অপপ্রয়াস চালাচ্ছে।’ তিনি বলেন, বিএনপির দিন ফুরিয়ে এসেছে। সন্ত্রাসের হোতা তারেককে বাদ দিয়ে, ব্যর্থ নেত্রী খালেদা জিয়াকে বাদ দিয়ে বিএনপিকে ঢেলে সাজানো ছাড়া বিএনপির কোনো ভবিষ্যৎ নেই। 
ঢাকা ডেন্টাল কলেজের অধ্যক্ষ ইকবাল হোসেনের সভাপতিত্বে আরও বক্তব্য রাখেন আওয়ামী লীগের স্বাস্থ্য বিষয়ক সম্পাদক বদিউজ্জামান ভূঁইয়া।
