
কিশোরগঞ্জের ভৈরবে সিএনজিচালিত অটোরিকশা ও পিকআপ ভ্যানের মুখোমুখি সংঘর্ষে জামাল মিয়া (৩৮) ও নাজমা বেগম (২৬) নামের দুজন নিহত হয়েছেন। আহত হয়েছেন আরও তিনজন। হতাহত ব্যক্তিরা সবাই অটোরিকশার যাত্রী।
আজ মঙ্গলবার ভোরে ভৈরব পৌর শহরের হাজি আসমত কলেজ এলাকায় ভৈরব-ময়মনসিংহ আঞ্চলিক মহাসড়কে এ ঘটনা ঘটে। নিহত দুজনই নরসিংদীর রায়পুরা উপজেলার রতনপুর গ্রামের বাসিন্দা ছিলেন।
ভৈরব হাইওয়ে থানার পুলিশ জানায়, সকাল ছয়টার দিকে ভৈরব বাসস্ট্যান্ড থেকে পাঁচজন যাত্রী নিয়ে একটি অটোরিকশা কিশোরগঞ্জের দিকে যাচ্ছিল। হাজি আসমত কলেজ এলাকা অতিক্রম করার সময় বিপরীত দিক থেকে আসা একটি পিকআপ ভ্যানের সঙ্গে অটোরিকশাটির মুখোমুখি সংঘর্ষ হয়। এতে অটোরিকশাটি ছিটকে পড়ে যায়। আহত অবস্থায় অটোরিকশার পাঁচ যাত্রীকে স্থানীয় উপজেলা স্বাস্থ্য কমপ্লেক্সে নিয়ে যাওয়া হলে সেখানে ওই দুজনের মৃত্যু হয়।
ভৈরব হাইওয়ে থানার জ্যেষ্ঠ উপপরিদর্শক মনিরুল ইসলাম বলেন, লাশ দুটি ময়নাতদন্তের জন্য কিশোরগঞ্জ সদর হাসপাতালের মর্গে পাঠানো হয়েছে। অটোরিকশা ও পিকআপ ভ্যান পুলিশ হেফাজতে আছে।
