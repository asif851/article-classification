
নিখোঁজ হওয়ার ২০ ঘণ্টা পর দেড় বছরের এক শিশুর মাথা ও শরীরের কিছু অংশ উদ্ধার করেছে পুলিশ। আজ শুক্রবার সকাল সাতটার দিকে টাঙ্গাইলের সখীপুর উপজেলা থেকে শিশুটির লাশ উদ্ধার করা হয়।
নিহত শিশুর নাম জান্নাত আক্তার। বাবা রতন শিকদার লিবিয়ায় চাকরি করেন।
এলাকাবাসীর ভাষ্য, গতকাল বৃহস্পতিবার বেলা ১১টার পর থেকে ওই শিশুটিকে পাওয়া যাচ্ছিল না। আজ সকাল সাতটার দিকে বাড়ির পাশের ধানখেতে পরিবারের লোকজন শিশুটির মাথা খুঁজে পায়। কিছুক্ষণ পর আরেকটু দূরে শিশুটির নাড়ি-ভুঁড়ির কিছু অংশও পাওয়া যায়।
সখীপুর থানার উপপরিদর্শক (এসআই) মো. তোফাজ্জল হোসেন মুঠোফোনে প্রথম আলোকে বলেন, ‘শিশুর মাথা ও খানিকটা নাড়ি-ভুঁড়ি উদ্ধার করে ময়নাতদন্তের জন্য টাঙ্গাইল জেনারেল হাসপাতালের মর্গে পাঠানো হয়েছে। পরিবারের পক্ষ থেকে মামলার প্রস্তুতি চলছে।’
