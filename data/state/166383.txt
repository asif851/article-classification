
অস্ত্র আইনে মেহেরপুরের গাংনীর পৌর মেয়র আশরাফুল ইসলামকে ১০ বছরের সশ্রম কারাদণ্ড দিয়েছেন জেলা বিশেষ ট্রাইব্যুনাল আদালত। আজ বেলা ১১টার দিকে জেলা সাব জজ-২ আদালতের বিচারক তাজুল ইসলাম ওই দণ্ডাদেশ দেন।
মামলার বিবরণে জানা গেছে, ২০১২ সালের ২৭ মে অবৈধ অস্ত্র উঁচিয়ে মেহেরপুর-২ আসনের সাংসদ মকবুল হোসেনকে গুলি করতে যান আশরাফুল ইসলাম। পরে আশরাফুলের বাড়িতে অভিযান চালিয়ে অস্ত্রসহ তাঁকে আটক করে র‌্যাপিড অ্যাকশন ব্যাটালিয়ন (র‍্যাব) ও পুলিশ। তাঁর কাছ থেকে একটি পিস্তল, দুটি ম্যাগাজিন ও তিনটি গুলি উদ্ধার করা হয়। এ ঘটনায় ওই সময় অস্ত্র আইনে মামলা করেন গাংনী র‌্যাব-৬-এর তৎকালীন উপপরিদর্শক (এসআই) সিরাজুল মোস্তফা। পরে ১৬ জুন আদালতে অভিযোগপত্র দাখিল করেন গাংনী থানার তৎকালীন এসআই নারায়ণ চন্দ্র ঘোষ।
ওই মামলায় আজ বেলা ১১টার দিকে আশরাফুল ইসলামকে ১০ বছরের সশ্রম কারাদণ্ড দেয় সাব জজ-২-এর বিচারক তাজুল ইসলাম।
রাষ্ট্রপক্ষের আইনজীবী অতিরিক্ত সরকারি কৌঁসুলি রুস্তম আলী রায়ে সন্তোষ প্রকাশ করেন। তবে বাদীপক্ষের আইনজীবী খন্দকার আবদুল মতিন বলেন, তাঁরা ন্যায়বিচার পাননি। এ রায়ের বিরুদ্ধে উচ্চ আদালতে আপিল করবেন।
