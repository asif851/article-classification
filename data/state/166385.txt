
শেরপুর পুলিশ প্রশাসনের হস্তক্ষেপে নালিতাবাড়ী-ঢাকা সড়কে গতকাল শুক্রবার থেকে যান চলাচল শুরু হয়েছে। চাঁদা দাবির প্রতিবাদে নালিতাবাড়ী বাস-কোচ-ট্রাক মালিক সমিতি গত বৃহস্পতিবার থেকে অনির্দিষ্টকালের জন্য এ সড়কে যান চলাচল বন্ধ ঘোষণা করেছিল।সংশ্লিষ্ট সূত্র জানায়, বৃহস্পতিবার রাত সাড়ে ১০টায় শেরপুর পুলিশ সুপারের কার্যালয়ে অতিরিক্ত পুলিশ সুপার মহিবুল করিমের নেতৃত্বে এক আলোচনা সভায় ‘নালিতাবাড়ী রুট পরিচালনা কমিটি’ বাতিল ও মালিক সমিতির মাধ্যমে নতুন রুট পরিচালনা কমিটি গঠনের আশ্বাস দেওয়া হলে নালিতাবাড়ী বাস-কোচ-ট্রাক মালিক সমিতি ধর্মঘট প্রত্যাহার করে।নালিতাবাড়ী বাস-কোচ-ট্রাক মালিক সমিতির সাধারণ সম্পাদক জয়জিৎ দত্ত বলেন, ‘আমাদের দাবি মেনে নেওয়ায় ধর্মঘট প্রত্যাহার করে নিয়েছি।’
 
