
রাজশাহীর পুঠিয়ায় যৌতুকের দাবিতে স্ত্রীকে কুপিয়ে হত্যার দায়ে স্বামীকে ফাঁসির দণ্ডাদেশ দিয়েছেন আদালত।
আজ সোমবার দুপুরে রাজশাহীর নারী ও শিশু নির্যাতন দমন ট্রাইব্যুনাল-২-এর বিচারক মনসুর আলম এই রায় দেন।
রায় ঘোষণা পর মৃত্যুদণ্ড পাওয়া আসামিকে রাজশাহী কারাগারে নিয়ে যায় পুলিশ।  ফাঁসির দণ্ড পাওয়া আসামির নাম রফিকুল ইসলাম। তিনি রাজশাহীর পুঠিয়া উপজেলার জমনি গ্রামের ওহির উদ্দিনের ছেলে।
ট্রাইব্যুনালের সরকারি কৌঁসুলি (পিপি) ইসমত আরা বেগম জানান, ২০০১ সালে রাজশাহীর বাগমারা উপজেলার রামরামা গ্রামের আমির মোল্লার মেয়ে রিনা খাতুনের সঙ্গে রফিকুলের বিয়ে হয়। বিয়ের পর রফিকুল যৌতুকের দাবিতে রিনার ওপর নির্যাতন শুরু করেন। ২০০৭ সালে যৌতুকের দাবিতে রিনাকে তাঁর স্বামী রফিকুল ধারালো অস্ত্র দিয়ে কুপিয়ে হত্যা করেন। এই ঘটনায় রিনার বড় ভাই ইয়াসিন আলী মোল্লা বাদী হয়ে রফিকুল, তাঁর মা বিলাতুন নেসা ও বড় ভাই মফিজুল ইসলামের বিরুদ্ধে পুঠিয়া থানায় হত্যা মামলা দায়ের করেন। পরে পুলিশ আসামিদের গ্রেপ্তার করে।
ইসমত আরা আরও জানান, মামলার তদন্ত শেষে তিনজনের বিরুদ্ধে আদালতে অভিযোগপত্র দেয় পুঠিয়া থানার পুলিশ। আদালত মোট ১৮ জনের সাক্ষ্য গ্রহণ করেন। যুক্তিতর্ক শেষে আজ রায় ঘোষণা করেন আদালত। রায়ে রিনার স্বামী রফিকুলকে ফাঁসির আদেশ দেওয়া হয়। অপর দুই আসামিকে খালাস দেন আদালত।
 
