
আইসিসি টি-টোয়েন্টি বিশ্বকাপ উপলক্ষে ‘বিসিবি সেলিব্রেশন কনসার্ট’ আগামীকাল বৃহস্পতিবার বঙ্গবন্ধু জাতীয় স্টেডিয়ামে অনুষ্ঠিত হবে। এ জন্য স্টেডিয়াম ও এর আশপাশের কয়েকটি সড়কে যান চলাচল বন্ধ রাখা হবে।
কনসার্টে প্রধানমন্ত্রী, মন্ত্রীবর্গ, দেশি-বিদেশি দর্শনার্থী এবং অতিথিদের যানবাহন সুষ্ঠুভাবে চলাচলের জন্য এ ব্যবস্থা নেওয়া হয়েছে।
ঢাকা মহানগর পুলিশের (ডিএমপি) সংবাদ বিজ্ঞপ্তিতে উল্লেখ করা হয়,  জিরো পয়েন্ট থেকে গুলিস্তান আন্ডারপাস, রাজউক ক্রসিং, রাজউক ক্রসিং থেকে দৈনিক বাংলা, দৈনিক বাংলা ক্রসিং থেকে পল্টন মোড় হয়ে গোলাপশাহ মাজার পর্যন্ত সড়কে ‘বিসিবি সেলিব্রেশন কনসার্ট’ স্টিকারযুক্ত গাড়ি ছাড়া সব ধরনের যানবাহন চলাচল বন্ধ থাকবে।
বেলা ১১টা থেকে  অনুষ্ঠান শেষ না হওয়া পর্যন্ত এই ব্যবস্থা অনুসরণের অনুরোধ করা হয়েছে। 
বিকল্প সড়ক হিসেবে শাপলা চত্বর এবং মতিঝিল থেকে শহরগামী যানবাহনগুলোকে দৈনিক বাংলা হয়ে ফকিরাপুল সড়কে চলাচলের কথা বলা হয়েছে। এ ছাড়া শাপলা চত্বর এবং মতিঝিলগামী যানবাহন নাইটিংগেল-ফকিরাপুল অথবা পল্টন-দৈনিক বাংলা হয়ে অথবা অন্য কোনো সড়কে চলাচল করতে হবে।
