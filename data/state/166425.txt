
সিলেটের কোম্পানীগঞ্জে হাওরে মাছ ধরার সময় বজ্রপাতে তিন কিশোরের মৃত্যু হয়েছে। আজ রোববার সকাল সাতটার দিকে কোম্পানীগঞ্জের বাউটি বিলে এ ঘটনা ঘটে। নিহত তিন কিশোর হলো পূর্ব ইসলামপুর ইউনিয়নের খায়েরগাঁও গ্রামের তাজুল ইসলামের ছেলে ইমরান হোসেন (১৪), সুবহান খাঁর ছেলে সেলিম আহমদ (১৫), নূরুল ইসলামের ছেলে নবী হোসেন (১৪)।
স্থানীয় লোকজনের বরাত দিয়ে কোম্পানীগঞ্জ থানার ভারপ্রাপ্ত কর্মকর্তা (ওসি) বায়েস আলম জানান, তিন কিশোর হাওরে মাছ ধরে বাজারে বিক্রি করত। আজ ভোরে একটি নৌকা নিয়ে তারা হাওরে মাছ ধরতে যায়। সকাল সাড়ে সাতটার দিকে বজ্রপাত হলে তারা ঘটনাস্থলেই মারা যায়। এ ব্যাপারে একটি অপমৃত্যু মামলা করে তিন কিশোরের লাশ ময়নাতদন্ত ছাড়াই পরিবারের জিম্মায় দেওয়া হয়েছে।
বজ্রপাতে গত বৃহস্পতি ও শুক্রবার সারা দেশে ৫৭ জন মারা গেছেন।
