
নেত্রকোনায় প্রাক-প্রাথমিক সহকারী শিক্ষক নিয়োগ পরীক্ষায় জালিয়াতির অভিযোগে পাঁচজনকে বিভিন্ন মেয়াদে কারাদণ্ড দিয়েছেন ভ্রাম্যমাণ আদালত। গতকাল বৃহস্পতিবার রাত ১০টা থেকে আজ শুক্রবার বেলা ১১টা পর্যন্ত সময়ের মধ্যে এ সাজা দেওয়া হয়।
দণ্ডপ্রাপ্ত ব্যক্তিরা হলেন কেন্দুয়া উপজেলার জাকির হোসেন (৩৫), সদর উপজেলার মনি জান্নাত (২৯), পল্লব খান ঠাকুর (২৮), সজীব রায় (২৯) ও জহিরুল ইসলাম (২৭)। তাঁদের মধ্যে জাকির হোসেনকে তিন মাসের, মনি জান্নাতকে পাঁচ দিনের এবং পল্লব, সজীব ও জহিরুলকে ১৫ দিন করে বিনাশ্রম কারাদণ্ড দেওয়া হয়েছে।
পুলিশ ও ভ্রাম্যমাণ আদালত সূত্রে জানা গেছে, জাকির হোসেন প্রাক-প্রাথমিক সহকারী শিক্ষক নিয়োগ পরীক্ষায় প্রশ্নপত্র দেওয়ার কথা বলে অনেকের কাছ থেকে প্রচুর টাকা হাতিয়ে নিয়েছেন বলে তাঁর বিরুদ্ধে অভিযোগ পাওয়া যায়। এরপর গতকাল রাত আটটার দিকে অভিযান চালিয়ে শহরের আনন্দ বাজার থেকে জাকিরকে আটক করে পুলিশ। রাত সাড়ে ১০টার দিকে জেলা প্রশাসনের নির্বাহী হাকিম মো. নূর-এ-আলম ভ্রাম্যমাণ আদালত পরিচালনা করে জাকিরকে তিন মাসের বিনাশ্রম কারাদণ্ড দেন।
অন্যদিকে, আজ শুক্রবার পরীক্ষা চলাকালীন সময়ে মুঠোফোনে কথা কলার সময় নেত্রকোনা সরকারি কলেজ কেন্দ্র থেকে মনি জান্নাত নামের এক পরীক্ষার্থীকে পাঁচ দিনের বিনাশ্রম কারাদণ্ড দেন ভ্রাম্যমাণ আদালত। একই সময়ে হিরণপুর উচ্চ বিদ্যালয় কেন্দ্রে মুঠোফোনের ফেসবুক ও এসএমএসের মাধ্যমে প্রশ্নের উত্তর আদান প্রদান করার সময় পল্লব খান ঠাকুর, সজীব রায় ও জহিরুল ইসলামকে আটক করে ১৫ দিন করে বিনাশ্রম কারাদণ্ড দিয়েছেন আদালত। অতিরিক্ত জেলা প্রশাসক (সার্বিক) ও নির্বাহী হাকিম আবদুর রহিম এই আদালত পরিচালনা করেন।
নেত্রকোনার জেলা প্রশাসক তরুণ কান্তি শিকদার প্রথম আলোকে বলেন, পাবলিক পরীক্ষা সমূহের অপরাধ আইনে ওই পাঁচ ব্যক্তিকে সাজা দেওয়া হয়েছে। তিনি আরও বলেন, জেলার ১০টি উপজেলায় এ বছর ১৭ হাজার ৬৩৫ জন পরীক্ষার্থী ৩২টি কেন্দ্রে সুশৃঙ্খলভাবে পরীক্ষা দিয়েছেন।
