
পুলিশের বিশেষ শাখার (এসবি) কর্মকর্তা মাহফুজুর রহমান ও তাঁর স্ত্রী স্বপ্না রহমান হত্যা মামলার রায় ঘোষণার ধার্য দিন আগামীকাল বৃহস্পতিবার। ৪ নভেম্বর ঢাকার দ্রুত বিচার ট্রাইব্যুনাল-৩-এর বিচারক সাঈদ আহমেদ এই তারিখ ধার্য করেছিলেন।
রাষ্ট্রপক্ষের আইনজীবী মাহবুবুর রহমান প্রথম আলোকে বলেন, এই মামলায় যুক্তিতর্ক উপস্থাপন শেষে বিচারক রায়ের তারিখ ধার্য করেছিলেন। তাই কাল রায় ঘোষণা করা হতে পারে।এই মামলার তিন আসামি হলেন নিহত মাহফুজুর-স্বপ্না রহমান দম্পতির মেয়ে ঐশী রহমান, তাঁর বন্ধু আসাদুজ্জামান জনি ও মিজানুর রহমান। এঁদের মধ্যে ঐশী ও আসাদুজ্জামান কারাগারে আটক আছেন। মিজানুর রহমান জামিনে আছেন। রাষ্ট্রপক্ষে ৩৯ জন সাক্ষীকে উপস্থাপন করা হয়েছে। ৪ নভেম্বর এই মামলায় উভয় পক্ষের যুক্তিতর্ক উপস্থাপন শেষ হয়। ২০১৩ সালের ১৬ আগস্ট রাজধানীর চামেলীবাগে নিজেদের বাসা থেকে মাহফুজুর রহমান ও তাঁর স্ত্রীর ক্ষতবিক্ষত লাশ উদ্ধার করে পুলিশ। এ ঘটনায় পরদিন ১৭ আগস্ট নিহত মাহফুজুর রহমানের ভাই মশিউর রহমান পল্টন থানায় হত্যা মামলা করেন। ওই দিনই ঐশী রহমান পল্টন থানায় আত্মসমর্পণ করেন। ২৪ আগস্ট আদালতে স্বীকারোক্তিমূলক জবানবন্দি দেন ঐশী। পরে তিনি ওই জবানবন্দি প্রত্যাহারের জন্য আবেদন করেন।গত বছরের ৯ মার্চ ঐশীসহ তিনজনের বিরুদ্ধে একটি অভিযোগপত্র এবং ঐশীদের শিশু গৃহকর্মীর বিরুদ্ধে শিশু আইনে পৃথক অভিযোগপত্র দেয় ঢাকা মহানগর পুলিশের গোয়েন্দা বিভাগ (ডিবি)।
