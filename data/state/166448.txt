
এবার ঈদে বাণিজ্যিকভাবে প্রেক্ষাগৃহে মুক্তি পাচ্ছে চারটি চলচ্চিত্র। এর বাইরে বেসরকারি টেলিভিশন চ্যানেলে মুক্তি পাবে আরও কয়েকটি ছবি। বাংলাদেশ প্রদর্শক সমিতি থেকে এই তথ্য জানা গেছে। গতকাল শনিবার সিনেমা-পাড়াখ্যাত কাকরাইল এলাকায় গিয়ে দেখা যায়, নতুন ছবি নিয়ে সেখানে রীতিমতো উৎসবমুখর পরিবেশ। ছবি প্রদর্শনের নানা অনুষঙ্গ, যেমন পোস্টার ও ব্যানার বিতরণের কাজে ব্যস্ত সংশ্লিষ্ট প্রতিষ্ঠানগুলো। বাংলাদেশ চলচ্চিত্র প্রদর্শক সমিতির সাধারণ সম্পাদক মিয়া আলাউদ্দিন গতকাল দুপুরে প্রথম আলোকে জানান, সারা দেশে ৩২২টি প্রেক্ষাগৃহে ঈদের নতুন ছবি মুক্তি দেওয়া হচ্ছে। কাল সোমবার ঈদের দিন এ ছবিগুলো দেখতে পাবেন দর্শক। মূলধারার বাণিজ্যিক সিনেমার হিসাবে সমিতির তালিকায় থাকা এবারের ছবিগুলো হচ্ছে আশিকুর রহমান পরিচালিত কিস্তিমাত, ওয়াকিল আহমেদ পরিচালিত সেরা নায়ক, নজরুল ইসলাম খানের কঠিন প্রতিশোধ, ওয়াজেদ আলী পরিচালিত হিটম্যান। এর বাইরে সায়মন জাহান পরিচালিত ও ইমপ্রেস টেলিফিল্ম প্রযোজিত টাইম মেশিন ছবির ওয়ার্ল্ড প্রিমিয়ার হবে ঈদের দিন চ্যানেল আইতে।চলছে ঈদ উপলক্ষে মুক্তি পেতে যাওয়া ছবিগুলোর শেষ মুহূর্তের বুকিংয়ের কাজ। শেষ খবর পাওয়া পর্যন্ত বুকিংয়ের ক্ষেত্রে সবচেয়ে এগিয়ে ছিল নায়ক শাকিব অভিনীত হিটম্যান ছবিটি। পৌনে দুই কোটি টাকা ব্যয়ে নির্মিত এই ছবিটি গতকাল সন্ধ্যা পর্যন্ত রাজধানীসহ সারা দেশের ১১৭টি প্রেক্ষাগৃহে প্রদর্শনের জন্য বুকিং পেয়েছে বলে জানিয়েছেন ছবিটির প্রযোজক জাহাঙ্গীর আলম। তালিকায় দ্বিতীয় অবস্থানে আছে তিন কোটি টাকায় নির্মিত কঠিন প্রতিশোধ ছবিটি। ছবির প্রযোজনা প্রতিষ্ঠানের প্রতিনিধি ওয়াহিদুজ্জামান জানান, গতকাল বিকেল পর্যন্ত ঢাকাসহ দেশের ৯০টি প্রেক্ষাগৃহে ছবিটি মুক্তি পাওয়া নিশ্চিত হয়েছে। তৃতীয় অবস্থানে আছে পৌনে দুই কোটি টাকা বিনিয়োগে নির্মিত ছবি সেরা নায়ক, যা গতকাল পর্যন্ত ৬৫টি হলে বুকিং দেওয়া হয়েছে বলে জানান নির্মাতা প্রতিষ্ঠানের ব্যবস্থাপক রেজাউল করিম।কিস্তিমাত ছবিটি শনিবার পর্যন্ত সারা দেশের ৫০টি প্রেক্ষাগৃহে বুকিং হয়েছে বলে নিশ্চিত করেছেন ছবির নির্মাতা প্রতিষ্ঠানের ব্যবস্থাপক স্বপন সাহা। এ ছবিটির বিনিয়োগ অন্য তিনটি ছবি তুলনায় কম। বাণিজ্যিকভাবে সফল তারকা শিল্পী শাকিব খানের বড় বাজেটের ছবির পাশাপাশি উদীয়মান নায়ক আরিফিন শুভ ও নায়িকা আঁচল অভিনীত এ ছবিটি কতটুকু সফল হবে, এমন প্রশ্নের জবাবে প্রতিষ্ঠানটির ব্যবস্থাপক জানান, ছবিটি দর্শক টানবে বলে তিনি আশাবাদী। তিনি বলেন, রাজধানীর অভিজাত প্রেক্ষাগৃহগুলো এই ছবির জন্য বুকিং দিয়েছে। তা ছাড়া, মানুষ বৈচিত্র্যপিয়াসী বলে এই ছবি দেখতে আসবে বলে তিনি মনে করেন। প্রদর্শক সমিতি জানিয়েছে, আজও বুকিং চলবে। ফলে শেষের দিকে কোনো ছবি বুকিংয়ের ক্ষেত্রে ক্রমিকে সামনেও চলে আসতে পারে। এবারও ঈদ চলচ্চিত্রে নায়ক হিসেবে এগিয়ে রয়েছেন শাকিব খান। চারটি ছবির মধ্যে তিনি একাই তিনটি ছবিতে অভিনয় করেছেন। তাঁর অভিনীত ছবিগুলো হলো সেরা নায়ক, কঠিন প্রতিশোধ ও হিটম্যান। আর প্রতিটি ছবিতেই তাঁর বিপরীতে নায়িকা হয়েছেন যথারীতি অপু বিশ্বাস। কিস্তিমাত ছবিতে আরিফিন শুভর সঙ্গে জুটি বেঁধেছেন নায়িকা আঁচল।বড় পর্দায় নতুন ছবির পাশাপাশি এবার চ্যানেল আইতে ঈদের দিন বেলা দুইটা ৩০ মিনিটে ওয়ার্ল্ড প্রিমিয়ার হবে টাইম মেশিন ছবিটির। পরিচালনা করেছেন সায়মন জাহান। এ ছাড়া ব্লক বাস্টার সিনেমাসে শিশুতোষ চলচ্চিত্র আমরা করবো জয় মুক্তি পাচ্ছে এই ঈদে। আহসান সারোয়ার নির্মিত ছবিটির পোস্টারে এ তথ্যটি দেওয়া হয়েছে। ছবিটি অন্য কোনো প্রেক্ষাগৃহে মুক্তি পাওয়ার কোনো তথ্য পাওয়া যায়নি।
