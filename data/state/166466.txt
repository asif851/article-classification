
বগুড়ায় আইনশৃঙ্খলা রক্ষাকারী বাহিনীর পাহারায় মহাসড়কে যানবাহন চলাচল করার মধ্যেই অবরোধকারীরা যানবাহনে হামলা চালিয়ে ভাঙচুর করছেন। গত রোববার রাত থেকে শুরু করে গতকাল সোমবার সন্ধ্যা পর্যন্ত বগুড়া-ঢাকা ও বগুড়া-নওগাঁ সড়কে ছয়টি বাহনে আগুন এবং রংপুর মহাসড়কে ১৪টি যানবাহন ভাঙচুর করা হয়েছে।বগুড়া শহরের সাতমাথার পাশে বিআরটিসির বাস ডিপোর সামনে গতকাল সকাল ১০টার দিকে বিআরটিসির একটি বাসে ককটেল বিস্ফোরণ ও পেট্রলবোমা নিক্ষেপ করেন অবরোধকারীরা। পরে পুলিশ ও বিআরটিসির শ্রমিকেরা বাসটির আগুন নিভিয়ে ফেলেন। আগুন দেওয়ার কারণে বাসটি জয়পুরহাটের উদ্দেশে রওনা হতে পারেনি। বিআরটিসির বগুড়ার ব্যবস্থাপক গোলাম ফারুক জানান, গতকাল বগুড়া-নওগাঁ ও বগুড়া-দিনাজপুর পথে অন্য দুটি বাস বগুড়া থেকে ছেড়ে যায়। রোববার রাত ১২টার দিকে গোকুলে বেসরকারি টেলিভিশন একুশে টিভির ‘একুশের চোখ’ পরিচালনাকারী দলের মাইক্রোবাসসহ বেশ কিছু গাড়ি ভাঙচুর করেছেন অবরোধকারীরা। এ সময় রাস্তার পাশে গাছ কেটে ঢাকা-রংপুর মহাসড়ক অবরোধ করে রাখেন তাঁরা। একুশের চোখ অনুষ্ঠানের সাংবাদিক ইলিয়াস হোসাইন জানান, তাঁদের মাইক্রোবাসসহ আটটি যানবাহন ভাঙচুর করেন অবরোধকারীরা। ট্রাকচালক খলিলুর রহমান জানান, গতকাল বগুড়া-রংপুর সড়কের গোকুল ও মহাস্থানে চারটি যানবাহন ভাঙচুর করা হয়েছে। বগুড়া সদরের এরুলিয়ার বাসিন্দা ব্যবসায়ী গোলাম মোস্তফা জানান, সেখানে দুটি যানবাহন ভাঙচুর করা হয়েছে। বগুড়া-ঢাকা মহাসড়কের শাজাহানপুরে বিশেষ পাহারায় গাড়ি পার করার সময় তিনটি ট্রাকে আগুন দেন অবরোধকারীরা। রোববার গভীর রাতে বগুড়া-নওগাঁ সড়কের এরুলিয়ায় একটি মাইক্রোবাস ও দুটি ট্রাকে আগুন দেওয়া হয়। পুলিশ সুপার মো. মোজামেঞ্চল হক এসব ভাঙচুর ও অগ্নিসংযোগের ঘটনা স্বীকার করে বলেন, অবরোধকারীরা চোরাগোপ্তা হামলা করে ভাঙচুর ও অগ্নিসংযোগ করছেন। তাঁদের বিরুদ্ধে কঠোর ব্যবস্থা নেওয়া হচ্ছে বলে তিনি জানান। হরতাল পালিত: গতকাল ১৮ দলের ডাকে বগুড়ার শাজাহানপুর উপজেলায় সকাল-সন্ধ্যা হরতাল পালিত হয়েছে। ১৮ দলের নেতা-কর্মীরা উপজেলা সদরে মিছিল ও সমাবেশ করে গ্রেপ্তার হওয়া নেতাদের মুক্তির দাবি করেছেন।  সহকারী পুলিশ সুপার গাজীউর রহমান এক বিজ্ঞপ্তিতে জানিয়েছেন, গ্রেপ্তার হওয়া ৬৩ জনের মধ্য ১৮ জনকে ভ্রাম্যমাণ আদালতে তিন মাস থেকে এক বছর পর্যন্ত সাজা দেওয়া হয়েছে। বাকি ৪৫ জনকে আগে দায়ের করা মামলায় গ্রেপ্তার দেখিয়ে গতকাল জেলহাজতে পাঠানো হয়েছে।
 
