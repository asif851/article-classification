
বিএনপির চেয়ারপারসন খালেদা জিয়ার সঙ্গে আজ মঙ্গলবার বৈঠক করবে ইউরোপীয় পার্লামেন্টের মানবাধিকারবিষয়ক উপকমিটির (ড্রোই) একটি প্রতিনিধিদল।চেয়ারপারসনের মিডিয়া উইংয়ের সদস্য শায়রুল কবির খান আজ সকালে মুঠোফোনে প্রথম আলোকে এ তথ্য জানান। শায়রুল কবির খান বলেন, আজ সন্ধ্যা ছয়টায় গুলশানে বিএনপির চেয়ারপারসনের রাজনৈতিক কার্যালয়ে ইউরোপীয় পার্লামেন্টের ওই প্রতিনিধিদলটির আসার কথা। প্রতিনিধিদলের সদস্যরা খালেদা জিয়ার সঙ্গে বৈঠক করবেন। মৌলিক রাজনৈতিক অধিকার, মত প্রকাশের স্বাধীনতা ও শ্রম অধিকারসহ বাংলাদেশের সামগ্রিক মানবাধিকার পরিস্থিতি খতিয়ে দেখতে ইউরোপীয় পার্লামেন্টের ওই প্রতিনিধিদল আজই ঢাকায় আসছে। গত দুই দশকের মধ্যে ইউরোপীয় পার্লামেন্টের মানবাধিকারবিষয়ক উপকমিটির এটিই প্রথম বাংলাদেশ সফর।
তিন সদস্যের এ প্রতিনিধিদলের নেতা ইউরোপীয় পার্লামেন্টের মানবাধিকারবিষয়ক উপকমিটির (ড্রোই) উপপ্রধান ক্রিশ্চিয়ান দান প্রেদা। প্রতিনিধিদলের অন্য সদস্যরা হচ্ছেন ক্যারল ক্রাসকি (পোল্যান্ড) ও ইয়োসেফ ভেইডেনহোলজার (অস্ট্রিয়া)।পররাষ্ট্র মন্ত্রণালয়ের একজন জ্যেষ্ঠ কর্মকর্তা গত রোববার প্রথম আলোকে জানান, চার দিনের এ সফরের সময় প্রতিনিধিদল স্পিকার শিরীন শারমিন চৌধুরী, আইনমন্ত্রী আনিসুল হক ও পররাষ্ট্র প্রতিমন্ত্রী মো. শাহরিয়ার আলমের সঙ্গে বৈঠক করবে। এ ছাড়া প্রতিনিধিদলটি রাজনীতিবিদ, ব্যবসায়ী, নাগরিক সমাজ ও গণমাধ্যমের প্রতিনিধিদের সঙ্গে কথা বলবে।কূটনৈতিক সূত্রে জানা গেছে, বাংলাদেশে ইউরোপীয় পার্লামেন্টের মানবাধিকারবিষয়ক উপকমিটির সফরটি দেশের চলমান রাজনৈতিক সহিংসতার কারণে বেশ তাৎপর্যপূর্ণ। প্রতিনিধিদলের নেতা ক্রিশ্চিয়ান দান প্রেদা গত বছর ইউরোপীয় পার্লামেন্টে গৃহীত দুই প্রস্তাবের অন্যতম প্রস্তাবক ছিলেন। তাই এ সফরের সময় মানবাধিকারের যে বিষয়গুলোতে পার্লামেন্টের উদ্বেগ রয়েছে, সেগুলো জোরালোভাবে তুলে ধরা হবে।
