
একটি বিদ্যুৎ প্রকল্পে আড়াই হাজার কোটি টাকার দুর্নীতির অভিযোগ অনুসন্ধানে বিদ্যুৎ উন্নয়ন বোর্ডের (পিডিবি) প্রধান প্রকৌশলীসহ ছয় কর্মকর্তাকে তলব করেছে দুর্নীতি দমন কমিশন (দুদক)।গতকাল রোববার দুদকের উপপরিচালক হামিদুল হাসান ওই ছয়জনকে হাজির হতে পিডিবির চেয়ারম্যান বরাবর নোটিশ পাঠিয়েছেন। নোটিশে তাঁদের ২৯ অক্টোবর থেকে ৯ নভেম্বর পর্যন্ত বিভিন্ন তারিখে সেগুনবাগিচায় দুদকের প্রধান কার্যালয়ে উপস্থিত থাকতে বলা হয়েছে।যাঁদের তলব করা হয়েছে তাঁরা হলেন পিডিবির বোর্ড সদস্য তমাল চক্রবর্তী, প্রধান প্রকৌশলী (পরিকল্পনা) মো. মিজানুর রহমান, প্রধান প্রকৌশলী (উৎপাদন ও বিতরণ) জালাল উদ্দিন, প্রকল্প পরিচালক সালাহউদ্দিন আল মামুন, প্রধান প্রকৌশলী আক্তারুল ইসলাম এবং সাবেক প্রধান প্রকৌশলী (জেনারেশন) এ টি এম নান্নু রহমান।২৩ অক্টোবর পিডিবির আরেক প্রধান প্রকৌশলী খালিদ মাহমুদকে একই বিষয়ে দুদকে জিজ্ঞাসাবাদ করা হয়।
