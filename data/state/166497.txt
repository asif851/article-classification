
নির্বাচন কমিশনের (ইসি) পদত্যাগ চাইলেন বিএনপির কেন্দ্রীয় যুগ্ম মহাসচিব মাহবুব উদ্দিন খোকন। তিনি বলেন, ২৩ এপ্রিল যদি সুষ্ঠু, নিরপেক্ষ ও সন্ত্রাসমুক্ত ইউনিয়ন পরিষদ (ইউপি) নির্বাচন অনুষ্ঠানে ইসি তাদের সাংবিধানিক দায়িত্ব পালনে ব্যর্থ হয়, তাহলে ইসি এবং সে ক্ষেত্রে সরকারেরও পদত্যাগ করা উচিত।
আজ শনিবার নোয়াখালী আইনজীবী সমিতির গ্রন্থাগার মিলনায়তনে চাটখিল উপজেলা বিএনপি আয়োজিত সংবাদ সম্মেলনে মাহবুব উদ্দিন এ দাবি করেন। তিনি অভিযোগ করেন, মনোনয়নপত্র দাখিলের আগ থেকেই চাটখিল উপজেলায় বিএনপির প্রার্থীদের ক্ষমতাসীন দলের ক্যাডারেরা নানা হুমকি দেওয়া শুরু করেন। তাঁদের হুমকি-ধমকিতে শুধু বিএনপির প্রার্থীরাই নন, সাধারণ ভোটারেরাও সুষ্ঠু নির্বাচন নিয়ে আতঙ্কের মধ্যে রয়েছেন।
সংবাদ সম্মেলনে সূচনা বক্তব্য দেন চাটখিল উপজেলা বিএনপির সভাপতি ও জেলা বিএনপির সাংগঠনিক সম্পাদক আনোয়ার হোসেন। এ সময় অন্যদের মধ্যে বেগমগঞ্জ উপজেলা বিএনপির সভাপতি আবদুর রহিম, সদর উপজেলা বিএনপির সভাপতি আবদুর রহমান, জেলা বারের সাবেক সভাপতি বি উ এস কামরুল ইসলামসহ বিএনপি ও সহযোগী সংগঠনের নেতারা উপস্থিত ছিলেন।
