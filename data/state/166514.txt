
বিএনপির চেয়ারপারসন খালেদা জিয়ার বিরুদ্ধে মামলার প্রতিবাদে আগামীকাল বুধবার সকাল ছয়টা থেকে শুক্রবার সকাল ছয়টা পর্যন্ত ৪৮ ঘণ্টার হরতালের ডাক দিয়েছে বগুড়া জেলার ২০-দলীয় জোট।
আজ মঙ্গলবার সকালে শহরের আলতাফুন্নেছা খেলার মাঠে আরাফাত রহমানের গায়েবানা জানাজার আয়োজন করে জেলার ২০-দলীয় জোট। জানাজার আগে জেলার ২০-দলীয় জোটের আহ্বায়ক ও জেলা বিএনপির সভাপতি সাইফুল ইসলাম হরতালের ঘোষণা দেন। এ সময় ২০-দলীয় জোটের অন্যান্য দলের শরিকদের জেলা পর্যায়ের নেতারা উপস্থিত ছিলেন।
অটোরিকশায় আগুন, মাইক্রোবাসে ভাঙচুর: জেলা শহরের নন্দীগ্রাম এলাকার বগুড়া-নাটোর মহাসড়কে গতকাল রাত সাড়ে নয়টার দিকে একটি অটোরিকশায় পেট্রলবোমা ছুড়েছে দুর্বৃত্তরা। এ সময় একটি মাইক্রোবাসও ভাঙচুর করা হয়।ঘটনার সত্যতা নিশ্চিত করে নন্দীগ্রাম থানার ভারপ্রাপ্ত কর্মকর্তা (ওসি) আবু হায়দার মো. ফায়জুর রহমান বলেন, এ ঘটনায় কেউ হতাহত হয়নি। কাউকে আটক করা যায়নি।
