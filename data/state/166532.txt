
পাটগুদাম ব্রিজ থেকে চরপাড়া ময়মনসিংহ মেডিকেল কলেজ হাসপাতাল পর্যন্ত সড়ক ও জনপথ (সওজ) বিভাগের প্রায় দুই কিলোমিটার সড়কটি ময়মনসিংহ শহরের ব্যস্ততম রাস্তা। সড়কটি এখন যান চলাচলের অনুপযোগী হয়ে পড়েছে।প্রতিবছর বর্ষা মৌসুম এলেই নানা স্থানে ছোট-বড় অসংখ্য গর্ত তৈরি হয়ে সড়কটির বেহাল অবস্থার সৃষ্টি হয়। এতে ভোগান্তিতে পড়েন এই পথের চলাচলকারী মানুষ।৩ জুলাই সরেজমিনে দেখা যায়, সড়কটির কৃষ্টপুর, ভাটিকাশর কবরস্থান ও বাঘমারা এলাকায় প্রায় আড়াই শ গজ এলাকায় বেশ কয়েকটি খানাখন্দ সৃষ্টি হয়েছে। এ ছাড়া মেডিকেল কলেজ হাসপাতালের ফটকের সামনেও সৃষ্টি হয়েছে ছোট কয়েকটি গর্ত। বৃষ্টির পানি এসব গর্তে জমে সড়কটি যান চলাচলের প্রায় অনুপযোগী হয়ে পড়েছে। এ কারণে সড়কে যানজট সৃষ্টি হয়েছে।স্থানীয় কয়েকজন জানান, প্রতিবছর বর্ষা মৌসুম শেষ হলে ইট-সুরকি দিয়ে হালকাভাবে মেরামত করা হয় সড়কটি।মকবুল হোসেন নেত্রকোনা থেকে ময়মনসিংহ মেডিকেল কলেজ হাসপাতালের বহির্বিভাগে চিকিৎসার জন্য এসেছিলেন। তিনি বলেন, ‘যতবার মমসিং আই খালি দেহি এই রাস্তাডায় গাতা।’প্রতিবছর বর্ষাকাল এলেই সড়কটির বেহাল দশা দেখে হারুনুর রশিদ নামের এক কলেজশিক্ষক বলেন, ‘সড়কটি ময়মনসিংহবাসীর জন্য দুঃখ।’সওজ ময়মনসিংহ কার্যালয় সূত্রে জানা গেছে, সড়কটি গত বছরের অক্টোবর-নভেম্বর মাসে মেরামত করা হয়েছিল।সওজ ময়মনসিংহের নির্বাহী প্রকৌশলী চন্দক কুমার বসাক প্রথম আলোকে বলেন, ‘আপাতত সড়কে সুরকি ফেলার চিন্তা আছে। বর্ষাকালে বিটুমিনের কাজ করা সম্ভব নয়।’
