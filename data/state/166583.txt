
রেলমন্ত্রী মুজিবুল হক বলেছেন, রেলপথ অবহেলিত ছিল। ২০১১ সালের ডিসেম্বরে আলাদাভাবে রেলপথ মন্ত্রণালয় গঠন করে রেল যোগাযোগে ব্যাপক পরিবর্তন ও উন্নয়ন করা হয়েছে। শনিবার দুপুরে নোয়াখালীর বেগমগঞ্জ উপজেলার কাজিরহাটের শহীদ আমানউল্যাহ পাবলিক উচ্চবিদ্যালয়ের ৭০ বছর পূর্তি উপলক্ষে আয়োজিত অনুষ্ঠানে প্রধান অতিথির বক্তব্যে এ কথা বলেন তিনি।
বিএনপির সমালোচনা করে রেলমন্ত্রী বলেন, তাদের আমলে রেলপথ ছিল শতভাগ অবহেলিত। তখন রেলের উন্নয়নের পরিবর্তে গোল্ডেন হ্যান্ডশেকের মাধ্যমে রেলওয়ের হাজার হাজার কর্মকর্তা-কর্মচারীকে ছাঁটাই করা হয়েছে। বিভিন্ন আন্তর্জাতিক প্রেসক্রিপশনে রেলপথ ধ্বংস করে দেওয়ার জন্য ষড়যন্ত্র করা হয়েছে। বিএনপির আমলে নতুন রেলপথ নির্মাণ করা হয়নি, বগি কেনেনি, পুরাতন রেললাইন সংস্কার করেনি।
রেলমন্ত্রী বলেন, বিএনপির আমলে রেলের বাজেট ছিল ৫০০ কোটি। বর্তমানে রেলের বাজেট ১৬ হাজার কোটি টাকা।
৭০ বছর পূর্তি উপলক্ষে বিদ্যালয় প্রাঙ্গণে প্রাক্তন ছাত্রছাত্রীদের পুনর্মিলনী, মুক্তিযোদ্ধা ও শিক্ষকদের সংবর্ধনাসহ দিনব্যাপী অনুষ্ঠানের আয়োজন করা হয়।
