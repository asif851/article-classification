
চট্টগ্রামের সীতাকুণ্ড উপজেলার কদমরসুল এলাকায় আরেফিন এন্টারপ্রাইজের একটি শিপ ব্রেকিং ইয়ার্ডে আজ বৃহস্পতিবার বিকেলে গ্যাসের অতিরিক্ত চাপে চারজন শ্রমিক নিহত হয়েছেন। এ সময় আরও তিনজন আহত হয়েছেন। বেলা সাড়ে তিনটার দিকে এ দুর্ঘটনা ঘটে।
হতাহতদের নাম-পরিচয় তাত্ক্ষণিকভাবে জানা যায়নি।
ঘটনার সত্যতা নিশ্চিত করে সীতাকুণ্ড থানার ভারপ্রাপ্ত কর্মকর্তা (ওসি) ইফতেখার হাসান প্রথম আলোকে জানান, একটি নতুন জাহাজের আসবাব নামানোর সময় ওই জাহাজের একটি কক্ষে থাকা গ্যাসের সিলিন্ডার ফুটো হয়ে গ্যাস বেরিয়ে আসে। এ সময় ওই কক্ষে অন্তত ১০ জনের মতো শ্রমিক ছিলেন। এতে তাঁরা সবাই অজ্ঞান হয়ে পড়েন। আহত অবস্থায় তাঁদের উদ্ধার করে স্থানীয় হাসপাতালে নেওয়া হলে চিকিত্সাধীন অবস্থায় চারজন মারা যান। সেখানে আরও তিনজন চিকিত্সাধীন।
