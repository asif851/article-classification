
তোবা গ্রুপের আন্দোলনরত শ্রমিকদের ওপর পুলিশের লাঠিপেটা এবং অনশনরত শ্রমিকদের বের করে দেওয়ার ঘটনার প্রতিবাদ ও নিন্দা জানিয়েছে বিএনপি। দলটির ভারপ্রাপ্ত মহাসচিব মির্জা ফখরুল ইসলাম আলমগীর আজ বৃহস্পতিবার এক বিবৃতিতে এই ঘটনাকে ‘অমানবিক ও ন্যক্কারজনক’ বলে অভিহিত করেন।শ্রমিকদের বেধড়ক লাঠিপেটা ও কারখানার ভেতর থেকে শ্রমিকদের জোর করে বের করে দেওয়ার ঘটনাকে মধ্যযুগীয় অন্ধকারের সঙ্গে তুলনা করে মির্জা ফখরুল বলেন, ‘দেশে বর্তমানে বর্বরদের শাসন চলছে। আমরা কোনো সভ্য সমাজের মানুষ, এ কথা ভাবতেও ঘৃণা হচ্ছে।’ তিনি বলেন, দেশের সাধারণ মানুষ থেকে শুরু করে বিভিন্ন রাজনৈতিক ও সামাজিক সংগঠনগুলো তোবার শ্রমিকদের বকেয়া বেতন ও বোনাসের দাবিতে সোচ্চার। এমন অবস্থায় সরকার ন্যায্য দাবিতে অনশনরত শ্রমিকদের ওপর পুলিশি আক্রমণ করেছে। এতে প্রমাণিত হয়, এ দেশ অপরাধীদের দ্বারা পরিচালিত হচ্ছে; আইনের দ্বারা নয়।
অবিলম্বে তোবার শ্রমিকদের বকেয়া বেতন ও ঈদ বোনাস প্রদানে যথাযথ উদ্যোগ নিতে সরকারসহ সংশ্লিষ্ট কর্তৃপক্ষের প্রতি দাবি জানান মির্জা ফখরুল।
