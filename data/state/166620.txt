
হজরত শাহজালাল আন্তর্জাতিক বিমানবন্দরে ১৫৮ কার্টন আমদানিনিষিদ্ধ বিদেশি সিগারেট জব্দ করেছেন শুল্ক গোয়েন্দারা। সুইজারল্যান্ডের ডানহিল ও কোরিয়ান ইজি ব্যান্ডের এসব সিগারেটের মূল্য ১২ লাখ ৬৪ হাজার টাকা। আজ বৃহস্পতিবার ভোরে বিমানবন্দরের পাঁচ নম্বর বেল্টের পাশে একটি ট্রলি থেকে পরিত্যক্ত অবস্থায় সিগারেটের কার্টনগুলো পাওয়া যায়।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান বলেন, গতকাল বুধবার রাতে মালয়েশিয়া থেকে মালিন্দো এয়ারলাইনসের ফ্লাইট শাহজালালে বিমানবন্দরে অবতরণ করে। ধারণা করা হচ্ছে, ওই ফ্লাইটের কোনো যাত্রী সিগারেটের চালানটি এনেছেন। বিমানবন্দরে আসার পর গোয়েন্দা নজরদারি এড়াতে ওই যাত্রী মালামাল ওপর থেকে ট্যাগ সরিয়ে ফেলেন। বেল্টের সামনে এসে শুল্ক গোয়েন্দার সতর্ক উপস্থিতি টের পেয়ে মালামাল ট্রলিতে রেখে চলে যান।
মইনুল খান আরও বলেন, জব্দ হওয়া সিগারেটের মধ্যে সুইজারল্যান্ডের ডানহিল ব্র্যান্ডের ৩০ হাজার ও কোরিয়ার ইজি ব্যান্ডের ১ হাজার ৬০০ শলাকা রয়েছে। আমদানি নীতি আদেশ অনুযায়ী সিগারেটের প্যাকেটের ওপর বাংলায় ধূমপানবিরোধী সতর্কীকরণ লেখা ছাড়া বিদেশি সিগারেট আমদানি করা যায় না। সিগারেটের ওপর প্রায় প্রায় ৪৫০ শতাংশ শুল্ক দিতে হয়। এই শুল্ক এড়ানোর জন্যই এসব সিগারেট আনা হয়েছে বলে ধারণা করা হচ্ছে। ভিডিও ফুটেজ দেখে যাত্রীকে শনাক্ত করার চেষ্টা চলছে। জব্দ হওয়া সিগারেট শুল্ক গুদামে জমা দেওয়া হয়েছে।
