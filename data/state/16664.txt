
আওয়ামী লীগের সাধারণ সম্পাদক ওবায়দুল কাদের বলেছেন, প্রধানমন্ত্রী শেখ হাসিনাকে বিতর্কের ঊর্ধ্বে রাখতে হলে ছাত্রলীগকে বিতর্কের ঊর্ধ্বে উঠতে হবে। তিনি বলেছেন, ‘অনুপ্রবেশকারী ও পরগাছামুক্ত ছাত্রলীগ চাই।’গতকাল বুধবার ঢাকা বিশ্ববিদ্যালয়ের অপরাজেয় বাংলার পাদদেশে ছাত্রলীগের ৬৯তম প্রতিষ্ঠাবার্ষিকীর শোভাযাত্রার উদ্বোধনী অনুষ্ঠানে ওবায়দুল কাদের এসব কথা বলেন। এর আগে বঙ্গবন্ধুর প্রতিকৃতিতে শ্রদ্ধা নিবেদন এবং কার্জন হলে কেক কাটার মধ্য দিয়ে ছাত্রলীগের প্রতিষ্ঠাবার্ষিকীর কার্যক্রম শুরু হয়।ছাত্রলীগকে সাধারণ শিক্ষার্থীদের কাছে আকর্ষণীয় করে গড়ে তোলার আহ্বান জানিয়ে সংগঠনটির সাবেক সভাপতি ওবায়দুল কাদের বলেন, ‘তোমাদের মেধা দিয়ে, যোগ্যতা দিয়ে, তোমাদের আচরণ দিয়ে সাধারণ ছাত্রছাত্রীদের কাছে ছাত্রলীগকে আকর্ষণীয় করে তুলতে হবে।’ছাত্রলীগ নেতাদের উদ্দেশ করে কাদের বলেন, ‘২০১৭ সালের অঙ্গীকার, অনুপ্রবেশকারী ও পরগাছামুক্ত ছাত্রলীগ চাই। এই পরগাছা ও অনুপ্রবেশকারীরা হচ্ছে ছাত্রলীগের এগিয়ে যাওয়ার ক্ষেত্রে প্রধান বাধা।’ তিনি বলেন, ‘আপনার এক ভাগ, আরেকজনের আরেক ভাগ। এই জনের এই গ্রুপ। আরেকজনের আরেক গ্রুপ। এই গ্রুপের ভাগাভাগি ছাত্রলীগে চলবে না, চলতে দেওয়া যাবে না।’ওবায়দুল কাদের বলেন, আজ কথায় কথায় কয়েকটি বিশ্ববিদ্যালয় কর্তৃপক্ষ শিক্ষাপ্রতিষ্ঠান বন্ধ করে দেয়। এটা খুব অশুভ প্রবণতা। যে গোলমাল করবে, তাকে পুলিশের হাতে সোপর্দ করতে হবে। কিন্তু এই অজুহাতে একটা শিক্ষাপ্রতিষ্ঠান অনির্দিষ্টকালের জন্য বন্ধ করে অগণিত ছাত্রছাত্রীর জীবনকে দুর্বিষহ করে তোলা শিক্ষাপ্রতিষ্ঠানের কাজ নয়। শিক্ষাপ্রতিষ্ঠানে অনির্দিষ্টকালের ধর্মঘটও চলবে না। অনির্দিষ্টকালের বন্ধ ঘোষণাও চলবে না। কাদের বলেন, ‘আজ বিএনপির বুদ্ধিজীবীরা বলে, বিএনপি হাঁটু ভাঙ্গা দল। আমি বলব, ফেলে আসা বছরের সবচেয়ে ব্যর্থ দল হচ্ছে বিএনপি।’ছাত্রলীগের সভাপতি সাইফুর রহমান সোহাগের সভাপতিত্বে উদ্বোধনী অনুষ্ঠান পরিচালনা করেন সংগঠনটির সাধারণ সম্পাদক এস এম জাকির হোসাইন। উপস্থিত ছিলেন আওয়ামী লীগের কেন্দ্রীয় ও ছাত্রলীগের সাবেক সভাপতি ও সাধারণ সম্পাদকেরা।পরে ঢাকা এবং এর আশপাশের বিভিন্ন বিশ্ববিদ্যালয়, কলেজ এবং জেলা ইউনিট থেকে দলটির হাজারো নেতা-কর্মী ছাত্রলীগের শোভাযাত্রায় অংশ নেন।
