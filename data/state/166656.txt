
‘শেখ হাসিনার অধীনে নির্বাচন চায় না’—বিএনপির এ দাবিকে স্বাস্থ্যমন্ত্রী মোহাম্মদ নাসিম ‘মামা বাড়ির আবদার’ বলেছেন। আজ রোববার বিকেলে রাজধানীর একটি হোটেলে স্বাস্থ্য অধিদপ্তর আয়োজিত ‘জরুরি প্রসূতিসেবায় গুরুত্বপূর্ণ ভূমিকা রাখায় পুরস্কার প্রদান’ অনুষ্ঠানে মন্ত্রী এ কথা বলেন।
নাসিম বলেন, ‘শেখ হাসিনাকে সরিয়ে নির্বাচন মামা বাড়ির আবদার ছাড়া কিছু নয়।’ তিনি যুক্তরাষ্ট্রের সাবেক প্রেসিডেন্ট বারাক ওবামার উদাহরণ ও ভারতের সাবেক প্রধানমন্ত্রী  মনমোহন সিংয়ের উদাহরণ টেনে বলেন, তাঁদের অধীনে যদি নির্বাচন হতে পারে এবং বিরোধীরা ক্ষমতায় যেতে পারে, তাহলে সংবিধান অনুযায়ী কেন শেখ হাসিনার অধীনে নির্বাচন হবে না?
নাসিম বলেন, ‘বিএনপির আবদার শোনা হবে না। স্পষ্ট বলে যাচ্ছি, যে যাই বলুন, শেখ হাসিনার অধীনে ছাড়া নির্বাচন হবে না।’ নির্বাচনকালীন বিভিন্ন দাবিদাওয়া নিয়ে বিএনপিকে নির্বাচন কমিশনের সঙ্গে আলোচনা করার পরামর্শ দেন তিনি।
স্বাস্থ্য অধিদপ্তর ও ইউনিসেফ আয়োজিত অনুষ্ঠানে জরুরি প্রসূতিসেবায় গুরুত্বপূর্ণ অবদান রাখায় সরকারের বিভিন্ন পর্যায়ের স্বাস্থ্য কর্মকর্তা ও কর্মীদের পুরস্কার দেওয়া হয়। এ বছর মোট ৫৬ জন পুরস্কার পেলেন। অনুষ্ঠানে উপস্থিত ছিলেন স্বাস্থ্য মন্ত্রণালয়ের স্বাস্থ্যসেবা বিভাগের সচিব সিরাজুল হক খান, স্বাস্থ্য মন্ত্রণালয়ের স্বাস্থ্যশিক্ষা বিভাগের সচিব সিরাজুল ইসলাম প্রমুখ। অনুষ্ঠানে সভাপতিত্ব করেন স্বাস্থ্য অধিদপ্তরের মহাপরিচালক মো. আবুল কালাম আজাদ।
