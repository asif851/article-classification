
নির্বাচনকালীন সরকারের কয়েকজন মন্ত্রীদের দপ্তর বণ্টন করা হয়েছে। কাল বৃহস্পতিবার এই গেজেট প্রকাশ করা হবে। তবে আজ বুধবার রাতেই কয়েকজন মন্ত্রীর দপ্তর বণ্টন করে তাঁদের জানিয়ে দেওয়া হয়েছে বলে জানা গেছে।বেশ কয়েকজন মন্ত্রী আগের মন্ত্রণালয়ের দায়িত্বেই আছেন। আবুল মাল আবদুল মুহিত অর্থ, মতিয়া চৌধুরী কৃষি, সৈয়দ আশরাফুল ইসলাম স্থানীয় সরকার, এ কে খন্দকার পরিকল্পনা এবং ওবায়দুল কাদের যোগাযোগ মন্ত্রণালয়ের দায়িত্বে বহাল থাকছেন।এ ছাড়া আবুল হাসান মাহমুদ আলী পররাষ্ট্র, শামসুল হক টুকু স্বরাষ্ট্রে, তোফায়েল আহমেদ শিল্প ও ভূমি, আমির হোসেন আমু গণপূর্ত, দুর্যোগ ও খাদ্য, মুজিবুল হক রেল ও ধর্ম, রাশেদ খান মেনন টেলিযোগাযোগ, রওশন এরশাদ স্বাস্থ্য, আনিসুল ইসলাম মাহমুদ পানিসম্পদ, রুহুল আমিন হাওলাদার বিমান এবং শাজাহান খান নৌ ও মুক্তিযুদ্ধবিষয়ক মন্ত্রণালয়ের দায়িত্ব পেয়েছেন। এ ছাড়া মুজিবুল হক চুন্নু যুব ও ক্রীড়া এবং সালমা ইসলাম মহিলা ও শিশু মন্ত্রণালয়ের প্রতিমন্ত্রীর দায়িত্ব পেয়েছেন।
সচিবালয়ের একটি সূত্র আজ রাতে প্রথম আলো ডটকমকে এ কথা জানান।
ওই সূত্র আরও জানায়, আগামীকাল সশস্ত্র বাহিনীর একটি অনুষ্ঠান আছে। ওই অনুষ্ঠানের কারণে বিকেল পাঁচটার পর গেজেট প্রকাশ হবে।
 
 
