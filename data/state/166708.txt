

জাতীয় নির্বাচনকে সামনে রেখে বড় ধরনের নাশকতা হতে পারে বলে আশঙ্কা প্রকাশ করেছেন আওয়ামী লীগের সাধারণ সম্পাদক ওবায়দুল কাদের। এ ব্যাপারে সতর্ক থাকতে দলটির নেতা-কর্মীদের প্রতি তিনি আহ্বান জানিয়েছেন।আজ মঙ্গলবার দুপুরে রাজধানীর ধানমন্ডিতে আওয়ামী স্বেচ্ছাসেবক লীগের এক প্রস্তুতি সভায় মন্ত্রী এই আহ্বান জানান। ১৭ মার্চ বঙ্গবন্ধুর জন্মদিন ও ২৬ মার্চ স্বাধীনতা দিবসের অনুষ্ঠান সফল করতে স্বেচ্ছাসেবক লীগ এই প্রস্তুতি সভা করে।উগ্রবাদীরা তলেতলে সংঘবদ্ধ হচ্ছে উল্লেখ করে ওবায়দুল কাদের বলেন, ‘যেকোনো ধরনের নাশকতা আগামী নির্বাচনকে প্রভাবিত করতে পারে। তাই সাংবিধানিক পন্থায় ধারাবাহিক নির্বাচন অব্যাহত রাখতে সব দেশপ্রেমিক জনগণকে ঐক্যবদ্ধ থাকতে হবে।’ যারা কোনো কাজ করছে না, তাদের আওয়ামী লীগের দলীয় ফোরামে না থাকারও পরামর্শ দেন ওবায়দুল কাদের।স্বেচ্ছাসেবক লীগের সভাপতি মোল্লা মো. আবু কাওছারের সভাপতিত্বে প্রস্তুতি সভায় আরও বক্তব্য দেন সংগঠনটির সাধারণ সম্পাদক পঙ্কজ দেবনাথ, ঢাকা মহানগর দক্ষিণ স্বেচ্ছাসেবক লীগের সভাপতি দেবাশীষ রায় প্রমুখ।
