
মহেশখালী-কক্সবাজার নৌপথে যাত্রী হয়রানি এবং ৬ নম্বর জেটিঘাটে অবৈধ টোল আদায়ের প্রতিবাদে মহেশখালীতে সিটিজেন ফোরামের উদ্যোগে মানববন্ধন অনুষ্ঠিত হয়েছে। ৮ ফেব্রুয়ারি বেলা ১১টায় উপজেলা পরিষদ চত্বরে আয়োজিত মানববন্ধনে স্থানীয় বাসিন্দারা অংশ নেন।সমাবেশে বক্তারা বলেন, দীর্ঘদিন ধরে মহেশখালী-কক্সবাজার পারাপার করার সময় যাত্রীরা নানা ধরনের হয়রানির শিকার হচ্ছেন। এমনকি ঘণ্টার পর ঘণ্টা জেটিঘাটে অপেক্ষা করেও যথাসময়ে বোট মিলছে না।সমাবেশে বক্তব্য দেন মহেশখালী উপজেলা আওয়ামী লীগের সভাপতি আনোয়ার পাশা চৌধুরী, জেলা আওয়ামী লীগের সহসভাপতি নুরুল আমিন, মহেশখালী কলেজের সাবেক অধ্যক্ষ মকবুল আহমেদ, ধলঘাটার ইউপি চেয়ারম্যান আহসান উল্লাহ, পালস বাংলাদেশের নির্বাহী প্রধান সাইফুল ইসলাম চৌধুরী, মহেশখালী উপজেলা সিটিজেন ফোরামের সভাপতি মো. নুরুল আমিন, সাধারণ সম্পাদক শামিমা হক, মহেশখালী ডিগ্রি কলেজের শিক্ষক অধ্যাপক আশিষ চক্রবর্তী ও প্রভাষক মোস্তফা কামাল। সমাবেশ শেষে সিটিজেন ফোরামের পক্ষে উপজেলা নির্বাহী কর্মকর্তাকে একটি স্মারকলিপি দেওয়া হয়।
