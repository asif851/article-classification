
দশম জাতীয় নির্বাচন নিয়ে উত্সাহ নেই স্বরাষ্ট্র মন্ত্রণালয়েরও। যে কারণে সারা দেশে  হতাহত ও ভাঙচুরের এত ঘটনা ঘটলেও স্বরাষ্ট্র মন্ত্রণালয় থেকে আইনশৃঙ্খলা পরিস্থিতি নিয়ন্ত্রণে তেমন কোনো নির্দেশনা ছিল না আজ নির্বাচনের দিন।
স্বরাষ্ট্র মন্ত্রণালয়ের কর্মকর্তারা জানান, যেকোনো জাতীয় নির্বাচনে স্বরাষ্ট্র মন্ত্রণালয় আইনশৃঙ্খলা পরিস্থিতি নিয়ন্ত্রণে অত্যন্ত গুরুত্বপূর্ণ ভূমিকা পালন করে, গুরুত্বপূর্ণ নির্দেশনা দেয়। কিন্তু আজ স্বরাষ্ট্র মন্ত্রণালয়ের প্রতিমন্ত্রী বা সচিবসহ কোনো গুরুত্বপূর্ণ কর্মকর্তা মন্ত্রণালয়ে আসেননি। স্বরাষ্ট্র প্রতিমন্ত্রী প্রায় দুই সপ্তাহ আগে নির্বাচন উপলক্ষে ঢাকা ছেড়ে পাবনা গেছেন, আর ফেরেননি। বলা যায়, আজ মন্ত্রণালয়ও সরকারি ছুটি উপলক্ষে বন্ধ ছিল। স্বরষ্ট্রসচিব সি কিউ মুশতাক আহমেদসহ অন্য কর্মকর্তাদের আজও দেখা যায়নি।
শুধু এ নির্বাচন উপলক্ষে দেশের আইনশৃঙ্খলা পরিস্থিতি তদারকি করার জন্য একটি সেল খোলা হয় মন্ত্রণালয়ে। যেখানে ওই সেলের দায়িত্বরত কর্মকর্তারা অলস দিন কাটিয়েছেন।
তদারকি সেলে আজ সারা দিন অবস্থানের পর দেখা গেছে, কোনো জেলা থেকেই আইনশৃঙ্খলা পরিস্থিতি অবনতির বড় কোনো ধরনের কোনো সংবাদ আসেনি। টেলিফোন বা ফ্যাক্সও আসেনি। শুধু নিয়ম মানার দায়িত্ব পালন করছিলেন স্বরাষ্ট্র মন্ত্রণালয়সহ পুলিশ, এসবি, র্যাব, বিজিবি, নেভির কর্মকর্তারা। টেলিভিশনে নির্বাচনের সংবাদ দেখেই সময় কাটিয়েছেন তাঁরা।
এ বিষয়ে নাম না প্রকাশ করার শর্তে স্বরাষ্ট্র মন্ত্রণালয়ের একজন কর্মকর্তা বলেন, এ নির্বাচন নিয়ে স্বরাষ্ট্র মন্ত্রণালয়ের তেমন মাথাব্যথা নেই। একদলীয় বলেই মন্ত্রণালয়ের কর্মকর্তারা থাকা জরুরি মনে করেননি। শুধু দু-একজন, যাঁদের প্রয়োজন, তাঁরাই উপস্থিত ছিলেন।
