
নারায়ণগঞ্জ সদর উপজেলার ফতুল্লায় প্রেমের ফাঁদে ফেলে অপহরণ ও মুঠোফোনে আপত্তিকর ছবি তুলে মুক্তিপণ আদায়ের অভিযোগে চার নারীসহ পাঁচজনকে আটক করেছে র‌্যাব। র‌্যাব অপহরণের শিকার দুই ব্যবসায়ী ও মুক্তিপণের নগদ ৮০ হাজার টাকা উদ্ধার করেছে। আজ মঙ্গলবার বিকেলে ভুঁইগড় পূর্বপাড়া এলাকায় র‍্যাব এ অভিযান চালায়।
আটক পাঁচজন হলেন, সিদ্ধিরগঞ্জের সানারপাড় এলাকার শিউলী বেগম, রাজধানীর কদমতলী থানার দনিয়া এলাকার নাসিমা আক্তার, ভুঁইগড় পূর্বপাড়া এলাকার নাসিমা বেগম, ভুঁইগড় মাহমুদপুর এলাকার মোমতাজ বেগম ও ভূঁইগড় কড়ইতলা এলাকার জসীম মিয়া।
আজ রাতে সিদ্ধিরগঞ্জের আদমজীতে অবস্থিত র‌্যাব-১১ আয়োজিত সংবাদ ব্রিফিংয়ে অধিনায়ক লেফটেন্যান্ট কর্নেল কামরুল হাসান বলেন, গত ১৭ জুলাই সিদ্ধিরগঞ্জের সাইনবোর্ড এলাকা থেকে মুঠোফোনে প্রেমের ফাঁদে ফেলে হ‌ুমায়ূন আহমেদ ও শাহজালাল নামের দুই ব্যবসায়ীকে অপহরণ করেন আটক পাঁচজন। তাদের আটক মমতাজ বেগমের দুই তলার একটি কক্ষে আটকে রাখা হয়। পরে তারা আপত্তিকর ছবি তুলে তা ইন্টারনেটে ছড়িয়ে দেওয়ার ভয় দেখায়। পরে এক ব্যবসায়ীর মুঠোফোন ব্যবহার করে অপর ব্যবসায়ীর পরিবারের কাছে থেকে তিন লাখ টাকা মুক্তিপণ আদায় করা হয়। কিন্তু টাকা দেওয়ার পরও ব্যবসায়ীদের ছেড়ে দেওয়া হচ্ছিল না। এদিকে হ‌ুমায়ূনকে খোঁজে পাওয়া যাচ্ছে না মর্মে পরিবার রাজধানীর রমনা থানায় একটি সাধারণ ডায়েরি করেন। পরে তার ব্যবসায়িক অংশীদার জসীম উদ্দিন ১৮ জুলাই র‌্যাব-১১ কাছে লিখিত অভিযোগ দেন। আজ অভিযান চালায় র‍্যাব। এ ব্যাপারে মামলার প্রস্তুতি চলছে।
