
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, নির্বাচন নিয়ে অভিযোগ করা বিএনপির পুরোনো অভ্যাস। নির্বাচন এলেই তারা ভাঙা রেকর্ড বাজায়। রংপুরেও তারা তাদের সেই রেকর্ড বাজাচ্ছে। তিনি বলেন, বিএনপি নির্বাচনে হেরে যাওয়ার আগে আরেকবার হারে, আবার জেতার আগেও একবার হারে।আজ রোববার বাংলাদেশ সড়ক পরিবহন কর্তৃপক্ষের (বিআরটিসি) গাবতলী বাস ডিপোর উদ্বোধনী অনুষ্ঠানে ওবায়দুল কাদের এ মন্তব্য করেন।
ওবায়দুল কা‌দের বলেন, প্রতিনিয়ত নির্বাচন কারচুপির অভিযোগ তোলার কারণে বিএনপির রাজনৈতিক বিশ্বাসযোগ্যতা নষ্ট হচ্ছে। এসব অবান্তর অভিযোগে নির্বাচন প্রশ্নবিদ্ধ হবে না, বিএনপির সদিচ্ছা ও বিশ্বাসযোগ্যতা প্রশ্নবিদ্ধ হবে।
বিএনপির জ্যেষ্ঠ যুগ্ম মহাসচিব রুহুল কবির রিজভীর অভিযোগের জবা‌বে ওবায়দুল কাদের বলেন, ‘আমি রংপুর সিটি করপোরেশনের ভোটারদের শেখ হাসিনা সরকারের পক্ষ থেকে আশ্বস্ত করতে চাই, সাম্প্রতিক যে রকম নির্বাচন নারায়ণগঞ্জ ও কুমিল্লায় হয়েছিল, সে রকম নির্বাচন রংপুর সিটি করপোরেশনেও হবে। এ নির্বাচন অবাধ ও নিরপেক্ষ হবে।’ তিনি বলেন, বিএনপি এর আগে চট্টগ্রাম সিটি করপোরেশন নির্বাচনের ফল ঘোষণার আগ পর্যন্ত অবিরাম অভিযোগ করেছিল। গাজীপুর, কুমিল্লা ও নারায়ণগঞ্জ সিটি করপোরেশন নির্বাচন নিয়েও বিএনপি একই অভিযোগ করেছিল।
রংপুর সিটি করপোরেশন নির্বাচনে হস্তক্ষেপ করা হবে না দাবি করে ওবায়দুল কাদের বলেন, ‘নিরপেক্ষ নির্বাচনের জন্য নির্বাচন কমিশন স্বাধীন কর্তৃত্বপূর্ণ ভূমিকা পালন করবে। রংপুরের জনগণ যাকে খুশি, তাকে ভোট দেবে। এ পরিবেশ সৃষ্টিতে সরকার সর্বাত্মক সহযোগিতা করবে এবং এতে কোনো হস্তক্ষেপ থাকবে না।’
বিআরটিসির গাবতলী বাস ডিপোর বিষয়ে ওবায়দুল কাদের বলেন, প্রাথমিকভাবে ১০টি শীতাতপনিয়ন্ত্রিত বাসের মাধ্যমে নবীনগর (সাভার) থেকে মতিঝিল পর্যন্ত ৪০ কিলোমিটার পথে যাত্রীসেবা প্রদান করা হবে। এ ছাড়া মোবাইল অ্যাপস ‘কতদূর’-এর মাধ্যমে গাড়ি চলাচলের পথ, গাড়ির অবস্থান এবং সম্ভাব্য সময়সহ প্রভৃতি তথ্য জানা যাবে।
উল্টো পথে গা‌ড়ি ব্যবহারকারী জনগুরুত্বপূর্ণ (ভিআইপি) ব্যক্তিদের উদ্দেশে তি‌নি বলেন, ‘গত সাড়ে পাঁচ বছরে আমি কখনো রাস্তার রং সাইড (উল্টো পথ) ব্যবহার করিনি। দেশের মানুষ যদি যানজট সহ্য করতে পারে, তাহলে আমি কেন পারব না। এক ঈদে আমি বাইপাইল থেকে চন্দ্রায় গিয়েছি চার ঘণ্টায়, যেখানে রং সাইড ব্যবহার করলে আমি ১৫ মিনিটে যেতে পারতাম। এখন যখন দুদক রাস্তায় নেমেছে, তাই অনেক ভিআইপির টনক নড়েছে বলে আমি মনে করি’
‌বিআর‌টি‌সির চেয়ারম্যান ফ‌রিদ আহ‌ম্মেদ ভূঁইয়ার সভাপতিত্বে অনুষ্ঠানে আরও উপস্থিত ছি‌লেন ঢাকা-১৪ আস‌নের সাংসদ আসলামুল হক, সড়ক পরিবহন ও মহাসড়ক বিভা‌গের স‌চিব মো. নজরুল ইসলাম প্রমুখ।
