
বগুড়ার ধুনট উপজেলায় জোর করে মেয়েকে বিয়ে দেওয়ার চেষ্টার দায়ে গোলাম রব্বানী (৪০) নামের এক ব্যক্তিকে ছয় মাসের কারাদণ্ড দিয়েছেন ভ্রাম্যমাণ আদালত। গত মঙ্গলবার সন্ধ্যায় নির্বাহী ম্যাজিস্ট্রেট ও উপজেলা নির্বাহী কর্মকর্তা (ইউএনও) এ রায় দেন।আদালত ও স্থানীয় সূত্রে জানা যায়, স্ত্রী, এক ছেলে ও এক মেয়েকে নিয়ে মথুরাপুর ইউনিয়নের মধুপুর গ্রামে গোলাম রব্বানী বাস করেন। সংসারে অভাব থাকায় বাবার বাধা উপেক্ষা করে মায়ের সহযোগিতায় পড়াশোনা চালিয়ে যায় মেয়ে রুপালী খাতুন ও ছেলে মাহবুব হোসেন। বর্তমানে রুপালী মথুরাপুর জিএমসি কলেজের স্নাতক প্রথম বর্ষ ও ছেলে মাহবুব হোসেন মুলতানী উচ্চবিদ্যালয়ের সপ্তম শ্রেণীর শিক্ষার্থী। ছেলেমেয়ের লেখাপড়া নিয়ে মাহমুদা খাতুন ও গোলাম রব্বানীর মধ্যে দাম্পত্য কলহ চলে আসছিল। সম্প্রতি রব্বানী প্রতিবেশী নিরক্ষর এক যুবকের সঙ্গে রুপালীর বিয়ে ঠিক করেন। এতে অস্বীকৃতি জানানোয় স্ত্রী-সন্তানদের মারধর করে তিনি বাড়ি থেকে তাড়িয়ে দেন। মথুরাপুর ইউনিয়ন পরিষদের (ইউপি) চেয়ারম্যান মাহবুবুর রহমানের মধ্যস্থতায় রব্বানীর স্ত্রী মাহমুদা খাতুন সন্তানদের নিয়ে এক সপ্তাহ আগে আবার সংসারে ফিরে আসেন। এরপর আবারও সন্তানদের পড়াশোনা নিয়ে রব্বানীর সঙ্গে তাঁর দাম্পত্য কলহের সৃষ্টি হয়। খাবার বন্ধ করে দেওয়াসহ নানাভাবে স্ত্রী-সন্তানদের ওপর নির্যাতন করতে থাকেন রব্বানী। শেষ পর্যন্ত রুপালী খাতুন ও তাঁর মা এ বিষয়ে উপজেলা নির্বাহী কর্মকর্তার (ইউএনও) কাছে অভিযোগ দেন।এর পরিপ্রেক্ষিতে ইউএনও মঙ্গলবার সন্ধ্যায় রব্বানীর বাড়িতে গিয়ে এলাকাবাসীর উপস্থিতিতে তাঁকে ছয় মাসের বিনাশ্রম কারাদণ্ড দেন।
