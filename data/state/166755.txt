
ভূমিমন্ত্রী মো. রেজাউল করিম হীরা বলেছেন, পদ্মা বহুমুখী সেতু প্রকল্প বাস্তবায়নে শরীয়তপুর, মাদারীপুর ও মুন্সীগঞ্জ এই তিন জেলায় মোট দুই হাজার ৪৫২ দশমিক ৪২ একর জমি অধিগ্রহণ করা হয়েছে। এ ছাড়া ২৬০ দশমিক ৮৬ একর জমি হুকুমদখল করা হয়েছে।আজ সোমবার জাতীয় সংসদে বিএনপির এ বি এম আশরাফ উদ্দিন নিজানের এক প্রশ্নের জবাবে ভূমিমন্ত্রী এ তথ্য জানান।মন্ত্রী বলেন, এই প্রকল্পের অধিগ্রহণ করা জমির মালিকদের মোট এক হাজার ১৩ কোটি ৯১ লাখ ২৯ হাজার ৩৮৩ টাকা ৭০ পয়সা দেওয়া হবে। এ পর্যন্ত মোট ১২ হাজার ৫৩২ জনকে তাঁদের পাওনা টাকা পরিশোধ করা হয়েছে।বিএনপির মোসাম্মত্ শাম্মী আক্তারের অপর এক প্রশ্নের জবাবে ভূমিমন্ত্রী বলেন, দেশের জমির দুর্নীতি প্রতিরোধে সরকার ভূমি অফিসগুলোকে ডিজিটালাইজড করার কাজ দ্রুত এগিয়ে নিচ্ছে। তিনি বলেন, এতে জবাবদিহি নিশ্চিত হবে। দুর্নীতি সম্পর্কে সুনির্দিষ্ট কোনো বিষয়ে মন্ত্রণালয় অবহিত হলে তাত্ক্ষণিক ব্যবস্থা নেওয়া হবে।মন্ত্রী বলেন, ভূমি মন্ত্রণালয়ের ওয়েবসাইটে জনসাধারণের অবগতির জন্য প্রয়োজনীয় সব আইন, বিধি, নীতিসহ সংশ্লিষ্ট আবেদন ফরম আপলোড করা আছে, যাতে জনসাধারণ সংশ্লিষ্ট বিষয়গুলো সম্পর্কে সম্যক ধারণা পেতে পারে।
