
পৌরসভা নির্বাচনে মনোনয়নপত্র জমা দেওয়ার শেষ দিন আজ বৃহস্পতিবার। প্রার্থীরা যাতে নির্বিঘ্নে মনোনয়নপত্র জমা দিতে পারেন, এ ব্যবস্থা নিতে আইনশৃঙ্খলা রক্ষাকারী বাহিনীকে নির্দেশ দেওয়া হয়েছে বলে জানিয়েছেন নির্বাচন কমিশনার মো. শাহনেওয়াজ। তিনি বলেন, নির্বাচন সুষ্ঠু করতে কমিশন সব ধরনের ব্যবস্থা নিয়েছে। অন্যায়ভাবে কাউকে বাধা দিলে ব্যবস্থা নেওয়া হবে।
আজ বৃহস্পতিবার নির্বাচন কমিশনে অনুষ্ঠিত সংবাদ ব্রিফিংয়ে মো. শাহনেওয়াজ এ কথা বলেন। তিনি বলেন, চাঁদপুরের মতলব ও উত্তর চট্টগ্রামের রাউজান কয়েকটি জায়গা থেকে অভিযোগ এসেছে, প্রার্থীদের মনোনয়নপত্র দিতে বাধা দেওয়া হয়েছে। কমিশন খোঁজ নিয়ে দেখেছে এ অভিযোগ কিছুটা সত্য হলেও পুরোপুরি নয়। আইনশৃঙ্খলা রক্ষাকারী বাহিনীকে ব্যবস্থা নিতে বলা হয়েছে।
মো. শাহনেওয়াজ আশ্বাস দিয়ে বলেন, ‘নির্বাচনে সমস্যা হবে বলে মনে হয় না। অস্বাভাবিক কিছু ঘটবে না। ঘটলে আমরা ব্যবস্থা নেব। অন্যায়ভাবে কাউকে বাধা দিলে ব্যবস্থা নেব। অন্যায়ভাবে কারও মনোনয়নপত্র বাতিল করা হলে আপিল কর্তৃপক্ষ ব্যবস্থা নেবে।’ তিনি বলেন, ‘নির্বাচন কমিশনের প্রতি আস্থা রাখতে হবে। কোনো ধরনের অনিয়ম সম্পর্কে আমাদের জানালে ব্যবস্থা নেওয়া হবে।’
