
সরকার এবার ৩৩ টাকা দরে আমন ধানের প্রতি কেজি চাল কিনবে। এই দামে এবার তিন লাখ মেট্রিক টন চাল কেনা হবে। আজ রোববার সচিবালয়ে খাদ্য পরিকল্পনা ও পরিধারণ কমিটির সভা শেষে খাদ্যমন্ত্রী কামরুল ইসলাম সাংবাদিকদের এসব কথা বলেন।
ইউএনবির খবরে বলা হয়েছে, আগামী ১ ডিসেম্বর থেকে পরের বছরের ১৫ মার্চ পর্যন্ত সরকার তিন লাখ মেট্রিক টন আমন চাল সংগ্রহ করবে। গত বছর সরকার ৩১ টাকা কেজিতে দুই লাখ টন চাল কিনেছিল। এবার এক লাখ টন বেশি চাল কিনবে সরকার।
খাদ্যমন্ত্রী বলেন, ‘গত বছর প্রতি কেজি আমন ধান উৎপাদনে সাড়ে ১৮ টাকা এবং চাল উৎপাদনে সাড়ে ২৮ টাকা ব্যয় হওয়ায় ৩১ টাকা কেজি দরে চাল কেনা হয়েছিল। এবার কেজিপ্রতি আমন ধানের উৎপাদন খরচ পড়েছে ১৯ টাকা, প্রতি কেজি চালের উৎপাদন খরচ হয়েছে ২৯ টাকা।’
সভায় অর্থমন্ত্রী আবুল মাল আবদুল মুহিত, বাণিজ্যমন্ত্রী তোফায়েল আহমেদ, কৃষিমন্ত্রী মতিয়া চৌধুরী ছাড়াও সংশ্লিষ্ট মন্ত্রণালয়ের সচিব ও প্রতিনিধিরা উপস্থিত ছিলেন।
