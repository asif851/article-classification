

একাত্তরে মানবতাবিরোধী অপরাধের দায়ে ফাঁসির দণ্ড পাওয়া বিএনপির স্থায়ী কমিটির সদস্য সালাউদ্দিন কাদের (সাকা) চৌধুরীর সঙ্গে ঢাকা কেন্দ্রীয় কারাগারে দেখা করেছেন তাঁর পরিবারের সদস্যরা। আবেদনের পরিপ্রেক্ষিতে কারা কর্তৃপক্ষ তাঁদের এই সাক্ষাতের ব্যবস্থা করে দেন।
সাকা চৌধুরীর স্ত্রী, ছেলে-মেয়ে ও ভাই-বোনসহ ১৫ জন আজ বৃহস্পতিবার দুপুর সাড়ে ১২টার দিকে রাজধানীর নাজিমউদ্দিন রোডে অবস্থিত ঢাকা কেন্দ্রীয় কারাগারে যান। সাক্ষাৎ​ শেষে বেলা দেড়টার দিকে ছয়টি গাড়িতে করে তড়িঘড়ি বের হয়ে আসেন সাকার পরিবারের সদস্যরা। গণমাধ্যমের সঙ্গে কথা বলেননি তাঁদের কেউই।
কারাগারে দেখা করতে যাওয়া এই ১৫ সদস্য হলেন সাকা চৌধুরীর স্ত্রী ফারহাত কাদের চৌধুরী, বড় ছেলে ফজলুল কাদের চৌধুরী ও তাঁর স্ত্রী দানিয়া আহমেদ, ছোট ছেলে হুম্মাম কাদের চৌধুরী, মেয়ে ফারজিন কাদের চৌধুরী ও তাঁর স্বামী জাফর খান, সাকার ভাই গিয়াসউদ্দিন কাদের চৌধুরী ও জামালউদ্দিন কাদের চৌধুরী, ভাবি সেলিনা চৌধুরী ও মাহবুবা চৌধুরী, ভাতিজা ওমর আহমেদ আদেল ও শাকিল কাদের চৌধুরী, দুই বোন জুবাইদা মনোয়ার ও হাসিনা কাদের এবং কাজিন ইকবাল হোসেন। একাত্তরে মানবতাবিরোধী অপরাধে ফাঁসির দণ্ডপ্রাপ্ত সাকা চৌধুরীকে ঢাকা কেন্দ্রীয় কারাগারের কনডেমড সেলে রাখা হয়েছে। গতকাল বুধবার কাশিমপুর কারাগার থেকে তাঁকে কেন্দ্রীয় কারাগারে নিয়ে আসা হয়।
