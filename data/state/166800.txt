
বিশ্বের সবচেয়ে বসবাসঅযোগ্য ১০ শহরের তালিকায় এসেছে ঢাকার নাম। ওই তালিকায় ঢাকার অবস্থান নবম স্থানে। তালিকায় এক নম্বরে রয়েছে, আইভোরি কোস্টের রাজধানী আবিদজানের নাম।
অন্যদিকে, বাসযোগ্য শহরের তালিকায় প্রথমে রয়েছে অষ্ট্রেলিয়ার মেলবোর্ন।
আজ মঙ্গলবার ইকনোমিস্ট ইন্টেলিজেন্স ইউনিট (ইআইইউ) প্রকাশিত এক প্রতিবেদন থেকে এসব তথ্য পাওয়া গেছে। স্বাস্থ্যসেবার মান, সংস্কৃতি, পরিবেশ, শিক্ষা ও অবকাঠামোগত সুবিধার কথা বিবেচনায় নিয়ে ইআইইউ প্রতিবছর এ তালিকা প্রকাশ করে থাকে। খবর ইউএনবির।
বাসযোগ্য শহরের তালিকায় দ্বিতীয় অষ্ট্রিয়ার ভিয়েনা। কানাডার ভ্যাঙ্কুবার তৃতীয় ও টরন্টো চতুর্থ স্থানে রয়েছে। মেলবোর্ন এ নিয়ে টানা চারবার তালিকায় শীর্ষেই থাকল।
তালিকার প্রথম ১০টি শহরের মধ্যে চারটি অষ্ট্রেলিয়ার। শীর্ষস্থান ছাড়া অষ্ট্রেলিয়ার বাকি তিনটি শহর হলো এডিলেড (৫ম), সিডনি (৭ম), পার্থ (৯ম)। শীর্ষ দশের বাকি শহরগুলো হলো কানাডার ক্যালগারি (৬ষ্ঠ), ফিনল্যান্ডের হেলসিংকি (৮ম), নিউজিল্যান্ডের অকল্যান্ড (১০ম)।
তালিকায় নিচের দিক থেকে ঢাকার উপরে আছে পাপুয়া নিউগিনির রাজধানী পোর্ট মোর্সবি, নাইজেরিয়ার রাজধানী লাগোস, জিম্বাবুয়ের রাজধানী হারারে, পাকিস্তানের করাচি ও আলজেরিয়ার রাজধানী আলজিয়ার্স, লিবিয়ার রাজধানী ত্রিপোলি, ক্যামেরুনের দোয়ালা ও আইভরি কোস্টের রাজধানী আবিদজান।
