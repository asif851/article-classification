
ঢাকা সাংবাদিক ইউনিয়নের (ডিইউজে) সভাপতি পদে নির্বাচিত হয়েছেন বাংলাদেশ প্রতিদিনের বিশেষ প্রতিনিধি শাবান মাহমুদ। সাধারণ সম্পাদক পদে নির্বাচিত হয়েছেন মানবকণ্ঠের প্রধান প্রতিবেদক সোহেল হায়দার চৌধুরী। 
আজ শনিবার রাতে নির্বাচন কমিশন প্রধান জাতীয় প্রেসক্লাবের সভাপতি মুহম্মদ শফিকুর রহমান এ ফলাফল ঘোষণা করেন। এর আগে আজ সকাল থেকে বিকেল পর্যন্ত জাতীয় প্রেসক্লাবে ভোটগ্রহণ চলে। নির্বাচনে সভাপতি পদে পাঁচজন প্রতিদ্বন্দ্বিতা করেন। তাঁদের মধ্যে ৮৫৭ ভোট পেয়ে সভাপতি নির্বাচিত হন শাবান মাহমুদ। তাঁর নিকটতম প্রতিদ্বন্দ্বী কুদ্দুস আফ্রাদ পান ৬৬৭ ভোট। সাধারণ সম্পাদক পদে সাতজন প্রতিদ্বন্দ্বিতা করেন। তাঁদের মধ্যে ৫৩৪ ভোট পেয়ে নির্বাচিত হয়েছেন সোহেল হায়দার চৌধুরী। তাঁর নিকটতম প্রতিদ্বন্দ্বী সাজ্জাদ আলম খান তপু পেয়েছেন ৪৪৮ ভোট। সহসভাপতি পদে সাতশ ৪৯ ভোট পেয়ে বিজয়ী হয়েছেন আতিকুর রহমান চৌধুরী। চারজন এ পদে প্রতিদ্বন্দ্বিতা করেন।এ ছাড়াও সর্বোচ্চ ভোট পেয়ে সমাজকল্যাণ সম্পাদক নির্বাচিত হয়েছেন উম্মুল ওয়ারা সুইটি। যুগ্ম সম্পাদক পদে শাহানা শিউলী, কোষাধ্যক্ষ পদে সেবিকা দেবনাথ, সাংগঠনিক সম্পাদক পদে শাহজাহান মিঞা, প্রচার সম্পাদক পদে আকতার হোসেন, শিল্প সংস্কৃতি সম্পাদক পদে মফিজুর রহমান খান বাবু ও দফতর সম্পাদক পদে মনিরুজ্জামান উজ্জল নির্বাচিত হয়েছেন। সদস্যপদে নির্বাচিত হয়েছেন শামীমা আক্তার (শামীমা দৌলা), এএম শাহাজান মিয়া, মুর্তজা হায়দার লিটন, সমিমুল্লাহ সেলিম, জান্নাতুল ফেরদৌস চৌধুরী, দুলাল খান, সোহেলী চৌধুরী, দেবাশীষ রয় ও মঞ্জুশ্রী বিশ্বাস। ফলাফল ঘোষণা শেষে পরাজিত প্রার্থীরা বিজয়ীদের অভিনন্দন জানান। এ সময় নবনির্বাচিত সভাপতি ও সাধারণ সম্পাদক বক্তব্য দেন।
