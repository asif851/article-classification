
ঝিনাইদহের কালীগঞ্জে তিন কৃষকের খেতের ফসল নষ্ট করে দিয়েছে দুর্বৃত্তরা। গত সোমবার রাতে উপজেলার গোবরডাঙ্গা গ্রামের মাঠে কৃষকদের দুই শতাধিক কলাগাছ ও চার শতক জমির ভুট্টাগাছ কেটে ফেলা হয়েছে। এ ছাড়া একটি গভীর নলকূপের পাইপে ময়লা ফেলে বন্ধ করে দিয়েছে।
ক্ষতিগ্রস্ত কৃষকেরা হলেন গোবরডাঙ্গা গ্রামের আবদুস সালাম, তৈয়ব আলী ও মঞ্জুর আলী।
আবদুস সালাম বলেন, গতকাল সকালে তিনি প্রতিবেশী ব্যক্তিদের কাছে জানতে পারেন দুর্বৃত্তরা খেতের কলাগাছ নষ্ট করে দিয়েছে। সেখানে গিয়ে তিনি দেখতে পান শতাধিক গাছ কেটে দেওয়া হয়েছে। জমিতে সাত শ কলাগাছ ছিল। সোমবার বিকেলেও খেত পরিচর্যা করেছিলাম। কয়েক দিন আগে এগুলো রোপণ করা হয়েছিল। ইতিমধ্যে গাছগুলো তরতাজা হয়ে উঠেছে। এ ছাড়া খেতের পাশে একটি গভীর নলকূপের পাইপের মধ্যে ময়লা ফেলে বন্ধ করে দেওয়া হয়েছে। ভেতরে ইট-কাঠ ফেলে নষ্ট করার চেষ্টা করেছে দুর্বৃত্তরা।
একইভাবে নষ্ট করা হয়েছে তৈয়ব আলীর ৬০টি কলাগাছ। তাঁর খেতের গাছগুলোও ধারালো অস্ত্র দিয়ে কেটে ফেলা হয়েছে এবং পা দিয়ে মাড়ানো হয়েছে। এ ছাড়া মঞ্জুর আলীর চার শতক জমির ভুট্টাগাছও নষ্ট করেছে দুর্বৃত্তরা। পাশাপাশি তাঁর প্রায় ৪০টি কলাগাছ নষ্ট করে দেওয়া হয়েছে।
তাঁরা তিনজন বলেন, তাঁদের সঙ্গে কারও বিরোধ নেই। তবে বাইরের গ্রাম থেকে মজুর এনে খেতে কাজ করানোর কারণে অনেকেই ক্ষুব্ধ হতে পারেন। তাঁরা এই ক্ষয়ক্ষতির সঙ্গে জড়িত থাকতে পারেন। সুনির্দিষ্টভাবে কাউকে চিহ্নিত করতে না পারায় তাঁরা মামলা করেননি। 
