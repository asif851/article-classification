
নাটোরের বড়াইগ্রাম পৌরসভার রয়না এলাকায় এক আওয়ামী লীগ নেতা এবং দুই কর্মীর বাড়িতে গতকাল শুক্রবার রাতে একযোগে বিস্ফোরণের ঘটনা ঘটেছে। এতে হতাহত হওয়ার কোনো ঘটনা ঘটেনি।
পুলিশের দাবি, কাচের বোতলের ভেতরে পটকা ঢুকিয়ে বিকট শব্দে বিস্ফোরণ ঘটানো হয়েছে। দলীয় কোন্দলের জেরে আতঙ্ক সৃষ্টির জন্য ওই নেতার প্রতিপক্ষের লোকজন এমনটা করতে পারে বলে প্রাথমিকভাবে ধারণা করা হচ্ছে।
বড়াইগ্রাম থানার পুলিশ সূত্রে জানা যায়, গতকাল রাত পৌনে ১০টার দিকে বড়াইগ্রাম পৌরসভার ৯ নম্বর ওয়ার্ডের রয়না এলাকায় স্থানীয় ওয়ার্ড আওয়ামী লীগের সাধারণ সম্পাদক ইউনুস আলী, দুই কর্মী সন্তোষ সরকার ও যুগল সরকারের বাড়িতে একই সময়ে বিকট শব্দে বিস্ফোরণ ঘটে। এ সময় বাড়ির লোকজনের মধ্যে আতঙ্ক ছড়িয়ে পড়ে। খবর পেয়ে আধা ঘণ্টা পর পুলিশ ঘটনাস্থলে গিয়ে কাচের বোতলের ভাঙা অংশ ও পটকার নমুনা সংগ্রহ করে। তবে কারা, কেন এই ঘটনা ঘটিয়েছে, তা বাড়ির মালিকেরা বলতে পারেননি।
ইউনুস আলীর মেয়ে ইতি খাতুন বলেন, বিস্ফোরণের সময় তাঁর বাবা বাড়ির বাইরে ছিলেন। পরপর দুটি বিকট শব্দে তাঁরা ঘরের বাইরে গিয়ে দেখেন, বাড়ির ফটকে আগুন জ্বলছে। এ সময় তাঁরা পানি দিয়ে আগুন নিভিয়ে ফেলেন।
বড়াইগ্রাম থানার ভারপ্রাপ্ত কর্মকর্তা (ওসি) শাহরিয়ার খান ঘটনার সত্যতা নিশ্চিত করে বলেন, রাতেই পুলিশ ঘটনাস্থল পরিদর্শন করেছে। ঘটনাস্থল থেকে আলামত সংগ্রহ করা হয়েছে। এ ব্যাপারে কেউ লিখিত কোনো অভিযোগ করেননি। তবে প্রাথমিক তদন্তে মনে হচ্ছে, স্থানীয়ভাবে একই দলের নেতা-কর্মীদের মধ্যে দ্বন্দ্ব রয়েছে। প্রতিপক্ষের লোকজন আতঙ্ক ছড়ানোর জন্য এ ঘটনা ঘটাতে পারে।
