
টাঙ্গাইলের সখীপুর উপজেলায় গত বৃহস্পতিবার রাতে এক গৃহবধূ গণধর্ষণের শিকার হয়েছেন। এ ঘটনায় ওই গৃহবধূ বাদী হয়ে গতকাল শুক্রবার থানায় পাঁচজনের বিরুদ্ধে মামলা করেছেন। পুলিশ ওই মামলার আসামি গৃহপরিচারিকা হাসনা বেগমকে (৪৫) গ্রেপ্তার করেছে।এলাকার কয়েকজন বাসিন্দা ও পুলিশ সূত্রে জানা গেছে, ওই গৃহবধূ ও তাঁর স্বামী কয়েক মাস আগে সখীপুর পৌরসভার এক বাসার নিচতলা ভাড়া নেন। বৃহস্পতিবার রাতে ওই গৃহবধূর স্বামী গ্রামের বাড়ি চলে যান। এ সুযোগে উপজেলার মগাপাড়া এলাকার বখাটে সাগর আহমেদ (২৫), একাব্বর হোসেনসহ (২২) চারজন ওই বাসার মালিকের গৃহপরিচারিকার সহযোগিতায় ওই বাসায় ঢোকে। পরে চার বখাটে রাতভর ওই গৃহবধূকে ধর্ষণ করে। এ ঘটনায় গতকাল সকালে ওই গৃহবধূ থানায় গিয়ে গণধর্ষণের অভিযোগ করেন। পরে গতকাল বিকেলে মামলাটি থানায় নথিভুক্ত করা হয়।এ ব্যাপারে সখীপুর থানার ভারপ্রাপ্ত কর্মকর্তা (ওসি) মোহাম্মদ ইলিয়াছ বলেন, গণধর্ষণে সহযোগিতা করার অভিযোগে গৃহপরিচারিকা হাসনাকে গ্রেপ্তার করা হয়েছে। অন্য আসামিদের গ্রেপ্তারের চেষ্টা চলছে।
