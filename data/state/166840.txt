
বাংলাদেশে প্রথমবারের মতো এক হাজার কিলোমিটারের বেশি দৌড়াবেন এক দৌড়বিদ। গন্তব্য টেকনাফ থেকে তেঁতুলিয়া। ১৫ ফেব্রুয়ারি টেকনাফের দক্ষিণপাড়া গ্রাম থেকে দৌড় শুরু করে ১৫ থেকে ১৮ দিনে পাড়ি দিতে চান এই দীর্ঘ পথ।এই দৌড়বিদের নাম মোহাম্মদ সামছুজ্জামান আরাফাত। তিনি ঢাকা বিশ্ববিদ্যালয়ের মার্কেটিং বিভাগ থেকে সদ্য স্নাতকোত্তর শেষ করেছেন।আজ শুক্রবার ঢাকা বিশ্ববিদ্যালয়ের উপাচার্যের কার্যালয়সংলগ্ন লাউঞ্জে উপাচার্য অধ্যাপক আ আ ম স আরেফিন সিদ্দিক আরাফাতের হাতে জাতীয় পতাকা তুলে দেন। এই দৌড়ে সহযোগিতা করছে এনআরবি কমার্শিয়াল ব্যাংক লিমিটেড।মোহাম্মদ সামছুজ্জামান আরাফাত এর আগে ২০১৫ ও ২০১৬ সালে দুইবার সাঁতরে বাংলা চ্যানেল পাড়ি দিয়েছেন। গত বছর অংশ নিয়েছিলেন ভারতের মেঘালয়ে অনুষ্ঠিত হওয়া ‘সোহ্রা-চেরাপুঞ্জি ম্যারাথনে’। এবারের দৌড়ে তিনি পাড়ি দেবেন প্রায় ২৩টির বেশি ম্যারাথন দূরত্ব।
আরাফাত জানান, তিনি প্রতিদিন ৫০ থেকে ৮০ কিলোমিটার দৌড়ানোর লক্ষ্য নির্ধারণ করেছেন। এতে করে তেঁতুলিয়ার বাংলাবান্ধা জিরো পয়েন্টে পৌঁছাতে ১৫ থেকে ১৮ দিন লাগবে। ‘দি গ্রেট বাংলাদেশ-রান ফর হেলথি বাংলাদেশ’ নামের এই দৌড়ের উদ্দেশ্য সুস্থ ও সমৃদ্ধিশালী বাংলাদেশ গড়া। টেকসই উন্নয়ন লক্ষ্যমাত্রা-৩ সমর্থন করে এই দৌড়ের মাধ্যমে তিনি সব বয়সী মানুষকে সুস্বাস্থ্যের প্রতি নজর দিতে আহ্বান জানাবেন।
আরাফাতের সঙ্গে বিভিন্ন দূরত্বের লক্ষ্য নিয়ে দৌড়াবেন আরও দৌড়বিদ। এর মধ্যে ১০০ কিলোমিটার দৌড়াবেন মোহাম্মদ ইমতিয়াজ আলম, জুবায়ের বিন আখতার, ওয়াসিউর রহমান ও প্রিতিশ বড়ুয়া।
পতাকা হস্তান্তর অনুষ্ঠানে ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক বলেন, এক হাজার কিলোমিটার দৌড় যেকোনো মানুষের জন্য একটি কঠিন চ্যালেঞ্জ। নিয়মিত অনুশীলন আর কঠিন অধ্যবসায় ও মানসিক জোরই পারে এই অসাধ্যকে সাধন করতে। এটি শুধু দৌড় নয়, দেশ ও জাতির জন্য একটি মহৎ উদ্যোগ। দৌড়প্রেমী মানুষজন এই দৌড়ে অংশগ্রহণ করে সুস্থ জীবনধারণকে উৎসাহিত করবেন।
