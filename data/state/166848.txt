
দশটি জেলার মহাসড়ক থেকে নছিমন, করিমন ও ভটভটি সাত দিনের মধ্যে প্রত্যাহার করতে সংশ্লিষ্ট জেলার পুলিশ সুপারকে নির্দেশ দিয়েছেন হাইকোর্ট। এই নির্দেশনা বাস্তবায়নের অগ্রগতি প্রতিবেদন দুই সপ্তাহের মধ্যে আদালতে দাখিল করতে বিবাদীদের বলা হয়েছে।
আজ সোমবার বিচারপতি সালমা মাসুদ চৌধুরী ও বিচারপতি হাবিবুল গনি সমন্বয়ে গঠিত হাইকোর্ট বেঞ্চ এক রিটের শুনানি নিয়ে এ আদেশের পাশাপাশি রুল দেন।
জেলাগুলো হলো যশোর, খুলনা, কুষ্টিয়া, নড়াইল, ঝিনাইদহ, চুয়াডাঙ্গা, মেহেরপুর, সাতক্ষীরা, মাগুরা ও বাগেরহাট।
গত ১৫ নভেম্বর ‘মহাসড়কে দুর্ঘটনার কারণ অবৈধ যান নছিমন, করিমন, ভটভটি’ এবং ৮ ফেব্রুয়ারি ‘বিভিন্ন স্থানে সড়ক দুর্ঘটনায় নিহত ৬, আহত ৫৭’ শিরোনামে একটি জাতীয় দৈনিকে দুটি প্রতিবেদন ছাপা হয়। এ দুটি প্রতিবেদন যুক্ত করে জনস্বার্থে মানবাধিকার সংগঠন হিউম্যান রাইটস অ্যান্ড পিস ফর বাংলাদেশের পক্ষে একজন আইনজীবী রিট আবেদনটি করেন।
আজ আদালতে রিটের ওপর শুনানি করেন আইনজীবী মনজিল মোরসেদ। রাষ্ট্রপক্ষে ছিলেন ডেপুটি অ্যাটর্নি জেনারেল মোখলেছুর রহমান।
রুলে মহাসড়কে যান চলাচলে মোটরযান অধ্যাদেশ অনুসরণের কেন নির্দেশ দেওয়া হবে না এবং ওই সব যানবাহন চলাচল বন্ধে কেন নির্দেশ দেওয়া হবে না, তা জানতে চাওয়া হয়েছে। একই সঙ্গে স্বরাষ্ট্রসচিব, অর্থসচিব, পুলিশের মহাপরিদর্শক, হাইওয়ে পুলিশের ডিআইজি, বিআরটিএর চেয়ারম্যান ও সংশ্লিষ্ট জেলাগুলোর পুলিশ সুপারসহ ১৬ বিবাদীকে দুই সপ্তাহের মধ্যে রুলের জবাব দিতে বলা হয়েছে।
