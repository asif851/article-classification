
 
ছিনতাইকারীদের একটি সংঘবদ্ধ চক্রকে ধরতে গিয়ে নিজের ছোড়া গুলিতে গুলিবিদ্ধ হয়েছেন পুলিশের এক কনস্টেবল। গতকাল বৃহস্পতিবার দিবাগত রাতে রাজধানীর রমনা থানাধীন সবজিবাগান রোডে টিঅ্যান্ডটি অফিসের সামনে এ ঘটনা ঘটে।
গুলিবিদ্ধ কনস্টেবলের নাম মাহবুব আলম (৩৫)। তিনি রমনা থানায় কাজ করেন।
পুলিশ সূত্রে জানা গেছে, রমনা থানার উপপরিদর্শক (এসআই) মহিউদ্দিনের নেতৃত্বে পুলিশের একটি দল গতকাল দিবাগত রাত দুইটার দিকে সবজিবাগান এলাকায় প্রাইভেট কারে থাকা একটি ছিনতাইকারী চক্রকে ধাওয়া করে। এ সময় নিজের ছোড়া গুলিতে গুলিবিদ্ধ হন কনস্টেবল মাহবুব।
এ ঘটনার সত্যতা নিশ্চিত করে এসআই মহিউদ্দিন প্রথম আলো ডটকমকে জানান, প্রাইভেট কারটির গতিবিধি সন্দেহজনক মনে হওয়ায় তিনি ও কয়েকজন পুলিশ কনস্টেবল গাড়িটিকে থামানোর চেষ্টা করেন। কিন্তু ছিনতাইকারীরা গাড়িটি না থামিয়ে পালিয়ে যাওয়ার চেষ্টা করে। এ সময় কনস্টেবল মাহবুব আলম গুলি ছুড়লে প্রাইভেট কারের দুই চাকার মাঝে থাকা স্টিলের পাতে বাধা পেয়ে গুলিগুলো ফিরে এসে তাঁর শরীরে বিদ্ধ হয়।
ঘটনার পরপরই মাহবুবকে ঢাকা মেডিকেল কলেজের জরুরি বিভাগে নিয়ে যাওয়া হয়। পরে রাত পৌনে তিনটার দিকে তাঁকে রাজারবাগ পুলিশ লাইন হাসপাতালে নিয়ে যাওয়া হয়। বর্তমানে তিনি সেখানে চিকিত্সাধীন।
এ ঘটনায় প্রাইভেট কারটিসহ তিনজন ছিনতাইকারীকে আটক করা হয়েছে। তাঁদের কাছ থেকে একটি মুঠোফোন, একটি ভ্যানিটি ব্যাগ, তিন হাজার টাকা, দুটি থ্রিপিস, দুটি চাপাতি উদ্ধার করা হয়েছে। ছিনতাইকারী তিনজনকে রমনা থানা হাজতে রাখা হয়েছে। তবে তাদের পরিচয় এখনো জানা যায়নি। এ ব্যাপারে একটি মামলা করা হবে বলে এসআই মহিউদ্দিন জানিয়েছেন।
