
সামাজিক যোগাযোগের মাধ্যম ফেসবুকে প্রধানমন্ত্রী শেখ হাসিনার ছবি বিকৃত ও কটূক্তি করার অভিযোগে দিনাজপুরের নবাবগঞ্জে পুলিশ জামায়াতে ইসলামী নেতার এক মেয়েকে (২৪) গ্রেপ্তার করেছে। ছাত্রলীগ নেতার দায়ের করা মামলায় গত রোববার রাতে তাঁকে গ্রেপ্তার করা হয়।
তরুণীটি স্থানীয় একটি কলেজের স্নাতক (পাস) তৃতীয় বর্ষের ছাত্রী।
মামলার বাদী নবাবগঞ্জ উপজেলা ছাত্রলীগের আইনবিষয়ক সম্পাদক মো. তহিবুর রহমান বলেন, ওই তরুণী ফেসবুকে অন্য একটি (মেয়ে) আইডিতে ১৮ মে রাত ৮টা ২৪ মিনিটে প্রধানমন্ত্রী শেখ হাসিনার ছবি বিকৃত করে এবং প্রধানমন্ত্রীকে নিয়ে কটুক্তি করে পোস্ট দেন। এ ঘটনায় তিনি বাদী হয়ে রোববার রাত সাড়ে ১১টার দিকে নবাবগঞ্জ থানায় তথ্যপ্রযুক্তি আইনে মামলা করেছেন।
নবাবগঞ্জ উপজেলা জামায়াতের আমির ও উপজেলা পরিষদের চেয়ারম্যান মো. নূরে আলম সিদ্দিকী বলেন, মেয়েটির বাবা উপজেলা জামায়াতের একজন রুকন।
নবাবগঞ্জ থানার ভারপ্রাপ্ত কর্মকর্তা (ওসি) সুব্রত কুমার প্রথম আলোকে বলেন, এজাহার পাওয়ার পর ঘটনার সত্যতা নিশ্চিত হয়ে রাতেই মেয়েটিকে তাঁর বাড়ি থেকে পুলিশ গ্রেপ্তার করে।
 
