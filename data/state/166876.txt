

সড়ক পরিবহন ও সেতুমন্ত্রী ওবায়দুল কাদের বলেছেন, সমতল থেকে পার্বত্য চট্টগ্রামে অপরিকল্পিতভাবে মানুষ আনা হয়েছে। তাদের সাময়িকভাবে গুচ্ছগ্রামে রাখা হয়। তাদের কর্মসংস্থানের ব্যবস্থা করা হয়নি। ফলে তারা রুটিরুজির জন্য অবৈধভাবে বন উজাড় করে পাহাড় কেটে বিভিন্ন জায়গায় বাড়িঘর নির্মাণ করেছে। 

আজ সোমবার বেলা তিনটার দিকে ওবায়দুল কাদের রাঙামাটি-খাগড়াছড়ি সড়কের রাঙামাটি শহর থেকে ১৬ কিলোমিটার অংশে ভাঙন ও পাহাড়ধসের এলাকা পরিদর্শন করেন। সেখানে সাংবাদিকদের এসব কথা বলেন কাদের। মন্ত্রী বলেন, ‘বাঙালিদের এখানে আনার ফলে একদিকে এই এলাকার প্রাকৃতিক পরিবেশ ক্ষতি করা হয়েছে, অন্যদিকে পাহাড়ি-বাঙালির মধ্যে বিভেদের সূচনা করা হয়েছে। এ সমস্যাকে চ্যালেঞ্জ হিসেবে নিয়ে সরকার বৃষ্টিপাত কমলে তাদের স্থায়ী পুনর্বাসন করবে।ওবায়দুল কাদের বলেন, ক্ষতি ব্যাপক হওয়ায় একটু সময় লাগছে। এরপরও দ্রুত যোগাযোগ স্থাপনের চেষ্টা করা হচ্ছে। এ সময় রাঙামাটির জেলা প্রশাসক মোহাম্মদ মানজারুল মান্নান, পুলিশ সুপার সাঈদ তারিকুল হাসান উপস্থিত ছিলেন।
 
