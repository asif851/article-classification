
জাতীয় রাজস্ব বোর্ডের (এনবিআর) চেয়ারম্যান গোলাম হোসেনের সব ধরনের ব্যাংক হিসাবের তথ্য চেয়েছে খোদ এনবিআর। আজ বৃহস্পতিবার এনবিআরের কেন্দ্রীয় গোয়েন্দা সেল (সিআইসি) চিঠি দিয়ে সব ব্যাংকের কাছে গোলাম হোসেনের যাবতীয় ব্যাংক হিসাব চেয়েছে। এর পাশাপাশি তাঁর স্ত্রী জাকিয়া মনসুর হোসেনের যাবতীয় ব্যাংক হিসাবও চাওয়া হয়েছে।
২০০৭ সালের জুলাই মাস থেকে হালনাগাদ পর্যন্ত এ দুজনের নামে থাকা যেকোনো ধরনের মেয়াদি আমানত ও সঞ্চয়ী হিসাবের তথ্য ২৪ নভেম্বরের মধ্যে সিআইসিতে সরাসরি পাঠানোর নির্দেশ দেওয়া হয়েছে। নির্ধারিত সময়ের মধ্যে তথ্য না দিলে এককালীন ২৫ হাজার টাকা ও পরবর্তী প্রতিদিনের জন্য ৫০০ টাকা হারে জরিমানা করা হবে বলে সিআইসির চিঠিতে উল্লেখ করা হয়েছে।
সাধারণত কর ফাঁকির সন্দেহ হলে ১৯৮৪ সালের আয়কর অধ্যাদেশের ১১৩(এফ) ধারা অনুযায়ী যেকোনো করদাতার ব্যাংক হিসাব চাইতে পারে সিআইসি। পরে ব্যাংক হিসাবের সঙ্গে ওই করদাতার বার্ষিক আয়কর বিবরণীর সঙ্গে খতিয়ে দেখা হয়।
এ প্রসঙ্গে জানতে চাইলে গোলাম হোসেন প্রথম আলোকে জানান, এনবিআরের চেয়ারম্যানও যে স্বচ্ছতা ও জবাবদিহির বাইরে নয়, সে কারণেই তাঁর ব্যাংক হিসাব চাওয়া হয়েছে।
এ বিষয়ে ট্রান্সপারেন্সি ইন্টারন্যাশনাল বাংলাদেশের (টিআইবি) নির্বাহী পরিচালক ইফতেখারুজ্জামান প্রথম আলোকে বলেন, ‘চেয়ারম্যানের ব্যাংক হিসাব চাওয়ার উদ্যোগটি যৌক্তিক। এটি নিয়মিত চর্চার মধ্যে আনা উচিত। তবে চেয়ারম্যানের ব্যাংক হিসাবের স্বচ্ছতা নিয়ে প্রশ্ন উঠলে তৃতীয় কোনো প্রতিষ্ঠানের মাধ্যমে এটা করলে ভালো হবে।’
