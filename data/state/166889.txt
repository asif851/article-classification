
স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, ৫ জানুয়ারি নির্বাচননকে সারা বিশ্ব স্বীকৃতি দিয়েছে। কিন্তু বিএনপি নেত্রী খালেদা জিয়া তা মানছেন না। তিনি এখন সংলাপের জন্য আন্দোলন করছেন। যারা বঙ্গবন্ধু সম্পর্কে অশ্লীল বক্তব্য দেয়, তাদের সঙ্গে কেয়ামত পর্যন্ত কোনো সংলাপ হতে পারে না।
আজ রোববার সন্ধ্যায় মানিকগঞ্জে সদর উপজেলা আওয়ামী লীগের ত্রিবার্ষিক সম্মেলনের প্রথম অধিবেশনে প্রধান অতিথির বক্তব্যে নাসিম এসব কথা বলেন।আওয়ামী লীগের প্রেসিডিয়াম সদস্য মোহাম্মদ নাসিম বলেন, ৫ জানুয়ারির নির্বাচনের আগে শেখ হাসিনা সংলাপের আমন্ত্রণ জানিয়েছিলেন। কিন্তু খালেদা জিয়া তা প্রত্যাখ্যান করলেন। ওইদিন নির্বাচন না হলে দেশের সংবিধান থাকতো না, গণতন্ত্রও থাকতো না। দেশে একটি অবৈধ ও অসাংবিধানিক সরকার আসতো, জনগণের ভোটাধিকার থাকতো না।স্বাস্থ্যমন্ত্রী আরও বলেন, প্রধানমন্ত্রী শেখ হাসিনা নির্বাচনের সময়ে বিএনপিকে স্বরাষ্ট্র মন্ত্রাণালয়সহ পাঁচটি মন্ত্রণালয় তাদের দেওয়ার প্রস্তাব দিয়েছিলেন। কিন্তু বিএনপি নেত্রী তা মানেননি। তিনি জ্বালা-পোড়াওয়ের রাজনীতি শুরু করলেন, মানুষকে হত্যা করতে শুরু করলেন। জীবন হুমকির মধ্যে থেকেও মানুষ ৪০-৪২ ভাগ ভোট দিয়েছে। এরশাদ বেঈমানী করে নির্বাচন উড্রো করে নেওয়ায় অনেকে বিনাপ্রতিদ্বন্দ্বিতায় নির্বাচিত হলেন। গণতন্ত্র রক্ষার জন্য শেখ হাসিনা নির্বাচন করেছেন।জেলা শহরের বিজয় মেলা মাঠে আয়োজিত মানিকগঞ্জ সদর উপজেলা আওয়ামী লীগের সভাপতি ওয়াহেদ উদ্দিন আহমেদের সভাপতিত্বে এতে আরও বক্তব্য দেন স্বাস্থ্য ও পরিবারকল্যাণ প্রতিমন্ত্রী জাহিদ মালেক, আওয়ামী লীগের কেন্দ্রীয় কমিটির সাংগঠনিক সম্পাদক আহম্মদ হোসেন, দপ্তর সম্পাদক আবদুল মান্নান খান, মানিকগঞ্জ-১ আসনের সাংসদ নাঈমুর রহমান দুর্জয়, মানিকগঞ্জ-২ আসনের সাংসদ মমতাজ বেগম, জেলা আওয়ামী লীগের সভাপতি গোলাম মহিউদ্দিন, সাধারন সম্পাদক গাজী কামরুল হুদা সেলিম ও সহসভাপতি আবদুস সালাম প্রমুখ। সম্মেলন উদ্বোধন করেন স্বাস্থ্য ও পরিবারকল্যাণ প্রতিমন্ত্রী জাহিদ মালেক।সন্ধ্যার পর সম্মেলনে দ্বিতীয় অধিবেশন শুরু হয়। এতে মানিকগঞ্জ সদর আওয়ামী লীগের সভাপতি পদে ইসরাফিল হোসেন ও সাধারণ সম্পাদক পদে আফছার সরকারের নাম ঘোষণা করা হয়।
