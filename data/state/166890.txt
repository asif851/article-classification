
চট্টগ্রাম মা ও শিশু হাসপাতাল একটি স্বার্থান্বেষী মহলের কাছে জিম্মি হয়ে রয়েছে বলে অভিযোগ করেছেন হাসপাতালের কয়েকজন আজীবন সদস্য। প্রতিষ্ঠান পরিচালনায় আর্থিক ও প্রশাসনিক অনিয়ম করা হয়েছে বলেও অভিযোগ করেন তাঁরা।মা ও শিশু হাসপাতালের পরিচালনা পর্ষদ নির্বাচন সামনে রেখে গতকাল মঙ্গলবার চিকিৎসক সৈয়দা নুরজাহান ভূঁইয়া-আবদুল মান্নান পরিষদের পক্ষ থেকে এসব অভিযোগ করা হয়। চট্টগ্রাম প্রেসক্লাবে প্যানেল পরিচিতি অনুষ্ঠানে এসব অভিযোগ করেন সভাপতি পদপ্রার্থী নুরজাহান ভূঁইয়া ও সাধারণ সম্পাদক পদপ্রার্থী আবদুল মান্নান। লিখিত বক্তব্যে বলা হয়, একটি মহল হাসপাতালের মূল পদগুলো দখলে রেখে ধারাবাহিক অপচেষ্টার মাধ্যমে এটিকে স্বেচ্ছাচারী প্রতিষ্ঠানে পরিণত করেছে।৭ জুন পরিষদের নির্বাচনের ভোট গ্রহণ করা হবে৷
