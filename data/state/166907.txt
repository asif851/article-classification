
রাজধানীর রামপুরা এলাকায় আজ শনিবার দ্রুতগতির একটি বাসের চাপায় পিষ্ট হয়ে মতিউর রহমান (৬০) নামের একজন চিকিৎসক নিহত হয়েছেন। এ ঘটনায় আহত হয়েছেন তাঁর মেয়ে বাঁধন। ভোর সোয়া ছয়টার দিকে রামপুরা মোড়ে এই দুর্ঘটনা ঘটে।
মতিউর রহমান খিলগাঁও এলাকায় বাঁধন ক্লিনিকের পরিচালক ছিলেন।
নিহত চিকিৎসক মতিউর রহমানের শ্যালক শরিফ হাসান খন্দকার প্রথম আলোকে বলেন, মতিউর রহমানের মেয়ে বাঁধন জাহাঙ্গীরনগর নগর বিশ্ববিদ্যালয়ে পড়াশোনা করেন। আজ সকালে বিশ্ববিদ্যালয়ে যাওয়ার জন্য বাঁধনকে বাসে তুলে দিতে যান তিনি। খিলগাঁও চৌরাস্তা থেকে রিকশায় যাওয়ার পথে রামপুরা মোড়ে দ্রুতগতির একটি বাস রিকশাটি পেছন থেকে ধাক্কা দেয়। এতে মতিউর রহমান ও বাঁধন রিকশা থেকে ছিটকে পড়ে গেলে বাসটি মতিউর রহমানকে চাপা দিয়ে দ্রুত চলে যায়। ঘটনাস্থলে মতিউর নিহত হন। আহত বাঁধনকে খিলগাঁওয়ে বাঁধন ক্লিনিকে ভর্তি করা হয়েছে।
শরিফ হাসান খন্দকার বলেন, মতিউর রহমানের লাশ এখন ঢাকা মেডিকেল কলেজ মর্গে রাখা আছে। কর্তৃপক্ষের সঙ্গে কথা হয়েছে, ময়নাতদন্ত ছাড়াই লাশ নিয়ে যাওয়া হবে।
রামপুরা থানার উপপরিদর্শক (এসআই) সুমন বড়ুয়া বলেন, কাগজপত্র স্বাক্ষর হয়ে গেছে। ময়নাতদন্ত ছাড়াই লাশ স্বজনদের কাছে হস্তান্তর করা হবে।
