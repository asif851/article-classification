
কাল বুধবার শুরু হচ্ছে প্রাথমিক ও ইবতেদায়ি শিক্ষা সমাপনী পরীক্ষা। এই দুই পরীক্ষায় মোট পরীক্ষার্থী ২৯ লাখ ৫০ হাজার ১৯৩ জন।গতকাল সোমবার সচিবালয়ে আয়োজিত সংবাদ সম্মেলনে এই তথ্য জানান প্রাথমিক ও গণশিক্ষামন্ত্রী আফছারুল আমীন।মোট পরীক্ষার্থীর মধ্যে প্রাথমিক সমাপনীতে ২৬ লাখ ৩৫ হাজার ৪০৬ জন ও ইবতেদায়িতে তিন লাখ ১৪ হাজার ৭৮৭ জন। সারা দেশে ছয় হাজার ৫৭৪টি কেন্দ্রে এই পরীক্ষা হবে।পরীক্ষায় বিশেষ চাহিদাসম্পন্ন (প্রতিবন্ধী) পরীক্ষার্থীরা সাধারণ শিক্ষার্থীদের চেয়ে ২০ মিনিট সময় বেশি পাবে। এ বছরের প্রশ্নে ২৫ শতাংশ নম্বরের প্রশ্ন যোগ্যতাভিত্তিক হবে (সৃজনশীল)। মন্ত্রী জানান, এবার প্রাথমিক শিক্ষা সমাপনী পরীক্ষাটি হচ্ছে পঞ্চমবারের মতো।সংবাদ সম্মেলনে মন্ত্রী জানান, প্রাথমিক বিদ্যালয়ের প্রধান শিক্ষকদের পদমর্যাদা (তৃতীয় শ্রেণী থেকে দ্বিতীয় শ্রেণী করা) বৃদ্ধির কাজ প্রায় ৯০ শতাংশ শেষ হয়েছে। সহকারী শিক্ষকদের বেতনও বাড়ানো হচ্ছে। এ ছাড়া শিক্ষক পুল করার কাজটিও চূড়ান্ত পর্যায়ে।সংবাদ সম্মেলনে আরও উপস্থিত ছিলেন প্রাথমিক ও গণশিক্ষা প্রতিমন্ত্রী মোতাহার হোসেন, সচিব কাজী আখতার হোসেন, প্রাথমিক শিক্ষা অধিদপ্তরের মহাপরিচালক শ্যামল কান্তি ঘোষ।
