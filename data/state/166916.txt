
আইনশৃঙ্খলা রক্ষাকারী বাহিনী, জরুরি সেবার যানবাহন এবং ভিআইপিদের চলাচলে রাজধানীতে আলাদা লেন করার জন্য সড়ক পরিবহন ও মহাসড়ক বিভাগের কাছে মন্ত্রিপরিষদ বিভাগের প্রস্তাবকে অসাংবিধানিক ও বৈষম্যমূলক আখ্যায়িত করে উদ্বেগ প্রকাশ করেছে ট্রান্সপারেন্সি ইন্টারন্যাশনাল বাংলাদেশ (টিআইবি)। সংস্থাটি এ প্রস্তাব প্রত্যাহারের আহ্বান জানিয়েছে। আজ মঙ্গলবার এক বিবৃতিতে এ আহ্বান জানায় টিআইবি।
এক বিবৃতিতে টিআইবির নির্বাহী পরিচালক ইফতেখারুজ্জামান বলেন, ‘গণমাধ্যম ও অন্যান্য নির্ভরযোগ্য সূত্রে প্রাপ্ত তথ্য অনুযায়ী, আইনশৃঙ্খলা রক্ষাকারী বাহিনী, জরুরি সেবার যানবাহন এবং ভিআইপিদের চলাচলে রাজধানীতে আলাদা লেন করার জন্য সড়ক পরিবহন ও মহাসড়ক বিভাগের কাছে মন্ত্রিপরিষদ বিভাগ প্রস্তাব পাঠিয়েছে। মন্ত্রিপরিষদ বিভাগের এই প্রস্তাবে টিআইবি উদ্বিগ্ন। কারণ, এ ধরনের প্রস্তাব সংবিধানের সুস্পষ্ট লঙ্ঘন, বৈষম্যমূলক ও ক্ষমতার চূড়ান্ত অপব্যবহারের শামিল। এ প্রস্তাব সংবিধানে বর্ণিত সুযোগের সমতা, আইনের দৃষ্টিতে সমতা এবং ধর্ম, গোষ্ঠী প্রভৃতি কারণে কোনো নাগরিকের প্রতি রাষ্ট্রের বৈষম্য প্রদর্শন না করার মহান নীতিগুলোর লঙ্ঘন।
ইফতেখারুজ্জামান বলেন, টিআইবি মনে করে, ‘আলাদা লেন করে ভিআইপি ও আইনশৃঙ্খলা রক্ষাকারী বাহিনীসহ কোনো বিশেষ মহলকে অসাংবিধানিক ও অনৈতিক সুবিধা প্রদানের উদ্যোগ গণতান্ত্রিক চর্চার জন্য আত্মঘাতীমূলক। সরকার এ ধরনের অনিয়মকে কোনোভাবেই উৎসাহিত করবে না, আমরা এই প্রত্যাশা করি।’
ইফতেখারুজ্জামান বলেন, প্রস্তাবটি উত্থাপন ও সমর্থনে মন্ত্রিপরিষদ বিভাগের যুক্তি ‘ভিআইপিরা ডান দিক দিয়ে যান, উল্টো দিক দিয়ে যান, নানা রকম ঝামেলা হয়’—এটি সম্পূর্ণ অসমর্থনযোগ্য। কারণ পরিচয় কিংবা অবস্থান-নির্বিশেষে সবাই আইন মেনে চলতে বাধ্য। যেকোনো প্রকার অন্যায্য ও আইনবহির্ভূত আচরণের কারণে অসাংবিধানিক ও বৈষম্যমূলক নিয়ম চালু করা অবিমৃশ্যকারিতা মাত্র।’ এ ধরনের প্রস্তাব ক্ষমতাশালীদের অনৈতিক আচরণে উৎসাহিত করার পাশাপাশি ট্রাফিক ব্যবস্থাপনায় চ্যালেঞ্জ ও জনদুর্ভোগ বৃদ্ধি করবে উল্লেখ করে তিনি মন্ত্রিপরিষদ বিভাগের এ ধরনের প্রস্তাব অবিলম্বে প্রত্যাহার করে এ-সংক্রান্ত কোনো বিধি প্রণয়ন থেকে বিরত থাকতে সংশ্লিষ্ট সব পক্ষকে আহ্বান জানান।
ইফতেখারুজ্জামান আরও বলেন, ‘আলাদা লেনের যৌক্তিকতা প্রমাণে মন্ত্রিপরিষদ বিভাগের যুক্তিই প্রমাণ করে যে ভিআইপি তকমাধারী অনেকেই প্রতিনিয়ত প্রচলিত ট্রাফিক আইন লঙ্ঘন করে আসছেন। অবিলম্বে এই প্রবণতা বন্ধ করতে কার্যকর পদক্ষেপ নিতে হবে এবং আইন লঙ্ঘনকারী যেই হোক না কেন তাকে আইনের আওতায় এনে পরিবহন চলাচল ব্যবস্থাপনায় শৃঙ্খলা নিশ্চিত করতে হবে।’
গণমাধ্যমে প্রকাশিত সংবাদ অনুযায়ী, ৫ ফেব্রুয়ারি মন্ত্রিপরিষদ বিভাগের সভা শেষে মন্ত্রিপরিষদ সচিব মোহাম্মদ শফিউল আলম সাংবাদিকদের জানান, আইনশৃঙ্খলা রক্ষাকারী বাহিনী, জরুরি সেবার যানবাহন ও ভিআইপিদের চলাচলে রাজধানীতে আলাদা লেন করার জন্য সড়ক পরিবহন ও মহাসড়ক বিভাগের কাছে মন্ত্রিপরিষদ বিভাগ প্রস্তাব করেছে। ঢাকা পরিবহন সমন্বয় কর্তৃপক্ষ-ডিটিসিএর নির্বাহী পরিচালক সৈয়দ আহমেদও প্রস্তাব পাওয়ার বিষয়টি নিশ্চিত করেছেন। এই পরিপ্রেক্ষিতে টিআইবি ভিআইপিদের জন্য আলাদা লেন তৈরির প্রস্তাবের বিরোধিতা করে এবং আইনের শাসন প্রতিষ্ঠা করে নাগরিক অধিকার রক্ষায় সবার জন্য সমান সুযোগ নিশ্চিত করার আহ্বান জানায়।
