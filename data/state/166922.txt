
ব্রাহ্মণবাড়িয়ায় সুরসম্রাট ওস্তাদ আলাউদ্দিন খাঁ সংগীতাঙ্গনে হামলা এবং ভাঙচুরের প্রতিবাদে চট্টগ্রাম নগরে মানববন্ধন হয়েছে। গতকাল বুধবার বিকেলে বাংলাদেশ সংগীত সংগঠন সমন্বয় পরিষদ, চট্টগ্রাম বিভাগীয় শাখার উদ্যোগে প্রেসক্লাবের সামনে এ কর্মসূচি পালন করা হয়। মানববন্ধনে বক্তারা এ ঘটনায় তীব্র নিন্দা এবং জড়িত ব্যক্তিদের শাস্তির দাবি জানান।গত ১২ জানুয়ারি ব্রাহ্মণবাড়িয়ায় সুরসম্রাট ওস্তাদ আলাউদ্দিন খাঁ সংগীতাঙ্গনে হামলা হয়।মানববন্ধনে বক্তারা বলেন, ওস্তাদ আলাউদ্দিন খাঁ সংগীতাঙ্গনের ওপর হামলা বাঙালি সংস্কৃতি ও চেতনার ওপর আঘাত হানার শামিল। স্বাধীনতাবিরোধী উগ্র জঙ্গিবাদী গোষ্ঠী এ হামলার সঙ্গে জড়িত। তাদের দৃষ্টান্তমূলক শাস্তি দিতে হবে।মানববন্ধনে বক্তব্য দেন বাংলাদেশ সংগীত সংগঠন সমন্বয় পরিষদ, চট্টগ্রামের সভাপতি হাসিনা জাকারিয়া ও সাধারণ সম্পাদক দীপেন চৌধুরী। এ সময় শিল্পী শ্রেয়সী রায়, স্বপ্নময় চক্রবর্তী, লাকী দাশ প্রমুখ উপস্থিত ছিলেন। মানববন্ধনে সাংস্কৃতিক কর্মীরা অংশ নেন।
