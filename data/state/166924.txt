
আগামী শুক্রবারের মধ্যেই চামড়ার মূল্য নির্ধারণে ব্যবসায়ীদের নির্দেশ দিয়েছেন বাণিজ্যমন্ত্রী তোফায়েল আহমেদ। আজ মঙ্গলবার দুপুরে সচিবালয়ে বাণিজ্য মন্ত্রণালয়ের সভাকক্ষে কোরবানির পশুর চামড়ার মূল্য নির্ধারণ, চামড়া সংগ্রহ ও প্রক্রিয়াজাতকরণ এক সভায় বাণিজ্যমন্ত্রী এ নির্দেশ দেন।ব্যবসায়ীদের উদ্দেশে তোফায়েল আহমেদ বলেন, ‘কোরবানির ঈদেই আমরা সবচেয়ে বেশি চামড়া পেয়ে থাকি। এ চামড়ার যাতে ন্যায্যমূল্য পাওয়া যায়, সে দিকটা খেয়াল রেখে চামড়ার মূল্য নির্ধারণ করতে হবে। আমরা সরকারের পক্ষ থেকে মূল্য নির্ধারণ করতে চাই না।’বাণিজ্যমন্ত্রী বলেন, আগামী ৩০ দিন যাতে চামড়া পাচার না হয়, এ ব্যাপারে বিশেষভাবে সতর্ক থাকতে হবে। চামড়া যাতে পাচার না হয়, এ জন্য স্বরাষ্ট্র মন্ত্রণালয়ের মাধ্যমে বর্ডার গার্ড অব বাংলাদেশকে (বিজিবি) জানানো হয়েছে।
মন্ত্রীর কথা শেষ হওয়ার পর একজন সাংবাদিক প্রশ্ন করেন, ‘ব্যবসায়ীরা চামড়ার মূল্য নির্ধারণ করতে চান না।’ তখন তোফায়েল আহমেদ বাংলাদেশ ট্যানার্স অ্যাসোসিয়েশনের সভাপতি শাহীন আহমেদকে এ ব্যাপারে ব্যাখ্যা দিতে বলেন। এ সময় শাহীন আহমেদ জানান, আন্তর্জাতিক বাজারের সঙ্গে সামঞ্জস্য রেখে তাঁরা চামড়ার সর্বনিম্ন দর নির্ধারণ করবেন।
প্রাণিসম্পদ অধিদপ্তরের তথ্য অনুযায়ী ২০১৩ সালে ৬৫ লাখ ৩৯ হাজার গবাদিপশু জবাই হয়।
সভায় বাংলাদেশ প্রস্তুত চামড়া, চামড়াপণ্য ও জুতা রপ্তানিকারক সমিতি (বিএফএলএলএফইএ), বাংলাদেশ ট্যানার্স অ্যাসোসিয়েশন (বিটিএ) ও কাঁচা চামড়ার আড়তদারদের সংগঠন বাংলাদেশ হাইড অ্যান্ড স্কিন মার্চেন্ট অ্যাসোসিয়েশনের নেতারা উপস্থিত ছিলেন।
