
একজনের কানে মোবাইল ফোন। অন্যজন ওপরের দিকে তাকিয়ে আছেন। দুজনের পরনেই টি-শার্ট ও প্যান্ট। আরও একজন আছেন, যাকে বোঝা যায় না। সেখানে একটি মোটরসাইকেলও ছিল। এগুলো সব সিসিটিভির ফুটেজের ছবি। বাড্ডা থানার উপপরিদর্শক সোহরাব হোসেন নিজের ফেসবুকে পাতায় ছয়টি ছবি দিয়েছেন এদের ধরিয়ে দেওয়ার জন্য।
ফেসবুক পোস্টে বলা হয়, ‘এদের ধরিয়ে দিন। এরা সংঘবদ্ধ মোটরসাইকেল চোর চক্রের সদস্য।’ যদি কেউ চেনেন, তবে তদন্ত কর্মকর্তা পোস্টে এই-০১৯১৩০৩০৪০৭ নম্বর দিয়েছেন যোগাযোগ করার জন্য।
সোহরাব হোসেন প্রথম আলোকে বলেন, ১৮ এপ্রিল উত্তর বাড্ডার স্বাধীনতা সরণিতে একটি মোটরসাইকেল চুরির অভিযোগে ২১ এপ্রিল মামলা হয়। মোটরসাইকেলটি বাসার সামনে থেকে চুরি হয় সন্ধ্যার পর। তাঁরা ফুটেজ সংগ্রহ করেছেন। সেখানে দুজনকে বোঝা গেলেও আরেকজন অস্পষ্ট। তিনি বলেন, ‘ধারণা করছি, এরা সংঘবদ্ধ কোনো গ্রুপ। বাড্ডাসহ বিভিন্ন জায়গায় মোটরসাইকেল চুরি করে। ধরতে পারলে বিস্তারিত জানা যাবে। ধরার চেষ্টা করছি।’তিনি আরও জানান, মোটরসাইকেল চুরির বিষয়ে মামলা একটিই হয়েছে। এদের কেউ ধরিয়ে দিলে পরিচয় গোপন রাখা হবে।
