
জাতীয় সমাজতান্ত্রিক দল (জাসদ) সভাপতি ও তথ্যমন্ত্রী হাসানুল হক ইনু বলেছেন, নারী উন্নয়নবিরোধী শক্তির লালন-পালনকারী বিএনপি চেয়ারপারসন খালেদা জিয়া ও বিএনপিকে সমাজ এবং রাজনীতির মাঠ থেকে একঘরে করতে হবে। আজ রোববার কুষ্টিয়ায় জাতীয় নারী জোট-ভেড়ামারা শাখা আয়োজিত ভেড়ামারা ডিগ্রি কলেজের মাঠে নারী সমাবেশে প্রধান অতিথির বক্তব্যে তিনি এসব কথা বলেন।
নারীবিদ্বেষীদের মিষ্টি কথায় না ভুলে ওদের আর জায়গা না দিতে নারী সমাজের প্রতি আহ্বান জানিয়ে হাসানুল হক ইনু বলেন, খালেদা জিয়া নারী উন্নয়নবিরোধী ও নির্যাতনকারীদের সঙ্গী। আর প্রধানমন্ত্রী শেখ হাসিনার সব নীতি আইনের মধ্যেই রয়েছে নারী উন্নয়ন, নারীর স্বার্থ। তিনিই নারীদের সম্মান দিয়ে বিভিন্ন গুরুত্বপূর্ণ দায়িত্ব দিয়েছেন।
উপজেলা নারী জোটের সভাপতি নাসিমা আলিম সাজুর সভাপতিত্বে সমাবেশে জাতীয় নারী জোটের সভাপতি আফরোজা হক রীনা, জাতীয় যুবজোটের সাধারণ সম্পাদক শরিফুল কবির স্বপন, জাসদের যুগ্ম সাধারণ সম্পাদক আবদুল আলিম স্বপন প্রমুখ বক্তব্য দেন।
