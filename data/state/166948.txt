
মানবতাবিরোধী অপরাধের দায়ে মৃত্যুদণ্ডের রায়ের বিরুদ্ধে জামায়াত নেতা এ টি এম আজহারুল ইসলাম ও মুহাম্মদ আবদুস সুবহান এবং সাবেক কৃষি প্রতিমন্ত্রী সৈয়দ মো. কায়সারের করা আপিলের ওপর আগামী ২১ নভেম্বর শুনানির দিন ধার্য করেছেন আপিল বিভাগ।
আজ মঙ্গলবার দায়িত্বরত প্রধান বিচারপতি মো. আবদুল ওয়াহ্হাব মিঞার নেতৃত্বাধীন পাঁচ সদস্যের আপিল বেঞ্চ রাষ্ট্রপক্ষের সময় আবেদনের পরিপ্রেক্ষিতে শুনানির এ তারিখ ধার্য করেন।
মানবতাবিরোধী অপরাধের দায়ে ২০১৫ সালের ১৮ ফেব্রুয়ারি আন্তর্জাতিক অপরাধ ট্রাইব্যুনাল সুবহানকে মৃত্যুদণ্ড দেন। রায়ে সুবহানের বিরুদ্ধে নয়টি অভিযোগের মধ্যে ছয়টি প্রমাণিত হয়। এই রায়ের বিরুদ্ধে একই বছরের ১৮ মার্চ আপিল করেন সুবহান। ২০১২ সালের ২০ সেপ্টেম্বর বঙ্গবন্ধু সেতুর পূর্ব প্রান্ত থেকে আইনশৃঙ্খলা রক্ষাকারী বাহিনী সুবহানকে আটক করে। ২৩ সেপ্টেম্বর তাঁকে মানবতাবিরোধী অপরাধের মামলায় গ্রেপ্তার দেখানো হয়। এরপর থেকে তিনি কারাগারে আছেন।
অন্যদিকে একই ধরনের অপরাধের দায়ে ২০১৪ সালের ২৩ ডিসেম্বর ট্রাইব্যুনাল সাবেক কৃষি প্রতিমন্ত্রী ও জাতীয় পার্টির নেতা সৈয়দ মো. কায়সারকে একই বছরের ৩০ ডিসেম্বর জামায়াত নেতা এ টি এম আজহারুলকে মৃত্যুদণ্ডদেশ দেন। এই রায়ের বিরুদ্ধে পরের বছরের ১৯ জানুয়ারি আপিল করেন কায়সার। আর ২৮ জানুয়ারি আপিল করেন আজহার।
গত ১৩ আগস্ট আজহার ও কায়সারের করা আপিলের ওপর শুনানি অনুষ্ঠিত হয়। আপিল বিভাগ ১০ অক্টোবর পরবর্তী শুনানির দিন ধার্য করেন। আর ১৬ আগস্ট সুবহানের আপিলের ওপর শুনানির গ্রহন করে পরবর্তী শুনানির জন্য ১৬ অক্টোবর দিন ধার্য় করেন। এর ধারাবাহিকতায় এ তিনটি আপিল আবেদন আজ আদালতের কার্যতালিকায় ১৫, ১৬ ও ১৭ নম্বরে ছিল। সকালে রাষ্ট্রপক্ষের অ্যাটর্নি জেনারেল মাহবুবে আলম সময় আবেদন জানান।
আদালতে আজহার ও সুবহানের পক্ষে আইনজীবী (অ্যাডভোকেট অন রেকর্ড) জয়নাল আবেদিন এবং সৈয়দ মো. কায়সারের পক্ষে আইনজীবী এসএম শাহজাহান উপস্থিত ছিলেন।
