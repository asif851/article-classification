
‘আমার বাড়ি গোপালগঞ্জে, থানা-পুলিশ সব আমার পকেটে’ এসব বলে সরকারি জমিতে ঘর না তুলতে ভয়ভীতি দেখান সৌরভ নামে এক ব্যক্তি। পরে ঘর তুলে দেওয়ার আশ্বাস দিয়ে টাকা দাবি করেন তিনি।এ বিষয়ে কথা বলতে মুঠোফোনে কল করে পরিচয় দেওয়া মাত্র সৌরভ নামের ওই ব্যক্তি হঠাৎ ক্ষেপে যান। একপর্যায়ে অকথ্য ভাষায় গালিগালাজ করেন।ঢাকার সাভারের পালপাড়ার বাসিন্দা প্রতুল পালের ছেলে বিমল পাল বলেন, ১০০ বছরেরও বেশি সময় ধরে নগরচর মৌজার ফুলবাড়িয়া বাজারের আধা শতাংশ জমির ওপর তাঁদের পরিবারের সদস্যরা দোকান করেছেন। এসএ রেকর্ড অনুযায়ী তাঁর দাদা প্রফুল্ল পাল ওই জমির মালিক ছিলেন। পরে তা ভুলক্রমে খাস খতিয়ানভুক্ত হলেও জমি তাঁদের দখলেই ছিল। সম্প্রতি তাঁর (বিমল) ভাই তারা পাল সেখানে আধপাকা ঘর উত্তোলনের আয়োজন করেন। খবর পেয়ে উপজেলা সহকারী কমিশনারের (ভূমি) কার্যালয় থেকে বাধা দেওয়া হয়। এর কয়েক দিন আগে সৌরভ ওই দোকানে গিয়ে তারা পালকে নানা ভয়ভীতি দেখান। পরে ঘর তুলে দেওয়ার আশ্বাস দিয়ে টাকা দাবি করেন। টাকা না দেওয়ায় তিনি বিষয়টি স্থানীয় প্রশাসনকে অবহিত করেন।তারা পাল পরিচয় দিয়ে এ প্রতিবেদক গতকাল সোমবার সৌরভের সঙ্গে মুঠোফোনে যোগাযোগ করলে তিনি এ প্রতিবেদককেও টাকার বিনিময়ে ঘর তুলে দেওয়ার প্রতিশ্রুতি দেন। এ সময় তিনি বলেন, ‘আমার বাড়ি গোপালগঞ্জে, থানা-পুলিশ সব আমার পকেটে।’ এই বলে তিনি ফোন ধরিয়ে দেন সাভার মডেল থানার সহকারী উপপরিদর্শক (এসআই) মাসুদ মোল্লাকে। মাসুদও ঘর তুলতে সহায়তার আশ্বাস দিয়ে টাকা দাবি করেন।পরে সৌরভের মুঠোফোনে কল করে এ প্রতিবেদক নিজের পরিচয় দিয়ে বিষয়টি জানতে চান। এ সময় সৌরভ ক্ষেপে গিয়ে এ প্রতিবেদককে নানা হুমকি দেন এবং একপর্যায়ে গালাগাল করেন। ডিসি-এসপি ও সচিবসহ অনেক সাংবাদিক তাঁর পকেটের লোক বলেও ক্ষমতা দেখান।স্থানীয় লোকজন জানান, সৌরভ দীর্ঘদিন ধরে সাভারে থেকে গোপালগঞ্জের বাসিন্দা পরিচয় দিয়ে নানা অপকর্ম করে যাচ্ছেন। এসব কাজে তিনি সাভার মডেল থানার কতিপয় কর্মকর্তাকেও ব্যবহার করেন বলে জানা গেছে।বিষয়টি ঢাকা জেলার পুলিশ সুপার হাবিবুর রহমান ও সাভার মডেল থানার ভারপ্রাপ্ত কর্মকর্তা (ওসি) কামরুজ্জানকে অবহিত করলে পুলিশ গতকাল দুপুরে ফুলবাড়িয়া এলাকায় অভিযান চালিয়ে সৌরভকে আটক করে।ওসি কামরুজ্জামান বলেন, ‘সৌরভ তাঁর দোষ স্বীকার করেছেন। অভিযোগ পেলে তাঁর বিরুদ্ধে আইনগত ব্যবস্থা নেওয়া হবে।’
