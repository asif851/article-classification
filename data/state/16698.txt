
শেরপুরের নালিতাবাড়ী পৌরসভা নির্বাচনে আওয়ামী লীগ ও বিএনপির মেয়র পদের প্রার্থীরা কয়েক শ নেতা-কর্মী নিয়ে মনোনয়নপত্র জমা দিতে যান। এতে নির্বাচনী আচরণবিধি লঙ্ঘন হয়েছে বলে নির্বাচন কর্মকর্তা জানিয়েছেন।গতকাল বৃহস্পতিবার পৌর আওয়ামী লীগের সাধারণ সম্পাদক মো. আবু বক্কর সিদ্দিক ও বিএনপি থেকে বর্তমান মেয়র মো. আনোয়ার হোসেন এবং স্বতন্ত্র প্রার্থী হিসেবে সাবেক মেয়র ও পৌর আওয়ামী লীগের সাবেক সভাপতি আবদুল হালিম ও পৌর বিএনপির সাবেক সভাপতি শামছুল আলম সওদাগর মনোনয়নপত্র জমা দিয়েছেন।উপজেলা নির্বাচন কার্যালয় ও দলীয় সূত্রে জানা গেছে, গতকাল বেলা সাড়ে ১১টা থেকে পৌর শহরের তারাগঞ্জ উত্তর বাজার এলাকায় আওয়ামী লীগ ও বিএনপির দলীয় কার্যালয়ে নেতা-কর্মী ও সমর্থকেরা জড়ো হতে থাকেন। বেলা একটার দিকে বিএনপির প্রার্থী আনোয়ার হোসেন, উপজেলা পরিষদের চেয়ারম্যান মোখলেছুর রহমান ও ভাইস চেয়ারম্যান হাবিবুর রহমানসহ দুই শতাধিক নেতা-কর্মী নিয়ে মনোনয়নপত্র জমা দিতে যান। আবু বক্কর সিদ্দিক বেলা পৌনে দুইটার দিকে আওয়ামী লীগের কার্যালয় থেকে উপজেলা আওয়ামী লীগের সভাপতি জিয়াউল হোসেন, সাধারণ সম্পাদক মো. ফজলুল হকসহ পাঁচ শতাধিক নেতা-কর্মী নিয়ে উপজেলা পরিষদ চত্বরে যান। পরে নেতা-কর্মীদের নিচে রেখে দুই প্রার্থী কয়েকজন নেতা নিয়ে দোতলায় সহকারী রিটার্নিং কর্মকর্তার কার্যালয়ে যান। সেখানে সহকারী রিটার্নিং কর্মকর্তা ও উপজেলা নির্বাহী কর্মকর্তা (ইউএনও) আবু সাঈদ মোল্লার কাছে তাঁদের দলীয় মনোনয়নপত্র জমা দেন।উপজেলা বিএনপির আহ্বায়ক নুরুল আমিন বলেন, মনোনয়নপত্র জমা দেওয়ার আগে এভাবে নেতা-কর্মী নিয়ে যাওয়ায় আচরণবিধির লঙ্ঘন হয়নি। নেতা-কর্মীদের নিচে রেখে চার-পাঁচজনের একটি দল মনোনয়নপত্র জমা দেয়।উপজেলা আওয়ামী লীগের দপ্তর সম্পাদক রেজাউল করিম বলেন, দলীয় কার্যালয় থেকে কোনো প্রকার স্লোগান ছাড়া শৃঙ্খলার সঙ্গে নেতা-কর্মীদের নিয়ে পরিষদ পর্যন্ত যাওয়া হয়েছে। সেখান থেকে প্রার্থীর সঙ্গে চার-পাঁচজন নেতা দলীয় মনোনয়নপত্র জমা দেন। এতে আচরণবিধি লঙ্ঘনের কিছু হয়নি।এ ব্যাপারে সহকারী রিটার্নিং কর্মকর্তা আবু সাঈদ মোল্লা বলেন, ‘নির্বাচনকে কেন্দ্র করে কোনো ধরনের শোডাউন করা যাবে না। এ ক্ষেত্রে আচরণবিধি লঙ্ঘন করা হয়েছে। বিষয়টি দেখা হবে। এ ছাড়া জনসচেতনতা সৃষ্টির লক্ষ্যে খুব দ্রুত মাইকে প্রচার করা হবে।’মেয়র পদপ্রার্থীরা ছাড়াও নয়টি ওয়ার্ডে কাউন্সিলর (সাধারণ) হিসেবে ৩৪ জন ও সংরক্ষিত মহিলা কাউন্সিলর হিসেবে নয়জন প্রার্থী মনোনয়নপত্র জমা দিয়েছেন।
