
বিএনপি চেয়ারপারসন খালেদা জিয়ার বিরুদ্ধে ধর্মীয় উসকানি ও বিভিন্ন শ্রেণির মধ্যে বিরোধ সৃষ্টির অভিযোগে করা মামলায় আজ রোববারও তদন্ত প্রতিবেদন দেয়নি পুলিশ। আদালত আগামী ২৭ ডিসেম্বরের মধ্যে তদন্ত প্রতিবেদন দাখিলের নির্দেশ দিয়েছেন। ঢাকার মহানগর হাকিম আবদুল্লাহ আল মাসুদ এ আদেশ দেন।
এ মামলায় তদন্ত প্রতিবেদন দাখিলের জন্য দিন ধার্য দিন ছিল আজ রোববার। এর আগে আদালত দফায় দফায় সময় দিয়েছেন। মামলার ঘটনা তদন্ত করছেন শাহবাগ থানা-পুলিশ।
২০১৪ সালের ১৪ অক্টোবর রাজধানীর ইঞ্জিনিয়ার্স ইনস্টিটিউশনে এক অনুষ্ঠানে খালেদা জিয়া বলেন, আওয়ামী লীগ ধর্মনিরপেক্ষতার মুখোশ পরে আছে। আসলে দলটি ধর্মহীনতায় বিশ্বাসী। মামলায় আরও অভিযোগ করা হয়, আওয়ামী লীগ সব ধরনের মানুষের ওপর আঘাত করে। আর লোকদেখানো ধর্মনিরপেক্ষতার কথা বলে ধর্মীয় প্রতিষ্ঠান দখল করে নেয়। এ ধরনের উসকানিমূলক বক্তব্য দিয়ে বিভিন্ন শ্রেণির মধ্যে বিভেদ সৃষ্টির অভিযোগে একটি মামলা করা হয়। ২০১৪ সালের ২১ অক্টোবর আদালত মামলাটি শাহবাগ থানা-পুলিশকে সরকারের অনুমতি নিয়ে তদন্ত করে প্রতিবেদন দাখিলের আদেশ দেন।
