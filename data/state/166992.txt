
আওয়ামী লীগের অবস্থা এখন উটপাখির মতো হয়েছে বলে মন্তব্য করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। আজ রোববার বিএনপির প্রতিষ্ঠাতা জিয়াউর রহমানের কবরে ফুল দিয়ে শ্রদ্ধা জানানোর পর মির্জা ফখরুল সাংবাদিকদের এ কথা বলেন। জাতীয়তাবাদী স্বেচ্ছাসেবক দলের প্রতিষ্ঠাবার্ষিকী উপলক্ষে দলের পক্ষ থেকে জিয়াউর রহমানের কবরে ফুল দিয়ে শ্রদ্ধা জানানো হয়। গতকাল শনিবার আওয়ামী লীগের উপদেষ্টা পরিষদের বৈঠক শেষে দলের সাধারণ সম্পাদক সৈয়দ আশরাফুল ইসলাম বলেন, শেখ হাসিনার অধীনেই আগামী নির্বাচন হবে। একটি নির্বাচিত সরকার অপর একটি নির্বাচিত সরকারের কাছে ক্ষমতা হস্তান্তর করবে। এই বক্তব্যের বিষয়ে দৃষ্টি আকর্ষণ করা হলে মির্জা ফখরুল সাংবাদিকদের বলেন, আওয়ামী লীগের অবস্থা হয়েছে উটপাখির মতো। উটপাখি যেমন বালুর ঝড়ে মুখ লুকিয়ে রাখে, আওয়ামী লীগের অবস্থাও সে রকম। তিনি বলেন, পাঁচ সিটি করপোরেশন নির্বাচনে জনগণ তত্ত্বাবধায়ক সরকারের পক্ষে মত দিয়েছে। বিভিন্ন জনমত জরিপে দেখা গেছে, দেশের ৯০ ভাগ মানুষ তত্ত্বাবধায়ক সরকারের অধীনে নির্বাচন চায়। সংসদের আগামী অধিবেশনে তত্ত্বাবধায়ক সরকারব্যবস্থা পুনর্বহালের বিল এনে তা পাস করার আহ্বান জানিয়ে তিনি বলেন, না হলে যে সংঘাতময় পরিস্থিতির সৃষ্টি হবে, এর দায় সরকারকেই নিতে হবে। বিএনপির স্থায়ী কমিটির সদস্য নজরুল ইসলাম খান, স্বেচ্ছাসেবক দলের সভাপতি হাবিব উন নবী খান, সাধারণ সম্পাদক সরাফত আলীসহ সংগঠনের নেতা-কর্মীরা এ সময় উপস্থিত ছিলেন।

