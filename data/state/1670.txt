
বিনা খরচে জ্ঞানী হওয়ার শ্রেষ্ঠ জায়গা গণগ্রন্থাগার। তাই বেশি বেশি গণগ্রন্থাগার প্রতিষ্ঠা করা জরুরি বলে মন্তব্য করেছেন অর্থমন্ত্রী আবুল মাল আবদুল মুহিত।আজ বৃহস্পতিবার বেলা সাড়ে ১১টার দিকে সিলেটের দক্ষিণ সুরমা উপজেলার সদরকলা গ্রামে দক্ষিণ সুরমা গণগ্রন্থাগারের ভিত্তিপ্রস্তর স্থাপন অনুষ্ঠানে মন্ত্রী এ কথা বলেন।আবুল মাল আবদুল মুহিত বলেন, যেকোনো জাতির জন্য গণগ্রন্থাগার জরুরি। মানুষের জ্ঞানের দ্বার উন্মুক্ত করার চেয়ে মহৎ কোনো কাজ হতে পারে না। প্রত্যেকে সবরকমের বই পড়বেন। ভালোমন্দ নিজেকেই বিচার করতে হবে।দুই বিদেশি খুনের বিষয়টি কীভাবে দেখছেন—জানতে চাইলে মন্ত্রী বলেন, বাংলাদেশে এমন কোনো ঘটনা বা পরিস্থিতি তৈরি হয়নি, যাতে নিরাপত্তার অবনতি হয়েছে বলা যায়। তিনি পাল্টা প্রশ্ন করেন, নিউইয়র্কে কত হাজার লোক মারা যায়, এর মধ্যে কতজন বাঙালি থাকে, কে হিসাব করে?অনুষ্ঠানে বিশেষ অতিথির বক্তব্য দেন সিলেটের জেলা প্রশাসক মো. জয়নাল আবেদিন, সাবেক সাংসদ ও সিলেট জেলা আওয়ামী লীগের সাধারণ সম্পাদক শফিকুর রহমান চৌধুরী, সাবেক সাংসদ সৈয়দা জেবুন্নেসা হক, গণগ্রন্থাগার ট্রাস্টির সভাপতি নুরুল ইসলাম প্রমুখ।
