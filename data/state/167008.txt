
পাবনার ঈশ্বরদী উপজেলায় পাকশী ইউনিয়ন ছাত্রলীগের দুইটি পক্ষের মধ্যে মারামারি ও গোলাগুলির ঘটনা ঘটেছে। আজ বুধবার রাত পৌনে আটটায় দিকে ওই ঘটনায় দুজন গুলিবিদ্ধ হন।
পাকশী পুলিশ ফাঁড়ির ইনচার্জ উপপরিদর্শক (এসআই) ইব্রাহিম হোসেন ঘটনার সত্যতা স্বীকার করে জানান, ছাত্রলীগের দুইটি পক্ষের মধ্যে আধিপত্য নিয়ে সংঘর্ষ বাধে। দুই পক্ষই সংঘর্ষের সময় গুলি বিনিময় করে।ঈশ্বরদী থানার পুলিশ পরিদর্শক (তদন্ত) রমজান আলী জানান, পাকশী ইউনিয়ন ছাত্রলীগের সভাপতি সদরুল পিন্টু ও সাধারণ সম্পাদক মিরাজ হাসানের পক্ষের মধ্যে সংঘর্ষ হয়েছে। এতে মিরাজ হাসান ও তাঁর অনুসারী সুমন হোসেন গুলিবিদ্ধ হন। এ ছাড়া ধারালো অস্ত্র দিয়ে কোপানো হয়েছে শাকিল হোসেনকে। তাঁদের ঈশ্বরদী উপজেলা স্বাস্থ্য কমপ্লেক্সে ভর্তি করা হয়েছে।
