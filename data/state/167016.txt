
বিএনপির মুখপাত্র আসাদুজ্জামান রিপন বলেছেন, সারা দেশে বিএনপির অবরোধ বা এ ধরনের কোনো কর্মসূচি বহাল নেই।
আজ সোমবার বিকেলে নয়াপল্টনে দলের কেন্দ্রীয় কার্যালয়ে সংবাদ সম্মেলনে এক প্রশ্নের জবাবে রিপন এ কথা বলেন।বাংলাদেশ ভ্রমণে যুক্তরাজ্যের নাগরিকদের সতর্কতা অবলম্বনের যে পরামর্শ সে দেশটি দিয়েছে, তাতে বিএনপির নেতৃত্বাধীন ২০-দলীয় জোটের অবরোধ আনুষ্ঠানিকভাবে প্রত্যাহার না করা এবং যেকোনো সময় বিশেষ করে শহরাঞ্চলে সহিংসতা হতে পারে বলে আশঙ্কা প্রকাশ করা হয়েছে।এ বিষয়ে সাংবাদিকদের এক প্রশ্নের জবাবে আসাদুজ্জামান বলেন, ‘এটা নিয়ে ভুল বোঝাবুঝি থেকেই গেছে বলে মনে হচ্ছে। বিএনপির চেয়ারপারসন খালেদা জিয়া অনেক আগেই উল্লেখ করেছেন, আমাদের আর কোনো কর্মসূচি নেই। আমি আবার পুনর্ব্যক্ত করছি, সারা দেশে বাংলাদেশ জাতীয়তাবাদী দলের কোনো কর্মসূচি বহাল নেই। কর্মসূচি বলতে হরতাল, কর্মসূচি বলতে অবরোধ বা ধর্মঘট নেই।’
