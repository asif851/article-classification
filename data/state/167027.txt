
ব্রাহ্মণবাড়িয়ার কসবা উপজেলা পরিষদ নির্বাচনে গতকাল সোমবার আওয়ামী লীগ-সমর্থিত প্রার্থীর লোকজনের বিরুদ্ধে কেন্দ্র দখল ও জাল ভোট দেওয়ার অভিযোগ করেছেন বিএনপি ও জাতীয় পার্টি (জাপা-এরশাদ) সমর্থিত প্রার্থীরা। ভোট কারচুপি ও ৫৩টি কেন্দ্র দখলের অভিযোগ এনে বিএনপি-সমর্থিত চেয়ারম্যান, ভাইস চেয়ারম্যান ও নারী ভাইস চেয়ারম্যান প্রার্থী সংবাদ সমেঞ্চলন করে ভোট বর্জনের ঘোষণা দেন। এ ছাড়া জাপা-সমর্থিত চেয়ারম্যান প্রার্থীও নির্বাচন বর্জন করেন।এদিকে ভোট কারচুপির প্রতিবাদে আজ মঙ্গলবার উপজেলায় আধা বেলা হরতাল পালনের ঘোষণা দিয়েছে উপজেলা বিএনপি।সকাল নয়টা ৫০ মিনিটে উপজেলার শিকারপুর প্রাথমিক বিদ্যালয় কেন্দ্রে দেখা যায়, আওয়ামী লীগ-সমর্থিত প্রার্থীর লোকজন কেন্দ্র দখল করে ভোট দিচ্ছেন। এ সময় বিএনপি-সমর্থিত প্রার্থীর কোনো এজেন্টকে কেন্দ্রে দেখা যায়নি।বিএনপির প্রার্থীর এজেন্ট নাজমুল ইসলাম, জসিম উদ্দিন ও মাহমুদুল ইসলাম অভিযোগ করেন, তাঁদের কেন্দ্র থেকে বের করে দিয়ে কেন্দ্র দখল করে জাল ভোট দেওয়া হয়েছে।বেলা ১১টার দিকে উপজেলার মজলিশপুর সরকারি প্রাথমিক বিদ্যালয় কেন্দ্রে দেখা যায়, আওয়ামী লীগের প্রার্থীর লোকজন জাল ভোট দিচ্ছেন। সেখানেও বিএনপির প্রার্থীদের কোনো এজেন্ট খুঁজে পাওয়া যায়নি।বেলা সাড়ে ১১টার দিকে ভাতশালা সরকারি প্রাথমিক বিদ্যালয় কেন্দ্রে দেখা যায়, আওয়ামী লীগ-সমর্থিতরা কেন্দ্র দখল করে প্রিসাইডিং কর্মকর্তার কাছ থেকে ব্যালট নিয়ে সিল মারছেন।একই চিত্র ফতেহপুর সরকারি প্রাথমিক বিদ্যালয়, চকচন্দ্রপুর দাখিল মাদ্রাসাসহ বেশ কয়েকটি কেন্দ্রে দেখা গেছে।
 
