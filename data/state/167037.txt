
জিয়া অরফানেজ ট্রাস্ট দুর্নীতি মামলার রায়ের সার্টিফায়েড কপি বা অনুলিপি পেয়েছেন এই মামলার সাজাপ্রাপ্ত আসামি বিএনপির চেয়ারপারসন খালেদা জিয়ার আইনজীবীরা।
আজ সোমবার বিকেল সোয়া চারটার দিকে বিশেষ জজ আদালত-৫–এর বিচারক আখতারুজ্জামানের কার্যালয় থেকে এ অনুলিপি খালেদা জিয়ার আইনজীবীদের কাছে হস্তান্তর করা হয়। খালেদা জিয়ার আইনজীবী সানাউল্লাহ মিয়া এই অনুলিপি নেন।
৮ ফেব্রুয়ারি বিশেষ জজ আদালত এই মামলার রায় দেন। এতে সাবেক প্রধানমন্ত্রী খালেদা জিয়াকে দুর্নীতির জন্য পাঁচ বছরের সাজা ও জরিমানা করা হয়। এ ছাড়া খালেদা জিয়ার ছেলে তারেক রহমানসহ অপর পাঁচ আসামির প্রত্যেকে ১০ বছরের জেল ও জরিমানা করা হয়।
রায়ের দিন আদালত ৬৩২ পৃষ্ঠার রায়ের সারসংক্ষেপ পড়েন। আজ যে অনুলিপি দেওয়া হয়েছে, সেটি ১ হাজার ১৭৪ পৃষ্ঠার।
