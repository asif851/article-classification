
নারায়ণগঞ্জের শিক্ষক শ্যামল কান্তি ভক্তের করা মামলায় আজ রোববার ঢাকার একটি আদালতে আত্মসমর্পণ করে জামিন চান জাতীয় পার্টির সাংসদ সেলিম ওসমান। ঢাকার মুখ্য বিচারিক হাকিম আদালত ২৩ মে ওই জামিন আবেদনের শুনানির দিন ঠিক করেছেন।
রাষ্ট্রপক্ষের অতিরিক্ত সরকারি কৌঁসুলি আনোয়ারুল কবির বাবুল প্রথম আলোকে বলেন, সকালে সেলিম ওসমান আদালতে আত্মসমর্পণ করে জামিন চান। তাঁর আইনজীবীরা আদালতকে জানিয়েছেন, ৮ মে হাইকোর্টের দেওয়া ১৫ দিনের জামিনে আছেন সেলিম ওসমান। আজ তিনি বিচারিক আদালতে আত্মসমর্পণ করে জামিন চান। আদালত ২৩ মে ওই আবেদনের ওপর শুনানির দিন ঠিক করেন।
এর আগে গত ২৯ মার্চ শিক্ষক শ্যামল কান্তি ভক্তকে লাঞ্ছনার মামলায় সাংসদ এ কে এম সেলিম ওসমান ও অপুকে ১৪ মে আদালতে হাজির হওয়ার জন্য সমন জারি করেছিলেন আদালত।
আদালত সূত্র জানায়, সাংসদ সেলিম ওসমান ও অপু নামের এক ব্যক্তির বিরুদ্ধে এ বছরের ১৯ জানুয়ারি বিচার বিভাগীয় তদন্ত প্রতিবেদন দেওয়া হয়। তবে প্রতিবেদনে তাঁদের কোনো ঠিকানা উল্লেখ না থাকায় ঢাকার মুখ্য বিচারিক হাকিম আদালত ১৯ মার্চ নারায়ণগঞ্জ পুলিশ সুপারকে দুজনের ঠিকানা সংগ্রহ করে প্রতিবেদন দাখিলের আদেশ দেন।
স্কুলের প্রধান শিক্ষক শ্যামল কান্তি ভক্ত ইসলামের বিরুদ্ধে কটূক্তি করেছেন—এমন অভিযোগ তুলে গত বছরের ১৩ মে সকাল সাড়ে ১০টার দিকে এলাকাবাসীকে স্কুলের মাঠে জড়ো হতে আহ্বান জানানো হয়। পরে একপর্যায়ে স্থানীয় সাংসদ সেলিম ওসমানের উপস্থিতিতে তাঁকে কান ধরে ওঠবস করানো হয়। পরে তাঁকে সাময়িক বরখাস্ত করে বিদ্যালয় পরিচালনা কমিটি।
এ ঘটনায় সেলিম ওসমান জড়িত কি না, সে বিষয়ে বিচার বিভাগীয় তদন্তের নির্দেশ দেন হাইকোর্ট। ঢাকার মুখ্য মহানগর হাকিম আদালত বিচার বিভাগীয় তদন্ত শেষে প্রতিবেদন দাখিল করেন। পরে হাইকোর্ট প্রতিবেদন গ্রহণ করে মামলাটি বিচারের জন্য ঢাকার মুখ্য বিচারিক হাকিম আদালতে পাঠান।
