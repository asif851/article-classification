
সিরাজগঞ্জের কামারখন্দ উপজেলায় গ্রামবাসীর বাধার কারণে দুই দিনব্যাপী লালন উৎসব অনুষ্ঠিত হতে পারেনি। উপজেলার খামার বড়ধুল গ্রামের ফকির হবিবর শাহ্র বাড়িতে এই উৎসব অনুষ্ঠিত হওয়ার কথা ছিল৷অনুষ্ঠানের আয়োজক ফকির হবিবর শাহ্ অভিযোগ করেন, ১২ বছর ধরে তাঁর বাড়িতে ব্যক্তি উদ্যোগে ৩০ ও ৩১ বৈশাখ লালন উৎসবের আয়োজন করে আসছেন৷ এই উৎসবে গ্রামের প্রধানসহ গুরুত্বপূর্ণ ব্যক্তিদের দাওয়াত করা হয়৷ এবারও দাওয়াত করা হয়েছে৷ অনুষ্ঠান শুরু হওয়ার আগ মুহূর্তে গ্রামের মঞ্জুর আলম ও তুজাম মিয়ার নেতৃত্বে ইমাম ওসমান গণি এই উৎসব না করার নির্দেশ দেন৷ বিবাদ ও মারামারি এড়াতে অনুষ্ঠান বন্ধ রাখা হয়৷ ফলে বিভিন্ন জেলা থেকে অনেক সাধু সন্ন্যাসী অনুষ্ঠানে আসতে পারেননি। যাঁরা এসেছিলেন তাঁরাও বাধ্য হয়ে ফিরে গেছেন।এ বিষয়ে গ্রামের মুঞ্জুর আলম, তুজাম মিয়া ও ইমাম ওসমান গণির সঙ্গে যোগাযোগ করা হলে তাঁরা বলেন, হবিবর ফকির তাঁর বাড়িতে যে অনুষ্ঠানের আয়োজন করে এটি ইসলামবিরোধী অনুষ্ঠান। গান-বাজনা বাদ্যযন্ত্রের মাধ্যমে এলাকার মানুষের ঘুম হারাম করে ফেলে। শরিয়তবিরোধী কর্মকাণ্ড চলে। বিষয়টি নিয়ে উভয় পক্ষের নেতাদের নিয়ে বসার কথা বলা হয়েছে।
