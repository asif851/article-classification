
বাসা থেকে বের হয়ে কর্মস্থল চট্টগ্রাম নার্সিং কলেজে যাওয়ার পথে দুর্বৃত্তদের ধারালো অস্ত্রের আঘাতে খুন হয়েছেন জ্যেষ্ঠ শিক্ষক অঞ্জলী দেবী (৫৭)। আজ শনিবার সকাল সাড়ে আটটার দিকে নগরের চকবাজার তেলাপট্টি মোড় এলাকায় এ ঘটনা ঘটে। পুলিশ খুনের সঙ্গে জড়িত কাউকে আটক করতে পারেনি। খুনের কারণ কী, সে বিষয়ে পরিবার বা পুলিশ কিছু জানাতে পারেনি।নিহত অঞ্জলী দেবীর পৈতৃক বাড়ি গাইবান্ধার সুন্দরগঞ্জ থানার ধোপাভাঙা গ্রামে। তাঁর স্বামী রাজেন্দ্র লাল চৌধুরী পেশায় চিকিৎসক। অঞ্জলী দেবীর বড় মেয়ে অর্পিতা চৌধুরী চট্টগ্রাম মেডিকেল কলেজ হাসপাতালে শিক্ষানবিশ চিকিৎসক হিসেবে কাজ করছেন। আর ছোট মেয়ে সংগীতা চৌধুরী ঢাকা মেডিকেল কলেজে পড়াশোনা করছেন।কী কারণে অঞ্জলী দেবী খুন হলেন, সে বিষয়ে পরিবার ও পুলিশ কিছু জানাতে পারেনি। এ ঘটনার একজন প্রত্যক্ষদর্শীর বরাত দিয়ে পাঁচলাইশ থানার ভারপ্রাপ্ত কর্মকর্তা (ওসি) মহিউদ্দিন মাহমুদ প্রথম আলোকে বলেন, বাসা থেকে বের হয়ে আনুমানিক ৩০-৩৫ গজ যাওয়ার পর গলির ভেতরেই চারজন যুবক ধারালো অস্ত্র দিয়ে অঞ্জলী দেবীর মাথার পেছন ও ঘাড়ে কোপ দেন। এ ঘটনা দেখে একজন দূর থেকে চিৎকার ও পাথর ছোড়া শুরু করলে দুর্বৃত্তরা পালিয়ে যায়। গুরুতর আহত অবস্থায় চট্টগ্রাম মেডিকেল কলেজ হাসপাতালে নেওয়ার পর দুপুর পৌনে ১২টার দিকে চিকিৎসকেরা তাঁকে মৃত ঘোষণা করেন।
খুনের ঘটনাটিকে পূর্বপরিকল্পিত বলে উল্লেখ করে ওসি জানান, দুর্বৃত্তরা অঞ্জলী দেবীর সঙ্গে থাকা ব্যাগ নিয়ে যায়নি। তাই এটি ছিনতাইয়ের ঘটনা নয়। হামলার ধরন দেখে পূর্বপরিকল্পিত ঘটনা বলে মনে হচ্ছে। বিস্তারিত তদন্তের পর কারণ বের করা সম্ভব হবে।
নিহতের স্বামী রাজেন্দ্র লাল চৌধুরী বলেন, তাঁদের কারও সঙ্গে শত্রুতা নেই। অঞ্জলী দেবীর খুন হওয়ার মতো কোনো কারণ খুঁজে পাচ্ছেন না তাঁরা। ভাড়া বাসায় থাকেন, তাই সম্পত্তি নিয়েও ঝামেলা নেই তাঁদের।
পুলিশ জানিয়েছে, লাশের সুরতহাল প্রতিবেদনে চারটি কোপের চিহ্ন পাওয়া গেছে। এ ঘটনায় মামলার প্রস্তুতি চলছে।
এদিকে হামলাকারীদের গ্রেপ্তারের দাবিতে চট্টগ্রাম মেডিকেল কলেজ এলাকায় বিক্ষোভ করেছে চট্টগ্রাম নার্সিং কলেজ স্টুডেন্ট ওয়েলফেয়ার অ্যাসোসিয়েশন। তারা অবিলম্বে এ ঘটনার সুষ্ঠু বিচার দাবি করে।
