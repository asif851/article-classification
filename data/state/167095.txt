
প্রথমবারের মতো একজন বাংলাদেশি বিশ্বের শীর্ষ ধনী ব্যক্তিদের তালিকায় উঠে এসেছেন। তিনি হলেন বেক্সিমকো গ্রুপের মালিক ও ব্যবসায়ী সালমান এফ রহমান। চীনের গবেষণা প্রতিষ্ঠান হুরুন গ্লোবাল বিশ্বের শীর্ষ ধনী ব্যক্তিদের একটি তালিকা প্রকাশ করেছে। সেই তালিকায় বাংলাদেশ থেকে একমাত্র ব্যক্তি হিসেবে সালমান এফ রহমানের নাম আছে।
গত মঙ্গলবার প্রকাশিত হুরুন গ্লোবাল-এর ওই প্রতিবেদনে বলা হয়েছে, বর্তমানে বিশ্বে শীর্ষ ধনকুবের রয়েছেন ২ হাজার ২৫৭ জন। ৬৮ দেশের শীর্ষ ধনকুবেরদের এই তালিকায় বাংলাদেশি হিসেবে সালমান এফ রহমানের অবস্থান হলো ১৬৮৫তম। আওয়ামী লীগ সভানেত্রী শেখ হাসিনার বেসরকারি খাত উন্নয়নবিষয়ক উপদেষ্টা বাংলাদেশের শীর্ষ ব্যবসায়ী সালমান এফ রহমানের মোট সম্পদের পরিমাণ ১৩০ কোটি মার্কিন ডলার বলে প্রতিবেদনে বলা হয়েছে।
তালিকায় থাকা শীর্ষ ১০ জন ধনী ব্যক্তির মধ্য আটজনই যুক্তরাষ্ট্রের। শীর্ষ ১০ ধনীর তালিকায় এ বছর নতুন কোনো মুখ জায়গা পায়নি। মাইক্রোসফটের প্রধান বিল গেটস এ বছরও বিশ্বের সবচেয়ে ধনী হিসেবে তালিকার শীর্ষে আছেন। তাঁর সম্পদের পরিমাণ এখন ৮ হাজার ১০০ কোটি ডলার। দ্বিতীয় স্থানে আছেন ওয়ারেন বাফেট, তাঁর সম্পদ ৭ হাজার ৮০০ কোটি ডলার; আমাজনের জেফ বোজেশের সম্পদ ৭ হাজার ২০০ কোটি ডলার; আমানসিও ওর্তেগার সম্পদ ৬ হাজার ৯০০ কোটি ডলার; পঞ্চম স্থানে থাকা ফেসবুকের প্রতিষ্ঠাতা মার্ক জাকারবার্গের সম্পদের পরিমাণ ৫ হাজার ৮০০ কোটি ডলার। এরপরেই আছেন লেরি ইলিসন, কার্লোস স্লিম হেলু ও তাঁর পরিবার, ডেভিড কোচ, চার্লস কোচ এবং মাইকেল ব্লুমবার্গ।
বর্তমান মার্কিন প্রেসিডেন্ট ডোনাল্ড ট্রাম্প ধনকুবের তালিকার ৩৯৫তম অবস্থানে আছেন। ট্রাম্পের সম্পদের পরিমাণ ৪৫০ কোটি ডলার।
বিশ্বের অর্ধেক ধনকুবের রয়েছে চীন ও যুক্তরাষ্ট্রে। ধনকুবের রাজধানী হিসেবে তালিকায় উঠে এসেছে চীনের রাজধানী বেইজিং। হুরুন গ্লোবালের ওই তালিকায় ৬০৯ ধনকুবের নিয়ে প্রথম স্থানে রয়েছে চীন। দ্বিতীয় স্থানে যুক্তরাষ্ট্র। দেশটিতে মোট ৫৫২ জন ধনকুবের রয়েছেন। তালিকার চারে আছে ভারত। দেশটির ১১ জন ধনকুবের এ বছর তাঁদের অবস্থান হারিয়েছেন। দেশটির ১০০ জন ধনকুবেরের নাম রয়েছে ওই তালিকায়। গত বছর তৃতীয় অবস্থানে ছিল ভারত। এ বছর তৃতীয় স্থানে উঠে এসেছে জার্মানি। এরপরের স্থানে রয়েছে যুক্তরাজ্য, সুইজারল্যান্ড, রাশিয়া, ফ্রান্স, ব্রাজিল ও জাপান।
প্রতিবেদনে বলা হয়েছে, বিশ্বের সম্পদ কুক্ষিগত হচ্ছে ধনকুবেরদের হাতে। ১ হাজার ৩৭ ধনকুবেরের সম্পদের পরিমাণ বেড়েছে। এ বছরে ধনকুবের তালিকায় যোগ হয়েছে ৩৪৩ জন নতুন ব্যক্তি। তবে এঁদের মধ্যে ৭৪০ জনের সম্পদের পরিমাণ কমেছে। গত বছরের তালিকায় থাকা ২৭৬ জন তাঁদের জায়গা হারিয়েছেন।
