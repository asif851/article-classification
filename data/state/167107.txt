
রংপুর ও নীলফামারীতে এমপিওভুক্তির দাবিতে স্বীকৃতিপ্রাপ্ত নন-এমপিওভুক্ত শিক্ষাপ্রতিষ্ঠানের শিক্ষক ও কর্মচারীরা গতকাল বুধবার মানববন্ধন করেছেন। নন-এমপিওভুক্ত শিক্ষাপ্রতিষ্ঠান শিক্ষক কর্মচারী ফেডারেশন রংপুর ও নীলফামারী জেলা শাখার উদ্যোগে এ কর্মসূচি পালন করা হয়।গতকাল বেলা ১১টার দিকে রংপুর শহরের কাচারিবাজারে ওই মানববন্ধন হয়। এতে সংগঠনের সভাপতি অধ্যক্ষ আবদুল হামিদ সভাপতিত্ব করেন। বক্তব্য দেন জেলা কমিটির সাধারণ সম্পাদক অধ্যক্ষ আইনুল ইসলাম, সদস্য আল মামুন, শহীদুল ইসলাম প্রমুখ। মানববন্ধন শেষে জেলা প্রশাসকের মাধ্যমে প্রধানমন্ত্রী বরাবর স্মারকলিপি দেওয়া হয়।এদিকে বেলা ১১টার দিকে নীলফামারী শহরের শহীদ মিনারের সামনের সড়কে ঘণ্টাব্যাপী ওই মানববন্ধন হয়। এ সময় শিক্ষকদের দাবির প্রতি সমর্থন জানিয়ে বক্তব্য দেন জেলা আওয়ামী লীগের সভাপতি ও পৌর মেয়র দেওয়ান কামাল আহম্মেদ, পৌর আওয়ামী লীগের সভাপতি মসফিকুল ইসলাম, স্বীকৃতিপ্রাপ্ত নন-এমপিও শিক্ষক ফেডারেশনের জেলা শাখার সভাপতি জাহাঙ্গীর আলম, সাধারণ সম্পাদক মোবাশ্বের রাশেদ্বীন, সদর উপজেলা শাখার সাধারণ সম্পাদক আনোয়ার হোসেন, ডোমার উপজেলা শাখার সাধারণ সম্পাদক আবদুস ছালাম প্রমুখ।বক্তারা বলেন, তাঁরা অর্থাভাবে পরিবার-পরিজন নিয়ে মানবেতর জীবন যাপন করতে বাধ্য হচ্ছেন।পরে শিক্ষকদের দাবিসংবলিত একটি স্মারকলিপি জেলা প্রশাসক মো. জাকীর হোসেনের মাধ্যমে প্রধানমন্ত্রী বরাবর দেন তাঁরা।
