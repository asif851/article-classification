
গোপালগঞ্জ শহরের পৌর পার্কে তিন দিনব্যাপী উন্নয়ন মেলায় গত সোমবার দেশের ঐতিহ্যবাহী লাঠিখেলা অনুষ্ঠিত হয়েছে। জেলা প্রশাসন আয়োজিত এ খেলা উপভোগ করে নানা বয়সের শত শত মানুষ।একসময় গ্রামবাংলার মানুষের কাছে লাঠিখেলা অত্যন্ত জনপ্রিয় ছিল। কিন্তু এখন তা হারিয়ে যেতে বসেছে। জেলা উন্নয়ন মেলায় আসা সাধারণ মানুষকে আনন্দ দিতে তাই এ লাঠিখেলার আয়োজন করা হয়। বাদ্যের তালে নেচে নেচে লাঠিখেলা দেখান লাঠিয়ালরা।জেলা ক্রীড়া কর্মকর্তা এস এম ফিরোজুল আহসান প্রথম আলোকে বলেন, লাঠিখেলায় অংশ নেন শহরতলির চর মানিকদহ গ্রামের লাঠিয়াল মনু মিয়া ও তাঁর দলের ১২ সদস্য। বেলা দুইটা থেকে আড়াইটা এবং বিকেল চারটা থেকে সাড়ে পাঁচটা পর্যন্ত লাঠিখেলা চলে। পরে তাঁদের পুরস্কৃত করা হয়।জেলা প্রশাসক মোহাম্মদ মোখলেসুর রহমান সরকার বলেন, ঐতিহ্যবাহী এ লাঠিখেলাকে টিকিয়ে রাখার পাশাপাশি শহরের মানুষের কাছে বিষয়টি তুলে ধরতেই এ আয়োজন করা হয়।
