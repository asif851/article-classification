
ঢাকা মহানগর পুলিশের (ডিএমপি) প্রায় সাড়ে এগারো শ পুলিশ সদস্য একযোগে পদোন্নতি পেয়েছেন। আজ রোববার ঢাকা মহানগর পুলিশ কমিশনার (ডিএমপি) আছাদুজ্জামান মিয়া এ সংক্রান্ত নথিতে স্বাক্ষর করেন। 
ঢাকা মহানগর গোয়েন্দা পুলিশের উপকমিশনার শেখ নাজমুল আলম প্রথম আলোর কাছে বিষয়টি নিশ্চিত করেছেন। পুলিশ সূত্র জানায়, এর মধ্যে পুলিশের কনস্টেবল থেকে সহকারী উপপরিদর্শক (এএসআই) পদে পদোন্নতি পেয়েছেন এক হাজার এক শ’ জন। কনস্টেবল থেকে সহকারী টাউন উপপরিদর্শক (এটিএসআই) হয়েছেন ৪৩ জন এবং এটিএসআই থেকে টিএসআই পদে পদোন্নতি পেয়েছেন ২৮ জন। কর্মকর্তারা জানান, চলতি মাসেই ডিএমপির জন্য সাত হাজার ১৩৯ জন নতুন জনবল বরাদ্দ করেছে স্বরাষ্ট্র মন্ত্রণালয়। এর অংশ হিসেবেই ডিএমপিতে পদোন্নতির প্রক্রিয়াগুলো দ্রুত সম্পন্ন হচ্ছে।
