
খাগড়াছড়ির দীঘিনালা উপজেলায় আজ মঙ্গলবার ভোরে টর্নেডোর আঘাতে দুই শতাধিক ঘরবাড়ি বিধ্বস্ত হয়েছে। ঝড়ে উপজেলার বোয়ালখালী ইউনিয়নের পুরোনো বাজার ও কবাখালী ইউনিয়নের হাচিনসনপুর এলাকার মাইনী নদীর ঝুলন্ত সেতুটি দুমড়েমুচড়ে গিয়ে লোকজনের চলাচল বন্ধ রয়েছে।
আজ সকালে উপজেলার তারাবনীয়া গ্রামে গিয়ে দেখা যায়, চারপাশে টর্নেডোর তাণ্ডবের চিহ্ন। শতাধিক ঘর বিধ্বস্ত হয়েছে।
গ্রামের বাসিন্দা ইউনিয়ন পরিষদের (ইউপি) সাবেক সদস্য লালেন্দু বিকাশ চাকমা জানান, ভোর সাড়ে চারটার দিকে টর্নেডোর আচমকা আঘাতে সব লন্ডভন্ড হয়ে যায়। এটি তিন-চার মিনিট স্থায়ী ছিল। ঘরবাড়ির সঙ্গে ফলের বাগানও ক্ষতিগ্রস্ত হয়েছে। তিন নম্বর কবাখালী ইউপির চেয়ারম্যান জাহাঙ্গীর হোসেন বলেন, টর্নেডোর আঘাতে ইউনিয়নের বিভিন্ন এলাকায় দুই শতাধিক ঘরবাড়ি ক্ষতিগ্রস্ত হয়েছে।
উপজেলা পরিষদ চেয়ারম্যান নব কমল চাকমা বলেন, ‘তারাবনীয়া গ্রামে যে কী ক্ষতি হয়েছে, নিজের চোখে না দেখলে কেউ বিশ্বাস করবে না। আমি বিভিন্ন এলাকা পরিদর্শন করেছি। ক্ষতিগ্রস্ত ব্যক্তিদের কীভাবে সাহায্য করা যায়, জেলা প্রশাসকের সঙ্গে কথা বলে সে ব্যবস্থা নেওয়া হবে।’
