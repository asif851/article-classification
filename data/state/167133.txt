
রাজশাহী জেলার গোদাগাড়ীতে একটি যাত্রীবাহী বাসে তল্লাশি চালিয়ে এক কেজি হেরোইন জব্দ করেছেন বর্ডার গার্ড বাংলাদেশের (বিজিবি) সদস্যরা। গতকাল বুধবার বেলা সাড়ে তিনটার দিকে এ অভিযান চালানো হয়। রাজশাহীর ১ বর্ডার গার্ড ব্যাটালিয়নের অধিনায়ক সোহেল উদ্দিন পাঠান বলেন, গোদাগাড়ীর সীমান্ত ফাঁড়ির একটি বিশেষ টহল দল গোদাগাড়ী উপজেলার সারিংপুর বিশ্বরোড নামক এলাকায় গোপন সংবাদের ভিত্তিতে বাসটিতে অভিযান চালায়। এ সময় বাসের বাঙ্কারে একটি শপিং ব্যাগে পরিত্যক্ত অবস্থায় এক কেজি হেরোইন পাওয়া যায়। বাসের চালক ও যাত্রীদের জিজ্ঞাসাবাদ করে হেরোইনের মালিকের সন্ধান পাওয়া যায়নি। 
 
