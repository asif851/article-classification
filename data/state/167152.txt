
বিএনপিকে সন্ত্রাসী দল হিসেবে আখ্যায়িত করেছেন প্রধানমন্ত্রী শেখ হাসিনার ছেলে ও তাঁর তথ্যপ্রযুক্তি বিষয়ক উপদেষ্টা সজীব ওয়াজেদ জয়।আজ মঙ্গলবার ঢাকা মেডিকেল কলেজের বার্ন ইউনিটে ১৮ দলের হরতালে অগ্নিদগ্ধ রোগীদের দেখার পর সাংবাদিকদের সঙ্গে আলাপকালে জয় এই মন্তব্য করেন।বিএনপির প্রতি ঘৃণা প্রকাশ করে সজীব ওয়াজেদ বলেন, ‘বিএনপির প্রতি আমার এমন ঘৃণা হচ্ছে যে এরা মানুষের জাত না, বিরোধী দল তো দূরের কথা। এরা সন্ত্রাসী দল। এরা মানুষের জাত না। তাঁদের কঠিন শাস্তি হওয়া উচিত, কঠিন শাস্তি হওয়া উচিত। আশা করি, এ ধরনের ঘটনা এ দেশে কখনো ঘটবে না। তা ছাড়া আমার বলার কিছুই নেই।’জয় বলেন, ‘আজকে এখানে এসে যে ভয়ংকর এবং অমানুষিক কার্যকলাপ দেখলাম, এটা একদম অমানুষিক। এটা কোনো রাজনৈতিক দল করবে, এটা অবিশ্বাস্য।’ তিনি বলেন, ‘এখানে যে শিশুদের দেখলাম, ছোট ছোট শিশুদের দেখলাম। আট বছরের একটি বাচ্চার নাম সুমি। ওকে দেখে আমার কান্না এসে যাচ্ছিল। আমার মেয়ে এ বছর সাত বছরে পড়বে। একজন বাপ হিসেবে এটা আমি কল্পনাও করতে পারি না, কেউ এমন ছোট্ট শিশুর গায়ে আগুন দেবে। আশা করি, এ দেশে এমন ঘটনা আর ঘটবে না।’
হরতালকারীদের বিরুদ্ধে আইনগত কোনো ব্যবস্থা নেওয়া হবে কি না, এমন প্রশ্নের জবাবে জয় বলেন, তাদের (বিরোধী দল) বিরুদ্ধে অবশ্যই আইনগত ব্যবস্থা নেওয়া হবে।
বিরোধী দলের অভিযোগ, সরকারের অনড় অবস্থানের কারণে এ অবস্থা তৈরি হচ্ছে, সাংবাদিকদের এমন প্রশ্নের জবাবে সজীব ওয়াজেদ বলেন, ‘তার কারণে তারা (বিরোধী দল) আগুন দিয়ে এভাবে মানুষ পোড়াবে? তারা তো মানুষের জাত না। যারা শিশুদের এভাবে মারে, তারা রাজনৈতিক দল নয়।’
এ ধরনের ঘটনা এর আগেও তো ঘটেছিল, সাংবাদিকদের এমন প্রশ্নের জবাবে আওয়ামী লীগ সভানেত্রীর উপদেষ্টা সজীব ওয়াজেদ বলেন, ‘না, স্বাধীনতার পর এ ধরনের ঘটনা আর ঘটেনি। এটা হরতাল না। এটা সন্ত্রাস।’
হরতাল চলাকালে আগুনে পোড়ানো, বোমা হামলার ঘটনা অহরহ হচ্ছে, তাহলে কি সরকার জনগণের নিরাপত্তা দিতে ব্যর্থ হচ্ছে—সাংবাদিকদের এমন প্রশ্নের জবাবে জয় বলেন, ‘না। গতকালও আইনশৃঙ্খলা বাহিনী কয়েক কিলো বোমা ও বোমা তৈরির সরঞ্জাম উদ্ধার করেছে। যারা এসব ঘটনার সমর্থন দিচ্ছে, তাদের অচিরেই গ্রেপ্তার করা হবে।’
এ সময় স্বাস্থ্যমন্ত্রী আ ফ ম রুহুল হক, স্বাস্থ্য উপদেষ্টা মোদাচ্ছের আলী, স্বাস্থ্য প্রতিমন্ত্রী মজিবুর রহমান ফকির, বার্ন অ্যান্ড প্লাস্টিক সার্জারি প্রকল্পের জাতীয় সমন্বয়ক সামন্ত লাল সেন প্রমুখ উপস্থিত ছিলেন।
