
সব ধরনের কোচিং সেন্টারই বেআইনি বলে মন্তব্য করেছেন শিক্ষামন্ত্রী নুরুল ইসলাম নাহিদ। আজ বুধবার সচিবালয়ে উচ্চমাধ্যমিক সার্টিফিকেট (এইচএসসি) ও সমমানের পরীক্ষার তথ্য জানাতে আয়োজিত সংবাদ সম্মেলনে সাংবাদিকদের প্রশ্নের জবাবে তিনি এ কথা বলেন। তবে মন্ত্রী বলেন, ‘ইচ্ছা করলেই সবকিছু বন্ধ করা যায় না।’
শিক্ষামন্ত্রী বলেন, ‘আমরা হয়তো কোচিং বন্ধ করতে পারি না। আইনশৃঙ্খলা রক্ষাকারী বাহিনী এটা বন্ধ করে থাকে। তাই যেকোনো কারণে হোক আইনগতভাবে কোচিং গ্রহণযোগ্য নয়।’ কোচিং, গাইড, নোট বই বেআইনি বলে উচ্চ আদালতের একটি রায় আছে বলে জানান মন্ত্রী। কোচিং, গাইড, নোট বই—এসব বন্ধে চেষ্টা চালিয়ে যাচ্ছেন বলে উল্লেখ করেন শিক্ষামন্ত্রী।
শিক্ষা মন্ত্রণালয় আলাদা পরিপত্র জারি করে জানিয়েছে, এইচএসসি পরীক্ষা উপলক্ষে কাল বৃহস্পতিবার থেকে পরীক্ষা শেষ না হওয়া পর্যন্ত সব ধরনের কোচিং সেন্টার বন্ধ থাকবে। আগে সিদ্ধান্ত ছিল যেসব কোচিং সেন্টার এইচএসসি ও সমমানের শিক্ষা কার্যক্রম চালায়, সেগুলো শুধু বন্ধ থাকবে।
আগামী ২ এপ্রিল সারা দেশে শুরু হবে এইচএসসি ও সমমানের পরীক্ষা। শেষ হবে আগামী ১৪ মে। এবার কত পরীক্ষার্থী অংশ নিচ্ছে, কতগুলো সেন্টার রয়েছে—সংবাদ সম্মেলনে এসব তথ্য জানানো হয়।
