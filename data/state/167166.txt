
প্রতি সপ্তাহে বন্দীদের সঙ্গে তাঁদের স্বজনেরা নির্দিষ্ট সময়ে মুঠোফোনে কথা বলার সুযোগ পেতে যাচ্ছেন বলে জানিয়েছেন কারা অধিদপ্তরের অতিরিক্ত মহাপরিদর্শক কর্নেল মো. ফজলুল কবীর। কারা সপ্তাহ-২০১৬ উপলক্ষে গতকাল শনিবার পুরান ঢাকার বকশীবাজারে কারা অধিদপ্তরে আয়োজিত সংবাদ সম্মেলনে তিনি এ তথ্য জানান।ফজলুল কবীর বলেন, বন্দীদের সঙ্গে দেখা করতে তাঁদের স্বজনদের দুর্ভোগের বিষয়টি বিবেচনায় নেওয়া হয়েছে। প্রতি সপ্তাহে বন্দীদের সঙ্গে স্বজনেরা যাতে মুঠোফোনে কথা বলে তাঁদের খোঁজ নিতে পারেন, সে ব্যাপারে স্বরাষ্ট্র মন্ত্রণালয় অনুমোদন দিয়েছে। কারাগারে ঢোকার সময় বন্দীর কাছ থেকে তাঁর স্বজনদের দুটি মুঠোফোন নম্বর নেওয়া হবে। কারা কর্তৃপক্ষের মাধ্যমে বন্দী ওই নম্বরে কথা বলে তাঁর স্বজনদের খোঁজ নিতে পারবেন। একই সঙ্গে বন্দী অন্য কারাগারে গেলে স্বজনদের মুঠোফোনে খুদে বার্তা পাঠিয়ে তা জানিয়ে দেওয়া হবে। বিটিসিএলের ও সংশ্লিষ্ট মোবাইল অপারেটরের সঙ্গে এ নিয়ে কথা হচ্ছে। এরপর বন্দীরা এমন সুযোগ পাবেন।সংবাদ সম্মেলনে জানানো হয়, ২০-২৬ জানুয়ারি কারা সপ্তাহ পালিত হবে। প্রধানমন্ত্রী শেখ হাসিনা ২০ জানুয়ারি কাশিমপুর কারাগার প্রাঙ্গণে কারা সপ্তাহ উদ্বোধন করবেন।ফজলুল কবীর বলেন, কারা কর্তৃপক্ষের হালনাগাদ কার্যক্রম সম্পর্কে সাধারণ মানুষকে ধারণা দেওয়া এবং কারাকর্মীদের দৃষ্টিভঙ্গি বদল ও তাঁদের কর্মস্পৃহা বাড়ানো কারা সপ্তাহ পালনের প্রধান উদ্দেশ্য।সংবাদ সম্মেলনে বলা হয়, ‘কারাগার হোক সংশোধনাগার’—এই মন্ত্রে উজ্জীবিত হয়ে কারা কর্তৃপক্ষ নির্দিষ্ট লক্ষ্যের দিকে এগিয়ে যাচ্ছে। শ্রমবাজার বিবেচনায় নিয়ে বন্দীদের বিভিন্ন কারিগরি প্রশিক্ষণ দেওয়া হচ্ছে। মানসিক উন্নতিতে ধর্মীয় শিক্ষার পাশাপাশি মাদকাসক্ত বন্দীদের চিকিৎসায় বিভিন্ন কার্যক্রমও পরিচালিত হচ্ছে। বন্দীদের তথ্য পেতে কারা সপ্তাহে কারাগারগুলোতে তথ্যকেন্দ্র খোলা হয়েছে।
