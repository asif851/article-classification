
বঙ্গবন্ধু শেখ মুজিবুর রহমানকে নিয়ে আপত্তিকর মন্তব্য করায় বিএনপির সিনিয়র ভাইস চেয়ারম্যান তারেক রহমানের বিরুদ্ধে যশোর আদালতে রাষ্ট্রদ্রোহের অভিযোগ আনা হয়েছে।আজ রোববার দুপুরে যশোর জেলা আওয়ামী লীগের সাংগঠনিক সম্পাদক এস এম আফজাল হোসেন অভিযোগটি দায়ের করেন।মামলাটি আমলে নেওয়া হবে কি না—এ বিষয়ে শুনানির জন্য ১৩ নভেম্বর তারিখ ধার্য করেছেন যশোরের জ্যেষ্ঠ বিচারিক হাকিম আবু ইব্রাহিম।বাদীপক্ষের আইনজীবী গাজী আবদুল কাদের বলেন, জাতির জনক বঙ্গবন্ধু শেখ মুজিবুর রহমান সম্পর্কে ৫ নভেম্বর লন্ডনে এক আলোচনা সভায় তারেক রহমান যে বক্তব্য দিয়েছেন, তা আইনের লঙ্ঘন। এটি শাস্তিযোগ্য অপরাধ। এ কারণে আসামির বিরুদ্ধে গ্রেপ্তারি পরোয়ানা জারি করে এর সুবিচার দাবি করেছেন বাদী।আদালত সূত্র জানায়, কোনো ব্যক্তির বিরুদ্ধে রাষ্ট্রদ্রোহের মামলা হতে হলে সরকারের অনুমতি লাগে। সরকারের অনুমতি না থাকায় তাৎক্ষণিকভাবে অভিযোগটি মামলা হিসেবে নথিভুক্ত করা হয়নি। মামলাটি আমলে নেওয়া হবে কি না—এ বিষয়ে শুনানির জন্য ১৩ নভেম্বর তারিখ ধার্য করেছেন আদালত।
