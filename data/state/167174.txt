
চট্টগ্রাম প্রকৌশল ও প্রযুক্তি বিশ্ববিদ্যালয়ের (চুয়েট) উপাচার্য মোহাম্মদ রফিকুল আলম বলেন, উন্নত বাংলাদেশ বিনির্মাণে তথ্যপ্রযুক্তি খাতে অগ্রগতির বিকল্প নেই। ভবিষ্যতে তথ্যপ্রযুক্তি হবে দেশের বৈদেশিক মুদ্রা অর্জনের অন্যতম খাত। এই খাত থেকে ২০২১ সালের মধ্যে ৫ বিলিয়ন মার্কিন ডলার আয় অর্জনের লক্ষ্য নিয়ে সরকার কাজ করে যাচ্ছে। ১৭ মে চুয়েটের কম্পিউটার সায়েন্স অ্যান্ড ইঞ্জিনিয়ারিং বিভাগ আয়োজিত আইসিটি ও প্রোগ্রামিং প্রতিযোগিতার গুরুত্ব শীর্ষক সেমিনারে প্রধান অতিথির বক্তব্যে এসব কথা বলেন তিনি। সেমিনারে মূল প্রবন্ধ উপস্থাপন করেন বাংলাদেশ প্রকৌশল বিশ্ববিদ্যালয়ের (বুয়েট) ইলেকট্রিক্যাল অ্যান্ড ইলেকট্রনিকস ইঞ্জিনিয়ারিং ফ্যাকাল্টির ডিন ড. এম কায়কোবাদ। তিনি বলেন, মানুষের কল্পনাশক্তি জ্ঞানার্জনের চেয়ে অধিক শক্তিশালী ও কার্যকর। শিক্ষার্থীদের পাঠ্যপুস্তকের পাশাপাশি সৃজনশীল চিন্তাভাবনার প্রতি মনোযোগী হতে হবে। অনুষ্ঠানে অন্যদের মধ্যে উপস্থিত ছিলেন ইলেকট্রিক্যাল অ্যান্ড কম্পিউটার ইঞ্জিনিয়ারিং ফ্যাকাল্টির ডিন কৌশিক দেব, কম্পিউটার সায়েন্স অ্যান্ড ইঞ্জিনিয়ারিং (সিএসই) বিভাগের প্রধান মোহাম্মদ সামশুল আরেফীন, অধ্যাপক মোহাম্মদ ইব্রাহীম খান প্রমুখ। বিজ্ঞপ্তি
