
জাতীয় পর্যায়ে সাঁতার প্রতিযোগিতায় অংশ নিতে ঢাকায় যাচ্ছে কক্সবাজারের ১৭ সাঁতারু। গতকাল বুধবার দুপুরে কক্সবাজার সদর উপজেলা পরিষদ দিঘিতে অনুষ্ঠিত সাঁতার প্রতিযোগিতা থেকে তাদের বাছাই করা হয়। বাংলাদেশ সুইমিং ফেডারেশন ও নৌবাহিনীর যৌথ উদ্যোগে সাঁতারু অন্বেষণ প্রতিযোগিতা ‘সেরা সাঁতারুর খোঁজে বাংলাদেশ’-এর কক্সবাজার জেলার বাছাই পর্বে তারা নির্বাচিত হয়।সাঁতার প্রতিযোগিতার উদ্বোধন করেন জেলা প্রশাসক মো. আলী হোসেন। জেলা ক্রীড়া সংস্থার সহসভাপতি জসিম উদ্দিনের সভাপতিত্বে অনুষ্ঠানে বক্তব্য দেন নৌবাহিনীর কমান্ডার এস এম মাহমুদুর রহমান, জেলা ক্রীড়া সংস্থার সাধারণ সম্পাদক অনুপ বড়ুয়া, সুইমিং ফেডারেশনের সহসভাপতি আবদুল মান্নান, কক্সবাজার সদর উপজেলা পরিষদের চেয়ারম্যান জি এম রহিম উল্লাহ প্রমুখ।চারটি ক্যাটাগরিতে (বিভাগে) অনুষ্ঠিত এই প্রতিযোগিতায় অংশ নেয় ১২৫ জন ছেলে ও ১৯ জন মেয়ে। নির্বাচিত ১৭ জনের মধ্যে ৭ জন মেয়ে। তাদের একজন সাদিয়া আকতার (১৩) জানায়, বাড়ির পুকুরে সে সাঁতার শিখেছে।আরেক সাঁতারু খালেকুজ্জামান (১২) জানায়, ঢাকায় গিয়ে দেশসেরা সাঁতারু হওয়ার চেষ্টা করবে সে। ১১-১২ বছর বিভাগে প্রথম স্থান অধিকার করেছে সে। তার বাড়ি রামু উপজেলার কাউয়াখোপ গ্রামে।
