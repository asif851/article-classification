
আওয়ামী লীগের প্রচার ও প্রকাশনা সম্পাদক হাছান মাহমুদ বলেছেন, বাংলাদেশে আইএসের কোনো এজেন্ডা নেই। এ দেশে আইএসের নামে যেসব হত্যাকাণ্ড হচ্ছে, তার উদ্দেশ্য রাজনৈতিক। এসব হত্যাকাণ্ডের জন্য বিএনপি-জামায়াতকে তিনি দায়ী করেছেন।
আজ মঙ্গলবার দুপুরের দিকে রাজধানীর জাতীয় প্রেসক্লাবের সামনে এক মানববন্ধনে অংশ নিয়ে এসব কথা বলেন হাছান মাহমুদ। গুলশান হামলায় নিহত ব্যক্তিদের স্মরণে জাতীয় গণতান্ত্রিক লীগ এই কর্মসূচির আয়োজন করে।
একই স্থানে অপর একটি মানববন্ধনে জঙ্গিবাদ দমনে সামাজিক বিপ্লবের প্রয়োজনীয়তার কথা বলেছেন খাদ্যমন্ত্রী কামরুল ইসলাম।
আওয়ামী লীগের প্রচার ও প্রকাশনা সম্পাদক বলেন, ইরাক ও সিরিয়ায় আইএসের এজেন্ডা আছে। তারা সেখানকার সরকার হটিয়ে নতুন সরকার প্রতিষ্ঠা করতে চায়। সেখানে তারা ইসলামি রাষ্ট্র বানাতে চায়। বাংলাদেশে আইএসের কোনো এজেন্ডা নেই।
হাছান মাহমুদের ভাষ্য, আইএসের নামে হরকাতুল জিহাদ বা জেএমবি হামলা চালাচ্ছে। তাদের মূল পরিকল্পনাকারী ও প্রশিক্ষণদাতারা জামায়াত-শিবিরের সাবেক কর্মী। জামায়াত-শিবিরের অর্থায়ন এবং বিএনপির চেয়ারপারসন খালেদা জিয়ার আশ্রয়-প্রশ্রয়ে এসব ঘটনা ঘটানো হচ্ছে। এর সুবিধাভোগী হলেন খালেদা জিয়া।  আওয়ামী লীগের প্রচার ও প্রকাশনা সম্পাদক বলেন, খালেদা জিয়া তাঁর উদ্দেশ্য গোপন করে জাতীয় ঐক্যের কথা বলেছিলেন। এরপর তিনি ফের গণমাধ্যমে কথা বলে নিজের অবস্থান পরিষ্কার করেছেন। তিনি বলেছেন, বাংলাদেশে একটি নির্বাচন হলে এই সব হত্যাকাণ্ড-গুপ্তহত্যা বন্ধ হবে। তাঁর এই বক্তব্যে প্রমাণিত হয়, এসব ঘটনায় খালেদা জিয়া ও তাঁর নেতৃত্বাধীন জঙ্গিগোষ্ঠীর হাত রয়েছে।
হাছান মাহমুদ বলেন, এসব হত্যাকাণ্ডের উদ্দেশ্য রাজনৈতিক, ইসলাম প্রতিষ্ঠার জন্য নয়।
