
দেশের কয়েকটি জায়গায় গতকাল শনিবার সড়ক দুর্ঘটনায় চারজন নিহত হয়েছেন। কিশোরগঞ্জে বাস ও ট্রাকের চাপায় দুজন নিহত হন। মৌলভীবাজারে পিকআপের ধাক্কায় এক যুবকের মৃত্যু হয়। কুমিল্লার চৌদ্দগ্রামে বাসের চাপায় এক বৃদ্ধ নিহত হন। ঢাকার বাইরে আমাদের নিজস্ব প্রতিবেদক ও প্রতিনিধিদের পাঠানো খবর:কিশোরগঞ্জ: ভৈরব হাইওয়ে পুলিশ জানায়, সকাল ছয়টার দিকে ঢাকা-সিলেট মহাসড়কের সৈয়দ নজরুল ইসলাম সেতু এলাকার সড়ক পার হওয়ার সময় তাজুল ইসলাম (৫০) নামের একজনকে চাপা দেয় একটি দ্রুতগামী ট্রাক। গুরুতর অবস্থায় ভৈরব উপজেলা স্বাস্থ্য কমপ্লেক্সে নেওয়ার কিছুক্ষণের মধ্যেই তাঁর মৃত্যু হয়। সকাল সাড়ে ১০টার দিকে একই মহাসড়কের নরসিংদীর রায়পুরার মাহমুদাবাদ এলাকায় সড়ক পার হওয়ার সময় পরশমণি (৭৫) নামের আরেক ব্যক্তিকে শ্যামলী পরিবহনের সিলেটগামী একটি যাত্রীবাহী বাস চাপা দেয়। এতে ঘটনাস্থলেই তাঁর মৃত্যু হয়।ভৈরব থানার ভারপ্রাপ্ত কর্মকর্তা (ওসি) মো. সরাফত উল্লাহ জানান, তাজুল ইসলাম ও পরশমণির লাশ ময়নাতদন্তের জন্য কিশোরগঞ্জ সদর হাসপাতাল মর্গে পাঠানো হয়েছে। এ ঘটনায় ভৈরব থানায় পৃথক অপমৃত্যুর মামলা করা হয়েছে।মৌলভীবাজার: মৌলভীবাজার-কুলাউড়া সড়কের কুলাউড়া পৌরসভার ফায়ার সার্ভিস কার্যালয়ের সামনে গতকাল দুপুরে একটি পিকআপ জুবেল মিয়া (২৪) নামের এক যুবককে ধাক্কা দেয়। এতে ঘটনাস্থলেই তাঁর মৃত্যু হয়। জুবেল কুলাউড়া উপজেলার কর্মধা ইউনিয়নের কর্মধা গ্রামের মন্নান মিয়ার ছেলে। কুলাউড়া থানার ভারপ্রাপ্ত কর্মকর্তা (ওসি) মো. হাছানুজ্জামান ঘটনার সত্যতা নিশ্চিত করেছেন।চৌদ্দগ্রাম (কুমিল্লা): গতকাল বিকেলে কুমিল্লার চৌদ্দগ্রামে ঢাকা-চট্টগ্রাম মহাসড়কের মিয়াবাজারে কাঁকড়ি সেতুর উত্তর পাড়ে স্টারলাইন পরিবহনের একটি যাত্রীবাহী বাসের চাপায় জুলফু মিয়া (১০১) নামের এক বৃদ্ধ নিহত হন। পুলিশ বাসটি জব্দ করেছে।
 
