
কক্সবাজারের টেকনাফের সাবরাং এলাকার একটি অটোরিকশা থেকে ৪০ হাজার ইয়াবা বড়িসহ চারজন পাচারকারীকে গ্রেপ্তার করেছে বর্ডার গার্ড বাংলাদেশ (বিজিবি)।
গতকাল বুধবার দিবাগত রাত আটটার দিকে সাবরাং পুরানপাড়া এলাকা থেকে ইয়াবা বড়িগুলো উদ্ধার করা হয়। আটক ব্যক্তিরা হলেন মো. জসিম উদ্দিন (৩০), মো. জমির উদ্দিন (১৯), মো. ওমর ফায়সাল (১৯) ও মোহাম্মদ হোসাইন (৩১)। তাঁদের সবার বাড়ি টেকনাফ পৌরসভার জালিয়াপাড়া গ্রামে। টেকনাফ ২ বর্ডার গার্ড ব্যাটালিয়নের উপ-অধিনায়ক মেজর আবু রাসেল সিদ্দিকী প্রথম আলোকে বলেন, বুধবার দিবাগত রাতে সাবরাং বিওপির নায়েব সুবেদার কাজী রাকিবুল হাসানের নেতৃত্বে একটি বিশেষ টহল দল সাবরাং পুরানপাড়া রাস্তা দিয়ে টহল দিচ্ছিল। এ সময় একটি অটোরিকশাকে থামানোর সংকেত দিলে চালক গাড়িটি আনুমানিক ১৫ গজ দূরে থামিয়ে যাত্রীরা পালানোর চেষ্টাকালে চারজনকে আটক করতে সক্ষম হলেও আরও দুজন পালিয়ে যায়। পরে অটোরিকশায় তল্লাশি চালালে সিটের পেছনে একটি ব্যাগের ভেতর থেকে ১ কোটি ১৯ লাখ ৪২ হাজার টাকা মূল্যের ৩৯ হাজার ৮০৭ ইয়াবা বড়ি পাওয়া যায় এবং ইয়াবা পরিবহনের দায়ে অটোরিকশাটি ও পাচারকারীদের ব্যবহৃত চারটি মুঠোফোন জব্দ করা হয়েছে।উপ-অধিনায়ক মেজর আবু রাসেল সিদ্দিকী বলেন, ইয়াবাসহ আটক পাচারকারীদের থানা-পুলিশের কাছে হস্তান্তর করে টেকনাফ পৌরসভার বানিয়াপাড়া বাসিন্দা মো. জুবায়ের ও মো. হাবিবুল্লাহ ওরফে শিশুকে পলাতক আসামি করা হয়েছে। মাদক আইনে একটি মামলা করা হয়েছে।
