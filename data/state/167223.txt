
পুলিশের মহাপরিদর্শক (আইজিপি) হাসান মাহমুদ খন্দকার বলেছেন, রাজশাহী বিশ্ববিদ্যালয়ের সমাজবিজ্ঞান বিভাগের অধ্যাপক শফিউল ইসলাম হত্যা মামলাকে সর্বোচ্চ গুরুত্ব দিয়ে দেখছে পুলিশ। তিনি আশা করছেন, অতি দ্রুত ইতিবাচক তথ্য পাওয়া যাবে।আজ শনিবার রাজশাহীর চারঘাট উপজেলার সারদায় বাংলাদেশ পুলিশ একাডেমির ৩৪তম বহিরাগত ক্যাডেট উপপরিদর্শক ব্যাচের প্রশিক্ষণ সমাপনী কুচকাওয়াজ অনুষ্ঠান শেষে সাংবাদিকদের এক প্রশ্নের জবাবে হাসান মাহমুদ খন্দকার এ কথা বলেন।শিক্ষক হত্যার দায় স্বীকার করে আনসার আল ইসলাম বাংলাদেশ-২-এর ফেসবুক ওয়েব পেজ সম্পর্কে আইজি বলেন, ‘আমরা দীর্ঘদিন ধরে জঙ্গিবাদ নিয়ে কাজ করছি। আশা করি, ফেসবুক পেজটির সঙ্গে জড়িতদেরও আমরা শনাক্ত করে আইনের আওতায় আনতে পারব।’রাজশাহী বিশ্ববিদ্যালয়সহ আশপাশের এলাকার সার্বিক নিরাপত্তা বিধান প্রসঙ্গে হাসান মাহমুদ খন্দকার বলেন, কোনো একটি ঘটনা ঘটার পর সার্বিক পরিস্থিতি বিবেচনা করতে হয়। রাজশাহী বিশ্ববিদ্যালয় একটি গুরুত্বপূর্ণ এলাকা হওয়ায় সেখানে আইনশৃঙ্খলা পরিস্থিতি স্বাভাবিক রাখার স্বার্থে আরও স্থাপনা বসানোর প্রয়োজন হলে জনস্বার্থে তা করা হবে।
এর আগে সকাল নয়টায় প্রশিক্ষণপ্রাপ্ত উপপরিদর্শকদের উদ্দেশে দেওয়া বক্তব্যে আইজিপি বলেন, ‘ঔপনিবেশিক পুলিশি সংস্কৃতি ও মানসিকতার পরিবর্তন ঘটিয়ে একটি ইতিবাচকতার সূচিমুখ খুলে দেয়ার দায়িত্ব আমাদের সকলের। জনমনে এই ধারণা সৃষ্টি করতে হবে, “ভীতি নয়, প্রীতির প্রতীক” বাংলাদেশ পুলিশ। প্রধানমন্ত্রী শেখ হাসিনা ঘোষিত “রূপকল্প ২০২১” বাস্তবায়নের লক্ষ্যে পুলিশ বিভাগের সার্বিক কর্মকাণ্ডে গতি সঞ্চার করতে বাংলাদেশ পুলিশ অঙ্গীকারবদ্ধ।’
এর আগে পুলিশ একাডেমির প্যারেড মাঠে মহাপুলিশ পরিদর্শক অভিবাদন গ্রহণ, কুচকাওয়াজ পরিদর্শন ও বিভিন্ন বিষয়ে শ্রেষ্ঠত্ব অর্জনকারীদের পদক দেন। এদের মধ্যে ড্রিলে সাকলাইন ইবনে রশিদ, পিটি ও বাঁধা অতিক্রমে রাজিয়া বেগম, মাসকেট্রিতে বোরহান উদ্দিন ভূইয়া, অশ্ব চালনায় মোশাররফ হোসাইন চৌধুরী এবং আইন ও সব বিষয়ে সেরা ক্যাডেট নির্বাচিত হয়েছেন নাজমুল ইসলাম খান। কুচকাওয়াজ অনুষ্ঠানের মধ্য দিয়ে ১ হাজার ৩২১ জন বহিরাগত ক্যাডেট উপপরিদর্শক তাঁদের এক বছর মেয়াদি মৌলিক প্রশিক্ষণ শেষ করেন।
অনুষ্ঠানে পুলিশ একাডেমির অধ্যক্ষ নাইম আহম্মেদ, উপাধ্যক্ষ সোহরাব হোসেনসহ পুলিশের ঊর্ধ্বতন কর্মকর্তারা উপস্থিত ছিলেন।
