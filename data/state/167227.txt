
ইউনেসকোর ৩৯তম সাধারণ সম্মেলনে তৃতীয়বারের মতো সংস্থাটির নির্বাহী বোর্ডের সদস্য নির্বাচিত হয়েছে বাংলাদেশ। গতকাল বুধবার ফ্রান্সের প্যারিসে ইউনেসকোর সদর দপ্তরে সংস্থাটির সদস্য রাষ্ট্রগুলোর ভোটে বাংলাদেশ সদস্য নির্বাচিত হয়। শিক্ষা মন্ত্রণালয়ের বিজ্ঞপ্তিতে বলা হয়, বাংলাদেশ আগামী ২০১৭-২০২১ মেয়াদের জন্য ইউনেসকোর নির্বাহী বোর্ডের সদস্য নির্বাচিত হলো বাংলাদেশ। নির্বাচনে বাংলাদেশ ১৮৪ ভোটের মধ্যে ১৪৪ ভোট পায়। ফল প্রকাশের পর পর সম্মেলনে যোগ দেওয়া শিক্ষামন্ত্রী নুরুল ইসলাম নাহিদ প্রধানমন্ত্রী শেখ হাসিনাকে ফোন করে অভিনন্দন জানান। প্রধানমন্ত্রী শেখ হাসিনাও সাধারণ সম্মেলনে অংশগ্রহণকারী বাংলাদেশ প্রতিনিধিদলকে অভিনন্দন জানান। সম্মেলনে শিক্ষামন্ত্রীর নেতৃত্বে বাংলাদেশ প্রতিনিধিদলে আরও রয়েছেন মাধ্যমিক ও উচ্চশিক্ষা বিভাগের সচিব মো. সোহরাব হোসাইন, অতিরিক্ত সচিব চৌধুরী মুফাদ আহমেদ, বাংলাদেশ ইউনেসকো জাতীয় কমিশনের সচিব মো. মনজুর হোসেন।
