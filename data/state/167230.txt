
কুষ্টিয়ার খোকসা উপজেলায় একতারপুর গ্রামের মাঠ থেকে গুলি, গ্রেনেড ও ককটেল উদ্ধার করেছে পুলিশ। আজ সোমবার দুপুরে উপজেলার জানিপুর ইউনিয়নের একতারপুর গ্রামে একটি পানের বরজে মাটির নিচ থেকে এগুলো উদ্ধার করা হয়।
খোকসা উপজেলা নির্বাহী কর্মকর্তা (ইউএনও) সেলিনা বানু ও থানার ভারপ্রাপ্ত কর্মকর্তা (ওসি) নাজমুল হুদা ঘটনাস্থল পরিদর্শন করেছেন।
পুলিশ ও স্থানীয় বাসিন্দাদের সঙ্গে কথা বলে জানা যায়, একতারপুর গ্রামের স্কুলশিক্ষক সুকুমার চক্রবর্তী গ্রামের মাঠে তাঁর পানের বরজে প্রতি বছর শ্রমিক দিয়ে মাটি কাটেন। সোমবার সকালে জমিতে পানি নিষ্কাশনের জন্য পানের বরজে শ্রমিকেরা মাটি কেটে নালা তৈরি করছিলেন। বেলা একটার দিকে মাটি কাটার সময় এক শ্রমিকের কোদালে মাটির নিচে শক্ত কিছু আটকে যায়। তিনি মাটি সরিয়ে গুলি দেখতে পান। বিষয়টি শিক্ষক সুকুমারকে জানান শ্রমিকেরা। মুঠোফোনে সুকুমার বিষয়টি ইউএনও ও ওসিকে জানায়।
ওসি নাজমুল হুদা প্রথম আলোকে বলেন, ঘটনাস্থলে গিয়ে মাটির প্রায় এক হাত গভীরে পরিত্যক্ত অবস্থায় রাইফেলের ২৪০টি গুলি, তিনটি আর্জেস গ্রেনেড ও দুইটি ককটেল উদ্ধার করা হয়। পরে সেগুলো থানায় নেওয়া হয়। গুলিগুলো এখনো তাজা রয়েছে। গ্রেনেড ও বোমাগুলো ঠিক আছে কি না তা নিশ্চিত হওয়া যায়নি। এ জন্য গ্রেনেড ও বোমা বিশেষজ্ঞদের সহায়তা নেওয়া হবে।
ওসি আরও বলেন, এ ঘটনায় কোনো মামলা হচ্ছে না। উদ্ধার করা গুলি-গ্রেনেড পুলিশ লাইনে পাঠানো হবে। ধারণা করা হচ্ছে, এগুলো ৫ / ৬ বছর আগে মাটির নিচে পুঁতে রাখা হয়েছিল।
ইউএনও সেলিনা বানু প্রথম আলোকে বলেন, ‘খবর পেয়ে ঘটনাস্থল পরিদর্শন করেছি। জেনেছি গ্রেনেডগুলো খুবই শক্তিশালী।’
