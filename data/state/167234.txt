

বিজ্ঞানবিষয়ক লেখক অভিজিৎ​ রায়ের সন্দেহভাজন ছয় খুনির ভিডিও প্রকাশ করেছে ঢাকা মেট্রোপলিটন পুলিশ (ডিএমপি)। আজ দুপুরে এই ছয়জনের ভিডিও ফুটেজ প্রকাশ করা হয়েছে বলে জানিয়েছেন ডিএমপির গণমাধ্যম শাখার উপকমিশনার মাসুদুর রহমান।
মোট সাতটি ​ভিডিও ফুটেজ থেকে ছয়জনকে সন্দেহভাজন খুনি হিসেবে পুলিশ চিহ্নিত করেছে। তবে এদের নাম–পরিচয় সম্পর্কে এখনো তারা নিশ্চিত হতে পারেনি। ভিডিওর ছবি দেখে কেউ এদের শনাক্ত করতে পারলে তাদের সে সম্পর্কিত তথ্য জানানোর জন্য পুলিশের পক্ষ থেকে অনুরোধ করা হয়েছে।
২০১৫ সালের ২৬ ফেব্রুয়ারি ঢাকা বিশ্ববিদ্যালয়ের টিএসসির বিপরীত পাশে খুন হন অভিজিৎ​ রায়। এ সময় তাঁর স্ত্রী রাফিদা আহমেদ আহত হন।অভিজিৎ​ ঢাকা বিশ্ববিদ্যালয়ের শিক্ষক অধ্যাপক অজয় রায়ের ছেলে।
