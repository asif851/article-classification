
১৮-দলীয় জোটের ডাকা তৃতীয় দফার ৭২ ঘণ্টার অবরোধ বাড়িয়ে ১৪৪ ঘণ্টা করা হয়েছে। এ অবরোধ চলবে ১৩ ডিসেম্বর শুক্রবার ভোর ছয়টা পর্যন্ত।
আজ সোমবার অজ্ঞাত স্থান থেকে পাঠানো ভিডিও বার্তায় এ কর্মসূচি ঘোষণা করেন বিএনপির যুগ্ম মহাসচিব সালাহউদ্দিন আহমদ।
ভিডিও বার্তায় সালাহউদ্দিন আহমদ বলেন, ১৩ ডিসেম্বর শুক্রবার বাদ জুমা অবরোধে নিহত ব্যক্তিদের স্মরণে সারা দেশে গায়েবানা জানাজা অনুষ্ঠিত হবে। ১৪ ডিসেম্বর হবে বুদ্ধিজীবী দিবসের আলোচনা। ১৫ তারিখ সারা দেশে বিক্ষোভ কর্মসূচি ও ১৬ ডিসেম্বর বিজয় দিবসের কর্মসূচি পালন করবে বিএনপির নেতৃত্বাধীন ১৮ দল।

