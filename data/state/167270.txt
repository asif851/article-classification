
প্রধান নির্বাচন কমিশনার (সিইসি) কাজী রকিব উদ্দীন আহমেদ বলেছেন, বিদেশি পর্যবেক্ষকেরা নির্বাচন পর্যবেক্ষণে না আসার সিদ্ধান্ত নিয়েছেন। কিন্তু অন্যরা তো আছেন। দেশীয় পর্যবেক্ষকেরাও পর্যবেক্ষণ করবেন। গতকাল সোমবার সন্ধ্যায় নির্বাচন কমিশনে সাংবাদিকদের এক প্রশ্নের জবাবে সিইসি এ কথা বলেন।গত রোববার কমনওয়েলথ এবং গতকাল সোমবার যুক্তরাষ্ট্র সরকার জানিয়েছে, তারা একতরফা নির্বাচনে পর্যবেক্ষক পাঠাবে না। তার আগে ইউরোপীয় ইউনিয়নও একই সিদ্ধান্ত জানিয়েছিল।এ প্রসঙ্গে জানতে চাইলে কাজী রকিব উদ্দীন বলেন, ‘আমরা তাদের দাওয়াত করেছি। নির্বাচন পর্যবেক্ষণে তাদের নিজস্ব কিছু নীতিমালা ও পদ্ধতি আছে। সেসব বিচার-বিবেচনা করে তারা সিদ্ধান্ত নেবে নির্বাচন পর্যবেক্ষণ করবে কী করবে না।’বিদেশি পর্যবেক্ষকেরা না এলে নির্বাচন প্রশ্নবিদ্ধ হবে কি না, জানতে চাইল সিইসি বলেন, ‘দেশীয় পর্যবেক্ষকেরাও আছেন, তাঁরা দেখবেন। আপনারাও আছেন, নিজেরা দেখবেন, দেশের মানুষকে দেখাবেন।’
