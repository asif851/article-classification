
নির্বাচনকে নাস্তিকদের ব্যবস্থা বলে ঘোষণা করেছে পাকিস্তান তালেবান। নির্বাচনের দিন আত্মঘাতী হামলা চালানো হবে বলেও হুমকি দিয়েছে তারা। তা সত্ত্বেও দেশটিতে গানে গানে নির্বাচনী প্রচার জমজমাট হয়ে উঠেছিল।বিশেষ করে, ইমরান খানের পাকিস্তান তেহরিক-ই-ইনসাফ (পিটিআই) দলের নির্বাচনী প্রচারণার একটা বড় অংশ জুড়ে ছিল গান।পাকিস্তানের মোট জনসংখ্যার ৭০ শতাংশের বয়স ৩৫ বছরের নিচে। আজকের নির্বাচনে এক কোটি ৮০ লাখ তরুণ ভোটার ভোট দেবেন। কোনো রাজনৈতিক দলই এই তরুণ জনগোষ্ঠীর কথা আগে ভাবেনি। বরং সব সময়ই তাদের অবজ্ঞা করা হয়েছে। তরুণ ভোটারদের শক্তির দিকটি আমলে নিয়েছেন ক্রিকেটার থেকে রাজনীতিক বনে যাওয়া ইমরান খান। তাই শুরু থেকেই পরিবর্তনের কথা বলছেন তিনি।গত মঙ্গলবার লাহোরে এক নির্বাচনী সমাবেশের মঞ্চ থেকে পড়ে আহত হয়ে রাজধানী ইসলামাবাদের একটি হাসপাতালে চিকিত্সাধীন আছেন পিটিআই দলের এই নেতা। গত বৃহস্পতিবার নির্বাচনী প্রচারণার শেষ দিন হাসপাতালের বিছানায় শুয়ে পরিবর্তনের জন্য দেশবাসীকে ঐক্যবদ্ধ হওয়ার আহ্বান জানান তিনি। ভিডিওলিংকের মাধ্যমে দেওয়া সর্বশেষ ওই ভাষণে ইমরান বলেন, ‘আল্লাহ আপনাদের সুবর্ণ সুযোগ দিয়েছেন। এ সুযোগকে হেলায় ফেলবেন না। আপনাদের পরিবর্তনের সুযোগ দেওয়া উচিত।’ তিনি বলেন, ‘একটি নতুন পাকিস্তান সৃষ্টি না হওয়া পর্যন্ত আল্লাহ আমাকে এই পৃথিবী থেকে নেবেন না।’নির্বাচনকে সামনে রেখে
পরিবর্তনের ভাবনাকে মাথায় রেখে সুরকার আতাউল্লাহ নিয়াজি এসহাখএলভি পিটিআই দলের নির্বাচনী প্রচারের জন্য একটি গান রচনা করেছেন। ‘নয়া পাকিস্তান গড়ব’ শিরোনামের গানটি পাকিস্তানে ব্যাপক জনপ্রিয়তা পেয়েছে।তালেবানের হুমকির কারণে এবার নির্বাচনী প্রচারণায় নেতার অংশগ্রহণ ছিল কম। তার মধ্যেও গানে গানে পিটিআই তাদের প্রচারণা চালিয়েছে। ইমরানের সমাবেশ ও দলটির প্রত্যেকটি তথ্যকেন্দ্রে এই গান বেজেছে।গানটির সঙ্গে সংশ্লিষ্টরা বলছেন, উদ্দিষ্ট ভোটারদের কথা বিবেচনায় নিয়েই গানটি নির্বাচন করা হয়েছে।ইমরান খানের দীর্ঘদিনের সমর্থক সংগীত শিল্পী সালমান আহমেদ বলেন, গান ও ইমরান পরস্পরের সমর্থক। তিনিই নুসরাত ফতেহ আলী খানকে প্রচারে এনেছেন এবং আন্তর্জাতিক অঙ্গনে নিয়ে গেছেন।ইমরানের বোন এলিমা খান বলেন, আমাদের নির্বাচনী প্রচারের গানগুলো সামাজিক সচেতনতারই অংশ। এই গান ভোটারদের সচেতনতাকে জাগ্রত করবে।ইমরান সংগীতানুরাগী হিসেবেই পরিচিত। পাকিস্তানে ১৯৮০ এর দশকের শেষ দিকে পপ ব্যান্ডের প্রচলন শুরু হয়। পরে ইমরানের কারণেই তা জনপ্রিয়তা অর্জন করে।পাকিস্তানে নির্বাচনী প্রচারণায় গানের ব্যবহার নতুন নয়। তবে তালেবানের হুমকির মুখে এবারের নির্বাচনী প্রচারণায় গানের ব্যবহারের বিশেষত্ব রয়েছে। কারণ তালেবানরা নির্বাচনী প্রক্রিয়া ও গান-বাজনা উভয়েরই ঘোরতর বিরোধী।দেশটির সাবেক প্রধানমন্ত্রী ও পাকিস্তান মুসলিম লিগের (পিএমএল-এন) প্রধান নওয়াজ শরিফও তাঁর নির্বাচনী প্রচারণায় গান ব্যবহার করেছেন। ‘তোমাদের কাছে আমার ওয়াদা’ গান দিয়ে ভোটার টানার চেষ্টা করেছেন নওয়াজ।
