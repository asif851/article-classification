
পার্বত্য চট্টগ্রাম জনসংহতি সমিতির সভাপতি ও আঞ্চলিক পরিষদ চেয়ারম্যান জ্যোতিরিন্দ্র বোধিপ্রিয় (সন্তু) লারমা বলেছেন, জুম্ম জাতির অস্তিত্ব রক্ষায় মহান নেতা মানবেন্দ্র নারায়ণ (এমএন) লারমা যে সংগ্রাম শুরু করে গেছেন, তা অব্যাহত রাখতে হবে।গতকাল সোমবার সাবেক সাংসদ ও জনসংহতি সমিতির প্রতিষ্ঠাতা এমএন লারমার ৭৫তম জন্মবার্ষিকী উপলক্ষে আয়োজিত আলোচনা সভায় প্রধান অতিথির বক্তব্যে সন্তু লারমা এসব কথা বলেন। এমএন লারমা মেমোরিয়াল ফাউন্ডেশন ও গিরিসুর শিল্পী গোষ্ঠী যৌথভাবে এ আলোচনা সভার আয়োজন করে।এমএন লারমা মেমোরিয়াল ফাউন্ডেশনের সভাপতি বিজয় কেতন চাকমার সভাপতিত্বে বিকেল চারটায় শিল্পকলা একাডেমী মিলনায়তনে আলোচনা সভায় সন্তু লারমা বলেন, ১৯৪৭, ’৬০ ও ’৭২ সালে পার্বত্য চট্টগ্রামের আদিবাসীদের সংখ্যালঘুতে পরিণত করার যে ষড়যন্ত্র দেখে এমএন লারমা সংগ্রাম শুরু করেছিলেন, সে ষড়যন্ত্র এখনো বিদ্যমান।আলোচনা সভায় বিশেষ অতিথি ছিলেন চাকমা সার্কেলপ্রধান রাজা দেবাশীষ রায় ও রাঙামাটি থেকে নির্বাচিত সাংসদ ঊষাতন তালুকদার। বক্তব্য রাখেন আঞ্চলিক পরিষদ সদস্য মাধবী লতা চাকমা, ঐক্য ন্যাপের সাধারণ সম্পাদক আসাদুল্লাহ তারেক, সাংবাদিক বিপ্লব রহমান ও পাহাড়ি ছাত্র পরিষদের সাবেক সভাপতি ত্রিজিনাদ চাকমা।
