
যোগাযোগমন্ত্রী ওবায়দুল কাদের হরতাল প্রত্যাহার করার জন্য  জামায়াতে ইসলামীর  প্রতি আহ্বান জানিয়েছেন। ঈদ শেষে যাত্রীদের সমস্যার কথা ভেবে এবং কর্মস্থলে ফেরার বিষয়টি বিবেচনা করে এ সময়ে হরতাল না দেওয়ার জন্য তিনি দলটির প্রতি আহ্বান জানান। আজ শুক্রবার সকালে মহাখালী বাস টার্মিনাল পরিদর্শনকালে সাংবাদিকদের সঙ্গে আলাপকালে যোগাযোগমন্ত্রী এসব কথা বলেন। তিনি  বিভিন্ন বাস কাউন্টারে গিয়ে ঘরমুখো যাত্রীদের সঙ্গে কথা বলেন, তাঁদের সুবিধা-অসুবিধার খোঁজ নেন এবং টিকিট কালোবাজারি হচ্ছে কি না, অনুসন্ধান করে দেখেন। খবর বাসসের। মন্ত্রী বলেন, ‘গণতান্ত্রিক আন্দোলনে হরতাল দেওয়ার অধিকার সবার রয়েছে, তবে এর অপব্যবহারের কারণে এ অস্ত্রটি ভোঁতা হয়ে গেছে। মানুষ হরতাল প্রত্যাখ্যান করেছে। মানুষ এখন হরতালেও গাড়ি চালাচ্ছে।’ মন্ত্রী আরও বলেন, জাতীয় সড়ক, মহাসড়ক, আঞ্চলিক সড়কগুলোকে যানবাহন চলাচলের জন্য পুরোপুরি উপযোগী করে তোলা হয়েছে। রাজধানীর যানজট পরিস্থিতি সম্পর্কিত সাংবাদিকদের এক প্রশ্নের জবাবে ওবায়দুল কাদের বলেন, ‘যানজট এখন শুধু ঢাকায় নয়, নিউইয়র্কসহ অন্য সিটিগুলোতেও রয়েছে। মেট্রোরেল-উড়ালসড়ক নির্মাণ শেষ হলে আশা করি যানজট কমবে।’ ঘরমুখো যাত্রীদের নিরাপত্তা প্রসঙ্গে  তিনি বলেন, প্রতিটি বাস টার্মিনালে সিসি ক্যামেরা (ক্লোজ সার্কিট ক্যামেরা), পুলিশ-র্যাব ও মালিক সমিতির প্রতিনিধিদের উপস্থিতি নিশ্চিত করা হয়েছে। পাশাপাশি বিআরটিসির স্পেশাল সার্ভিস চালু করা হয়েছে। সুষ্ঠুভাবে ঘরমুখো মানুষ যাতায়াত করতে পারবে বলে যোগাযোগ মন্ত্রী আশা প্রকাশ করেন ।
এ সময় মন্ত্রীর সঙ্গে মালিক-শ্রমিক নেতারা ও যোগাযোগ মন্ত্রণালয়ের ঊর্ধ্বতন কর্মকর্তারা উপস্থিত ছিলেন।
গতকাল বৃহস্পতিবার এক রিট আবেদনের রায়ে রাজনৈতিক দল হিসেবে নির্বাচন কমিশনে জামায়াতে ইসলামীর নিবন্ধন অবৈধ ও বাতিল ঘোষণা করেন হাইকোর্ট। এই রায়ের বিরুদ্ধে জামায়াত আগামী ১২ ও ১৩ অগাস্ট ৪৮ ঘণ্টার হরতাল আহ্বান করেছে।
 
