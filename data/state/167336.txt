
বরিশালে দাখিল পরীক্ষায় নকল সরবরাহের দায়ে এক শিক্ষককে এক বছরের কারাদণ্ড দেওয়া হয়েছে। একই অভিযোগে পরীক্ষা কেন্দ্রের দুজন কেন্দ্র সহকারী সচিব এবং দুই পরীক্ষককে বহিষ্কার করা হয়েছে। তাঁদের প্রত্যেককে ২০ হাজার টাকা জরিমানা করা হয়।
আজ মঙ্গলবার দুপুর ১২টার দিকে বরিশালের উজিরপুর উপজেলার উজিরপুর আলিম মাদ্রাসা কেন্দ্রে ওই দণ্ড দেন উপজেলা নির্বাহী কর্মকর্তা (ইউএনও) ঝুমুর বালা।
এ ব্যাপারে ঝুমুর বালা প্রথম আলোকে বলেন, ‘মুঠোফোনে পাওয়া তথ্যের ভিত্তিতে উপজেলার ডাকবাংলা সড়কের একটি বাড়ি থেকে উত্তর তৈরির সময় হাতেনাতে কালিহাতি মাদ্রাসার ইংরেজি বিভাগের শিক্ষক ওমর ফারুককে আটক করা হয়। পরে ভ্রাম্যমাণ আদালত বসিয়ে তাঁকে এক বছরের কারাদণ্ড দেওয়া হয়েছে। পরে তাঁকে উজিরপুর থানা-পুলিশের কাছে হস্তান্তর করা হয়েছে। দণ্ডপ্রাপ্ত শিক্ষকের মুঠোফোনে প্রশ্নপত্র এবং উত্তর পাওয়া গেছে। এই প্রক্রিয়ার সঙ্গে যুক্ত থাকার অভিযোগে দুই কেন্দ্র সহকারী সচিবসহ চারজনকে পরীক্ষার দায়িত্ব থেকে বহিষ্কার করা হয়েছে। বহিষ্কার করা চারজন হলেন ওই পরীক্ষা কেন্দ্রের সহকারী সচিব ও কালিহাতি মাদ্রাসার অধ্যক্ষ মো. আক্তার হোসেন, শিক্ষক রফিকুল ইসলামকে, কেন্দ্র সহকারী সচিব সাকরাল মাদ্রাসার অধ্যক্ষ মো. ইব্রাহিম, শিক্ষক রমিজউদ্দিনকে বহিষ্কার করা হয়েছে।’
