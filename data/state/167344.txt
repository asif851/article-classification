
চট্টগ্রামের রাঙ্গুনিয়া উপজেলায় পাহাড় কাটতে গিয়ে চাপা পড়ে এক শিশুসহ তিনজনের মৃত্যু হয়েছে। আজ শনিবার বেলা আড়াইটার দিকে উপজেলার দক্ষিণ রাজানগর ইউনিয়নের মোহাম্মদপুর ৪ নম্বর ওয়ার্ড এলাকায় এই দুর্ঘটনা ঘটে।
নিহত ব্যক্তিরা হলেন দক্ষিণ রাজানগর ইউনিয়নের মোহাম্মদপুর ৪ নম্বর ওয়ার্ড এলাকার বাসিন্দা মো. সাকিব (১০, শ্রমিক আমির আলী (৩৭) ও মো. দিদার (৩৮)।
উপজেলা নির্বাহী কর্মকর্তা (ইউএনও) মো. কামাল হোসেন বিষয়টির সত্যতা নিশ্চিত করে বলেন, দুপুরে আমির আলী ও দিদার পাহাড় কাটছিলেন। এ সময় ওপর থেকে পাহাড়ের একটা অংশ ধসে নিচে পড়ে যায়। এতে আমির, দিদার ও পাশে থাকা শিশু সাকিব চাপা পড়ে। এতেই তাঁদের মৃত্যু হয়।
