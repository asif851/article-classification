
সিরাজগঞ্জের রায়গঞ্জ উপজেলায় আজ রোববার বিকেলে শ্যাম কুল (২৬) নামের এক চাল ব্যবসায়ীর লাশ উদ্ধার করেছে পুলিশ। তাঁর বাড়ি উপজেলার ঘুড়কা গ্রামে।
সলঙ্গা থানার পুলিশ ও এলাকাবাসী সূত্রে জানা যায়, শ্যাম কুল তাঁর বাড়ি থেকে দুপুরের পর বের হয়ে বাজারে নিজের চালের দোকানে যান। বিকেলে বাজারের লোকজন তাঁর দোকান বন্ধ দেখে বেড়ার ফাঁক দিয়ে উঁকি দিয়ে শ্যাম কুলকে গলায় ফাঁস লাগানো অবস্থায় দেখেন। পরে তাঁরা তাঁর বাড়ির লোকজনকে খবর দেন। তাঁর পরিবারের সদস্যরা থানায় খবর দিলে পুলিশ বিকেল পাঁচটার দিকে গিয়ে লাশ উদ্ধার করে।
সলঙ্গা থানার ভারপ্রাপ্ত কর্মকর্তা (ওসি) মোস্তাফিজুর রহমান বলেন, এ ব্যাপারে থানায় একটি অপমৃত্যুর মামলা হয়েছে। ময়নাতদন্তের জন্য লাশ সিরাজগঞ্জ সদর হাসপাতালে পাঠানো হয়েছে।
