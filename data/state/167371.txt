
বর্ডার গার্ড বাংলাদেশ (বিজিবি) ও মিয়ানমারের বর্ডার গার্ড পুলিশের (বিজিপি) মধ্যে সেক্টর কমান্ডার পর্যায়ে পতাকা বৈঠক শুরু হচ্ছে। আজ বৃহস্পতিবার মিয়ানমারের মংডু শহরে এ বৈঠক হওয়ার কথা।
দুই দেশের সীমান্তে উত্তেজনা, বিজিবির এক সদস্যকে গুলি করে হত্যা ও তাঁর অস্ত্র-গুলি ফেরতের বিষয় এ পতাকা বৈঠকে আলোচিত হবে। এ ছাড়া বৈঠকে উভয় দেশের মধ্যে বন্ধুত্বপূর্ণ সম্পর্ক বজায় রাখার কর্মকৌশল প্রণয়ন করা হবে বলে বিজিবি সূত্র জানিয়েছে।
পতাকা বৈঠকে অংশ নিতে আজ সকাল সাড়ে আটটার দিকে ২৩ সদস্যের বাংলাদেশ প্রতিনিধিদল টেকনাফ স্থলবন্দরের জেটি দিয়ে মিয়ানমারের মংডু শহরের উদ্দেশে রওনা দেয়। প্রতিনিধিদলের নেতৃত্ব দিচ্ছেন বিজিবি কক্সবাজার সেক্টর কমান্ডার কর্নেল খন্দকার ফরিদ হাসান। তাঁর সঙ্গে আছেন বান্দরবানের সেক্টর কমান্ডার কর্নেল সাইফুল ইসলাম।
মংডু শহরের উদ্দেশে রওনা দেওয়ার আগে আজ সকালে খন্দকার ফরিদ হাসান প্রথম আলোকে বলেন, ‘বেলা ১১টার দিকে এ পতাকা বৈঠকটি শুরু হবে।’
গত ২৮ মে নাইক্ষ্যংছড়ি উপজেলার দোছড়ি সীমান্ত এলাকায় বিজিপির গুলিতে বিজিবির নায়েক সুবেদার মিজানুর রহমান নিহত হন। তাঁর ব্যবহূত একটি এসএমজি, চারটি ম্যাগাজিন ও ১২০টি গুলি নিয়ে যায় বিজিপি। এ ঘটনা নিয়ে দুই দেশের সীমান্তে উত্তেজনা বিরাজ করছে।
