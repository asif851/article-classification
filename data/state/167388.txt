
কুমিল্লার মনোহরগঞ্জ উপজেলায় বিরোধের জেরে এক ব্যক্তিকে ধারালো অস্ত্র দিয়ে কুপিয়ে হত্যা করা হয়েছে। এ ঘটনায় সাতজনকে আটক করেছে পুলিশ।
গতকাল বুধবার রাতে উপজেলার হাসনাবাদ ইউনিয়নে ওই ব্যক্তিকে কুপিয়ে জখম করা হয়। হাসপাতালে নেওয়ার পর তাঁকে মৃত ঘোষণা করা হয়।
নিহত ব্যক্তির নাম আহসান হাবিব (৩২)। তাঁর বাড়ি ইউনিয়নের কাশই গ্রামে। তিনি সরকারদলীয় রাজনীতির সঙ্গে যুক্ত ছিলেন বলে জানা গেছে।
মনোহরগঞ্জ থানার ভারপ্রাপ্ত কর্মকর্তা (ওসি) মোহাম্মদ শামসুজ্জামান বলেন, পূর্ববিরোধের জের ধরে গতকাল সন্ধ্যার দিকে কাশই গ্রামে দুই পক্ষের মধ্যে কথা-কাটাকাটি হয়। এ সময় আহসান হাবিব বিরোধ মেটাতে যান। একপর্যায়ে দুই পক্ষের মধ্যে সংঘর্ষ হয়। আহসান হাবিবকে ধারালো অস্ত্র দিয়ে কোপানো হয়। গুরুতর আহত অবস্থায় রাতে সাড়ে ১১টার দিকে হাসপাতালে নেওয়া হলে তাঁকে মৃত ঘোষণা করেন চিকিৎসক।
পুলিশ জানায়, এ ঘটনায় মামলা হবে। এর মধ্যে সাতজনকে আটক করা হয়েছে।
