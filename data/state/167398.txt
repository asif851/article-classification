
চট্টগ্রামে রেলে নিয়োগ-সংক্রান্ত দুর্নীতির দুই মামলায় বরখাস্ত হওয়া রেলওয়ে পূর্বাঞ্চলের সাবেক মহাব্যবস্থাপক ইউসুফ আলী মৃধাকে বাদ দিয়ে অভিযোগপত্র দাখিল করেছে দুর্নীতি দমন কমিশন (দুদক)।আজ রোববার দুপুর ১২টার দিকে চট্টগ্রাম মুখ্য মহানগর হাকিম মশিউর রহমান চৌধুরীর আদালতে অভিযোগপত্র দাখিল করা হয়।দুদকের আইনজীবী মাহমুদুল হক প্রথম আলোকে বলেন, রেলে খাদ্য পরিদর্শক (ফুড ইন্সপেক্টর) ও লোকো মাস্টারপদে নিয়োগে দুর্নীতি-সংক্রান্ত দুই মামলায় ইউসুফ আলী মৃধাকে বাদ দিয়ে অভিযোগপত্র দেওয়া হয়েছে। তিনি আরও জানান, খাদ্য পরিদর্শক পদে নিয়োগ-সংক্রান্ত দুর্নীতি মামলায় মৃধাকে বাদ দিয়ে রেলওয়ে পূর্বাঞ্চলের অতিরিক্ত প্রধান যন্ত্র প্রকৌশলী হাফিজুর রহমানকে আসামি করা হয়েছে। আর সহকারী লোকো মাস্টারপদে নিয়োগ-সংক্রান্ত দুর্নীতি মামলায় মৃধাকে বাদ দিয়ে ৩২ জনকে আসামি করা হয়েছে।
২০১২ সালের ১৩ সেপ্টেম্বর চট্টগ্রাম নগরের কোতোয়ালি থানায় রেলওয়ের সহকারী লোকো মাস্টারপদে নিয়োগে দুর্নীতির অভিযোগে মামলা দায়ের করা হয়। ওই মামলায় ইউসুফ আলী মৃধাসহ তিনজনকে আসামি করা হয়। দুদকের সহকারী পরিচালক এস এম রাশেদুর রেজা মামলাটি দায়ের করেন।২০১৩ সালের ১৭ জুলাই কোতোয়ালি থানায় খাদ্য পরিদর্শক পদে নিয়োগে দুর্নীতির মামলা দায়ের করা হয়। ওই মামলারও আসামি ছিলেন ইউসুফ আলী মৃধা। দুদকের সহকারী পরিচালক মোহাম্মদ কামরুজ্জামান মামলাটি দায়ের করেন।
