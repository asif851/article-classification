
জাহাঙ্গীরনগর বিশ্ববিদ্যালয়ের অর্থনীতি বিভাগ থেকে পড়াশোনা শেষ করে বছর খানেক আগে চাকরিজীবন শুরু করেছিলেন আসিফ মাহমুদ ওরফে শোভন (২৮)। সব ঠিকঠাক চলছিল। ২৪ ফেব্রুয়ারি বিয়েও ঠিক হয়েছিল তাঁর। কিন্তু এক সড়ক দুর্ঘটনায় এলোমেলো হয়ে গেছে সব।মোটরসাইকেলে করে ঢাকা থেকে টাঙ্গাইল যাওয়ার পথে গাজীপুরের কালিয়াকৈর উপজেলার চন্দ্রা এলাকায় গতকাল রোববার ট্রাকের ধাক্কায় নিহত হন আসিফ। গত শনিবার অফিসের কাজে ঢাকায় এসেছিলেন তিনি।স্বজনেরা জানান, আসিফের বাবা আখতার হামিদ ও মা আফরোজা খানম সরকারি চাকরিজীবী ছিলেন। দুজনেই এখন অবসরপ্রাপ্ত। তাঁদের তিন সন্তানের মধ্যে আসিফ সবার ছোট। জাহাঙ্গীরনগর বিশ্ববিদ্যালয়ের অর্থনীতি বিভাগের ৩৭তম ব্যাচের শিক্ষার্থী ছিলেন তিনি। ২০১৫ সালের ২৯ ডিসেম্বর ম্যানেজমেন্ট ট্রেইনি অফিসার হিসেবে মার্কেন্টাইল ব্যাংকে যোগ দেন। কর্মরত ছিলেন টাঙ্গাইলে ব্যাংকটির সখীপুর শাখায়। রাজধানীর শেওড়াপাড়ায় বাসা থাকলেও আখতার ও আফরোজা দম্পতি ছোট ছেলে আসিফের সঙ্গে সখীপুরেই থাকেন।আসিফের বন্ধু নকিবুল হাসান বলেন, আসিফ জাতীয় অনূর্ধ্ব-১৭ দলে খেলেছেন। সেখান থেকে শ্রীলঙ্কায় গিয়েছিলেন খেলতে। আসিফের আরেক বন্ধু তাহের মাহমুদ বলেন, আসিফের লাশ শেওড়াপাড়ার বাসায় নেওয়ার পর স্বজনদের আহাজারিতে ভারী হয়ে ওঠে সেখানকার পরিবেশ। জানাজা শেষে আসিফকে মিরপুর কবরস্থানে দাফন করা হবে।
