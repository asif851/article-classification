
দশ ট্রাক অস্ত্র মামলার আসামি সাবেক শিল্পমন্ত্রী ও জামায়াত নেতা মতিউর রহমান নিজামী নিজেকে নির্দোষ দাবি করেছেন। গতকাল মঙ্গলবার চট্টগ্রামের বিশেষ ট্রাইব্যুনাল-১-এ ফৌজদারি কার্যবিধির ৩৪২ ধারার পরীক্ষায় নিজামী এই দাবি করেন।শুনানির শুরুতে রাষ্ট্রপক্ষের কৌঁসুলি (পিপি) কামাল উদ্দিন আহাম্মদ ১০ ট্রাক অস্ত্র আটক ও চোরচালান মামলায় মতিউর রহমান নিজামীর বিরুদ্ধে অভিযোগ পড়ে শোনান। তিনি বলেন, এ মামলায় নিজামীর বিরুদ্ধে ৫৬ জনের সাক্ষ্য গ্রহণ করেছেন আদালত। এর মধ্যে সাক্ষী শিল্প মন্ত্রণালয়ের সাবেক সচিব শোয়েব আহমদ, শিল্প মন্ত্রণালয়ের আওতাধীন বিসিআইসির চেয়ারম্যান মেজর জেনারেল (অব.) ইমামুজ্জামান সাক্ষ্যে বলেছেন, অত্র মামলায় জব্দ হওয়া বিপুল পরিমাণ গোলাবারুদ আনয়ন ও উদ্ধারের বিষয়ে তখন অবহিত করা হলেও এ ব্যাপারে কোনো ব্যবস্থা নেননি তৎকালীন শিল্পমন্ত্রী নিজামী। এমনকি মন্ত্রণালয়ের তরফ থেকে কোনো রকম তদন্তেরও উদ্যোগ নেননি।পিপি আরও বলেন, সিইউএফএল জেটিঘাটে অস্ত্র খালাস তদারকি করার জন্য শিল্পমন্ত্রী নিজামী তৎকালীন ভারপ্রাপ্ত শিল্পসচিব নুরুল আমিনকে (পলাতক আসামি) ঘটনার দিন সেখানে পাঠান। সিইউএফএলের রেস্টহাউসে অবস্থান করে নুরুল আমিন অস্ত্র খালাসের বিষয়টি পর্যবেক্ষণ করেন। তা ছাড়া মামলার অন্যতম আসামি হাফিজুর রহমান আদালতে দেওয়া ফৌজদারি কার্যবিধির ১৬৪ ধারায় স্বীকারোক্তিমূলক জবানবন্দিতে অস্ত্র খালাসের বিষয়টি নিজামী অবহিত ছিলেন বলে জানিয়েছেন।অভিযোগ পড়ে শোনানোর পর পিপি কামাল উদ্দিন নিজামীকে উদ্দেশ করে বলেন, ‘সাক্ষীরা সাক্ষ্য দিয়েছেন। তাঁদের জেরাও করা হয়েছে।আপনি (নিজামী) শুনেছেন।’ পরে পিপি কামাল উদ্দিন আসামি নিজামীর কাছে জানতে চান তিনি দোষী কি না, কোনো বক্তব্য ও সাফাই সাক্ষী দেবেন কি না। জবাবে মতিউর রহমান নিজামী নিজেকে নির্দোষ দাবি করেন এবং বলেন, ‘আমি লিখিত বক্তব্য দেব। আমার পক্ষে সাফাই সাক্ষীও দেবে।’নিজামীর আইনজীবী কফিল উদ্দিন বলেন, তাঁরা ১০ জন সাফাই সাক্ষীর তালিকা দেবেন আদালতে।শুনানি শেষে বিচারক এস এম মুজিবুর রহমানের আদালত আজ বুধবার সাফাই সাক্ষ্য গ্রহণের দিন ধার্য করেন।উল্লেখ্য, ২০০৪ সালের ১ এপ্রিল গভীর রাতে চট্টগ্রামের সিইউএফএল জেটিঘাটে ১০ ট্রাক অস্ত্রের চালান ধরা পড়ে।
