
রাঙামাটির লংগদু উপজেলার সদর ইউনিয়নে ভাইবোনছড়া এলাকায় আজ রোববার সকালে তিন ব্যক্তিকে গুলি করে হত্যা করেছে দুর্বৃত্তরা। নিহতদের নিজেদের কর্মী বলে দাবি করেছে ইউনাইটেড পিপলস ডেমোক্রেটিক ফ্রন্ট (ইউপিডিএফ)। হত্যাকাণ্ডের জন্য সন্তু লারমার নেতৃত্বাধীন জনসংহতি সমিতিকে দায়ী করেছে ইউপিডিএফ।
নিহত তিনজন হলেন, যুদ্ধমনি চাকমা, রূপময় চাকমা ও সুমন চাকমা।
স্থানীয় বাসিন্দাদের ভাষ্য, ভাইবোনছড়ায় ইউপিডিএফের এক কর্মীর বাসায় তাঁরা রাতে ছিলেন। সকাল সাতটার দিকে একদল সশস্ত্র দুর্বৃত্ত গিয়ে বাড়িটি চারদিক থেকে ঘিরে ফেলে। এ সময় দুর্বৃত্তরা গুলি করতে থাকে। এতে ওই তিনজন মারা যান। তবে বাড়ির মালিকসহ কয়েকজন পালিয়ে যান। দুর্বৃত্তরা পরে বাড়িতে আগুন লাগিয়ে দিয়ে চলে যায়।
ইউপিডিএফের তথ্য বিভাগের প্রধান নিরন চাকমার দাবি, নিহত তিনজন তাঁদের দলীয় কর্মী। তিনি হত্যাকাণ্ডের জন্য সন্তু লারমার নেতৃত্বাধীন জনসংহতি সমিতির সশস্ত্র সদস্যদের দায়ী করেছেন।
জনসংহতি সমিতির কেন্দ্রীয় সহ তথ্য ও প্রচার সম্পাদক সজীব চাকমা হত্যাকাণ্ডের সঙ্গে তাঁদের কোনো কর্মীর সংশ্লিষ্টতার কথা অস্বীকার করেছেন।
লংগদু থানার ভারপ্রাপ্ত কর্মকর্তা (ওসি) মো. আবুল কালাম চৌধুরী হত্যাকাণ্ডের খবর নিশ্চিত করেছেন।
