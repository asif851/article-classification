
পবিত্র ঈদুল আজহার আর মাত্র তিন দিন বাকি। জমে উঠেছে দা-ছুরি, বঁটি, চাপাতির ব্যবসা। ঢাকার দোহার ও নবাবগঞ্জ উপজেলার বিভিন্ন এলাকার কামারেরাও এখন ব্যস্ত সময় পার করছেন।
গতকাল মঙ্গলবার দোহার ও নবাবগঞ্জের বিভিন্ন এলাকার ছোটবড় প্রায় দুই শতাধিক কামারের দোকানে ক্রেতাদের ভিড় লক্ষ করা গেছে। কারিগরদের ব্যস্ত থাকতে দেখা গেছে দা, ছুরি, চাপাতি তৈরিতে। দোহারের মেঘুলা বাজারে প্রায় ২০টি কামারের দোকান আছে। সেখানে কথা হয় ব্যবসায়ী কমল কর্মকারের সঙ্গে। তিনি বলেন, ‘লোহা ও কয়লার দাম বেশি। এই পেশায় আর আগের মতো লাভ নেই। তারপরও বাপ-দাদার এই পেশা ধরে রেখেছি। কোরবানির ঈদ এলেই ব্যবসাটা একটু ভালো হয়।’ তিনি আরও বলেন, ‘আমার দোকানে ঈদে বিক্রি করার মতো সব ধরনের ছোট-বড় দা, বঁটি-ছুরি, চাপাতি আছে।’
নবাবগঞ্জের রঞ্জিত কর্মকার বলেন, ‘আমি নিজেই আমার দোকানে দা-বঁটি, ছুরি, চাপাতি তৈরি করে বিক্রি করি। আজ (গতকাল) থেকে বেচা-বিক্রি বেশি হচ্ছে। ঈদের আগে বাকি দুই দিন আরও বিক্রি হবে।’ তিনি বলেন, ‘আমার তৈরি জিনিসপত্র দোহার-নবাবগঞ্জসহ পার্শ্ববর্তী জেলা মানিকগঞ্জ ও মুন্সিগঞ্জেও বিক্রি হয়ে থাকে।’
 
