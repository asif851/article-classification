
কিশোরগঞ্জের হোসেনপুর উপজেলায় এক ভুয়া এইচএসসি পরীক্ষার্থীকে আটক করা হয়েছে। আজ বুধবার হোসেনপুর ডিগ্রি কলেজ কেন্দ্র থেকে তাঁকে আটক করে ভ্রাম্যমাণ আদালতের মাধ্যমে দুই মাসের বিনাশ্রম কারাদণ্ড দেওয়া হয়।
দণ্ডপ্রাপ্ত ওই পরীক্ষার্থীর নাম শাহীন আলম (২০)। তিনি উপজেলার নামা সিদলা গ্রামের আফাজ উদ্দিনের ছেলে ও কিশোরগঞ্জ গুরুদয়াল সরকারি কলেজের ব্যবস্থাপনা বিভাগের প্রথম বর্ষের ছাত্র।
কেন্দ্রসচিব ও হোসেনপুর ডিগ্রি কলেজের অধ্যক্ষ মো. ওয়াহিদুজ্জামান বলেন, বাংলাদেশ কারিগরি শিক্ষা বোর্ডের অধীনে ফুলকলি টেকনিক্যাল স্কুল অ্যান্ড কলেজের বিএম শাখার (এইচএসসি) ছাত্র রাজন মিয়ার (রোল-৪২৭৭৩২) পক্ষে অফিস ব্যবস্থাপনা বিষয়ের পরীক্ষা দেওয়ার সময় কেন্দ্রে দায়িত্বরত শিক্ষক শাহীনকে আটক করে পুলিশে সোপর্দ করেন।
হোসেনপুর উপজেলা নির্বাহী কর্মকর্তা (ইউএনও) আবদুল্লাহ আল মামুনের কাছে শাহীন স্বীকার করেন যে তিনি এর আগেও রাজনের হয়ে চারটি প্রক্সি পরীক্ষা দিয়েছেন। পরে ভ্রাম্যমাণ আদালত বসিয়ে পাবলিক পরীক্ষায় অপরাধের দায়ে শাহীনকে দুই মাসের বিনাশ্রম কারাদণ্ড দিয়ে জেলহাজতে পাঠান ইউএনও আবদুল্লাহ। তিনি বলেন, রাজনের বিরুদ্ধেও আইনগত ব্যবস্থা নেওয়া হবে।
