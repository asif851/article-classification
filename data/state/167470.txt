
বিস্ফোরক আইনে করা একটি মামলায় জামাআতুল মুজাহিদীন বাংলাদেশের (জেএমবি) এহসার সদস্য সাইফুল ইসলাম ও আবদুর রহমান ওরফে আলাল ওরফে ফাহাদকে ১৫ বছর করে কারাদণ্ড দিয়েছেন আদালত। অপর এক আসামি আবু তালেব খালাস পেয়েছেন।
আজ বুধবার ঢাকার দ্রুত বিচার ট্রাইব্যুনাল-৩-এর বিচারক এ বি এম সাজেদুর রহমান এ রায় ঘোষণা করেন। আদালত দণ্ড পাওয়া দুই আসামিকে ২৫ হাজার টাকা করে জরিমানা করেন। অনাদায়ে দুই বছরের কারাদণ্ড ভোগ করতে হবে।রায় ঘোষণার আগে কারাগারে আটক দুই আসামিকে আদালতে হাজির করা হয়। জামিনে থাকা আসামি আবু তালেব আদালতে হাজির ছিলেন। তাঁর বিরুদ্ধে রাষ্ট্রপক্ষ অভিযোগ প্রমাণে ব্যর্থ হওয়ায় আদালত তাঁকে বেকসুর খালাস দেন।২০০৬ সালের ২৯ ডিসেম্বর টাঙ্গাইল থানার বামনা বাইপাস মহাসড়কে ঢাকাগামী বাসে তল্লাশি চালিয়ে তাঁদের গ্রেপ্তার করা হয়েছিল। এ সময় তাঁদের কাছ থেকে বিপুল পরিমাণ বিস্ফোরক, অস্ত্র, ১৯৫টি ডেটোনেটর এবং কিছু মাদকদ্রব্য উদ্ধার করা হয়।আসামিদের গ্রেপ্তারের সময় তাঁরা পুলিশকে লক্ষ্য করে গুলি ছুড়লে সোর্স জয়নাল আবদীন মারা যান। এ সময় আহত হন সিরাজ মিয়া নামের এক কনস্টেবল। এ ঘটনায় টাঙ্গাইল জেলার মধুপর থানায় হত্যা, বিস্ফোরক, অস্ত্র ও মাদকদ্রব্য নিয়ন্ত্রণ আইনে পৃথক চারটি মামলা দায়ের করা হয়।
