
বগুড়ার সরকারি আজিজুল হক কলেজ-সংলগ্ন একটি ছাত্রাবাস থেকে ওমর ফারুক (২৭) নামের এক তরুণের ঝুলন্ত লাশ উদ্ধার করেছে পুলিশ। অপরদিকে জেলার সোনাতলা উপজেলায় যৌতুকের জন্য স্বামীর হাতে এক গৃহবধূ খুন হয়েছেন বলে অভিযোগ পাওয়া গেছে। পুলিশ জানায়, ওমর ফারুক ওই ছাত্রাবাসে থেকেই সরকারি আজিজুল হক কলেজে পড়ালেখা করতেন। সম্প্রতি স্নাতকোত্তর পাস করার পর তিনি ছাত্রাবাসটি ছেড়ে দেন। গত রোববার রাতে তিনি বগুড়ায় এসে আগের পরিচয় সূত্রে ছাত্রাবাসটিতে ওঠেন। রাত ১০টার দিকে একটি কক্ষে তিনি ঘুমিয়ে পড়েন। পর দিন সকাল নয়টার পরও দরজা না খোলায় ছাত্রাবাসে তাঁর পরিচিতরা অনেক ডেকেও সাড়া না পেয়ে থানায় খবর দেন। পরে দরজা ভেঙে ঝুলন্ত লাশটি উদ্ধার করা হয়। লাশ ময়নাতদন্তের জন্য শহীদ জিয়াউর রহমান মেডিকেল কলেজ হাসপাতালে পাঠানো হয়েছে। এদিকে সোনাতলা থানার পুলিশ জানায়, উপজেলার শালিখা গ্রামের ইটভাটা শ্রমিক আশরাফ আলী যৌতুকের দাবিতে স্ত্রী আঁখি আকতারকে প্রায়ই মারধর করতেন। রোববার সন্ধ্যায় বাড়ির উঠানে লাশ পড়ে থাকতে দেখে প্রতিবেশীরা থানায় খবর দেন। এ সময় বাড়িতে আশরাফ আলীর পরিবারের কেউ ছিল না। পরে পুলিশ লাশ উদ্ধার করে ময়নাতদন্তের জন্য মর্গে পাঠায়।
