
চট্টগ্রামের হাটহাজারী উপজেলার গড়দুয়ারা ইউনিয়নে গচ্ছাখালি খালে সেতুর নিচে ভাটায় আরেকটি মৃত ডলফিন আটকা পড়েছে। গচ্ছাখালি খালটি হালদা নদীর একটি শাখা খাল।
আজ শুক্রবার সকাল নয়টার দিকে ইউনিয়নের ৮ নম্বর ওয়ার্ডের মল্লুক শাহর বাড়ির সামনে ডলফিনটি দেখতে পান স্থানীয় বাসিন্দারা। পরে তাঁরা উপজেলা প্রশাসনকে খবর দেন। পরে রশি দিয়ে বেঁধে রাখেন ডলফিনটি।
এর আগে গত বুধবার দুপুর সাড়ে ১২টার দিকে হালদা নদী থেকে সাত ফুট লম্বা একটি মৃত ডলফিন স্থানীয় লোকজন উদ্ধার করে হাটহাজারী উপজেলা মৎস্য কার্যালয়ে নিয়ে যান।
স্থানীয় বাসিন্দা হালদা রক্ষা কমিটির সদস্য মোহাম্মদ রিয়াজ মোর্শেদ শুক্রবার বিকেলে প্রথম আলোকে বলেন, সকাল নয়টার দিকে ডলফিনটি ওই এলাকায় সেতুর নিচে তাঁরা দেখতে পান। নদী থেকে ওই স্থানটির দূরত্ব প্রায় এক কিলোমিটার। বড় কিছু একটা আটকে থাকায় ডলফিনটির মুখটি খোলা অবস্থায় রয়েছে। এটিকে সেতু নিচে রশি দিয়ে বেঁধে রাখা হয়েছে।
হাটহাজারী উপজেলা মৎস্য কর্মকর্তা মোহাম্মদ আজহারুল আলম শুক্রবার সন্ধ্যায় প্রথম আলোকে বলেন, ‘ফের আরেকটি ডলফিন মারা গেছে বলে খবর পেয়েছি। এখনো উদ্ধার করা হয়নি। এই ডলফিনটি লম্বায় সাত ফুট। ডলফিনটি উদ্ধার করে মাটিচাপা দেওয়া হবে। কী কারণে ওই এলাকায় পরপর দুটি ডলফিন মারা গেছে, তা তদন্ত করা হচ্ছে।’ চট্টগ্রাম বিশ্ববিদ্যালয়ের প্রাণিবিদ্যা বিভাগের অধ্যাপক মঞ্জুরুল কিবরিয়া প্রথম আলোকে বলেন, হালদা নদীতে পরপর দুটি ডলফিন মারা গেছে। ভাটার সময় নদীতে পানি থাকে কম। এ সময় ড্রেজার দিয়ে হালদা নদী থেকে বালু উত্তোলন করা হয়। ড্রেজারের আঘাতে ডলফিনগুলো মারা যেতে পারে। ডলফিনগুলো রক্ষায় কোনো উদ্যোগ না নিলে একসময় ডলফিনশূন্য হবে হালদা নদী।
