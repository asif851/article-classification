
যাত্রীসেবার মান ঠিক রেখে ট্রেনের ভাড়া বাড়াতে রেল মন্ত্রণালয়কে পরামর্শ দিয়েছে সংসদীয় কমিটি। গতকাল মঙ্গলবার সংসদ ভবনে অনুষ্ঠিত রেলপথ মন্ত্রণালয়সম্পর্কিত সংসদীয় কমিটির বৈঠকে এ পরামর্শ দেওয়া হয়।বৈঠক শেষে কমিটির সভাপতি এ বি এম ফজলে করিম চৌধুরী সাংবাদিকদের বলেন, বর্তমান যে ভাড়া নেওয়া হয় তা নগণ্য। সে জন্য কমিটি ভাড়া বাড়াতে বলেছে। এ বিষয়ে সংসদ সচিবালয়ের সংবাদ বিজ্ঞপ্তিতে বলা হয়েছে, কমিটি মন্ত্রণালয়ের চাহিদার ভিত্তিতে ট্রেনের ভাড়া বাড়ানোর সুপারিশ করেছে। তবে সাধারণ শ্রেণির ভাড়া যাতে বেশি বাড়ানো না হয়, সেদিকেও খেয়াল রাখার পরামর্শ দেওয়া হয়। ২০ বছর পর ২০১২ সালে ট্রেনের ভাড়া বাড়ানো হয়েছিল।সংসদ সচিবালয় থেকে আরও জানানো হয়, কমিটি দেশের সকল সরকারি ও বেসরকারি প্রকৌশল বিশ্ববিদ্যালয়ে জরুরি ভিত্তিতে রেল প্রকৌশল বিভাগ চালু করার সুপারিশ করেছে।ফজলে করিম চৌধুরীর সভাপতিত্বে বৈঠকে কমিটির বৈঠকে সদস্য রেলপথ মন্ত্রী মো. মুজিবুল হক, খালিদ মাহমুদ চৌধুরী, মুহাম্মদ মিজানুর রহমান, মো. সিরাজুল ইসলাম মোল্লা ও ইয়াসিন আলী অংশ নেন।
