
চট্টগ্রাম শাহ আমানত আন্তর্জাতিক বিমানবন্দরে বিশু বর্ধন নামের এক যাত্রীর কাছ থেকে আটটি সোনার বার উদ্ধার করা হয়েছে।গত সোমবার রাত সাড়ে ১১টায় দুবাইয়ের সারজাহ থেকে এয়ার অ্যারাবিয়ার একটি ফ্লাইটের ওই যাত্রীর কাছ থেকে সোনার বারগুলো উদ্ধার করেন বিমানবন্দরের শুল্ক কর্মকর্তারা।বিমানবন্দরে নিয়োজিত কাস্টমসের সহকারী কমিশনার মো. সেলিম শেখ প্রথম আলোকে জানান, বিশু বর্ধন নামের এক যাত্রীকে সন্দেহ হলে তাঁর শরীর তল্লাশি করে সোনার আটটি বার উদ্ধার করা হয়। প্রতিটি বারে ১০ তোলা করে মোট ৮০ তোলা সোনা রয়েছে, যার বাজারমূল্য প্রায় ৪০ লাখ টাকা। প্রাথমিক জিজ্ঞাসাবাদে গ্রেপ্তার হওয়া ব্যক্তি বিক্রির জন্য বিদেশ থেকে সোনার বারগুলো আনার কথা জানালেও তাঁকে বাহক বলে মনে হয়েছে।এ ঘটনায় কাস্টমস কর্মকর্তা আনিসুল হক বাদী হয়ে নগরের পতেঙ্গা থানায় মামলা করেছেন। পতেঙ্গা থানার সহকারী উপপরিদর্শক (এএসআই) মিনি বড়ুয়া গতকাল বিকেলে বলেন, মামলা করতে দেরি হওয়ায় বিশু বর্ধনকে ওই মামলায় আদালতে পাঠানো হয়নি। বুধবার পাঠানো হবে। কাগজপত্র তৈরি করা হচ্ছে।
 
