
পাবনার ঈশ্বরদীর সাঁড়া ইউনিয়নে সংখ্যালঘুদের নিরাপত্তা নিশ্চিত করতে গতকাল বুধবার বিকেলে প্রশাসনের কর্মকর্তা, জনপ্রতিনিধি ও বিভিন্ন রাজনৈতিক দলের সমন্বয়ে বিশেষ সভা অনুষ্ঠিত হয়। সভায় বিভিন্ন রাজনৈতিক দলের নেতারা স্থানীয়ভাবে সাম্প্রদায়িক সম্প্রীতি বজায় রাখার অঙ্গীকার করেন।সাঁড়া ইউনিয়ন আইনশৃঙ্খলা রক্ষাকারী কমিটির ব্যানারে আয়োজিত ওই সভায় ঈশ্বরদীতে সংখ্যালঘু সম্প্রদায়ের মানুষের নিরাপত্তা নিশ্চিত করতে এবং নির্বাচন-পরবর্তী নাশকতা ঠেকাতেও সিদ্ধান্ত নেওয়া হয়। সভায় ঈশ্বরদীর ইউএনও সানোয়ার হোসেন, সহকারী পুলিশ সুপার (ঈশ্বরদী সার্কেল) শাহ-নূর আলম পাটওয়ারী, ওসি বিমান কুমার দাশ প্রমুখ উপস্থিত ছিলেন।ইউনিয়ন পরিষদের চেয়ারম্যান ও বিএনপি নেতা জার্জিস হোসেনের সভাপতিত্বে অন্যদের মধ্যে সাঁড়া ইউনিয়ন আওয়ামী লীগের সাধারণ সম্পাদক সাহাবুল আলম সরদার, স্থানীয় বাসিন্দা ননী কুণ্ডু, সমিত কুণ্ডু, জমসেদ আলী সরকার উপস্থিত ছিলেন।
