
নীলফামারীর সৈয়দপুর থেকে খুলনাগামী সীমান্ত এক্সপ্রেস ট্রেনে কাটা পড়ে অজ্ঞাতনামা এক যুবকের মৃত্যু হয়েছে। আজ শনিবার সন্ধ্যা সাড়ে সাতটার দিকে শহরের এক নম্বর রেলগেট-সংলগ্ন এলাকায় এ ঘটনা ঘটে।
প্রত্যক্ষদর্শী ব্যক্তিরা বলেন, জিনস প্যান্ট ও সাদা হাফ হাতা শার্ট পরিহিত ওই যুবকের বয়স আনুমানিক ২৫ বছর। যুবকের মৃত্যু দুর্ঘটনা নাকি আত্মহত্যা, সে বিষয়ে কেউ কোনো তথ্য দিতে পারেনি।সৈয়দপুর রেলওয়ে থানার (জিআরপি) ভারপ্রাপ্ত কর্মকর্তা (ওসি) এ কে এম লুৎফর রহমান বলেন, যুবকের লাশ উদ্ধার করা হয়েছে। তাঁর পরিচয় অনুসন্ধানের চেষ্টা চলছে। এ ব্যাপারে জিআরপি থানায় একটি অপমৃত্যু মামলা হয়েছে বলে জানান তিনি।
