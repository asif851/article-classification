
ব্রাহ্মণবাড়িয়ার আখাউড়া উপজেলার মোগড়া ইউনিয়নের আওয়ামী লীগের সাবেক নেতা মো. মোবারক হোসেনের বিরুদ্ধে একাত্তরে মানবতাবিরোধী অপরাধের মামলার রায় যেকোনো দিন ঘোষণা করা হবে।বিচারপতি এম ইনায়েতুর রহিমের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-১ আজ সোমবার এ মামলার কার্যক্রম শেষে রায় অপেক্ষমাণ (সিএভি) রাখেন। এ নিয়ে দুটি ট্রাইব্যুনালে চারটি মামলা রায়ের অপেক্ষায় থাকল।আজ আসামিপক্ষ ট্রাইব্যুনালে দুটি লিখিত আবেদন জমা দেয়। এরপর ট্রাইব্যুনাল মামলার কার্যক্রম সমাপ্ত ঘোষণা করে বলেন, যেকোনো দিন রায় ঘোষণা করা হবে। আজ ট্রাইব্যুনালে আসামির কাঠগড়ায় মোবারক উপস্থিত ছিলেন।ট্রাইব্যুনাল-১-এ জামায়াতে ইসলামীর আমির মতিউর রহমান নিজামী ও বিএনপির নেতা ফরিদপুরের নগরকান্দার পৌর মেয়র পলাতক জাহিদ হোসেনের বিরুদ্ধে মামলার রায় অপেক্ষমাণ আছে।ট্রাইব্যুনাল-২-এ জামায়াতে ইসলামীর কেন্দ্রীয় নির্বাহী পরিষদের সদস্য মীর কাসেম আলীর বিরুদ্ধে মামলা অপেক্ষমাণ রয়েছে।

