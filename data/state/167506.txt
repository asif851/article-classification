
জাতীয় সমাজতান্ত্রিক দলের (জেএসডি) সভাপতি আ স ম আবদুর রব বলেছেন, আওয়ামী লীগের ভুল রাজনীতি দেশকে চরম ঝুঁকিতে ফেলে দিয়েছে। রাজনীতি, অর্থনীতি ও রাষ্ট্রক্ষমতা সব ক্ষেত্রেই এ ঝুঁকি বিদ্যমান। নির্বাচনব্যবস্থা যতটুকু ছিল, তা-ও ভেঙে পড়েছে।গতকাল মঙ্গলবার নোয়াখালী শিল্পকলা একাডেমি মিলনায়তনে জেলা জেএসডির সম্মেলনের উদ্বোধনী অধিবেশনে প্রধান অতিথির বক্তব্যে তিনি এসব কথা বলেন।আ স ম রব বলেন, সরকারের উন্নয়ন উন্মাদনায় দেশের জমি-নদী-বন ও ব্যাংক সবকিছু উজাড় হয়ে যাচ্ছে। অথচ কোটি কোটি বেকারের কর্মসংস্থানের কোনো ব্যবস্থা হচ্ছে না।এতে অন্যান্যের মধ্যে বক্তব্য দেন জেএসডির সাধারণ সম্পাদক আবদুল মালেক রতন, সমাজতান্ত্রিক শ্রমিক জোটের সাধারণ সম্পাদক মোশাররফ হোসেন, জেএসডির কেন্দ্রীয় কমিটির সদস্য তানিয়া রব। সম্মেলনে সভাপতিত্ব করেন জেলা জেএসডির আহ্বায়ক আবদুল জলিল।
