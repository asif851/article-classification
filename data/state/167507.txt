
রংপুরের কারমাইকেল কলেজের অধ্যক্ষ আবদুল লতিফ মিয়ার বিরুদ্ধে ওঠা অনিয়ম-দুর্নীতির অভিযোগের তদন্ত শুরু হয়েছে। তদন্ত কমিটির তিন সদস্য আজ সোমবার ঢাকা থেকে রংপুরে এসে তদন্তকাজ শুরু করেন।মাধ্যমিক ও উচ্চশিক্ষা (মাউশি) অধিদপ্তরের মহাপরিচালক মাহবুবুর রহমানের পক্ষ থেকে এ কমিটি গঠন করা হয়েছে। তদন্ত কমিটির সদস্যরা হলেন মাউশির পরিচালক (প্রশিক্ষণ) আবদুল মালেক, পরিচালক (পরিকল্পনা ও উন্নয়ন) জাহাঙ্গীর হোসেন ও উপপরিচালক (এইচআরএম) নাসির উদ্দিন।মাউশি রংপুর কার্যালয়ের পরিচালক এ কে এম সিরাজুল ইসলাম বলেন, ‘মহাপরিচালকের পক্ষ থেকে গত রোববার তিন সদস্যের তদন্ত কমিটি করা হয়। সোমবার এই কমিটি রংপুরে এসে কাজ শুরু করেছে।’সংশ্লিষ্ট সূত্রে জানা যায়, ঢাকা থেকে তদন্ত কমিটির সদস্যরা সোমবার বিমানযোগে সৈয়দপুর নামেন। পরে বেলা আড়াইটার দিকে রংপুরে এসে কারমাইকেল কলেজে যান। সরেজমিনে দেখা যায়, এ সময় প্রশাসনিক ভবনের প্রধান ফটকে তালা থাকায় কেউই প্রবেশ করতে পারেননি। প্রায় আধা ঘণ্টা পর শিক্ষার্থীদের পক্ষ থেকে তালা খুলে দেওয়া হলে তদন্ত কমিটির সদস্যরা অধ্যক্ষের কার্যালয়ে যান। এ সময় অধ্যক্ষ আবদুল লতিফ মিয়া ছাড়াও তাঁর অপসারণের দাবিতে আন্দোলনরত উপাধ্যক্ষ আবদুর রাজ্জাক ও শিক্ষক পরিষদের সাধারণ সম্পাদক আক্তারুজ্জামান চৌধুরী ছিলেন।
কলেজের একটি সূত্র জানায়, তদন্ত কমিটির সদস্যরা পৃথকভাবে শিক্ষক নেতা ও ছাত্রনেতাদের সঙ্গে কথা বলেছেন। এ সময় সেখানে তদন্ত কমিটির সদস্য ছাড়া অন্য কেউ উপস্থিত ছিলেন না।
উপাধ্যক্ষ আবদুর রাজ্জাক প্রথম আলোকে বলেন, তদন্ত কমিটি শিক্ষক পরিষদের নেতাদের সঙ্গে কথা বলেছেন। তাঁরা (তদন্ত কমিটি) আন্দোলনরত সব শিক্ষকের লিখিত অভিযোগ চেয়েছেন। সে অনুযায়ী শিক্ষকেরা লিখিত অভিযোগ জমা করছেন তাঁদের কাছে। তিনি আরও জানান, ১৭৮ জন শিক্ষকের মধ্যে বর্তমানে ১৬০ জন শিক্ষক রয়েছেন। আগামীকাল (মঙ্গলবার) বেলা ১১টা পর্যন্ত তাঁরা তদন্তকাজে থাকবেন। এরপর ঢাকায় চলে যাবেন।
তদন্ত কমিটির প্রধান মাউশি ঢাকার পরিচালক (প্রশিক্ষণ) আবদুল মালেক সাংবাদিকদের বলেন, ‘আমরা সরকারি কাজে এসেছি। তদন্ত কার্যক্রম করছি। তদন্ত করে ঢাকায় প্রতিবেদন জমা দেব।’
এদিকে তদন্ত কমিটির সদস্যরা কলেজে প্রবেশের সময় আন্দোলনরত সাধারণ শিক্ষার্থীরা অধ্যক্ষের বিরুদ্ধে স্লোগান দেন।
ক্ষমতার অপব্যবহার, শিক্ষকদের সঙ্গে অসদাচরণ ও দুর্নীতির অভিযোগ এনে রংপুর কারমাইকেল কলেজের অধ্যক্ষ আবদুল লতিফ মিয়ার অপসারণ দাবি করে শিক্ষক পরিষদ গত ১০ জানুয়ারি থেকে অবস্থান কর্মসূচির ডাক দেয়। অধ্যক্ষের অপসারণ না হওয়া পর্যন্ত তাদের কর্মসূচি অব্যাহত থাকবে বলে ঘোষণা দেওয়া হয়েছে।
সোমবারও প্রশাসনিক ভবনের সামনে শিক্ষকদের কালো ব্যাজ পরে অবস্থান কর্মসূচি পালন করতে দেখা গেছে। ১০ দিন থেকে তাঁদের এ আন্দোলন চলছে।
আরও পড়ুন:
কারমাইকেল কলেজ: বরাদ্দ মানেই অধ্যক্ষের পোয়াবারো
