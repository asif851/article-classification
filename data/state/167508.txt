
পাবনার বেড়া উপজেলায় ‘বন্দুকযুদ্ধে’ এক ব্যক্তি নিহত হয়েছে। গতকাল মঙ্গলবার রাতে উপজেলার ঢালারচরে এই ‘বন্দুকযুদ্ধ’ হয়।
পুলিশের তথ্যমতে, বন্দুকযুদ্ধে নিহত ব্যক্তির নাম নিস্তার ওরফে নিজাম (৪০)। বাড়ি পাবনা সদর উপজেলায়।
বেড়া উপজেলার আমিনপুর থানার ভারপ্রাপ্ত কর্মকর্তা (ওসি) তাজুল হুদা বলেন, নিহত নিস্তার ওরফে নিজাম চরমপন্থী দলের নেতা ছিলেন।
পুলিশের ভাষ্য, চরমপন্থীদের দুটি দলের মধ্যে গতকাল রাতে সংঘর্ষ ও গোলাগুলির খবর পায় পুলিশ। এর ভিত্তিতে পুলিশ ঘটনাস্থলে যায়। দুই পক্ষকে হটিয়ে দিতে পুলিশ গুলি ছোড়ে। এ সময় পুলিশ ও চরমপন্থীদের দুটি দলের মধ্যে ত্রিমুখী বন্দুকযুদ্ধ হয়। একপর্যায়ে চরমপন্থীরা পিছু হটে যায়। পরে ঘটনাস্থলে নিস্তারের গুলিবিদ্ধ লাশ পাওয়া যায়।
পুলিশ জানায়, লাশ উদ্ধার করে পাবনা জেনারেল হাসপাতালের মর্গে পাঠানো হচ্ছে।
পুলিশের দাবি, ঘটনাস্থল থেকে আগ্নেয়াস্ত্র ও ধারালো অস্ত্র উদ্ধার করা হয়েছে।
