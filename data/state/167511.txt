

গাজীপুরের সদর উপজেলার কোনাবাড়ির জরুন এলাকায় স্ট্যান্ডার্ড গ্রুপের একটি পোশাক কারখানায় ভয়াবহ অগ্নিকাণ্ডের ঘটনা ঘটেছে। কারখানার ক্ষুব্ধ শ্রমিকেরা আগুন লাগিয়েছেন বলে অভিযোগ উঠেছে।
গতকাল বৃহস্পতিবার রাত ১১টার দিকে এ আগুন লাগে। আজ দুপুর সাড়ে ১২টার দিকে শেষ খবর পাওয়া পর্যন্ত আগুন পুরোপুরি নেভানো সম্ভব হয়নি। ফায়ার সার্ভিসের ১৪টি ইউনিট আগুন নেভানোর চেষ্টা করছে।
ঘটনার সত্যতা নিশ্চিত করে ফায়ার সার্ভিসের পরিচালক (অপারেশন) মেজর মো. মাহবুব প্রথম আলো ডটকমকে জানান, পোশাক কারখানার একটি ১০ তলা ভবনের তিনতলায় আগুন লাগে। পরে তা পুরো ভবনে ছড়িয়ে পড়ে। পাশে কারখানার ছয়তলা আরেকটি ভবনেও আগুন লেগেছে। খবর পেয়ে জয়দেবপুর, কালিয়াকৈর, টঙ্গী, সাভার ও সদর দপ্তরসহ ফায়ার সার্ভিসের ১৪টি ইউনিটের কর্মীরা ঘটনাস্থলে পৌঁছে আগুন নেভানোর চেষ্টা করছেন। স্থানীয় লোকজন আগুন নেভানোর কাজে সহযোগিতা করছেন। হতাহতের খবর এখনো পাওয়া যায়নি। আগুনে ভবনের সামনে দাঁড়িয়ে থাকা বেশ কয়েকটি গাড়ি পুড়ে গেছে।
গাজীপুর শিল্পাঞ্চল পুলিশের সহকারী পুলিশ সুপার মো. মোশাররফ হোসেন জানান, মজুরিসহ বিভিন্ন দাবিতে কিছুদিন ধরে কারখানা কর্তৃপক্ষের সঙ্গে শ্রমিকদের বিরোধ চলছিল। এর জের ধরে শ্রমিকেরা অগ্নিসংযোগ করেছেন বলে আশঙ্কা করা হচ্ছে। তবে হতাহতের কোনো খবর পাওয়া যায়নি।কারখানার মহাব্যবস্থাপক নূরে আলম জানান, আগুন এখনো জ্বলছে। তাঁর ভাষ্য, বহিরাগত শ্রমিকেরা কারখানার ভেতরে ১৬-১৭টি গাড়িতে আগুন দিয়েছেন। স্থানীয় বাসিন্দা মো. সোলাইমানের ভাষ্য, ১৭ নভেম্বর বিকেল পাঁচটার দিকে বিক্ষুব্ধ শ্রমিকেরা স্ট্যান্ডার্ড কারখানার পাশে জরুন রোডের ছোট-বড় অর্ধশতাধিক দোকানপাট ভাঙচুর ও লুটপাট করেন। তাঁরা স্থানীয় ব্যবসায়ী মো. কাউসারের বাড়িসহ আশপাশের আরও তিনটি বাড়িতে আগুন ধরিয়ে দেন। এতে কমপক্ষে ৬০টির মতো ঘর পুড়ে যায়।গাজীপুরের অতিরিক্ত জেলা ম্যাজিস্ট্রেট মো. মহসীনকে প্রধান করে সাত সদস্য বিশিষ্ট একটি তদন্ত কমিটি গঠন করা হয়েছে। মো. মহসীন জানান, এ কমিটি আগামী ১০ কার্যদিবসের মধ্যে তদন্ত প্রতিবেদন জমা দেবে।
