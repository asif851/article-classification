
বিরোধীদলীয় নেতা আলোচনায় এলে, সহিংসতা বন্ধ হলে দুই নারী বা মহিলা হিসেবে গালি খেতে হতো না বলে মন্তব্য করেছেন প্রধানমন্ত্রী ও আওয়ামী লীগের সভানেত্রী শেখ হাসিনা। আজ সোমবার দুপুরে রাজধানীর ওসমানী স্মৃতি মিলনায়তনে রোকেয়া পদক বিতরণ অনুষ্ঠানে প্রধান অতিথির বক্তব্যে তিনি এ মন্তব্য করেন।বিরোধীদলীয় নেতার উদ্দেশে আওয়ামী লীগের সভানেত্রী বলেন, ‘খামোখা মানুষ খুন করে, মানুষ পুড়িয়ে সারা দেশে সহিংসতা চালাচ্ছেন। বেগম রোকেয়ার জন্মদিনে হরতাল দেওয়া হচ্ছে। যদি বাসে আগুন দেওয়া বন্ধ হতো, সহিংসতা না হতো, বিরোধীদলীয় নেত্রী আলোচনায় আসতেন, তাহলে ওই দুই নারী বা মহিলা হিসেবে গালি খেতে হতো না।’ তিনি বলেন, ‘আমি বহুবার তাঁর সঙ্গে আলোচনার চেষ্টা করেছি। কিন্তু ফোন করার পর যে শ্রুতিমধুর কথা শুনেছি, এমন কথা জীবনেও শুনিনি।’প্রধানমন্ত্রী শেখ হাসিনা বলেন, জনসংখ্যার অর্ধেক নারীর অগ্রগতি ছাড়া সমাজের উন্নয়ন সম্ভব নয়। নারীর অধিকার প্রতিষ্ঠাই পারে সমাজের গুণগত পরিবর্তন আনতে। এ সময় নারীর উন্নয়নে তাঁর সরকারের নেওয়া পদক্ষেপের কথা তুলে ধরেন প্রধানমন্ত্রী।যারা স্বাধীনতাবিরোধী, যুদ্ধাপরাধী, বিশেষ করে মা-বোনের ওপর পাশবিক অত্যাচার করেছে, গণহত্যা চালিয়েছে এবং অগ্নিসংযোগ করেছে এবং যারা তাদের বাঁচাতে চায়, তারা আদৌ এ দেশের স্বাধীনতা, নারীর মর্যাদা ও স্বাধীনতায় বিশ্বাস করে কি না, এ নিয়ে প্রশ্ন তোলেন প্রধানমন্ত্রী। বেগম রোকেয়ার আদর্শ নিয়ে নারী সমাজকে দেশ গঠনে এগিয়ে আসার আহ্বান জানান প্রধানমন্ত্রী। এ সময় তিনি যুদ্ধাপরাধীদের বিচার শেষ করতে সবার বিশেষ করে নারী সমাজের সহায়তা কামনা করেন।
সমাজের সার্বিক উন্নয়নে বিশেষ ভূমিকা রাখায় ঝর্না ধারা চৌধুরী ও হামিদা বানুর হাতে বিশেষ পদক ও সম্মাননা তুলে দেন প্রধানমন্ত্রী শেখ হাসিনা।
সংসদের মহিলা এবং শিশুবিষয়ক স্থায়ী কমিটির সভাপতি ফজিলাতুন্নেসা ইন্দিরার সভাপতিত্বে অনুষ্ঠানে বক্তব্য দেন হামিদা বানু এবং মহিলা ও শিশুবিষয়ক মন্ত্রণালয়ের সচিব তরিকুল ইসলাম।
