
রাজধানীর উত্তরায় সেনা কর্মকর্তার মাকে গলা কেটে হত্যার ঘটনায় জড়িত থাকার অভিযোগে দুজনকে গ্রেপ্তার করা হয়েছে বলে জানিয়েছে র‍্যাপিড অ্যাকশন ব্যাটালিয়ন (র‍্যাব)। আজ শনিবার এ হত্যার রহস্য উদ্‌ঘাটিত হয়েছে বলে র‍্যাবের পক্ষ থেকে জানানো হয়।
গত ৪ জুন উত্তরায় নিজ বাড়িতে গলা কেটে হত্যা করা হয় মনোয়ারা বেগম নামের ওই বৃদ্ধাকে। তিনি উত্তরার ৯ নম্বর সেক্টরের একটি বাড়িতে একা থাকতেন। তিনি সেনাবাহিনীর লেফটেন্যান্ট কর্নেল খালিদ বিন ইউসুফের মা।উত্তরায় র‍্যাব-১-এর কার্যালয়ে সেনা কর্মকর্তার মা খুন হওয়ার রহস্য উদ্‌ঘাটন নিয়ে এক বিফ্রিংয়ের আয়োজন করা হয়। র‍্যাবের পক্ষ থেকে জানানো হয়, উত্তরায় সেনা কর্মকর্তার মা খুন হওয়ার ঘটনায় গোলাম নবী ওরফে নবী (২৫) ও মোছা. লাইলী ওরফে লাবণ্য নামের দুজনকে গ্রেপ্তার করা হয়েছে।
উত্তরায় সেনা কর্মকর্তার মা খুন হওয়ার ঘটনায় গ্রেপ্তার ১
র‍্যাব-১-এর অধিনায়ক লেফটেন্যান্ট কর্নেল তুহিন মো. মাসুদের ভাষ্য, ওই বাসায় স্বর্ণালংকার ও অর্থ আত্মসাতের জন্য এ হত্যাকাণ্ড ঘটানো হয়েছিল। ওই বাড়িতে গত ২২ মে ভাড়াটে হিসেবে ওঠেন লাবণ্য। পরে তিনি মনোয়ারা বেগমের সঙ্গে সখ্য গড়ে তোলেন এবং কৌশলে বিভিন্ন বিষয় জেনে নেন। তাঁর সুপারিশে গোলাম নবী দারোয়ান হিসেবে চাকরি পান। ৩০ মে নবী চাকরি ছেড়ে চলে যান। পরে লাইলীর সঙ্গে ফোনে যোগাযোগ করে ৪ জুন এ হত্যাকাণ্ড ঘটানো হয়। ৫ জুন খুনের ঘটনায় মামলা করেন খালিদ বিন ইউসুফ।র‍্যাবের ভাষ্য, হত্যাকাণ্ডের পর থেকে লাইলী সন্দেহের তালিকায় ছিলেন। তদন্তে তাঁদের সংশ্লিষ্টতা পাওয়া যায়। ৩ আগস্ট দারোয়ান গোলাম নবীকে কক্সবাজারের কুতুবদিয়া থেকে গ্রেপ্তার করা হয়।
