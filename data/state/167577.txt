
আজ রোববার শুভ বুদ্ধপূর্ণিমা। বৌদ্ধ সম্প্রদায়ের প্রধান ধর্মীয় উৎসব। এদিন বৌদ্ধধর্মের প্রবর্তক গৌতম বুদ্ধ জন্মগ্রহণ করেন এবং বুদ্ধত্ব লাভ করেন। এই দিনেই তাঁর নির্বাণ ঘটে।বুদ্ধপূর্ণিমা উপলক্ষে দেশের বৌদ্ধবিহারগুলোয় নানা আয়োজন করা হয়েছে। এসব আয়োজনের মধ্যে রয়েছে বিভিন্ন বিহারে ধর্মীয় পতাকা উত্তোলন, বুদ্ধপূজা ও শিল গ্রহণ, পিণ্ডদান, ভিক্ষু সংঘের প্রাতরাশ, আলোচনা সভা ইত্যাদি। দিবসটি উপলক্ষে আজ সাধারণ ছুটি ঘোষণা করা হয়েছে।বুদ্ধপূর্ণিমা উপলক্ষে রাষ্ট্রপতি মো. আবদুল হামিদ, প্রধানমন্ত্রী শেখ হাসিনা ও বিএনপির চেয়ারপারসন খালেদা জিয়া পৃথক বাণী দিয়েছেন। রাষ্ট্রপতি তাঁর বাণীতে বলেছেন, অশান্ত ও অসহিষ্ণু বিশ্বে মূল্যবোধের অবক্ষয় রোধে ও সমাজে শান্তি প্রতিষ্ঠায় বুদ্ধের জীবনাদর্শ ভূমিকা রাখতে পারে। প্রধানমন্ত্রী বলেন, হিংসা, ক্রোধ ও পাশবিক শক্তির দমনে আজকের বিশ্বে গৌতম বুদ্ধের শিক্ষা একান্ত প্রয়োজন।দিবসটি উপলক্ষে শুভেচ্ছা জানিয়েছে বাংলাদেশ খ্রিষ্টান অ্যাসোসিয়েশন ও বাংলাদেশ ছাত্র যুব ঐক্য পরিষদ।
