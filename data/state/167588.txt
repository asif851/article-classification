
বিএনপির নেতৃত্বাধীন ১৮-দলীয় জোটের ডাকা অবরোধ কর্মসূচির পঞ্চম দিন গতকাল বুধবার বিভিন্ন স্থানে গাড়িতে অগ্নিসংযোগ ও ভাঙচুরের ঘটনা ঘটেছে। প্রত্যক্ষদর্শী ও পুলিশ সূত্রের বরাত দিয়ে প্রথম আলোর নিজস্ব প্রতিবেদক, আঞ্চলিক কার্যালয়, প্রতিনিধি ও সংবাদদাতাদের পাঠানো খবর:চট্টগ্রাম নগর: গতকাল সকালে নগরের পাঁচলাইশ থানার ষোলশহর এলাকায় একটি বাসে আগুন দিয়েছে যাত্রীবেশী দুর্বৃত্তরা। বাস থেকে নেমে যাওয়ার সময় সাত-আট ব্যক্তি গাড়িতে আগুন দিয়ে পালিয়ে যায়।পাঁচলাইশ থানার ভারপ্রাপ্ত কর্মকর্তা (ওসি) আবু জাফর মো. ওমর ফারুক বলেন, ‘বহদ্দারহাট থেকে ষোলশহর এলাকায় আসার পর যাত্রীরা চালককে থামাতে বলেন। এরপর সাত-আটজন যাত্রী নেমে যাওয়ার পর বাসের আসনগুলো জ্বলে ওঠে। পরে আমরা ও স্থানীয় লোকজন নিভিয়ে ফেলি। যাত্রীবেশী দুর্বৃত্তরা আগুন দিয়েছে।’ ওসি জানান, এতে কেউ আহত হয়নি।রাঙ্গুনিয়া (চট্টগ্রাম): গতকাল চট্টগ্রাম-কাপ্তাই সড়কের রাঙ্গুনিয়া উপজেলার শান্তিরহাটে গুঁড়া দুধবাহী কাভার্ড ভ্যান পুড়িয়ে দিয়েছে অবরোধ-সমর্থকেরা। গাড়িচালকের অভিযোগ, অগ্নিকাণ্ডের পর দুই লক্ষাধিক টাকার গুঁড়া দুধ লুট করে নিয়ে যায় দুর্বৃত্তরা। এ ছাড়া অবরোধ-সমর্থকেরা চারটি সিএনজিচালিত অটোরিকশা ভাঙচুর করেছেন। গতকাল রাঙ্গুনিয়ায় রিকশা ও রিকশাভ্যান ছাড়া তেমন কোনো যানবাহন চলাচল করতে দেখা যায়নি।হাটহাজারী (চট্টগ্রাম): মঙ্গলবার দিবাগত রাতে হাটহাজারী-নাজিরহাট মহাসড়কের বুড়িপুকুর নামক স্থানে অবরোধ-সমর্থকদের হামলায় সিএনজিচালিত অটোরিকশার চালক মো. সিরাজ (২৮) ও যাত্রী মো. তারেক (২৫) আহত হন। তাঁদের চট্টগ্রাম মেডিকেল কলেজ হাসপাতালে ভর্তি করা হয়েছে।নোয়াখালী: গতকাল দুপুর ১২টার দিকে বিএনপির কর্মীরা দলের স্থায়ী কমিটির সদস্য মওদুদ আহমদের মুক্তির দাবিতে নোয়াখালীর কবিরহাট বাজারে বিক্ষোভ মিছিল বের করে। বাজারের জিরো পয়েন্ট এলাকায় আওয়ামী লীগের এক কর্মী মিছিলের পাশ দিয়ে মোটরসাইকেল নিয়ে যাচ্ছিলেন। এ সময় দুই পক্ষের মধ্যে হাতাহাতি হয়। এরপর আওয়ামী লীগের কর্মীরা সংঘবদ্ধ হয়ে বিএনপির কর্মীদের ধাওয়া করেন। এ সময় দুই পক্ষের মধ্যে পাল্টাপাল্টি হামলা ও ধাওয়ার ঘটনা ঘটে। হামলায় মো. জাহাঙ্গীর ও মো. রাশেদ নামে যুবদলের দুই কর্মী আহত হন। একপর্যায়ে আওয়ামী লীগের কর্মীরা একটি দোকানে হামলা চালায়। কবিরহাট থানার ওসি এস এম মাহবুবুল আলম বলেন, মারামারি নয়, দুই পক্ষের মধ্যে সামান্য হাতাহাতির ঘটনা ঘটেছে।
