
মানহীন ও মুনাফা লুটকারী বেসরকারি বিশ্ববিদ্যালয় চান না শিক্ষামন্ত্রী নুরুল ইসলাম নাহিদ। আজ রোববার সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে ২০১৫-১৬ শিক্ষাবর্ষের ওরিয়েন্টেশন অনুষ্ঠানে প্রধান অতিথির বক্তব্যে তিনি এ কথা জানান।নতুন করে আরও ছয়টি বেসরকারি বিশ্ববিদ্যালয়ের অনুমোদন দিয়েছে সরকার। এ নিয়ে বেসরকারি বিশ্ববিদ্যালয়ের সংখ্যা দাঁড়াল ৯১ টি। বিদ্যমান বেসরকারি বিশ্ববিদ্যালয়গুলোর অধিকাংশের বিরুদ্ধে নানা অনিয়ম ও শর্ত ভঙ্গের অভিযোগ থাকলেও নতুন ছয়টি বিশ্ববিদ্যালয় স্থাপনের অনুমোদন দেওয়া হলো।শিক্ষামন্ত্রী বলেন, বিভিন্ন সময়ে বিভিন্নভাবে ধনী লোকেরা বেসরকারি বিশ্ববিদ্যালয় স্থাপন করেছেন। ইনভেস্ট করা মানেই মুনাফা বেরিয়ে আসবে এ চিন্তা থেকে অনেকে এ ধরনের বেসরকারি বিশ্ববিদ্যালয় খুলেছেন। সেই চিন্তা থেকে সবাইকে সরিয়ে আনা সম্ভব হয়েছে, তা নয়। দু-একটি ফ্ল্যাট ভাড়া করে সনদ বিক্রি করার মতো অবস্থা ছিল। আমরা ২০১০ সালে বেসরকারি বিশ্ববিদ্যালয় আইন করে এখন অধিকাংশকে নিজস্ব জায়গায় নিয়ে যেতে পেরেছি। কিছু বিশ্ববিদ্যালয় বন্ধ করে দিয়েছিলাম। তবে তারা উচ্চ আদালতের রায় নিয়ে তা পরিচালনা করছে। চূড়ান্ত রায়ের ফয়সালা হলেই সেগুলো বন্ধ করে দেওয়া হবে। আমরা মানহীন ও মুনাফা লুটকারী বেসরকারি বিশ্ববিদ্যালয় চাই না।
শাহজালাল বিজ্ঞান ও প্রযুক্তি বিশ্ববিদ্যালয়ের উপাচার্য মো. আমিনুল হক ভূঁইয়ার সভাপতিত্বে অনুষ্ঠানে আরও বক্তব্য দেন কোষাধ্যক্ষ ইলিয়াস উদ্দিন বিশ্বাস, ছাত্র উপদেশ ও নির্দেশনা পরিচালক মো. রাশেদ তালুকদার, অর্থনীতি বিভাগের অধ্যাপক রেজা-ই-করিম খন্দকার, সমাজবিজ্ঞান বিভাগের অধ্যাপক কামাল আহমদ চৌধুরী, প্রথম বর্ষ ভর্তি কমিটির সভাপতি নারায়ণ সাহা ও সদস্যসচিব মুশতাক আহমদ, প্রক্টর কামরুজ্জামান চৌধুরী প্রমুখ।
আরও পড়ুন:এসেছে আরও ৬ বেসরকারি বিশ্ববিদ্যালয়
