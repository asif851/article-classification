
কাঠমান্ডুতে উড়োজাহাজ বিধ্বস্তের ঘটনায় আহত ব্যক্তিদের মধ্যে আরও একজনকে দেশে আনা হয়েছে। তাঁর নাম শেখ রাশেদ রুবায়েত। তাঁকে ঢাকা মেডিকেল কলেজ হাসপাতালে নেওয়া হয়েছে। এ নিয়ে আহত পাঁচজনকে দেশে আনা হলো।
আজ শনিবার দুপুরে রাশেদ রুবায়েতকে ঢাকায় আনা হয়। এর আগে গতকাল শুক্রবার দেশে ফেরেন বিধ্বস্ত ইউএস-বাংলার আহত তিন যাত্রী। তাঁদের ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে। ওই তিনজন হলেন গাজীপুরের শ্রীপুরের বাসিন্দা সৈয়দ কামরুন্নাহার স্বর্ণা, আলমুন নাহার অ্যানি ও মেহেদি হাসান।
এর আগে আহত যাত্রী রিজওয়ানুল হককে সিঙ্গাপুরে ও শাহরিন আহমেদকে বাংলাদেশে ফেরত পাঠানো হয়। শাহরিন এখন ঢাকা মেডিকেল কলেজের বার্ন ইউনিটে চিকিৎসাধীন।
নেপালের ত্রিভুবন আন্তর্জাতিক বিমানবন্দরে গত সোমবার ইউএস-বাংলার উড়োজাহাজ দুর্ঘটনায় ৫১ জন নিহত হন। তাঁদের মধ্যে ২৬ জন বাংলাদেশি।
