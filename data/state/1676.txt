
রাজশাহী বিশ্ববিদ্যালয় শাখা ছাত্রদলের ডাকা অনির্দিষ্টকালের ধর্মঘটের মধ্যেই এবার ধর্মঘট ডেকেছে বিশ্ববিদ্যালয় শাখা ছাত্রশিবির। আজ মঙ্গলবার দুপুর ১২টার দিকে বিশ্ববিদ্যালয় ছাত্রশিবিরের প্রচার সম্পাদক ফরহাদ রেজা স্বাক্ষরিত সংবাদ বিজ্ঞপ্তিতে আগামীকাল বুধবার ও পরশু বৃহস্পতিবার ক্যাম্পাসে এ ধর্মঘটের ডাক দেওয়া হয়।
বিশ্ববিদ্যালয় শাখা ছাত্রদলের সাধারণ সম্পাদক কামরুল হাসানকে গ্রেপ্তারের প্রতিবাদে গত শনিবার থেকে ক্যাম্পাসে অনির্দিষ্টকালের ধর্মঘট পালন করছে সংগঠনটি। তবে তাদের ধর্মঘটে বিশ্ববিদ্যালয়ের বিভিন্ন বিভাগে স্বাভাবিকভাবেই ক্লাস চলছে। ধর্মঘটের সমর্থনে ছাত্রদলের কোনো কর্মসূচিও লক্ষ করা যায়নি।
এদিকে শিবিরের বিজ্ঞপ্তিতে বলা হয়, গত বৃহস্পতিবার রাতে রাজশাহী বিশ্ববিদ্যালয়ের শিক্ষার্থী ও শিবিরের নেতা শাহাবুদ্দিনকে ‘গুলি করে হত্যা’ ও শিবিরের অপর দুই নেতা মফিজুর রহমান ও হাবিবুর রহমানকে আটক করে ‘নির্যাতনের’ প্রতিবাদে এবং জড়িত পুলিশ সদস্যদের বিচারের আওতায় আনাসহ ছয় দফা দাবিতে বুধ ও বৃহস্পতিবার ছাত্র ধর্মঘট ডাকা হলো।
