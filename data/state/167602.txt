
যশোর বিজ্ঞান ও প্রযুক্তি বিশ্ববিদ্যালয়ের (যবিপ্রবি) শিক্ষার্থী নাঈমুল হোসেন ওরফে রিয়াদ হত্যাকাণ্ডে বিশ্ববিদ্যালয়টির উপাচার্য আবদুস সাত্তার জড়িত বলে অভিযোগ করেছে কেন্দ্রীয় ছাত্রলীগ।
আজ বুধবার বিকেলে গণমাধ্যমে পাঠানো এক বিবৃতিতে ছাত্রলীগের কেন্দ্রীয় সভাপতি এইচ এম বদিউজ্জামান ও সাধারণ সম্পাদক সিদ্দিকী নাজমুল আলম এ অভিযোগ করেন।বিবৃতিতে ছাত্রলীগের পক্ষ থেকে বলা হয়, ‘যবিপ্রবির উপাচার্য ড. আবদুস সাত্তার বিশ্ববিদ্যালয়ের চলমান উন্নয়ন কর্মকাণ্ডে ব্যাপক দুর্নীতিতে জড়িয়ে পড়েছিলেন। বিশ্ববিদ্যালয়ের উপাচার্য তাঁর ব্যক্তিগত দুর্নীতি ও জামায়াত-শিবিরের তোষণনীতিকে অব্যাহত রাখার জন্যই বিশ্ববিদ্যালয়ের ছাত্র রাজনীতি নিষিদ্ধ করার ষড়যন্ত্রে লিপ্ত রয়েছেন। এ ছাড়া যবিপ্রবি ছাত্রলীগের মধ্যে কোনো প্রকার গ্রুপিং নেই। বিশ্ববিদ্যালয়ের উপাচার্য কিছুদিন যাবৎ ছাত্রলীগের কিছু কর্মীদের দিয়ে আলাদা গ্রুপ তৈরি করার চেষ্টা করে ব্যর্থ হয়ে হত্যাকাণ্ডের মতো ঘটনা ঘটিয়ে ঘোলা পানিতে মাছ শিকারের চেষ্টা করছেন। তা ছাড়া ঘটনা ঘটার তিন ঘণ্টার মধ্যে কোনো তদন্তবিহীন যবিপ্রবি ছাত্রলীগ সভাপতি ও সাধারণ সম্পাদককে বহিষ্কার করার মধ্যে প্রমাণিত হয় উপাচার্য খুনিদের ওপর ক্ষিপ্ত নয়, ক্ষিপ্ত ছাত্রলীগের ওপর।’ছাত্রলীগের শীর্ষ নেতারা বিবৃতিতে দাবি করেন, ‘এই ঘটনায় সম্পূর্ণ উদ্দেশ্যপ্রণোদিত হয়ে যশোর জেলা ছাত্রলীগ সাধারণ সম্পাদক আনোয়ার হোসেন বিপুলকে জড়িত করা হয়েছে। যশোর বিজ্ঞান ও প্রযুক্তি বিশ্ববিদ্যালয়ের ঘটনায় জেলা ছাত্রলীগের নেতৃবৃন্দ কীভাবে সম্পৃক্ত সেটা আমাদের বোধগম্য নয়।’ তাঁরা অবিলম্বে ছাত্রলীগের নেতৃবৃন্দের নামে দায়ের করা মামলা প্রত্যাহার করে প্রকৃত খুনিদের আড়াল করার চেষ্টা থেকে বিরত থাকার আহ্বান জানান। তবে বিবৃতিতে নাঈমুল হোসেন রিয়াদ হত্যাকাণ্ডে গভীর শোক ও শোকসন্তপ্ত পরিবারের প্রতি সমবেদনা জ্ঞাপন করেন ছাত্রলীগের শীর্ষ নেতারা।
