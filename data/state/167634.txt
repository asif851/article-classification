
ঢাকা সিটি করপোরেশন নির্বাচনে উত্তরের বিএনপি-সমর্থিত প্রার্থী তাবিথ আউয়াল প্রার্থীদের নিরাপত্তা নিয়ে উদ্বেগ জানিয়েছেন। তিনি অভিযোগ করেছেন, প্রার্থীরা প্রচারের সময় যথেষ্ট নিরাপত্তা পাচ্ছেন না।আজ সোমবার রাজধানীর শাহ আলী মাজারে জিয়ারত শেষে সাংবাদিকদের কাছে তাবিথ আউয়াল এই অভিযোগ করেন।বিএনপির চেয়ারপারসন খালেদা জিয়ার উপদেষ্টা আবদুল আউয়াল মিন্টুর বড় ছেলে তাবিথ ওই মাজার থেকে বের হওয়ার সময় বিশৃঙ্খল পরিস্থিতির সৃষ্টি হয়। তিনি মাজারের প্রধান ফটক দিয়ে বের হওয়ার সময় বেশ কয়েকজন তরুণ তাবিথের নিরাপত্তা বেষ্টনী ভেঙে সামনে যাওয়ার চেষ্টা করে। একপর্যায়ে তাবিথের ব্যক্তিগত নিরাপত্তা কর্মী ও ওই তরুণদের মধ্যে ধাক্কাধাক্কি হয়।তাবিথ আউয়াল সাংবাদিকদের আরও বলেন, ‘আমি ভোট চাইতে এসে দেখছি মানুষের মধ্যে বিএনপির প্রতি বিপুল সমর্থন রয়েছে। আর বিএনপি আমাকে সমর্থন দিয়েছে।’ তরুণ প্রার্থী হিসেবে নগরবাসীর চাহিদা পূরণ করতে পারবেন বলেও আশ্বাস দেন তিনি।
