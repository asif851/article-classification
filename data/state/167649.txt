
প্রধান নির্বাচন কমিশনার (সিইসি) কাজী রকিব উদ্দীন আহমেদ বলেছেন,  নির্বাচনকে সামনে রেখে সারা দেশে সেনাবাহিনী নামানো হয়েছে। তবে নির্বাচনকালীন সরকার আবার যেকোনো সময় সেনাবাহিনীর সহায়তা চাইতে পারে। যদি প্রয়োজন পড়ে তাহলে বিশেষ কিছু এলাকায় সেনাবাহিনী দীর্ঘমেয়াদে থাকতে পারে। খবর ইউএনবির।আজ বৃহস্পতিবার বঙ্গভবনে বেলা সাড়ে তিনটা থেকে বিকেল সাড়ে চারটা পর্যন্ত সিইসির নেতৃত্বে ছয় সদস্যের প্রতিনিধিদল রাষ্ট্রপতির সঙ্গে বৈঠক করে। বৈঠকের পরে সিইসি সাংবাদিকদের প্রশ্নের উত্তরে এসব কথা বলেন। সেখানে সিইসি বলেন, বিরোধী দলের ডাকা অবরোধ ভোটারদের ভোট দেওয়ার ক্ষেত্রে বাধা হয়ে দাঁড়াবে না।  কারণ প্রত্যেকে যে যাঁর ভোটকেন্দ্রে ভোট দিতে যাবেন।বৈঠক সম্পর্কে সিইসি জানান, নির্বাচন গ্রহণযোগ্য ও শান্তিপূর্ণ করতে তাঁরা রাষ্ট্রপতিকে প্রয়োজনীয় পদক্ষেপ নেওয়ার অনুরোধ করেছেন। সিইসি আশা প্রকাশ করে বলেন, ‘কোনো বাধা ছাড়াই ৫ জানুয়ারির নির্বাচন সুষ্ঠুভাবে অনুষ্ঠিত হবে। তিনি বলেন, দেশে আইনশৃঙ্খলা পরিস্থিতির যথেষ্ট উন্নতি হয়েছে। আমরা মনে করি আগামী কয়েক দিনে পরিস্থিতির আরও উন্নতি হবে।’
বিরোধী দলের নির্বাচনে অংশ না নেওয়া প্রসঙ্গে সিইসি বলেন, ‘এখনো তারা বিরোধী দলের আসার অপেক্ষায় রয়েছেন। তারা আশা করেন রাজনৈতিক দলগুলো শিগগিরই সমঝোতায় পৌঁছাবে।’ 

