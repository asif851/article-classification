
রাজধানীর ধানমন্ডি থানা এলাকায় আজ শনিবার রাতে একটি বাড়ির লিফটের নিচ থেকে গিরো মিয়া মোল্লা (৫২) নামের এক ব্যক্তির লাশ উদ্ধার করেছে পুলিশ। পুলিশ বলছে, ওই ব্যক্তিকে হত্যা করা হয়েছে।ধানমন্ডি থানার ভারপ্রাপ্ত কর্মকর্তা (ওসি) আবু বকর সিদ্দিক প্রথম আলোকে বলেন, গিরো মিয়া ধানমন্ডি ১৪ নম্বর সড়কের একটি বাড়ির নিরাপত্তাকর্মী ছিলেন। খবর পেয়ে সন্ধ্যা সাড়ে ছয়টার দিকে লিফট খুলে নিচ থেকে তাঁর লাশ উদ্ধার করা হয়। লাশটি প্রায় পচে যাওয়ায় দুর্গন্ধ পেয়ে বাড়ির বাসিন্দারা পুলিশকে খবর দেন।ওসি বলেন, প্রাথমিক তদন্তে জানা গেছে, ওই বাড়ির তত্ত্বাবধায়ক তাঁকে হত্যা করেছে। এরপর সুযোগ বুঝে লিফট উপরে উঠিয়ে চাবি দিয়ে দরজা ফাঁক করে নিচে লাশটি ফেলে দেন।জানা গেছে, ঈদের ৫০০ টাকা বকশিশ নিয়ে ওই তত্ত্বাবধায়কের সঙ্গে নিরাপত্তাকর্মী গিরোর মনোমালিন্য চলছিল।এদিকে ঘটনার পর থেকে তত্ত্বাবধায়ক পলাতক আছে। তাঁকে ধরার চেষ্টা চলছে। হত্যা মামলার প্রক্রিয়া চলছে।
