
গাজীপুরের টঙ্গীর বাস্তুহারা (এরশাদনগর) এলাকায় আজ রোববার ভোররাতে দুর্বৃত্তদের ছুরিকাঘাতে বুলবুল আহমেদ (২৬) নামে এক ট্রাকচালক খুন হয়েছেন। ঘটনার প্রত্যক্ষদর্শী চালকের সহকারী তাজেল মিয়ার ভাষ্য, ছিনতাই করার সময় বাধা দেওয়ায় বুলবুলকে খুন করা হয়।
নিহত বুলবুলের বাড়ি বগুড়ার শিবগঞ্জ থানার হামজানি কুড়িপাড়া এলাকায়।
টঙ্গী থানার উপপরিদর্শক সুমন ভট্টের ভাষ্য, নারায়ণগঞ্জ থেকে সিমেন্ট বোঝাই একটি ট্রাক নিয়ে বগুড়া যাচ্ছিলেন বুলবুল। টঙ্গীর বাস্তুহারা এলাকায় ভোররাত সাড়ে তিনটার দিকে ঢাকা-ময়মনসিংহ মহাসড়কে ট্রাক থামান বুলবুল। তিনি সহকারী তাজেল মিয়াকে পাশের দোকানে পান আনতে পাঠান। এ সময় তিন থেকে চারজন ছিনতাইকারী বুলবুলের কাছ থেকে মোবাইল ফোন ও টাকা ছিনিয়ে নেয়। বাধা দিলে দুর্বৃত্তরা বুলবুলের মাথা, গলা ও পায়ে ছুরিকাঘাত করে পালিয়ে যায়।
চালকের সহকারী তাজেল ট্রাকের ভেত‌র থেকে রক্তাক্ত অবস্থায় বুলবুলকে নিয়ে টঙ্গী হাসপাতালে যান। টঙ্গী সরকারি হাসপাতালের চিকিৎসক মো. মামুন অর রশিদের ভাষ্য, বুলবুলকে মৃত অবস্থায় হাসপাতালে আনা হয়েছিল। ময়নাতদন্তের জন্য পুলিশ সকালে টঙ্গী হাসপাতাল থেকে তাঁর লাশ শহীদ তাজউদ্দীন আহমদ মেডিকেল কলেজ হাসপাতালে পাঠিয়েছে।
