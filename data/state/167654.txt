
চাঁপাইনবাবগঞ্জের শিবগঞ্জ উপজেলায় জঙ্গি আস্তানায় অভিযানে নিহত চারজনের একজন ঝিনাইদহের আস্তানা থেকে পালিয়ে যাওয়া ‘জঙ্গি’ বলে জানিয়েছে পুলিশ। পুলিশ বলছে, তাঁর নাম আবদুল্লাহ।
আজ শনিবার ডিএমপির মিডিয়া সেন্টারে সংবাদ সম্মেলনে ঢাকা মহানগর পুলিশের কাউন্টার টেররিজম ইউনিটের প্রধান মনিরুল ইসলাম এ কথা জানান।
২২ এপ্রিল ঝিনাইদহে একটি বাড়িতে আইনশৃঙ্খলা রক্ষাকারী বাহিনী ‘সাউথ প’ নামে অভিযান চালায়। সেখানে প্রচুর বিস্ফোরক পাওয়া গেলেও কাউকে ধরা যায়নি।
সংবাদ সম্মেলনে জানানো হয়, ঝিনাইদহের ওই বাড়িতে ধর্মান্তরিত মুসলিম আবদুল্লাহ বাস করতেন। পরে তিনি চাঁপাইনবাবগঞ্জের রফিকুল ইসলাম আবুর বাড়িতে যান। অভিযানে আবুও নিহত হয়েছেন।
গ্রেপ্তার হওয়ার পর আবুর স্ত্রী সুমাইয়া খাতুন জিজ্ঞাসাবাদ জানান, সম্প্রতি ঝিনাইদহ থেকে তাঁদের বাড়িতে দুজন এসেছিলেন। ‘জঙ্গি’ আবদুল্লাহর ছবি মিলিয়েও এ ব্যাপারে নিশ্চিত হওয়া গেছে।
