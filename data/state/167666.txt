
ফরিদপুরের সালথায় আধিপত্য বিস্তার নিয়ে আওয়ামী লীগ ও বিএনপির স্থানীয় নেতা-কর্মীদের মধ্যে সংঘর্ষে কমপক্ষে ১৮ জন আহত হয়েছেন। আজ শুক্রবার সন্ধ্যায় উপজেলার মাঝারদিয়ার ইউনিয়নের মাঝারদিয়া ও কুমারপট্টি গ্রামে এ ঘটনা ঘটে।
এলাকাবাসী সূত্রে জানা গেছে, আধিপত্য বিস্তার নিয়ে মাঝারদিয়া ইউনিয়ন পরিষদের (ইউপি) চেয়ারম্যান ও উপজেলা আওয়ামী লীগের সহসভাপতি হাবিবুর রহমানের সঙ্গে উপজেলা স্বেচ্ছাসেবক দলের সভাপতি হারুন মাতুব্বরের বিরোধ চলে আসছিল। এই বিরোধের জের ধরে শুক্রবার সন্ধ্যা সাড়ে ছয়টার দিকে উভয় পক্ষের কয়েক শ নেতা-কর্মী দেশীয় অস্ত্র নিয়ে সংঘর্ষে জড়িয়ে পড়ে। এ সময় উভয় পক্ষের ১১টি বাড়িতে হামলা-ভাঙচুর ও লুটপাটের ঘটনা ঘটে। সংঘর্ষে উভয় পক্ষের কমপক্ষে ১৮ জন আহত হন। তাঁদের বিভিন্ন হাসপাতাল ও ক্লিনিকে ভর্তি করা হয়েছে। পরে পুলিশ ঘটনাস্থলে গিয়ে ফাঁকা গুলি ছোড়ে।
ঘটনার সত্যতা নিশ্চিত করে নগরকান্দা সার্কেলের সহকারী পুলিশ সুপার এম এম মহিউদ্দিন বলেন, ‘সন্ধ্যা সোয়া সাতটার দিকেও থেকে থেকে সংঘর্ষের ঘটনা ঘটছে। আমরা সংঘর্ষ নিয়ন্ত্রণে আনার চেষ্টা করছি।’
সালথা উপজেলার নির্বাহী কর্মকর্তা (ইউএনও) মোহাম্মদ মোবাশ্বের হাসান বলেন, মাঝারদিয়া ইউপির চেয়ারম্যান হাবিবুর রহমান ও উপজেলা স্বেচ্ছাসেবক দলের সভাপতি হারুন মাতুব্বরের মধ্যে স্থানীয় আধিপত্য নিয়ে এ সংঘর্ষের ঘটনা ঘটেছে। পুলিশ ৪০ থেকে ৫০টি শটগানের গুলি ছুড়েছে।
