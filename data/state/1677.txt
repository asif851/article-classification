
কুমিল্লার দাউদকান্দি উপজেলায় শাহ আলম (৩০) নামের এক ব্যক্তিকে কুপিয়ে আহত করার পর তাঁর বাম পায়ের হাঁটুর নিচের অংশ কেটে নিয়ে গেছে দুর্বৃত্তরা। আজ শনিবার রাত নয়টার দিকে জিংলাতলী ইউনিয়নের গোপচর গ্রামে শাহ আলমের প্রতিবেশী এক ব্যক্তির বাড়িতে এ ঘটনা ঘটে।
শাহ আলমকে প্রথমে দাউদকান্দি স্বাস্থ্য কমপ্লেক্সে নেওয়া হয়। পরে সেখান থেকে তাঁকে ঢাকা মেডিকেল কলেজ হাসপাতালে পাঠানোর পরামর্শ দেন চিকিৎসকেরা। বর্তমানে তিনি ওই হাসপাতালের উদ্দেশ্যে পথে রয়েছেন।
দাউদকান্দি স্বাস্থ্য কমপ্লেক্সের চিকিৎসক মাহমুদুল হাসান বলেন, শাহ আলমের অবস্থা আশঙ্কাজনক।
দাউদকান্দি থানা-পুলিশ জানায়, ওই বাড়িতে অবস্থান করার সময় দুর্বৃত্তরা শাহ আলমকে কুপিয়ে তাঁর পা কেটে নিয়ে যায়। থানার ভারপ্রাপ্ত কর্মকর্তা (ওসি) মিজানুর রহমান বলেন, শাহ আলম তিতাস উপজেলার জিয়ারকান্দি ইউনিয়ন পরিষদের (ইউপি) চেয়ারম্যান নিহত মনির হোসেনের সমর্থক ছিলেন। পূর্ব বিরোধের জের ধরে এ ঘটনা ঘটে থাকতে পারে বলে ধারণা করা হচ্ছে।
