
গ্রাহক শনাক্তকরণ মডিউল বা সিম কার্ডের দাম বাড়িয়েছে দেশের অন্যতম মোবাইল ফোন কোম্পানি গ্রামীণফোন। বাজেটে সিম পরিবর্তনের ওপর কর নির্ধারণের কারণে এ সিদ্ধান্ত নেওয়া হয়েছে বলে জানিয়েছে প্রতিষ্ঠানটি।
আজ বুধবার গ্রামীণফোনের এক বিজ্ঞপ্তিতে এ কথা জানানো হয়।বিজ্ঞপ্তিতে বলা হয়, এখন থেকে সব প্রি-পেইড সিমের দাম হবে ১৮৮ টাকার পরিবর্তে ২০০ টাকা। সিম পরিবর্তনের জন্য ৭৫ টাকার পরিবর্তে গ্রাহকদের এখন দিতে হবে ১২৫ টাকা।গ্রামীণফোন কর্তৃপক্ষ জানিয়েছে, ব্যবসায়িক বাস্তবতার কারণে দাম বাড়াতে হয়েছে। তাদের মতে, সিম পরিবর্তনের ওপর প্রস্তাবিত ১০০ টাকা কর বিপুল কর ভারের ওপর আরও চাপ সৃষ্টি করবে।
বিজ্ঞপ্তিতে বলা হয়, ‘বাংলাদেশের মোবাইল শিল্প বিশ্বের নিম্নতম কল রেট প্রদান করছে। কিন্তু মোবাইল অপারেটররা তাদের প্রতি ১০০ টাকা আয়ের ৫৫ টাকাই সরকারের হাতে তুলে দিচ্ছে।’
গ্রামীণফোন মনে করে, বিদ্যমান ৩০০ টাকা সিম কর প্রত্যাহার না করে সিম পরিবর্তনের ওপর নতুন করারোপ দেশে মোবাইল ফোনের বিস্তার এবং ডিজিটাল বাংলাদেশ বাস্তবায়ন বাধাগ্রস্ত করবে।
