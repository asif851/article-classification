
ছাত্রলীগের মিছিলে যোগ না দেওয়ায় বাংলাদেশ কৃষি বিশ্ববিদ্যালয়ের প্রথম বর্ষের ছাত্রী আফসানা আহমেদকে হল থেকে বের করে দেওয়ার অভিযোগ তদন্ত করছে বিশ্ববিদ্যালয় গঠিত তদন্ত কমিটি। গত মঙ্গলবার সন্ধ্যার পর তিন সদস্যের তদন্ত কমিটি গঠন করে হল প্রশাসন।
বিশ্ববিদ্যালয়ের রোকেয়া হলের প্রভোস্ট ইসমত আরা বেগম বলেন, অ্যানাটমি অ্যান্ড হিস্টোলজি বিভাগের সহকারী অধ্যাপক নাসরিন সুলতানার নেতৃত্বে তদন্ত কমিটিতে সদস্য হিসেবে আছেন কৃষি অর্থনীতি বিভাগের সহকারী অধ্যাপক রিফাত আরা জান্নাত ও গ্রামীণ সমাজবিজ্ঞান বিভাগের সহকারী অধ্যাপক ফ্লোরা বেগম। কমিটি গতকাল বুধবার থেকে কাজ শুরু করেছে। আগামী সাত কর্মদিবসের মধ্যে প্রতিবেদন দেওয়ার কথা।
ইসমত আরা বেগম বলেন, আফসানা আহমেদ বর্তমানে রোকেয়া হলের নিজের কক্ষেই অবস্থান করছেন। হল থেকে আফসানাকে বের করে দেওয়ার অভিযোগের বিষয়ে তিনি বলেন, প্রাথমিকভাবে মনে হচ্ছে আফসানার অভিযোগ সত্য নয়। ৩ জানুয়ারি প্রথম বর্ষের পরিচিতি ক্লাস হয়েছে। হাতে গোনা কয়েক দিনের মধ্যে ছাত্রলীগের তাঁর সঙ্গে এমন কোনো বিরোধ তৈরি হয়নি যে হল থেকে বের করে দিতে হবে। তিনি আরও বলেন, যদি ছাত্রলীগের সঙ্গে ছাত্রফ্রন্টের কোনো বিরোধ থাকে, তাহলে ওই হলে ছাত্রফ্রন্টের আরও জ্যেষ্ঠ নেতা রয়েছেন। তাঁদের সঙ্গে কোনো বিরোধ কেন হয়নি? তবে তদন্ত করলে আসল ঘটনা বের হবে বলে আশা করেন তিনি।
ছাত্রলীগের প্রতিষ্ঠাবার্ষিকী উপলক্ষে ৪ জানুয়ারি বিশ্ববিদ্যালয়ের ছাত্রলীগ আয়োজিত মিছিলে যোগ না দেওয়ায় কৃষি অনুষদের প্রথম বর্ষের শিক্ষার্থী আফসানা আহমেদকে গত সোমবার রাতে রোকেয়া হলের নিজের কক্ষ থেকে হলের ছাত্রলীগের কর্মীরা বের করে দেন বলে অভিযোগ করেন আফসানা। প্রতিবাদে গত মঙ্গলবার দুই দফা অনশন করেন। বিশ্ববিদ্যালয়ের প্রক্টর আতিকুর রহমান আফসানাকে রোকেয়া হলের নিজের কক্ষে দিয়ে আসেন গত মঙ্গলবার দুপুরে।
আতিকুর রহমান প্রথম আলোকে বলেন, বিষয়টি হল প্রশাসন দেখছে। তদন্ত কমিটি ঘটনার প্রতিবেদন দেবে। এর আগে কিছু বলা যাচ্ছে না।
