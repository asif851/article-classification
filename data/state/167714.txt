
নারায়ণগঞ্জের আড়াইহাজারে জামাতার হাতে জাফর আলী (৫৫) নামের এক ব্যক্তি নিহত হয়েছেন। এই ঘটনায় জামাতা মুছা মিয়াকে (৩২) আটক করে পুলিশে সোপর্দ করেছে এলাকাবাসী।
আজ শনিবার সকাল ছয়টার দিকে উপজেলার কালাপাহাড়িয়া ইউনিয়নের হাজীরটেক গ্রামে এ ঘটনা ঘটে।এলাকাবাসী ও পুলিশ জানায়, আজ পারিবারিক বিষয় নিয়ে শ্বশুরবাড়ির লোকজনের সঙ্গে মুছা মিয়ার বাগ্‌বিতণ্ডা ও হাতাহাতির ঘটনা ঘটে। এ সময় শ্বশুর জাফর আলী ঝগড়া থামাতে গেলে মুছা মিয়া তাঁকে ইট দিয়ে বুকে আঘাত করলে ঘটনাস্থলেই তাঁর মৃত্যু হয়। এই ঘটনায় স্থানীয় লোকজন মুছা মিয়াকে আটক করে পুলিশে সোর্পদ করে।নিহত জাফর আলীর মেয়ে খায়রুন নেছা বলেন, বেশ কিছুদিন ধরে তাঁর স্বামী মুছা মিয়া যৌতুকের জন্য তাঁকে শারীরিকভাবে নির্যাতন করার কারণে তিনি তাঁর দুই সন্তানকে নিয়ে বাবার বাড়িতে চলে আসেন। তিনি মুছা মিয়ার সঙ্গে বাড়িতে যেতে না চাওয়ায় তর্কাতর্কির একপর্যায়ে মুছা মিয়া ক্ষিপ্ত হয়ে শ্বশুরকে হত্যা করেন।ঘটনার সত্যতা স্বীকার করে আড়াইহাজার থানার ভারপ্রাপ্ত কর্মকর্তা (ওসি) এম এ হক বলেন, পুলিশ ঘটনাস্থলে গিয়ে নিহত ব্যক্তির লাশ উদ্ধার করে ময়নাতদন্তের জন্য নারায়ণগঞ্জ জেনারেল হাসপাতালের মর্গে পাঠিয়েছে। এই ঘটনায় মামলা করার প্রস্তুতি চলছে।
