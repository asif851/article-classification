
যারা জঙ্গি কর্মকাণ্ডে জড়িয়ে পড়েছে, তাদের উদ্দেশে স্বরাষ্ট্রমন্ত্রী আসাদুজ্জামান খান কামাল বলেছেন, ‘তোমরা ভুল করছ, তোমরা ফিরে এসো। এটা কোনো পথ নয়, অন্ধকারে হারিয়ে যেয়ো না।’
আজ রোববার দুপুরে তেজগাঁও ১ নম্বর রেলগেটসংলগ্ন ইসলামী মিশন মাঠে এক অনুষ্ঠানে স্বরাষ্ট্রমন্ত্রী এ কথা বলেন। এর আগে মন্ত্রী রহমতে আলম মিশন পরিচালিত মদিনাতুল উলুম মডেল ইনস্টিটিউট ম​হিলা কামিল মাদ্রাসার ১০তলা ভবনের নির্মাণকাজের ভিত্তিপ্রস্তর উদ্বোধন করেন।
অনুষ্ঠানে আসাদুজ্জামান খান বলেন, কেন বিশ্বব্যাপী জঙ্গি উত্থান হচ্ছে, সেটা বুঝতে হবে। একটি অপশক্তি ইসলামকে জঙ্গি ধর্ম বানানোর চেষ্টা করছে। মুসলমানদের জ​ঙ্গি বানানোর চেষ্টা করছে। এর বিরুদ্ধে সবাইকে ঘুরে দাঁড়াতে হবে। উচ্চকণ্ঠে বলতে হবে, ইসলামে হত্যাকারী ও ​জঙ্গিদের কোনো স্থান নেই।
অনুষ্ঠানের সভাপতি সরকারদলীয় সাংসদ এ বি এম গোলাম মোস্তফা বলেন, প্রধানমন্ত্রী শেখ হাসিনার নেতৃত্বে দেশ এগিয়ে যাচ্ছে। এই সরকার মাত্র অল্প সময়ের মধ্যে জঙ্গি নিয়ন্ত্রণ করেছে। পৃথিবীর বহু দেশই এটা পারেনি।
অনুষ্ঠানে বাংলাদেশে ইরানের দূতাবাসের কাউন্সিলর মুসা হোসাইনি, রহমতে আলম মিশন এতিমখানার সাধারণ সম্পাদক জহিরুল হক, মাওলানা আবদুর রাজ্জাক প্রমুখ বক্তব্য দেন।
