
দেশের প্রতিটি আদালতের সার্বিক নিরাপত্তাব্যবস্থা নিশ্চিত করতে চিঠি পাঠিয়েছেন সুপ্রিম কোর্ট প্রশাসন। ২৩ মার্চ সুপ্রিম কোর্ট প্রশাসন চিঠিটি ইস্যু করে বলে নিশ্চিত করেছেন হাইকোর্ট বিভাগের রেজিস্ট্রার আবু সৈয়দ দিলজার হোসেন।
আজ সোমবার আবু সৈয়দ দিলজার হোসেন প্রথম আলোকে বলেন, প্রয়োজনীয় পদক্ষেপ নিতে মন্ত্রিপরিষদ সচিব, প্রধানমন্ত্রীর মুখ্য সচিব, স্বরাষ্ট্র মন্ত্রণালয়ের জ্যেষ্ঠ সচিব, আইন মন্ত্রণালয়ের দুই সচিব, পুলিশের মহাপরিদর্শক, র‍্যাপিড অ্যাকশন ব্যাটালিয়নের (র‍্যাব) মহাপরিচালক, অধস্তন আদালতসহ সংশ্লিষ্টদের এ চিঠির অনুলিপি পাঠানো হয়েছে।  চিঠিতে বলা হয়, সাম্প্রতিক সময়ে বিভিন্ন সন্ত্রাসী কর্মকাণ্ডের কারণে দেশের সব অধস্তন আদালতের বিচারক, কর্মচারী ও আদালত-সংশ্লিষ্ট সবার সার্বিক নিরাপত্তা নিয়ে প্রধান বিচারপতি গভীরভাবে উদ্বিগ্ন। প্রধান বিচারপতির পক্ষ থেকে সরকারের সর্বোচ্চ পর্যায়ে এ উদ্বেগের বিষয়ে অবগত করা হয়েছে। সরকারের পক্ষ থেকে এ ক্ষেত্রে সর্বোচ্চ নিরাপত্তা দেওয়ার জন্য প্রয়োজনীয় পদক্ষেপ নেওয়ার আশ্বাস দেওয়া হয়েছে।
চিঠিতে জানানো হয়, আগে আইন প্রয়োগকারী সংস্থাগুলোর সহায়তায় দেশের প্রতিটি আদালত প্রাঙ্গণ, এজলাস, বিচারকদের বাসভবন, বিচারক ও কর্মচারীসহ আদালত-সংশ্লিষ্ট সবার সার্বিক নিরাপত্তা নিশ্চিত করার প্রয়োজনীয় পদক্ষেপ নেওয়ার জন্য স্মারকের মাধ্যমে সংশ্লিষ্ট সব কর্তৃপক্ষকে অনুরোধ করা হয়। এ অবস্থায় জরুরি ভিত্তিতে নিরাপদ নিশ্চিত করার জন্য পুলিশ মোতায়েনসহ প্রয়োজনীয় অন্য সব পদক্ষেপ নেওয়ার জন্য পুনরায় নির্দেশক্রমে অনুরোধ করা হলো।
