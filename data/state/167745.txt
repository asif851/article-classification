
ঢাকার অদূরে আশুলিয়ার বাড়ইপাড়ায় পুলিশের তল্লাশি চৌকিতে হামলা চালিয়ে এক পুলিশ সদস্যকে হত্যার দায় স্বীকার করেছে মধ্যপ্রাচ্য-ভিত্তিক জঙ্গি সংগঠন ইসলামিক স্টেট বা আইএস। জঙ্গি সংগঠনগুলোকে পর্যবেক্ষণকারী ওয়েবসাইট ‘সাইট’ এমন তথ্য দিয়েছে।
এর আগে রাজধানী ঢাকা ও রংপুরে দুই বিদেশি দুই নগরিককে হত্যার দায়ও একইভাবে স্কীকার করেছিল আইএস।
‘সাইট’ নামে যুক্তরাষ্ট্র-ভিত্তিক সাইট ইন্টেলিজেন্স গ্রুপ-এর এ ওয়েবসাইটের এক খবরে আজ বৃহস্পতিবার বলা হয়েছে, বাংলাদেশের রাজধানী ঢাকায় পুলিশের তল্লাশিচৌকিতে হামলার দায় স্বীকার করেছে আইএস। সাইটের টুইটারেও একই তথ্য দেওয়া হয়েছে।
রাজধানীর গাবতলীর তল্লাশিচৌকিতে পুলিশের একজন এএসআই খুন হওয়ার ১৩ দিনের মাথায় গতকাল বুধবার সকালে আশুলিয়ার বাড়ইপাড়ায় খুন হন মুকুল হোসেন (২৫) নামে এক পুলিশ সদস্য। এ ঘটনায় নূরে আলম সিদ্দিকী (২৬) নামে আরেক পুলিশ সদস্য আহত হন।
আশুলিয়া থানার ভারপ্রাপ্ত কর্মকর্তা (ওসি) মহসিনুল কাদির আজ সকালে প্রথম আলোকে বলেন, এ ঘটনায় গতকাল রাতে অজ্ঞাত দুজনকে মূল আসামি এবং অজ্ঞাত আরও কয়েকজনকে আসামি করে মামলা হয়েছে।
নিহত মুকুলের মুখের বাঁ পাশে ও গলায় চাপাতির আঘাতের গভীর ক্ষত রয়েছে। তাঁর পেটে ছুরিকাঘাত করা হয়। মূলত গলার আঘাতে মুকুলের শ্বাসনালি কেটে অতিরিক্ত রক্তক্ষরণে তাঁর মৃত্যু হয়েছে বলে জানিয়েছেন সাভারের এনাম মেডিকেল কলেজ হাসপাতালের চিকিৎসকেরা। আহত নূরে আলমের বাঁ হাত ভেঙে গেছে। তাঁরও পেটে ছুরিকাঘাত করা হয়েছে। গতকাল সন্ধ্যায় অস্ত্রোপচারের পরে নূরে আলমকে এনাম মেডিকেলের নিবিড় পরিচর্যাকেন্দ্রে (আইসিইউ) রাখা হয়েছে।
পুলিশ ও স্থানীয়দের সঙ্গে কথা বলে জানা গেছে, দুই হামলাকারীর ছুরি-চাপাতির মুখে কোনো প্রতিরোধ গড়তে পারেননি সশস্ত্র পাঁচ পুলিশ সদস্য। অথচ তাঁদের সবার হাতে চায়নিজ রাইফেল ছিল। তারপরও কেউ গুলি ছোড়েননি। দুই কনস্টেবল হামলার শিকার হওয়ার পরে সেখানে উপস্থিত অন্য তিনজন শালবনের দিকে দৌড় দেন। এঁরা হলেন কনস্টেবল ইমরান আজিজ, আপেল মাহমুদ ও পিনারুজ্জামান। তবে হামলাকারীদের কাছেও আগ্নেয়াস্ত্র ছিল। সেটি দিয়ে তারা কয়েকটি ফাঁকা গুলি ছুড়েছে বলে পুলিশ ও প্রত্যক্ষদর্শীরা জানিয়েছেন।
ঘটনার পরে স্বরাষ্ট্রমন্ত্রী আসাদুজ্জামান খান কামাল সাভারের এনাম মেডিকেলে যান। সেখানে তিনি সাংবাদিকদের বলেন, জঙ্গি ও মানবতাবিরোধীদের বিচার চলছে। রায় কার্যকর হওয়ারও সময় কাছে এসেছে। এগুলোকে নস্যাৎ করার পাশাপাশি দেশে অস্থিতিশীল পরিস্থিতি তৈরি করতে এ ধরনের নাশকতা শুরু হয়েছে। সশস্ত্র অবস্থায় থাকার পরও পুলিশ সদস্যদের কোনো প্রতিরোধ না করতে পারার বিষয়ে স্বরাষ্ট্রমন্ত্রী বলেন, ‘বিষয়টি খতিয়ে দেখা হচ্ছে। তদন্ত ছাড়া এ বিষয়ে আপাতত কিছু বলা যাচ্ছে না।’  এদিকে গতকালের এ হামলার ঘটনা তদন্তে তিন সদস্যের একটি কমিটি গঠন করেছে পুলিশ। এ ঘটনায় আশুলিয়া থানার এসআই হাবিবুর রহমানকে প্রত্যাহার করা হয়েছে।
গত ২২ অক্টোবর রাজধানীর গাবতলীতে এক ব্যক্তির ব্যাগ তল্লাশির সময় দারুস সালাম থানার এএসআই ইব্রাহিম মোল্লাকে ছুরি মেরে খুন করা হয়। পুলিশ তখন বলেছিল, ইব্রাহিমকে ছুরিকাঘাতকারী বগুড়ার আদমদীঘি উপজেলা ছাত্রশিবিরের সাবেক সভাপতি। ওই ঘটনার পর পুলিশ ঢাকা ও বগুড়া থেকে ২৪ জনকে গ্রেপ্তার করে রিমান্ডে নেয়। তাঁদের কাছ থেকে পাঁচটি হাতে তৈরি গ্রেনেডও উদ্ধার করা হয়। ওই একই রকম গ্রেনেড দিয়েই গত ২৩ অক্টোবর রাতে পুরান ঢাকার হোসেনি দালানে হামলা হয়েছে বলে পুলিশ জানিয়েছে। ওই চক্রটির আরও বড় নাশকতার পরিকল্পনা ছিল বলে পুলিশ জানিয়েছে। এরপর সারা দেশেই পুলিশকে আরও সতর্ক অবস্থানে রাখা হয়েছে বলে পুলিশ ও সরকারের কর্তাব্যক্তিরা বলে আসছেন। এর মধ্যেই গত মঙ্গলবার রাতে ব্রাহ্মণবাড়িয়ায় পুলিশের একটি টহল গাড়িতে দুর্বৃত্তরা গুলি চালালে গাড়িটি খাদে পড়ে পাঁচ পুলিশ সদস্য আহত হন।
এর আগে গত ২২ এপ্রিল আশুলিয়ার কাঠগড়ায় কমার্স ব্যাংকে ডাকাতি করতে গিয়ে আটজনকে খুন করে জঙ্গিরা। গণপিটুনিতে ওই ঘটনায় ডাকাতের মৃত্যু হয়। ঢাকা জেলা পুলিশ ওই ঘটনায় জড়িত সন্দেহে ১০ জঙ্গিকে গ্রেপ্তার করেছে।
