
গাইবান্ধা জেলা শহরে বিএনপির নেতৃত্বাধীন ২০-দলীয় জোটের ডাকে গতকাল রোববার আধা বেলা হরতাল পালন করা হয়েছে। বিভিন্ন স্থানে বিচ্ছিন্নভাবে জোটের নেতা-কর্মীরা পিকেটিং করেছেন।দলীয় সূত্রে জানা গেছে, গত শনিবার দুপুরে কেন্দ্রীয় কর্মসূচির অংশ হিসেবে বিএনপিসহ ২০ দলের নেতা-কর্মীরা শহরে একটি বিক্ষোভ মিছিল বের করেন। এই সময় পুলিশ পেছন থেকে মিছিলে অংশগ্রহণকারীদের লাঠিপেটা শুরু করে। এতে জেলা বিএনপির সভাপতি আনিসুজ্জামান খানসহ ১৫ জন নেতা-কর্মী আহত হন। পরে নেতা-কর্মীরা জেলা বিএনপি কার্যালয়ে এক সমাবেশ করেন। সমাবেশ থেকে লাঠিপেটার প্রতিবাদে গতকাল আধা বেলা হরতালের কর্মসূচি ঘোষণা করা হয়। এ নিয়ে গতকাল প্রথম আলোতে ‘আজ আধা বেলা হরতাল, গাইবান্ধায় ২০ দলের মিছিলে পুলিশের লাঠিপেটা’ শিরোনামে প্রতিবেদন ছাপা হয়।প্রত্যক্ষদর্শী সূত্রে জানা গেছে, গতকাল সকাল ছয়টা থেকে দুপুর ১২টা পর্যন্ত আধা বেলা শান্তিপূর্ণভাবে হরতাল পালিত হয়েছে।
