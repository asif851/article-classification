
দুর্নীতি দমন কমিশনের (দুদক) নোটিশের পরিপ্রেক্ষিতে নিজের ও নির্ভরশীলদের নামে পৃথক সম্পদের তথ্য জমা দিয়েছেন কক্সবাজার-৪ আসনের সাংসদ আবদুর রহমান বদি।আজ বৃহস্পতিবার দুপুর ১২টায় রাজধানীর কারওয়ান বাজারে দুদকের প্রধান কার্যালয়ে গিয়ে সম্পদ বিবরণী জমা দেন আওয়ামী লীগের এই সাংসদ। দুদকের সচিব মো. ফয়জুর রহমান চৌধুরীর কাছে সম্পদ বিবরণীর তথ্য জমা দিয়ে বদি ভবনের পেছনের ফটক দিয়ে চলে যান।এ বিষয়ে দুদকের উপপরিচালক আহসান আলী প্রথম আলোকে জানান, সম্পদ বিবরণীতে দাখিল করা তথ্য ও অনুসন্ধানে পাওয়া তথ্য মিলিয়ে দেখা হবে। অনুসন্ধানে পাওয়া তথ্য ও বিবরণীতে দেওয়া তথ্যে গরমিল পাওয়া গেলে আইনি পদক্ষেপ নেওয়া হবে।গত ২২ জানুয়ারি সাত মন্ত্রী-সাংসদের সম্পদের অনুসন্ধানে সাত কর্মকর্তাকে নিয়োগ দেয় দুদক। এরপর ২৭ জানুয়ারি কক্সবাজারে পৌঁছে আওয়ামী লীগের সাংসদ আবদুর রহমান বদির বিষয়ে দুদকের অনুসন্ধানকারী দল। ১৬ ফেব্রুয়ারি বদিকে জিজ্ঞাসাবাদ করেন দুদকের সংশ্লিষ্ট অনুসন্ধান কর্মকর্তারা। পরে ২৩ ফেব্রুয়ারি স্থাবর-অস্থাবর সম্পদের তথ্য দিতে বদির কাছে চিঠি পাঠায় দুদক।
