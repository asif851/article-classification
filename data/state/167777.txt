
রাজবাড়ীর পাংশা উপজেলার বহুল আলোচিত পাঁচজন খুনের মামলার এজাহারভুক্ত আসামি মোবারক হোসেন ওরফে বাংলা ভাইকে একটি ওয়ান শ্যুটারগান ও দুটি গুলিসহ গ্রেপ্তার করেছে পুলিশ। গত মঙ্গলবার বিকেলে উপজেলার হাবাসপুর ইউনিয়নের একটি পাটখেত থেকে তাঁকে গ্রেপ্তার করা হয়। গতকাল বুধবার বিকেলে তাঁকে আদালতের মাধ্যমে জেলহাজতে পাঠানো হয়েছে। মোবারকের বাড়ি হাবাসপুরের চররামনগর গ্রামে। পুলিশের দাবি, তিনি পূর্ব বাংলা কমিউনিস্ট পার্টির (লাল পতাকা) আঞ্চলিক কমান্ডার।পাংশা থানার পুলিশ জানায়, ২০০৯ সালের মে মাসের শেষ সপ্তাহে চররামনগর গ্রামে পাঁচজন শ্রমিক কাজ করতে আসেন। তাঁরা হলেন কুষ্টিয়ার কুমারখালী উপজেলার চরজগন্নাথপুর গ্রামের আকাই বিশ্বাস, তাঁর ছেলে লিটন বিশ্বাস, ভাতিজা হাফিজ বিশ্বাস, মেয়ের জামাই সিদ্দিক মোল্লা ও প্রতিবেশী সাকাজ। তাঁদের গোয়েন্দা সংস্থার লোক সন্দেহে ওই বছরের ৩১ মে স্থানীয় চরমপন্থী দলের সদস্যরা অপহরণের পর খুন করে। ওই ঘটনায় আকাই বিশ্বাসের স্ত্রী রওশন আরা বেগম পাংশা থানায় হত্যা মামলা করেন।মামলার তদন্ত কর্মকর্তা পাংশা থানার উপপরিদর্শক (এসআই) তোফাজ্জেল হোসেন বলেন, গতকাল দুপুরে মোবারককে রাজবাড়ীর মুখ্য বিচারিক হাকিম আদালতে হাজির করা হয়। আদালত তাঁর জামিনের আবেদন নামঞ্জুর করে জেলহাজতে পাঠানোর নির্দেশ দেন। আর তাঁকে জিজ্ঞাসাবাদের জন্য সাত দিনের রিমান্ডের আবেদন করেছে পুলিশ।
