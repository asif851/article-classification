
মাদকদ্রব্য নিয়ন্ত্রণ আইনের মামলায় তিনজনকে তিন বছর করে কারাদণ্ড, পাঁচ হাজার টাকা জরিমানা এবং অনাদায়ে আরও এক মাস করে কারাদণ্ড দিয়েছেন আদালত। আজ সোমবার জননিরাপত্তা ট্রাইব্যুনাল চট্টগ্রামের বিশেষ দায়রা জজ সৈয়দা হোসনে আরা আসামিদের উপস্থিতিতে এ রায় ঘোষণা করেন।
দণ্ডাদেশ পাওয়া ব্যক্তিরা হলেন নুরুল আবছার, দীপক দে ও মো. সাদেক।
ট্রাইব্যুনালের সরকারি কৌঁসুলি মো. জাহাঙ্গীর আলম প্রথম আলোকে বলেন, ২০০৮ সালের ২৫ নভেম্বর জেলার বোয়ালখালীর চরণদ্বীপ এলাকায় সিএনজিচালিত একটি অটোরিকশা থামিয়ে আসামিদের কাছ থেকে ১৫০ লিটার চোলাই মদ উদ্ধার করে পুলিশ। এ ঘটনায় বোয়ালখালী থানায় মাদকদ্রব্য নিয়ন্ত্রণ আইনে মামলা করা হলে তদন্ত শেষে পুলিশ একই বছরের ১৩ ডিসেম্বর অভিযোগপত্র দেয়। পরে আদালত সাতজন সাক্ষীর সাক্ষ্য শেষে এ রায় দেন। রায় ঘোষণার পর আসামিদের কারাগারে পাঠিয়ে দেওয়া হয় বলে তিনি জানান।
