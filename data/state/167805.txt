
আওয়ামী লীগ-বিএনপির বাইরে বিকল্প ঐক্য গড়ে তুলতে বাংলাদেশের কমিউনিস্ট পার্টি (সিপিবি), বাংলাদেশের সমাজতান্ত্রিক দল (বাসদ) ও গণতান্ত্রিক বাম মোর্চার ঐক্যবদ্ধ কার্যক্রম চালানোর সিদ্ধান্ত হয়েছে। জনগণের গণতান্ত্রিক অধিকার সুরক্ষাসহ বিভিন্ন দাবিতে ২৭ জুলাই রাজধানীতে ঐক্যবদ্ধ সমাবেশ করা হবে।
গতকাল শনিবার রাজধানীর মুক্তি ভবনে সিপিবি, বাসদ ও গণতান্ত্রিক বাম মোর্চার এক যৌথ সভায় এই সিদ্ধান্ত হয় বলে সংবাদ বিজ্ঞপ্তিতে জানানো হয়। এ ছাড়া সভায় দাবিনামা ও কর্মসূচি চূড়ান্ত করতে একটি ড্রাফটিং কমিটি গঠন করা হয়। তারা অন্যদেরও বাম গণতান্ত্রিক শক্তি সমাবেশে ঐক্যবদ্ধ হওয়ার আহ্বান জানিয়েছে।
যৌথ সভায় সিপিবির সভাপতি মুজাহিদুল ইসলাম সেলিম, সাধারণ সম্পাদক শাহ আলম, বাসদের সাধারণ সম্পাদক খালেকুজ্জামান, বাম মোর্চার সমন্বয়ক সাইফুল হক, গণতান্ত্রিক বিপ্লবী পার্টির সমন্বয়ক জোনায়েদ সাকী প্রমুখ উপস্থিত ছিলেন।
এদিকে গতকাল এক সংবাদ সম্মেলনে গণতান্ত্রিক বাম মোর্চা বলেছে, দমন-নির্যাতনের স্বৈরতান্ত্রিক শাসন আর গোটা নির্বাচনী ব্যবস্থাকে তছনছ করে দিয়ে সরকার নিয়মতান্ত্রিক পথে সরকার পরিবর্তনের পথকে অসম্ভব করে তুলেছে। বর্তমান অবস্থায় দলীয় সরকারের অধীনে নিরপেক্ষ ও গ্রহণযোগ্য নির্বাচনের অবকাশ নেই।
সংবাদ সম্মেলনে মোর্চার কেন্দ্রীয় সমন্বয়ক বিপ্লবী ওয়ার্কার্স পার্টির সাধারণ সম্পাদক সাইফুল হক ১৫ দফা দাবি তুলে ধরেন।
