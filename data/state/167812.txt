
খাগড়াছড়ির মাটিরাঙ্গা উপজেলার পাহাড়ি গ্রামে হামলা ও অগ্নিসংযোগের ঘটনার উচ্চক্ষমতাসম্পন্ন বিচার বিভাগীয় তদন্ত করে দোষী ব্যক্তিদের শাস্তি নিশ্চিত করার দাবি জানানো হয়েছে। গতকাল বুধবার আয়োজিত সংবাদ সম্মেলনে এ দাবি জানায় বিভিন্ন পেশার উদ্বিগ্ন নাগরিক সমাজ।ঢাকা রিপোর্টার্স ইউনিটি মিলনায়তনে আয়োজিত এই সংবাদ সম্মেলনে লিখিত বক্তব্যে বলা হয়, দিনের বেলায় এই আক্রমণ হলেও পুলিশ ও বর্ডার গার্ড বাংলাদেশের (বিজিবি) ভূমিকার কারণে বাঙালি অভিবাসনকারীরা পরোক্ষভাবে সুবিধা নিয়েছে এবং ধ্বংসযজ্ঞ চালিয়েছে। প্রায় ৪০০ ঘরবাড়ি ভেঙে ফেলা হয়েছে। নয়টি গ্রামের দুই হাজারেরও বেশি পাহাড়ি মানুষ সীমান্ত অতিক্রম করে ভারতে আশ্রয় নিয়েছে।লিখিত বক্তব্যে পাঁচ দফা দাবি জানানো হয়। উচ্চক্ষমতাসম্পন্ন বিচার বিভাগীয় তদন্ত করে দোষী ব্যক্তিদের শাস্তি নিশ্চিত করাসহ অন্য দাবিগুলোর মধ্যে আছে, মাটিরাঙ্গার অধিবাসীদের যারা এখনো সীমান্তের ওপারে আছে, তাদের ফিরিয়ে এনে পর্যাপ্ত নিরাপত্তা দেওয়া, অগ্নিকাণ্ডে ক্ষতিগ্রস্ত ও লুটতরাজের শিকার সব পরিবারকে অন্তত এক লাখ টাকা করে প্রদান ও যথাযথ পুনর্বাসনের ব্যবস্থা করা এবং ক্ষতিগ্রস্ত ব্যক্তিদের জন্য রেশনের বন্দোবস্ত করা। এ ছাড়া পার্বত্য ভূমি কমিশন আইন যথাযথভাবে প্রণয়নের মাধ্যমে পার্বত্য চট্টগ্রাম চুক্তি বাস্তবায়নের দাবিও এর মধ্যে রয়েছে। লিখিত বক্তব্য দেন জগন্নাথ বিশ্ববিদ্যালয়ের সাংবাদিকতা বিভাগের সহকারী অধ্যাপক রাজীব মীর।সংবাদ সম্মেলনে লেখক ও গবেষক সৈয়দ আবুল মকসুদ বলেন, সরকার নিজেদের উন্নয়ন কর্মকাণ্ডের ফিরিস্তি দিয়ে বিলবোর্ড টাঙিয়েছে। আদিবাসীরা যদি পার্বত্য চট্টগ্রাম চুক্তি বাস্তবায়ন না করার ব্যর্থতা ও তাদের ওপর নিপীড়নের ঘটনার বিচারহীনতার চিত্র তুলে ধরে এসব বিলবোর্ডের ওপর টাঙিয়ে দেয়, তবে তা নামিয়ে ফেলার নৈতিক সাহস সরকারের নেই। তিনি আরও বলেন, মাটিরাঙ্গার ঘটনায় দেশে ও আন্তর্জাতিকভাবে যে দুর্নাম হয়েছে, বিলবোর্ড ঝুলিয়ে সেই দুর্নাম ঘুচবে না।গত পাঁচ বছরে আদিবাসীদের ওপর সহিংসতার যত ঘটনা ঘটেছে, তার কোনোটিরই বিচার বিভাগীয় তদন্ত হয়নি বলে সংবাদ সম্মেলনে অভিযোগ করেন বাংলাদেশ আদিবাসী ফোরামের সাধারণ সম্পাদক সঞ্জীব দ্রং। তিনি বলেন, স্বাধীন দেশের নাগরিককে নিরাপত্তার জন্য অন্য দেশে আশ্রয় নিতে হয়, এটা লজ্জাজনক। তাহলে কি ৭১ আর ২০১৩ একই? তিনি আরও বলেন, দিনের পর দিন আদিবাসীদের ওপর হামলার সংখ্যা বাড়ছে।সমকাল-এর ব্যবস্থাপনা সম্পাদক আবু সাইদ খান বলেন, মাটিরাঙ্গার ঘটনা প্রমাণ করে, রাষ্ট্র তার নাগরিকদের নিরাপত্তা দিতে পারছে না। সংবাদ সম্মেলনে আরও বক্তব্য দেন আদিবাসী নেতা দীপায়ন খীসা।
