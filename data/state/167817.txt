
ঢাকার চারপাশের নিম্নাঞ্চল ও সংরক্ষিত জলাশয় ভরাটের জন্য ভূমিদস্যুদের দায়ী করে গৃহায়ণ ও গণপূর্তমন্ত্রী মোশাররফ হোসেন বলেছেন, ‘মাঝে মাঝে মনে হয় তারা (ভূমিদস্যুরা) আমাদের চেয়ে শক্তিশালী। কিন্তু সরকারের পলিসি যদি ঠিক থাকে, তাহলে তারা কোনো দিনও পারবে না।’
আজ রোববার ঢাকা রিপোর্টার্স ইউনিটিতে (ডিআরইউ) আয়োজিত ‘মিট দ্য রিপোর্টার্স’ অনুষ্ঠানে সাংবাদিকদের প্রশ্নের জবাবে মন্ত্রী এসব কথা বলেন। গণমাধ্যমকর্মীদের সঙ্গে মতবিনিময়ের জন্য ডিআরইউ এ অনুষ্ঠানের আয়োজন করে।
অনুষ্ঠানে গৃহায়ণ ও গণপূর্তমন্ত্রী তাঁর বক্তব্যের একপর্যায়ে বলেন, ঢাকার চারপাশের নদীগুলো চলাচলের সহজ পথ হতে পারত। কিন্তু ভূমিদস্যুরা খাল-বিল, নদী—সব ভরাট করে ফেলছে। তুরাগ নদের তীরে যান, দুর্গন্ধে দাঁড়াতে পারবেন না। বালু নদের প্রায় পুরোটাই ভরাট হয়ে গেছে।
এ সময় মন্ত্রী ক্রমাগত ভরাট হতে থাকা আশুলিয়ার নিম্নাঞ্চলের বিষয়টি উল্লেখ করেন। ঢাকার আশপাশের অন্য বন্যাপ্রবণ অঞ্চলগুলোর কথাও উঠে আসে তাঁর বক্তব্যে।
এ পর্যায়ে জলাশয় ভরাটকারীদের বিরুদ্ধে সরকার কী ব্যবস্থা নিচ্ছে? এমন প্রশ্নের জবাবে গণপূর্তমন্ত্রী বলেন, ‘আমাদের আইনে আছে যে নিম্নাঞ্চল ভরাট করা যাবে না। কিন্তু এটা তো কেউ মানছে না। আমাদের লোক যায়, নোটিশ দিয়ে আসে, পুলিশ যায়…কিন্তু বন্ধ করা যাচ্ছে না। জনগণ সচেতন না হলে এটা সম্ভব নয়।’
মন্ত্রী আরও বলেন, ‘কঠোর আইন করতে হবে। আইন মানাবে কে? পুলিশ, ইউএনও—এঁরা। আমাদের অথরাইজড অফিসার যাবেন। তাঁদের মধ্যেও সততার অভাব আছে। আমার পক্ষে কি সব জায়গায় যাওয়া সম্ভব?’
তাহলে কি ভূমিদস্যুরা সরকারের চেয়ে ক্ষমতাবান? এমন আরেক প্রশ্নের জবাবে মন্ত্রী বলেন, ‘মাঝে মাঝে মনে হয় তারা আমাদের চেয়ে শক্তিশালী।’
এ ছাড়া মোশাররফ হোসেন কৃষিজমি ও পরিবেশ রক্ষায় নির্মাণকাজে পোড়ামাটির ইট ব্যবহার বন্ধ করার আহ্বান জানান। এর বদলে হাউজিং অ্যান্ড বিল্ডিং রিসার্চ ইনস্টিটিউট (এইচবিআরআই) উদ্ভাবিত বিকল্প নির্মাণ উপকরণ ব্যবহার করার কথা বলেন। তাহলে সরকারি নির্মাণ প্রকল্পগুলোতে এ ধরনের বিকল্প উপকরণ ব্যবহার বাধ্যতামূলক করা হচ্ছে না কেন—এ প্রশ্নের জবাবে মন্ত্রী বলেন, ‘আমরা নতুন বিল্ডিং কোড করেছি। ভেটিং হয়েছে ল মিনিস্ট্রিতে। সেখানে পরিষ্কারভাবে স্যান্ড সিমেন্ট ব্লক ব্যবহারের বিষয়টি অন্তর্ভুক্ত করা হয়েছ। যখন এটি ব্যাপক আকারে উৎপাদন শুরু হবে, তখন তা বাধ্যতামূলক করা হবে।’
ডিআরইউ আয়োজিত এ অনুষ্ঠানে সভাপতিত্ব করেন সংগঠনটির সভাপতি সাইফুল ইসলাম। সভা সঞ্চালনা করেন সাধারণ সম্পাদক সৈয়দ শুকুর আলী।
