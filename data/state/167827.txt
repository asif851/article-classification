
আওয়ামী লীগের সভাপতিমণ্ডলীর সদস্য মোহাম্মদ নাসিম বলেছেন, আগামী নির্বাচন না হওয়া পর্যন্ত বর্তমান প্রধানমন্ত্রীই দায়িত্ব পালন করে যাবেন। সংবিধানে এতে কোনো ফাঁক-ফোকর রাখা হয়নি।আজ মঙ্গলবার দুপুরে রাজধানীর গণগ্রন্থাগার সেমিনারকক্ষে বঙ্গবন্ধু সাংস্কৃতিক জোট আয়োজিত এক আলোচনা সভায় নাসিম এ কথা বলেন। ১৫ আগস্ট জাতীয় শোক দিবস উপলক্ষে এ আলোচনা সভার আয়োজন করা হয়।বিরোধী দলের উদ্দেশে নাসিম বলেন, ‘আর মাত্র কয়েক মাস আছে। এর মধ্যে কী আন্দোলন করবেন? আন্দোলন করে সরকারের কিছুই হবে না। নির্বাচনের বিকল্প নির্বাচনই।’সাবেক এই স্বরাষ্ট্রমন্ত্রী বলেন, ‘অনেকের মতো আমরাও আশঙ্কা করছি, অসাংবিধানিকভাবে অনেকে ক্ষমতায় আসতে চায়। অসাংবিধানিকভাবে কেউ ক্ষমতায় এলে তাকে আসামির কাঠগড়ায় থাকতে হবে।’নাসিম বলেন, ‘যদি কোনো কারণে নির্বাচন না হয়, তাহলে সংবিধান অনুযায়ী, বর্তমান প্রধানমন্ত্রী তাঁর দায়িত্ব পালন করে যাবেন।’আওয়ামী লীগের সভাপতিমণ্ডলীর এই সদস্য বলেন, আলাদাভাবে সরকারের উন্নয়নের কোনো প্রচার দরকার নেই। ঢাকা শহরে ফ্লাইওভার হচ্ছে, রমজানে দ্রব্যমূল্য নিয়ন্ত্রণে ছিল, আইনশৃঙ্খলাও ছিল নিয়ন্ত্রণের মধ্যেই। ধনী-গরিব সবাই আনন্দে ঈদ উদযাপন করেছে।
দেশবাসীর উদ্দেশে মোহাম্মদ নাসিম বলেন, ‘সরকারের উন্নয়নের ধারাবাহিকতার জন্য আমাদের আরও সময় দিন। ত্রুটি-বিচ্যুতি সংশোধন করে আগামী দিনে উন্নয়নের ধারাবাহিকতা অব্যাহত রাখব।’
