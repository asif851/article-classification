
কিশোরগঞ্জের হাওরবেষ্টিত উপজেলা অষ্টগ্রামের ছয় ইউনিয়ন পরিষদের (ইউপি) মধ্যে দুটিতে আওয়ামী লীগের প্রার্থী নেই। এ দুটি ইউপি হলো আদমপুর ও খয়েরপুর-আব্দুল্লাহপুর।এই উপজেলার ছয় ইউপির ভোট ২৮ মে। ছয় ইউপির সব কটিতে বিএনপির প্রার্থী আছে। আদমপুর ইউপিতে চেয়ারম্যান পদে বিএনপি থেকে সেলিম মিয়া এবং স্বতন্ত্র প্রার্থী হিসেবে ইউনিয়ন আওয়ামী লীগের সাবেক সাধারণ সম্পাদক আবদুল মন্নাফ মিয়া ও উপজেলা আওয়ামী লীগের শিক্ষা-বিষয়ক সম্পাদক ফজলুল করিম প্রতিদ্বন্দ্বিতা করছেন।খয়েরপুর-আব্দুল্লাহপুর ইউপিতে চেয়ারম্যান প্রার্থী চারজন। বিএনপি থেকে প্রতিদ্বন্দ্বিতা করছেন কালাম মাহমুদ। স্বতন্ত্র হিসেবে লড়ছেন উপজেলা আওয়ামী লীগের সাংগঠনিক সম্পাদক মুক্তার খা, ইউনিয়ন আওয়ামী লীগের সাধারণ সম্পাদক মিজানুর রহমান ও দলটির কর্মী মো. আব্দুল্লাহ।দলীয় নেতা-কর্মীদের সঙ্গে কথা বলে জানা গেছে, ওই দুই ইউপিতে পাঁচজন আওয়ামী লীগের সমর্থন পেতে জোর তদবির চালান। এ অবস্থায় প্রার্থী বাছাই দলের জন্য কঠিন হয়ে পড়ে। শেষ পর্যন্ত যথাযথ প্রক্রিয়ায় প্রার্থী বাছাই করতে না পারায় কেন্দ্রীয় নেতৃত্ব প্রার্থী দিতে ব্যর্থ হন।
