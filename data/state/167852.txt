
বাংলাদেশের ভূখণ্ডে মিশে যাওয়া বিলুপ্ত ছিটমহলগুলোর মানুষদের জন্য শিক্ষা, স্বাস্থ্য, যোগাযোগ ও অর্থনৈতিক উন্নয়নের জন্য সব ধরনের উদ্যোগ নিতে সরকারের প্রতি আহ্বান জানিয়েছে বিএনপি। দলটির মুখপাত্র আসাদুজ্জামান রিপন বলেছেন, ‘৫২ হাজার মানুষের ৬৮ বছরের কান্নাভেজা মুক্তির আনন্দে আমরাও আনন্দিত। বাংলাদেশের নতুন এসব নাগরিকবৃন্দ আমাদের মূলধারায় মিশে যাবেন, এটি একটি ঐতিহাসিক ঘটনা।’আজ শনিবার দুপুরে নয়াপল্টনে দলের কেন্দ্রীয় কার্যালয়ে এক ব্রিফিংয়ে আসাদুজ্জামান রিপন এ কথা বলেন। তিনি দেশের নতুন ৫২ হাজার নাগরিক যাতে সংবিধান অনুযায়ী সমতার দৃষ্টিতে সকল সুযোগ-সুবিধা পান, তা নিশ্চিত করতে সরকারের প্রতি আহ্বান জানান।আসাদুজ্জামান বলেন, ক্ষমতাসীনদের অধীনে দেশে কোনো সুষ্ঠু-অবাধ-নিরপেক্ষ নির্বাচনের আর কোনো পথ খোলা নেই। এ জন্য দ্রুত একটি জাতীয় নির্বাচন অনুষ্ঠানে করণীয় ঠিক করতে সবার সঙ্গে আলোচনার প্রক্রিয়া শুরু করার দাবি জানান তিনি।আসাদুজ্জামান দাবি করেন, আওয়ামী লীগের সাধারণ সম্পাদক সৈয়দ আশরাফুল ইসলাম আগামী জাতীয় নির্বাচন শেখ হাসিনার অধীনেই হবে বলে জানিয়ে জাতিকে হতাশ করেছেন। এর মধ্য দিয়ে তিনি এই শঙ্কা জাগিয়ে তুলেছেন যে, দেশে আবারও একটি ৫ জানুয়ারির মতো ভোটারবিহীন ৫ শতাংশের সরকার গঠিত হবে।
