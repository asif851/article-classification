
কুমিল্লা বিশ্ববিদ্যালয়ের উপাচার্য আমির হোসেন খানকে তাঁর দপ্তরে তালা দিয়ে অবরুদ্ধ করে রেখেছেন শিক্ষকেরা।একই সঙ্গে আটকা পড়েছেন বিশ্ববিদ্যালয়ের প্রক্টর মো. সৈয়দুর রহমান ও কোষাধ্যক্ষ  কুন্ডগোপী দাস।উদ্ভূত পরিস্থিতিতে জরুরি বৈঠকে বসেছে শিক্ষক সমিতি। শিক্ষক, কর্মকর্তা ও কর্মচারী নিয়োগে অনিয়ম এবং পছন্দের এক ব্যক্তিকে একাধিক দায়িত্ব দেওয়ার অভিযোগে আজ মঙ্গলবার সকাল ১০টা থেকে উপাচার্যকে অবরুদ্ধ করে রাখা হয়। বিশ্ববিদ্যালয়ের প্রশাসনিক ভবনের দ্বিতীয় তলায় উপাচার্যের দপ্তর অবস্থিত। তালা দেওয়ার পর ক্ষুব্ধ শিক্ষকেরা উপাচার্যের দপ্তরের সামনে অবস্থান কর্মসূচি পালন করছেন। আন্দোলনকারী শিক্ষকদের মুখপাত্র ও নৃবিজ্ঞান বিভাগের সহকারী অধ্যাপক মোহাম্মদ আয়নাল হক অভিযোগ করেন, বিশ্ববিদ্যালয়ে শিক্ষক নিয়োগে অনিয়ম, জাল সনদে শিক্ষক নিয়োগ, নিয়োগ বাণিজ্য ও পছন্দের একজন শিক্ষককে ৩০টির মতো দায়িত্ব দেওয়ায় সাধারণ শিক্ষকেরা উপাচার্যের বিরুদ্ধে আন্দোলনে নেমেছেন।
বিভিন্ন অনিয়মের বিরুদ্ধে ব্যবস্থা নেওয়ার জন্য গত সোমবার উপাচার্যকে ২৪ ঘণ্টা সময় বেঁধে (আল্টিমেটাম) দেন শিক্ষকেরা। কিন্তু দাবি অনুযায়ী কোনো ব্যবস্থা না নেওয়ায় আজ উপাচার্যকে তাঁর দপ্তরে অবরুদ্ধ করেছেন আন্দোলনকারীরা।
এ ব্যাপারে জানতে উপাচার্যের মুঠোফোনে একাধিকবার যোগাযোগ করা হলে সাড়া দেননি তিনি।
