
সিলেট নগরের সুবিদ বাজার এলাকায় অনন্ত বিজয় দাশ নামের এক লেখক ও ব্লগারকে কুপিয়ে হত্যা করেছে দুর্বৃত্তরা। আজ মঙ্গলবার সকাল সাড়ে নয়টার দিকে এ ঘটনা ঘটে। হত্যার প্রতিবাদে আগামীকাল বুধবার সকাল ছয়টা থেকে দুপুর দুইটা পর্যন্ত সিলেট মহানগরে হরতাল ডেকেছে প্রগতিশীল ছাত্রজোট।সিলেট মহানগর পুলিশের অতিরিক্ত উপকমিশনার রহমত উল্লাহর ভাষ্য, সকালে অনন্ত সুবিদ বাজার এলাকায় তাঁর বাসা থেকে বের হওয়ার পর দুর্বৃত্তরা ধারালো অস্ত্র দিয়ে কুপিয়ে অনন্তকে গুরুতর জখম করে। এতে ঘটনাস্থলেই তিনি মারা যান।প্রত্যক্ষদর্শীদের বরাত দিয়ে অনন্তের বন্ধু ও সিলেট জেলা ছাত্র ইউনিয়নের সভাপতি শহিদুজ্জামান পাপলুর দেওয়া ভাষ্য, পেছন দিক থেকে হামলাকারীরা অনন্তের মাথায় ধারালো অস্ত্র দিয়ে আঘাত করে। এতে তাঁর মাথা থেকে মগজ বের হয়ে যায়। তিনি ঘটনাস্থলেই মারা যান। ঘটনার পর অনন্তের লাশ সিলেট এমএজি ওসমানী মেডিকেল কলেজের মর্গে রাখা হয়েছে।শহিদুজ্জামান পাপলুর ভাষ্য, অনন্ত মুক্তমনা লেখক ও ব্লগার ছিলেন। বিভিন্ন সময় তিনি বস্তুবাদ ও যুক্তিবাদ নিয়ে ব্লগে লিখতেন। এ নিয়ে তাঁর কয়েকটি বই রয়েছে। গত ফেব্রুয়ারিতে দুর্বৃত্তদের হামলায় নিহত বিজ্ঞান মনস্ক লেখক অভিজিতের একটি বইয়ের ভূমিকা লিখেছিলেন অনন্ত। এ ছাড়া ‘যুক্তি’ নামের একটি পত্রিকা সম্পাদনা করতেন।প্রগতিশীল ছাত্রজোটের নেতা শহীদুজ্জামান বলেন, লেখক ও ব্লগার অনন্ত বিজয় দাশকে হত্যার প্রতিবাদে আগামীকাল সকাল ৬টা থেকে দুপুর দুইটা পর্যন্ত সিলেট মহানগরে হরতাল ডেকেছেন তাঁরা।
