
মাগুরা সদর উপজেলার শেখপাড়ায় যশোর-মাগুরা সড়কে মাইক্রোবাস দুর্ঘটনায় একই পরিবারের তিনজন নিহত হয়েছেন। আজ শনিবার ভোরে মাইক্রোবাসের চালক নিয়ন্ত্রণ হারিয়ে রাস্তার পাশে গাছের সঙ্গে ধাক্কা খেলে এই দুর্ঘটনা ঘটে বলে পুলিশ জানিয়েছে।
দুর্ঘটনায় নিহত ব্যক্তিরা হলেন রাজবাড়ীর গোয়ালন্দ উপজেলার চেনাপোতা গ্রামের মৃত আজিম উদ্দিন সর্দারের স্ত্রী ছটু বিবি (৭০), তাঁর ভাইয়ের স্ত্রী খাদিজা আক্তার (৪০) ও আরেক ভাইয়ের স্ত্রী মজিরন নেছা (৪৫)।
মাগুরা সদর থানার পুলিশ জানায়, আজ ভোর পাঁচটার দিকে মাইক্রোবাসটি শেখপাড়া নামক স্থানে পৌঁছালে চালক একটি গাড়িকে পাশ কাটাতে গিয়ে নিয়ন্ত্রণ হারিয়ে রাস্তার পাশে একটি গাছের সঙ্গে ধাক্কা খান। এতে গাড়ির মধ্যে থাকা ১৩ জন যাত্রীর সবাই গুরুতর আহত হন। ঘটনাস্থলে মারা যান দুজন। আর ফরিদপুর মেডিকেল কলেজ হাসপাতালে নেওয়ার পর আরও একজন মারা যান। আহত সবাই ওই মেডিকেলেই চিকিৎসাধীন রয়েছেন।
নিহত ব্যক্তিদের এক নিকট আত্মীয় জহির উদ্দিন জানান, চেনাপোতা গ্রামের সর্দারবাড়ির বয়োজ্যেষ্ঠ ছটু বিবি পরিবারের অন্যদের মঙ্গল কামনায় ভারতের একটি মাজারে মানত করেছিলেন। আজ শনিবার ভোরে ভারতে যাওয়ার উদ্দেশ্যে ওই পরিবারের ১৩ সদস্য মাইক্রোবাসযোগে রওনা দেন। পথে এই দুর্ঘটনা ঘটে।
মাগুরার অতিরিক্ত পুলিশ সুপার তারিকুল ইসলাম জানান, দুর্ঘটনার খবর পেয়ে পুলিশ তাৎক্ষণিকভাবে হতাহত ব্যক্তিদের উদ্ধার করে। আহত ব্যক্তিদের ফরিদপুর মেডিকেলে পাঠানো হয়েছে। নিহত ব্যক্তিদের ময়নাতদন্ত করার বিষয়টি প্রক্রিয়াধীন রয়েছে। দুর্ঘটনার পর মাইক্রোবাসের চালক পালিয়ে গেছেন।
