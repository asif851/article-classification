
নওগাঁর পত্নীতলায় একটি জাপানি পিস্তলসহ এক নারীকে (২৭) গ্রেপ্তার করেছে পুলিশ। গত বুধবার রাতে উপজেলার গোপীনগর মোড় থেকে তাঁকে গ্রেপ্তার করা হয়। পত্নীতলা থানার ওসি আজিম উদ্দীন বলেন, ওই নারী গোপীনগর গ্রামের একটি বাড়িতে ভাড়া থেকে গোপীনগর মোড়ে মুদি দোকান চালাতেন। এই দোকানের ব্যবসার আড়ালে তিনি ও তাঁর স্বামী মাদক, অস্ত্র চোরাচালানের ব্যবসা করতেন। জাহানারা দোকানে চাল ভরা একটি ব্যাগ নিয়ে যাওয়ার সময় পুলিশ তল্লাশি চালিয়ে চালের মধ্য থেকে একটি পিস্তল, ছয়টি গুলি ও দুটি ম্যাগাজিন উদ্ধার করে। এ ঘটনায় অস্ত্র আইনে দায়ের মামলায় গতকাল বৃহস্পতিবার ওই নারীকে কারাগারে পাঠানো হয়েছে। তাঁর স্বামীকে গ্রেপ্তারের চেষ্টা চলছে। 
