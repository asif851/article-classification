
প্রতিনিয়ত নতুন নতুন প্রযুক্তির উদ্ভাবন ও তথ্যপ্রযুক্তির বিকাশের কারণে সাম্প্রতিক সময়ে সাংবাদিকতায় নতুন নতুন চ্যালেঞ্জ আসছে। সম্প্রচার সাংবাদিকতা প্রবেশ করছে স্বর্ণযুগে। এ সময়ে প্রযুক্তিগত দক্ষতা ও সক্ষমতা না থাকলে সাংবাদিকদের জন্য পেশায় টিকে থাকা কঠিন হয়ে পড়বে। বিশ্বখ্যাত ব্রিটিশ সাংবাদিক জন স্নো এমনটাই মনে করেন। সঠিক তথ্য প্রকাশ করে পরিবর্তনে ভূমিকা রাখার বিষয়ে মত দেন তিনি।আজ বুধবার রাজধানীতে ইউনিভার্সিটি অব লিবারেল আর্টস বাংলাদেশ (ইউল্যাব) মিলনায়তনে ‘সাংবাদিকতার স্বর্ণযুগে প্রবেশ’ শীর্ষক এক বক্তৃতায় জন স্নো তাঁর পর্যবেক্ষণের কথা তুলে ধরেন।সংবাদমাধ্যমের বিস্তার ঘটলেও মানুষ ‘ব্র্যান্ডের’ ওপর নির্ভর করে বলে জন স্নো মন্তব্য করেন। খবরের নির্ভরযোগ্যতা ও বিশ্বাসযোগ্যতার জন্য বিশ্বাসযোগ্য সংবাদমাধ্যম বা ব্যক্তিকে ‘ব্র্যান্ড’ হিসেবে তুলে ধরেন তিনি। তাঁর মতে, নানা মাধ্যম থেকে খবর পেলেও ওই সংবাদের সত্যতা ও বস্তুনিষ্ঠতা মানুষ যাচাই করে নেয়। এ ক্ষেত্রে সাংবাদিকদের দায়িত্বশীলতার বিষয়টি স্মরণ করিয়ে দেন এ প্রবীণ সাংবাদিক।জন স্নো বলেন, ‘সাংবাদিকের কাজ শুধু বিনোদন দেওয়া কিংবা তথ্যের মাধ্যমে মানুষের ক্ষমতায়ন নয়। সঠিক তথ্য প্রকাশের মাধ্যমে পরিবর্তন আনতে ভূমিকা রাখতে হবে সাংবাদিকদের।’ তিনি বলেন, আধুনিক প্রযুক্তির কারণে সম্প্রচার সাংবাদিকতা এখন আর টেলিভিশনের পর্দাতেই সীমাবদ্ধ নেই। নিজস্ব ওয়েবসাইট ও সামাজিক যোগাযোগের মাধ্যমগুলোতেও এসব খবর তুলে ধরা হচ্ছে। সেখানে সামান্যতম ভুলের অবকাশ নেই। পাশাপাশি সামাজিক যোগাযোগের মাধ্যমগুলোর মাধ্যমে সাধারণ মানুষও এখন তথ্য সংগ্রহ প্রক্রিয়ার অংশ হয়ে পড়েছে। এসব যোগাযোগ মাধ্যম প্রাথমিক তথ্যের উৎস হিসেবে আবির্ভূত হওয়ায় সাংবাদিকদের জন্য নতুন চ্যালেঞ্জ হিসেবে আবির্ভূত হয়েছে।ব্রিটিশ এই সাংবাদিক মনে করেন, সামাজিক যোগাযোগের মাধ্যমগুলোর কল্যাণে মানুষকে সংবাদ সংগ্রহ প্রক্রিয়ায় যুক্ত করা যায়। কিন্তু এসব সংবাদকে প্রাথমিক উৎস বিবেচনা করে পরবর্তীতে যাচাইবাছাই করে নিতে হবে।১৯৭৬ সালে সাংবাদিকতা শুরু করা জন স্নো ১৯৮৯ সাল থেকে এখন পর্যন্ত ব্রিটিশ টেলিভিশন চ্যানেল ফোরের পরিচিত মুখ। দীর্ঘ পেশাগত জীবনে তিনি বিশ্বব্যাপী অনেক গুরুত্বপূর্ণ ঘটনার সংবাদ সংগ্রহ করেছেন। বার্লিন দেয়ালের পতন কিংবা নেলসন ম্যান্ডেলার মুক্তি, বারাক ওবামার ক্ষমতা গ্রহণ বা হাইতির ভূমিকম্পে এ রকম অনেক বড় ঘটনার সময় পেশাগত দায়িত্ব পালন করেছেন তিনি। সম্প্রতি লিট ফেস্টিভ্যাল উপলক্ষে ঢাকায় এসেছিলেন। এই সুযোগে প্রথিতযশা এ সাংবাদিকের বক্তব্য শোনার আয়োজন করে ইউল্যাব।
