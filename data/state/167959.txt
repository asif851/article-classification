
একাত্তরে মুক্তিযুদ্ধকালে মানবতাবিরোধী অপরাধের মামলায় চাঁপাইনবাবগঞ্জের মাহিদুর রহমান ও আফসার হোসেনকে আমৃত্যু কারাদণ্ডাদেশ দেওয়া হয়েছে।
আজ বুধবার বিচারপতি ওবায়দুল হাসানের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-২ এ রায় দেন। ট্রাইব্যুনালের অপর দুই সদস্য হলেন বিচারপতি মো. মজিবুর রহমান মিয়া ও বিচারপতি মো. শাহিনুর ইসলাম।
গত ২২ এপ্রিল এই মামলার কার্যক্রম শেষে রায় ঘোষণা অপেক্ষমাণ রাখা হয়। গতকাল মঙ্গলবার রায় ঘোষণার জন্য আজকের দিন ধার্য করেন ট্রাইব্যুনাল-২।
আজ বেলা সোয়া ১১টার দিকে রায় পড়া শুরু হয়। শেষ হয় বেলা সাড়ে ১১টায়। রায় ঘোষণার সময় আসামিরা ট্রাইব্যুনালের কাঠগড়ায় ছিলেন।
এ মামলায় দুই আসামি মাহিদুর ও আফসারের বিরুদ্ধে তিনটি অভিযোগ আনা হয়। প্রথম অভিযোগে তাঁদের দুজনকে আমৃত্যু কারাদণ্ডাদেশ দেন ট্রাইব্যুনাল। দ্বিতীয় অভিযোগে সংখ্যাগরিষ্ঠ মতে দুজনকে পাঁচ বছর কারাদণ্ডাদেশ দেওয়া হয়েছে। তৃতীয় অভিযোগটি ছিল দালাল আইনে মামলা। আসামিদের বিরুদ্ধে আগেই দালাল আইনে মামলা এবং কারাদণ্ড হয়। বিষয়টি মামলার সাক্ষ্যগ্রহণের সময় ধরা পড়ে। একই অভিযোগে দ্বিতীয়বার অভিযুক্ত করায় তা রাষ্ট্রপক্ষ মামলা থেকে বাদ দেয়।
রায়ে সন্তোষ প্রকাশ করেছে রাষ্ট্রপক্ষ।
আসামিপক্ষ বলেছে, রায় দেখে তারা আপিল করবে।
ট্রাইব্যুনাল-২ এ পর্যন্ত মানবতাবিরোধী অপরাধের ১০টি মামলার ও ট্রাইব্যুনাল-১ আটটি মামলার রায় দিয়েছেন। চাঁপাইনবাবগঞ্জের শিবগঞ্জ উপজেলার মাহিদুর রহমান (৮৪) ও আফসার হোসেনের (৭৫) বিরুদ্ধে অভিযোগ, মুক্তিযুদ্ধের আগে তাঁরা মুসলিম লীগের রাজনীতিতে যুক্ত ছিলেন। একাত্তরে মুক্তিযুদ্ধকালে তাঁরা স্থানীয় রাজাকার বাহিনী ও শান্তি কমিটিতে যোগ দিয়ে স্থানীয় পর্যায়ে বিভিন্ন ধরনের মানবতাবিরোধী অপরাধ করেন।
গত বছরের ১১ ডিসেম্বর মাহিদুর ও আফসারের বিরুদ্ধে অভিযোগ গঠনের মধ্য দিয়ে এ মামলার বিচার শুরু হয়। তাঁদের বিরুদ্ধে সাক্ষ্য গ্রহণ শুরু হয় চলতি বছরের ১২ জানুয়ারি। এই মামলায় রাষ্ট্রপক্ষে সাক্ষ্য দেন ১০ জন। আসামিপক্ষে কেউ সাক্ষ্য দেননি।
চূড়ান্ত যুক্তি উপস্থাপনের সময় রাষ্ট্রপক্ষ দাবি করে, মাহিদুর ও আফসারের দৃষ্টান্তমূলক শাস্তি হওয়া উচিত।
আসামিপক্ষ দাবি করে, এ দুজনের বিরুদ্ধে আনা একটি অভিযোগও প্রমাণ করতে পারেনি রাষ্ট্রপক্ষ। এ জন্য তাঁদের অভিযোগ থেকে খালাস দেওয়া হোক। গত বছরের ১৫ সেপ্টেম্বর শিবগঞ্জের দুর্লভপুর ইউনিয়নের দাদনচক গ্রামের মাহিদুর ও বিনোদপুর ইউনিয়নের সাতরশিয়া গ্রামের আফসারকে নিজ নিজ বাড়ি থেকে গ্রেপ্তার করে পুলিশ। পরদিন তাঁদের শিবগঞ্জ শহীদ মিনারে বোমা হামলা মামলার আসামি হিসেবে স্থানীয় আদালতে হাজির করা হয়। আদালত তাঁদের কারাগারে পাঠানোর নির্দেশ দেন।
১৮ সেপ্টেম্বর এ দুজনকে মুক্তিযুদ্ধকালের মানবতাবিরোধী অপরাধের মামলায় গ্রেপ্তার দেখানো ও ট্রাইব্যুনালে হাজির করার নির্দেশনা চেয়ে আবেদন করে রাষ্ট্রপক্ষ। ২৩ সেপ্টেম্বর তাঁদের ট্রাইব্যুনালে হাজির করা হয়। তবে মানবতাবিরোধী অপরাধের মামলায় তাঁদের গ্রেপ্তার দেখানোর আবেদন খারিজ করেন ট্রাইব্যুনাল। পরে ১৬ নভেম্বর রাষ্ট্রপক্ষ তাঁদের বিরুদ্ধে আনুষ্ঠানিক অভিযোগ দাখিল করলে ২৪ নভেম্বর তা আমলে নেন ট্রাইব্যুনাল। ওই দিনই তাঁদের মানবতাবিরোধী অপরাধের মামলায় গ্রেপ্তার দেখানো হয়।
