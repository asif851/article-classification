
৫ জানুয়ারি দশম জাতীয় সংসদ নির্বাচনের তৃতীয় বর্ষ পূর্তির দিনটি ঘিরে প্রধান দুই দলের পাল্টাপাল্টি অবস্থানে উত্তপ্ত হয়ে উঠছে রাজনৈতিক অঙ্গন। ওই দিন আওয়ামী লীগ ও বিএনপি পাল্টাপাল্টি কর্মসূচি দিয়েছে। এর মধ্যে আওয়ামী লীগ বলেছে, ৫ জানুয়ারি ‘জনগণ’ বিএনপিকে মাঠে নামতে দেবে না। আর বিএনপি বলেছে, তাদের কর্মসূচি হবেই।২০১৪ সালের ৫ জানুয়ারি প্রধান বিরোধী দল বিএনপিসহ বেশ কয়েকটি রাজনৈতিক দল নির্বাচন বর্জন করেছিল। এরপর থেকে দিনটি বিএনপি ‘গণতন্ত্র হত্যা দিবস’ হিসেবে পালন করছে। এবারও বিএনপি সেদিন ঢাকার বাইরে সারা দেশে কালো পতাকা মিছিল এবং ৭ জানুয়ারি ঢাকায় সমাবেশের কর্মসূচি ঘোষণা করেছে।অন্যদিকে ৫ জানুয়ারিকে ‘গণতন্ত্রের বিজয় দিবস’ হিসেবে পালন করে আওয়ামী লীগ। এবার ওই দিন রাজধানীর রাসেল স্কয়ার ও বঙ্গবন্ধু অ্যাভিনিউয়ে সমাবেশ করার ঘোষণা দিয়েছে আওয়ামী লীগ। সারা দেশেও একই কর্মসূচি পালন করবে দলটি।প্রধান দুই রাজনৈতিক প্রতিদ্বন্দ্বীর পাল্টাপাল্টি কর্মসূচি সামনে রেখে গতকাল শুক্রবার এক অনুষ্ঠানে আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, ৫ জানুয়ারি বিএনপিকে জনগণ মাঠে নামতে দেবে না। হানিফের এই বক্তব্যের পরপর বিএনপির সিনিয়র যুগ্ম মহাসচিব রুহুল কবির রিজভী সংবাদ সম্মেলন করে বলেন, ৫ জানুয়ারি সারা দেশে মহানগর-জেলায় কালো পতাকা মিছিল ও কালো ব্যাজ ধারণের যে কর্মসূচি বিএনপি ঘোষণা করেছে, সেটা হবেই। সোহরাওয়ার্দী উদ্যানে ৭ জানুয়ারির সমাবেশও হবে। ৫ জানুয়ারির নির্বাচনের প্রথম বর্ষপূর্তিতে লাগাতার অবরোধের ডাক দিয়েছিলেন খালেদা জিয়া। নির্বাচনের দ্বিতীয় বর্ষ পূর্তিতে গত ৫ জানুয়ারি নয়াপল্টনে সমাবেশ করেছিল বিএনপি।বিএনপির সূত্র জানায়, দলটি মনে করছে, এবার আওয়ামী লীগ বিএনপিকে কর্মসূচি পালন করতে নাও দিতে পারে। হানিফের বক্তব্যের পর তাদের সে আশঙ্কা আরও জোরালো হয়েছে। আবার একই দিন বিএনপির চেয়ারপারসন খালেদা জিয়াকে আদালতে হাজির হতে হবে। নতুবা তাঁর জামিন বাতিল হবে। বিএনপির কোনো কোনো নেতা মনে করেন, এর সঙ্গে রাজনৈতিক যোগসূত্র থাকতে পারে।জানতে চাইলে বিএনপির স্থায়ী কমিটির সদস্য আমীর খসরু মাহমুদ চৌধুরী প্রথম আলোকে বলেন, আওয়ামী লীগ রাষ্ট্রীয় শক্তি ও পেশিশক্তি ব্যবহার করার কথা আগে থেকে ভিন্নভাবে বলা শুরু করেছে। তিনি বলেন, ৫ জানুয়ারিকে ঘিরে সরকারের পক্ষ থেকেই উত্তেজনা ছড়ানো হচ্ছে। ওই দিন খালেদা জিয়াকে আদালতে হাজির হওয়ার বাধ্যবাধকতার বিষয়টি তুলে ধরে তিনি বলেন, এখন রাষ্ট্রীয় ক্ষমতা সব জায়গায় ব্যবহৃত হচ্ছে।আওয়ামী লীগের একাধিক সূত্র জানায়, বিএনপির কর্মসূচি প্রতিহত করার কোনো নির্দেশনা দেওয়া হয়নি। তবে ওই দিন দলের নেতা-কর্মীদের মাঠে থাকতে বলা হয়েছে। জানতে চাইলে স্বাস্থ্যমন্ত্রী ও আওয়ামী লীগের সভাপতিমণ্ডলীর সদস্য মোহাম্মদ নাসিম বলেন, ৫ জানুয়ারি এলেই ২০১৪ ও ২০১৫ সালে বিএনপি যে ধ্বংসাত্মক কর্মকাণ্ড করেছিল, তা মনে করিয়ে দেয়। তারা যদি এবারও জ্বালাও-পোড়াও করতে চায়, তাহলে জনগণ প্রতিরোধ গড়ে তুলবে।অন্যদিকে আওয়ামী লীগের প্রচার সম্পাদক হাছান মাহমুদ বলেন, আইনশৃঙ্খলা বিঘ্ন হয়, কাউকে এমন কিছু করতে দেওয়া হবে না।
