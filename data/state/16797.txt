
বাংলাদেশ এগ্রো প্রসেসরস অ্যাসোসিয়েশন (বাপা) ও এক্সট্রিম এক্সিবিশন অ্যান্ড ইভেন্ট সলিউশনের উদ্যোগে আগামী বৃহস্পতিবার থেকে শুরু হতে যাচ্ছে চতুর্থ বাপা ফুডপ্রো ইন্টারন্যাশনাল এক্সপো ২০১৬। ২৬ নভেম্বর পর্যন্ত এই মেলা চলবে।
আজ মঙ্গলবার সকালে বাপার নিজস্ব কার্যালয়ে এক সংবাদ সম্মেলনে এসব তথ্য জানানো হয়। চতুর্থবারের মতো রাজধানীর আন্তর্জাতিক সম্মেলনকেন্দ্র বসুন্ধরায় এই মেলা হবে। এই মেলার সঙ্গে চলবে ষষ্ঠ এগ্রো বাংলাদেশ এক্সপো ও রাইস অ্যান্ড গ্রেইনটেক এক্সপো। এতে দেশি-বিদেশি বিভিন্ন প্রতিষ্ঠান অংশ নিচ্ছে।
সংবাদ সম্মেলনে জানানো হয়, মেলা প্রতিদিন সকাল ১০টা থেকে সন্ধ্যা ৭টা পর্যন্ত চলবে। এই মেলায় প্রদর্শনী ছাড়াও কারিগরি সেশনে দেশি-বিদেশি বিশেষজ্ঞরা উপস্থিত থাকবেন। মেলা সবার জন্য খোলা থাকবে। মেলায় বাংলাদেশ ছাড়া ভারত, থাইল্যান্ড, কোরিয়া, তাইওয়ান, চীন, জার্মানি, সিঙ্গাপুর, জাপান, নেদারল্যান্ডস, স্পেন, তুরস্ক, মালয়েশিয়া, ইন্দোনেশিয়াসহ ১৩টি দেশের শতাধিক প্রতিষ্ঠান নিজেদের পণ্য ও সেবা প্রদর্শন করবে।
সংবাদ সম্মেলনে মেলার নানা দিক তুলে ধরেন বাপার প্রেসিডেন্ট এ এফ এম ফখরুল ইসলাম মুন্সী। উপস্থিত ছিলেন বাপার সাধারণ সম্পাদক মাসুদুর রহমান, মেলা কমিটির চেয়ারম্যান নাজমুল হক প্রমুখ।
