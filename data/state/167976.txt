
মিয়ানমার থেকে বাংলাদেশে আসা হাজার হাজার রোহিঙ্গা শিশু ও তাদের পরিবারের জন্য ইউনিসেফের ত্রাণের প্রথম চালানটি রোববার ঢাকা পৌঁছেছে।
কোপেনহেগেন থেকে একটি কার্গো বিমানে করে ১০০ টন ত্রাণসামগ্রী বাংলাদেশে পৌঁছেছে। এর মধ্যে পানি বিশুদ্ধিকরণ ট্যাবলেট, পরিবারের জন্য হাইজিন কিটস, স্যানিটারি সামগ্রী, প্লাস্টিকের তারপুলিন, শিশুদের জন্য খেলনাসহ বিভিন্ন বিনোদন সামগ্রী ও অন্যান্য নিত্য প্রয়োজনীয় সামগ্রী রয়েছে।
আনুমানিক আড়াই লাখ রোহিঙ্গা শরণার্থী শিশুর জন্য সহায়তা রয়েছে। এগুলো দিয়ে শিশুদের জরুরি প্রয়োজন মেটানো হবে।
সাম্প্রতিক সময়ে পার্শ্ববর্তী দেশ মিয়ানমার থেকে ৪ লাখ ২৯ হাজার রোহিঙ্গা প্রাণ বাঁচাতে পালিয়ে বাংলাদেশে আশ্রয় নিয়েছে।
আজ ইউনিসেফের সংবাদ বিজ্ঞপ্তিতে বলা হয়েছে, এসব রোহিঙ্গা শরণার্থী কক্সবাজার জেলার বিভিন্ন আশ্রয় শিবির ও অস্থায়ী আশ্রয় কেন্দ্রে অবস্থান করছে।
বাংলাদেশে ইউনিসেফের প্রতিনিধি এডোয়ার্ড বিগবেডার বলেন, ‘ডায়রিয়াসহ অন্যান্য পানিবাহিত রোগ থেকে সুরক্ষা দিতে শিশু ও তাদের পরিবারের সদস্যদের জন্য বিশুদ্ধ খাবার পানি ও থালাবাসন ধোয়ার নিরাপদ পানি নিশ্চিত করা অত্যন্ত জরুরি।’ তিনি আরও বলেন, ‘বর্তমান পরিস্থিতিতে বিশেষত ভারী বৃষ্টিপাতের কারণে আশ্রয় শিবির ও অস্থায়ী আশ্রয় কেন্দ্রে বসবাসরত রোহিঙ্গারা অত্যন্ত ঝুঁকির মধ্যে রয়েছেন।’
পরবর্তী ত্রাণবাহী চালানটিও বাংলাদেশে আসার পথে রয়েছে। এতে শিশুদের জন্য স্কুলব্যাগ, তাঁবু, শিশুর শারীরিক ও মানসিক স্বাস্থ্য বিকাশের বিভিন্ন উপকরণ, ফ্যামিলি হাইজিন কিটস, তারপুলিন ও পুষ্টিকর খাবার পাঠানো হচ্ছে।
বাংলাদেশের দক্ষিণাঞ্চলীয় নগরী কক্সবাজারে ট্রাকের মাধ্যমে ত্রাণ সামগ্রীগুলো সরবরাহ করা হবে।
আগামী তিন মাসে বাংলাদেশের দক্ষিণাঞ্চলে কার্যক্রম পরিচালনার জন্য ইউনিসেফ আরও ৭৩ লাখ মার্কিন ডলার সহায়তা চেয়েছে।
