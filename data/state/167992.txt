
ময়মনসিংহের আল মুকাররম হজ গ্রুপ নামের এক ট্রাভেল এজেন্সির বিরুদ্ধে প্রতারণার অভিযোগ এনেছেন ১৮২ জন হজযাত্রী। এর প্রতিবাদে এবং বিষয়টির সুরাহার জন্য আজ বৃহস্পতিবার দুপুরে জাতীয় প্রেসক্লাবের সামনে মানববন্ধন করেন তাঁরা।হজযাত্রীরা অভিযোগ করেছেন, হজের খরচ বাবদ প্রয়োজনীয় টাকা ওই ট্রাভেল এজেন্সিকে দিয়েছেন তাঁরা। ইতিমধ্যে পাসপোর্ট ও ভিসা পেয়েছেন। কিন্তু ট্রাভেল এজেন্সির মালিক তাঁদের বিমান টিকিট বুঝিয়ে দিচ্ছেন না। এমনকি খাওয়া-দাওয়ার ব্যবস্থাও করেনি ওই এজেন্সি। এক সপ্তাহ ধরে টিকিটের জন্য তাঁরা হজ ক্যাম্পে অবস্থান করছেন। কিন্তু কোনো উপায় না দেখে বাধ্য হয়ে তাঁরা আজ জাতীয় প্রেসক্লাবের সামনে মানবন্ধন করেন। হজে যাওয়া নিশ্চিত করতে প্রধানমন্ত্রীর হস্তক্ষেপ কামনা করেন মানববন্ধনে উপস্থিত হজযাত্রীরা।ময়মনসিংহের গৌরিপুরের হামিদা আক্তার ও গোলাম ফারুক জানান, ‘এক সপ্তাহ আগে আমাদের হজ ক্যাম্পে আনা হয়। এখন পর্যন্ত বিমান টিকিটের ব্যবস্থা করেনি ট্রাভেল এজেন্সি। এজেন্সির পক্ষ থেকে আজ না কাল এভাবে করে এক সপ্তাহ পার হয়েছে। এখন অনিশ্চয়তার মুখে হজে যাওয়া। তাই বাধ্য হয়ে এখানে এসেছি।’ সংশ্লিষ্ট ওই ট্রাভেল এজেন্সির মালিকের সঙ্গে যোগাযোগের চেষ্টা করেও পাওয়া যাচ্ছে না বলে অভিযোগ করেন তাঁরা। পরে এই প্রতিবেদকও মুঠোফোনে যোগাযোগের চেষ্টা করেন। কিন্তু মুঠোফোন বন্ধ পাওয়া যায়।মানববন্ধন শেষে বেলা একটার দিকে একটি বিআরটিসির বাসে প্রধানমন্ত্রীর কার্যালয়ের উদ্দেশে যান হজযাত্রীরা।
