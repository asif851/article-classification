
নাটোর সদর উপজেলার চাঁদপুর গ্রাম থেকে জঙ্গি সন্দেহে আটক ফজলুর রহমানকে (২২) সাত দিনের পুলিশ রিমান্ডে নেওয়া হয়েছে। আজ রোববার বিকেলে নাটোরের জ্যেষ্ঠ বিচারিক হাকিম সামশুল আল আমীন রিমান্ড আবেদন মঞ্জুর করেন।
নাটোর আদালত পুলিশ সূত্রে জানা যায়, গত শুক্রবার রাতে নাটোরের চাঁদপুর এলাকা থেকে জঙ্গি সন্দেহে ফজলুর রহমান নামের এক কলেজছাত্রকে পুলিশ গ্রেপ্তার করে। এ সময় তাঁর কাছ থেকে আগ্নেয়াস্ত্র ও বোমা তৈরির বিপুল পরিমাণ সরঞ্জাম জব্দ করা হয়। পরে সদর থানায় এ ব্যাপারে সন্ত্রাস দমন আইনে মামলা করা হয়। আজ বিকেলে ফজলুর রহমানকে ওই মামলায় জ্যেষ্ঠ বিচারিক হাকিমের আদালতে হাজির করে ১৫ দিনের রিমান্ড আবেদন করেন মামলার তদন্তকারী কর্মকর্তা জেলা গোয়েন্দা পুলিশের পরিদর্শক আবদুল হাই। শুনানি শেষে আদালত সাত দিনের রিমান্ড মঞ্জুর করেন। এর পরপরই তাঁকে জিজ্ঞাসাবাদ শুরু করে পুলিশ। আদালত পুলিশের পরিদর্শক সিদ্দিকুর রহমান রিমান্ড মঞ্জুরের বিষয়টি নিশ্চিত করেন।
