
জামালপুরের ইসলামপুর উপজেলায় জমি নিয়ে বিরোধের জের ধরে গতকাল রোববার সকালে দুই পক্ষের মধ্যে সংঘর্ষে উভয় পক্ষের ১৭ জন আহত হয়েছেন।পুলিশ ও স্থানীয় সূত্রে জানা যায়, গাইবান্ধা ইউনিয়নের নাপিতেরচর খা-পাড়া গ্রামের নবর উদ্দিনের সঙ্গে ইউনিয়ন আওয়ামী লীগের যুগ্ম সাধারণ সম্পাদক লিয়াকত হোসেনের দীর্ঘদিন ধরে জমি নিয়ে বিরোধ চলে আসছে। এর জের ধরে গতকাল সকাল আটটার দিকে দুই পক্ষের মধ্যে সংঘর্ষের ঘটনা ঘটে। সংঘর্ষে নারীসহ ১৭ জন আহত হন। পরে পুলিশ গিয়ে পরিস্থিতি নিয়ন্ত্রণে আনে।আহতদের মধ্যে জিকিরউল্লাহ, উসমান আলী ও রুস্তম আলীকে জামালপুর জেনারেল হাসপাতালে ভর্তি করা হয়েছে। আহত অন্যদের ইসলামপুর উপজেলা স্বাস্থ্য কমপ্লেক্সে ভর্তি করা হয়েছে। ইসলামপুর থানার ভারপ্রাপ্ত কর্মকর্তা (ওসি) কাজী সাইদুর রহমান ঘটনার সত্যতা নিশ্চিত করে বলেন, এ ঘটনায় মামলা হয়েছে।
