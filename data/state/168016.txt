
বিএনপির নেতৃত্বাধীন ১৮-দলীয় জোটের অবরোধ চলাকালে গতকাল বৃহস্পতিবার পটুয়াখালীতে পুলিশ ও অবরোধকারীদের দফায় দফায় সংঘর্ষে কমপক্ষে ৫০ জন আহত হয়েছেন। যশোরে বিএনপির স্থানীয় কার্যালয়ের আসবাব রাস্তায় এনে আগুন দেন আওয়ামী লীগের নেতা-কর্মীরা।এর আগে বুধবার রাতে বরিশালে গ্যাসের সিলিন্ডারভর্তি ট্রাকে আগুন দেওয়া হলে ভয়াবহ বিস্ফোরণের ঘটনা ঘটে। আগুনে দুটি পরিবহন পুড়ে যায়। রাজবাড়ীতে তিনটি বাস ও দুটি ট্রাকে আগুন দেওয়া হয়।ঢাকার বাইরে প্রথম আলোর নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:পটুয়াখালী: পটুয়াখালী-বরিশাল মহাসড়কের তেলীখালী এলাকায় ভোর থেকেই বিএনপি-জামায়াতের নেতা-কর্মীরা মহাসড়ক অবরোধ করেন। অবরোধের সমর্থনে তাঁরা সড়কে আগুন জ্বালিয়ে স্লোগান দেন।এ সময় পুলিশ ও র‌্যাব সদস্যরা তাঁদের হটানোর চেষ্টা করলে সংঘর্ষ বাধে। লাঠিসোঁটা নিয়ে নেতা-কর্মীরা সড়কের দুই পাশে অবস্থান নেন। এর পর থেকে দফায় দফায় সংঘর্ষ চলতে থাকে। পুলিশকে লক্ষ্য করে ইটপাটকেল নিক্ষেপ ও ধাওয়া-পাল্টাধাওয়ার ঘটনা ঘটে।পরিস্থিতি নিয়ন্ত্রণে আনতে পুলিশ শটগানের ৫০টি গুলি ছোড়ে। সংঘর্ষ চলাকালে জেলা বিএনপির সাধারণ সম্পাদক এম এ রব মিয়া ও মহিলা দলের সাধারণ সম্পাদিকা জেসমিন জাফরসহ কমপক্ষে ৪৫ জন এবং পুলিশের পাঁচ সদস্য আহত হন।বরিশাল: নগরের রূপাতলী এলাকায় বুধবার রাতে ওষুধ প্রস্তুতকারী প্রতিষ্ঠান অপসোনিন ফার্মার সামনে গ্যাসের সিলিন্ডারভর্তি একটি ট্রাকে দুর্বৃত্তরা আগুন দেয়। সিলিন্ডারগুলোতে বিস্ফোরিত হলে দুটি ট্রাক, দুটি দোকান ও বেশ কিছু গাছ পুড়ে যায়।ট্রাকের চালক জুয়েল হাওলাদার জানান, চট্টগ্রামের এশিয়াটিক অয়েল কোম্পানি থেকে সাড়ে ৪০০ সিলিন্ডার নিয়ে বরিশালে আসেন তিনি। অবরোধের কারণে রাত সাড়ে আটটার দিকে ট্রাকটি অপসোনিনের কারখানার সামনে রাখা হয়। সাড়ে ১১টার দিকে কে বা কারা ট্রাকটিতে আগুন দেয়।ফায়ার সার্ভিস বরিশালের স্টাফ অফিসার মো. আবু ইউসুফ বলেন, দমকল বাহিনীর আটটি ইউনিট এক ঘণ্টার চেষ্টায় আগুন নিয়ন্ত্রণে আনে। অপসোনিন বাংলাদেশ বরিশালের লজিস্টিক ম্যানেজার মো. সাইদুর রহমান জানান, সিলিন্ডার বিস্ফোরণের কারণে তাঁদের ওষুধভর্তি দুটি ট্রাকের ক্ষতি হয়েছে।যশোর: জামায়াতের ডাকা হরতাল চলাকালে যশোর-বেনাপোল সড়কের ঝিকরগাছা উপজেলা সদরে গতকাল বেলা ১১টার দিকে বিএনপি, জামায়াত-শিবির ও আওয়ামী লীগের মধ্যে ত্রিমুখী সংঘর্ষ হয়।এ সময় ইটের আঘাতে উপজেলা বিএনপির সাধারণ সম্পাদক মর্তুজা এলাহিসহ উভয় পক্ষের কমপক্ষে ১০ জন আহত হন। সংঘর্ষ চলাকালে আওয়ামী লীগের নেতা-কর্মীরা বিএনপির স্থানীয় কার্যালয়ের চেয়ার-টেবিল ও অন্যান্য আসবাব রাস্তায় নিয়ে আগুন ধরিয়ে দেন। পরে কাঁদানে গ্যাসের শেল ও ফাঁকা গুলি ছুড়ে পরিস্থিতি নিয়ন্ত্রণে আনে পুলিশ।সকাল নয়টার দিকে কেশবপুর থেকে রিকশাভ্যানে করে যশোর শহরে আসার পথে গণতান্ত্রিক আইনজীবী সমিতির কেন্দ্রীয় সদস্য আবু বকর সিদ্দিকীকে মারধর করেন জামায়াত-শিবিরের কর্মীরা।উল্লেখ্য, যশোর সদর উপজেলার উপশহর ইউনিয়ন জামায়াতে ইসলামীর সেক্রেটারি আবদুল হাই সিদ্দিকী ওরফে বুলবুলকে বুধবার রাতে গুলি করে হত্যার প্রতিবাদে জেলায় হরতাল ডাকা হয়।রাজবাড়ী: রাজবাড়ীর নতুন বাজারের পাশে জেলখানার সামনে বুধবার রাতে একটি বাসে আগুন দেয় দুর্বৃত্তরা। রাজবাড়ী-বালিয়াকান্দি আঞ্চলিক সড়কের কাজীবাধা মোড়ে আরেকটি বাসে পেট্রল ঢেলে আগুন দেওয়া হয়। রাত ১২টার দিকে শহরের খাদ্যগুদামের পাশে রাখা একটি ট্রাকে দুর্বৃত্তরা আগুন দেয়।একই রাতে গোয়ালন্দ উপজেলার দৌলতদিয়া ঘাটে একটি বাস এবং জমিদার ব্রিজ এলাকায় একটি পণ্যবাহী ট্রাকে আগুন দেওয়া হয়। এদিকে বুধবার গভীর রাতে দৌলতদিয়া যৌনপল্লিতে ককটেলের বিস্ফোরণ ঘটানো হয়। এ ঘটনায় পাঁচ কিশোরকে আটক করেছে পুলিশ।সাতক্ষীরা: সাতক্ষীরা-যশোর সড়কের শহরতলির কদমতলায় গতকাল সকালে জামায়াত-শিবির বিক্ষোভ মিছিল করে। এ সময় সাতক্ষীরা-যশোর সড়ক, সাতক্ষীরা-শ্যামনগর সড়ক, সখীপুর-দেবহাটা সড়ক, সাতক্ষীরা-আশাশুনির সড়কে গাছের গুঁড়ি, বিদ্যুতের খুঁটি ও বাঁশের বেড়া ফেলে সড়ক অবরোধ করা হয়। বিভিন্ন স্থানে সড়কে টায়ারে আগুন জ্বালানো হয়।পিরোজপুর: জেলার মঠবাড়িয়া পৌর শহরের ডাকবাংলো মোড়ে গতকাল ভোরে টায়ারে আগুন জ্বালিয়ে সড়ক অবরোধের চেষ্টা করেন বিএনপি-জামায়াতের নেতা-কর্মীরা। সকাল ১০টায় উপজেলা বিএনপি শহরে মিছিল নিয়ে আদালত এলাকায় সড়ক অবরোধ করে।
