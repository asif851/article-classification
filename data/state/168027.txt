

পরিবহন শ্রমিকদের ধর্মঘটে রাজধানী ঢাকাসহ আশপাশের এলাকাগুলোতে যানবাহন-সংকটে পড়ে দুর্ভোগ পোহাতে হচ্ছে যাত্রীদের।
রাজধানী ঢাকায় আজ বুধবার সকাল থেকে যানবাহন চলাচলের সড়কগুলো অনেকটাই ফাঁকা। বাস নেই বললেই চলে। পিকআপ, প্রাইভেট কার, টেম্পো, সিএনজিচালিত স্কুটার আর রিকশা চলছে কেবল। তা-ও সীমিত আকারে। এই পরিস্থিতি অফিসগামী হাজারো মানুষের জন্য বিড়ম্বনাকর হয়ে দাঁড়িয়েছে। বিশেষ করে দূর গন্তব্যের অফিসগামী যাঁরা নিয়মিত বাসে যাতায়াত করেন, বাস না পেয়ে রীতিমতো নাকাল হচ্ছেন তাঁরা।
গাবতলী: রাজধানীর গাবতলী এলাকায় সকাল থেকে আইনশৃঙ্খলা রক্ষাকারী বাহিনীর সদস্যদের সঙ্গে পরিবহন শ্রমিকদের দফায় দফায় সংঘর্ষ চলছিল। বেলা ১১টার দিকে সেখানকার পরিস্থিতি নিয়ন্ত্রণে আসার কথা জানায় পুলিশ। মিরপুর বিভাগের উপকমিশনার বলেন, রাস্তা নির্বিঘ্ন করতে যেসব গাড়ি অবরোধের আওতামুক্ত, সেগুলো চলতে ব্যবস্থা এখন নেওয়া হচ্ছে।
সরেজমিনে দেখা গেছে, আমিনবাজার থেকে ঢাকামুখী ও টেকনিক্যাল মোড় হয়ে সাভারের দিকে যাওয়ার এ রাস্তায় অ্যাম্বুলেন্স ও মোটরসাইকেল চলছে। কিন্তু সেখানে সকাল থেকে সব ধরনের যান চলাচল বন্ধ ছিল। হেঁটে লোকজন চলাচল শুরু হয়েছে। আমিনবাজার ব্রিজের ওপর দিয়ে হেঁটে আসা মো. আরিফ জানান, তাঁর বাড়ি সাভারের কালামপুর। তিনি যাবেন ধানমন্ডি। আমিনবাজার ব্রিজের গোড়া পর্যন্ত ভ্যান ও রিকশায় এসেছেন। ২০ মাইল মতো পথ আসতে ৪০০ টাকার বেশি খরচ হয়েছে।
সায়েদাবাদ: রাজধানীর সায়েদাবাদ এলাকায় সকাল থেকে ছোট ছোট দলে শ্রমিকেরা ভাগ হয়ে মিছিল করেন। সায়েদাবাদ থেকে কোনো গাড়ি ছাড়েনি। যাত্রীরা হেঁটে যাচ্ছেন। কমলাপুর রেলস্টেশনের কাছ দিয়ে গাড়ি সায়েদাবাদের দিকে যেতে দেওয়া হচ্ছে না। সেখানে শ্রমিকেরা অবস্থান নিয়েছেন। সায়েদাবাদ রেলক্রসিংয়ের কাছে আরেকটি গ্রুপের অবস্থান আছে। সাধারণ মানুষ ভয়ে ফ্লাইওভারের ওপর দিয়ে গন্তব্য পৌঁছানোর চেষ্টা করছেন। রিকশা চললেও ভাড়া বেশি।
মহাখালী: মহাখালী বাসস্ট্যান্ডে গাড়ি দাঁড় করিয়ে শ্রমিকেরা অবস্থান নিয়েছেন। এনা পরিবহনের বাসচালক মোহসিন বলেন, পরিস্থিতি মিলমিশ হলে তাঁরা গাড়ি চালাবেন। মহাখালী বাসস্ট্যান্ডে অনেকে গাড়ির আশায় বসে রয়েছেন। এক যাত্রী বলেন, পরিস্থিতি স্বাভাবিক হলে তিনি যাওয়ার আশায় বসে আছেন।
কেরানীগঞ্জ: পরিবহন শ্রমিকদের ধর্মঘটের দ্বিতীয় দিনে যানবাহন-সংকটে পড়ে চরম দুর্ভোগ পোহাতে হচ্ছে ঢাকা-মাওয়া মহাসড়কে যাতায়াত করা যাত্রীদের। গতকাল মঙ্গলবার থেকে ঢাকা-মাওয়া মহাসড়ক, ঢাকার নবাবগঞ্জ, দোহারসহ ১৭টি জেলায় যানবাহন চলাচল বন্ধ। এতে আজ সকালে কেরানীগঞ্জের কদমতলী, নবাবগঞ্জ বাসস্ট্যান্ড এবং মাওয়া ঘাট এলাকায় যাত্রীরা গাড়ি না পেয়ে মালামাল নিয়ে বসে আছেন। পুরান ঢাকা থেকে চলাচলকারী সব ধরনের যাত্রীবাহী যান চলাচল বন্ধ থাকায় অনেকে হেঁটে গুলিস্তানে যাতায়াত করেছেন। রাজধানীর মিরপুর থেকে আসা সেলিম ভূঁইয়া (৪২) বলেন, গাড়ি না চলায় দুই দফায় রিকশা করে গুলিস্তান পর্যন্ত এসেছেন। এরপর হেঁটে দ্বিতীয় বুড়িগঙ্গা সেতু পার হয়েছেন। সকাল সাড়ে আটটা পর্যন্ত তিনি কেরানীগঞ্জের কদমতলী বাসস্ট্যান্ডে বসে ছিলেন। মাওয়া ঘাট এলাকা থেকে সকাল নয়টার দিকে দুটি বাস যাত্রী নিয়ে ছেড়ে এলে নিমতলী এলাকায় বাধা দেন পরিবহন শ্রমিকেরা।
টাঙ্গাইল: ঢাকা-টাঙ্গাইল মহাসড়কে দূরপাল্লার ও স্থানীয় কোনো বাস চলছে না। পুরো সড়ক ফাঁকা। বাস না পেয়ে চরম দুর্ভোগের শিকার হন যাত্রীরা। সকালে ঢাকামুখী অফিস যাত্রীদের ট্রাক ও পিকআপে গাদাগাদি করে উঠতে দেখা গেছে। সড়কে বিচ্ছিন্নভাবে কিছু ম্যাক্সি, সিএনজিচালিত অটোরিকশা ও রিকশা চলতে দেখা যায়। ট্রাক, পিকআপে জায়গা না পেয়ে অনেকে অতিরিক্ত ভাড়া দিয়ে সিএনজিচালিত অটোরিকশায় উঠতে বাধ্য হন। অনেকে বাড়ি থেকে বেরিয়ে যানবাহন না পেয়ে ফিরে গেছেন।
স্থানীয় বংশাই ডিজিটাল হাসপাতালের স্বত্বাধিকারী হারুন অর রশিদ জানান, ব্যক্তিগত কাজে মির্জাপুর থেকে টাঙ্গাইল যাওয়ার উদ্দেশ্যে তিনি বাসা থেকে বের হন। সকাল নয়টা থেকে সাড়ে নয়টা পর্যন্ত তিনি বাসের জন্য রাস্তায় দাঁড়িয়ে অপেক্ষা করেছেন। কিন্তু কোনো বাস না পেয়ে বাসায় ফিরে যাচ্ছেন।
সিরাজগঞ্জ: সিরাজগঞ্জেও দূরপাল্লার কোনো বাস চলতে দেখা যায়নি। পরিবহন ধর্মঘটের পক্ষে সেখানে সড়কে আজ ভোরে টায়ারে আগুন জ্বালাতে দেখা যায়। বাস না পেয়ে যাত্রীরা চরম ভোগান্তির শিকার হয়েছেন। ঢাকা, উত্তরবঙ্গ থেকে সিরাজগঞ্জে আসা অনেক চাকরিজীবী বাস না পেয়ে আটকে পড়েছেন।
সড়ক দুর্ঘটনায় চলচ্চিত্র ব্যক্তিত্ব তারেক মাসুদ, সাংবাদিক মিশুক মুনীরসহ পাঁচজনের প্রাণহানির মামলায় ঘাতক বাসের চালক জামির হোসেনকে যাবজ্জীবন কারাদণ্ড দেন আদালত। গত ২২ ফেব্রুয়ারি দেওয়া এই রায়ের প্রতিবাদে প্রথমে আঞ্চলিকভাবে পরিবহন ধর্মঘটের ডাক দেওয়া হয়। এদিকে সাভারে ট্রাকচাপায় এক নারীকে হত্যার দায়ে চালকের বিরুদ্ধে গত সোমবার মৃত্যুদণ্ডের রায় দেন আদালত। এরপরই গতকাল থেকে সারা দেশে ধর্মঘট আহ্বান করা হয়।
রাজশাহী: গতকাল থেকে শুরু হওয়া পরিবহন ধর্মঘটের দ্বিতীয় দিনে অশেষ দুর্ভোগে পড়েছেন রাজশাহীর মানুষ। আজ বুধবার সকাল থেকে রাজশাহীর কোনো সড়কপথেই বাস চলাচল করেনি। আন্তজেলা সড়ক ও মহাসড়কে যাত্রীদের ভরসা ছিল অটোরিকশা। সকালে নগরের তালাইমারী মোড়ে গিয়ে দেখা যায়, পরিবহন শ্রমিকেরা মোড়ে অবস্থান নিয়েছেন। কোনো ধরনের যানবাহন শহরে প্রবেশ কিংবা বের হতে পারছে না। যানবাহন না পেয়ে লোকজন রাস্তায় দাঁড়িয়ে আছেন। দূরের পথে যাত্রার জন্যও যাত্রীরা রিকশা, অটোরিকশায় উঠছেন। এ জন্য তাঁদের দ্বিগুণ থেকে তিন গুণ বেশি ভাড়া গুনতে হচ্ছে। বেলা ১১টার দিকে তালাইমারী মোড়ে গিয়ে দেখা যায়, মোড়টিতে প্রতিবন্ধকতা তৈরি করা হয়েছে। রিকশা, অটোরিকশা, মোটরসাইকেলও চলাচল করতে দেওয়া হচ্ছে না। মোড়ে এসে মোটরসাইকেল থেকে নেমে হেঁটে মোড় পার হয়ে আবারও মোটরসাইকেল চালিয়ে যেতে হচ্ছে। অটোরিকশা থেকে যাত্রী নামিয়ে দেওয়া হচ্ছে। নগরের চোদ্দপাই এলাকায় ডাক বিভাগের একটি গাড়িতে এবং তালাইমারী এলাকায় চিনিকলের গাড়িতে পরিবহন শ্রমিকদের হামলার খবর পাওয়া গেছে। গতকাল থেকে বন্ধ আছে রাজশাহী বিশ্ববিদ্যালয়ের প্রতিটি সড়কপথের বাস। আজও কোনো সড়কপথে বাস চলাচল করেনি বলে জানিয়েছেন বিশ্ববিদ্যালয়ের পরিবহন দপ্তরের শাখা কর্মকর্তা ফজলুল হক। ফলে বিশ্ববিদ্যালয়ের বাইরে অবস্থানকারী শিক্ষক-শিক্ষার্থীদের ক্যাম্পাসে আসতে ভোগান্তি পোহাতে হচ্ছে।
সরাইল: ঢাকা-সিলেট মহাসড়কের ব্রাহ্মণবাড়িয়ার আশুগঞ্জ গোল চত্বর এলাকায় আজ সকাল ১০টার দিকে ব্রাহ্মণবাড়িয়া জেলার ট্রাক পরিবহন শ্রমিক ইউনিয়নের সভাপতি ইদন মিয়া ও সাংগঠনিক সম্পাদক কাওসার মিয়ার নেতৃত্বে শ্রমিকেরা মহাসড়ক অবরোধ করে রাখেন। বেলা সাড়ে ১১টার দিকে আশুগঞ্জ থানার পুলিশের সঙ্গে শ্রমিক সংগঠনের নেতা-কর্মীদের পাল্টাপাল্টি ধাওয়ার ঘটনা ঘটে। এ সময় শ্রমিকদের ছত্রভঙ্গ করতে পুলিশ ১০ থেকে ১২টি রাবার বুলেট ছোড়ে। এতে কয়েকজন শ্রমিক আহত হন। আশুগঞ্জ থানার ভারপ্রাপ্ত কর্মকর্তা (ওসি) সেলিম উদ্দিন প্রথম আলোকে বলেন, শ্রমিক সংগঠনের লোকজন গাড়ি ভাঙচুর ও আশুগঞ্জ টোল প্লাজায় হামলা চালালে পুলিশ আইনশৃঙ্খলার রক্ষার্থে রাবার বুলেট ছুড়ে তাদের ছত্রভঙ্গ করে দেয়। পরিবেশ এখন শান্ত। ব্রাহ্মণবাড়িয়ার আশুগঞ্জ গোল চত্বর থেকে সরাইল বিশ্বরোড মোড় হয়ে বিজয়নগর উপজেলার সাতবর্গ পর্যন্ত ঢাকা-সিলেট মহাসড়কের ৩৪ কিলোমিটার এলাকায় আজ সকাল থেকে দূরপাল্লার বা অভ্যন্তরীণ কোনো যাত্রীবাহী বাস চলাচল করছে না। সেখানে যাত্রীবাহী বাস ও পণ্যবাহী ট্রাক পরিবহনের লোকজন বিভিন্ন স্থানে অবস্থান নিয়ে গাড়ি চলাচলে বাধা দিচ্ছে। এতে যাত্রীরা দুর্ভোগ পোহাচ্ছেন। এসব এলাকায় আইনশৃঙ্খলা রক্ষার্থে আশুগঞ্জ সরাইল বিশ্বরোড মোড় হাইওয়ে থানা, সরাইল থানা ও বিজয়নগর থানার পুলিশ টহল দিচ্ছে।
আরও পড়ুন:২৪ ঘণ্টার মধ্যে ধর্মঘট প্রত্যাহার চেয়ে রিটগাবতলী সড়কে পরিস্থিতি নিয়ন্ত্রণে: পুলিশঢাকা-মাওয়া মহাসড়কে চরম দুর্ভোগমন্ত্রীর বাসায় ধর্মঘটের সিদ্ধান্ত?ধর্মঘটের দ্বিতীয় দিন বাস নেই, নাকাল ঢাকাবাসী
