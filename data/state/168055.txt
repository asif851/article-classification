
‘দেশের অর্থনীতি এখন অনেক অন্তর্ভুক্তিমূলক। তাই অভাবের কারণে খুব বেশি দুর্নীতি হয় না। বরং দুর্নীতি যা হচ্ছে, তা অতি লোভের কারণেই।’ এমনটাই মনে করেন দুর্নীতি দমন কমিশন (দুদক)। তিনি বলেছেন, কমিশন সমাজের প্রতিটি স্তর থেকেই দুর্নীতির বিরুদ্ধে সামাজিক আন্দোলন গড়ে তুলতে চায়।আজ মঙ্গলবার দুদকের প্রধান কার্যালয়ে বিতার্কিকদের নিয়ে ‘দুর্নীতি প্রতিরোধে তরুণ প্রজন্মের করণীয়’ শীর্ষক এক কর্মশালায় দুদক চেয়ারম্যান ইকবাল মাহমুদ এসব কথা বলেন।ইকবাল মাহমুদ বলেন, বিতার্কিকেরা যুক্তি ও প্রতিযুক্তির নান্দনিকতার মাধ্যমে সত্যকে উপস্থাপন করেন। তাই তরুণদের নিয়ে এ কর্মশালায় সব ধরনের আনুষ্ঠানিকতা বর্জন করা হয়েছে। ইকবাল মাহমুদ বলেন, এ কর্মশালায় তরুণ প্রজন্মের প্রতিনিধিরা দুর্নীতি প্রতিরোধে যেসব সুপারিশ প্রণয়ন করবে, কমিশন তা বাস্তবায়নে বিবেচনা করতে পারে। তবে তা অবশ্যই সুনির্দিষ্ট, পরিমাপযোগ্য, বাস্তবায়নযোগ্য, প্রাসঙ্গিক ও সময়াবদ্ধ হতে হবে।দুদক চেয়ারম্যান বলেন, ‘আমাদের আশা আছে এবং স্বপ্নও আছে। দুর্নীতি প্রতিরোধ করে আমরা ভবিষ্যৎ​ প্রজন্মের জন্য বাসযোগ্য দেশ গড়তে চাই।’ তিনি বলেন, আজকের শিক্ষার্থীরা গ্রেড কিংবা জিপিএ-৫-এর দিকে ছুটছে। অনেক ক্ষেত্রেই তারা নিজ সক্ষমতা অর্জনের চেষ্টা করছে না। তাই অনেক সময় চাকরির জন্য যোগ্য প্রার্থী পাওয়া যায় না। একজন সক্ষম তরুণের জন্য শুধু দেশে নয়, বিদেশেও চাকরির দ্বার খোলা রয়েছে। তিনি শিক্ষার্থীদের গ্রেড কিংবা জিপিএ-৫-এর পেছনে না ছুটে জ্ঞান আহরণের মাধ্যমে সক্ষমতা অর্জনের আহ্বান জানান।ইকবাল মাহমুদ বলেন, কমিশন কাউকে গ্রেপ্তার করতে চায় না। কিন্তু আইনি প্রক্রিয়ার কারণে গ্রেপ্তার করতে হয়, পাশাপাশি গ্রেপ্তারের কারণেই সমাজে দুর্নীতিবিরোধী সচেতনতা বৃদ্ধি পায়। কর্মশালায় প্রাইম এশিয়া ইউনিভার্সিটি, ইবাইস ইউনিভার্সিটি, ঢাকা ইন্টারন্যাশনাল ইউনিভার্সিটি ও বিজিএমইএ ফ্যাশন অ্যান্ড টেকনোলজি ইউনিভার্সিটির ২৮ জন শিক্ষার্থী ও শিক্ষক অংশ নেন।অনুষ্ঠানে আরও বক্তব্য দেন দুদক কমিশনার নাসিরউদ্দীন আহমেদ, এ এফ এম আমিনুল ইসলাম, সচিব আবু মো. মোস্তফা কামাল প্রমুখ।
