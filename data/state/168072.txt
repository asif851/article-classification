
রাজশাহী বিশ্ববিদ্যালয়ে কর্মরত ডেইলি স্টার-এর প্রতিনিধি আরাফাত রহমানকে মারধরকারী এক ছাত্রলীগ নেতার বহিষ্কারাদেশ প্রত্যাহার করা হয়েছে। গত বৃহস্পতিবার ওই নেতাসহ দুজনের বহিষ্কারাদেশ প্রত্যাহার করেছে কেন্দ্রীয় ছাত্রলীগ। এ ঘটনায় উদ্বেগ জানিয়েছেন রাজশাহী বিশ্ববিদ্যালয়ে কর্মরত সংবাদিকেরা।
সাংবাদিক মারধরকারী ওই ছাত্রলীগ নেতার নাম মাহমুদুর রহমান ওরফে কানন। তিনি বিশ্ববিদ্যালয় শাখা ছাত্রলীগের তথ্য ও গবেষণাবিষয়ক সম্পাদক। বহিষ্কারাদেশ প্রত্যাহার হওয়া অপরজন হলেন বিশ্ববিদ্যালয় শাখার যুগ্ম সাধারণ সম্পাদক সাব্বির হোসেন।
গত ১০ জুলাই বিশ্ববিদ্যালয়ের প্রধান ফটকে বাস ভাঙচুরের ছবি তুলতে গেলে ডেইলি স্টার-এর বিশ্ববিদ্যালয় প্রতিনিধি আরাফাত রহমানকে বেধড়ক মারধর করে ছাত্রলীগের ৫-৭ জন নেতা-কর্মী। ওই দিন সন্ধ্যায় মাহমুদুর রহমান কাননসহ দুজনকে বহিষ্কার করে কেন্দ্রীয় কমিটি। এ ছাড়া ওই রাতেই হত্যাচেষ্টার অভিযোগে ছাত্রলীগের চার নেতার নাম উল্লেখ করে অজ্ঞাতনামা ৮-১০ জনকে আসামি করে নগরের মতিহার থানায় মামলা করেন আরাফাত রহমান। মাহমুদুর ওই মামলার প্রধান আসামি। অন্যদিকে ১৮ জুলাই রাজশাহীর মোহনপুরে ডিগ্রি পরীক্ষায় অন্যের হয়ে পরীক্ষা দিতে গিয়ে গ্রেপ্তার হওয়ায় বহিষ্কার হন সাব্বির হোসেন।
বিশ্ববিদ্যালয় শাখা ছাত্রলীগের সভাপতি গোলাম কিবরিয়া বলেন, দলীয় শৃঙ্খলা ভঙ্গ করায় তাঁদের বহিষ্কার করা হয়েছিল। শৃঙ্খলা ভঙ্গের মতো কাজ আর করবেন না—এমন অঙ্গীকার করায় বিশ্ববিদ্যালয় ছাত্রলীগ তাঁদের বহিষ্কারাদেশ প্রত্যাহারের সুপারিশ করে। এর পরিপ্রেক্ষিতে কেন্দ্রীয় কমিটি তাঁদের বহিষ্কারাদেশ প্রত্যাহার করেছে। তিনি বলেন, ছাত্রলীগ এ ধরনের কাজকে কখনোই প্রশ্রয় দেয় না। তাঁরা নিজেদের ভুল বুঝতে পেরে সংশোধিত হয়েছেন। তাই বহিষ্কারাদেশ প্রত্যাহারের সুপারিশ করা হয়েছে।
এদিকে এ ঘটনায় গভীর উদ্বেগ জানিয়েছেন বিশ্ববিদ্যালয়ে কর্মরত সাংবাদিকেরা। গতকাল শনিবার বিকেলে বিশ্ববিদ্যালয় সাংবাদিক সমিতি, রিপোর্টার্স ইউনিটি ও প্রেসক্লাবের যৌথ বিবৃতিতে বলা হয়, মামলা বিচারাধীন অবস্থায় প্রধান আসামি মাহমুদুর রহমানের বহিষ্কারাদেশ প্রত্যাহারের ঘটনাটি অত্যন্ত উদ্বেগজনক। এতে করে অপরাধীরা উৎসাহিত হবেন। বঙ্গবন্ধুর হাতে গড়া ঐতিহ্যবাহী সংগঠন ছাত্রলীগের কাছ থেকে এ ধরনের অবিবেচনাপ্রসূত সিদ্ধান্ত সাংবাদিক সমাজ প্রত্যাশা করে না।
