
ভারতের সঙ্গে আলোচনার মাধ্যমে তিস্তা চুক্তি সই করার প্রচেষ্টা অব্যাহত রয়েছে বলে জানিয়েছেন পানিসম্পদমন্ত্রী আনিসুল ইসলাম মাহমুদ। শিগগিরই সমতা, ন্যায়ানুগতা এবং পারস্পরিক ক্ষতি না করার নীতির ভিত্তিতে তিস্তা নদীর পানি বণ্টন চুক্তি সম্পাদন হবে বলে আশা করা হচ্ছে।
সরকারি দলের সাংসদ মো. আবুল কালামের প্রশ্নের জবাবে পানিসম্পদমন্ত্রী আজ মঙ্গলবার জাতীয় সংসদে এ কথা জানান। স্পিকার শিরীন শারমিন চৌধুরীর সভাপতিত্বে অধিবেশনে প্রশ্নোত্তর টেবিলে উপস্থাপিত হয়।
আনিসুল ইসলাম জানান, তিস্তা ছাড়াও ফেনী নদীর অন্তর্বর্তীকালীন পানি বণ্টন চুক্তির ফ্রেমওয়ার্ক চূড়ান্ত করা হয়েছে। এ ছাড়া মনু, মুহুরী, খোয়াই, ধরলা, দুধকুমার ও গোমতী নদীর পানি বণ্টন নিয়ে আলোচনা চলছে।
সরকারি দলের সাংসদ এম আবদুল লতিফের প্রশ্নের জবাবে পানিসম্পদমন্ত্রী বলেন, জলবায়ু পরিবর্তনের কারণে বৈশ্বিক উষ্ণতা বৃদ্ধি ও সমুদ্রপৃষ্ঠের উচ্চতা বৃদ্ধির ক্ষতিকর প্রভাবের ফলে বাংলাদেশ অত্যন্ত ঝুঁকিপূর্ণ দেশ হিসেবে চিহ্নিত হয়েছে। এতে ঘন ঘন ঘূর্ণিঝড়, জলোচ্ছ্বাস, বন্যা ইত্যাদি প্রাকৃতিক দুর্যোগ দেখা দিচ্ছে। লবণাক্ততার অনুপ্রবেশ ঘটেছে। এটি বাংলাদেশের টেকসই উন্নয়নের ক্ষেত্রে বাধা হয়ে দাঁড়াচ্ছে।
