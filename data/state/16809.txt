
চাঞ্চল্যকর ৭ অপহরণ এবং খুনের ঘটনার রেশ কাটতে না কাটতেই মো. আমানউল্লাহ (৩৫) নামের এক ব্যবসায়ী চার লাখ টাকাসহ নিখোঁজ হয়েছেন। আজ সোমবার সকালে চার লাখ টাকা নিয়ে মাল কিনতে তিনি গাজীপুরের উদ্দেশ্যে রওনা হন। অপহূত ব্যবসায়ীর বাড়ি নারায়ণগঞ্জের বন্দরের দক্ষিণ মুছাপুরের মিনার বাড়ি এলাকায়। এ ঘটনায় আজ রাতে বন্দর থানায় একটি সাধারণ ডায়েরি করা হয়েছে।
আমানউল্লাহর বড় ভাই মোক্তার হোসেন জানান, আমাউল্লাহ নারায়ণগঞ্জ শহরের ২নং রেল গেট এলাকায় গেঞ্জি কাপড়ের ব্যবসা করেন। তিনি গাজিপুর থেকে ব্যবসার জন্য মাল কিনতে বের হন। আজ সকাল ছয়টার দিকে মাল কেনার জন্য চার লাখ টাকা নিয়ে বন্দর থেকে গাজিপুর রওনা হন। এরপর সকাল ৯ টা থেকে আমানউল্লাহর মোবাইল ফোন বন্ধ পাওয়া যায়।মোক্তার হোসেন জানান, গাজীপুরের যে পার্িটর কাছ থেকে আমানউল্লাহ মাল কিনেন তাদের সঙ্গে আমরা যোগাযোগ করেছি। কিন্তু আমানউল্লাহ গাজীপুরে যাননি বলে তারা জানান। এ দিকে দুপুর ২টার দিকে আমানউল্লাহর বড় ভাই আমির হোসেনের মোবাইল ফোনে অপরিচিত নম্বর থেকে একটি কল আসে। ফোনে অপরিচিত ওই ব্যক্তি আমানউল্লাহকে টঙ্গীতে খোঁজার পরামর্শ দেন। এরপর টঙ্গী, গাজীপুর এবং এর আশপাশের পরিবারের সদস্যরা মিলে তাকে খোঁজেন। কিন্তু তাকে পাওয়া যায়নি।আমানউল্লাহকে অপহরণ করা হয়েছে বলে তার পরিবার দাবি করেছেন। তাকে না পেয়ে রাতে বন্দর থানায় এ ব্যাপারে একটি সাধারণ ডায়েরি করা হয়েছে।বন্দর থানার ওসি আক্তার মোর্শেদ প্রথম আলোকে বলেন, জিডির সূত্র ধরে পুলিশ তদন্ত শুরু করেছে।
