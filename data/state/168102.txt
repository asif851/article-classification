
‘যাঁরা যাঁরা আপনাদের (বিএনপি) দলের ঐক্য বজায় রাখার জন্য চেষ্টা করছেন, তাঁদের বলছি, ঐক্য থাকবে না। বিএনপি ভাঙা এখন সময়ের ব্যাপার মাত্র।’ আজ সোমবার দুপুরে রাজধানী ঢাকায় জাতীয় প্রেসক্লাবে আয়োজিত এক আলোচনা সভায় কামরুল ইসলাম এ মন্তব্য করেন। তিনি বলেন, বিএনপির গঠনতন্ত্র পরিবর্তনের মধ্য দিয়ে দলে ভাঙনের সুর বেজে উঠেছে।
আওয়ামী লীগের কেন্দ্রীয় কমিটির সদস্য কামরুল ইসলাম বলেন, একজন ফেরারি আসামি দলের ভারপ্রাপ্ত চেয়ারপারসন (তারেক রহমান) হওয়ার পর থেকে বিএনপির মধ্যে কানাঘুষা শুরু হয়েছে। দলের জ্যেষ্ঠ নেতারা বিকল্প চিন্তাভাবনা করতে বাধ্য। বিএনপি যেদিন দলের গঠনতন্ত্র সংশোধন করেছে, সেদিন থেকে দলে ভাঙনের সুর শোনা যাচ্ছে।
বিএনপির উদ্দেশে তিনি বলেন, ‘সরকার আপনাদের দল ভাঙবে না। সরকারের পক্ষ থেকে কোনো ধরনের প্রচেষ্টার প্রয়োজন হবে না। আপনাদের দল ভাঙার কোনো উদ্দেশ্য নেই সরকারের। কত দিন পর বিএনপি ভাঙবে, এটা এখন দেখার বিষয়। দেশের উৎফুল্ল জনতা এবং সাংবাদিকেরা অপেক্ষায় আছেন। আসলে এটা অবশ্যম্ভাবী। আপনাদের দলের বিবেকবান নেতারা একজন ফেরারি আসামিকে নিয়ে থাকতে পারেন না।’
তিনি বলেন, ‘বাংলাদেশের তিনবারের সাবেক প্রধানমন্ত্রী (খালেদা জিয়া) কারাগারে আছেন, এটা নিয়ে তাঁরা বিভিন্ন কথাবার্তা বলতে পারেন—তাঁদের লজ্জা না হতে পারে, কিন্তু রাজনৈতিক কর্মী হিসেবে আমরা লজ্জাবোধ করি এবং অত্যন্ত দুঃখ প্রকাশ করছি।’
তিনি আরও বলেন, খালেদা জিয়াকে নির্বাচনের বাইরে রেখে সরকার নির্বাচন করতে চায় না। সরকার চায়, বাংলাদেশের সব নিবন্ধিত রাজনৈতিক দল নির্বাচনে অংশগ্রহণ করুক। তবে বিএনপি নির্বাচনে না এলে আওয়ামী লীগের কিছু যায়-আসে না।
লায়ন চিত্তরঞ্জন দাসের সভাপতিত্বে বঙ্গবন্ধু সাংস্কৃতিক জোটের আলোচনা সভায় আরও বক্তব্য দেন সাবেক স্বরাষ্ট্র প্রতিমন্ত্রী শামসুল হক, বঙ্গবন্ধু সাংস্কৃতিক জোটের সাধারণ সম্পাদক অরুণ সরকার প্রমুখ।
