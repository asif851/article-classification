
পাবনার সাঁথিয়া উপজেলার কাশীনাথপুরে মহাসড়কের পাশে অবৈধভাবে গড়ে তোলা শতাধিক দোকান গতকাল সোমবার উচ্ছেদ করেছেন ভ্রাম্যমাণ আদালত।জানা যায়, পাবনা-বগুড়া মহাসড়কের কাশীনাথপুরে মহাসড়ক ও এর অংশ দখল করে অবৈধ দোকানপাট গড়ে তোলায় ওই স্থানে যানজট ছিল নিত্যসঙ্গী। এ নিয়ে ২৪ জুলাই প্রথম আলোয় ‘মহাসড়কের জায়গায় হাট, যানজট’ শিরোনামে একটি সংবাদ প্রকাশিত হয়।জানা যায়, সওজ ও উপজেলা প্রশাসন এক সপ্তাহ আগে অবৈধ দোকানমালিকদের দোকানপাট সরিয়ে নিতে পাঁচ দিনের সময় বেঁধে নিয়ে নোটিশ দেয় ও মাইকিং করে। কিন্তু নির্ধারিত সময়ের মধ্যে মালিকেরা তাঁদের স্থাপনা সরিয়ে না নেওয়ায় সওজ ও উপজেলা প্রশাসনের উদ্যোগে ভ্রাম্যমাণ আদালত গঠন করা হয়। সাঁথিয়ার ইউএনও শফিকুল ইসলামের নেতৃত্বে আদালত গতকাল সকাল ১০টার দিকে সেখানে অভিযান চালান।শফিকুল ইসলাম বলেন, মহাসড়ক ও এর অংশ থেকে শতাধিক অবৈধ দোকান উচ্ছেদ করা হয়েছে। ১৯ জন অবৈধ দোকানমালিকের কাছ থেকে এক লাখ ৪০ হাজার টাকা জরিমানা আদায় করা হয়েছে।
