
চুয়াডাঙ্গায় সপ্তম শ্রেণির এক ছাত্রীকে বিয়ে দেওয়ার ঘটনায় তার বাবা ও একজন কাজির সহকারীর ছয় মাস করে বিনাশ্রম কারাদণ্ড হয়েছে। গতকাল বৃহস্পতিবার বিকেলে ভ্রাম্যমাণ আদালত এ সাজা দেন।দণ্ডিত ব্যক্তিরা হলেন কনের বাবা চুয়াডাঙ্গা সদর উপজেলার গাইদঘাট গ্রামের রুস্তম আলী (৪৫) এবং কাজির সহকারী চুয়াডাঙ্গা পৌরসভার পলাশপাড়া এলাকার আকরাম হোসেন (৪৮)। গতকাল বিকেলেই তাঁদের কারাগারে পাঠানো হয়েছে।ভ্রাম্যমাণ আদালত সূত্রে জানা গেছে, গাইদঘাট গ্রামের রুস্তম আলীর স্কুলপড়ুয়া মেয়ে রুশ্নি খাতুনের সঙ্গে চুয়াডাঙ্গা পলাশপাড়ার আলী মোহাম্মদের ছেলে শিপন হোসেনের গত ৩ ফেব্রুয়ারি বিয়ে হয়। আকরাম হোসেন টাকার লোভে রুশ্নিকে গ্রাম থেকে পলাশপাড়ায় এনে গোপনে বিয়ে পড়ানোর ব্যবস্থা করেন। তিনি মেহেরপুর সদর উপজেলার বুড়িপোতা ইউনিয়নের কাজি হাবিবুর রহমানের সহকারী হিসেবে কাজ করেন। আকরাম পরে ওই কাজির কাছ থেকে এ বিয়ের নিবন্ধন করিয়ে আনেন।পুলিশ আকরাম হোসেনকে গত বুধবার রাতে আটক করেন। কনের বাবা রুস্তম আলীকেও থানায় আনা হয়। গতকাল বিকেলে তাঁদের সদর উপজেলা নির্বাহী কর্মকর্তা (ইউএনও) মৃণাল কান্তি দের কার্যালয়ে হাজির করা হয়। তিনি ভ্রাম্যমাণ আদালত বসান। দোষ স্বীকার করায় তাঁদের প্রত্যেককে ছয় মাসের বিনাশ্রম কারাদণ্ড দেওয়া হয়।
