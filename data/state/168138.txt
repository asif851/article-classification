
বিএনপিকে সরকার ধর্মীয় আচার-অনুষ্ঠানও করতে দিচ্ছে না বলে অভিযোগ করেছেন দলের জ্যেষ্ঠ যুগ্ম মহাসচিব রুহুল কবির রিজভী। আজ শনিবার নয়াপল্টনে দলের কেন্দ্রীয় কার্যালয়ে এক সংবাদ সম্মেলনে তিনি এ অভিযোগ করেন।
রিজভীর অভিযোগ, দেশের বিভিন্ন জায়গায় বিএনপি আয়োজিত ইফতার মাহফিলের অনুমতি দেওয়া হচ্ছে না। কোথাও কোথাও সরকারি দলের সঙ্গে যোগসাজশ করে পুলিশ চড়াও হচ্ছে।
অভিযোগের পক্ষে প্রমাণ দিতে গিয়ে বিএনপির এই নেতা বলেন, গত বৃহস্পতিবার নরসিংদীর পলাশে বিএনপির ইফতার মাহফিলের জন্য প্যান্ডেল তৈরি করার সময় ছাত্রলীগ সশস্ত্র হামলা চালায়। গতকাল ঢাকার দোহারে স্বেচ্ছাসেবক দলের ইফতার মাহফিল পণ্ড করে দেয় পুলিশ। মাদারীপুরের শিবচর উপজেলার বাঁশকান্দি ইউনিয়ন বিএনপি আয়োজিত আলোচনা সভা, দোয়া ও ইফতার মাহফিল পণ্ড করে দেয় পুলিশ। টাঙ্গাইল জেলা বিএনপি আয়োজিত আজকের ইফতার মাহফিলের অনুমতি দিচ্ছে না পুলিশ। এর আগে ভোলার তজুমুদ্দিনে বিএনপির ইফতার মাহফিলে বাধা দিয়ে তা পণ্ড করে দেয় পুলিশ ও আওয়ামী লীগের নেতা-কর্মীরা। গত বৃহস্পতিবার বাগেরহাটের ফকিরহাট উপজেলা ছাত্রদলের সাধারণ সম্পাদক দেলোয়ার হোসেন, যুবদলের সহসাধারণ সম্পাদক মোদাচ্ছেরসহ ছয়জনকে ইফতার মাহফিলে যোগ দিতে যাওয়ার সময় পুলিশ গ্রেপ্তার করে। নাটোর জেলা বিএনপিকে ইফতার মাহফিলের অনুমতি দেওয়া হচ্ছে না।
রিজভী অভিযোগ করেন, গত বৃহস্পতিবার দিবাগত রাত দুইটায় আইনশৃঙ্খলা রক্ষাকারী বাহিনীর পরিচয়ে সাদাপোশাকধারীরা তিনটি মাইক্রোবাস নিয়ে বাড়ি ঘেরাও করে নরসিংদী জেলা ছাত্রদলের সহসাধারণ সম্পাদক ছিদ্দিকুর রহমান ও তাঁর খালাতো ভাই ওয়াজিউল্লাহকে তুলে নিয়ে যায়। এরপর থেকে কোথাও তাঁদের খোঁজ পাওয়া যাচ্ছে না। পুলিশ ও ডিবি পুলিশ তাদের গ্রেপ্তারের কথা স্বীকার করছে না। তিনি এই দুজনকে জনসমক্ষে হাজির ও তাদের পরিবারের কাছে ফিরিয়ে দেওয়ার দাবি জানান।
