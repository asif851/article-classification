

জাতীয় প্যারেড স্কয়ারে অনুষ্ঠিত বিজয় দিবসের কুচকাওয়াজ দেখলেন প্রধানমন্ত্রী শেখ হাসিনা। মহান বিজয় দিবসে আজ শুক্রবার মুক্তিযুদ্ধবিষয়ক মন্ত্রণালয়ের নির্দেশনা এবং সেনাবাহিনীর তত্ত্বাবধানে বাংলাদেশ সেনাবাহিনীর নবম পদাতিক ডিভিশন এই কুচকাওয়াজ প্রদর্শন করে। রাষ্ট্রপতি মো. আবদুল হামিদ সেখানে প্রধান অতিথি হিসেবে উপস্থিত থেকে সালাম নেন।বাসসের খবরে জানা যায়, বাংলাদেশ সেনাবাহিনী, নৌবাহিনী, বিমানবাহিনী ও মুক্তিযোদ্ধাদের কন্টিনজেন্ট, আধাসামরিক বাহিনী, আইনশৃঙ্খলা রক্ষাকারী বাহিনী, বেসামরিক প্রতিরক্ষা সংস্থা এবং সরকারের বিভিন্ন মন্ত্রণালয় এই কুচকাওয়াজে অংশ নেয়।মুক্তিযুদ্ধবিষয়ক মন্ত্রী আ ক ম মোজাম্মেল হক, সেনাপ্রধান জেনারেল আবু বেলাল মোহাম্মদ শফিউল হক, নৌবাহিনীর প্রধান এডমিরাল নিজামউদ্দিন আহমেদ, বিমানবাহিনীর প্রধান এয়ার চিফ মার্শাল আবু এসরার এ সময় উপস্থিত ছিলেন।
সাভারের নবম পদাতিক ডিভিশনের জেনারেল অফিসার কমান্ডিং (জিওসি) মেজর জেনারেল ওয়াকার-উজ-জামান অধিনায়ক এবং নবম পদাতিক ডিভিশনের ৮১ কমান্ড ব্রিগেডের কমান্ডিং অফিসার ব্রিগেডিয়ার জেনারেল এ টি এম আনিসুজ্জামান উপ-অধিনায়ক হিসেবে কুচকাওয়াজ পরিচালনা করেন। দেশের প্রতিষ্ঠানগুলোর এবং আর্থসামাজিক অগ্রগতির ক্রমাগত উন্নয়নের চিত্র কুচকাওয়াজে প্রদর্শন করা হয়।
এ ছাড়া প্রধানমন্ত্রী কুচকাওয়াজে মিগ-২৯ ‘ফ্লাইপাস্ট’ এবং ‘অ্যারোবেটিক ডিসপ্লেসহ সেনাবাহিনীর বিমান, নৌবাহিনীর বিমান ও র‍্যাপিড অ্যাকশন ব্যাটালিয়নের (র‍্যাব) হেলিকপ্টার প্যারাট্রুপারদের অবতরণ দেখেন।
জাতীয় পার্টির চেয়ারম্যান এইচ এম এরশাদ, সাবেক সেনাপ্রধান, ঊর্ধ্বতন সামরিক ও বেসামরিক কর্মকর্তা এবং তাঁদের সহধর্মিণীরা এতে উপস্থিত ছিলেন।
বাংলাদেশের মুক্তিযুদ্ধে অংশ নেওয়া ভারত ও রাশিয়ার মুক্তিযোদ্ধারা ৪৬তম বিজয় দিবস উদ্‌যাপনে অংশ নিতে সস্ত্রীক ঢাকায় আসেন। তাঁরাও এ সময় উপস্থিত ছিলেন।
মন্ত্রিপরিষদের সদস্য, প্রধানমন্ত্রীর উপদেষ্টামণ্ডলী, সংসদ সদস্য, তিন বাহিনীর প্রধান, প্রধানমন্ত্রীর পরিবারের সদস্যরা সেখানে ছিলেন। বিভিন্ন পেশার হাজার-হাজার মানুষ প্রায় দুই ঘণ্টাব্যাপী কুচকাওয়াজ দেখেন।
এ উপলক্ষে প্যারেড গ্রাউন্ড জাতির জনক বঙ্গবন্ধু শেখ মুজিবুর রহমান, প্রধানমন্ত্রী শেখ হাসিনা, জাতীয় চার নেতা এবং সাত বীরশ্রেষ্ঠদের ছবি দিয়ে সাজানো হয়েছে।
