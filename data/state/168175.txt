
বিএনপির চেয়ারপারসন খালেদা জিয়া ও ভারপ্রাপ্ত চেয়ারম্যান তারেক রহমানের সাজার প্রতিবাদে কালো পতাকা প্রদর্শন কর্মসূচিতে পুলিশ বাধা দেওয়ায় বিক্ষোভ করেছে বগুড়া জেলা বিএনপি। এই বিক্ষোভেও পুলিশ বাধা দিয়েছে বলে অভিযোগ দলের নেতা কর্মীদের। পুলিশের দেওয়া কাঁটাতারের বেষ্টনীর মধ্যেই বিক্ষোভ কর্মসূচি শেষ করেছেন তাঁরা।
আজ সোমবার শহরের নওয়াব বাড়ি সড়কে জেলা বিএনপির কার্যালয়ের সামনে এ ঘটনা ঘটে। মেহেরপুরেও বিএনপির বিক্ষোভ মিছিল হয়েছে।
বেলা ১১টার দিকে বগুড়ায় বিএনপির কার্যালয়ের সামনে দলীয় নেতা-কর্মীরা জড়ো হন। স্লোগান দিতে দিতে তাঁরা নওয়াব বাড়ি সড়ক দিয়ে আদালতের দিকে যাওয়ার চেষ্টা করেন। বিএনপির নেতা-কর্মীদের অভিযোগ, দলীয় কার্যালয়ের একটু দূরে আগে থেকেই কাঁটাতারের বেড়া দেয় পুলিশ। এরপর কার্যালয়ের দক্ষিণ পাশে অবস্থান নেয়। আবার রাস্তার অন্যপাশেও ব্যারিকেড দেয়। ফলে দুই বেষ্টনীর মধ্যেই বিক্ষোভ শেষ করে বিএনপি। দুপুর ১২টায় কর্মসূচি শেষ হয়।
জেলা বিএনপির সভাপতি সাইফুল ইসলাম অভিযোগ করে বলেন, পুলিশের বাধার আমাদের কাঁটাতারের বেড়ার মধ্যেই কর্মসূচি শেষ করতে হচ্ছে। কাঁটাতারের মধ্যেই সারা দেশের গণতন্ত্র বন্দী।
সমাবেশে আরও বক্তব্য দেন, বিএনপির সাধারণ সস্পাদক জয়নাল আবেদীন, জেলা বিএনপির উপদেষ্টা মো. শোকরানা প্রমুখ।
কোনোরকম বিশৃঙ্খলা ঠেকাতে বেষ্টনী দেওয়া হয়েছে বলে জানিয়েছেন সদর থানার ভারপ্রাপ্ত কর্মকর্তা (ওসি-অপারেশন) আবুল কালাম আজাদ।
আজ সোমবার সকাল সাড়ে নয়টার দিকে মেহেরপুর শহরের বোসপাড়ায় অবস্থিত বিএনপির দলীয় কার্যালয়ের সামনে থেকে বিক্ষোভ মিছিল বের করা হয়।
জেলা বিএনপির সভাপতি মাসুদ অরুণ বলেন, খালেদা জিয়াকে মিথ্যা বানোয়াট মামলায় কারাগারে পাঠানো হয়েছে। দেশের মানুষের মুক্তির এই আন্দোলন চলতেই থাকবে।
বিক্ষোভ মিছিলটি শহরের কাসারী বাজার এলাকা ঘুরে একই জায়গায় গিয়ে শেষ হয়। জেলা বিএনপির সহ-সভাপতি আব্দুর রহমান, ইলিয়াস হোসেন, আনসারুল হক, পৌর বিএনপি সভাপতি জাহাঙ্গীর বিশ্বাসসহ দলীয় নেতা-কর্মীরা মিছিলে অংশ নেয়।
