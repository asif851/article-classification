
যোগাযোগমন্ত্রী ওবায়দুল কাদের বলেছেন, বিএনপি-জামায়াতের অহিংস আন্দোলনের জবাব সরকার অহিংসভাবেই দেবে। কিন্তু আন্দোলন সহিংস হলে তার সমুচিত জবাব দিতে সরকার প্রস্তুত।মন্ত্রী আজ বুধবার নিজ নির্বাচনী এলাকা নোয়াখালীর কোম্পানীগঞ্জ উপজেলার বসুরহাটে আওয়ামী লীগের কার্যালয়ে সর্বস্তরের জনগণ ও দলীয় নেতা-কর্মীদের সঙ্গে ঈদের শুভেচ্ছা বিনিময় শেষে এ কথা বলেন। খবর বাসসের।যোগাযোগমন্ত্রী বলেন, যানজট ছাড়া ঘরমুখী মানুষ এবার নিরাপদে বাড়ি ফিরেছে। এটি একটি দৃষ্টান্ত। আর  কাজটি সম্ভব হয়েছে সড়ক বিভাগের কর্মকর্তা-কর্মচারী, জেলা ও উপজেলা প্রশাসন, র্যাব ও পুলিশের একযোগে ‘টিমওয়ার্ক’ করার ফলে।
মন্ত্রী বলেন, ঈদে মানুষ যেমনি স্বস্তিতে বাড়ি ফিরেছেন, ঠিক একইভাবে কর্মস্থলে যাতে ফিরতে পারেন, সে লক্ষ্যে সড়ক বিভাগের লোকজন দিন-রাত কাজ করে যাচ্ছেন।
এ সময় তিনি সড়ক দুর্ঘটনা ঠেকাতে বাস মালিক সমিতির নেতা-কর্মীদের সচেতন হওয়ার আহ্বান জানান।
দুর্বৃত্তদের হাতে ২৭ জুলাই নিহত জেলা আওয়ামী লীগের কোষাধ্যক্ষ ও আন্তজেলা বাস মালিক সমিতির সভাপতি ইউছুফ আলী সেলিমের পরিবারকে মন্ত্রী দেখতে যান। মন্ত্রী তাঁর পরিবারের সদস্যদের প্রতি সমবেদনা জানান এবং খুনিদের খুঁজে বের করে দ্রুত আইনের আওতায় আনতে আইনশৃঙ্খলা রক্ষাকারী বাহিনীকে নির্দেশ দেন।
