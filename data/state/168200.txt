
আবাসন প্রকল্প ‘রূপায়ন সিটি উত্তরা’র আনুষ্ঠানিক উদ্বোধন ঘোষণা করল দেশের অন্যতম শীর্ষ আবাসন কোম্পানি রূপায়ন গ্রুপ।গতকাল শুক্রবার রাজধানীর উত্তরায় এ উপলক্ষে আয়োজিত এক অনুষ্ঠানে বলা হয়, নগরায়ণের আধুনিক ব্যবস্থায় বর্তমান বিশ্বে সবচেয়ে সম্প্রসারণশীল খাত হচ্ছে গেটেড কমিউনিটি। এ ব্যবস্থায় কোনো নির্দিষ্ট আবাসন প্রকল্পে বসবাসকারীদের জন্য উন্মুক্ত পরিবেশ, শিক্ষাপ্রতিষ্ঠান, হাসপাতাল, পার্ক, খেলার মাঠ, বিপণিবিতান, তারকাসম্পন্ন হোটেল ও সার্বক্ষণিক নিরাপত্তাব্যবস্থাসহ বিনোদনের সব ব্যবস্থা নিশ্চিত করা হয়। অর্থাৎ ওই নির্দিষ্ট এলাকার মধ্যেই সেখানকার বাসিন্দারা সব নাগরিক সুযোগ-সুবিধা পেয়ে থাকেন। রূপায়নের এ আবাসিক প্রকল্পটি গড়ে উঠছে প্রায় ৪৬ একর জমির ওপর। মোট চারটি পর্যায়ে গোটা প্রকল্পটির কাজ সম্পন্ন করা হবে। থাকবে নিজস্ব অগ্নিনির্বাপক দল, বর্জ্য ও পয়োপরিশোধনাগার, সার্বক্ষণিক পানি, বিদ্যুৎ ও গ্যাসের ব্যবস্থা।উদ্বোধনী অনুষ্ঠানের শুরুতেই আয়োজকদের পক্ষ থেকে প্রকল্পের ওপর একটি তথ্যচিত্র প্রদর্শন করা হয়। অনুষ্ঠানের প্রধান অতিথি গৃহায়ণ ও গণপূর্তমন্ত্রী মোশাররফ হোসেন বলেন, রূপায়নের এই প্রকল্পটির মধ্য দিয়ে বাংলাদেশের আবাসন শিল্পে একটি নতুন দিগন্ত উন্মোচিত হতে যাচ্ছে। তবে এ প্রকল্পের ফ্ল্যাট বা অ্যাপার্টমেন্টের দাম সহনীয় পর্যায়ে রাখার জন্য রূপায়ন কর্তৃপক্ষের প্রতি আহ্বান জানান তিনি।রূপায়নের এই প্রকল্পের শুভেচ্ছা দূত ভারতের জাতীয় ক্রিকেট দলের সাবেক অধিনায়ক সৌরভ গাঙ্গুলী। তিনি এ প্রকল্পের ব্যাপারে উচ্ছ্বাস প্রকাশ করে বলেন, ‘ঢাকা শহরের মধ্যে এমন একটা প্রকল্পের কথা ভাবাই যায় না। আমি সাধারণত ব্র্যান্ড অ্যাম্বাসেডর হওয়ার ব্যাপারে খুব সাবধানী থাকি। কারণ, এর ভালো-মন্দের দায় কিছুটা হলেও আমার ওপর এসে পড়ে। এ ক্ষেত্রে এই প্রকল্পটির ব্যাপারে আমি সবাইকে নিশ্চয়তা দিতে পারি। আগে ভিডিওতে দেখেছি। এবার স্বচক্ষে দেখলাম।’রাজধানী উন্নয়ন কর্তৃপক্ষের চেয়ারম্যান জি এম জয়নাল আবেদীন ভূঁইয়া প্রকল্পটি বাস্তবায়নের ক্ষেত্রে অনুমোদিত নকশা ও নির্মাণ বিধিমালা মেনে চলার জন্য কর্তৃপক্ষের প্রতি আহ্বান জানান।অনুষ্ঠানে অন্যান্যের মধ্যে বক্তব্য দেন মহিলা ও শিশুবিষয়ক প্রতিমন্ত্রী মেহের আফরোজ চুমকি, রূপায়ন গ্রুপের চেয়ারম্যান লিয়াকত আলী মুকুল, প্রধান উপদেষ্টা দীন মোহাম্মদ, উপদেষ্টা সাদাত সেলিম প্রমুখ।
