
রাজধানীর মতিঝিল, হাজারিবাগ, রামপুরা, পল্টন ও ওয়ারী থেকে ১১ জনকে আটক করা হয়েছে বলে জানিয়েছে ঢাকা মহানগর গোয়েন্দা পুলিশ (ডিএমপি)। ডিএমপির গণমাধ্যম শাখার পক্ষ থেকে পাঠানো এক মুঠোফোন বার্তায় জানানো হয়, গতকাল বৃহস্পতিবার রাত থেকে আজ শুক্রবার সকাল পর্যন্ত তাঁদের আটক করা হয়েছে। তবে সংশ্লিষ্ট থানা থেকে আটক ব্যক্তিদের ব্যাপারে কোনো স্পষ্ট ধারণা পাওয়া যায়নি।
মতিঝিল থানা সূত্রে জানা গেছে, গতকাল রাতে সোহেল ও রহিম নামের দুজনকে পুলিশ আটক করেছে। সোহেলের বিরুদ্ধে থানায় বেশ কয়েকটি মামলা রয়েছে। রহিমকে নাশকতার অভিযোগে আটক করা হয়েছে।
ওয়ারী থানা সূত্রে জানা যায়, পুলিশ মাহবুব নামে একজনকে গতকাল রাতে বিশেষ ক্ষমতা আইনে আটক করেছে। পল্টন থানা সূত্রে জানা যায়, পুলিশ পাঁচজনকে আটক করেছে। সেখানকার কর্তব্যরত কর্মকর্তা বলেন, আটক ব্যক্তিদের নাম-ঠিকানা এখন দেওয়া যাবে না। তাঁরা তথ্য যাচাই-বাছাই করছেন।
হাজারিবাগ থানা সূত্রে জানা যায়, আটক ব্যক্তিদের ব্যাপারে তাঁদের কাছে কোনো তথ্য নেই।
রামপুরা থানার ভারপ্রাপ্ত কর্মকর্তা (ওসি) মাহবুব হোসেন প্রথম আলোকে বলেন, তাঁরা চারজনকে আটক করেছেন। তিনি এসএসসি পরীক্ষায় কর্তব্যরত আছেন। থানায় যোগাযোগ করা হলে আটক ব্যক্তিদের ব্যাপারে তথ্য পাওয়া যাবে বলে জানান তিনি। এ ব্যাপারে থানায় কয়েকবার যোগাযোগ করা হলেও কেউ ফোন ধরেননি। 
