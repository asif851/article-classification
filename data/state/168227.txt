
প্যান্টের পকেটে ইয়াবা বড়ি পাওয়ায় পিরোজপুরের মঠবাড়িয়া উপজেলায় এহসানুল হক ওরফে মন্টু (২৮) নামের এক ছাত্রলীগ নেতাকে আটক করেছে পুলিশ। তাঁর কাছ থেকে ৭৪টি ইয়াবা বড়ি পাওয়া গেছে। সোমবার রাত আটটার দিকে পৌরশহরের কেএম লতিফ মেডিসিন মার্কেট এলাকা থেকে তাঁকে আটক করা হয়।
এহসানুল হক উপজেলা ছাত্রলীগের সহসভাপতি। তাঁর বাড়ি উপজেলার পাতাকাটা গ্রামে।
মঠবাড়িয়া থানার ভারপ্রাপ্ত কর্মকর্তা (ওসি) কে এম তারিকুল ইসলাম প্রথম আলোকে বলেন, সোমবার রাতে গোপন সংবাদের ভিত্তিতে পৌরশহরের কেএম লতিফ মেডিসিন মার্কেট এলাকায় অভিযান চালিয়ে এহসানুল হককে আটক করা হয়। এ সময় তাঁর দেহ তল্লাশি করে প্যান্টের পকেট থেকে মোট ৭৪টি ইয়াবা বড়ি উদ্ধার করা হয়। এ ঘটনায় পুলিশ বাদী হয়ে এহসানুলের বিরুদ্ধে মাদকদ্রব্য নিয়ন্ত্রণ আইনে মামলা করেছে।
পিরোজপুর জেলা ছাত্রলীগের সাধারণ সম্পাদক খাইরুল ইসলাম প্রথম আলোকে বলেন, এহসানুল মঠবাড়িয়া পৌর ছাত্রলীগের সাবেক আহ্বায়ক ছিলেন। এখন তিনি উপজেলা ছাত্রলীগের সহসভাপতি। তাঁর বিরুদ্ধে সাংগঠনিক ব্যবস্থা নেওয়া হবে। এ ব্যাপারে কেন্দ্রীয় কমিটিকে অবহিত করা হয়েছে।
