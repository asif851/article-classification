
সারা দেশে আজ মঙ্গলবার থেকে কর্মবিরতি শুরু করছেন পরিবহনশ্রমিকেরা। বাংলাদেশ সড়ক পরিবহন শ্রমিক ফেডারেশনের সেক্রেটারি ওসমান আলী গতকাল সোমবার রাতে এ তথ্য জানান।ওসমান আলী মুঠোফোনে প্রথম আলোকে বলেন, বাসচালকের যাবজ্জীবন কারাদণ্ডের প্রতিবাদে খুলনা বিভাগের ১০ জেলায় গত রোববার সকাল থেকে যে পরিবহন ধর্মঘট চলছিল, সে বিষয়ে আলোচনার জন্য সন্ধ্যায় নৌপরিবহনমন্ত্রী শাজাহান খানের বাসায় বৈঠক বসে। শাজাহান খান বাংলাদেশ সড়ক পরিবহন শ্রমিক ফেডারেশনের কার্যকরী সভাপতি। বৈঠকে অন্যান্যের মধ্যে আরও উপস্থিত ছিলেন বাংলাদেশ সড়ক পরিবহন সমিতির সভাপতি সমবায় প্রতিমন্ত্রী মসিউর রহমান রাঙ্গা। বৈঠক চলাকালে সেখানে খবর পৌঁছায়, সড়ক দুর্ঘটনার দায়ে গতকাল এক ট্রাকচালকের মৃত্যুদণ্ড দিয়েছেন ঢাকার একটি আদালত। এ খবর পাওয়ার পর ক্ষুব্ধ শ্রমিকেরা ঠিক করেন, মঙ্গলবার (আজ) সকাল থেকে তাঁরা সারা দেশে কর্মবিরতি শুরু করবেন।১০ জেলার পরিবহন ধর্মঘট প্রত্যাহারঢাকার বাইরে থেকে প্রথম আলোর নিজস্ব প্রতিবেদক এবং আঞ্চলিক কার্যালয় ও প্রতিনিধিরা জানান, গতকাল দুপুরে খুলনায় প্রশাসনের কর্মকর্তাদের সঙ্গে শ্রমিকনেতাদের বৈঠকের পর ১০ জেলায় ডাকা অনির্দিষ্টকালের পরিবহন ধর্মঘট প্রত্যাহারের সিদ্ধান্ত হয়।তবে ১০ জেলার বাইরে ফরিদপুরের ভাঙ্গা উপজেলা সদরের বিশ্বরোড মোড়ে শ্রমিকেরা সকাল ১০টার দিকে হঠাৎ করে সড়ক অবরোধ করেন। এতে স্থানীয় ১৬টি রুটের পাশাপাশি ঢাকা থেকে দক্ষিণ-পশ্চিমাঞ্চলগামী সব যানবাহন আটকা পড়ে। অবর্ণনীয় দুর্ভোগে পড়ে যাত্রীরা।২০১১ সালে মানিকগঞ্জে সড়ক দুর্ঘটনায় চলচ্চিত্রকার তারেক মাসুদ, সাংবাদিক মিশুক মুনীরসহ পাঁচজন নিহত হওয়ার ঘটনায় গত বুধবার বাসচালক জামির হোসেনকে আদালত যাবজ্জীবন কারাদণ্ড দেওয়ার প্রতিবাদে রোববার সকাল থেকে খুলনা বিভাগের ১০ জেলায় অনির্দিষ্টকালের পরিবহন ধর্মঘট ডাকা হয়েছিল। গতকাল সন্ধ্যা সাতটায় এ ধর্মঘট প্রত্যাহার করা হয়।দুর্ঘটনায় তিনজনের মৃত্যুরাজশাহীর পুঠিয়া উপজেলা সদর কেন্দ্রীয় মসজিদের সামনে সকালে বাসের ধাক্কায় এক স্কুলশিক্ষকের মৃত্যু হয়েছে। তাঁর নাম জুলফিকার আলী (৪৫)। তিনি সিংড়া এস আর বালিকা উচ্চবিদ্যালয়ের সহকারী শিক্ষক ছিলেন।পুঠিয়া থানার পরিদর্শক (তদন্ত) রাকিবুল হাসান জানান, রাস্তা পার হওয়ার সময় ঢাকাগামী ন্যাশনাল ট্রাভেলস জুলফিকারকে ধাক্কা দেয়। এতে তিনি রাস্তার ওপর ছিটকে পড়েন। পরে স্থানীয় লোকজন তাঁকে উদ্ধার করে উপজেলা স্বাস্থ্য কমপ্লেক্সে ভর্তি করেন। সেখান থেকে রাজশাহী মেডিকেল কলেজ হাসপাতালে নেওয়ার পথে সকাল সাড়ে ১০টার দিকে তিনি মারা যান।নাটোরের বড়াইগ্রাম উপজেলার রেজীর মোড় এলাকায় সড়ক দুর্ঘটনায় আবদুর রহমান (৬২) নামে এক ভ্যানচালক নিহত হয়েছেন। প্রত্যক্ষদর্শী মোবারক হোসেন জানান, সকাল সাড়ে আটটার দিকে ঢাকাগামী একটি ট্রাক ও ঢাকা থেকে যশোরগামী আরেকটি ট্রাকের মুখোমুখি সংঘর্ষ হয়। এ সময় একটি ট্রাকের চাকার টায়ার বিস্ফোরিত হয়ে ট্রাকটি সড়কের পাশে উল্টে যায়। ট্রাকের নিচে চাপা পড়ে একটি রিকশা-ভ্যান। এতে ঘটনাস্থলেই মারা যান ভ্যানের চালক আবদুর রহমান।বরিশাল নগরীর হাতেম আলী কলেজ-সংলগ্ন চৌমাথা এলাকায় সকালে ট্রাকের ধাক্কায় মাহেন্দ্র যাত্রী এক নারী নিহত হয়েছেন। তাঁর নাম রুমা বেগম। তিনি পটুয়াখালীর বাউফল উপজেলার রামনগর এলাকার মো. লিটনের স্ত্রী।
 
