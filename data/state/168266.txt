
আজ বিশ্ব এইডস দিবস। প্রতিবারের মতো এবারও বাংলাদেশে দিবসটি পালন করার উদ্যোগ নেওয়া হয়েছে। এ উপলক্ষে আজ সকাল ১০টায় রাজধানীর বঙ্গবন্ধু আন্তর্জাতিক সম্মেলন কেন্দ্রে সেমিনার ও প্রদর্শনীর আয়োজন করেছে স্বাস্থ্য ও পরিবারকল্যাণ মন্ত্রণালয়। এ উপলক্ষে বিভিন্ন বেসরকারি সংগঠন নানা কর্মসূচি হাতে নিয়েছে।বিশ্ব এইডস দিবস ২০১৩-এর প্রতিপাদ্য হলো ‘এইচআইভি সংক্রমণ ও এইডস মৃত্যু: নয় একটিও আর। বৈষম্যহীন পৃথিবী গড়ব সবাই, এই আমাদের অঙ্গীকার।’দিবসটি উপলক্ষে রাষ্ট্রপতি ও প্রধানমন্ত্রী আলাদা বাণী দিয়েছেন। রাষ্ট্রপতি মো. আবদুল হামিদ তাঁর বাণীতে এইডস বিষয়ে জনসচেতনতা বাড়ানোর লক্ষ্যে এর স্বাস্থ্যগত দিকের পাশাপাশি মানবিক, অর্থনৈতিক ও সামাজিক গুরুত্বের বিষয়টি তুলে ধরার আহ্বান জানান।প্রধানমন্ত্রী শেখ হাসিনা বাণীতে আক্রান্ত ব্যক্তির প্রতি সামাজিক বৈষম্য রোধ, মৃত্যুহার হ্রাস ও এমডিজি-৬ অর্জনে কার্যকর উদ্যোগ নিতে দাতাগোষ্ঠীসহ সবাইকে একসঙ্গে কাজ করার আহ্বান জানান।
