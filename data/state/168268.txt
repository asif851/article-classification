
বাংলাদেশ সেনাবাহিনীর ইতিহাসে জাতিসংঘ শান্তিরক্ষা মিশনে এই প্রথম একজন নারী নেতৃত্ব দিচ্ছেন। আইভরিকোস্টে পাঠানো ওই মিশনে ৫৬ সদস্যের মেডিকেল কন্টিনজেন্টে নারী কমান্ডার নেতৃত্ব দিচ্ছেন কর্নেল ডা. নাজমা বেগম। গত শনিবার রাতে দলটি জাতিসংঘের একটি ভাড়া করা বিমানে ঢাকা ছাড়ে। সম্প্রতি আন্তবাহিনী জনসংযোগ পরিদপ্তর (আইএসপিআর) থেকে পাঠানো বিজ্ঞপ্তিতে এ তথ্য জানানো হয়।
আইভোরিকোস্টে লেভেল-২ হাসপাতালে কন্টিনজেন্টের সদস্যরা চিকিৎসা সেবা দেবেন। ৫৬ সদস্যের এ দলে ছয়জন নারী রয়েছেন। কর্নেল ডা. নাজমা বেগম সেনাবাহিনীর ইতিহাসে প্রথম নারী অধিনায়ক হিসেবে ২১ ফিল্ড অ্যাম্বুলেন্সের নেতৃত্ব দেন এবং অ্যাসিস্ট্যান্ট ডিরেক্টর অব মেডিকেল সার্ভিসেস হিসেবে ১১ পদাতিক ডিভিশনে (বগুড়া সেনানিবাস) কর্মরত ছিলেন।
২০০৪ সাল থেকে বাংলাদেশ সেনাবাহিনী জাতিসংঘ শান্তিরক্ষা কার্যক্রমের আওতায় আইভরিকোস্টে সুনামের সঙ্গে দায়িত্ব পালন করে যাচ্ছে। এরই মধ্যে সেখানে বিবদমান সংঘাত নিরসনে বাংলাদেশ সেনাবাহিনী সে দেশের সরকার ও জনসাধারণের আস্থা অর্জন করেছে।
