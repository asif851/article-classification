
কাল মঙ্গলবার ভোর ছয়টা থেকে বৃহস্পতিবার ভোর ছয়টা পর্যন্ত সারা দেশে রাজপথ, রেলপথ ও নৌপথ অবরোধের ঘোষণা দিয়েছে ১৮-দলীয় জোট। আজ সোমবার রাতে গুলশানে বিএনপির চেয়ারপারসনের কার্যালয়ে এক সংবাদ সম্মেলনে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর এ কর্মসূচি ঘোষণা করেন। আজ সন্ধ্যায় আগামী নির্বাচনের তফসিল ঘোষণার পর তাত্ক্ষণিক সংবাদ সম্মেলনে মির্জা ফখরুল তফসিল স্থগিতের দাবি জানান।মির্জা ফখরুল ইসলাম বলেন, প্রহসনের একতরফা নির্বাচনের প্রক্রিয়া শুরু করায় ১৮-দলীয় জোটের আন্দোলন নতুন পর্যায়ে উপনীত হয়েছে। এর অংশ হিসেবে প্রাথমিকভাবে অবরোধ কর্মসূচি ঘোষণা করা হয়েছে। পরবর্তীকালে অন্য কর্মসূচি ঘোষণা করা হবে। বিএনপির ভারপ্রাপ্ত মহাসচিব বলেন, ‘দেশবাসীর প্রত্যাশা সম্পূর্ণ উপেক্ষা করে, আন্তর্জাতিক সম্প্রদায়ের উপর্যুপরি আহ্বান উপেক্ষা করে এবং বিরোধী দলের দাবির প্রতি কোনো তোয়াক্কা না করে ক্ষমতায় থেকে প্রহসনের নির্বাচনের মাধ্যমে গণতন্ত্র ও মানুষের ভোটাধিকার হরণ করার জন্য মেরুদণ্ডহীন ও পক্ষপাতদুষ্ট নির্বাচন কমিশন যে তফসিল ঘোষণা করেছে আমরা তা প্রত্যাখ্যান করছি। নির্বাচনকালীন সরকার নিয়ে রাজনৈতিক সমঝোতা না হওয়া পর্যন্ত এ তফসিল স্থগিত রাখার দাবি জানাচ্ছি।’ এই তফসিল ঘোষণা চরম কাণ্ডজ্ঞানহীনতার পরিচয় বহন করে বলেও মন্তব্য করেন তিনি।মির্জা ফখরুল আরও বলেন, ‘আমরা নির্দলীয় সরকারের অধীনে সুষ্ঠু,  অবাধ ও  প্রতিযোগিতাপূর্ণ নির্বাচন চাই। নির্বাচনের নামে কোনো প্রহসনে বিএনপি বা ১৮ দল অংশ নেবে না। ‘প্রহসনের নির্বাচনের’ কোনো প্রক্রিয়ায় অংশ না নিতে তিনি দেশবাসীর প্রতি আহ্বান জানান।
