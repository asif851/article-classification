
জয়পুরহাটের আক্কেলপুর উপজেলার ২০ কিলোমিটার রেলপথে নাশকতা রোধে নিরাপত্তা জোরদার করা হয়েছে। ৮০ জন আনসার সদস্য পর্যায়ক্রমে গত শুক্রবার থেকে রাত-দিন ওই রেলপথ পাহারা দিচ্ছেন। এ ছাড়া রেলস্টেশনে পুলিশ মোতায়েন করা হয়েছে।রেলওয়ে সূত্র জানায়, বিরোধী দলের ডাকা হরতাল-অবরোধে জয়পুরহাট-আক্কেলপুর রেলপথের বিভিন্ন স্থানে একাধিকবার রেললাইন উপড়ে ফেলার ঘটনা ঘটছে। এ কারণে রেলওয়ে মন্ত্রণালয়ের নির্দেশে স্থানীয় প্রশাসন ও রেলওয়ে কর্তৃপক্ষের যৌথ উদ্যোগে এই পাহারা বসানো হয়েছে। আক্কেলপুর উপজেলায় চারটি রেলস্টেশন রয়েছে। এগুলো হলো জামালগঞ্জ, আক্কেলপুর, জাফরপুর ও তিলকপুর স্টেশন। জামালগঞ্জ থেকে তিলকপুর রেলপথের দূরত্ব ২০ কিলোমিটার। রেললাইনের পাশাপাশি স্টেশনগুলোতেও নিরাপত্তা জোরদার করা হয়েছে।আক্কেলপুর স্টেশনমাস্টার খাদিজা খাতুন জানান, রেলপথে আনসার সদস্যরা পাহারায় নিয়োজিত রয়েছেন। এ ছাড়া স্টেশনে রেলওয়ে পুলিশ, থানা পুলিশ ও ব্যাটালিয়ন পুলিশও নিয়মিত টহল দিচ্ছে।
 
