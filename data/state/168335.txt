
বিখ্যাত সাপ্তাহিক পত্রিকা বেগম-এর সম্পাদক নূরজাহান বেগমের শারীরিক অবস্থা অপরিবর্তিত রয়েছে। সংকটাপন্ন অবস্থায় তিনি রাজধানীর স্কয়ার হাসপাতালে নিবিড় পরিচর্যা কেন্দ্রে (আইসিইউ) চিকিৎসাধীন রয়েছেন।নূরজাহান বেগমের মেয়ে রিনা ইয়াসমিন গতকাল প্রথম আলোকে বলেন, আইসিইউতে তাঁকে কৃত্রিমভাবে শ্বাসপ্রশ্বাস দেওয়া হচ্ছে।বাংলাদেশের নারী সাংবাদিকতার অগ্রদূত নূরজাহান বেগমকে দেখতে গতকাল রোববার সকালে হাসপাতালে যান তথ্যমন্ত্রী হাসানুল হক ইনু। ৯১ বছর বয়সী এই নারী সাংবাদিকের পাশে কিছু সময় অবস্থান করেন তথ্যমন্ত্রী। তিনি নূরজাহান বেগমের চিকিৎসক ও স্বজনদের কাছে রোগীর খোঁজখবর নেন।কেন্দ্রীয় কচি-কাঁচার মেলার প্রতিষ্ঠাতা রোকনুজ্জামান খান দাদা ভাইয়ের সহধর্মিণী নূরজাহান বেগমকে গত বৃহস্পতিবার বিকেলে অসুস্থ অবস্থায় হাসপাতালে নিয়ে আসা হয়। পরে অবস্থার অবনতি হলে গত শনিবার থেকে তিনি আইসিইউতে রয়েছেন।
