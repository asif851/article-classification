
২০-দলীয় জোটের ঐক্য অটুট রাখা এবং শরিকদের সঙ্গে সমন্বয় করে খালেদা জিয়ার মুক্তির আন্দোলন জোরদার করার সিদ্ধান্ত নিয়েছে বিএনপি। এর জন্য দলের স্থায়ী কমিটির সদস্য নজরুল ইসলাম খানকে ২০ দলের শরিকদের সমন্বয়ের দায়িত্ব দেওয়া হয়েছে।শনিবার রাতে বিএনপির চেয়ারপারসনের গুলশানের কার্যালয়ে ২০-দলীয় জোটের সভায় এ সিদ্ধান্ত হয়। সভায় বিভিন্ন এলাকায় জোটের কোনো কোনো দলের প্রার্থী ঘোষণা নিয়েও আলোচনা হয়। সভায় এখনই কোনো প্রার্থী তালিকা প্রকাশ না করার ব্যাপারে সবাই একমত হন।
সভায় উপস্থিত ছিলেন এমন একজন নেতা জানান, আসন্ন সিটি করপোরেশন নির্বাচনের বিষয়টি শরিকেরা আলোচনায় তোলেন। এ সময় বিএনপির মহাসচিব মির্জা ফখরুল ইসলাম আলমগীর জানান, কয়েক দিনের মধ্যে তাঁরা খালেদা জিয়ার সঙ্গে দেখা করবেন। সেখানে এ বিষয়ে আলোচনা করে সিদ্ধান্ত নেওয়া হবে। তবে তিনি নির্বাচনে অংশগ্রহণের ব্যাপারে শরিকদের ইতিবাচক মনোভাব দেখান।
ন্যাশনাল পিপলস পার্টির চেয়ারম্যান ফরিদুজ্জামান প্রথম আলোকে বলেন, ‘বৈঠকে আমরা সিটি করপোরেশন নির্বাচনে অংশ নেওয়ার বিষয়ে মত দিয়েছি।’
লিবারেল ডেমোক্রেটিক পার্টির (এলডিপি) জ্যেষ্ঠ যুগ্ম মহাসচিব শাহাদাত সেলিম প্রথম আলোকে বলেন, ২০-দলীয় জোটের ঐক্য অটুট রাখা এবং শরিক দলগুলোকে কর্মসূচিতে আরও সক্রিয় ভূমিকা পালন করার বিষয়ে আলোচনা হয়েছে।
বিএনপির মহাসচিব মির্জা ফখরুলের সভাপতিত্বে সভায় বিএনপির জ্যেষ্ঠ নেতা খন্দকার মোশাররফ হোসেন, নজরুল ইসলাম খান, আমীর খসরু মাহমুদ চৌধুরী, কল্যাণ পার্টির সৈয়দ মুহাম্মদ ইবরাহিম, জামায়াতের কেন্দ্রীয় কর্মপরিষদের সদস্য আবদুল হালিম, খেলাফত মজলিসের আমির মো. ইসহাকসহ অন্যান্য শরিক দলের নেতারা উপস্থিত ছিলেন।
