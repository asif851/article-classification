
চার দফা দাবিতে আগামী মঙ্গলবার ঢাকা বিশ্ববিদ্যালয়ের কলা ও সামাজিক বিজ্ঞান অনুষদে ধর্মঘট ডেকেছে প্রগতিশীল ছাত্রজোট। আজ রোববার দুপুরে বিশ্ববিদ্যালয়ের মধুর ক্যানটিনে আয়োজিত এক সংবাদ সম্মেলনে এ ধর্মঘট আহ্বান করা হয়।দাবিগুলো হলো—রাজশাহী বিশ্ববিদ্যালয়সহ সব পাবলিক বিশ্ববিদ্যালয়ের বাণিজ্যিক সান্ধ্য কোর্স বাতিল এবং সব ধরনের বর্ধিত ফি প্রত্যাহার, রাজশাহী বিশ্ববিদ্যালয়ে ছাত্রজাটের নেতা-কর্মীদের বিরুদ্ধে করা মামলা প্রত্যাহার, রাজশাহী বিশ্ববিদ্যালয়ে ছাত্রলীগের হামলায় আহত জোটের নেতা-কর্মীদের চিকিত্সার ব্যয় প্রশাসনের বহন করা এবং ঢাকা বিশ্ববিদ্যালয়ের টেলিভিশন অ্যান্ড ফিল্মস স্টাডিজ বিভাগের এক লাখ ৩৭ হাজার টাকা বর্ধিত ফি প্রত্যাহার।সংবাদ সম্মেলনে উপস্থিত ছিলেন বাংলাদেশ ছাত্র ইউনিয়ন ঢাকা বিশ্ববিদ্যালয় শাখার সভাপতি মারুফ বিল্লাহ, ছাত্র ফেডারেশন ঢাকা বিশ্ববিদ্যালয় শাখার সাংগঠনিক সম্পাদক সাদিক রেজা, সমাজতান্ত্রিক ছাত্র ফ্রন্ট ঢাকা বিশ্ববিদ্যালয় শাখার সভাপতি রাশেদ শাহরিয়ার প্রমুখ।
