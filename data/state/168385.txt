
রাজধানীর শ্যামলী এলাকায় দুর্বৃত্তদের হামলায় গোলাম মাওলা নামের ট্রাফিক পুলিশের একজন সার্জেন্ট আহত হয়েছেন। আজ শনিবার সকাল সাড়ে নয়টার দিকে এ ঘটনা ঘটে।
পুলিশের দাবি, অবরোধ সমর্থনকারীরা তাঁকে আহত করেছে।
পুলিশের তেজগাঁও বিভাগের উপকমিশনার বিপ্লব কুমার সরকারের দাবি, সকালে মোটরসাইকেলে করে শ্যামলী শিশু মেলার সামনে দায়িত্ব পালনে যাচ্ছিলেন গোলাম মাওলা। এ সময় আট-দশজন যুবক জড়ো হয়ে অবরোধের সমর্থনে মিছিল করে তিন-চারটি ককটেলের বিস্ফোরণ ঘটায়। এরপর ওই যুবকেরা মোটরসাইকেলে থাকা গোলাম মাওলার হেলমেট খুলে ইট দিয়ে আঘাত করলে তিনি আহত হন। তাঁকে উদ্ধার করে সোহরাওয়ার্দী মেডিকেল কলেজ হাসপাতালে চিকিৎসা দেওয়া হয়।
এর আগে সকালে শেরেবাংলা নগর থানার ভারপ্রাপ্ত কর্মকর্তা (ওসি) জি. বিশ্বাস দাবি করেন, ককটেলের স্প্লি​ন্টারে গোলাম মাওলা আহত হন।
