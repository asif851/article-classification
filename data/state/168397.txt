
দীর্ঘদিন গণসংযোগের পর হঠাৎ করে নির্বাচন থেকে সরে দাঁড়ানোর ঘোষণা দিয়েছেন কুমিল্লার চান্দিনা উপজেলা পরিষদের বর্তমান চেয়ারম্যান ও চেয়ারম্যান পদপ্রার্থী নাজমুল আহসান মজুমদার। একই সঙ্গে তিনি আওয়ামী লীগ-সমর্থিত চেয়ারম্যান পদপ্রার্থী তপন বক্সীকে সমর্থন দিয়েছেন।গত মঙ্গলবার রাতে তিনি নির্বাচন থেকে সরে দাঁড়ানোর ঘোষণা দেন। আওয়ামী লীগের স্থানীয় নেতা-কর্মীদের সঙ্গে আলাপ করে জানা গেছে, কুমিল্লা উত্তর জেলা আওয়ামী লীগের সাধারণ সম্পাদক জাহাঙ্গীর আলম সরকার নাজমুল আহসান মজুমদারকে নির্বাচন থেকে সরে দাঁড়ানোর জন্য কয়েক দফা অনুরোধ করেন। এরই পরিপ্রেক্ষিতে মঙ্গলবার রাতে চান্দিনা মহিলা কলেজ মাঠে আওয়ামী লীগের এক সভায় নাজমুল আহসান নির্বাচন থেকে সরে দাঁড়ানোর ঘোষণা দেন।নাজমুল আহসান বলেন, দলের স্বার্থে এবং দলীয় ঐক্য বজায় রাখার জন্য নির্বাচন থেকে সরে দাঁড়িয়েছি। চান্দিনায় ৩১ মার্চ নির্বাচন হবে। নির্বাচনে চেয়ারম্যান পদে আরও প্রতিদ্বন্দ্বিতা করছেন এলডিপি-সমর্থিত আবু তাহের ও বিএনপি-সমর্থিত মফিজউদ্দিন ভূঁইয়া।
