
মা-বাবা বুঝতেই পারেননি তাঁদের সন্তান মাহবুবুর রহমান ঘরে নেই। রাতের খাবার খেয়ে সে ঘুমাতে গিয়েছিল। সকালে বাড়ির পাশে একটি আমগাছের ডালে পাওয়া গেল তার ঝুলন্ত লাশ। দশম শ্রেণির এই ছাত্র মাহবুবুর রহমানের পরিবারের দাবি, তাকে হত্যা করে লাশ ঝুলিয়ে রাখা হয়েছে। আর পুলিশ বলছে, ময়নাতদন্তের প্রতিবেদন পেলে মৃত্যুর প্রকৃত রহস্য বোঝা যাবে।
মাহবুবুর রহমান (১৭) ঝিনাইদহের কোটচাঁদপুর উপজেলার তালসার গ্রামের সাব্দার আলীর ছেলে। তালসার কাজী লুৎফর রহমান মাধ্যমিক বিদ্যালয়ের দশম শ্রেণির ছাত্র ছিল সে। সাব্দার আলী জানান, শনিবার রাতে মাহবুবুর রহমান খাবার খেয়ে ঘরে ঘুমাতে যায়। এ সময় তাদের গ্রামের দুই ব্যক্তি তাকে খুঁজতে আসে। পরে তাঁরা ভেবেছিলেন মাহবুবু ঘরে ঘুমিয়ে আছে। সকালে সাব্দার আলী বাড়ি থেকে বের হয়ে পাশে জঙ্গলের দিকে গেলে ছেলেকে ঝুলন্ত অবস্থায় দেখেন। সাব্দার আলী অভিযোগ করেন, রাতে যারা তাঁর ছেলেকে খুঁজতে এসেছিল, তারাই তাকে হত্যা করে ঝুলিয়ে রেখেছে। তিনি এই হত্যার বিচার দাবি করেন।
গ্রামের বাসিন্দা মিলন হোসেন জানান, দুজন রাতে তাকে খুঁজেছে, এটা তিনিও দেখেছেন। তবে কেন খুঁজেছেন, তা বলতে পারছেন না। তবে তিনিও শুনেছেন, মাহবুব গ্রামের একটি মেয়ের সঙ্গে প্রেমের সম্পর্কে জড়িয়ে পড়েছে। এই অপরাধে তাকে খুঁজে বেড়ানো হচ্ছে।
কোটচাঁদপুর থানার ভারপ্রাপ্ত কর্মকর্তা বিপ্লব কুমার সাহা জানান, একটি অভিযোগ তাঁরাও পেয়েছেন। সেটা তদন্ত করে দেখেছেন। আর মাহবুবকে হত্যা করা হয়েছে, না আত্মহত্যা করেছে, তা ময়নাতদন্তের প্রতিবেদন এলে নিশ্চিত করে বলা যাবে। মৃতদেহ ময়নাতদন্তের জন্য ঝিনাইদহ সদর হাসপাতালে পাঠানো হয়েছে। 
