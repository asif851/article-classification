
প্রধানমন্ত্রী শেখ হাসিনা বলেছেন, ‘আমাদের সর্বাত্মক নিষ্ঠা ও পেশাদারিত্বের কারণে শা‌ন্তিরক্ষা অভিযানে বাংলাদেশ একটি ব্র্যান্ডে পরিণত হয়েছে। তাই আমি শা‌ন্তিরক্ষা সংক্রান্ত জাতিসংঘ মহাসচিবের কৌশল পর্যালোচনার প্রতি আমাদের পূর্ণ সমর্থনের কথা পুনরায় জোরালোভাবে জানাতে চাই। সর্বসময় দ্রুত সমর্থনের মাধ্যমে আমরা তার হাতকে শক্তিশালী করতে চাই।’আজ শুক্রবার জাতিসংঘ সদর দপ্তরে শা‌ন্তিরক্ষা সংক্রান্ত একটি উচ্চ পর্যায়ের শীর্ষ সম্মেলনে ভাষণে শেখ হাসিনা একথা বলেন। খবর বাসসের।প্রধানমন্ত্রী বলেন, একটি পরীক্ষিত ও আস্থাভাজন শা‌ন্তিরক্ষাকারী দেশ হিসেবে বাংলাদেশ সংকটাপন্ন দেশগুলোর সঙ্গে অংশীদারিত্ব গড়ে তুলতে প্রতিশ্রুতিবদ্ধ।প্রধানমন্ত্রী বলেন, বিশ্বব্যাপী শা‌ন্তিরক্ষা ও স্থিতিশীলতা জোরদারে জাতিসংঘের আহ্বানে দ্রুত ও ইতিবাচক সাড়া দিতে বাংলাদেশ কখনো ব্যর্থ হয়নি। তিনি বলেন, বাংলাদেশের ১১৯ জন বীর সন্তানের সর্বোচ্চ ত্যাগের মাধ্যমে শা‌ন্তিরক্ষা অঙ্গীকারের প্রতি এদেশের জোরালো সমর্থন পুনর্ব্যক্ত হয়েছে।শেখ হাসিনা বলেন, ‘জাতিসংঘ শা‌ন্তি রক্ষা অভিযানে সক্ষমতা বাড়াতে বর্তমানে আমরা একটি জাতীয় শা‌ন্তিরক্ষা কৌশল নিয়ে কাজ করছি। বাংলাদেশ ত্রিপক্ষীয় সহযোগিতার জন্যও প্রস্তুত রয়েছে। শরিক দেশগুলোর সমর্থনসহ উদীয়মান সৈন্য প্রদানকারী দেশগুলোর বাহিনীকে আমরা প্রশিক্ষণ প্রদান করবো। আমরা দক্ষ, প্রশিক্ষিত ও নির্ভরযোগ্য পদাতিক ইউনিট প্রদান এবং সকল মহিলা পুলিশ ইউনিটসহ পুলিশ ইউনিট গঠনেও অঙ্গীকারাবদ্ধ।’প্রধানমন্ত্রী বলেন, বাংলাদেশ স্বল্পসময়ের নোটিশে বিমান শক্তি, হেলিকপ্টার এবং এয়ারক্রাফট প্রদানেও প্রতিশ্রুতিবদ্ধ। আমরা স্বল্পসময়ের নোটিশে ইঞ্জিনিয়ারিং, সিগন্যাল, মেডিকেল টিম, নদী ও সাগরভিত্তিক ইউনিট পাঠাতেও প্রতিশ্রুতিবদ্ধ। আমরা জাতিসংঘ সদর দপ্তর এবং মাঠপর্যায়ের মিশনেও ঊর্ধ্বতন পদে নেতৃত্ব দিতে আগ্রহী। তিনি বলেন, আফ্রিকান পিসকিপিং র‌্যাপিড রেসপন্স পার্টনারশীপসহ মিশনসমূহে বাংলাদেশ লজিস্টিক ও সার্ভিস সাপ্লাই পার্টনারশীপে প্রবেশের অপেক্ষায় রয়েছে।
শেখ হাসিনা বলেন, বাংলাদেশে একটি পিস সাপোর্ট অপারেশন এন্ড ট্রেনিং ইনস্টিটিউট (বিআইপিএসওটি) রয়েছে। আমরা সব দেশের মহিলা শা‌ন্তিরক্ষীসহ এটিকে শা‌ন্তিরক্ষীদের প্রশিক্ষণের একটি বৈশ্বিক কেন্দ্রে পরিণত করার পরিকল্পনা নিয়েছি। তিনি বলেন, প্রশিক্ষণ, যৌথ মহড়া এবং অন্যান্য দেশকে প্রয়োজনীয় কারিগরী সমর্থন প্রদানের মাধ্যমে আমরা আমাদের অভিজ্ঞতা বিনিময় করতে চাই।
