
রাজধানীর মতিঝিল আইডিয়াল স্কুল অ্যান্ড কলেজের এক শিক্ষকের বিরুদ্ধে প্রথম শ্রেণির এক ছাত্রীর শ্লীলতাহানির অভিযোগ উঠেছে। এ ঘটনায় অভিযুক্ত শিক্ষককে সাময়িকভাবে বরখাস্ত করে একটি তদন্ত কমিটি গঠন করেছে শিক্ষাপ্রতিষ্ঠানটির কর্তৃপক্ষ।ছাত্রীটির অভিভাবকরা সম্প্রতি শাহজাহানপুর থানায় ওই শিক্ষকের বিরুদ্ধে নারী ও শিশু নির্যাতন দমন আইনে একটি মামলা করেছেন।মামলার এজাহার ও আইডিয়াল স্কুল সূত্রে জানা যায়, গত ১৭ এপ্রিল ওই ছাত্রী শাহজাহানপুরের একটি বাসায় ওই শিক্ষকের কোচিংয়ে পড়তে যায়। সেখানে একপর্যায়ে একা পেয়ে ওই শিক্ষক তার শ্লীলতাহানি করেন। শিশুটি চিৎকার করলে ওই বাসার মালিক ও তাঁর স্ত্রী গিয়ে তাকে উদ্ধার করেন। এ ঘটনায় ছাত্রীটির অভিভাবকেরা গত ২২ মে কলেজ অধ্যক্ষের কাছে লিখিতভাবে অভিযোগ করেন৷কলেজের অধ্যক্ষ শাহান আরা বেগম প্রথম আলোকে বলেন, অভিযোগ পাওয়ার পরপরই ওই শিক্ষককে সাময়িকভাবে বরখাস্ত করা হয়েছে৷
