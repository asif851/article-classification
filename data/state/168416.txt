
মুন্সিগঞ্জ শহরের কেন্দ্রীয় শহীদ মিনার চত্বরে গতকাল রোববার ছাত্রলীগের দুই পক্ষের পাল্টাপাল্টি হামলায় দুই নেতা আহত হয়েছেন। তাঁরা ছাত্রলীগের জেলা শাখার সভাপতি আসাদুজ্জামান ওরফে সুমন ও সদর উপজেলা শাখার সাবেক সভাপতি খায়রুল ইসলাম ওরফে পাভেল।পুলিশ ও একাধিক প্রত্যক্ষদর্শী জানান, সম্প্রতি জেলা শিল্পকলা একাডেমীতে ছাত্রলীগের মুন্সিগঞ্জ শহর, সদর উপজেলা ও কলেজ শাখা তিনটি কমিটির সমেঞ্চলন হয়। সমেঞ্চলন চলাকালে সবার উপস্থিতিতে আসাদুজ্জামানকে মারধর করেন খায়রুল। এর জের ধরে গতকাল সকাল সাড়ে নয়টার দিকে শহীদ মিনার চত্বরে খায়রুলের ওপর অতর্কিতে হামলা চালান আসাদুজ্জামানের পক্ষের লোকজন। হামলাকারীরা চলে যাওয়ার কিছুক্ষণ পর খায়রুলের পক্ষের ছাত্রলীগের নেতা গফুর, মালেকুন মাকসুদ ও যুবলীগের নেতা আনোয়ারসহ ১০-১৫ জন আসাদুজ্জামানের ওপর হামলা চালান। ঘটনার ১৫ গজ দূরেই হরতাল প্রতিরোধে পুলিশ সদস্যদের সঙ্গে অবস্থান করছিলেন আওয়ামী লীগের জেলা শাখার সভাপতি মো. মহিউদ্দিনসহ শীর্ষস্থানীয় নেতা-কর্মীরা।ঘটনাস্থলে উপস্থিত আওয়ামী লীগের সদর উপজেলা শাখার সভাপতি আফসারউদ্দিন ভূঁইয়া বলেন, ‘সবার উপস্থিতিতে এমন ঘটনা দুঃখজনক। ঘটনা নিবৃত্ত করতে গিয়ে আমাকেও কয়েকটি কিলঘুষি খেতে হয়েছে।’পুলিশের সামনেই ঘটনা ঘটলেও ব্যবস্থা না নেওয়ার কারণ জানতে চাইলে সদর থানার ভারপ্রাপ্ত কর্মকর্তা (ওসি) মো. শহিদুল ইসলাম বলেন, ‘আওয়ালী লীগের নেতা মহিউদ্দিন তখন উপস্থিত ছিলেন। তাঁর সামনেই এমন ঘটনা ঘটে। এ ব্যাপারে থানায় অভিযোগ দিলে ব্যবস্থা নেব।’
 
