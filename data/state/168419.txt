
ঠাকুরগাঁওয়ের পীরগঞ্জের বৈরচুনা ইউনিয়নের শিরাইল গ্রামের মানুষ অবশেষে বিদ্যুৎ পেতে তাঁদের দেওয়া ঘুষের টাকা ফেরত পেয়েছেন। বিদ্যুতের নতুন সংযোগ দেওয়ার নাম করে ওই গ্রামের অবসরপ্রাপ্ত প্রাথমিক শিক্ষক মোসলেম উদ্দীন বাড়িপ্রতি ৫০০ থেকে ২০০০ টাকা করে আদায় করেন।মোসলেম উদ্দীন ২০১৫ সালের জুন-জুলাই মাসে গ্রামবাসীর কাছ থেকে এ টাকা নেন। কিন্তু প্রায় দুই বছরেও বিদ্যুৎ না পেয়ে গ্রামের ৩২ জন ভুক্তভোগী ৮ মে পীরগঞ্জ ইউএনওর কাছে লিখিত অভিযোগ দেন।এ ব্যাপারে ৯ মে প্রথম আলোয় ‘বিদ্যুৎ-সংযোগ দেওয়ার নামে টাকা আত্মসাতের অভিযোগ’ শিরোনামে একটি সংবাদ প্রকাশিত হয়। প্রকাশিত সংবাদের সূত্র ধরে ঠাকুরগাঁও পল্লী বিদ্যুৎ সমিতির পীরগঞ্জ আঞ্চলিক কার্যালয়ের ডিজিএম এ কে এম মাসুদুর রহমান তদন্ত করে ঘটনার সত্যতা পান। ডিজিএম অভিযুক্ত মোসলেম উদ্দীনকে ২০ মের মধ্যে টাকা ফেরত দেওয়ার জন্য সময় বেঁধে দেন।অভিযোগকারীরা বলেন, ১৬ ও ১৭ মে দুই দফা বৈঠকের মাধ্যমে ওই অবসরপ্রাপ্ত শিক্ষক গ্রামবাসীকে টাকা ফেরত দেন। অভিযোগকারী ৩২ জন একটি প্রাপ্তিস্বীকারপত্রে স্বাক্ষর করেন।ডিজিএম মাসুদুর রহমান প্রথম আলোর কাছে প্রাপ্তিস্বীকারপত্র পাওয়ার কথা নিশ্চিত করেছেন।
