
জিয়া চ্যারিটেবল ট্রাস্ট দুর্নীতি মামলায় পাঁচ সাক্ষীকে জেরার জন্য অনুমতি চেয়ে উচ্চ আদালতে আবেদন করেছেন বিএনপি চেয়ারপারসন খালেদা জিয়া। খালেদার পক্ষে আইনজীবী জাকির হোসেন ভূঁইয়া আজ বুধবার হাইকোর্টের সংশ্লিষ্ট শাখায় আবেদনটি করেন।
পুরান ঢাকায় আলিয়া মাদ্রাসার মাঠে স্থাপিত বিশেষ জজ আদালতে মামলাটির বিচারকাজ চলছে। এ মামলায় ঢাকার বিশেষ জজ আদালত-৫ আগামীকাল বৃহস্পতিবার জেরার দিন ধার্য রয়েছে।
আইনজীবী জাকির হোসেন ভূঁইয়া প্রথম আলোকে বলেন, ওই মামলায় প্রসিকিউশনের ৩৬ জনের মধ্যে ৩২ জনের সাক্ষ্য গ্রহণ করা হয়েছে। এই ৩২ সাক্ষীর মধ্যে পাঁচজনকে খালেদা জিয়ার পক্ষে জেরা করা হয়নি। পাঁচজনকে জেরা করা অনুমতি চেয়ে আবেদন করা হলে ৮ জুন বিচারিক আদালত তা নামঞ্জুর করেন। এ আদেশের বিরুদ্ধে হাইকোর্টে আজ রিভিশন আবেদনটি করা হয়। অবকাশ শেষে আগামী ২ জুলাই আদালত খোলার পর আবেদনটি হাইকোর্টে উপস্থাপন করা হবে।
আইনজীবী সূত্র বলেছে, পাঁচজন সাক্ষীকে জেরা করার জন্য কেন অনুমতি দেওয়া হবে না, এ মর্মে রুল চাওয়া হয়েছে আবেদনে। আর রুল হলে তা বিচারাধীন থাকা অবস্থায় ওই মামলার কার্যক্রম স্থগিত চাওয়া হয়েছে।
জিয়া চ্যারিটেবল ট্রাস্টের নামে অবৈধভাবে ৩ কোটি ১৫ লাখ ৪৩ হাজার টাকা লেনদেনের অভিযোগে ২০১০ সালের ৮ আগস্ট তেজগাঁও থানায় এ মামলা করে দুর্নীতি দমন কমিশন (দুদক)। মামলায় খালেদা জিয়া ছাড়া অন্য আসামিরা হলেন হারিছ চৌধুরী, জিয়াউল ইসলাম ও মনিরুল ইসলাম খান।
