

বেসরকারি তিন ব্যাংকের কার্ড জালিয়াতির ঘটনায় চার-পাঁচজন বিদেশি নাগরিককে শনাক্ত করা হয়েছে। তাঁরা পুলিশের নজরদারিতে আছেন।
ঢাকা মহানগর পুলিশের (ডিএমপি) অতিরিক্ত কমিশনার (ডিআইজি) ও নতুন গঠিত কাউন্টার টেররিজম অ্যান্ড ট্রান্স ন্যাশনাল ক্রাইম ইউনিটের প্রধান মনিরুল ইসলাম আজ বুধবার সাংবাদিকের প্রশ্নের জবাবে এই তথ্য জানান। রাজধানীর মিন্টো রোডে ডিএমপির মিডিয়া সেন্টারে কথা বলেন তিনি।
মনিরুল ইসলাম বলেন, যে চার-পাঁচজনকে শনাক্ত করা হয়েছে, তাঁরা পূর্ব ইউরোপসহ বিভিন্ন দেশের নাগরিক। তাঁদের মধ্যে অন্তত একজন জালিয়াতির ঘটনায় জড়িত বলে পুলিশ জানতে পেরেছে। সবাইকে নজরদারিতে রাখা হয়েছে। নিশ্চিত হওয়ার পর জড়িত ব্যক্তিদের গ্রেপ্তার করা হবে।
ডিএমপির এই ডিআইজি বলেন, ব্যাংকের কার্ড জালিয়াতির ঘটনা তদন্তে ডিবি ও কাউন্টার টেররিজম ইউনিট যৌথভাবে কাজ করছে। ফুটেজসহ অন্যান্য আলামত তাদের হাতে আছে। সেগুলো যাচাই-বাছাই করা হচ্ছে।
ব্যাংকের কার্ড জালিয়াতির মতো অপরাধ তদন্তের অভিজ্ঞতা ডিবির রয়েছে বলে জানান মনিরুল ইসলাম।
বেসরকারি ইস্টার্ন, সিটি ও ইউসিবি ব্যাংকের এটিএমে সম্প্রতি কার্ড জালিয়াতির ঘটনা ঘটে।
গত ৬ থেকে ১২ ফেব্রুয়ারির মধ্যে রাজধানীর গুলশান, মিরপুরের কালশী ও বনানী এলাকায় এই তিন ব্যাংকের চার বুথে স্কিমিং ডিভাইস বসিয়ে কার্ড জালিয়াতি ও পরবর্তী সময়ে গ্রাহকের অজান্তে টাকা তুলে নেওয়ার ঘটনা ঘটে। তবে তা জানাজানি হয় ১২ ফেব্রুয়ারি।
আরও পড়ুন..ব্যাংকের কার্ড জালিয়াতি তদন্ত করবে ডিবি১২০০ কার্ডের তথ্য চুরি! 
