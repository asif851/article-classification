
 
ঈদের পর মহাসড়কে সৃষ্ট যানজটের জন্য জামায়াত-শিবিরের ডাকা ৪৮ ঘণ্টার হরতালকে দায়ী করেছেন যোগাযোগমন্ত্রী ওবায়দুল কাদের। এজন্য দুঃখপ্রকাশ করেছেন মন্ত্রী। তিনি বলেন, ‘যাঁরা অনাকাঙ্ক্ষিত দুর্ভোগের শিকার হয়েছেন, আমি দায়িত্ব না এড়িয়ে ঢাকাফেরত মানুষদের কাছে দুঃখপ্রকাশ করছি। আমি ক্ষমাপ্রার্থী।’ মন্ত্রী বলেন, ‘ঈদের আগে যানজটমুক্ত পরিবেশে ঘরমুখো মানুষদের বাড়ি ফেরার ব্যবস্থা করেছি। কিন্তু এখন কর্মস্থলে ফিরতে মানুষকে চরম দুর্ভোগ পোহাতে হচ্ছে। সড়কের সমস্যা না থাকলেও মানুষ দুর্ভোগে পড়েছেন শুধু জামায়াত-শিবিরের ডাকা ৪৮ ঘণ্টার হরতালের জন্য।’ আজ শনিবার যশোরের কেশবপুর পাবলিক ময়দানে উপজেলা পরিষদ আয়োজিত কৃতী শিক্ষার্থীদের সংবর্ধনা অনুষ্ঠানে প্রধান অতিথির বক্তব্যে মন্ত্রী এসব কথা বলেন। ওবায়দুল কাদের বলেন, হাইব্রিড ও ফরমালিনযুক্ত মানুষেরা যত বেশি রাজনীতির মাঠ দখল করবেন তত রাজনীতি কলুষিত হবে।কেশবপুর উপজেলা পরিষদের চেয়ারম্যান এইচ এম আমির হোসেনের সভাপতিত্বে অনুষ্ঠানে বিশেষ অতিথি হিসেবে বক্তব্য দেন যশোর-৫ আসনের সাংসদ খান টিপু সুলতান, যশোর সদর উপজেলা পরিষদের চেয়ারম্যান ও যশোর জেলা আওয়ামী লীগের সাধারণ সম্পাদক শাহিন চাকলাদার । অনুষ্ঠানে ২০১২ ও ১৩ সালে প্রাথমিক সমাপনী পরীক্ষায় বৃত্তিপ্রাপ্ত, জুনিয়র সার্টিফিকেট পরীক্ষায় বৃত্তিপ্রাপ্ত, এসএসসি ও এইচএসসি পরীক্ষায় জিপিএ-৫ পাওয়া শিক্ষার্থীদের সংবর্ধনা দেওয়া হয়। প্রত্যেক শিক্ষার্থীকে একটি করে ক্রেস্ট, একটি ফুল ও একটি ফলদ গাছের চারা দেওয়া হয়।
