
বিএনপির চেয়ারপারসন খালেদা জিয়ার চিকিৎসার ব্যাপারে আওয়ামী লীগের সাধারণ সম্পাদক ওবায়দুল কাদের বলেছেন, প্রয়োজন অনুযায়ী তাঁর সুচিকিৎসার ব্যবস্থা করা হবে। চিকিৎসকেরা পরামর্শ দিলে তাঁকে বিদেশে পাঠানো হবে।
আজ শুক্রবার সকালে আওয়ামী লীগের সভানেত্রীর রাজনৈতিক কার্যালয় ধানমন্ডিতে সম্পাদকমণ্ডলীর সভা শেষে ব্রিফিংয়ে ওবায়দুল কাদের এ কথা বলেন।
বিএনপির মহাসচিব মির্জা ফখরুল ইসলাম আলমগীর আজ সকালেই সুচিকিৎসার জন্য খালেদা জিয়াকে বিদেশ পাঠানোর দাবি জানান। এ ব্যাপারে সাংবাদিকদের প্রশ্নের জবাবে ওবায়দুল কাদের বলেন, ‘বেগম জিয়া অসুস্থ, এ কথা বিএনপি মহাসচিব জোর গলায় বলছেন। এটা যদি সত্যি হয়ে থাকে, তাহলে তাঁর যে ধরনের অসুস্থতা সে অনুযায়ী সুচিকিৎসার ব্যবস্থা করা হবে।’
মন্ত্রী আরও বলেন, সরকার অমানবিক নয়। এ দেশে সুচিকিৎসার ব্যবস্থা আছে। নিয়ম অনুযায়ী খালেদা জিয়ার চিকিৎসার ব্যবস্থা করা হবে। বিদেশে পাঠানোর ব্যাপারে বলেন, চিকিৎসকেরা পরামর্শ দিলে বিদেশে পাঠানো হবে।
খালেদা জিয়াকে সরকার বিদেশে পাঠিয়ে দেবে, এমন কথা শোনো যাচ্ছে, এ বিষয়ে সাংবাদিকেরা ওবায়দুল কাদেরের দৃষ্টি আকর্ষণ করলে তিনি বলেন, ‘গুজবে কান দেবেন না।’
এ সময় আওয়ামী লীগের কেন্দ্রীয় নেতা মাহবুব উল আলম হানিফ, জাহাঙ্গীর কবির নানক, আবদুর রহমান, আ ফ ম বাহাউদ্দিন নাসিম, বি এম মোজাম্মেল হক প্রমুখ উপস্থিত ছিলেন।
