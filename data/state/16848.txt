
ঢাকার সাভারে দুই তরুণী ধর্ষণ মামলার প্রধান আসামি লিটন আলী মণ্ডলের দুই দিনের রিমান্ড মঞ্জুর করেছেন আদালত। আজ বুধবার ঢাকার জ্যেষ্ঠ বিচারিক হাকিম আতিকুল ইসলাম এ রিমান্ড মঞ্জুর করেন।
এর আগে মামলার তদন্তকারী কর্মকর্তা সাভার থানার পরিদর্শক আসামিকে আদালতে হাজির করে সাত দিনের রিমান্ডের আবেদন করেন। তাতে বলা হয়, ঘটনার মূল রহস্য উদ্‌ঘাটনের জন্য এই আসামিকে রিমান্ডে নিয়ে জিজ্ঞাসাবাদ করা জরুরি। শুনানি শেষে আদালত দুই দিনের রিমান্ড মঞ্জুর করেন। লিটনকে গতকাল মঙ্গলবার বিকেলে মানিকগঞ্জের দৌলতপুর থানাধীন চরখলশি গ্রাম থেকে গ্রেপ্তার করা হয়।
এর আগে শনিবার মামলার আরও দুই আসামি মুকাররম হোসেন ও মিজানুর রহমানের দুই দিনের রিমান্ড মঞ্জুর করেন আদালত।
ধর্ষণের শিকার দুই তরুণীর মধ্যে একজন গত শুক্রবার সাভার মডেল থানায় মামলা করেন। মামলায় ওই তিনজনকে আসামি করা হয়।
অভিযোগে বলা হয়, নাটকে অভিনয়ের সুযোগ দেওয়ার কথা বলে এনে তাঁদের পালাক্রমে ধর্ষণ করা হয়। পৌর এলাকার সোবহানবাগ পুলিশের গোয়েন্দা শাখার (ডিবি) কার্যালয়ের পাশের লিজেন্ড কলেজ নামের একটি ভবনে গতকাল বৃহস্পতিবার দিবাগত রাতে এ ঘটনা ঘটে।
ওই দুই তরুণীর ভাষ্য, তাঁরা মিউজিক ভিডিওর মডেল। থাকেন গাজীপুরে। মাস তিনেক আগে মুঠোফোনে তাঁদের সঙ্গে লিটন মণ্ডল নামের এক ব্যক্তির পরিচয় হয়। ওই পরিচয়ের সূত্র ধরে লিটন তাঁদের নাটকে অভিনয়ের সুযোগ দেওয়ার কথা বলেন। তাঁর কথামতো বৃহস্পতিবার রাত নয়টার দিকে তাঁরা সাভার আসেন। লিটন ও তাঁর এক সহযোগী তাঁদের একটি ছয়তলা বাড়ির দ্বিতীয় তলায় নিয়ে যান। সেখানে লিটনসহ আরও দুজন ছিলেন। রাতে তাঁরা জানালা দিয়ে চিৎকার করতে থাকলে আশপাশের লোকজন ঘটনাস্থলে গিয়ে তাঁদের উদ্ধার করেন। লিটন ও তাঁর সহযোগী কৌশলে পালিয়ে যান।
