
রাজধানীর কল্যাণপুরে বাসায় গ্যাসের চুলার আগুনে দগ্ধ ১১ মাসের শিশুটি মারা গেছে। আজ বৃহস্পতিবার বেলা সোয়া একটায় ঢাকা মেডিকেল কলেজ হাসপাতালের বার্ন ইউনিটে চিকিৎসাধীন অবস্থায় মারা যায় সে।
গতকাল বুধবার রাত সাড়ে আটটার দিকে কল্যাণপুর দুই নম্বর রোডের একটি বাসার চতুর্থ তলায় গ্যাসের চুলার আগুনে চারজন দগ্ধ হন। দগ্ধরা ব্যক্তিরা হলেন আবদুল মালেক (৩৫), তাঁর স্ত্রী রিনা বেগম (৩০) ও তাঁদের ১১ মাস বয়সের কন্যা আফরিদা আক্তার ফাতেমা এবং মালেকের শ্যালিকা আরজু বেগম (২৮)। দগ্ধ চারজনকে রাত সাড়ে ১০টার দিকে ঢাকা মেডিকেল কলেজ হাসপাতালে নেওয়া হয়। এর মধ্যে আজ দুপুরে শিশুটি মারা গেল। তাঁর শরীরের ৪৭ শতাংশ দগ্ধ হয়েছিল।
বার্ন ইউনিটের আবাসিক চিকিৎসা কর্মকর্তা পার্থ শংকর পাল ও ঢাকা মেডিকেল কলেজ হাসপাতালে পুলিশ ক্যাম্পের উপপরিদর্শক (এসআই) বাচ্চু মিয়া ঘটনার সত্যতা নিশ্চিত করেছেন।
হাসপাতালে এখনো চিকিৎসাধীন আছেন আবদুল মালেক ও আরজু বেগম। আরজু বেগমের শরীরের ৮৫ শতাংশ পুড়ে গেছে। তাঁর অবস্থা আশঙ্কাজনক। রিনা বেগমকে গতকালই চিকিৎসা শেষে ছেড়ে দেওয়া হয়েছে।
গতকাল ঘটনার পর দগ্ধ মো. আবদুল মালেক প্রথম আলোকে বলেন, সম্ভবত গ্যাসের চুলায় লিকেজ ছিল। তার শ্যালিকা আরজু চুলায় আগুন ধরাতে গেলে গোটা ঘরে আগুন ছড়িয়ে পড়ে তাঁরা দগ্ধ হয়েছেন।
