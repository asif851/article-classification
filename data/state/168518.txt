
বাংলাদেশের সঙ্গে আরও নিবিড় সম্পর্ক চায় যুক্তরাজ্য। লন্ডনে প্রধানমন্ত্রী শেখ হাসিনার সঙ্গে ব্রিটিশ প্রধানমন্ত্রী ডেভিড ক্যামেরনের বৈঠকে এমনটিই আলোচনা হয়েছে বলে জানিয়েছেন পররাষ্ট্রমন্ত্রী এ এইচ মাহমুদ আলী।
রাতে পররাষ্ট্রমন্ত্রী এ এইচ মাহমুদ আলী লন্ডন থেকে মোবাইল ফোনে প্রথম আলোকে বলেন, ‘বৈঠকে ব্রিটিশ প্রধানমন্ত্রী বলেছেন, “নির্বাচন শেষ হয়েছে। এটা অতীত। আমরা ভবিষ্যতের দিকে তাকাতে চাই। আগামীতে বাংলাদেশের সঙ্গে যুক্তরাজ্য দ্বিপক্ষীয় সম্পর্ক আরও নিবিড় করতে চায়। দুই দেশের বন্ধুত্বপূর্ণ সম্পর্ক জোরদারের লক্ষ্যে আমরা বাংলাদেশ সরকারের সঙ্গে কাজ করতে চাই।”’
আজ মঙ্গলবার সকালে ব্রিটিশ প্রধানমন্ত্রীর বাসভবন ১০ নম্বর ডাউনিং স্ট্রিটে এ বৈঠক অনুষ্ঠিত হয়। এ সময় দুই নেতা দ্বিপক্ষীয় এবং বহুপক্ষীয় স্বার্থসংশ্লিষ্ট নানা বিষয় নিয়ে আলোচনা করেন।
শেখ হাসিনা গার্ল সামিটে যোগ দিতে তিন দিনের সরকারি সফরে গতকাল সোমবার যুক্তরাজ্যে পৌঁছান।
ব্রিটিশ প্রধানমন্ত্রী ডেভিড ক্যামেরন ও ইউনিসেফের নির্বাহী পরিচালক অ্যান্থনি লেকের আমন্ত্রণে প্রধানমন্ত্রী শেখ হাসিনা তিন দিনের সফরে যুক্তরাজ্য গেছেন।
