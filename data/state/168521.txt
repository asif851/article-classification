
বরিশালের উজিরপুর উপজেলায় ইজিবাইকের চাকায় ওড়না পেঁচিয়ে এক কলেজছাত্রীর মৃত্যু হয়েছে। উপজেলার পুরান বাজার এলাকায় গতকাল মঙ্গলবার এ ঘটনা ঘটে।
ওই ছাত্রীর নাম লাবনী আক্তার (১৭)। সে উজিরপুর উপজেলার গজালিয়া গ্রামের মো. হাফিজুর রহমানের মেয়ে। সে ঢাকার একটি কলেজে উচ্চমাধ্যমিক দ্বিতীয় বর্ষে লেখাপড়া করত। লাবনী মা-বাবা ও ভাইবোনদের সঙ্গে ঈদ উদ্যাপনের জন্য গ্রামের বাড়িতে এসেছিল। গতকাল বেলা আড়াইটার দিকে অসুস্থ খালাতো বোনকে উজিরপুর স্বাস্থ্য কমপ্লেক্সে নিয়ে যাওয়ার সময় ইজিবাইকের চাকায় লাবনীর ওড়না আটকে যায় ও গলায় ফাঁস লেগে যায়। পরে হাসপাতালে নিয়ে গেলে কর্তব্যরত চিকিৎসক তাকে মৃত ঘোষণা করেন।
