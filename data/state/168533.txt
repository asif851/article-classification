
যুক্তরাষ্ট্রের কানেটিকাটে বসবাসরত একজন বাংলাদেশি ও একজন মার্কিনি সে দেশের কেন্দ্রীয় তদন্ত সংস্থা এফবিআইকে ঘুষ প্রদান ও জালিয়াতির আশ্রয় গ্রহণের অভিযোগ স্বীকার করেছেন। নিউইয়র্কের হোয়াইট প্লেইন ফেডারেল আদালতে গত শুক্রবার এ-সংক্রান্ত এক মামলায় এই অভিযোগ স্বীকার করেন তাঁরা।
বাংলাদেশের একজন রাজনীতিকের বিষয়ে তথ্য চেয়ে ফেডারেল ব্যুরো অব ইনভেস্টিগেশনের (এফবিআই) এক কর্মকর্তাকে ঘুষ দেওয়ার প্রস্তাব দিয়েছিলেন তাঁরা। তবে ওই রাজনীতিকের নাম প্রকাশ করা হয়নি।
ওই মামলায় এফবিআইয়ের একজন সাবেক কর্মকর্তাকেও অভিযুক্ত করা হয়েছে। যুক্তরাষ্ট্রের ডিপার্টমেন্ট অব জাস্টিস এসব তথ্য জানায়। খবর এপি, বিবিসি ও সিবিএস নিউজের।
দোষ স্বীকারকারী বাংলাদেশি হলেন রিজভী আহমেদ সিজার (৩৫)। আর ওই মার্কিনি হলেন জোহানেস থালের (৫১)। এফবিআইয়ের হোয়াইট প্লেইন এলাকার সাবেক স্পেশাল এজেন্ট রবার্ট লাস্টিকের সঙ্গে ঘুষ লেনদেনে জড়িত থাকার অভিযোগে এর  আগে এ তিনজনের বিরুদ্ধে মামলা হয়।
রিজভি ও থালের অভিযোগ স্বীকার করলেও লাস্টিক তা অস্বীকার করেছেন। লাস্টিক বলেন, বাংলাদেশি একজন রাজনীতিবিদ সম্পর্কে মার্কিন আইনশৃঙ্খলা রক্ষাকারী বাহিনীর কাছে থাকা গোপন তথ্য সরবরাহের বিনিময়ে তিনি ও থালের রিজভির কাছে ঘুষ চেয়েছিলেন—এ অভিযোগ সঠিক নয়।
জবানবন্দিতে রিজভি বলেন, তিনি তাঁর ভিন্ন মতাদর্শের একজন বাংলাদেশি রাজনীতিবিদের বিষয়ে মার্কিন আইনশৃঙ্খলা রক্ষাকারী বাহিনীর কাছে সংরক্ষিত গোপন নথি ও তাঁর সন্দেহজনক কর্মকাণ্ড বিষয়ে তথ্য পেতে ওই ঘুষের প্রস্তাব দেন। এ ছাড়া জবানবন্দিতে দুজনেই স্বীকার করেন, ওই রাজনীতিকের ক্ষতি করতেই গোপন তথ্য সংগ্রহের চেষ্টা করছিলেন তাঁরা। এ নিয়ে এফবিআইয়ের তৎকালীন কাউন্টার ইনটেলিজেন্স কর্মকর্তা লাস্টিকের সঙ্গে তাঁদের মেইল ও খুদে বার্তা আদান-প্রদান হয়। ঘুষের বিনিময়ে লাস্টিকও তথ্য সরবরাহ করতে রাজি হন।
ওদিকে মামলার বিবরণে বলা হয়, ২০১১ সালের সেপ্টেম্বর থেকে ২০১২ সালের মার্চ পর্যন্ত লাস্টিকের সঙ্গে ঘুষের প্রস্তাব নিয়ে কয়েক দফায় যোগাযোগ করেন রিজভি ও থালের। তাঁরা বাংলাদেশের ক্ষমতাসীন দলের রাজনীতির সঙ্গে যুক্ত মার্কিনপ্রবাসী একজন শীর্ষ রাজনীতিকের ব্যক্তিগত তথ্য সংগ্রহের চেষ্টা চালান। লাস্টিককে এক দফায় ৪০ হাজার ডলার ও পরে মাসিক ৩০ হাজার ডলার করে দেওয়ার কথা হয়। 
মামলার নথি অনুযায়ী, ২০১১ সালের ২৭ সেপ্টেম্বর, ১৩ অক্টোবর ও ৩ নভেম্বর লাস্টিক এফবিআইয়ের কয়েকজন স্পেশাল এজেন্টকে সংস্থাটির তথ্যভান্ডারে প্রবেশ করে বাংলাদেশি রাজনীতিকের সন্দেহজনক কার্যক্রম নিয়ে গোপন তথ্য সংগ্রহের নির্দেশ দেন। নথিতে রাজনীতিবিদের পরিচয় গোপন রাখা হয়েছে।
গণমাধ্যমে প্রকাশিত খবর অনুযায়ী, থালের ছিলেন লাস্টিকের ছোটবেলার বন্ধু। অন্যদিকে একটি দোকানে কাজ করার সূত্রে থালের সঙ্গে পরিচয় ঘটে যুক্তরাষ্ট্রপ্রবাসী বিএনপির নেতা মোহাম্মদ উল্লাহ মামুনের ছেলে রিজভির। ঘুষ লেনদেনকালে গত আগস্টে অভিযুক্ত এ তিনজন গ্রেপ্তার হন।
ডিপার্টমেন্ট অব জাস্টিস জানায়, লাস্টিক অভিযোগ স্বীকার না করায় আগামী নভেম্বরে মামলার বিচারকাজ শুরু হবে। আগামী ২৩ জানুয়ারি ঘোষণা করা হবে রায়। দোষী সাব্যস্ত হলে রিজভি ও থালের ৩৫ বছর পর্যন্ত কারাদণ্ড হতে পারে।  
