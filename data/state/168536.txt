
কোনো ধরনের ‘সংস্কার’ ছাড়া কওমি শিক্ষাব্যবস্থায় সনদ দেওয়ার সিদ্ধান্তের বিরুদ্ধে প্রধানমন্ত্রীর কাছে স্মারকলিপি দিয়েছে আহলে সুন্নাত ওয়াল জমাআত সমন্বয় কমিটি। আজ বৃহস্পতিবার দুপুরে চট্টগ্রাম জেলা প্রশাসকের মাধ্যমে সংগঠনের নেতারা এই স্মারকলিপি দেন। এর আগে জেলা প্রশাসকের কার্যালয়ের সামনে সংক্ষিপ্ত সমাবেশ করে সংগঠনটি।
স্মারকলিপিতে ১০ জন সুন্নি আলেম ও ১০ জন কওমি আলেমের সমন্বয়ের ঐকমত্যের ভিত্তিতে সিলেবাস প্রণয়ন করে দেশে ইসলামি শিক্ষা নিশ্চিত করার দাবি জানানো হয়।
চট্টগ্রাম জেলা প্রশাসক মো. সামসুল আরেফিন প্রথম আলোকে বলেন, ‘আহলে সুন্নাত ওয়াল জমাআত সমন্বয় কমিটির দাবিসংক্রান্ত স্মারকলিপি আমি গ্রহণ করেছি।’
আজকের সমাবেশ থেকে আগামী ২০ মে পর্যন্ত মাসব্যাপী দেশের আলিয়া মাদ্রাসা এবং দরবার-খলিফাগুলোর প্রতিনিধিদের সঙ্গে মতবিনিময় করে আন্দোলনের নতুন কৌশল নির্ধারণ এবং ঢাকা-চট্টগ্রামসহ বিভিন্ন স্থানে গোলটেবিল বৈঠক এবং প্রতিবাদ সভা করার কর্মসূচি ঘোষণা করা হয়।
জেলা প্রশাসকের কার্যালয়ের সামনে অনুষ্ঠিত সমাবেশে বক্তারা বলেন, সরকার কওমি সনদ দেবে, কিন্তু নিয়ন্ত্রণ করবে না—এমন নীতি সম্পূর্ণ একপেশে। সরকারি কোনো টাকা না নিলেও বেসরকারি স্কুল ও কলেজগুলোতে যদি সরকারি নিয়ন্ত্রণ ও নজরদারি থাকে, তাহলে কওমি মাদ্রাসার ক্ষেত্রে বিশেষ সুবিধা থাকার বিষয়টি রহস্যজনক, অযৌক্তিক এবং অবিবেচনাপ্রসূত।
বক্তারা বলেন, বেসরকারি বিশ্ববিদ্যালয়গুলো বিশ্ববিদ্যালয় মঞ্জুরি কমিশনের নিয়ন্ত্রণে থাকতে পারলে কওমি মাদ্রাসাগুলো কেন নিয়ন্ত্রণহীন থাকবে—এই প্রশ্ন আজ সচেতন মহলের। সরকার আসলে হেফাজতি তাণ্ডবের পুরস্কার দিতে গিয়ে এমন সামঞ্জস্যহীন সনদের স্বীকৃতি দিচ্ছে, এটা ভোটের রাজনীতি। এ কারণে দেশে নতুন করে বিবাদ বাড়বে ইসলামপন্থীদের মধ্যে। জনগণ জানতে চায়, যাঁদের নিজেদের কোনো সনদ নেই, তাঁরা কীভাবে মাস্টার্স সনদ দেওয়ার জন্য যোগ্য বিবেচিত হন?
বক্তারা আরও বলেন, এমন কওমি সনদ দেওয়ার ঘোষণার ইঙ্গিত হলো আধুনিকায়নের পরিবর্তে মগের মুল্লুকের দিকেই ঝুঁকে পড়ছে দেশ। সরকারনিয়ন্ত্রিত আলিয়া মাদ্রাসাকে চরম অবমাননা করে এবং হেফাজতি-ওহাবিদের বিশেষ মর্যাদা দিয়ে ঘোষিত অযৌক্তিক কওমি সনদ প্রত্যাহার করে নতুন করে একনীতি ও মর্যাদার মাদ্রাসা শিক্ষা নিশ্চিত করতে হবে। নইলে লাগাতার আন্দোলন চলবে।
স্মারকলিপি দেওয়ার সময় উপস্থিত ছিলেন আহলে সুন্নাত ওয়াল জমাআত সমন্বয় কমিটি কেন্দ্রীয় প্রধান সমন্বয়ক এম এ মতিন, সদস্যসচিব মোছাহেব উদ্দিন বখতিয়ার, গোলামুর রহমান আশরাফ, রেজাউল করিম তালুকদার, নূর হোসাইন, জাহাঙ্গীর আলম চৌধুরী, ফজলুল করিম তালুকদার প্রমুখ।
