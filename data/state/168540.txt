
রাজধানীর ভাটারা থানার সোলমাইদ এলাকার একটি বাসায় গতকাল বৃহস্পতিবার রাতে আল্পনা আক্তার (১১) নামে এক শিশুর অস্বাভাবিক মৃত্যু হয়েছে। গতকাল রাতে ভাড়া বাসা থেকে শিশুটির লাশ উদ্ধার করেছে পুলিশ। আল্পনা স্থানীয় একটি বিদ্যালয়ে পঞ্চম শ্রেণিতে পড়ত। ভাটারা থানার ওসি নূরুল মুত্তাকীন বলেন, রাত ১০টার দিকে বাসা থেকে শিশুটির লাশ উদ্ধার করা হয়। আল্পনা সিলিং ফ্যানের সঙ্গে বাঁধা রশিতে ফাঁস দিয়ে আত্মহত্যা করেছে বলে পরিবার দাবি করেছে। তার বাবা-মা দিনমজুর। ওসি বলেন, আর্থিক সংকটের কারণে পরিবারটিতে অশান্তি ছিল। লাশ উদ্ধার করে ময়নাতদন্তের জন্য ঢাকা মেডিকেল কলেজ মর্গে পাঠানো হয়েছে।
