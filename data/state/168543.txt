
দেশজুড়ে চলছে বৃষ্টির দাপট। দাপট দেখানো বৃষ্টি হতে পারে আরও তিন থেকে চার দিন। এভাবে বৃষ্টি হলে দেশের নদ-নদীগুলোর পানি আরও বাড়বে।
আবহাওয়া অধিদপ্তর জানায়, ১৪ জুলাইয়ের পর বৃষ্টি কিছুটা কমে আসার সম্ভাবনা রয়েছে। তাদের আজ সোমবারের পূর্বাভাস থেকে জানা গেছে, মৌসুমি বায়ুর বলয় পাঞ্জাব, হরিয়ানা, উত্তর প্রদেশ, বিহার, পশ্চিমবঙ্গ ও বাংলাদেশের মধ্যাঞ্চল হয়ে উত্তর-পূর্ব দিকে আসাম পর্যন্ত বিস্তৃত। এর একটি বর্ধিতাংশ উত্তর বঙ্গোপসাগর পর্যন্ত বিস্তৃত রয়েছে। মৌসুমি বায়ু বাংলাদেশের ওপর মোটামুটি ও উত্তর বঙ্গোপসাগরে মাঝারি অবস্থায় সক্রিয় রয়েছে। এর ফলে সারা দেশে হালকা থেকে মাঝারি ধরনের বৃষ্টি হতে পারে। আজ দুপুর ১২টা পর্যন্ত দেশের প্রায় সব অঞ্চলেই বৃষ্টি হয়েছে। তবে সবচেয়ে বেশি বৃষ্টি হয়েছে তেঁতুলিয়ায় ৭৮ মিলিমিটার। এ ছাড়া ফেনীতে ৫৮, নোয়াখালীতে ৫৯, কুমিল্লায় ২৮, সন্দ্বীপে ২৩ ও ডিমলায় ২২ মিলিমিটার বৃষ্টি হয়েছে। বাংলাদেশের মতো ভারতের উত্তর-পূর্বের আসাম, মেঘালয়, মণিপুর, অরুণাচল প্রদেশ, সিকিম, ত্রিপুরা, মিজোরাম, উত্তর প্রদেশ, বিহার, হিমাচল প্রদেশ, ছত্তিশগড়সহ বেশ কয়েকটি রাজ্যে ভারী বৃষ্টি হচ্ছে। ইন্ডিয়ান মেটেরোলজি ডিপার্টমেন্টের তথ্য অনুযায়ী, ১৩ জুলাই পর্যন্ত এসব রাজ্যে এ ধারাতেই বৃষ্টি হতে পারে। এরপর ১৪ জুলাই থেকে ভারতের গুজরাট, গোয়া, পূর্ব রাজস্থানে বৃষ্টির পরিমাণ বাড়তে পারে। বাংলাদেশ আবহাওয়া অধিদপ্তরের আবহাওয়াবিদ আবুল কালাম মল্লিক প্রথম আলোকে বলেন, বাংলাদেশের এখন যেভাবে বৃষ্টি হচ্ছে, এই ধারাটি ১৪ জুলাই পর্যন্ত অব্যাহত থাকতে পারে। এদিকে বৃষ্টির কারণে দেশের প্রধান প্রধান নদ-নদীর পানি বৃদ্ধি পাচ্ছে। বন্যা পূর্বাভাস ও সতর্কীকরণ কেন্দ্র জানায়, তিস্তা নদীর পানি ডালিয়া পয়েন্টে বিপৎসীমার ৩২ সেন্টিমিটার, ব্রহ্মপুত্র নদ চিলমারিতে ৪, যমুনা নদী বাহাদুরাবাদে ৩৬, সারিয়াকান্দিতে ২৪, কাজীপুরে ২০, সিরাজগঞ্জে ৩০ সেন্টিমিটার ওপর দিয়ে প্রবাহিত হচ্ছে। এ ছাড়া ধলেশ্বরী, সুরমা ও কুশিয়ারা নদীর পানিও বিপৎসীমার ওপর দিয়ে প্রবাহিত হচ্ছে। পদ্মা, যমুনা নদীর পানি আগামী ৪৮ ঘণ্টা এবং ব্রহ্মপুত্র নদ, সুরমা ও কুশিয়ারা নদীর পানি আগামী ২৪ ঘণ্টা বৃদ্ধি পেতে পারে।
