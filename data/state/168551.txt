
বাংলাদেশ প্রিমিয়ার লিগের (বিপিএল) ম্যাচ নিয়ে বাজিতে বাধা দেওয়ায় বিশ্ববিদ্যালয়ের শিক্ষার্থী আহমেদ এমাদ উদ্দিন নাসিমকে (২৩) খুনের ঘটনায় একজনকে গ্রেপ্তার করা হয়েছে।
বাড্ডা থানার ভারপ্রাপ্ত কর্মকর্তা (ওসি) কাজী ওয়াজেদ আলী বলেন, মধ্য বাড্ডায় নাসিম হত্যার সঙ্গে জড়িত থাকার অভিযোগে আসিফ নামের একজনকে গতকাল মঙ্গলবার গ্রেপ্তার করা হয়েছে। বিস্তারিত আজ বুধবার প্রেস ব্রিফিংয়ে জানানো হবে।
৬ নভেম্বর এই হত্যার ঘটনা ঘটে। ঘটনার বিষয়ে নাসিমের পরিবারের ভাষ্য, মধ্য বাড্ডার পোস্ট অফিসের গলিতে তাঁদের বাসার সামনে জুয়ার আসর বসান আবদুর রশীদ নামের এক ব্যক্তি। এতে বিপিএলের ম্যাচ নিয়ে বাজির আয়োজন করা হয়। সেখানে গিয়ে জুয়ার আসরে বাধা দেন নাসিম। এ ঘটনায় ক্ষিপ্ত হয়ে রশীদ ভাড়াটে সন্ত্রাসী দিয়ে নাসিমকে হত্যা করেন। এ ব্যাপারে মামলা হয়েছে।
নাসিম মানারাত বিশ্ববিদ্যালয়ের এমবিএর দ্বিতীয় সেমিস্টারের ছাত্র ছিলেন। তাঁর বাবার নাম আলী আহমেদ সাইফুদ্দীন।
 
 
 
