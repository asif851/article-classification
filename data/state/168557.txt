
রাঙামাটি যাওয়ার পথে বিএনপির মহাসচিব মির্জা ফখরুল ইসলাম আলমগীরের ওপর আওয়ামী লীগের সশস্ত্র সন্ত্রাসীরা হামলা চালিয়েছে বলে অভিযোগ করেছেন দলটির চেয়ারপারসন খালেদা জিয়া। আজ রোববার গণমাধ্যমে পাঠানো এক বিবৃতিতে খালেদা জিয়া এ অভিযোগ করেছেন।
বিবৃতিতে বিএনপির চেয়ারপারসন অভিযোগ করেন, আজ রাঙ্গুনিয়ায় আওয়ামী সন্ত্রাসীদের সশস্ত্র হামলায় বিএনপি মহাসচিবসহ বিএনপির জ্যেষ্ঠ নেতাদের গাড়িবহরে হামলা গণতন্ত্রের শেষ চিহ্নটুকু মুছে ফেলতে সরকারের একটি দুর্বিনীত উদ্যোগ। এ ঘটনা বর্তমান বিনা ভোটের সরকারের আরেকটি হিংসাশ্রয়ী অসুস্থ রাজনীতিরই বহিঃপ্রকাশ।
খালেদা জিয়া অভিযোগ করেন, আওয়ামী লীগ ক্ষমতায় টিকে থাকার জন্য গুন্ডামিকেই অবলম্বন হিসেবে নিয়েছে। তাই শান্তি, স্বস্তি ও জননিরাপত্তাকে বিসর্জন দিয়ে নৈরাজ্যকেই বেছে নিয়েছে। এভাবে ভয়ভীতি, শঙ্কা ও আতঙ্কের পরিবেশ বজায় রেখে গণপ্রতিবাদকে চাপা দিয়ে রাখাটাই হচ্ছে তাদের মূল লক্ষ্য। তাই জনসমাজে সন্ত্রাসীদের শাসনই সর্বত্র বিরাজমান।বিবৃতিতে বিএনপি মহাসচিবের গাড়িবহরে হামলা চালিয়ে নেতাদের আহত করার ঘটনায় তীব্র নিন্দা ও প্রতিবাদ জানান খালেদা জিয়া। অবিলম্বে হামলাকারী সন্ত্রাসীদের গ্রেপ্তার করে দৃষ্টান্তমূলক শাস্তির দাবি জানান তিনি।
উল্লেখ্য, রাঙামাটি যাওয়ার পথে আজ সকাল ১০টায় রাঙ্গুনিয়ার ইছাখালী এলাকায় মির্জা ফখরুলের গাড়িবহর হামলার শিকার হয়। এরপর তিনি রাঙামাটি না গিয়ে চট্টগ্রামে ফিরে এসে সংবাদ ব্রিফিং করেন।
