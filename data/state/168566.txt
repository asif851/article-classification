
একাত্তরে মানবতা বিরোধী অপরাধের দায়ে মৃত্যুদণ্ড প্রাপ্ত সালাউদ্দিন কাদের চৌধুরী ও আলী আহসান মোহাম্মাদ মুজাহিদ রাষ্ট্রপতির কাছে প্রাণভিক্ষার আবেদন করবেন কি না, তা জানতে কারাগারে গেছেন দুই ম্যাজিস্ট্রেট।ঢাকা জেলা প্রশাসনের এই দুই ম্যাজিস্ট্রেট আজ শনিবার সকাল ১০টার দিকে ঢাকা কেন্দ্রীয় কারাগারে প্রবেশ করেন।কারা কর্তৃপক্ষ সূত্রে জানা গেছে, দুই ম্যাজিস্ট্রেট কারাগারের রজনীগন্ধা সেলে গিয়ে পৃথকভাবে সাকা চৌধুরী ও মুজাহিদের সঙ্গে দেখা করবেন। এরপর তাঁরা রাষ্ট্রপতির কাছে প্রাণভিক্ষার আবেদন করবেন কি না, তা আনুষ্ঠানিকভাবে জানতে চাইবেন।এদিকে নাম প্রকাশ না করার শর্তে কারা কর্তৃপক্ষের এক ঊর্ধ্বতন কর্মকর্তা বলেন, ওই দুই ম্যাজিস্ট্রেট বেরিয়ে আসার পর সাকা-মুজাহিদের ব্যাপারে পরবর্তী ব্যবস্থা নেওয়া হবে। দণ্ডিতরা প্রাণভিক্ষার আবেদন করলে তা রাষ্ট্রপতির কাছে পাঠানোর ব্যবস্থা করা হবে। তা না হলে ফাঁসি কার্যকরের পরবর্তী পদক্ষেপ নেওয়া হবে।সাকা-মুজাহিদের সঙ্গে আইনজীবীদের দেখা করতে না দেওয়ার ব্যাপারে জানতে চাইলে ওই কর্মকর্তা আরও বলেন, এই ধরনের সাক্ষাতের অনুমতি দেওয়ার ব্যাপারটি সেভাবে তাঁদের হাতে নেই। তবে, দণ্ডিতদের কেউ যদি তাঁর পরিবারের সদস্যদের সঙ্গে দেখা করতে চান, তাহলে সেই ইচ্ছা পূরণ করতে কারা কর্তৃপক্ষ সর্বাত্মক চেষ্টা করবে।
