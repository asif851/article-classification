
গাজীপুরে অভিযান চালিয়ে ভ্রাম্যমাণ আদালত বিনা টিকিটে ট্রেনে ভ্রমণের দায়ে ৩০ যাত্রীকে বিভিন্ন অঙ্কের জরিমানা করেন। এ ছাড়া বিভিন্ন এলাকায় অভিযান চালিয়ে অনিয়মের দায়ে কয়েকজনকে জেল-জরিমানা করা হয়। গতকাল রোববার সকাল থেকে দুপুর পর্যন্ত ওই অভিযান চলে।ভ্রাম্যমাণ আদালত সূত্রে জানা গেছে, চালানোর অনুমতিপত্রসহ (ড্রাইভিং লাইসেন্স) বৈধ কাগজপত্র না থাকা এবং সড়কে চলাচলের অযোগ্য (ফিটনেসবিহীন) গাড়ি চালানোর দায়ে গতকাল দুপুরে গাজীপুরের ইজালী এলাকার ফরিদ হোসেন (২৫) নামের এক মোটরসাইকেলচালককে পাঁচ হাজার টাকা জরিমানা করা হয়। একই সঙ্গে তাঁকে দুই দিনের কারাদণ্ড দেওয়া হয়। একই অভিযোগে বিভিন্ন গাড়ির চালক ও মালিককে আরও সাড়ে ১২ হাজার টাকা জরিমানা করেছেন গাজীপুরের নির্বাহী হাকিম দিলরুবা শারমীন। একই দিন জয়দেবপুর রেলওয়ে জংশনে আদালত বিনা টিকিটে ট্রেনে ভ্রমণের দায়ে ৩০ যাত্রীকে বিভিন্ন অঙ্কের জরিমানা করেন। এই আদালত পরিচালনা করেন নির্বাহী হাকিম আশরাফুল ইসলাম।একই দিন বিএসটিআইয়ের সনদ না থাকায় কোনাবাড়ী বাজার এলাকায় বিভিন্ন দোকান ও প্রতিষ্ঠানকে ১২ হাজার টাকা জরিমানা করেন গাজীপুরের নির্বাহী হাকিম স্নিগ্ধা তালুকদার ও মাছুমা আরেফিন। এ ছাড়া নোংরা পরিবেশে খাবার তৈরি ও ক্ষতিকর রং ব্যবহারের দায়ে গাজীপুর সিটি করপোরেশনের পশ্চিম দীঘিরচালা এলাকার খালেক বেকারিকে ২০ হাজার টাকা জরিমানা করেন গাজীপুরের নির্বাহী হাকিম নাহিদা পারভীন।
