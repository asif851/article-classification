
অগ্রণী ব্যাংকের সিনিয়র অফিসার পদে নিয়োগের প্রাথমিক বাছাই (প্রিলিমিনারি) পরীক্ষার সংশোধিত ফলাফল আজ বুধবার প্রকাশ করা হয়েছে। এতে নতুন করে আরও সাত হাজার ৮১১ জন উত্তীর্ণ হয়েছেন।
আগের ফলাফলে আট হাজার ১৯২ জন উত্তীর্ণ হয়েছিলেন। ওই ফল প্রকাশের পর শিক্ষার্থীরা অভিযোগ করছিলেন, বি সেটের ফলাফলে কোথাও ভুল হয়েছে। বিষয়টি নিয়ে ‘অগ্রণী ব্যাংকের ফলে ভুল’ শিরোনামে সংবাদও প্রকাশিত হয়েছিল। আজ প্রকাশিত নতুন ফলাফলে আরও সাত হাজার ৮১১ জন উত্তীর্ণ হয়েছেন। এ নিয়ে মোট উত্তীর্ণ হলেন ১৬ হাজার তিনজন।
জানতে চাইলে বাংলাদেশ ব্যাংকের ব্যাংকার্স সিলেকশন কমিটির সদস্যসচিব মোশাররফ হোসেন খান আজ বিকেলে প্রথম আলোকে বলেন, ‘বি সেটের উত্তরপত্রে কম্পিউটার মূল্যায়নে ভুল ধরা পড়ায় আমরা সেটি সংশোধন করেছি। এরপর নতুন করে ফল দেওয়া হলো। তবে লিখিত পরীক্ষা ১৪ জুলাই-ই অনুষ্ঠিত হবে।’ এমন ভুল কী করে হলো—জানতে চাইলে তিনি বলেন, ‘আমরা ৫৫ কাট মার্কস ধরে আট হাজার ১৯২ জনকে রেখেছিলাম। আমরা বুঝতে পারিনি বি সেটের ছেলেমেয়েদের ক্ষেত্রে এত বড় ভুল হয়েছে। যাই হোক আমরা ভুল সংশোধন করে নিয়েছি।’
ঢাকা বিশ্ববিদ্যালয়ের ব্যাংকিং ও ইনস্যুরেন্স বিভাগ অগ্রণী ব্যাংকের এই পরীক্ষা নেওয়ার দায়িত্ব পেয়েছিল। প্রায় দুই লাখ পরীক্ষার্থী এই পরীক্ষায় অংশ নিতে আবেদন করেছিলেন। ১৯ মে প্রথম দফায় প্রশ্নপত্র ফাঁসের কারণে এই পরীক্ষা বাতিল হয়। এরপর গত ৯ জুন ফের এই পরীক্ষা অনুষ্ঠিত হয়। ২২ জুন ফলাফল প্রকাশের পর বি সেটে যারা পরীক্ষা দিয়েছিলেন এমন ৯০০ প্রার্থী প্রথম আলোর কাছে অভিযোগ করেন, ৬৫ থেকে ৭৫ পর্যন্ত পেয়েও তাঁরা উত্তীর্ণ হননি। অথচ এ সেটে ৫৫ পেয়েও সবাই উত্তীর্ণ হয়েছেন।
সামাজিক যোগাযোগের মাধ্যম ফেসবুকের বিভিন্ন গ্রুপেও তিন থেকে চার হাজার প্রার্থী এই ফল নিয়ে প্রশ্ন তুলেছেন।
ফলাফল সংশোধন করার ঘটনাকে স্বাগত জানিয়ে অরূপ সাহা নামের এক পরীক্ষার্থী আজ প্রথম আলোকে বলেন, ‘সংশ্লিষ্টদের ধন্যবাদ। তারা নিজেদের ভুল ধরতে পেরেছে। আশা করছি, সামনে তারা আরও সতর্ক হবে।’
ঢাকা বিশ্ববিদ্যালয়ের রসায়ন বিভাগ থেকে স্নাতক করা আশিক আহমেদ বলেন, ‘আমি বি সেটে পরীক্ষা দিয়েছি। অন্তত ৮০ পাব, কিন্তু আমি টিকিনি। সংশোধিত ফলে আমি টিকেছি। সবাইকে ধন্যবাদ ভুলটা সংশোধন করেছেন।’
অগ্রণী ব্যাংকের ফলে ‘ভুল’?
