
‘চিকুনগুনিয়া প্রতিরোধে সর্বাত্মকভাবে মাঠে নেমেছে সিটি করপোরেশন। আগামী দুই থেকে তিন সপ্তাহের মধ্যে ঢাকা শহরে তা নিয়ন্ত্রণে আসবে। তাই এই জ্বর নিয়ে কেউ রাজনীতি করবেন না।’
গতকাল রোববার বিকেলে ধানমন্ডির রবীন্দ্রসরোবরে ঢাকা দক্ষিণ সিটি করপোরেশনের (ডিএসসিসি) অঞ্চল-১-এর সাতটি ওয়ার্ডে একযোগে মশক নিধন কার্যক্রম ‘মিশন ধানমন্ডি’-এর উদ্বোধনী অনুষ্ঠানে মেয়র মোহাম্মদ সাঈদ খোকন এ কথা বলেন।
অনুষ্ঠানে সাঈদ খোকন আরও বলেন, চিকুনগুনিয়া প্রতিরোধে ইতিমধ্যে বিভিন্ন পদক্ষেপ নিয়েছে ডিএসসিসি। এরই অংশ হিসেবে ডিএসসিসির তিনটি হাসপাতালসহ ২৮টি স্বাস্থ্যকেন্দ্রে এই জ্বরে আক্রান্ত লোকদের বিনা মূল্যে স্বাস্থ্যসেবা পরামর্শ ও ওষুধ দেওয়া হবে। তবে চিকুনগুনিয়া থেকে বাঁচতে ফ্রিজ, এসি, ফুলের টব, চৌবাচ্চা, পরিত্যক্ত ক্যান, ডাবের খোসা, গাড়ির টায়ার, ভাঙা মাটির পাতিল, ছাদবাগান, গাছের কোটরে জমে থাকা পানি পরিষ্কার করতে হবে। এই পানি থেকেই মশা জন্মায়।
মেয়র বলেন, এখন থেকে প্রতি ওয়ার্ডে ৪০ জন করে মশক নিধনকর্মী কাজ করবেন। নগরের প্রতিটি অলিগলিতে এ কার্যক্রম চলবে। ১৮ জুলাই প্রতিটি ওয়ার্ডে নাগরিকদের নিয়ে সচেতনতামূলক সমাবেশ হবে।
অনুষ্ঠানে ডিএসসিসির প্রধান নির্বাহী কর্মকর্তা খান মোহাম্মদ বিলাল, প্রধান স্বাস্থ্য কর্মকর্তা ব্রিগেডিয়ার জেনারেল শেখ সালাউদ্দিনসহ বিভিন্ন ওয়ার্ডের কাউন্সিলররা উপস্থিত ছিলেন।
উদ্বোধনী অনুষ্ঠানের পর সাতটি ওয়ার্ডের অলিগলিতে মশক নিধন কার্যক্রম চালানো হয়।
ডিএসসিসি সূত্র জানায়, গতকাল ১৫ নম্বর ওয়ার্ডের ধানমন্ডি আ/এ, ধানমন্ডি রোড, স্টাফ কোয়ার্টার, পূর্ব রায়ের বাজার, ঈদগাহ রোড, শেরেবাংলা রোড, মিতালি রোড, হাজি আফসারুদ্দীন রোড ও হাতেমবাগ; ১৬ নম্বর ওয়ার্ডের ফ্রি স্কুল স্ট্রিট, কাঁঠালবাগান, নর্থ রোড, সার্কুলার রোড, গ্রিন কর্নার, গ্রিন স্কয়ার (গ্রিন রোড), গ্রিন রোড পূর্ব, ওয়েস্ট অ্যান্ড স্ট্রিট (ওয়েস্ট স্ট্রিট), আল আমিন রোড, নর্থ সার্কুলার রোড, ফ্রি স্কুল স্ট্রিট (হাতিরপুল) ও ক্রিসেন্ট রোড; ১৭ নম্বর ওয়ার্ডের লেক সার্কাস, আবেদ ঢালি রোড, বশির উদ্দিন রোড, কলাবাগান, গ্রিন রোড পশ্চিম, গ্রিন রোড স্টাফ কোয়ার্টার, তল্লাবাগ, শুক্রাবাদ ও সোবহানবাগ; ১৮ নম্বর ওয়ার্ডের নীলক্ষেত বাবুপুরা, সমাজকল্যাণ ও গবেষণা ইনস্টিটিউট, আইয়ুব আলী কলোনি, রহিম স্কয়ার, বাংলাদেশ-কুয়েত মৈত্রী হল, সেন্ট্রাল রোড, সায়েন্স ল্যাবরেটরি স্টাফ কোয়ার্টার, এলিফ্যান্ট রোড, মিরপুর রোডসহ ১৯, ২০ ও ২১ নম্বর ওয়ার্ডের বিভিন্ন এলাকায় মশক নিধন কার্যক্রম চালানো হয়।
 
