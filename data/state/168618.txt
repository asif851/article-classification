
লালমনিরহাটের হাতীবান্ধা ফকিরপাড়া আদর্শ মহিলা কলেজের অধ্যক্ষ খালেকুজ্জামানের নামে হওয়া ‘মিথ্যা’ মামলা প্রত্যাহারের দাবিতে মানববন্ধন ও প্রতিবাদ সমাবেশ করেছেন ওই কলেজের শিক্ষক, শিক্ষার্থী ও অভিভাবকেরা।গতকাল সোমবার দুপুরে লালমনিরহাট-বুড়িমারী মহাসড়কের বড়খাতা বাসস্ট্যান্ড এলাকায় ঘণ্টাব্যাপী মানববন্ধন হয়। পরে আয়োজিত সমাবেশে অন্যদের মধ্যে কলেজ পরিচলানা পর্ষদের সদস্য ফেরদৌস আলম, অভিভাবক প্রতিনিধি আনোয়ার হোসেন, বড়খাতা ডিগ্রি কলেজের প্রভাষক ইফতেখাইরুল ইসলাম প্রমুখ বক্তৃতা করেন। শেষে অবিলম্বে ওই ‘মিথ্যা’ মামলা প্রত্যাহারের দাবিতে হাতীবান্ধা উপজেলা নির্বাহী কর্মকর্তাকে স্মারকলিপি দেন তাঁরা।গত ২৫ মার্চ হাতীবান্ধা উপজেলা সদরের কাউন্সিল পাড়ায় অবস্থিত বেসরকারি সংস্থা প্ল্যান ইন্টারন্যাশনালের লালমনিরহাট প্রোগ্রাম ইউনিট কার্যালয়ে হামলা চালায় একদল দুর্বৃত্ত। এ নিয়ে গত ২৭ মার্চ প্ল্যানের পক্ষ থেকে পাঁচজনের নাম উল্লেখ করে অজ্ঞাত আরও ২০-২২ জনকে আসামি করে হাতীবান্ধা থানায় মামলা করা হয়। কলেজের অধ্যক্ষ খালেকুজ্জামানকে ওই মামলার ২ নম্বর আসামি করা হয়। পুলিশ ইতিমধ্যে ওই মামলার ৫ নম্বর আসামি যুবলীগের নেতা কবির হোসেন ও অজ্ঞাত আরও এক ব্যক্তিকে গ্রেপ্তার করে লালমনিরহাট জেলহাজতে পাঠিয়েছে।
