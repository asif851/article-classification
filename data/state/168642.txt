
বর্ডার গার্ড বাংলাদেশের (বিজিবি) অপহৃত নায়েক আবদুর রাজ্জাককে ফিরিয়ে আনতে আজ বৃহস্পতিবার মিয়ানমারের মংডুতে পতাকা বৈঠক হবে। বৈঠকে বিজিবির ছয় সদস্যের প্রতিনিধিদল মিয়ানমারের বিজিপির ১০ সদস্যের প্রতিনিধিদলের সঙ্গে বৈঠক করবে।আজ সকালের এ বৈঠকের পর অপহৃত বিজিবি সদস্য রাজ্জাককে বাংলাদেশের কাছে হস্তান্তর করা হবে বলে বিজিবি সূত্র জানিয়েছে। মিয়ানমারের বর্ডার গার্ড পুলিশ (বিজিপি) আট দিন আগে রাজ্জাককে অপহরণ করেছিল।বিজিবির মহাপরিচালক মেজর জেনারেল আজিজ আহমেদ গতকাল বুধবার সন্ধ্যায় প্রথম আলোকে বলেন, ‘বৃহস্পতিবার সকালে মংডুর পতাকা বৈঠকে টেকনাফ ৪২ বিজিবির অধিনায়ক লে. কর্নেল মো. আবু জার আল জাহিদ বিজিবির ছয় সদস্যের প্রতিনিধিদলের নেতৃত্ব দেবেন। ওই বৈঠকের মাধ্যমে নায়েক আবদুর রাজ্জাককে ফিরে পাওয়ার অপেক্ষায় রয়েছি।’জানতে চাইলে বিজিবির কক্সবাজার সেক্টর কমান্ডার কর্নেল এম এম আনিসুর রহমান রাত সাড়ে আটটার দিকে মুঠোফোনে প্রথম আলোকে জানান, পতাকা বৈঠক এখনো নিশ্চিত হয়নি। নিশ্চিত হলে তা জানানো হবে।সপ্তাহজুড়ে কালক্ষেপণের পর বিজিবির অপহৃত সদস্যকে ফেরত দিচ্ছে বিজিপি। এর আগে মিয়ানমার অভিযোগ করেছিল, আবদুর রাজ্জাক তাদের জলসীমায় অনুপ্রবেশ করেছেন। এ ছাড়া রাজ্জাককে অপহরণের পর তাঁর হাতকড়া পরানো ছবি বিজিপির ফেসবুক পেজে প্রচার করে। আন্তর্জাতিক আইন লঙ্ঘন করে এ ধরনের ছবি প্রচারের তীব্র নিন্দা জানায় বাংলাদেশ। বিজিবির অপহৃত সদস্যকে বাংলাদেশ দ্রুত মুক্তি দেওয়ারও দাবি জানায়।১৭ জুন ভোরে বিজিবির ছয় সদস্যের একটি দল নায়েক রাজ্জাকের নেতৃত্বে নাফ নদীতে টহল দিচ্ছিল। তাঁরা বাংলাদেশের জলসীমায় মাদক চোরাচালান সন্দেহে দুটি নৌকায় তল্লাশি করছিলেন। এ সময় মিয়ানমারের রইগ্যাদং ক্যাম্পের বিজিপির সদস্যরা একটি ট্রলারে করে বাংলাদেশের জলসীমায় প্রবেশ করে। একপর্যায়ে বিজিপির সদস্যদের বহনকারী ট্রলারটি বিজিবির টহল নৌযানের কাছে এসে থামে। বিজিপির ট্রলারটিকে বাংলাদেশের জলসীমা ছেড়ে যেতে বলা হলে তারা নায়েক রাজ্জাককে জোর করে ট্রলারে তুলে নেয়। বিজিবির অন্য সদস্যরা এতে বাধা দিলে দুই পক্ষের মধ্যে গুলিবিনিময় হয়। এতে সিপাহি বিপ্লব কুমার গুলিবিদ্ধ হন। পরে বিজিপির ট্রলারটি রাজ্জাককে নিয়ে মিয়ানমারের দিকে চলে যায়।
