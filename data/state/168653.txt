
নাটোরের বড়াইগ্রামের বনপাড়া হাইওয়ে থানা-পুলিশের সদস্য কনস্টেবল আলতাব হোসেন (৪৫) কর্তব্যরত অবস্থায় পিকআপের ধাক্কায় নিহত হয়েছেন। সোমবার বেলা ১টার দিকে উপজেলার মানিকপুরে বনপাড়া-হাটিকুমরুল মহাসড়কে এ ঘটনা ঘটে। 
নিহত পুলিশ সদস্য আলতাব পাবনা জেলার সাথিয়া করমজা গ্রামের মৃত আবেদ আলীর ছেলে। বনপাড়া হাইওয়ে থানার ভারপ্রাপ্ত কর্মকর্তা (ওসি) জিএম শামসুর নূর জানান, মহাসড়কে যানবাহনের গতিরোধ ও অবৈধ যান নিয়ন্ত্রণে নিয়মিত দায়িত্ব পালনের সময় পুলিশ সার্জেন্ট ননীগোপাল বর্মনের নেতৃত্বে কাজ করছিলেন। ওই সময় বনপাড়া থেকে হাটিকুমরুলমুখী একটি পিকআপ থামাতে গেলে পিকআপটি তাঁকে ধাক্কা দিয়ে দ্রুত পালিয়ে যায়। অন্যান্য পুলিশ সদস্য তাঁকে উদ্ধার করে বনপাড়া আমেনা হাসপাতালে নেওয়ার পর কর্তব্যরত চিকিৎসক তাকে মৃত ঘোষণা করেন। পুলিশ ওই ট্রাকটির কোনো খোঁজ পায়নি।
