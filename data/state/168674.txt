
গাজীপুরের মীরের বাজার এলাকা থেকে অস্ত্রের মুখে জিম্মি করে ১৯টি গরুসহ একটি ট্রাক ছিনতাই হওয়ার অভিযোগ পাওয়া গেছে। আজ বৃহস্পতিবার সকালে চার গরু ব্যবসায়ী জয়দেবপুর থানায় এ অভিযোগ দায়ের করেন।
সংশ্লিষ্ট গরু ব্যবসায়ীরা জানান, রাজশাহী থেকে গতকাল বুধবার রাত আটটার দিকে ১৯টি গরু নিয়ে ট্রাকে করে নোয়াখালীর উদ্দেশে রওনা দেন তাঁরা। ট্রাকটি আজ বৃহস্পতিবার ভোরে ঢাকা বাইপাস সড়কের গাজীপুরের মীরের বাজার এলাকায় পৌঁছালে একটি পিকআপ এসে ট্রাকটির গতিরোধ করে। এ সময়ে পিকআপ থেকে ১০-১২ জন দুর্বৃত্ত দেশীয় অস্ত্রের মুখে জিম্মি করে ট্রাকের চালক, হেলপার, ও ট্রাকে চার ব্যবসায়ীকে হাত পা বেঁধে ওই পিকআপে ওঠায়। এরপর ছিনতাইকারীরা গরু ব্যবসায়ীদের কাছ থেকে ৩০ হাজার টাকা, পাঁচটি মোবাইল ফোনের সেট ছিনিয়ে নেয় এবং গরুসহ ট্রাকটি ছিনতাই করে। যাওয়ার সময় ​দুর্বৃত্তরা ব্যবসায়ীদের ও ট্রাকের চালক ও হেলপারকে হাত-পা বাঁধা অবস্থায় স্থানীয় রাজেন্দ্রপুর জঙ্গলে ফেলে যায়। পরে আজ বৃহস্পতিবার সকালে স্থানীয় লোকজন তাঁদের উদ্ধার করে। জয়দেবপুর থানার ডিউটি অফিসার উপপরিদর্শক (এসআই) মো. হাশেম জানান, উদ্ধার হওয়া ছয়জন থানা হেফাজতে রয়েছে। তাঁরা ১৯টি গরুসহ ট্রাক ছিনতাই হওয়ার অভিযোগ করেছে।
