
 
চা না দেওয়ার কারণে নাটোরে তিন ভাইকে গরম পানি দিয়ে ঝলসে দিয়েছেন ছাত্রলীগের নেতা-কর্মীরা। এ সময় চায়ের দোকান ভাঙচুরও করেছেন তাঁরা। আজ বৃহস্পতিবার দুপুর ১২টার দিকে নাটোর এন এস সরকারি কলেজের মূল ফটকের সামনে এ ঘটনা ঘটে।
ঝলসে যাওয়া তিনজন হলেন শহরের বড়গাছা এলাকার হাফিজুর রহমানের ছেলে রুস্তম আলী (২৮), মোস্তফা হোসেন (৩২) ও ইদুল হোসেন (১৭)। তাঁরা তিনজন সহোদর। তাঁদের নাটোর সদর হাসপাতালে প্রাথমিক চিকিৎসা দেওয়া হয়েছে।
পুলিশ ও প্রত্যক্ষদর্শী সূত্রে জানা গেছে, দুপুর ১২টার দিকে এন এস সরকারি কলেজ ছাত্রলীগের সাধারণ সম্পাদক শাহারিয়ার রহমান রিয়ন কলেজের মূল ফটকের সামনে একটি চায়ের দোকানে বসেছিলেন। তিনি পাশের দোকানদার মোস্তফা হোসেনকে চা দিতে বলেন। কিন্তু মোস্তফা অন্য দোকানে চা দিতে অসম্মতি জানান। এ সময় শাহারিয়ারের নেতৃত্বে ছাত্রলীগের কর্মীরা ওই দোকানে হামলা চালিয়ে ভাঙচুর করেন। পরে চায়ের কেটলিতে থাকা ফুটন্ত গরম পানি ওই তিন সহোদরের গায়ে ঢেলে দেন। এতে তাঁরা ঝলসে যান। তাঁদের হাসপাতালে নেওয়া হয়। এ ঘটনার জের ধরে স্থানীয় লোকজনের সঙ্গে ছাত্রলীগের নেতা-কর্মীদের পাল্টাপাল্টি ধাওয়ার ঘটনা ঘটে। খবর পেয়ে সদর থানার পুলিশ ও জেলা ছাত্রলীগের নেতা-কর্মীরা ঘটনাস্থলে পৌঁছে পরিস্থিতি শান্ত করেন।
নাটোর সদর থানার আবাসিক চিকিৎসা কর্মকর্তা (আরএমও) আবুল কালাম আজাদ বলেন, আহত ব্যক্তিদের শরীরের কিছু কিছু জায়গা ঝলসে গেছে। প্রাথমিক চিকিৎসা দেওয়ার পর তাঁরা বাড়ি চলে গেছেন।
ঘটনার সত্যতা নিশ্চিত করে এন এস কলেজ ছাত্রলীগের সভাপতি শাহাদৎ হোসেন রাজীব বলেন, ছাত্রলীগের নেতা-কর্মীদের ওপর শিবিরের নির্যাতনের প্রতিবাদে কলেজে একটি প্রতিবাদ মিছিল হয়। মিছিল শেষে নেতা-কর্মীরা চা খাওয়ার জন্য মূল ফটকের সামনে বসে ছিলেন। এ সময় দোকানদার চা না দেওয়ায় তাঁরা ক্ষিপ্ত হয়ে এ ঘটনা ঘটিয়েছেন। কলেজ ছাত্রলীগের সাধারণ সম্পাদকও গরম পানিতে আহত হয়েছেন।
এ ব্যাপারে সদর থানার ভারপ্রাপ্ত কর্মকর্তা (ওসি) মশিউর রহমান বলেন, বর্তমানে পরিস্থিতি শান্ত রয়েছে। এ ঘটনায় থানায় কেউ লিখিত অভিযোগ দেননি। অভিযোগ পেলে ব্যবস্থা নেওয়া হবে।
