
গত ২৫ অক্টোবর ২০১৪, প্রথম আলোর আয়োজনে ‘অ্যাকাউন্ট্যান্সিতে নৈতিকতা ও দায়বদ্ধতা’ শীর্ষক গোলটেবিল বৈঠক অনুষ্ঠিত হয়। অনুষ্ঠানে উপস্থিত আলোচকদের বক্তব্য সংক্ষিপ্ত আকারে এই ক্রোড়পত্রে প্রকাশিত হলো।সহযোগিতায়: এসিসিএ (দ্য অ্যাসোসিয়েশন অব চার্টার্ড সার্টিফাইড অ্যাকাউন্ট্যান্টস)আলোচনায় সুপারিশ  রাষ্ট্রীয় কাঠামো, প্রতিষ্ঠানের মালিক, অংশীদারগণ ও হিসাব পেশার সঙ্গে সংশ্লিষ্ট কর্মকর্তাদের দেশের হিসাবসংক্রান্ত সার্বিক নৈতিকতার পরিবেশ উন্নয়নে কাজ করতে হবে একজন নীতি-নৈতিকতাসম্পন্ন মানুষ কখনো মালিকের অনিয়মকে মেনে নেবে না। এ জন্য মানবসম্পদ অত্যন্ত জরুরি আমাদের একটি আর্থিক প্রতিবেদন আইন ও কাউন্সিল অত্যন্ত প্রয়োজন। কোম্পানি আইনে জরিমানা ও জেলের ব্যবস্থা আছে। কিন্তু এর প্রয়োগ হয় না। দায়বদ্ধতা থেকেই জনস্বার্থের বিষয়গুলোকে সবার সামনে আনতে হবে।আলোচনাআব্দুল কাইয়ুম: অ্যাকাউন্ট্যান্সিতে নৈতিকতা যেকোনো দেশের অর্থনৈতিক বিকাশে গুরুত্বপূর্ণ। ব্যবসার প্রকৃত চিত্র তুলে ধরতে হিসাবরক্ষকদের নৈতিক দায়িত্ব ও দায়বদ্ধতা রয়েছে। দেশের শেয়ারহোল্ডার, বিনিয়োগকারী, অংশীদারসহ সংশ্লিষ্ট সব কর্তৃপক্ষ তার ব্যবসাপ্রতিষ্ঠানের সঠিক আর্থিক অবস্থা জানতে চায়। কারণ, ব্যবসার সঠিক আর্থিক অবস্থা বিনিয়োগের ক্ষেত্রে সিদ্ধান্ত গ্রহণে গুরুত্বপূর্ণ ভূমিকা রাখে। কোনো কোম্পানি বা ব্যবসাপ্রতিষ্ঠানের সুনাম নির্ভর করে তার প্রকৃত আর্থিক তথ্যের ওপর।
সৎ ও নৈতিক হিসাররক্ষণ যেকোনো ব্যবসা ও দেশের ইতিবাচক ভাবমূর্তি গড়ে তোলে। আর্থিক প্রতিষ্ঠানের ব্যবসাসংক্রান্ত তথ্যে ভুল ও অনৈতিকতা বহির্বিশ্বে দেশের ভাবমূর্তি নষ্ট করে। দেশে বিনিয়োগ ও প্রবৃদ্ধি বাধাগ্রস্ত হয়। আলোচনায় এসব বিষয় আসবে। এখন আলোচনা করবেন তোফায়েল আহমেদ।
তোফায়েল আহমেদ: চার্টার্ড অ্যাকাউন্টিং ও কস্ট অ্যাকাউিন্টং আমাদের মন্ত্রণালয়ের বিষয়। আশা করি, সবাই নৈতিকতা ও দায়িত্বের সঙ্গে কাজটি করবেন। আজ স্বাধীনতার ৪৩ বছর পর আমরা অনেক কিছু অর্জন করেছি। আমি গ্রামের ছেলে। গ্রামের পরিবর্তন দেখলে অবাক হতে হয়। ভাবি কোথায় ছিলাম, কোথায় এলাম। একসময় গ্রামে ৭৫ শতাংশ কুঁড়েঘর ছিল। এখন সে দৃশ্য খুঁজে পাওয়া যাবে না। দেশে অনেক ব্যবসাপ্রতিষ্ঠান হয়েছে। হিসাবরক্ষণের দায়দায়িত্ব বেড়েছে। বিশ্বব্যাংক ও এডিবি বলেছে, এবার আমাদের প্রবৃদ্ধি হবে ৬ দশমিক ২ থেকে ৬ দশমিক ৪ শতাংশ। দশ বছর ধরে আমাদের জিডিপির প্রবৃদ্ধি ৬ শতাংশের ওপরে। আমাদের দারিদ্র্য কমেছে। সহস্রাব্দ লক্ষ্যমাত্রার অনেকগুলোই আমরা সময়ের আগে পূরণ করেছি। তৈরি পোশাকশিল্প আমাদের অর্থনীতিতে অবদান রাখছে। ব্যবসা–বাণিজ্যের সঠিক হিসাব রক্ষণের প্রয়োজন আছে। ১৯৭২ সালে বাংলাদেশের রপ্তানি ছিল ৩ দশমিক ৪৮ মিলিয়ন ডলার। আমাদের কোনো রিজার্ভ ছিল না। আজকে সেটা ৩০ দশমিক ১৯ বিলিয়ন ডলার। ইউরোপীয় ইউনিয়ন জিএসপি দেওয়ার কথা বলেছে। এটাও আমাদের অর্জন। ২০২১ সালে বাংলাদেশ মধ্যম আয়ের দেশ হবে। সে লক্ষ্যে পৌঁছাতে হলে নীতি-নৈতিকতা প্রয়োজন।
মহুয়া রশীদ: বাংলাদেশে এসিসিএর প্রতিনিধিত্ব করছি। এসিসিএ একটি বৈশ্বিক প্রতিষ্ঠন। এ প্রতিষ্ঠান অ্যাকাউন্ট্যান্সি শিক্ষা দেওয়ার মাধ্যমে বিশ্বে মানবসম্পদের উন্নয়ন করে। আজ থেকে ১১০ বছর আগে ১৯০৪ সালে এসিসিএর যাত্রা শুরু। বিশ্বের ৯১টি দেশে এর কার্যক্রম রয়েছে। সারা বিশ্বে এসিসিএর ছয় লাখের বেশি শিক্ষার্থী রয়েছে। আইফ্যাক (ইন্টারন্যাশনাল ফেডারেশন অব অ্যাকাউন্ট্যান্টস) বিশ্বের বিভিন্ন অ্যাকাউন্ট্যান্সি প্রতিষ্ঠানকে নিয়ন্ত্রণ করে। এসিসিএ আইফ্যাকের সদস্য। এসিসিএ সব সময় জনস্বার্থে কাজ করে। এর মাধ্যমে দেশে অর্থনীতির উন্নয়ন ঘটে। নৈতিকতা আমাদের পাঠক্রমের একটি অবিচ্ছেদ্য অংশ। বিশ্বের সব এসিসিএ শিক্ষার্থীকে নৈতিকতা পড়তে হয়। বিভিন্ন কারণে জনসাধারণের অ্যাকাউন্ট্যান্সির প্রতি আস্থা নষ্ট হয়েছে। আমাদের একটা জরিপে ৫৫ শতাংশ মানুষ হিসাবের প্রতি আস্থাহীনতার কথা বলেছে। এসিসিএ মানুষের আস্থা অর্জনে কাজ করে যাচ্ছে। এসিসিএ মনে করে, বিনিয়োগ ও অর্থনীতিতে আস্থাকে প্রতিষ্ঠিত করতে পেশাদার অ্যাকাউন্ট্যান্টদের কোনো বিকল্প নেই।
মো. কাউসার আলম: একটি প্রতিষ্ঠানে অর্থ পরিচালক বা প্রধান হিসাব কর্মকর্তা নৈতিকতা ও দায়বদ্ধতা অনুশীলনে গুরুত্বপূর্ণ ভূমিকা পালন করতে পারেন। তিনি ব্যবস্থাপনা কর্তৃপক্ষ ও পরিচালনা পর্ষদের খুব কাছাকাছি থাকেন। তিনি অর্থসংক্রান্ত যাবতীয় দায়িত্ব পালন করেন। তাঁর দায়িত্বের গুরুত্ব ও পরিধি প্রতিষ্ঠানজুড়ে। পেশাদার হিসাব কর্মকর্তারা তাঁদের সততা, জ্ঞান, দক্ষতা, নৈতিকতা ও দায়বদ্ধতা বাস্তবায়নে গুরুত্বপূর্ণ ভূমিকা পালন করতে পারেন। আমাদের দেশে কয়েকটি হিসাব পেশা নিয়ন্ত্রণকারী প্রতিষ্ঠান রয়েছে। এরা সবাই আইফ্যাক নামের একটি আন্তর্জাতিক হিসাব পেশা সংগঠনের সদস্য। আইফ্যাকের নিজস্ব নৈতিকতা কোড আছে। এর আলোকে আমাদের দেশের হিসাব পেশার প্রতিষ্ঠানগুলো নৈতিকতা কোড গঠন করেছে।  তাত্ত্বিকভাবে আমাদের দেশের হিসাব পেশার মানুষের মধ্যে নীতি–নৈতিকতার অভাব থাকার কথা নয়। পার্থক্য হয় প্রয়োগের সময়। একটি পরিবারে কর্তার আদর্শ ও নৈতিকতার মান সদস্যদের মধ্যে প্রতিফলিত হয়। একইভাবে রাষ্ট্রের নৈতিক মানের ওপর নির্ভর করে অন্য ক্ষেত্রে নৈতিকতার মান। আমি মনে করি, রাষ্ট্রীয় কাঠামো, প্রতিষ্ঠানের মালিক, অংশীদারগণ ও হিসাব পেশার সঙ্গে সংশ্লিষ্ট কর্মকর্তাদের দেশের হিসাবসংক্রান্ত সার্বিক নৈতিকতার পরিবেশ উন্নয়নে কাজ করতে হবে। এখানে সরকারের ব্যবসা নিয়ন্ত্রণকারী প্রতিষ্ঠানের ভূমিকা গুরুত্বপূর্ণ। একই সঙ্গে ব্যবসার মালিক ও অংশীদারদের নৈতিকভাবে ব্যবসা পরিচালনার মানসিকতা দেখাতে হবে। নৈতিকভাবে ব্যবসা পরিচালনা করতে গেলে অনেক সময় ব্যয় বেড়ে যায়। তবে টেকসই ব্যবসার জন্য এ ব্যয় মেনে নিতে হবে।
শওকত হোসেন: পৃথিবীর সৃষ্টি ও সভ্যতার সঙ্গে হিসাব শুরু হয়েছে। একসময় মানুষের সাধারণ আয়-ব্যয়ের হিসাবই আজকের আধুনিক অ্যাকাউন্ট্যান্সি। আমরা সবাই আইফ্যাকের সদস্য। অ্যাকাউন্ট্যান্সিতে আইফ্যাকের নৈতিকতা ও দায়বদ্ধতার বিষয়টি আমরা মেনে চলি। দক্ষিণ এশিয়ার সবগুলো দেশে একই ধরনের নৈতিকতা ও দায়বদ্ধতার বিষয়টি চালু করার বিষয়ে চিন্তা হচ্ছে। দেশে যেসব কোম্পানি অনিয়ম করছে আমি দায়িত্ব নেওয়ার পর তাদের বিরুদ্ধে ব্যবস্থা নিচ্ছি। কোনো কোনো কোম্পানিকে দুই থেকে তিন বছর সাসপেন্ড কেরছি। ৫০ হাজার থেকে দুই-তিন লাখ টাকা জরিমানা করছি। আমাদের ওয়েবসাইটে গেলে এসব বিষয়ে জানতে পারবেন।কারও কারও গোড়া থেকেই নৈতিক স্খলন থাকে। তাদের ঠিক করা কিছুটা কঠিন। কোনো না কোনোভাবে এরা দুই নম্বরি পথ বের করে ফেলে। যারা আমাদের নিয়ম অনুসারে হিসাব রাখে তাদের পুরস্কৃত করি। আইফ্যাকের নিয়ম অনুসারে শিক্ষার্থীদের নৈতিকতা ও দায়বদ্ধতার ওপর গুরুত্বসহকারে শিক্ষা দেওয়া হয়। দেশে ৩২৫টি পাবলিক লি. কোম্পানি আছে। ঢাকা ও চিটাগাং স্টক এক্সচেঞ্জের বাইরেও অনেক ব্যবসাপ্রতিষ্ঠান আছে। তাদের দেখার কেউ নেই। আয়কর বিভাগ থেকে তাদের অনিয়মের বিষয়ে আমাদের কাছে তথ্য আসে। আমরা তখন ব্যবস্থা নিই। ব্যবসায়ে নৈতিকতা থাকলে কর্মচারী ও হিসাববিদেরা শান্তিতে ঘুমাতে পারেন। কোনো কোনো প্রতিষ্ঠান তিনটি ব্যালেন্স শিট করে। একটি প্রকৃত, একটি লাভজনক ও একটি লোকসানি ব্যালেন্স শিট। প্রকৃতটা নিজের জন্য, লাভেরটা ব্যাংকের জন্য, লোকসানেরটা আয়কর বিভাগের জন্য। এমন ব্যবস্থা আমরা দেখে থাকি। তবে এসব বিষয়ে এখন ব্যবস্থা নিচ্ছি। ভবিষ্যতে হিসাবব্যবস্থায় আরও উন্নয়ন ঘটবে বলে আশা করি।
হায়দার আহমেদ খান: আমরা চার হাজার মধ্যম শ্রেণির ব্যবসাপ্রতিষ্ঠানের সঙ্গে কাজ করি। আমাদের চার হাজার সদস্য আছে। প্রতিবছর সদস্যপদ নবায়ন করি। নতুন সদস্যও নিয়ে থাকি। ২৪টি স্ট্যান্ডিং কমিটির মাধ্যমে ভোক্তা অধিকার থেকে শুরু করে সব ধরনের তদারক করা হয়। সরকারের নিয়ম-নীতি সম্পূর্ণরূপে পরিপালন করলে আমরা সদস্যপদ দিই। আমরা অনুভব করেছি, সমাজে ব্যবসায়ীদের একটা গুরুত্বপূর্ণ ভূমিকা আছে। আমরা আমাদের সদস্যদের বিভিন্ন সভা ও কর্মশালার মাধ্যমে ব্যবসায়ে নৈতিকতার বিষয়ে আলোচনা করছি। ব্যবসায়ীদের অনিয়মের একটা প্রধান কারণ কর। কর ফাঁকি দেওয়ার জন্যই তিনটি ব্যালেন্স শিট হয়। মনে করি, একজন ব্যবসায়ীর আয় দশ হাজার টাকা, ব্যয় ছয় হাজার টাকা, লাভ চার হাজার টাকা। আয়কর কর্মকর্তা বলবে তোমার লাভ ১২ হাজার টাকা, খরচ পাঁচ হাজার টাকা, কর দিতে হবে সাত হাজার টাকার ওপর। এই আচরণে ব্যবসায়ীরা ক্ষতিগ্রস্ত হলেন। এখন যদি কারও আয় হয় ১৫ হাজার টাকা, সে শুরুতেই দেখাবে ১০ হাজার টাকা। কারও ব্যয় হয় আট হাজার টাকা, সে হিসাবে দেখাবে ১২ হাজার টাকা। এই টাকাটা বেআইনি না। এটা অপ্রদর্শিত টাকা। আয়কর বিভাগের কিছু কর্মকর্তা–কর্মচারীর অনাকাঙ্ক্ষিত আচরণের জন্য ব্যবসায়ীরা এমন করেন। আয়কর বিভাগকে এদিকে গুরুত্বের সঙ্গে ভাবতে হবে। আয়কর দেওয়ার বিষয়টি সহজ এবং স্বচ্ছ না হলে মানুষ কখনো আয়কর দেওয়ার ক্ষেত্রে উৎসাহী হবে না। কেবল হিসাবের ক্ষেত্রে নীতি-নৈতিকতা ঠিক করতে গেলে এটা টেকসই হবে না। অন্যান্য সব ক্ষেত্রে নীতি-নৈতিকতা আনতে হবে। মানবসম্পদের উন্নয়ন খুব জরুরি। একজন নীতি-নৈতিকতাসম্পন্ন মানুষ কখনো মালিকের অনিয়মকে মেনে নেবে না। এ জন্য মানবসম্পদ অত্যন্ত জরুরি
মোহাম্মদ আবদুল মজিদ: আমাদের অর্থনৈতিক উন্নয়ন, জিডিপি (মোট দেশজ উৎপাদন) বৃদ্ধিসহ সব ক্ষেত্রে উন্নয়ন সমৃদ্ধির জন্য হিসাবের নৈতিকতা ও দায়বদ্ধতা জরুরি। ২০২১ সালের মধ্যে মধ্যম আয়ের দেশ হতে হলে নৈতিকতা ও দায়বদ্ধতাকে গুরুত্ব দিতেই হবে। আমাদের কাজকর্মের মধ্যে একধরনের বিশ্বাস ও আস্থার প্রতিফলন থাকতে হবে। গণতন্ত্র একটা আস্থা ও বিশ্বাসের বিষয়। আমাদের একটি আর্থিক প্রতিবেদন আইন ও কাউন্সিল অত্যন্ত প্রয়োজন। ২০০৮ সালে তত্ত্বাবধায়ক সরকারের সময় এটা পাস হয়েছিল। ২০০৯ সালে এ আইন বাদ দেওয়া হয়। এখন আবার এটি পাস হওয়ার সম্ভাবনা তৈরি হয়েছে। আইনটি পাস হলে যেন ঠিকভাবে এটি কাজ করে, সেটা আমরা আশা করি। আরেকটি বিষয় দেখতে হবে, সেটা হলো প্রাতিষ্ঠানিক অবস্থা। যেমন আইসিএবি (ইনস্টিটিউট অব চার্টার্ড অ্যাকাউন্ট্যান্টস) ও আইসিএমএসহ (ইনস্টিটিউট অব কস্ট অ্যান্ড ম্যানেজমেন্ট অ্যাকাউন্ট্যান্টস) যেসব প্রতিষ্ঠান অ্যাকাউন্ট্যান্ট ও অডিটর তৈরি করবে তাদের সক্ষমতা কতটুকু। এসব বিষয় গুরুত্বের সঙ্গে দেখতে হবে। নব্বইয়ের দশকে কয়টি কোম্পানি নিবন্ধিত হতো? আর এখন কত হয়? এসব কোম্পানির হিসাব প্রতিবেদন ঠিকভাবে দেখার মতো সক্ষমতা ও লোকবল সিকিউরিটিজ অ্যান্ড এক্সচেঞ্জ কমিশনের আছে কি? ব্যাংকের ক্ষেত্রেও একই অবস্থা। তাই হিসাব প্রতিবেদন যাঁরা ব্যবহার করবেন তাঁদের দক্ষতা ও জনবল না থাকলে হিসাবের স্বচ্ছতা ও দায়বদ্ধতা নিশ্চিত করা কঠিন হবে। আমি এনবিআরে থাকার সময় দুটো নামকরা অডিট ফার্মকে জেলে দিয়েছিলাম। তারা একটি ব্যাংকে আর্থিক অবস্থা অত্যন্ত ভালো দেখিয়ে হিসাব প্রতিবেদন দিয়েছিল। কিন্তু এনবিআরে দিয়েছিল অত্যন্ত দুর্বল করে। সব বিষয় সামগ্রিকতায় দেখতে হবে। বিচ্ছিন্নভাবে কাউকে ভালো হতে বললে সে ভালো হবে না। আমাদের সামাজিক ব্যবস্থায় নৈতিকতা ও মূল্যবোধ প্রতিষ্ঠা করতে হবে।
