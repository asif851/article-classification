
বাংলাদেশ জামায়াতে ইসলামী নাম পরিবর্তনের আট বছর পর এবার লোগো পরিবর্তন করল। তবে লোগো পরিবর্তনের জন্য দলের পক্ষ থেকে আনুষ্ঠানিক কোনো বক্তব্য পাওয়া যায়নি। ২০০৮ সালে রাজনৈতিক দল হিসেবে নিবন্ধন পাওয়ার জন্য ‘জামায়াতে ইসলামী বাংলাদেশ’ নাম পরিবর্তন করে ‘বাংলাদেশ জামায়াতে ইসলামী’ হয়। এর প্রায় আট বছর পরে তাদের লোগো পরিবর্তন করা হলো।নতুন লোগোটি জাতীয় পতাকার রং লাল-সবুজের আদলে করা হয়েছে। নতুন লোগোতে লাল রঙের অংশে বাংলাদেশ এবং সবুজ রঙের অংশে জামায়াতে ইসলামী লেখা আছে।লোগো পরিবর্তনের বিষয়টি আনুষ্ঠানিকভাবে না জানালেও আজ মঙ্গলবার এক প্রেস বিজ্ঞপ্তিতে নতুন লোগো যুক্ত করে গণমাধ্যমে বিবৃতি পাঠানো হয়েছে। এর আগে ২০১৫ সালের জানুয়ারিতে পুরোনো লোগো ব্যবহার করে প্রেস বিজ্ঞপ্তি ও বিবৃতি পাঠানো হতো। এ ছাড়া গত চার-পাঁচ মাস দলটি সাদা কাগজে বিবৃতি পাঠাত।
‘সম্প্রতি সংঘটিত হত্যাকাণ্ডের জন্য জামায়াত-শিবির দায়ী—স্বরাষ্ট্রমন্ত্রী আসাদুজ্জামান খান কামালের এই বক্তব্যের প্রতিবাদ জানিয়ে বাংলাদেশ জামায়াতে ইসলামীর কেন্দ্রীয় নির্বাহী পরিষদ সদস্য হামিদুর রহমান আযাদ আজ গণমাধ্যমে এক বিবৃতি পাঠান। ওই বিবৃতি যে কাগজে পাঠানো হয়েছে, তাতে নতুন লোগোটি ব্যবহার করা হয়েছে। জামায়াতে ইসলামীর কেন্দ্রীয় প্রচার বিভাগ থেকে পাঠানো আজকের বিবৃতিতে ‘এম আলম’ স্বাক্ষর করেছেন। জামায়াতে ইসলামীর আগের লোগোটি গাঢ় সবুজ রঙের ছিল। আগের লোগোটিতে দলটির প্রতীক দাঁড়িপাল্লা ছিল। কিন্তু এখনকার প্রতীকে তা নেই। এ ব্যাপারে জানতে বাংলাদেশ জামায়াতে ইসলামীর কেন্দ্রীয় প্রচার বিভাগের এম আলমের সঙ্গে মুঠোফোনে যোগাযোগের চেষ্টা করা হয়। তবে তিনি ফোন ধরেননি। জামায়াতে ইসলামীর কেন্দ্রীয় প্রচার বিভাগে মেইল করা হলেও মেইলের জবাব পাওয়া যায়নি।
