
স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, নকল ও ভেজাল ওষুধের বিরুদ্ধে আইন কঠোরভাবে প্রয়োগ করা হবে। অভিযানের বিরুদ্ধে ধর্মঘট করেও আইনের হাত থেকে বাঁচা যাবে না। শিগগির নকল ও ভেজাল ওষুধ তৈরি, বিপণন ও বিক্রির বিরুদ্ধে অভিযান চালানো হবে।
গতকাল বুধবার ঔষধ প্রশাসন অধিদপ্তরের কর্মকর্তাদের সঙ্গে মতবিনিময়কালে স্বাস্থ্যমন্ত্রী এ কথা বলেন।
স্বাস্থ্যমন্ত্রী বলেন, ভেজাল ওষুধের বিরুদ্ধে শিল্পমালিক, ব্যবসায়ীসহ জনগণকে সোচ্চার হতে হবে। ওষুধ রোগ প্রতিরোধক না হয়ে ব্যাধির কারণ হলে তা মেনে নেওয়া যায় না।
অনুষ্ঠানের শুরুতে অধিদপ্তরের মহাপরিচালক মে. জে. জাহাঙ্গীর হোসেন মল্লিক অধিদপ্তরের কাজ সম্পর্কে মন্ত্রীকে অবহিত করেন।
