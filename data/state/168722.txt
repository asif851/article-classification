
দেশে জঙ্গিবাদের প্রসার নিয়ে সবার মতো তরুণেরাও বেশ উদ্বিগ্ন। প্রথম আলোর জরিপে ৭২ শতাংশ তরুণ এ বিষয়ে নিজেদের উদ্বেগ জানিয়েছে। এর বিপরীতে ২৪ শতাংশ তরুণ বলেছে, জঙ্গিবাদ নিয়ে তারা উদ্বিগ্ন নয়। অর্থাৎ বিষয়টি নিয়ে নির্ভার তরুণের তুলনায় উদ্বিগ্ন তরুণের সংখ্যা তিন গুণ বেশি।
জরিপে জঙ্গিবাদ নিয়ে তরুণদের উদ্বেগের মাত্রা পাঁচটি শ্রেণিতে ভাগ করা হয়েছে। এগুলো হলো খুবই উদ্বিগ্ন, মোটামুটি উদ্বিগ্ন, তেমন উদ্বিগ্ন নয়, একেবারে উদ্বিগ্ন নয় ও নিশ্চিত নয়। উত্তরে ২৭ শতাংশ বলেছে, বিষয়টি নিয়ে তারা খুবই উদ্বিগ্ন। ৪৫ শতাংশ তরুণ নিজেদের মোটামুটি উদ্বেগের কথা জানিয়েছে। এই দুই শ্রেণি মিলে উদ্বিগ্ন তরুণদের সংখ্যা ৭২ শতাংশ।
জঙ্গিবাদ নিয়ে ৮ দশমিক ৩ শতাংশ তরুণ একেবারেই উদ্বিগ্ন নয় বলে জরিপে উঠে এসেছে। তেমন উদ্বিগ্ন নয় এমন তরুণের সংখ্যা কিছুটা বেশি, ১৬ শতাংশ। অর্থাৎ ২৪ শতাংশ তরুণ জঙ্গিবাদের উত্থান নিয়ে তেমন চিন্তিত নয়।
জরিপে মতামতদাতাদের একটি অংশের জঙ্গিবাদের উদ্বেগের মাত্রা নিয়ে কোনো ধারণা নেই। এমন তরুণের সংখ্যা ৪ শতাংশ। প্রাপ্ত তথ্য অনুযায়ী, পড়ালেখা করছে এমন তরুণদের মধ্যে জঙ্গিবাদের উদ্বেগ নিয়ে কোনো ধারণা না থাকার প্রবণতা কম। এই প্রবণতা ২৫ থেকে ৩০ বছর বয়সীদের মধ্যেও তুলনামূলকভাবে কম। আর ২০ থেকে ২৪ বছর বয়সী তরুণদের মধ্যে এ বিষয়ে ধারণা না থাকার প্রবণতা সবচেয়ে বেশি। ছেলে ও মেয়েদের মধ্যে এ বিষয়ে ধারণা প্রায় একই রকম।
বাংলাদেশের মতো জঙ্গিবাদ নিয়ে বিশ্বের অন্য দেশেও উদ্বেগের পরিমাণ ধারাবাহিকভাবে বাড়ছে। জঙ্গিবাদের উদ্বেগ নিয়ে যুক্তরাষ্ট্রভিত্তিক গবেষণা প্রতিষ্ঠান পিউ রিসার্চ ধারাবাহিকভাবে কয়েক বছর ধরে গবেষণা প্রকাশ করে আসছে। প্রতিষ্ঠানটির গবেষণার তথ্য বলছে, ২০১১ সালে ইসলামি জঙ্গিবাদ নিয়ে পশ্চিমা বিশ্ব ও মুসলিমপ্রধান দেশগুলোতে উদ্বেগের মাত্রা যতটা ছিল, ২০১৫ সালে এসে সেই উদ্বেগ দ্বিগুণ বেড়েছে। পিউ রিসার্চের গবেষণায় আরও দেখা গেছে, মুসলমান-অধ্যুষিত দেশগুলোতে ইসলামিক স্টেট (আইএস), আল-কায়েদা, তালেবানের মতো জঙ্গিগোষ্ঠীর কার্যক্রম সমর্থন করে এমন লোকের সংখ্যা খুবই কম। বিশেষ করে ইসলামের নামে আত্মঘাতী যেকোনো হামলাকে সবচেয়ে বেশি ঘৃণা করে মুসলিমরা।
