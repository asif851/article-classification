
গঠনতন্ত্র না মানায় বাংলাদেশ বিশ্ববিদ্যালয় শিক্ষক সমিতি ফেডারেশনের ‘প্রস্তাবিত’ নির্বাহী কমিটির সঙ্গে সম্পর্ক না রাখার সিদ্ধান্ত হয়েছে বলে সংবাদ বিজ্ঞপ্তিতে জানিয়েছে ঢাকা বিশ্ববিদ্যালয় শিক্ষক সমিতি। তবে সমিতির সভাপতি বলছেন, সিদ্ধান্ত এখনো হয়নি, পরবর্তী সভায় সিদ্ধান্ত নেওয়া হবে।
আজ বৃহস্পতিবার ঢাকা বিশ্ববিদ্যালয় ক্লাবে শিক্ষক সমিতির কার্যনির্বাহী পরিষদের সভা হয়। শিক্ষক সমিতির সভাপতি অধ্যাপক এ এস এম মাকসুদ কামাল এতে সভাপতিত্ব করেন। তিনি একই সঙ্গে শিক্ষক সমিতি ফেডারেশনের মহাসচিব।
ঢাকা বিশ্ববিদ্যালয় শিক্ষক সমিতির সাধারণ সম্পাদক অধ্যাপক রহমত উল্লাহ স্বাক্ষরিত এক সংবাদ বিজ্ঞপ্তিতে বলা হয়, ‘সভায় নির্বাহী পরিষদের সদস্যরা অনিয়মতান্ত্রিকভাবে গঠিত বাংলাদেশ বিশ্ববিদ্যালয় শিক্ষক সমিতি ফেডারেশনের নির্বাহী কমিটির সঙ্গে ঢাকা বিশ্ববিদ্যালয় শিক্ষক সমিতি কোনো সম্পর্ক রাখবে না বলে মত দেন। ফেডারেশনের গঠনতন্ত্র অনুসারে প্রত্যেক বিশ্ববিদ্যালয়ের নির্বাচিত শিক্ষক সমিতি থেকে তিনজন করে প্রতিনিধি ফেডারেশনে যোগ দেওয়ার কথা। কিন্তু ঢাকা বিশ্ববিদ্যালয় শিক্ষক সমিতিকে এ ব্যাপারে অবহিত না করেই গঠনতন্ত্র অমান্য করে ফেডারেশনের নতুন কার্যনির্বাহী কমিটি গঠন করা হয়। এমতাবস্থায় উপরিউক্ত সিদ্ধান্ত গ্রহণ করা হয়েছে।’
এ বিষয়ে অধ্যাপক মাকসুদ কামাল প্রথম আলোকে বলেন, ফেডারেশনের কমিটি চূড়ান্ত হয়নি। আর শিক্ষক সমিতিও সম্পর্ক ছিন্ন করার সিদ্ধান্ত নেয়নি। সম্পর্ক ছিন্নের পক্ষে মত দিয়েছে। পরবর্তী সভায় সিদ্ধান্ত নেওয়া হবে। আর ফেডারেশনের সভার বিষয়টি সমিতির সাধারণ সম্পাদককে ই-মেইলে জানানো হয়েছে। তিনি বলেন, তাঁর সঙ্গে আলোচনা না করেই এই বিজ্ঞপ্তি পাঠানো হয়েছে।
