
নীলফামারীতে ২০১৩ সালে বর্তমান সংস্কৃতিমন্ত্রী আসাদুজ্জামান নূরের গাড়িবহরে হামলার ঘটনায় আদালতে অভিযোগপত্র দিয়েছে পুলিশ। ওই সময় আওয়ামী লীগের চার নেতা-কর্মীসহ পাঁচজন নিহত হয়েছিলেন। আজ রোববার দুপুরে নীলফামারীর মুখ্য বিচারিক হাকিম আদালতে অভিযোগপত্র দাখিল করেন নীলফামারী সদর থানার উপপরিদর্শক (এসআই) মোস্তাফিজুর রহমান।
অভিযোগপত্রে বিএনপি-জামায়াতের ২০৭ জন নেতা-কর্মীর নাম দেওয়া হয়েছে। এর মধ্যে নীলফামারী জেলা জামায়াতের সহকারী সেক্রেটারি জেনারেল আবু হেলাল ও সদর উপজেলা জামায়াতের আমির খায়রুল আনামও রয়েছেন।
২০১৩ সালের ১৪ ডিসেম্বর জামায়াত-শিবিরের সহিংসতায় ক্ষতিগ্রস্ত নীলফামারীর বিভিন্ন স্থান পরিদর্শন শেষে শহরে ফিরছিলেন আসাদুজ্জামান নূর। রামগঞ্জ হাট এলাকায় তাঁর গাড়িবহরে হামলা চালান বিএনপি-জামায়াতের কর্মীরা। সে ঘটনায় আসাদুজ্জামান নূর রক্ষা পান। কিন্তু আওয়ামী লীগের চার নেতা-কর্মীসহ পাঁচজন নিহত হন। ওই ঘটনায় পুলিশ বাদী হয়ে একটি মামলা করে। রাশেদ চৌধুরী নামে নিহত হওয়া এক ব্যক্তির আত্মীয় আরও একটি মামলা করেন। দুটি মামলা একসঙ্গে তদন্ত করে পুলিশ। ঘটনার পর পুলিশ বিভিন্ন সময়ে বিএনপি-জামায়াতের ৬০ জন নেতা-কর্মীকে গ্রেপ্তার করে।
আরও পড়ুন: সহিংসতা নিহত আরও ১১
