
মিয়ানমারে সহিংসতার শিকার সাধারণ মানুষ যাতে আশ্রয় নিতে পারে, সে জন্য সীমান্ত খোলা রাখতে বাংলাদেশের প্রতি আহ্বান জানিয়েছে জাতিসংঘের উদ্বাস্তুবিষয়ক সংস্থা ইউএনএইচসিআর। গতকাল শুক্রবার এক বিবৃতিতে সংস্থাটি রাখাইন রাজ্যে সাধারণ মানুষের নিরাপত্তা নিশ্চিত করার জন্য মিয়ানমার সরকারের প্রতিও আহ্বান জানায়।
রাখাইন রাজ্যে সম্প্রতি মিয়ানমারের নিরাপত্তা বাহিনী সন্ত্রাসবিরোধী অভিযান শুরু করে। তবে এই অভিযানের নামে সেখানকার সংখ্যালঘু রোহিঙ্গা মুসলিম নাগরিকদের ওপর নিপীড়ন চলছে বলে অভিযোগ উঠেছে। অভিযান শুরুর পরপরই মিয়ানমার-সংলগ্ন সীমান্ত দিয়ে কয়েক দফায় রোহিঙ্গাদের কয়েকটি দল বাংলাদেশে প্রবেশের চেষ্টা করে। তবে প্রতিবারই সীমান্তরক্ষী বাহিনী বিজিবি তাদের ফেরত পাঠিয়ে দেয়। কক্সবাজারের নাফ নদী দিয়ে এবং টেকনাফ ও উখিয়ার স্থলসীমান্ত দিয়ে গত মঙ্গলবার থেকে গতকাল শুক্রবার রাত পর্যন্ত ৩১৭ জন রোহিঙ্গা বাংলাদেশে প্রবেশের চেষ্টা করে।ইউএনএইচসিআরের বিবৃতিতে রাখাইন রাজ্যে সাধারণ নাগরিকদের নিরাপত্তা নিয়ে গভীর উদ্বেগ প্রকাশ করা হয়। আইনের শাসন ও আন্তর্জাতিক আইনের প্রতি শ্রদ্ধা রেখে নিজ ভূখণ্ডের সাধারণ মানুষের সুরক্ষার জন্য মিয়ানমার সরকারের প্রতি আহ্বান জানানো হয়।ইউএনএইচসিআরের বিবৃতিতে বলা হয়, চলমান সেই অভিযানে অনেক মানুষ গৃহহারা হয়েছে। আক্রান্ত মানুষের জরুরি খাদ্য, চিকিৎসা ও আশ্রয় দরকার।বিবৃতিতে রাখাইন রাজ্যে ১ লাখ ৬০ হাজার মানুষের জন্য চলা মানবিক সহায়তা কর্মসূচি নতুন করে শুরু করার আহ্বান জানানো হয়। গত ৯ অক্টোবর থেকে এই সহায়তা কর্মসূচি বন্ধ করে দেওয়া হয়েছে।
