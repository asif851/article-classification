
জয়পুরহাট সদর উপজেলার পালী আদিবাসী পল্লিতে ঐতিহ্যবাহী খাটা কোবা বুড়ি কালীপূজা ও ঘোড়া নাচ মেলা অনুষ্ঠিত হয়েছে। জেলার আশপাশের বিভিন্ন গ্রাম ও নওগাঁ জেলার ধামুইরহাট, বদলগাছী, উপজেলা থেকে বিপুলসংখ্যক আদিবাসী নারী-পুরুষসহ বিভিন্ন সম্প্রদায়ের লোক ওই মেলায় অংশ নেয়।পালী গ্রামের আদিবাসী নেতা কার্তিক সিং তাঁর বাড়ির পাশে বিশাল এলাকাজুড়ে এই মেলার আয়োজন করেন। ৩২০ বছরের ঐতিহ্যবাহী এ মেলা উপলক্ষে গতকাল মঙ্গলবার পালী আদিবাসী পল্লিতে লেগেছিল আনন্দচ্ছটা। আদিবাসীদের বাড়িতে মেয়ে জামাইসহ আত্মীয়স্বজনেরা আসেন মেলা দেখতে। কালীপূজার তিন দিন পর প্রতিবছর বুড়ি কালীপূজা অনুষ্ঠিত হয়। এই পূজা উপলক্ষে প্রতিবছর পালী গ্রামে মেলা বসে। মেলায় আদিবাসী নাচ, গান ও প্রতীকী ঘোড়া বানিয়ে সেই ঘোড়ার নাচের আয়োজন করা হয়।
