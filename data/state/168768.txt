
রাজধানীর মতিঝিল এলাকায় কাভার্ড ভ্যানের ধাক্কায় এক রিকশারোহী মারা গেছেন। দুর্ঘটনায় আহত হয়েছেন রিকশাচালক। আজ মঙ্গলবার বিকেল সাড়ে পাঁচটার দিকে মতিঝিলের বিদ্যুত্ উন্নয়ন বোর্ডের সামনের সড়কে এ দুর্ঘটনা ঘটে। তবে নিহত ও আহত কারও পরিচয় জানা যায়নি।
প্রত্যক্ষদর্শী ও পুলিশ জানায়, কাভার্ড ভ্যানটি মতিঝিলের শাপলা চত্বর থেকে ইত্তেফাক মোড়ের দিকে যাচ্ছিল। এ সময় হঠাত্ একজন পথচারী বিদ্যুত্ উন্নয়ন বোর্ডের সামনের সড়ক পার হচ্ছিলেন। তখন ওই পথচারীকে বাঁচাতে গিয়ে কাভার্ড ভ্যানটি রিকশাটিকে ধাক্কা দেয়। এতে রিকশার আরোহী (৫২) মারা যান এবং রিকশার চালক আহত হন। তাঁকে ঢাকা মেডিকেল কলেজ হাসপাতালে নেওয়া হয়েছে।
মতিঝিল থানার পুলিশের ভ্রাম্যমাণ পরিদর্শক (পিআই) শেখ আবুল বাশার জানিয়েছেন, নিহত ও আহত কারও পরিচয় জানা যায়নি। কাভার্ড ভ্যানটি আটক করা হলেও চালক পালিয়ে গেছেন বলে জানান তিনি।
