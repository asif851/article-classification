
নেতা-কর্মীরা নিজেদের দায়িত্ব পালন করলে ছয় মাসের মধ্যে তারেক রহমানকে ফিরিয়ে আনা সম্ভব বলে মন্তব্য করেছেন বিএনপির নেতারা। তাঁরা এ-ও বলেছেন, তারেক রহমান এলে আরেকজন চলে যাবেন।তারেক রহমানের নবম কারামুক্তি দিবস উপলক্ষে গতকাল শনিবার বিকেলে রাজধানীর ইঞ্জিনিয়ার্স ইনস্টিটিউশন মিলনায়তনে এক আলোচনা সভায় বিএনপির নেতারা এসব কথা বলেন।দলের স্থায়ী কমিটির সদস্য খন্দকার মোশাররফ হোসেন বলেন, সরকার তারেক রহমানকে ভয় পায়, কারণ তিনি বিএনপির ভবিষ্যৎ কান্ডারি। খালেদা জিয়াকে ভয় পায়, কারণ তিনি রাস্তায় নেমে ডাক দিলে গণ-অভ্যুত্থান সৃষ্টি হয়ে যেতে পারে।খন্দকার মোশাররফ বলেন, ‘যখন খালেদা জিয়ার নেতৃত্বে স্বৈরাচারী সরকারের পতন ঘটিয়ে সুষ্ঠু নির্বাচনের মাধ্যমে একটি সরকার প্রতিষ্ঠিত হবে, সেদিনই তারেক রহমান বীরের বেশে দেশে আসবেন।’স্থায়ী কমিটির আরেক সদস্য মির্জা আব্বাস বলেন, অনেকে বলে বিএনপি অগোছালো, কথাটা পুরোপুরি ঠিক না। সরকারের অত্যাচারে বিএনপি সংগঠিত হতে পারছে না। এ সরকার মানুষ খায়। তারা রক্ত আর জেল ছাড়া কিছু বোঝে না। তিনি বলেন, অত্যাচার করে বিএনপিকে সাময়িকভাবে দুর্বল করা যাবে, একেবারে নিঃশেষ করা যাবে না। বিএনপি আবার ঘুরে দাঁড়াবে, আবার ক্ষমতায় আসবে।এর আগে দলের ভাইস চেয়ারম্যান মো. শাহজাহান বলেছিলেন, ‘আমরা যদি আমাদের দায়িত্ব পালন করতে পারি, তাহলে ছয় মাসের মধ্যে তারেক রহমানকে আনা সম্ভব। আর উনি (তারেক) এলে আরেকজন চলে যাবেন।’ তিনি কারও নাম উল্লেখ করেননি।এ বক্তব্যের রেশ টেনে মির্জা আব্বাস বলেন, ‘শাহজাহান বলেছেন তারেক রহমান এলে একজন পালিয়ে যাবেন। আমি বলি, পালাবেন কেন? বিচার মোকাবিলা করবেন। তবে আপনারা যেভাবে করছেন সেভাবে নয়, নিরপেক্ষ বিচার হবে।’মো. শাহজাহান বলেন, সালাউদ্দিন কাদের চৌধুরীর ছেলেকে তাঁর মায়ের পাশ থেকে বাজপাখির মতো তুলে নেওয়া হলো। আজ পর্যন্ত তাঁর কোনো খবর নেই। ফাঁসির আসামির সন্তানকেও অপহরণ করতে হবে, এটা বোধ হয় বাংলাদেশ ছাড়া আরও কোথাও নেই।বিএনপির ভাইস চেয়ারম্যান হারুন আল রশীদের সভাপতিত্বে আলোচনা সভায় আরও বক্তব্য দেন ভাইস চেয়ারম্যান আমিনুল হক, এ জেড এম জাহিদ হোসেন, শামসুজ্জামান দুদু, আহমেদ আজম খান, জয়নাল আবেদীন, চেয়ারপারসনের উপদেষ্টা সুকোমল বড়ুয়া প্রমুখ।
