
৭, ৮ ও ৯ ডিসেম্বর অনুষ্ঠেয় খুলনা বিশ্ববিদ্যালয়ের ২০১৩-১৪ শিক্ষাবর্ষের প্রথম বর্ষের ভর্তি পরীক্ষা স্থগিত ঘোষণা দেওয়া হয়েছে। গত মঙ্গলবার বিকেলে বিশ্ববিদ্যালয়ের কেন্দ্রীয় ভর্তি কমিটির এক সভায় এ সিদ্ধান্ত হয়।বিশ্ববিদ্যালয়ের উপাচার্য মোহাম্মদ ফায়েক উজ্জামানের সভাপতিত্বে ওই সভায় কমিটির সদস্য বিভিন্ন স্কুলের ডিনরা, চারুকলা ইনস্টিটিউটের পরিচালক ও রেজিস্ট্রার উপস্থিত ছিলেন। ভর্তি পরীক্ষার পরিবর্তিত তারিখ ও সময় যথাসময়ে জানানো হবে।এদিকে অবরোধের কারণে পটুয়াখালী বিজ্ঞান ও প্রযুক্তি বিশ্ববিদ্যালয়ে ২০১৩-১৪ শিক্ষাবর্ষের প্রথম সেমিস্টার স্নাতক (সম্মান) শ্রেণীর ভর্তি পরীক্ষা ৬ ডিসেম্বর শুক্রবারের পরিবর্তে ১৭ ডিসেম্বর মঙ্গলবার অনুষ্ঠিত হবে। বিশ্ববিদ্যালয়ের জনসংযোগ ও প্রকাশনা বিভাগের উপপরিচালক মাহাফুজুর রহমান স্বাক্ষরিত এক প্রেস বিজ্ঞপ্তিতে জানানো হয়, গত মঙ্গলবার দুপুরে বিশ্ববিদ্যালয় সম্মেলনকক্ষে ভর্তি পরীক্ষা কমিটির সভাপতি ও উপাচার্য মো. শামসুদ্দীনের সভাপতিত্বে কমিটির এক সভায় এ সিদ্বান্ত হয়। তবে ভর্তি পরীক্ষার সময় ও ভর্তি-সংক্রান্ত নিয়মাবলি অপরিবর্তিত থাকবে।
