
আসন্ন পৌরসভা নির্বাচনে সরকার হস্তক্ষেপ করবে না বলে আশ্বস্ত করেছেন সড়ক পরিবহন ও সেতুমন্ত্রী ওবায়দুল কাদের। আজ বৃহস্পতিবার সকালে নারায়ণগঞ্জ শহরের চর সৈয়দপুর এলাকায় প্রস্তাবিত তৃতীয় শীতলক্ষ্যা সেতুর স্থান পরিদর্শন শেষে সাংবাদিকদের তিনি এ কথা বলেন।
মন্ত্রী বলেন, নির্বাচনী আচরণবিধি যাতে কেউ লঙ্ঘন না করে সে জন্য সারা দেশে দলীয় জনপ্রতিনিধি ও সব পর্যায়ের নেতাদের প্রধানমন্ত্রীর পক্ষ থেকে কঠোর নির্দেশনা দেওয়া হয়েছে। এ ছাড়া মহাসড়কে বঙ্গবন্ধু ও প্রধানমন্ত্রীর ছবি ব্যবহার করে যেসব বিলবোর্ড, ব্যানার ও ফেস্টুন সাঁটানো হয়েছে, সেগুলো সরিয়ে নেওয়ার নির্দেশ দেওয়া হয়েছে।
ওবায়দুল কাদের বলেন, আগামী মে মাসে শহরের সৈয়দপুর-বন্দর উপজেলার মদনগঞ্জ পয়েন্টে ‘তৃতীয় শীতলক্ষ্যা’ সেতুর নির্মাণকাজ শুরু হবে। সেতুর দরপত্র প্রক্রিয়া চলছে।
এ সময় মন্ত্রীর সঙ্গে উপস্থিত ছিলেন সড়ক ও জনপথ অধিদপ্তরের নারায়ণগঞ্জ বিভাগীয় কর্মকর্তারা।
