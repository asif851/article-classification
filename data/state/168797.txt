
প্রবাসী শ্রমিকদের অধিকার সুরক্ষার জন্য আন্তর্জাতিক প্রতিষ্ঠানগুলোকে সক্রিয় হওয়ার অনুরোধ জানিয়েছেন প্রবাসীকল্যাণ ও বৈদেশিক কর্মসংস্থানমন্ত্রী নুরুল ইসলাম। তিনি বলেন, দরিদ্র মানুষগুলো ভাগ্য বদলানোর আশায় বিদেশে কাজ করতে যান। কাজেই তাঁদের অধিকারগুলো যেন লঙ্ঘিত না হয়, সে জন্য মধ্যপ্রাচ্যসহ সর্বত্র আন্তর্জাতিক প্রতিষ্ঠানগুলোর কাজ করা উচিত।
অস্ট্রেলিয়ার নিউ সাউথ ওয়েলস বিশ্ববিদ্যালয়ের আইন অনুষদের অধীন ডিপ্লোম্যাসি ট্রেনিং প্রোগ্রামের (ডিটিপি) নির্বাহী পরিচালক প্যাট্রিক আর্লে আজ বৃহস্পতিবার সকালে মন্ত্রণালয়ে মন্ত্রীর সঙ্গে সাক্ষাৎ করতে গেলে মন্ত্রী এই আহ্বান জানান। পরে মন্ত্রী ডিটিপির কর্মশালায় অংশগ্রহণকারী বিভিন্ন প্রতিষ্ঠানের প্রতিনিধিদের সঙ্গে কথা বলেন।
প্রবাসীকল্যাণ ও বৈদেশিক কর্মসংস্থানমন্ত্রী বলেন, বাংলাদেশ থেকে যাঁরা বিদেশে যান, তাঁদের বেশির ভাগই সাধারণ মানুষ। অনেক সময় তাঁদের সঙ্গে যথাযথ আচরণ করা হয় না। এ ব্যাপারে সবার কাজ করা উচিত।
ডিটিপির নির্বাহী পরিচালক প্যাট্রিক আর্লে বলেন, ১৯৮৯ সালে ডিটিপি প্রতিষ্ঠিত হয়। ডিটিপি মধ্যপ্রাচ্যের শ্রমিকদের মানবাধিকার নিশ্চিত করার জন্য সরকার ও নাগরিক সমাজের প্রতিনিধিদের প্রশিক্ষণ দেয়। বাংলাদেশেও এই কাজটি হচ্ছে। সর্বজনীন মানবাধিকার ঘোষণা, জাতিসংঘের আইন, শ্রম আইন—এগুলো কীভাবে প্রবাসীদের অধিকার রক্ষা করতে পারে, ডিটিপি প্রশিক্ষণার্থীদের সেটা শেখাচ্ছে। অনুষ্ঠানে উপস্থিত ঢাকা বিশ্ববিদ্যালয়ের আন্তর্জাতিক সম্পর্ক বিভাগের অধ্যাপক ও অভিবাসন-বিষয়ক গবেষণা সংস্থা রামরুর সমন্বয়ক সি আর আবরার বলেন, দেশে হোক বা বিদেশে হোক, প্রবাসী শ্রমিকদের মানবাধিকার নিশ্চিত করতে হবে।
অনুষ্ঠানে প্রবাসীকল্যাণ ও বৈদেশিক কর্মসংস্থান মন্ত্রণালয়ের অতিরিক্ত সচিব আজহারুল ইসলাম, যুগ্ম সচিব মোহসিন চৌধুরী, ব্র্যাকের কর্মকর্তা পারভেজ সিদ্দিকী প্রমুখ উপস্থিত ছিলেন।
