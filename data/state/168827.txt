
সরকারে সহায়তায় বাংলাদেশে হাজার হাজার মণ্ডপে দুর্গাপূজা অনুষ্ঠিত হচ্ছে বলে মন্তব্য করেছেন বাংলাদেশে নিযুক্ত ভারতের হাইকমিশনার পঙ্কজ সরন। আজ বৃহস্পতিবার সন্ধ্যায় টাঙ্গাইলের মির্জাপুরে রণদা প্রসাদ সাহার পূজামণ্ডপ পরিদর্শনে এসে স্থানীয় সাংবাদিকদের কাছে তিনি এ মন্তব্য করেন।
পঙ্কজ সরন বলেন, বাংলাদেশের সব সম্প্রদায়ের উৎসব সুন্দরভাবে পালিত হচ্ছে। সরকারে সহায়তায় এ দেশে হাজার হাজার মণ্ডপে পূজা অনুষ্ঠিত হচ্ছে।ভারতের হাইকমিশনার বলেন, ভারতীয় ভিসা পদ্ধতি সহজ করার প্রচেষ্টা চলছে। আগামী জানুয়ারি মাসে এ প্রক্রিয়াটি আরও সহজ হবে। এ ছাড়া ইতিমধ্যে শুধু পর্যটক ভিসা ছাড়া অন্য সব ধরনের ভিসার ক্ষেত্রে ই-টোকেন ও ভিসার জন্য নির্ধারিত সাক্ষাতের সময় বাদ দেওয়া হয়েছে। তা ছাড়া বাংলাদেশের পর্যটকসহ অন্যান্য ভিসাধারীদের ইচ্ছামতো ভারতে প্রবেশের ক্ষেত্রে এক সীমানা দিয়ে প্রবেশ ও অন্য সীমানা দিয়ে বের হওয়ার বিষয়টিও বিবেচনা করা হবে বলে তিনি জানান।এর আগে কুমুদিনী চত্বরে পৌঁছালে কুমুদিনী কল্যাণ সংস্থার ব্যবস্থাপনা পরিচালক রাজীব প্রসাদ সাহা পঙ্কজ সরনকে স্বাগত জানান। এরপর তিনি ভারত সরকারের সহায়তায় নির্মিত কুমুদিনী হাসপাতালের পয়োনিষ্কাশন পদ্ধতি, পয়নিষ্কাশন ব্যবস্থা প্রকল্প এবং দূষিত পানি বিশুদ্ধকরণ প্রকল্পের ভিত্তিপ্রস্তর স্থাপন ও উদ্বোধন ফলক উন্মোচন করেন। এ সময় কুমুদিনী কল্যাণ সংস্থার ব্যবস্থাপনা পরিচালক রাজীব প্রসাদ সাহা, কুমুদিনী হাসপাতালের পরিচালক দুলাল চন্দ্র পোদ্দার উপস্থিত ছিলেন।পরে পঙ্কজ সরন ভারতেশ্বরী হোমস ও ঐতিহ্যবাহী দানবীর রণদা প্রসাদ সাহার পূজামণ্ডপ পরিদর্শন করেন। সেখানে তিনি ভারতেশ্বরী হোমসের ছাত্রীদের পরিবেশনায় মনোজ্ঞ সাংস্কৃতিক অনুষ্ঠান উপভোগ করেন।এদিকে পূজামণ্ডপ পরিদর্শনের জন্য দেশি-বিদেশি পর্যটকেরা কুমুদিনী চত্বরে ভিড় করেন। এর মধ্যে স্থানীয় সাংসদ মো. একাব্বর হোসেন, সাংসদ আবুল হাসানাত আবদুল্লাহ, টাঙ্গাইল জেলা পরিষদের প্রশাসক ফজলুর রহমান খান, মির্জাপুর উপজেলা নির্বাহী কর্মকর্তা মো. মাসুম আহমেদ পূজামণ্ডপ পরিদর্শন করেন।
