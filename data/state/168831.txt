
ঢাকা মহানগর কমিটিকে ব্যর্থ কমিটি বলে মন্তব্য করেছেন বিএনপি চেয়ারপারসন খালেদা জিয়া। আজ সোমবার রাতে ঢাকা মহানগর কমিটির নেতাদের সঙ্গে এক বৈঠকে দলীয় চেয়ারপারসন খালেদা জিয়া এ মন্তব্য করেন।বৈঠকের একটি সূত্র জানায়, আগামী এক মাসের মধ্যে ওয়ার্ড, থানা এবং ঢাকা মহানগরের কমিটি গঠনের নির্দেশ দিয়েছেন খালেদা জিয়া। বর্তমান কমিটি ব্যর্থ তাই আগামী এক মাসের মধ্যে কমিটি করা হবে। নতুন, পুরানো এবং যারা সক্রীয় তাদের নিয়ে কমিটি গঠন করা হবে। বর্তমান কমিটির অনেকে বাদ পড়বেন বলেও তিনি জানান।বৈঠক শেষে ঢাকা মহানগর বিএনপির সদস্য সচিব আবদুস সালাম সাংবাদিকদের বলেন, কাউন্সিল করে আগামী এক মাসের মধ্যে ওয়ার্ড, থানা এবং ঢাকা মহানগরের কমিটি গঠনের নির্দেশ দিয়েছেন খালেদা জিয়া। আন্দোলন কর্মসূচিতে মাঠে না থাকার ব্যাপারে জানতে চাইলে চেয়ারপারসনকে জানানো হয়েছে, পুলিশের গুলি, মামলা এবং ক্ষমতাসীন দলের নেতা-কর্মীদের হামলার কারণে তারা পুরোপুরি মাঠে থাকতে পারেন নি। তবে তারা আন্দোলন, বিক্ষোভসহ নানা কর্মসূচিতে মাঠে থাকতে সর্বোচ্চ চেষ্টা করেছেন।বৈঠকে বিএনপির স্থায়ী কমিটির সদস্য আবদুল মঈন খান, আর এ গণি এবং ঢাকা মহানগরের থানা এবং ওয়ার্ড কমিটির নেতারা উপস্থিত ছিলেন।উল্লেখ্য, ২০১১ সালের ১৪ মার্চ সাদেক হোসেন খোকাকে আহ্বায়ক এবং আবদুস সালামকে বিএনপির সদস্য সচিব করে ঢাকা মহানগর কমিটি গঠন করা হয়।
