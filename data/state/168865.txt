
নিষিদ্ধঘোষিত জঙ্গি সংগঠন হিযবুত তাহ্রীরের একটি পোস্টার প্রকাশ করে ইংরেজি দৈনিক ডেইলি স্টার ওই সংগঠনটিকে মদদ দিচ্ছে—প্রধানমন্ত্রী শেখ হাসিনার এ অভিযোগ গণমাধ্যমের তথ্য জানানোর অধিকারের লঙ্ঘন বলে মনে করে সাংবাদিকদের আন্তর্জাতিক সংগঠন রিপোর্টারস উইদাউট বর্ডারস। প্যারিসভিত্তিক সংগঠনটি গত সোমবার এক বিবৃতিতে এ কথা বলেছে। পাশাপাশি ডেইলি স্টার-এর বিরুদ্ধে কোনো ব্যবস্থা না নিতেও আহ্বান জানিয়েছে সংগঠনটি।ডেইলি স্টার ১১ ফেব্রুয়ারি হিযবুত তাহ্রীরের একটি পোস্টার প্রকাশ করে। প্রধানমন্ত্রী শেখ হাসিনা ১৮ ফেব্রুয়ারি জাতীয় সংসদে বলেন, ‘হিযবুত তাহ্রীরের পোস্টার ছাপিয়ে যারা তাদের মদদ দিচ্ছে, তাদের বিরুদ্ধে ব্যবস্থা নেওয়া হবে।’এশিয়া-প্রশান্ত মহাসাগরীয় অঞ্চলের রিপোর্টারস উইদাউট বর্ডারসের প্রধান বেনজামিন ইসমাইল বলেন, ‘ডেইলি স্টার-এ প্রকাশিত ওই পোস্টারের জন্য অসামঞ্জস্য মাত্রায় প্রতিক্রিয়া হয়েছে। আমরা এর নিন্দা জানাই এবং পত্রিকাটির বিরুদ্ধে আইনি কোনো ব্যবস্থা না নেওয়ার অনুরোধ জানাই।’হিযবুত তাহ্রীরের পোস্টার প্রকাশ করায় মামলাও হয়েছে। ঢাকার একজন আইনজীবী ডেইলি স্টার-এর সম্পাদক ও প্রকাশক মাহফুজ আনাম, প্রধান বার্তা সম্পাদক সৈয়দ আশফাকুল হক ও প্রধান আলোকচিত্রী এস কে এনামুল হকের বিরুদ্ধে ওই মামলা করেন।
