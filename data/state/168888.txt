
রাজধানীর গাবতলী এলাকায় আজ মঙ্গলবার ছিনতাইকারীরা গুলি করে বহুজাতিক একটি কোম্পানির পরিবেশক প্রতিষ্ঠানের ১৭ লাখ টাকা ছিনিয়ে নিয়েছে বলে অভিযোগ পাওয়া গেছে।
এর আগে রাজধানীর হাইকোর্ট-সংলগ্ন কদম ফোয়ারা থেকে গত রোববার সন্ধ্যায় দুজনকে গুলি করে লক্ষাধিক টাকা ছিনতাইয়ের ঘটনা ঘটে।
বহুজাতিক কোম্পানি ইউনিলিভার বাংলাদেশ ঢাকা মহানগরের শ্যামলী অঞ্চলের পরিবেশক প্রতিষ্ঠান এরফান ট্রেডার্স গাবতলীর টার্মািনালের কাছে অবস্থিত। প্রত্যক্ষদর্শী ও পুলিশ সূত্র জানায়, আজ সকাল ১০টার দিকে এরফান ট্রেডার্সের ব্যবস্থাপক (প্রশাসন) আলী আহমেদ, হিসাবরক্ষক তোফাজ্জল হোসেনসহ চারজন প্রতিষ্ঠানটি থেকে ১৭ লাখ টাকা নিয়ে হেঁটে পাশের বেসরকারি একটি ব্যাংকে জমা দিতে যাচ্ছিলেন। তাঁরা ব্যাংকের প্রধান ফটকের কাছে যেতেই রাস্তায় থাকা ছিনতাইকারীদের একজন লোহার পাইপ দিয়ে ব্যবস্থাপকের হাতে আঘাত করে। এতে আলী আহমেদের হাত থেকে কালো কাপড়ের ব্যাগভর্তি টাকা পড়ে যায়। এ সময় ছিনতাইকারীরা টাকা ভর্তি ব্যাগ নিয়ে পালিয়ে যায়।
এরফান ট্রেডার্সের মালিক এস এ সিদ্দিক ওরফে সাজু প্রথম আলোকে বলেন, চিত্কার-চেঁচামেচি শুনে তিনি প্রতিষ্ঠান থেকে বেরিয়ে দেখেন ছিনতাইকারীরা এলোপাতাড়ি গুলি ছুড়ছে। এ সময় ওই এলাকায় আতঙ্ক ছড়িয়ে পড়ে। তবে হতাহতের কোনো ঘটনা ঘটেনি। ভয়ে কেউ এগিয়ে যেতে সাহস পাননি। কাছেই রাখা দুটি মোটর সাইকেলে উঠে ছয় ছিনতাইকারী পালিয়ে যায়।          
পুলিশের মিরপুর বিভাগের উপকমিশনার ইমতিয়াজ আহমেদ প্রথম আলোকে বলেন, প্রতিষ্ঠানটির ব্যবস্থাপক আলী আহমেদ বাদী হয়ে দারুসসালাম থানায় মামলা করেছেন। পুলিশের একাধিক দল ছিনতাইকারীদের গ্রেপ্তার ও ছিনতাই হওয়া টাকা উদ্ধারে চেষ্টা করছে।
