
চাঁদপুরের মতলব উত্তর উপজেলায় পঞ্চম ধাপের ইউনিয়ন পরিষদ (ইউপি) নির্বাচনে ১২ ইউনিয়নের মধ্যে নয়টিতেই চেয়ারম্যান পদে বিএনপির কোনো প্রার্থী নেই। বিএনপির দুজন চেয়ারম্যান পদপ্রার্থী আওয়ামী লীগের নেতা-কর্মীদের হুমকিতে এলাকাছাড়া। উপজেলা বিএনপি সূত্রে জানা গেছে, ফতেপুর পূর্ব, ফরাজীকান্দি ও জহিরাবাদ ইউনিয়নে চেয়ারম্যান পদে বিএনপির প্রার্থী রয়েছেন। বিএনপির প্রার্থীদের মধ্যে জহিরাবাদ ইউনিয়নে মো. সোলেমান এবং ফরাজীকান্দি ইউনিয়নে আবদুল লতিফ অভিযোগ করেন, আওয়ামী লীগের স্থানীয় নেতা-কর্মীরা মুঠোফোনে তাঁদের হুমকি দিচ্ছেন। ১৫ দিন ধরে তাঁরা এলাকায় যেতে পারছেন না। তাঁদের দলের নেতা-কর্মী ও সমর্থকেরা এলাকায় প্রচারণা চালাতে পারছেন না। তাঁদের পোস্টারও লাগাতে দেওয়া হচ্ছে না। হুমকি ও চাপ দিয়ে নির্বাচন থেকে তাঁদের সরিয়ে রাখছেন আওয়ামী লীগের নেতা-কর্মীরা। বিষয়টি পুলিশকে জানালেও কোনো ব্যবস্থা নেওয়া হচ্ছে না।উপজেলা আওয়ামী লীগের যুগ্ম সাধারণ সম্পাদক মুহাম্মদ কবির হোসেন বলেন, তাঁর দলের কোনো নেতা-কর্মী বিএনপির কোনো প্রার্থীকে হুমকি দেননি। প্রচারণায়ও তাঁদের বাধা দেওয়া হয়নি। থানার ওসি আলমগীর হোসেন মজুমদার বলেন, বিএনপির প্রার্থীদের হুমকি দেওয়ার বিষেয় কোনো অভিযোগ পাননি।
