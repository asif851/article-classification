
বিএনপির নেতৃত্বাধীন ১৮-দলীয় জোটের ডাকা অবরোধের দ্বিতীয় দিন গতকাল রোববার দেশের বিভিন্ন স্থানে পুলিশ ও আওয়ামী লীগের কর্মীদের সঙ্গে অবরোধ-সমর্থকদের বিক্ষিপ্ত সংঘর্ষ হয়েছে। এসব ঘটনায় কমপক্ষে ১৫ জন আহত হন। এ সময় পুলিশ আট ব্যক্তিকে আটক করে। তা ছাড়া ভাঙচুর করা হয় ২১টি গাড়ি। প্রত্যক্ষদর্শী ও পুলিশ সূত্রের বরাত দিয়ে ঢাকার বাইরে থেকে প্রথম আলোর নিজস্ব প্রতিবেদক, আঞ্চলিক কার্যালয়, প্রতিনিধি ও সংবাদদাতাদের পাঠানো খবর:নোয়াখালী: বেলা সাড়ে ১১টার দিকে সেনবাগ শহর থেকে অবরোধ-সমর্থকেরা বিক্ষোভ মিছিল নিয়ে উপজেলা পরিষদে যান। একপর্যায়ে তাঁরা পরিষদ কমপ্লেক্সে উপজেলা পরিষদের চেয়ারম্যান, ভাইস চেয়ারম্যান, অফিস সহকারীর কক্ষের জানালার কাচ ভাঙচুর করেন। খবর পেয়ে পুলিশ ঘটনাস্থলে গেলে পরিস্থিতি শান্ত হয়।উপজেলা নির্বাহী কর্মকর্তা (ইউএনও) জাহিদ হোসেন সিদ্দিক প্রথম আলোকে বলেন, হামলায় তিনটি কক্ষের জানালার কাচ ভেঙে গেছে।প্রায় একই সময় সোনাইমুড়ীর বজরা বাজারে ছাত্রলীগ কর্মীদের একটি মোটরসাইকেল ভাঙচুর ও অগ্নিসংযোগ করেন অবরোধ-সমর্থকেরা। এ সময় হামলায় আহত হন ছাত্রলীগের কর্মী মো. স্বপন ও মো. সুজন। তাঁদের নোয়াখালী মেডিকেল কলেজ হাসপাতালে ভর্তি করা হয়েছে। এ নিয়ে দুপুর ১২টায় ১৮ দলের নেতা-কর্মীদের সঙ্গে আওয়ামী লীগের কর্মীদের সংঘর্ষ বাধে। এ সময় বজরা ইউনিয়ন পরিষদ কমপ্লেক্স, ইউনিয়ন আওয়ামী লীগের কার্যালয় ও কয়েকটি দোকানে পাল্টাপাল্টি হামলার ঘটনা ঘটে। এসব ঘটনায় আহত হন আরও তিনজন।দুপুরে জেলা শহরে অবরোধকারীদের ছত্রভঙ্গ করতে পুলিশ শটগানের পাঁচটি গুলি ছোড়ে। এ সময় পুলিশের সঙ্গে অবরোধকারীদের পাল্টাপাল্টি ধাওয়ার ঘটনা ঘটে। এর আগে সকালে অবরোধকারীদের ধাওয়া খেয়ে সোনাপুর-মান্নান নগর সড়কের কালিতারা এলাকায় একটি ট্রাক নিয়ন্ত্রণ হারিয়ে খালে পড়ে যায়। এতে চালকসহ দুজন আহত হন।পুলিশ সুপার (এসপি) মো. আনিসুর রহমান বলেন, দুপুরের দিকে অবরোধ সরাতে গিয়ে শটগানের পাঁচটি গুলি ছোড়া হয়।সীতাকুণ্ড (চট্টগ্রাম): গত শনিবার দিবাগত রাতে সীতাকুণ্ড পৌর সদরের দক্ষিণ বাইপাস, হাসান-গোমস্তা মসজিদ, উপজেলা গেট এলাকায় ঢাকা-চট্টগ্রাম মহাসড়কে শিবিরের কর্মীরা এলোপাতাড়ি গাড়ি ভাঙচুর করতে থাকেন। এ সময় টহল পুলিশের একটি দল ঘটনাস্থলে গেলে শিবিরের কর্মীদের সঙ্গে তাঁদের দফায় দফায় সংঘর্ষ হয়। পরে অতিরিক্ত পুলিশ ঘটনাস্থলে গিয়ে পরিস্থিতি নিয়ন্ত্রণে আনে। এরই মধ্যে শিবিরের কর্মীরা কমপক্ষে ২০টি ট্রাক ও কাভার্ড ভ্যান ভাঙচুর করেন। রাত ১২টার দিকে উপজেলার বাঁশবাড়িয়া ইউনিয়নের বাদামগাছতল এলাকায় গাছ কেটে মহাসড়ক অবরোধ করেন অবরোধ-সমর্থকেরা। পরে পুলিশ গিয়ে তা সরিয়ে দেয়।গতকাল বেলা তিনটার দিকে কুমিরা এলাকায় শিবিরের উত্তর জেলা সেক্রেটারি রবিউল হোসাইনের নেতৃত্বে একটি ঝটিকা মিছিল বের করা হয়। পুলিশ আসার আগেই মিছিলটি শেষ হয়ে যায়।ফেনী: গতকাল বিকেলে জামায়াত-শিবিরের নেতা-কর্মীরা মিছিল নিয়ে ঢাকা-চট্টগ্রাম মহাসড়কের মহিপাল এলাকায় আসেন। এ সময় তাঁরা পুলিশকে লক্ষ্য করে ইটপাটকেল ও ককটেল নিক্ষেপ করেন। একপর্যায়ে পুলিশের সঙ্গে তাঁদের সংঘর্ষ বেধে যায়। প্রায় ঘণ্টাব্যাপী সংঘর্ষের সময় শিবিরের কর্মীরা কমপক্ষে ৫০টি ককটেলের বিস্ফোরণ ঘটান। সংঘর্ষে জামায়াত-শিবিরের ১০ নেতা-কর্মী আহত হন।পটিয়া (চট্টগ্রাম): গতকাল সকালে অবরোধের সমর্থনে পিকেটিং করার সময় চট্টগ্রামের পটিয়ার মনসা বাদামতল এলাকা থেকে বিএনপি, যুবদল ও ছাত্রদলের পাঁচ নেতা-কর্মীকে পুলিশ গ্রেপ্তার করে।পটিয়া থানার ভারপ্রাপ্ত কর্মকর্তা (ওসি) মফিজ উদ্দিন বলেন, মনসা বাদামতল এলাকায় গাড়ি ভাঙচুর করার সময় তাঁদের গ্রেপ্তার করা হয়।হাটহাজারী (চট্টগ্রাম): গতকাল বিকেল সোয়া পাঁচটার দিকে হাটহাজারী থানার ১০০ গজের মধ্যে একটি ককটেল বিস্ফোরিত হয়েছে। বিস্ফোরণের পর পুলিশ হাটহাজারী বাজারের সোলায়মান মার্কেট ও গোল্ডেন সিটিতে তল্লাশি চালায়। এ সময় গোল্ডেন সিটির চারতলার ভাড়া বাসা থেকে আবু নছর (২০) নামের এক রোহিঙ্গাকে আটক করা হয়। তা ছাড়া সকালে পৌরসভার মিরেরহাট বাজার থেকে অবরোধ-সমর্থক সন্দেহে দুজনকে আটক করা হয়।সাতকানিয়ায় লাশ উদ্ধার: সাতকানিয়া (চট্টগ্রাম) প্রতিনিধি জানান, সাতকানিয়ার নয়াখাল এলাকায় শনিবার অবরোধকারীদের ধাওয়ায় নিয়ন্ত্রণ হারিয়ে খাদে পড়ে যাওয়া পিকআপ ভ্যান উদ্ধারের সময় এক ব্যক্তির লাশ উদ্ধার করা হয়েছে। শনিবার ওই পিকআপ ভ্যানের চাপায় নিমাই নাথ (৪৫) নামের এক পথচারীর মৃত্যু হয়।পুলিশ জানায়, গতকাল ভোরে দোহাজারী হাইওয়ে থানার পুলিশ পিকআপ ভ্যানটি উদ্ধার করতে যায়। এ সময় পিকআপ ভ্যানের নিচে চাপা পড়া অবস্থায় মো. মফিজুর রহমানের (২৮) লাশ পাওয়া যায়। তাঁর বাড়ি উপজেলার ধর্মপুর ইউনিয়নের চাঁদেরপাড়া গ্রামে। মফিজুর রহমান আকিজ গ্রুপের বিক্রয় প্রতিনিধি হিসেবে কাজ করতেন। দোহাজারী হাইওয়ে থানার ওসি আবদুল কাদের বলেন, নিমাই নাথের মতো মফিজুরকেও পিকআপ ভ্যানটি চাপা দেয়।
