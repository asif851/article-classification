
হজরত শাহজালাল আন্তর্জাতিক বিমানবন্দরে আমদানি–নিষিদ্ধ বিপুল পরিমাণ বিদেশি সিগারেটসহ ছয় ভারতীয় নাগরিকদের আটক করা হয়েছে। আজ মঙ্গলবার ভোরে এঁদের আটক করেন শুল্ক গোয়েন্দারা।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান বলেন, আটক ছয়জন ভারতের নাগরিক। এঁরা হলেন নিরমাল সিংহ, পারমিন্দের জিত সিংহ, মানিক আররা, রাম কুমার গৌতম, মাঞ্জিত সিংহ ও নেহা আররা আলিয়াস রাজনি খান্না। এঁদের কাছ থেকে ৮৫০ কার্টন বিদেশি ব্র্যান্ডের সিগারেট পাওয়া গেছে। এর মূল্য প্রায় ৫০ লাখ টাকা। আমদানিনীতি আদেশ অনুযায়ী সিগারেট প্যাকেটের গায়ে বাংলায় ধূমপানবিরোধী সতর্কীকরণ লেখা থাকা বাধ্যতামূলক। এই লেখা ছাড়া বিদেশি সিগারেট আমদানি করা যায় না। তা ছাড়া সিগারেটের ওপর প্রায় ৪৫০ ভাগ শুল্ক দিতে হয়। শুল্ক ফাঁকি দেওয়ার জন্যই এসব সিগারেট আনা হয়েছে বলে ধারণা করা হচ্ছে। আটক করা পণ্যের বিষয়ে শুল্ক আইনে ব্যবস্থা নেওয়া হয়েছে।
শুল্ক গোয়েন্দা অধিদপ্তর জানায়, কুয়ালালামপুর থেকে মালয়েশিয়ান এয়ারলাইনসের একটি ফ্লাইটে করে এই ছয়জন গতকাল সোমবার দিবাগত রাত দেড়টার দিকে শাহজালাল বিমানবন্দরে আসে। গোপন সংবাদ পেয়ে শুল্ক গোয়েন্দারা ব্যাগেজ বেল্টসহ গ্রিন চ্যানেলে বিশেষ নজরদারি করেন। এক নম্বর বেল্ট থেকে লাগেজ সংগ্রহ করে স্ক্যানিং ফাঁকি দিয়ে গ্রিন চ্যানেল দ্রুত অতিক্রম করে চলে যাওয়ার সময় তাঁদের আটক করা হয়। পরে কাস্টমস তাঁদের আটটি লাগেজ থেকে কোরিয়ার ইজি লাইট ব্র্যান্ডের ৮৫০ কার্টন সিগারেট পায়।
