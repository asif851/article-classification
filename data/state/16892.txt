
আওয়ামী লীগের প্রচার ও প্রকাশনা সম্পাদক হাছান মাহমুদ বলেছেন, বিএনপির চেয়ারপারসন খালেদা জিয়াকে সম্মান দেখিয়ে এখনো গ্রেপ্তার করা হয়নি। তবে দেশবাসী চাইলে সরকার যথাসময়ে যথাযথ ব্যবস্থা নেবে।আজ সোমবার দুপুরে রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে এক সংবাদ সম্মেলনে হাছান মাহমুদ এসব কথা বলেন।দেশের সাম্প্রতিক রাজনৈতিক পরিস্থিতি নিয়ে দলের পক্ষ থেকে সংবাদ সম্মেলনে আওয়ামী লীগের এই নেতা বলেন, শান্তিপূর্ণ সমাবেশ করতে চাইলে বিএনপিকে সহযোগিতা করবে সরকার।খালেদা জিয়ার গুলশানের রাজনৈতিক কার্যালয়কে ‘সমস্ত সন্ত্রাসের হেডকোয়ার্টার’ উল্লেখ করে হাছান মাহমুদ বলেন, ‘কোনো পাড়ায় যখন ডাকাতের আক্রমণ হয়, তখন তারা (পাড়ার অধিবাসীরা) ডাকাতদের সঙ্গে আলোচনা করে না। তারা ডাকাতদের বিতাড়িত করে, প্রতিহত করে। বাংলাদেশে রাজনীতির নামে যারা ডাকাতি করছে, তাদের তাড়াতে হবে, বিতাড়িত করতে হবে।’রাজনৈতিক সহিংসতার কথা উল্লেখ করে আওয়ামী লীগের প্রচার ও প্রকাশনা সম্পাদক বলেন, ‘যারা নৈরাজ্য করে, জীবন্ত মানুষ মারে, তাদের সঙ্গে সংলাপ হতে পারে না।’ 
সংবাদ সম্মেলনে উপস্থিত ছিলেন আওয়ামী লীগের ত্রাণ ও সমাজকল্যাণবিষয়ক সম্পাদক ফরিদুন্নাহার লাইলী, স্বাস্থ্য ও জনসংখ্যাবিষয়ক সম্পাদক বদিউজ্জামান ভূঁইয়া প্রমুখ।
