
চট্টগ্রাম নগর আওয়ামী লীগের সভাপতি এ বি এম মহিউদ্দিন চৌধুরী পুলিশের উদ্দেশে বলেছেন, চট্টগ্রামের যেখানে বোমাবাজি হবে, সেই এলাকার সন্ত্রাসী কর্মকাণ্ডের নির্দেশদানকারীর বিরুদ্ধে মামলা দিতে হবে। আর আগামী ২০ অক্টোবরের মধ্যে সেই আসামিদের গ্রেপ্তার করতে হবে। তিনি বলেন, ‘তা না হলে আমাদের বাধ্য করবেন না আইন হাতে তুলে নিতে। আমরা অসাধ্য সাধ্য করতে জানি। সন্ত্রাসীদের গণধোলাই দিতে জানি।’আজ শুক্রবার দুপুরে চট্টগ্রাম নগরের চমশা হিলের বাসভবনে আয়োজিত এক সংবাদ সম্মেলনে এ বি এম মহিউদ্দিন চৌধুরী এ কথা বলেন। তিনি হজ পালনের উদ্দেশ্যে সৌদি আরবে যাচ্ছেন। এর আগে আজ দুপুরে নিজ বাসভবনে চট্টগ্রামের রাজনৈতিক পরিস্থিতি এবং নির্বাচনের প্রস্তুতি নিয়ে কথা বলেন।সংবাদ সম্মেলনে মহিউদ্দিন চৌধুরীর পক্ষে লিখিত বক্তব্য পড়েন নগর আওয়ামী লীগের যুগ্ম সাধারণ সম্পাদক ইব্রাহিম হোসেন চৌধুরী। সংবাদ সম্মেলনে মহিউদ্দিন চৌধুরী বলেন, ‘যারা নির্বাচন ঠেকাতে চায় এবং গণতন্ত্র ধ্বংস করতে চায়, তাদের লক্ষ্য পেছনের দরজা দিয়ে ক্ষমতা দখল করা। নতুন হাওয়া ভবন বানিয়ে লুটপাট ও মানি লন্ডারিং করা এবং দেশে জঙ্গিবাদ কায়েম করা। তাদের আখেরি ইচ্ছা হলো দেশকে পাকিস্তান বানানো। আমরা তা কিছুতেই হতে দেব না। তাদের বাতাসের ধুলোবালির মতো আমরা উড়িয়ে দিতে পারি।’
চট্টগ্রাম সিটি করপোরেশনের সাবেক এই মেয়র বলেন, ‘জামায়াত-শিবির ও বিএনপি ধর্মান্ধতাকে উসকে দিয়ে নাশকতামূলক কর্মকাণ্ড শুরু করেছে। অবৈধ অস্ত্র নিয়ে মাঠে নেমেছে। নিরীহ সাধারণ মানুষকে হত্যা করছে। পরিবহন চালককে পুড়িয়ে মারছে।’আগামী নির্বাচনে প্রস্তুতি সম্পর্কে মহিউদ্দিন চৌধুরী বলেন, ‘চট্টগ্রাম মহানগর এলাকার চারটি আসন জয় নিশ্চিত করতে আওয়ামী লীগ পরিকল্পনা হাতে নিয়েছে। প্রতিটি ওয়ার্ডে ৬০০ জন কর্মী নিজেদের বাসভবনকে নির্বাচনী দুর্গে পরিণত করবে। প্রতিটি কর্মী ২০ জন করে ভোটারের নাম-ঠিকানা ও তথ্য সংগ্রহ শুরু করেছে। এতে আমাদের কর্মীরা প্রতিটি ওয়ার্ডে ১২ হাজার ভোট রিজার্ভ করে রেখেছে।’আগামী ঈদের আগেই পশুর হাটে সার্বক্ষণিক পুলিশ ফাঁড়ি বসানোর দাবি জানান মহিউদ্দিন চৌধুরী। তিনি সাংবাদিকদের বলেন, ‘পশুর বাজার নিয়ে সন্ত্রাস ও চাঁদাবাজি করতে দেওয়া হবে না। দেশের বিভিন্ন স্থান থেকে কোরবানির পশু নিয়ে বিক্রেতারা নির্বিঘ্নে যাতে হাটে আসতে পারেন, সেজন্যে পুলিশ প্রশাসনকে প্রয়োজনীয় ব্যবস্থা নিতে হবে।’
