
চট্টগ্রামের মিরসরাই উপজেলায় গতকাল মঙ্গলবার রাতে এক কিশোরী (১৬) গণধর্ষণের শিকার হয়েছে বলে অভিযোগ উঠেছে। মিরসরাই সদর ইউনিয়নের তালবাড়িয়া আদিবাসীপাড়ায় গতকাল রাত আটটার দিকে এ ঘটনা ঘটে।
কিশোরীর বাবার অভিযোগ, গতকাল রাতে তাঁর মেয়ে প্রকৃতির ডাকে সাড়া দিতে ঘরের বাইরে গেলে তিন-চারজন যুবক তাকে জোর করে জঙ্গলে নিয়ে ধর্ষণ করে। মেয়েটি অনেকক্ষণ ঘরে ফিরে না আসায় তাকে খোঁজাখুঁজি শুরু করে পাড়ার লোকজন। একপর্যায়ে তার কাতরানির শব্দ শুনে ওই কিশোরীকে উদ্ধার করা হয়। উদ্ধার করার পর কিশোরী জানায়, কয়েকজন যুবক তাকে ধর্ষণ করেছে।
বিষয়টি মিরসরাই ইউনিয়ন পরিষদের (ইউপি) চেয়ারম্যান জাফর উদ্দীন আহম্মদ চৌধুরীকে জানান কিশোরীর পরিবারের সদস্যরা।
ঘটনার সত্যতা নিশ্চিত করে মিরসরাই ইউপি চেয়ারম্যান জাফর উদ্দীন আহম্মদ চৌধুরী প্রথম আলো ডটকমকে বলেন, মেয়েটির পরিবারকে থানায় অভিযোগ করার পরামর্শ দেওয়া হয়েছে।
মিরসরাই থানার ভারপ্রাপ্ত কর্মকর্তা (ওসি) ইমতিয়াজ এম এ কে ভূঁইয়া জানান, তিনি ঘটনাটি শুনেছেন। তবে অভিযোগ দিতে কেউ থানায় আসেনি বলে জানান তিনি। অভিযোগ পেলে যথাযথ ব্যবস্থা নেওয়ার আশ্বাস দিয়েছেন ওসি।
