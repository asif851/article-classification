
নারায়ণগঞ্জ সদর উপজেলায় পুলিশের ভয়ে বাসার ছাদ থেকে পয়োনিষ্কাশনের পাইপ বেয়ে নিচে নামার সময় পড়ে গিয়ে আবদুর রশিদ (৫০ ‍) নামের এক ব্যক্তির মৃত্যু হয়েছে বলে অভিযোগ উঠেছে।
গতকাল শনিবার রাত সাড়ে ১১টায় উপজেলার সিদ্ধিরগঞ্জের সাইলোগেট এলাকায় এ ঘটনা ঘটলেও আজ রোববার বিকেলে বিষয়টি জানাজানি হয়। আবদুর রশিদের মরদেহ আজ বিকেলে দাফন করা হয়।নিহত আবদুর রশিদের কলেজপড়ুয়া মেয়ে আফসানা পারভীন সাংবাদিকদের কাছে অভিযোগ করেন, গতকাল রাতে তাঁদের বাড়িতে হঠাৎ করে পুলিশ এসে ফটকে ধাক্কাধাক্কি করতে থাকে। এ সময় বাড়ির ফটক খুলতে দেরি হওয়ায় পুলিশ অকথ্য ভাষায় গালিগালাজ করে।আফসানা পারভীন বলেন, ‘একপর্যায়ে পুলিশ জানায়, তাঁরা বাবাকে (আবদুর রশিদকে) আটক করতে এসেছে। তখন বাবা পুলিশের ভয়ে বাড়ির তিনতলার ছাদ থেকে পয়নিষ্কাশনের পাইপ দিয়ে নিচে নামতে গিয়ে পড়ে স্ট্রোক করেন। পরে তাঁকে ঢাকা মেডিকেল কলেজ হাসপাতালে নিয়ে গেলে রাত সাড়ে ১২টায় তাঁর মৃত্যু হয়। এর আগে তিনি একবার স্ট্রোক করেছিলেন। তিনি ডায়াবেটিসের রোগী ছিলেন। আজ বিকেলে লাশ দাফন করা হয়েছে।’
সিদ্ধিরগঞ্জ থানার উপপরিদর্শক (এসআই) মো. জসিম উদ্দিন বলেন, আবদুর রশিদের বিরুদ্ধে কোনো মামলা নেই। তাঁর ভাই-ভাতিজার সঙ্গে পারিবারিক ও জমি–সংক্রান্ত বিরোধের জের ধরে একটি অভিযোগের তদন্ত করতে গতকাল রাতে তাঁর বাসায় পুলিশ গিয়েছিল। সে সময় তাঁকে বাসায় পাওয়া যায়নি। তাঁর মৃত্যুর বিষয়টি জানা নেই।
সিদ্ধিরগঞ্জ থানার ভারপ্রাপ্ত কর্মকর্তা (ওসি) মু. সরাফত উল্ল্যাহ বলেন, ‘এ ধরনের কোনো ঘটনা আমার জানা নেই। তবে পুলিশ আসামি ধরতে গিয়ে বাসায় পেলে ধরে নিয়ে আসবে। পালিয়ে যাওয়ার সময় কোনো ঘটনা ঘটলে আমাদের করার কী আছে।’
এর আগে গত বুধবার নারায়ণগঞ্জের সোনারগাঁয়ে পুলিশের ধাওয়া খেয়ে পানিতে ডুবে এক ব্যবসায়ীর মৃত্যু হয়। এ ঘটনায় ক্ষুব্ধ এলাকাবাসীর পিটুনিতে এক পুলিশ কনস্টেবল নিহত হন।
আরও পড়ুন:পুলিশের ধাওয়ায় পানিতে ডুবে ব্যবসায়ীর মৃত্যু, পিটুনিতে পুলিশ নিহত
