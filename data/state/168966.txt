
গত ২৫ আগস্ট রাখাইনে সংঘাত শুরু হয়। এরপর সেখানে নিরাপত্তা বাহিনীর অভিযান শুরু হলে দলে দলে রোহিঙ্গারা বাংলাদেশে আসতে শুরু করে। আজ সোমবার পর্যন্ত কক্সবাজার এবং কাছের এলাকাগুলোতে ৩ লাখ ১৩ হাজার রোহিঙ্গা এসেছে বলে জানিয়েছে সেখানে কাজ করা আন্তর্জাতিক সংস্থাগুলোর জোট ইন্টার সেক্টর কো-অর্ডিনেশন গ্রুপ (আইএসসিজি)। মিয়ানমার থেকে প্রাণভয়ে পালিয়ে আসা রোহিঙ্গারা বলছেন, সেখানে সেনাবাহিনী জ্বালাও-পোড়াও অভিযান শুরু করেছে। মিয়ানমারের রোহিঙ্গা মুসলিমদের ওপর চালানো নিপীড়নকে ‘জাতিগত নিধনের আদর্শ উদাহরণ’ হিসেবে আখ্যায়িত করেছে জাতিসংঘের মানবাধিকারবিষয়ক সংস্থা।

