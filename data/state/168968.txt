
বখাটের উত্ত্যক্তের শিকার হয়ে এক মাস স্কুলে যায়নি ছাত্রীটি। এই বিরতির পর আবার সে বিদ্যালয়ে যাওয়া-আসা শুরু করে। কিন্তু আবারও উত্ত্যক্তের শিকার হয় সে। অতিষ্ঠ হয়ে পরিবারের লোকজন ওই বখাটের সঙ্গেই ছাত্রীটির বিয়ে দিতে যাচ্ছেন। আগামীকাল সোমবার বসবে বিয়ের আসর। এই বাল্যবিবাহ বন্ধের দাবিতে প্রশাসনের হস্তক্ষেপ কামনা করেছেন ছাত্রীর ভগ্নিপতি।
ওই ছাত্রী বরিশালের উজিরপুর উপজেলার একটি মাধ্যমিক বিদ্যালয়ে দশম শ্রেণিতে অধ্যয়নরত। পোশাককর্মী ওই বখাটের সঙ্গে বিয়ের বিষয়ে গতকাল শনিবার দুই পরিবারের মধ্যে সমঝোতা হয়। ওই বখাটের বিচার ও এই বাল্যবিবাহ বন্ধের দাবি জানিয়ে ছাত্রীর ভগ্নিপতি নির্বাহী কর্মকর্তার (ইউএনও) কাছে লিখিত আবেদন করেছেন।
ওই ছাত্রীর মা প্রথম আলোকে বলেন, বিদ্যালয়ে যাওয়া-আসার পথে তিন মাস ধরে একই এলাকার পোশাককর্মী বখাটে রাজীব হাওলাদার (২৪) উত্ত্যক্ত করে আসছিলেন। বিষয়টি তাঁর মা-বাবাকে জানালেও তাঁরা কোনো প্রতিকার করেননি। এতে বখাটে রাজীব আরও বেপরোয়া হয়ে ওঠেন। উত্ত্যক্তের হাত থেকে রক্ষা পেতে মেয়েটি এক মাস বিদ্যালয়ে যাওয়া বন্ধ রাখে। এরপর ১৪ অক্টোবর সে আবার বিদ্যালয়ে যাওয়া শুরু করে। কিন্তু ওই দিন বখাটে রাজীব মেয়ের পথ রোধ করেন। কুপ্রস্তাব দেন এবং তাঁর কথা না শুনলে অপূরণীয় ক্ষতির হুমকি দেন। এই পরিস্থিতিতে মেয়ের নিরাপত্তা নিয়ে পরিবারের সদস্যরা দুশ্চিন্তাগ্রস্ত হয়ে পড়েন। বিদ্যালয় পরিচালনা কমিটির সভাপতি ও প্রধান শিক্ষকের কাছে ১৫ অক্টোবর লিখিত অভিযোগ দেন তাঁরা। কিন্তু তাঁরাও বখাটের কোনো বিচার করেননি। এই পরিস্থিতিতে মেয়েকে ওই বখাটের সঙ্গেই বিয়ে দিয়ে রেহাই পাওয়ার সিদ্ধান্ত নেওয়া হয়।
জানতে চাইলে রাজীব হাওলাদার বলেন, ছাত্রীকে উত্ত্যক্তের অভিযোগ সত্য নয়। বাল্যবিবাহ দণ্ডনীয় অপরাধ জানা সত্ত্বেও তিনি কেন ছাত্রীকে বিয়ে করতে চাচ্ছেন, জানতে চাইলে তিনি বলেন, দুই পরিবারের সম্মতিতেই বিয়ে হবে।
বিদ্যালয়ের প্রধান শিক্ষক বলেন, ‘আমার কাছে কেউ এ ধরনের অভিযোগ দেননি।’
এদিকে বিয়ে বন্ধ ও বখাটের বিরুদ্ধে প্রয়োজনীয় ব্যবস্থা নিতে ইউএনও ঝুমুর বালা ও উজিরপুর মডেল থানার ভারপ্রাপ্ত কর্মকর্তা (ওসি) মো. গোলাম সরোয়ারের কাছে লিখিত আবেদন করেছেন স্কুলছাত্রীর ভগ্নিপতি।
এ বিষয়ে ওসি মো. গোলাম সরোয়ার বলেন, ‘অভিযোগ পেয়েছি। তদন্ত করে যথাযথ পদক্ষেপ নেওয়া হবে।’
 ইউএনও ঝুমুর বালা বলেন, বাল্যবিবাহ বন্ধের আবেদন করা হয়েছে। কিন্তু বখাটে সম্পর্কে লিখিত ওই আবেদনে কিছু উল্লেখ নেই। বিষয়টি তদন্তের জন্য মহিলাবিষয়ক কর্মকর্তাকে দায়িত্ব দেওয়া হয়েছে। তদন্ত প্রতিবেদন পাওয়ার পর প্রয়োজনীয় ব্যবস্থা নেওয়া হবে।
