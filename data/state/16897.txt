
নিরাপদ সড়ক দিবস-২০১৬ উপলক্ষে নিরাপদ সড়ক চাই (নিসচা)-এর উদ্যোগে গতকাল দিনব্যাপী বিভিন্ন কর্মসূচি পালিত হয়েছে। সকাল সাড়ে ১০টায় বাংলাদেশ শিল্পকলা প্রাঙ্গণ থেকে এক বর্ণাঢ্য শোভাযাত্রা বের হয়ে কাকরাইল, বিজয়নগর, পুরানা পল্টন হয়ে মুক্তাঙ্গনে সংক্ষিপ্ত সমাবেশের মাধ্যমে শেষ হয়। শোভাযাত্রায় নেতৃত্ব দেন নিসচার চেয়ারম্যান চিত্রনায়ক ইলিয়াস কাঞ্চন।
মুক্তাঙ্গনে সংক্ষিপ্ত সমাবেশে বক্তব্য দেন নিসচার যুগ্ম মহাসচিব লায়ন মো. গনি মিয়া বাবুল, যাত্রীকল্যাণ সমিতির মহাসচিব মোজাম্মেল হক চৌধুরী প্রমুখ। সভাপতির বক্তব্যে ইলিয়াস কাঞ্চন বলেন, সড়ক দুর্ঘটনা একটি জাতীয় সমস্যা। সে কারণে দুর্ঘটনা রোধে সংশ্লিষ্ট মন্ত্রণালয় ও দপ্তরগুলোর সমন্বয়ে প্রধানমন্ত্রীর নিয়ন্ত্রণাধীন সড়ক দুর্ঘটনা প্রতিরোধ অধিদপ্তর গঠন করা জরুরি। বাসস।
 
