
পারিবারিক কলহের জের ধরে এক ব্যক্তি তাঁর স্ত্রীর দুই চোখে ছুরি দিয়ে আঘাত করেছেন বলে অভিযোগ পাওয়া গেছে। এতে তাঁর উভয় চোখই ক্ষতিগ্রস্ত হয়েছে। গতকাল বৃহস্পতিবার গাজীপুরের টঙ্গীর পূর্ব আরিচপুরের শহীদ স্মৃতি স্কুল রোড এলাকায় ঘটনাটি ঘটে।নির্যাতনের শিকার ওই গৃহবধূর নাম শিউলী আক্তার (২৫)। তিনি টঙ্গীর বাঘার এলাকার জুয়েল হাসান ওরফে কামালের স্ত্রী। ঘটনার পর থেকে কামাল পলাতক।টঙ্গী মডেল থানার উপপরিদর্শক সুমন ভক্ত জানান, গত ১ অক্টোবর কামাল তাঁর স্ত্রী শিউলী আক্তারকে নিয়ে টঙ্গীর পূর্ব আরিচপুর এলাকার শফিকুর রহমানের মালিকানাধীন শিবলী ম্যানশনের নিচতলার ফ্ল্যাটে ওঠেন। কামাল ঢাকায় শাহজালাল আন্তর্জাতিক বিমানবন্দর এলাকায় তেল ও মবিলের ব্যবসা করেন। গতকাল বৃহস্পতিবার বিকেল সোয়া পাঁচটার দিকে তাঁদের মধ্যে ঝগড়া হয়। একপর্যায়ে তিনি শিউলীর দুই হাত বেঁধে ছুরি দিয়ে তাঁর ডান চোখে আঘাত করতে থাকেন। এতে তাঁর ডান চোখ অনেকটা উঠে আসে। পরে তিনি তাঁর বাঁ চোখেও ছুরি দিয়ে আঘাত করতে থাকেন। এ সময় শিউলীর চিৎকারে প্রতিবেশীরা এগিয়ে এলে কামাল দৌড়ে পালিয়ে যান। পুলিশ ঘটনাস্থলে এসে শিউলীকে উদ্ধার করে টঙ্গী সরকারি হাসপাতালে পাঠায়। সেখান থেকে তাঁকে উন্নত চিকিৎসার জন্য ঢাকা মেডিকেল কলেজ হাসপাতালে পাঠানোর পরামর্শ দেওয়া হয়।টঙ্গী সরকারি হাসপাতালের জরুরি বিভাগে কর্তব্যরত চিকিৎসক নুসরাত জাহান বলেন, সন্ধ্যা ছয়টার দিকে রক্তাক্ত অবস্থায় শিউলীকে হাসপাতালে আনা হয়। শিউলীর ডান চোখের বলটি প্রায় উঠে গেছে। বাঁ চোখে জখমের চিহ্ন রয়েছে। তাঁকে উন্নত চিকিৎসার জন্য ঢাকা মেডিকেল কলেজ হাসপাতালে রেফার করা হয়েছে। তবে রাস্তায় যানজট থাকায় তাঁকে উত্তরার ক্রিসেন্ট হাসপাতালে ভর্তি করা হয়েছে বলে জানা গেছে।টঙ্গী মডেল থানার পরিদর্শক আমিনুল ইসলাম বলেন, খবর পেয়ে ঘটনাস্থলে গিয়ে কামালকে পাওয়া যায়নি। তিনি তাঁর স্ত্রীর দুই চোখে ধারালো কিছু দিয়ে আঘাত করেছেন। তবে কামালকে গ্রেপ্তারের চেষ্টা চলছে।
