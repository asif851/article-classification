
খুলনায় গ্যারেজের কর্মী শিশু রাকিবকে (১২) হত্যার অন্যতম আসামি বিউটি বেগম আদালতে স্বীকারোক্তিমূলক জবানবন্দি দিয়েছেন। আজ শুক্রবার বিকেলে খুলনার মহানগর হাকিম আয়েশা আকতার মৌসুমীর আদালতে তিনি খুনের ঘটনায় তাঁর জড়িত থাকার কথা বলেন। এদিকে এ মামলার তদন্ত কর্মকর্তা যত তাড়াতাড়ি সম্ভব চূড়ান্ত প্রতিবেদন দেওয়ার কথা জানিয়েছেন।
খুলনা সদর থানার উপপরিদর্শক (এসআই) ও মামলার তদন্তকারী কর্মকর্তা কাজী মোস্তাক আহম্মদ শুক্রবার বিকেলে প্রথম আলোকে জানান, আসামি বিউটি বেগম পুলিশের কাছে খুনের সঙ্গে জড়িত থাকার কথা বলেন। পরে তাঁকে আদালতে পাঠানো হলে সেখানেও স্বীকারোক্তিমূলক জবানবন্দি দেন। তবে তিনি বলেন, স্বীকারোক্তিতে বিউটি কী বলেছেন, তা কাগজপত্র হাতে না আসা পর্যন্ত বলা যাবে না। পরে বিউটিকে আদালত থেকে খুলনা জেলা কারাগারে পাঠানো হয়। গত বৃহস্পতিবার বিউটিকে তিন দিনের রিমান্ডে নেওয়া হয়েছিল।
উল্লেখ্য, এ মামলার প্রধান দুই আসামি শরীফ ও মিন্টু খান বর্তমানে খুলনা মেডিকেল কলেজ হাসপাতালের প্রিজন সেলে চিকিৎসাধীন আছেন।
গত সোমবার বিকেলে খুলনার টুটপাড়ায় শরিফ মোটরস নামের এক মোটরসাইকেলের গ্যারেজে রাকিবকে হত্যার করা হয়। মোটরসাইকেলের চাকায় হাওয়া দেওয়ার কাজে ব্যবহৃত কমপ্রেসর মেশিনের নল তার মলদ্বারে ঢুকিয়ে বাতাস ঢোকালে সে গুরুতর অসুস্থ হয়ে পড়ে। হাসপাতালে নেওয়ার পথে রাত ১০টার দিকে সে মারা যায়।
