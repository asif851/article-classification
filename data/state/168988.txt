
মন্ত্রিত্বের পোর্টফোলিও (দপ্তর) সৈয়দ আশরাফুল ইসলামের কাছে কোনো বড় ব্যাপার নয় বলে দাবি করেছেন আওয়ামী লীগের উপদেষ্টা পরিষদ সদস্য সুরঞ্জিত সেনগুপ্ত। তিনি বলেছেন, ‘সৈয়দ আশরাফ একজন আপাদমস্তক রাজনীতিক। তাঁর কাছে মন্ত্রিত্বের পোর্টফোলিও বড় ব্যাপার নয়।’আজ শুক্রবার সকালে রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে এক আলোচনা সভায় সুরঞ্জিত এসব কথা বলেন। নৌকা সমর্থক গোষ্ঠী নামের একটি সংগঠনের ব্যানারে সপ্তাহে অন্তত একদিন সমসাময়িক বিষয়ে নিয়ে কথা বলেন সুরঞ্জিত।সৈয়দ আশরাফের দপ্তর হারানোর বিষয়ে সাবেক দপ্তরবিহীন মন্ত্রী সুরঞ্জিত সেনগুপ্ত বলেন, ‘মন্ত্রিসভায় কে কী পোর্টফোলিও পাবেন, তা একেবারেই প্রধানমন্ত্রীর এখতিয়ার। আর এ নিয়ে সরকার গেল গেল বলে চিৎকার করার কিছু নাই।’ আশরাফ যেখানেই থাকেন, পারিবারিক ঐতিহ্য ও জাতীয় চার নেতার একজনের সন্তান হিসেবে নিজস্ব মেধা ও মননে একজন সৎ রাজনীতিবিদ হিসেবে ভূমিকা রাখবেন বলে মনে করেন তিনি। তিনি বলেন, প্রধানমন্ত্রী শেখ হাসিনা এটি দেশ, জাতি ও দলের স্বার্থেই করেছেন বলে ধরে নিতে হবে।বিএনপির এখন কোনো অঙ্ক মিলছে না এমন দাবি করে খালেদা জিয়ার সৌদি আরবে ওমরাহ পালন স্থগিত হওয়া প্রসঙ্গে সুরঞ্জিত সেনগুপ্ত বলেন, ইংল্যান্ডে তো তার পুত্র তারেক রহমানকে বলে দেওয়া হয়েছে—সৌদি আরবে ওমরাহ পালন করতে যেতে পারবেন কিন্তু আসতে পারবেন না। আর খালেদা জিয়াকেও সৌদি আরবও আগের মতো কদর করছেন না। বেশি বহর নিয়ে ওমরাহ পালনের দাওয়াতও দিচ্ছেন না।
মুক্তিযুদ্ধ মন্ত্রণালয়ের সচিবের হাতে সম্প্রতি একজন মুক্তিযোদ্ধার লাঞ্ছিত হয়ে আত্মহত্যার ঘটনা প্রসঙ্গে সুরঞ্জিত বলেন, এটি অত্যন্ত হৃদয়বিদারক স্পর্শকাতর ঘটনা। সরকারকে বলব, এই বিষয়টি নিয়ে আরও একটু উচ্চতর কর্মকর্তা দিয়ে অনুসন্ধান করে ঘটনাটির বিচার হওয়া প্রয়োজন।
