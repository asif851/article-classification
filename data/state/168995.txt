
বিএনপি চেয়ারপারসন বেগম খালেদা জিয়া জাঁকজমকপূর্ণ পরিবেশে দলীয় নেতা-কর্মীদের নিয়ে জন্মদিনের কেক কেটেছেন। আজ রাত সোয়া ৯টার দিকে বিএনপি ও এর অঙ্গসংগঠনের নিয়ে আসা পাঁচটি কেক পর পর কাটেন তিনি। কেক কাটার আগে খালেদা জিয়ার সুস্বাস্থ্য কামনা করে বিশেষ মোনাজাতও করা হয়।
এ সময় বিএনপির স্থায়ী কমিটির সদস্য নজরুল ইসলাম খান, গয়েশ্বর চন্দ্র রায়, বিএনপি চেয়ারপারসনের উপদেষ্টা এ জেড এম জাহিদ হোসেন, শামসুজ্জামান দুদু, রুহুল আলম চৌধুরী, আমীর খসরু মাহমুদ চৌধুরী, বিএনপির ভাইস চেয়ারম্যান আবদুল্লাহ আল নোমান, সেলিমা রহমান, আলতাফ হোসেন চৌধুরী, যুবদলের সভাপতি মোয়াজ্জেম হোসেন আলাল, ঢাকা মহানগর বিএনপির সদস্যসচিব ও স্বেচ্ছাসেবক দলের সভাপতি হাবিব-উন-নবী খান সোহেল, ছাত্রদলের সাধারণ সম্পাদক আকরামুল হাসান প্রমুখ উপস্থিত ছিলেন।
এর আগে আজ রাত আটটায় বিএনপি চেয়ারপারসন খালেদা জিয়ার গুলশানে কার্যালয়ের সামনে গিয়ে সাজসাজ রব বিরাজ করতে দেখা যায়। কার্যালয়ের প্রবেশ ফটকে ফুল, মরিচ বাতি ও বিভিন্ন রঙের কাপড় দিয়ে সাজানো হয়। এ ছাড়া কার্যালয়ের সামনে মহিলা দলের নেতা-কর্মীদের ফুল নিয়ে অপেক্ষা করতে দেখা যায়। এ সময় কার্যালয়ের বাইরে ছাত্রদলের বিপুলসংখ্যক নেতা-কর্মী ‘শুভ শুভ দিন, খালেদা জিয়ার জন্মদিন’ বলে স্লোগান দিচ্ছিলেন। কার্যালয়ের নিচতলায় মিলনায়তনে আলোকসজ্জা করার পাশাপাশি ফুল দিয়েও সাজানো হয়েছে।উল্লেখ্য, অন্যান্য বার ১৪ আগস্ট দিবাগত রাত ১২টা ১ মিনিটে নেতা-কর্মীদের নিয়ে জন্মদিনের কেক কাটতেন খালেদা জিয়া। এবার ১৫ আগস্টের প্রথম ক্ষণে তিনি কেক কাটেননি। সাধারণত প্রতিবার ১৫ আগস্ট সকালে নয়াপল্টনে কেক কেটে আলাদা আলাদাভাবে খালেদা জিয়ার জন্মদিন পালন করে বিএনপির বিভিন্ন অঙ্গ ও সহযোগী সংগঠন। তবে এবার তা-ও হয়নি। নয়াপল্টনে কেন্দ্রীয় কার্যালয়ে দুপুর পর্যন্ত এ ধরনের কোনো আয়োজন দেখা যায়নি।
আরও পড়ুন:
কেক এসেছে, খালেদার কার্যালয়ে সাজ সাজ রবখালেদার কার্যালয়ে রাতে কেক নিয়ে যাবে ছাত্রদল
