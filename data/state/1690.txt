
মুক্তিযোদ্ধা কাকন বিবি ওরফে নূরজাহানের (১০৩) মরদেহের দাফন আজ বৃহস্পতিবার বিকেলে সম্পন্ন হবে। সুনামগঞ্জের দোয়ারাবাজার উপজেলার ঝিকরগাঁও গ্রামে রাষ্ট্রীয় মর্যাদায় তাঁর দাফন হবে।
গতকাল বুধবার রাত সাড়ে ১১টার দিকে সিলেট এম এ জি ওসমানী মেডিকেল কলেজ হাসপাতালে চিকিৎসাধীন অবস্থায় তিনি ইন্তেকাল করেন (ইন্না লিল্লাহি ওয়া ইন্না ইলাইহি রাজিউন)।
সুনামগঞ্জের দোয়ারাবাজার উপজেলার লক্ষ্মীপুরের বাসিন্দা কাকন বিবি মুক্তিযোদ্ধাদের তথ্য দিতেন। মুক্তিযুদ্ধের পর তিনি কোনো স্বীকৃতি পাননি। পারিবারিক টানাপোড়েনে তিনি শ্রমজীবীর কাজ ও ভিক্ষাবৃত্তিও করেছেন। ১৯৯৭ সালে তাঁর বীরত্বগাথা সংবাদমাধ্যমে প্রকাশ পেলে রাষ্ট্রীয়ভাবে সংবর্ধনা দিয়ে বিশেষ ‘বীর প্রতীক’ ঘোষণা করা হয়েছিল।
ওসমানী হাসপাতালের নিবিড় পরিচযা কেন্দ্রের (আইসিইউ) বিভাগীয় প্রধান সব্যসাচী রায় বলেন, কাকন বিবি মস্তিষ্কে রক্তক্ষরণজনিত রোগে আক্রান্ত হয়েছিলেন।
কাকন বিবির মেয়ে সখিনা বেগম বলেন, তাঁর মা এক সপ্তাহ আগে গুরুতর অসুস্থ হয়ে পড়লে হাসপাতালে ভর্তি করা হয়।
কাকন বিবির মেয়ের জামাই ইসমাইল মিয়া বার্তা সংস্থা ইউএনবিকে জানান, বেলা সাড়ে তিনটার দিকে লক্ষ্মীপুর স্কুলের মাঠে কাকন বিবির নামাজে জানাজা হবে। তাঁকে রাষ্ট্রীয় মর্যাদায় সমাহিত করা হবে।
ইউএনবির খবরে আরও জানা যায়, আজ সকালে মুক্তিযোদ্ধা কাকন বিবির মরদেহ তাঁর বাড়িতে নেওয়া হয়।
১৯৭১ সালে পাকিস্তানি সেনাবাহিনীর হাতে ধরা পড়েন কাকন বিবি। তাঁকে নৃশংসভাবে অত্যাচার করে পাকিস্তানি বাহিনী।
তিনি একমাত্র মেয়ে সখিনা বেগম ও তিন নাতনি রেখে গেছেন।
