
ভারতের ত্রিপুরা রাজ্যের রাজধানী আগরতলা থেকে বাংলাদেশের আখাউড়া পর্যন্ত সংযোগ রেলপথ নির্মাণের কাজ ২০১৭ সালের মধ্যে শেষ হবে। দেশটির নর্থ ইস্ট ফ্রন্টিয়ার রেলওয়ের প্রধান প্রকৌশলী হারপাল সিং এ কথা বলেছেন। খবর পিটিআইয়ের।ভারতীয় প্রকৌশল ও নির্মাণপ্রতিষ্ঠান ইরকনের কারিগরি বিশেষজ্ঞ, ত্রিপুরা রাজ্য সরকার ও ঢাকার ভারতীয় হাইকমিশনের প্রতিনিধিরা ১৫ দশমিক শূন্য ৫৪ কিলোমিটার ওই রেলপথ নির্মাণ এলাকা পরিদর্শন করেছেন। সংযোগ রেলপথটির পাঁচ কিলোমিটার ভারতে এবং বাকি ১০ কিলোমিটার বাংলাদেশের অংশে পড়বে। হারপাল সিং বলেন, বিশেষজ্ঞরা কৃষিজমি বাঁচানোর জন্য ভারতীয় অংশে ৩ দশমিক ৭ কিলোমিটার দীর্ঘ একটি উড়ালসড়ক (ফ্লাইওভার) নির্মাণের সিদ্ধান্ত নিয়েছেন।প্রকল্পের ব্যয় বহন করবে ভারত। ভারতীয় কর্মকর্তারা জানান, আগরতলা থেকে পশ্চিমবঙ্গের শিলিগুড়ি হয়ে কলকাতা পর্যন্ত রেলপথে দূরত্ব ১ হাজার ৭০০ কিলোমিটার। কিন্তু বাংলাদেশের মধ্য দিয়ে রেলপথে আগরতলা-কলকাতা দূরত্ব হবে ৩৫০ কিলোমিটার।
