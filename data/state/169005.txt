
ফরিদপুরে দুজন পরিচ্ছন্নতাকর্মীকে (সুইপার) কুপিয়ে হত্যার ঘটনায় গতকাল শুক্রবার রাতে মামলা হয়েছে। নিহত মানিক জমাদারের স্ত্রী টুম্পা জমাদার বাদী হয়ে অজ্ঞাতনামা ব্যক্তিদের আসামি করে ফরিদপুর কোতোয়ালি থানায় মামলাটি করেন।
এদিকে এ ঘটনায় জিজ্ঞাসাবাদের জন্য ১০ জনকে আটক করেছে পুলিশ।
গতকাল ভোরে শহরের পশ্চিম খাবাসপুর মহল্লার একটি সড়কে মানিক জমাদার (২৮) ও তাঁর শ্যালক ভরত জমাদারের (২২) মৃতদেহ পড়ে ছিল। মানিক ফরিদপুর শহরের আলীপুর মহল্লার বান্ধবপল্লির বাসিন্দা কিশোর জমাদারের ছেলে। তিনি ছিলেন জমাদার ফরিদপুর পৌরসভার পরিচ্ছন্নতাকর্মী। আর ভরত নাটোরের পৌরসভায় পরিচ্ছন্নতাকর্মী হিসেবে কর্মরত ছিলেন। তিনি গত বুধবার ছোট বোনের বাড়িতে বেড়াতে আসেন। ফরিদপুরে এলেই তিনি দুলাভাই মানিকের কাজে সাহায্য করতেন। গত বৃহস্পতিবার দিবাগত রাত আড়াইটার দিকে দুজন রাস্তা ঝাড়ু দিতে বের হয়েছিলেন। ভোরে রাস্তায় তাঁদের ক্ষতবিক্ষত মরদেহ পাওয়া যায়।
কোতোয়ালি থানার ভারপ্রাপ্ত কর্মকর্তা (ওসি) মো. নাজিমউদ্দিন জানান, এখন পর্যন্ত এ হত্যার বিষয়ে কোনো ক্লু পাওয়া যায়নি। তাই জিজ্ঞাসাবাদের জন্য পুলিশ গতকাল রাতে শহরের বিভিন্ন জায়গায় অভিযান চালিয়ে ১০ জনকে আটক করেছে।
এদিকে গতকাল রাতেই অম্বিকাপুর শ্মশানে মানিক জমাদারের মরদেহ সমাধিস্থ করা হয়েছে। আর ভরতের মরদেহ নাটোরে নিজের বাড়িতে পাঠানো হয়েছে।
মানিকের বাবা কিশোর জমাদার বলেন, গভীর রাতে ওই এলাকায় গিয়ে কাজ না করতে স্থানীয় কয়েকজন মাদক ব্যবসায়ী মানিককে শাসিয়ে গিয়েছিল। তাঁর ধারণা, ওই লোকেরাই এই খুনের সঙ্গে জড়িত।
আরও  পড়ুন...
ফরিদপুর শহরে দুই পরিচ্ছন্নতাকর্মীকে কুপিয়ে হত্যা
