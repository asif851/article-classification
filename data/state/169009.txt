
কুষ্টিয়া দৌলতপুর উপজেলার মাঠ থেকে এক ইজিবাইকচালকের বস্তাবন্দী লাশ উদ্ধার করেছে পুলিশ। আজ সোমবার বেলা ১১টায় বোয়ালিয়া ইউনিয়নের বোয়ালিয়া গ্রামের মাঠের ভেতর রাস্তার পাশ থেকে এ লাশ উদ্ধার করা হয়।নিহত সুমন আলী (২০) ভেড়ামারা উপজেলার কাজীহাটা গ্রামের নাজিরুল ইসলামের ছেলে। গত রোববার দুপুরে বাড়ি থেকে বের হয়ে আর বাড়ি ফেরেননি তিনি।পুলিশের ধারণা, তাঁকে কুপিয়ে ও শ্বাসরোধে হত্যার পর লাশ বস্তায় ভরে মাঠের মধ্যে ফেলে রাখে দুর্বৃত্তরা। তবে তাঁর ইজিবাইকটি পাওয়া যায়নি।
বোয়ালিয়া ইউনিয়নের চেয়ারম্যান মহিউদ্দীন বিশ্বাস প্রথম আলোকে বলেন, সোমবার সকাল ১০টার দিকে মাঠে কাজ করতে গিয়ে স্থানীয় কৃষকেরা সড়কের পাশে একটি বস্তা পড়ে থাকতে দেখেন। তাঁরা বস্তার ভেতর লাশ দেখতে পান। বিষয়টি তাৎক্ষণিক দৌলতপুর থানা-পুলিশকে জানানো হয়। বস্তাবন্দী লাশের শরীরে আঘাতের চিহ্ন ও গলায় ফাঁস লাগানো রয়েছে। লাশের বয়স আনুমানিক ২০ বছর। পরনে জিনস প্যান্ট ও হাফহাতা গেঞ্জি। খবর পেয়ে সেখানে যান দৌলতপুর থানার পুলিশ।পরিবারের সদস্যদের বরাত দিয়ে দৌলতপুর থানার ভারপ্রাপ্ত কর্মকর্তা (ওসি) শাহ দারা খান বলেন, রোববার বেলা দুইটার দিকে ইজিবাইক নিয়ে বাড়ি থেকে বের হন সুমন। এরপর রাতে আর বাড়ি ফেরেননি। ধারণা করা হচ্ছে, সুমনকে হত্যা শেষে লাশ বস্তায় ভরে বোয়ালিয়া মাঠের মধ্যে রাস্তার পাশে ফেলে রাখে দুর্বৃত্তরা।ওসি বলেন, ‘কারা, কী, কারণে হত্যাকাণ্ড ঘটিয়েছে, তা নিশ্চিত হওয়া যায়নি। তবে কিছু ক্লু পাওয়া গেছে। ক্লু ধরে পুলিশ তদন্ত চালাচ্ছে। এ ব্যাপারে থানায় হত্যা মামলা নেওয়া হচ্ছে। লাশ উদ্ধার করে ময়নাতদন্তের জন্য কুষ্টিয়া জেনারেল হাসপাতালের মর্গে পাঠানো হয়েছে।’
