
গাড়িচালকদের মাদক সেবনের কারণে ৩০ শতাংশ সড়ক দুর্ঘটনা ঘটে। আর ৯৮ শতাংশ চালক কোনো না কোনোভাবে মাদক গ্রহণ করেন। ৫০০ জন বাস ও ট্রাকচালকের ওপর জরিপ চালিয়ে এ তথ্য পাওয়া গেছে বলে আজ বুধবার এক গোলটেবিলে জানানো হয়।
সকালে রাজধানীর বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজ (বিস) মিলনায়তনে ‘মাদকাসক্তি ও সড়ক দুর্ঘটনা’ শীর্ষক এই গোলটেবিলের আয়োজন করে মাদকদ্রব্য নিয়ন্ত্রণ অধিদপ্তর ও প্রমিসেস মেডিকেল লিমিটেড।
অনুষ্ঠানে নৌপরিবহনমন্ত্রী শাজাহান খান বলেন, পরিবহনশ্রমিকদের মধ্যে মাদক সেবনের হার থাকলেও তা কমে এসেছে। তবে এ সমস্যা সরকার নির্মূল করতে চায়। মাদকবিরোধী অবস্থা সৃষ্টি করতে হলে সচেতনতা তৈরি করতে হবে বলে মত দেন তিনি। এ ছাড়া আইনে যা আছে, তা আরও কঠোরভাবে প্রয়োগ করার ওপর গুরুত্ব দেন তিনি।
পল্লী উন্নয়ন ও সমবায় প্রতিমন্ত্রী মসিউর রহমান রাঙ্গা বলেন, মাদকাসক্ত ব্যক্তিদের দিয়ে সোনার বাংলা গড়া সম্ভব নয়। যেসব পরিবার সন্তানদের সময় কম দেয়, সেখানে মাদকাসক্ত হওয়ার আশঙ্কা বেশি থাকে। তাই পরিবারে সন্তানদের সময় দিতে হবে।
গবেষক ও কলামিস্ট সৈয়দ আবুল মকসুদ বলেন, মাদকমুক্ত দেশ গড়তে হলে গণমাধ্যমকে সঙ্গে নিয়ে এগোতে হবে। কোনো মাদকাসক্ত চালককে চাকরি দেওয়া যাবে না। এ ছাড়া চাকরি দেওয়ার ক্ষেত্রে যাঁরা মাদকাসক্ত বা ধূমপায়ী নন, তাঁদের অগ্রাধিকার দেওয়ার প্রতি যুক্তি দেন তিনি।
চিকিৎসক অরূপ রতন চৌধুরী বলেন, মাদকের নাটের গুরু হচ্ছে সিগারেট। এর মাধ্যমেই অন্যান্য মাদক গ্রহণ শুরু হয়। মাদকাসক্ত ব্যক্তিরা ৫৮ ভাগই ধূমপায়ী। চালকের মাদক সেবনের কারণে ৩০ ভাগ সড়ক দুর্ঘটনা ঘটে। ৯৮ শতাংশ চালক কোনো না কোনোভাবে মাদক গ্রহণ করেন। ধূমপান নিয়ন্ত্রণ করতে পারলে মাদক নিয়ন্ত্রণ সম্ভব বলে তিনি মত দেন।
অনুষ্ঠানে মাদকদ্রব্য নিয়ন্ত্রণ অধিদপ্তর থেকে সরবরাহ করা নথিতে দেখা যায়, ২০১২ সালে ৪ দশমিক ৪৫ শতাংশ মোটরযান চালক মাদকাসক্ত ছিলেন। এই হার ২০১৩ সালে ৬ দশমিক ৩৮ শতাংশ, ২০১৪ সালে ৫ দশমিক ১৩ এবং ২০১৫ সালে ৪ দশমিক ১৭ শতাংশ।
অনুষ্ঠানে মাদকদ্রব্য নিয়ন্ত্রণ অধিদপ্তরের মহাপরিচালক খন্দকার রাকিবুর রহমানের সভাপতিত্বে বক্তব্য দেন সাংসদ ফখরুল ইমাম, নূরজাহান বেগম, বিআরটিএ চেয়ারম্যান মো. নজরুল ইসলাম, ক্রীড়া ধারাভাষ্যকার চৌধুরী জাফরউল্লাহ শারাফাত, সংগীতশিল্পী ফেরদৌস ওয়াহিদ, পুলিশের ঢাকা রেঞ্জের ডিআইজি এস এম মাহফুজুল হক নুরুজ্জামান, প্রমিসেস মেডিকেল লিমিটেডের চেয়ারম্যান শাহেদুল ইসলাম প্রমুখ। অনুষ্ঠান সঞ্চালনা করেন জিল্লুর রহমান।
