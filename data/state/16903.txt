
কুমিল্লার দাউদকান্দি উপজেলায় প্রাইভেটকারের সঙ্গে যাত্রীবাহী বাসের মুখোমুখি সংঘর্ষে এক চিকিৎসক, তাঁর স্ত্রী ও মেয়েসহ চারজন নিহত হয়েছে। গুরুতরভাবে আহত হয়েছে ওই দম্পতির দুই সন্তান।
গতকাল সোমবার দিবাগত রাত পৌনে দুইটার দিকে উপজেলার টামটা এলাকায় ঢাকা-চট্টগ্রাম মহাসড়কে এই দুর্ঘটনা ঘটে।
নিহত ব্যক্তিরা হলেন-চিকিৎসক ফজলুল বারী (৪০), তাঁর স্ত্রী আসমা-উল-হুসনা (৩৪), তাঁদের মেয়ে ফাহমিদা ফাইরুজ (১১ ‍) ও গৃহপরিচারিকা সীমা (২১)।
আহত দুজন হলো-ওই দম্পতির সন্তান ফাইজা (৮) ও পূর্ণ (৪)। তাদের প্রথমে দাউদকান্দি উপজেলা স্বাস্থ্য কমপ্লেক্সে নেওয়া হয়। পরে সেখান থেকে ঢাকায় পাঠানো হয়েছে।
দাউদকান্দি উপজেলা স্বাস্থ্য কমপ্লেক্সের চিকিৎসক ফারজানা আক্তার বলেছেন, আহত দুজনের অবস্থা আশঙ্কাজনক।
ফজলুল বারী ঢাকার জাতীয় মানসিক স্বাস্থ্য ইনস্টিটিউটের চিকিৎসক ছিলেন বলে জানিয়েছেন তাঁর বোন সাবিনা ইয়াসমিন।
স্বজনেরা জানান, কুমিল্লায় এক আত্মীয়ের বিয়ের অনুষ্ঠানে অংশ নিয়ে পরিবারসহ ঢাকায় ফিরছিলেন ফজলুল বারী।
দাউদকান্দির ইলিয়টগঞ্জ হাইওয়ে পুলিশ ফাঁড়ির ইনচার্জ সার্জেন্ট মনিরুজ্জামান খান বলেন, লাশ চারটি উদ্ধার করা হয়েছে। লাশ এখন ইলিয়টগঞ্জ হাইওয়ে পুলিশ ফাঁড়িতে রাখা হয়েছে।
পুলিশ জানায়, প্রাইভেটকারটি কুমিল্লা থেকে ঢাকায় যাচ্ছিল। ফজলুল বারী নিজেই গাড়িটি চালাচ্ছিলেন। অন্যদিকে ইউনিক পরিবহনের যাত্রীবাহী বাসটি ঢাকা থেকে চট্টগ্রাম যাচ্ছিল। টামটা এলাকায় যানবাহন দুটির মধ্যে মুখোমুখি সংঘর্ষ হলে হতাহতের ঘটনা ঘটে।
দুর্ঘটনার পর বাসের চালক ও তাঁর সহকারী পালিয়েছেন। বাসটিকে আটক করেছে পুলিশ।
এ ঘটনায় মামলা দায়েরের প্রস্তুতি চলছে বলে পুলিশ জানিয়েছে।
