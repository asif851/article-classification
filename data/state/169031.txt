
আগামী জাতীয় সংসদ নির্বাচনে দলের দুর্বলতা ও সমস্যা চিহ্নিত করতে ঢাকার আশপাশের চার সাংসদের সঙ্গে বৈঠক করেছেন আওয়ামী লীগের সাধারণ সম্পাদক ওবায়দুল কাদের।
আজ মঙ্গলবার ধানমন্ডিতে দলীয় সভাপতি শেখ হাসিনার রাজনৈতিক কার্যালয়ে এ বৈঠক অনুষ্ঠিত হয়। এতে খাদ্যমন্ত্রী কামরুল ইসলাম, সাভারের এনামুর রহমান, ধামরাইয়ের আবদুল মালেক ও মানিকগঞ্জের নাইমুর রহমান দুর্জয় অংশ নেন। এ সময় আওয়ামী লীগের দপ্তর সম্পাদক আবদুস সোবহান গোলাপ, ঢাকা বিভাগের দায়িত্বপ্রাপ্ত সাংগঠনিক সম্পাদক মুহিবুল হাসান ও উপদপ্তর সম্পাদক বিপ্লব বড়ুয়া উপস্থিত ছিলেন।
আওয়ামী লীগের দলীয় সূত্র জানায়, আগামীকাল বুধবার একই স্থানে মুন্সিগঞ্জের তিন সাংসদ মৃণাল কান্তি দাস, সাগুফতা ইয়াসমিন এমিলি ও সুকুমার রঞ্জন ঘোষকে নিয়ে বৈঠক করা হবে। উপদপ্তর সম্পাদক বিপ্লব বড়ুয়া প্রথম আলোকে বলেন, নির্বাচনের প্রস্তুতি হিসেবে এসব বৈঠক করছেন দলের সাধারণ সম্পাদক। সাংসদদের কাছ থেকে নিজ নিজ এলাকার সম্ভাবনা ও সমস্যা জেনে সেগুলো সমাধানের পরামর্শ দেওয়া হয়েছে।
