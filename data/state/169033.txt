
মুন্সিগঞ্জের লৌহজং উপজেলার মাওয়া ফেরিঘাট এলাকায় বাসে আগুন দেওয়ার ঘটনায় জড়িত সন্দেহে গত শনিবার রাতে বিএনপির চার কর্মীকে গ্রেপ্তার করেছে পুলিশ। আগুন দেওয়ার ঘটনায় একই দিন বিএনপির ২১ কর্মীর বিরুদ্ধে লৌহজং থানায় দুটি মামলা করেন ক্ষতিগ্রস্ত দুটি বাসের মালিক।গ্রেপ্তার হওয়া কর্মীরা হলেন লৌহজংয়ের হলদিয়া ইউনিয়নের শিমুলিয়া গ্রামের মো. নজরুল ইসলাম (৩২) ও ঝন্টু রাজ (৪৫) এবং শ্রীনগর উপজেলার কামারগাঁও গ্রামের আসলাম রাজীব (২৯) ও সাইফ আহমদে (৩৮)। গতকাল রোববার তাঁদের মুন্সিগঞ্জ আদালতের মাধ্যমে জেলহাজতে পাঠানো হয়।বিষয়টি নিশ্চিত করে লৌহজং থানার ভারপ্রাপ্ত কর্মকর্তা (ওসি) আবুল কালাম জানান, গ্রেপ্তার হওয়া ব্যক্তিদের জিজ্ঞাসাবাদের জন্য রিমান্ডের আবেদন করা হবে।১৮-দলীয় জোটের তৃতীয় দফা অবরোধ শুরুর কয়েক ঘণ্টা আগে গত শুক্রবার দিবাগত রাত সাড়ে তিনটার দিকে মাওয়া ঘাট এলাকায় থামিয়ে রাখা গ্রেট বিক্রমপুর পরিবহনের দুটি ও গাঙচিল পরিবহনের একটি বাসে অগ্নিসংযোগ এবং একটি বাস ভাঙচুর করেন সাত-আটজন লোক। একই সময় মাওয়া লঞ্চঘাটে থাকা দুটি লঞ্চে আগুন দেওয়া হয় ও একটি ভাঙচুর করা হয়। এ ঘটনায় গ্রেট বিক্রমপুর পরিবহনের একটি বাসে ঘুমন্ত অবস্থায় পরিবহনশ্রমিক আলমগীর (২২) অগ্নিদগ্ধ হয়ে গুরুতর আহত হন। তাঁকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে।আগুন দেওয়ার ঘটনায় গাঙচিল পরিবহনের মালিক রুহুল মোড়ল ও গ্রেট বিক্রমপুর পরিবহনের মালিক মঞ্জুরুল ইসলাম বিএনপির ২১ কর্মীকে আসামি করে মামলা করেন।
