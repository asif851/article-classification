
ধর্মীয় অনুভূতিতে আঘাত দেওয়ার অভিযোগে করা মামলায় মন্ত্রিসভা ও ক্ষমতাসীন দল থেকে অপসারিত মন্ত্রী লতিফ সিদ্দিকীর জামিন আবেদন নামঞ্জুর করেছেন আদালত। অভিযোগ গঠনের বিষয়ে শুনানির তারিখ ধার্য করা হয়েছে আগামী ১৫ মার্চ। আজ রোববার ঢাকা মহানগর হাকিম আসাদুজ্জামান নূর এ আদেশ দেন।আজ বেলা ১১টার দিকে শুনানিতে অংশ নিয়ে লতিফ সিদ্দিকীর আইনজীবী জ্যোতির্ময় বড়ুয়া জামিনের আবেদন জানান। তিনি অভিযোগ গঠনের শুনানির বিষয়ে দুই মাস সময়ের আবেদন জানান। তিনি বলেন, লতিফ সিদ্দিকী অসুস্থ। পরে আদালত লতিফ সিদ্দিকীর জামিন আবেদন নামঞ্জুর করে শুনানির নতুন তারিখ ধার্য করেন।ধর্মীয় অনুভূতিতে আঘাত দেওয়ার অভিযোগে ২ অক্টোবর আইনজীবী আবেদ রেজা আদালতে মামলা করেন। ২৫ নভেম্বর এ মামলায় লতিফ সিদ্দিকীকে গ্রেপ্তার দেখিয়ে আদালতে হাজির করে ঢাকা মহানগর পুলিশের গোয়েন্দা শাখা (ডিবি)।
একই অভিযোগে লতিফ সিদ্দিকীর বিরুদ্ধে ঢাকা ও দেশের ১৮টি জেলায় বেশ কয়েকটি মামলা রয়েছে। নির্ধারিত সময়ে আদালতে হাজির না হওয়ায় প্রতিটি মামলায় তাঁর বিরুদ্ধে গ্রেপ্তারি পরোয়ানা আছে।
গত ২৮ সেপ্টেম্বর নিউইয়র্কে এক অনুষ্ঠানে পবিত্র হজ ও তাবলিগ জামাত এবং প্রধানমন্ত্রীর ছেলে সজীব ওয়াজেদ জয়কে নিয়ে বিরূপ মন্তব্য করায় মন্ত্রিসভা ও দল থেকে অপসারিত হন লতিফ সিদ্দিকী।
আরও জানতে পড়ুন:
লতিফ সিদ্দিকীর আত্মসমর্পণ
