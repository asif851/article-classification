
এবার মাছ চুরির অভিযোগে বরগুনার তালতলী উপজেলায় ১১ বছরের এক শিশুকে ধারালো অস্ত্রের আঘাতে হত্যা করার অভিযোগ উঠেছে। রবিউল আউয়াল নামের ১১ বছরের শিশুটি গত সোমবার থেকে নিখোঁজ ছিল।মঙ্গলবার সন্ধ্যায় শিশুটির লাশ উদ্ধার করা হয়। হত্যায় জড়িত সন্দেহে পুলিশ দুজনকে আটক করেছে।রবিউলের বাবা দুলাল হোসেন প্রথম আলোকে বলেন, গত সোমবার রাত ৮টায় উপজেলার আমখোলা গ্রাম থেকে নিখোঁজ হয় রবিউল। অনেক খোঁজাখুঁজি করেও সেই রাত অবধি তাকে পাওয়া যায়নি। এর পর গতকাল সন্ধ্যায় স্থানীয় লোকজন ছোট আমখোলা এলাকার একটি মাছের ঘেরে রবিউলের লাশ পড়ে থাকতে দেখে। এর পর পুলিশ এসে লাশটি উদ্ধার করে। শিশুটির চোয়ালের নিচে ধারালো অস্ত্রের আঘাতের চিহ্ন ছিল।রবিউলের পরিবারের লোকজনের অভিযোগ, আমখোলা গ্রামের মিরাজ হোসেন আমখোলা খালে চাঁই ও জাল পেতে নিয়মিত মাছ ধরে। কয়েক দিন আগে মিরাজের চাঁই থেকে মাছ চুরি হয়। তিনি এর জন্য রবিউলকে সন্দেহ করেন। এ নিয়ে ঘটনার দুদিন আগে মিরাজ রবিউলের বাড়িতে এসে পুনরায় এমন ঘটনা ঘটলে রবিউলকে মেরে ফেলার হুমকি দেন। সোমবার রাতেও মিরাজ রবিউলকে খোঁজাখুঁজি করেছে বলে পরিবার থেকে জানানো হয়।তালতলী থানার ভারপ্রাপ্ত কর্মকর্তা (ওসি) বাবুল আকতার বলেন, এ ঘটনায় রবিউলের বাবা দুলাল হোসেন থানায় অভিযোগ করেছেন। পুলিশ অভিযুক্ত মিরাজ ও তাঁর বাবা দেলোয়ারকে আটক করেছে। বরগুনার পুলিশ সুপার বিজয় বসাকও আজ বুধবার দুপুরে ঘটনাস্থল পরিদর্শন করেছেন।
