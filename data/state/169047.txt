
প্রধানমন্ত্রী শেখ হাসিনা ও বিএনপি চেয়ারপারসন খালেদা জিয়াকে একসঙ্গে আলোচনায় বসার দাবিতে অবস্থান কর্মসূচি শুরু করেছেন কৃষক শ্রমিক জনতা লীগের সভাপতি কাদের সিদ্দিকী। গতকাল বুধবার বেলা তিনটার দিকে রাজধানীর মতিঝিলে নিজ দলীয় কার্যালয়ের সামনে কাদের সিদ্দিকী এ কর্মসূচি শুরু করেন।কাদের সিদ্দিকী বলেন, খালেদা জিয়াকে অবরোধ প্রত্যাহার এবং প্রধানমন্ত্রী শেখ হাসিনাকে আলোচনায় বসতে হবে। এ দাবি বাস্তবািয়ত না হওয়া পর্যন্ত দিন-রাত তিনি এ অবস্থান কর্মসূচি চালিয়ে যাবেন।গতকাল বিকেল পাঁচটার দিকে সেখানে গিয়ে দেখা যায়, ফুটপাতে শামিয়ানার নিচে বিছানা পেতে কাদের সিদ্দিকী বসে আছেন। তাঁর পেছনে টাঙানো ব্যানারে এক পাশে লেখা—‘মাননীয় প্রধানমন্ত্রী আলোচনায় বসুন, দেশ বাঁচান।’ আরেক পাশে লেখা—‘বেগম খালেদা জিয়া অবরোধ প্রত্যাহার করুন, মানুষ বাঁচান।’ তাঁর সামনে একটি টুল রাখা। তার ওপর দুটি (আরবি ও বাংলা) কোরআন শরিফ, মেজর জলিলের রচনাবিল, শুভ্রা মুখোপাধ্যায়ের বই ইন দি ইনার লাইট এবং টাকা ফেলার জন্য দুটি কার্টন রয়েছে। কার্টনে ১০০, ৫০, ২০ ও ১০ টাকার কিছু নোটও পড়েছে। সেখানে তাঁর দলের শ খানেক নেতা-কর্মীও আছেন। তাঁরা স্লোগান দিচ্ছেন। কাদের সিদ্দিকী বসছেন, আবার কখনো বালিশ মাথায় পেতে শুয়ে পড়ছেন।
