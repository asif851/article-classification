
আইন কমিশনের চেয়ারম্যান ও সাবেক প্রধান বিচারপতি এ বি এম খায়রুল হক বলেছেন, উচ্চ আদালতের বিচারপতিদের অভিশংসন প্রক্রিয়ার বিষয়ে একটি ব্যবহারিক আইন করতে হবে। বিচারকদের আত্মপক্ষ সমর্থনের সুযোগ থাকতে হবে।আজ সোমবার সকালে রাজধানীর বিচার প্রশাসন প্রশিক্ষণ ইনস্টিটিউটে এ বি এম খায়রুল হক এক ব্রিফিংয়ে এ কথা বলেন। এ সময় কমিশনের সদস্য বিচারপতি এ টি এম ফজলে কবির ও অধ্যাপক এম শাহ আলম উপস্থিত ছিলেন।’৭২-এর সংবিধান সবচেয়ে ভালো সংবিধান বলেও মনে করেন এ বি এম খায়রুল হক। তিনি বলেন, বিচারকদের অভিশংসনের ক্ষমতা মৌলিকভাবেই মূল সংবিধানে ছিল।এ বি এম খায়রুল হক আরও বলেন, বিশ্বের বিভিন্ন গণতান্ত্রিক দেশে ইমপিচমেন্টের ক্ষমতা সংসদের হাতে রয়েছে। এতে ভয় পাওয়ার কিছু নেই।
মন্ত্রিসভায় আজ সংবিধানের ষোড়শ সংশোধনী আইনের খসড়া অনুমোদিত হয়েছে। এতে করে উচ্চ আদালতের বিচারপতিদের অভিশংসন বা অপসারণের ক্ষমতা জাতীয় সংসদের হাতে আবার ফিরে আসছে।
আজ দুপুর সাড়ে ১২টার দিকে মন্ত্রিসভার নিয়মিত বৈঠকে ওই অনুমোদন দেওয়া হয়। বৈঠকের পর মন্ত্রিপরিষদের সচিব মোহাম্মদ মোশাররাফ হোসাইন ভুইঞা সাংবাদিকদের এ কথা জানান।
