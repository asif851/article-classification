
ময়মনসিংহের ঈশ্বরগঞ্জ উপজেলায় গতকাল মঙ্গলবার সকালে স্কুলছাত্রীকে এক বখাটে ধর্ষণের চেষ্টা করেন বলে অভিযোগ পাওয়া গেছে।ছাত্রীটি প্রথম আলোকে বলে, সে স্থানীয় একটি উচ্চবিদ্যালয়ে দশম শ্রেণিতে পড়ে। গতকাল সকাল সাড়ে ১০টার দিকে স্থানীয় একটি বাজার থেকে খাতা কিনে হেঁটে গ্রামের বাড়ি ফিরছিল। আবহাওয়া খারাপ থাকায় এ সময় গ্রামের ওই পথ প্রায় জনশূন্য ছিল। একপর্যায়ে একটি জঙ্গলের পাশে ওই বখাটে (২৭) হঠাৎ তার পথরোধ করে দাঁড়ায়। সে ভয়ে ভয়ে পাশ কাটিয়ে যাওয়ার চেষ্টা করে। কিন্তু বখাটে তাকে জাপটে ধরে। সে চিৎকার করলে অচেনা ওই বখাটে তার মুখ চেপে ধরে সড়কের ওপর ফেলে দেয়। এরপর টেনে-হিঁচড়ে সড়কের পাশের ওই জঙ্গলের দিকে নেওয়ার চেষ্টা করে। তখন শরীরে সব শক্তি দিয়ে এক ঝটকায় সে বখাটের হাত থেকে নিজেকে মুক্ত করে দৌড় দেয়। দৌড়াতে দৌড়াতে সে ঘটনাস্থল থেকে কিছুদূরে তাঁর এক শিক্ষকের বাড়িতে আশ্রয় নেয়।এ ঘটনার সত্যতা নিশ্চিত করে ওই শিক্ষক বলেন, ছাত্রীটি তাঁর বিদ্যালয়েরই। সে ভয়ে দৌড়াচ্ছিল। পরে তার কাছ থেকে বখাটের আক্রমণের শিকার হওয়ার কথা তিনি জানতে পারেন। পরে খোঁজ নিয়ে বখাটেকে পাননি। তবে জানতে পারেন, পাশের গ্রামের ওই বখাটে বিবাহিত।ওই বখাটের সঙ্গে যোগাযোগ করা সম্ভব হয়নি। তবে তাঁর বড় ভাই স্থানীয় একটি উচ্চবিদ্যালয়ের শিক্ষক গণমাধ্যমকর্মীদের বলেছেন, এ ঘটনা শোনার পর তিনি লজ্জাবোধ করেছেন। এ ঘটনায় দুঃখ প্রকাশ করছেন তিনি।সন্ধ্যা সাড়ে সাতটার দিকে মুঠোফোনে জানতে চাইলে উপজেলা নির্বাহী কর্মকর্তা (ইউএনও) রাজীব কুমার সরকার গতকাল প্রথম আলোকে বলেন, তিনি ছাত্রীটিকে ডেকে পাঠিয়েছিলেন। তার মুখ থেকে ঘটনার বিবরণ শুনেছেন। পরে তিনি ওই বখাটেকে গ্রেপ্তারে পুলিশকে নির্দেশ দিয়েছেন।ঈশ্বরগঞ্জ থানার পরিদর্শক (তদন্ত) মো. রহুল আমীন বলেন, ধর্ষণের চেষ্টা করার ঘটনায় জড়িত বখাটেকে গ্রেপ্তারে অভিযান চলছে।
