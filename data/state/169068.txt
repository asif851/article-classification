
বিরোধীদলীয় নেতা ও বিএনপির চেয়ারপারসন খালেদা জিয়া নির্বাচনকালীন সর্বদলীয় সরকারে এসে যে যে মন্ত্রণালয় চাইবেন সেগুলোই দেওয়া হবে বলে জানিয়েছেন প্রধানমন্ত্রী শেখ হাসিনা। তিনি বলেন, গত ৩৮ বছর ধরে অ্যাডহক ভিত্তিতে নির্বাচন হয়েছে। আর অ্যাডহক ভিত্তিতে নয় এবার সংবিধান মোতাবেক নির্বাচন হবে। এবার সাংবিধানিকভাবে ক্ষমতা হস্তান্তর হবে।আজ রোববার বিকেলে আওয়ামী লীগের মনোনয়নপ্রত্যাশী তৃণমূল নেতাদের সঙ্গে মতবিনিময় অনুষ্ঠানে প্রধানমন্ত্রী এ কথা বলেন। গণভবনের সামনের প্রাঙ্গণে সামিয়ানা টাঙানো বিশাল প্যান্ডেলে আওয়ামী লীগের মনোনয়নপ্রত্যাশী প্রায় দুই হাজার ৭০০ জন নেতা উপস্থিত ছিলেন। দলীয় মনোনয়নপ্রত্যাশীদের উদ্দেশে শেখ হাসিনা বলেন, বিভিন্ন জরিপ ও তৃণমূলের মতামতের ভিত্তিতে দলীয় প্রার্থী মনোনয়ন দেওয়া হবে। কাকে মনোনয়ন দেওয়া হলো তা না দেখে নৌকা মার্কা দেখে ভোট দেবেন।প্রধানমন্ত্রী বলেন, গত পাঁচ বছরে দেশের জনগণের জীবনমান উন্নত হয়েছে। সবকিছুতে উন্নতির ছোঁয়া লেগেছে। আওয়ামী লীগের সাফল্য বলে শেষ করা যাবে না।অনুষ্ঠানে স্থানীয় সরকারমন্ত্রী ও আওয়ামী লীগের সাধারণ সম্পাদক সৈয়দ আশরাফুল ইসলাম মনোনয়নপ্রত্যাশীদের স্বাগত জানান। তিনি বলেন, যাঁকে মনোনয়ন দিলে জয় পাওয়া যাবে, তাঁকেই মনোনয়ন দেওয়া হবে। জনপ্রিয়তা যাচাই করে দলীয় মনোনয়ন দেওয়া হবে। তিনি বলেন, সবাই এক থাকলে সামনে আওয়ামী লীগ একক সংখ্যাগরিষ্ঠতা পাবে।

