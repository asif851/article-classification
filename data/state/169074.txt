
কুষ্টিয়া পলিটেকনিক ইনস্টিটিউটে ছাত্রলীগের দুই পক্ষের সংঘর্ষের জের ধরে সেপ্টেম্বরের শেষের দিকে দুটি ছাত্রাবাসই বন্ধ করে দেয় কর্তৃপক্ষ। এরপর নিয়মিত ক্লাস হলেও ছাত্রাবাস দুটি খুলে দেওয়া হয়নি। এতে দুর্ভোগে পড়েছেন আবাসিক শিক্ষার্থীরা।
কর্তৃপক্ষ বলছে, ছাত্রাবাস খোলার পরিবেশ এখনো সৃষ্টি হয়নি। আরও কিছুদিন পর এ বিষয়ে সিদ্ধান্ত নেওয়া হবে। তবে ছাত্রলীগের নেতাদের দাবি, পরিস্থিতি স্বাভাবিক রয়েছে। প্রশাসনিক অলসতার কারণেই ছাত্রাবাস বন্ধ রয়েছে।
কয়েকজন শিক্ষার্থী জানান, গত ২৮ সেপ্টেম্বর সন্ধ্যায় ইনস্টিটিউটের লালন শাহ ও মীর মশাররফ হোসেন ছাত্রাবাস শাখা ছাত্রলীগের দুই পক্ষের মধ্যে সংঘর্ষে উভয় পক্ষের একজন করে আহত হন। পরে তাঁদের কুষ্টিয়া জেনারেল হাসপাতালে চিকিৎসা দেওয়া হয়। ঘটনার পরপরই কর্তৃপক্ষ অনির্দিষ্টকালের জন্য দুটি ছাত্রাবাস বন্ধ ও শিক্ষার্থীদের ছাত্রাবাস ত্যাগের নির্দেশ দেয়। তবে ক্যাম্পাস খোলা থাকে। ক্যাম্পাসের ভেতরে ছাত্রীনিবাসও খোলা রয়েছে। ঘটনার প্রায় দুই মাস হতে চলেছে, তারপরও দুটি ছাত্রাবাস খুলে দেওয়া হয়নি। এর ফলে ছাত্রাবাসের অন্তত আড়াই শ ছাত্র দুর্ভোগে পড়েছেন।
লালন শাহ ছাত্রাবাসের আবাসিক ছাত্র সুইথোয়াই মারমা পুরকৌশল বিভাগের চতুর্থ বর্ষের ছাত্র। তাঁর বাড়ি খাগড়াছড়িতে। ছাত্রাবাস বন্ধ হওয়ার পর তিনি শহরের আড়ুয়াপাড়ায় একটি মেসে থাকছেন। তিনি বলেন, ‘একটি ছোট কক্ষে আটজনকে থাকতে হয়। ছাত্রাবাসের মতো এখানে পড়াশোনার পরিবেশ নেই। খরচও বেশি হচ্ছে।’
ওই ছাত্রাবাসের আরেক ছাত্র কাসেদ আলী বলেন, ‘ক্যাম্পাসে থাকলে অনেক বিষয়ে বই কিনতে হয় না। সহপাঠী এবং বড় ভাইদের সহযোগিতা পাওয়া যায়। কিন্তু বাইরে খরচ বেশি, কষ্টও বেশি।’
মীর মশাররফ হোসেন ছাত্রাবাসের শিক্ষার্থী ওয়াসিম আকরাম বলেন, ওই ঘটনার পর দুটি হলের নেতা-কর্মীরা সব ভুলে গেছেন। তাঁরা একই সঙ্গে ক্যাম্পাসে চলাফেরা করছেন। কর্তৃপক্ষকে বলা হলেও ছাত্রাবাস খোলার ব্যাপারে কোনো পদক্ষেপ নিচ্ছে না।
প্রতিদিন চুয়াডাঙ্গা থেকে ট্রেনে করে ইনস্টিটিউটে আসেন চতুর্থ বর্ষের ছাত্র নাহিদুল করিম। তিনি বলেন, ‘ভোর পাঁচটায় বাড়ি থেকে বের হতে হয়। তারপর সকাল আটটায় ক্লাসে আসি। এতে চরম ভোগান্তি হচ্ছে।’
লালন শাহ ছাত্রাবাসের ছাত্রলীগের সভাপতি ইমরান হোসেন বলেন, ওই দিনের ঘটনার পর শিক্ষকদের সঙ্গে বৈঠক করেছি। ভুল স্বীকার করে দুঃখপ্রকাশ করেছি। দূরে বাড়ি এমন ছাত্রদের কথা বিবেচনা করে দ্রুত ছাত্রাবাস দুটি খোলার জন্য অনুরোধ করেছি। তারপরও প্রশাসন কোনো পদক্ষেপ নিচ্ছে না।’
পলিটেকনিক ইনস্টিটিউটের অধ্যক্ষ নুরুজ্জামান প্রামাণিক প্রথম আলোকে বলেন, ‘আমরা ছাত্রাবাস বন্ধ রাখতে চাই না। কিন্তু জেলা ও শহর আওয়ামী লীগের নেতারা ছাত্রাবাস খোলার ব্যাপারে নিষেধ করেছে। এটি খুলে দিলে আবারও অপ্রীতিকর ঘটনা ঘটতে পারে। এ রকম তথ্য প্রশাসন থেকেও পাওয়া গেছে। অভিভাবক ও নেতাদের সঙ্গে বৈঠক হয়েছে। ওই ঘটনায় জড়িত কয়েকজনকে শাস্তি দেওয়া হবে।’ 
