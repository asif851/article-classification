
বেশি শিক্ষার্থী কৃতকার্য হলেই শিক্ষাব্যবস্থার মান খারাপ আর অর্ধেক শিক্ষার্থী অকৃতকার্য হলেই মান ঠিক আছে, এমন ধারণা সঠিক নয় বলে মন্তব্য করেছেন শিক্ষামন্ত্রী নুরুল ইসলাম নাহিদ।আজ শনিবার সকালে রাজধানীর কৃষিবিদ ইনস্টিটিউশন মিলনায়তনে ‘বাংলাদেশের জীববৈচিত্র্য: চ্যালেঞ্জ ও সম্ভাবনা’ শীর্ষক এক সম্মেলনে প্রধান অতিথির বক্তব্যে শিক্ষামন্ত্রী এ কথা বলেন।বেশি শিক্ষার্থী কৃতকার্য হওয়ার ব্যাপারে নাহিদের ভাষ্য, শিক্ষার্থীরা এখন বেশি প্রযুক্তি ব্যবহার করছে। কম্পিউটার, মোবাইল ফোন ইত্যাদির মাধ্যমে জ্ঞান অর্জন করছে। ফলে শিক্ষার্থীরা বেশি জানে। এ কারণে পাসের হার বেশি।অধিক পাসের হারের সমালোচনাকারীদের উদ্দেশ্য ভালো নয় উল্লেখ করে মন্ত্রী বলেন, এতে শিক্ষার্থীরা হতাশাগ্রস্ত হয়ে পড়বে । এ ধরনের সমালোচনায় শিক্ষকেরা অপমানিত ও অসম্মানিত হন বলে মনে করেন তিনি।
