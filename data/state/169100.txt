
আওয়ামী লীগের সভানেত্রী শেখ হাসিনাকে সরকার গঠনের আহ্বান জানিয়েছেন রাষ্ট্রপতি আবদুল হামিদ। আজ বৃহস্পতিবার রাতে রাষ্ট্রপতির প্রেস সচিব ইহসানুল করিম সাংবাদিকদের এ কথা জানান।আজ সকালে জাতীয় সংসদ ভবনে আওয়ামী লীগের নবনির্বাচিত সাংসদরা শপথ নেন। এরপর আওয়ামী লীগের সংসদীয় দলের বৈঠকে শেখ হাসিনাকে সংসদীয় দলের নেতা নির্বাচন করা হয়। সন্ধ্যায় দশম সংসদের সংখ্যাগরিষ্ঠ দলের নেতা হিসেবে আওয়ামী লীগের সভানেত্রী ও বর্তমান প্রধানমন্ত্রী শেখ হাসিনা রাষ্ট্রপতি আবদুল হামিদের সঙ্গে সাক্ষাত্ করতে বঙ্গভবনে যান। সেখানে আওয়ামী লীগের সংসদীয় দলের সিদ্ধান্তের কথা শেখ হাসিনা রাষ্ট্রপতিকে অবহিত করেন। এ সময় রাষ্ট্রপতি আবদুল হামিদ শেখ হাসিনাকে সরকার গঠনের আহ্বান জানান।রাষ্ট্রপতির সঙ্গে সাক্ষাতের সময় শেখ হাসিনার সঙ্গে ছিলেন আওয়ামী লীগের সাধারণ সম্পাদক ও নির্বাচনকালীন সরকারের স্থানীয় সরকারমন্ত্রী সৈয়দ আশরাফুল ইসলাম, মন্ত্রিপরিষদ সচিব মোহাম্মদ মোশাররাফ হোসাইন ভূইঞা।গণভবনে যাচ্ছেন রওশন প্রধানমন্ত্রী শেখ হাসিনার সঙ্গে দেখা করতে আজ রাতে গণভবনে যাচ্ছেন দশম সংসদের বিরোধী দলের নেতা রওশন এরশাদ। এ সময় তাঁদের মধ্যে সরকার গঠন ও অন্যান্য বিষয় নিয়ে আলোচনা হতে পারে বলে জানা গেছে।

