
চট্টগ্রামের লোহাগাড়ার পদুয়া ইউনিয়নের জঙ্গল পদুয়া এলাকায় ইউনিয়ন পরিষদ নির্বাচনের জের ধরে আজ রোববার বেলা ১১টার দিকে দুই সদস্য প্রার্থীর কর্মীদের মধ্যে সংঘর্ষ হয়েছে। এ ঘটনায় সাতজন আহত হয়েছেন। গতকাল পদুয়া ইউনিয়ন পরিষদ নির্বাচন অনুষ্ঠিত হয়।
আহত ব্যক্তিরা হলেন উপজেলা ছাত্রলীগের আহ্বায়ক (একাংশ) শোয়েবুল হক সিকদার, খোরশেদ, রাশেদ, মোরশেদ, শাহজাহান, জাহাঙ্গীর ও বদি আলম। গুরুতর আহত শোয়েবুল চট্টগ্রাম মেডিকেল কলেজ হাসপাতালে চিকিৎসাধীন। অন্যরা লোহাগাড়া উপজেলা স্বাস্থ্য কমপ্লেক্সে চিকিৎসাধীন।
পদুয়া ইউনিয়নের ৭ নম্বর ওয়ার্ডের পরাজিত সদস্য প্রার্থী আবদুল মান্নান সিকদার অভিযোগ করেন, ‘ভোটের দিন বিজয়ী সদস্য শহীদুল ইসলাম কারচুপি করে এবং জোরপূর্বক ভোটকেন্দ্র থেকে আমার এজেন্টদের বের করে দেন। এ ব্যাপারে আমরা আজ নির্বাচন কমিশনে অভিযোগ দিতে গেলে পথে ওত পেতে থাকা শহীদুল ইসলামের কর্মী মো. ওসমানের নেতৃত্বে ধারালো অস্ত্র দিয়ে শোয়েবুলের ওপর হামলা চালায় দুর্বৃত্তরা। তাঁকে বাঁচাতে গেলে অন্যরাও গুরুতর আহত হন। এ সময় হামলাকারীরা ১৫ থেকে ২০টি গুলি ছোড়ে। পাশাপাশি একটি মুদি ও সারের দোকান ভাঙচুর করে। এ ব্যাপারে থানায় জানানো হয়েছে এবং মামলা দায়েরের প্রস্তুতি চলছে।’তবে শহীদুল ইসলাম দাবি করেন, ‘পরাজিত প্রার্থীর কর্মী–সমর্থকেরা আমাদের ওপর হামলা চালিয়েছে।’লোহাগাড়া থানার ভারপ্রাপ্ত কর্মকর্তা (ওসি) মো. শাহজাহান জানান, এ ঘটনায় জড়িত ব্যক্তিদের আটকের চেষ্টা চলছে।
