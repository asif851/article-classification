
ঢাকার আশুলিয়ার জিরানি এলাকার একটি পোশাক কারখানার শ্রমিকেরা বকেয়া বেতন ও ঈদ বোনাসের দাবিতে স্থানীয় প্রেসক্লাব চত্বরে দুই দিন ধরে অবস্থান কর্মসূচি পালন করছেন। দাবি আদায় না হওয়া পর্যন্ত তাঁরা কর্মসূচি চালিয়ে যাওয়ার ঘোষণা দিয়েছেন।আশুলিয়া শিল্প পুলিশ ও আশুলিয়া থানা সূত্রে জানা যায়, জিরানি এলাকার টেন স্টার অ্যাপারেলস নামের পোশাক কারখানার শ্রমিকদের গত জুলাই মাসের আংশিক আর আগস্ট ও চলতি মাসের বেতন এবং ঈদ বোনাস পরিশোধ না করেই কর্তৃপক্ষ ১৭ সেপ্টেম্বর কারখানা বন্ধ করে চলে যায়। এরপর থেকে ওই কারখানার তিন শতাধিক শ্রমিক বেতন ও বোনাসের জন্য আন্দোলন করে যাচ্ছেন। এর পরও কর্তৃপক্ষ সাড়া না দেওয়ায় গত সোমবার থেকে তাঁরা আশুলিয়া প্রেসক্লাব চত্বরে অবস্থান নেন। দাবি আদায়ে তাঁরা গতকাল মঙ্গলবার পর্যন্ত সেখানেই অবস্থান করছিলেন।এ বিষয়ে গতকাল ওই কারখানার সুপারভাইজার জামাল শেখ, আতিক হাসান ও অপারেটর সাবিনা আক্তার বলেন, বেতন ও বোনাস না নিয়ে তাঁরা ঘরে ফিরবেন না।
