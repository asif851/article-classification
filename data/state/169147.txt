
খুলনা বিশ্ববিদ্যালয়ের ২০১৭-২০১৮ শিক্ষাবর্ষে প্রথম বর্ষে ভর্তি পরীক্ষার তিনটি ইউনিটের ফল প্রকাশিত হয়েছে। সর্বশেষ ‘এ’ ইউনিটের ফল আজ মঙ্গলবার দুপুরে প্রকাশ করা হয়েছে। এর আগে ‘বি’ এবং ‘সি’ ইউনিটের ফল প্রকাশ করা হয়। সব ইউনিটের বিস্তারিত ফলাফল বিশ্ববিদ্যালয়ের ওয়েবসাইটে (www.ku.ac.bd) পাওয়া যাচ্ছে।
বিশ্ববিদ্যালয় প্রশাসন সূত্রে জানা গেছে, প্রকাশিত ফলাফল অনুযায়ী সব ইউনিটের ভর্তির তারিখ ঘোষণা করা হয়েছে। এ ইউনিটে (বিজ্ঞান প্রকৌশল ও প্রযুক্তিবিদ্যা স্কুল এবং জীব বিজ্ঞান স্কুল) আগামী ২২ নভেম্বর বিজ্ঞান প্রকৌশল ও প্রযুক্তিবিদ্যা স্কুলের ডিন অফিসে সকাল নয়টা থেকে বিকেল চারটা পর্যন্ত মেধাতালিকা থেকে ভর্তি করা হবে।
তা ছাড়া এ ইউনিটে ২৩ নভেম্বর জীববিজ্ঞান স্কুলের ডিন অফিসে প্রথম অপেক্ষমাণ তালিকা থেকে ভর্তির জন্য নাম নিবন্ধন সকাল ৯টা থেকে দুপুর ১২টা পর্যন্ত এবং ওই একই দিন দুপুর ১২টা থেকে বিকেল ৪টা পর্যন্ত প্রথম অপেক্ষমাণ তালিকা থেকে ভর্তি করা হবে।
‘বি’ ইউনিটে (কলা ও মানবিক স্কুল, আইন স্কুল এবং চারুকলা ইনস্টিটিউট) মেধাতালিকা (কোটাসহ) থেকে নিবন্ধন ও ভর্তির তারিখ ২৮ নভেম্বর। এদিন সকাল সাড়ে ৯টা থেকে বেলা ১২টা পর্যন্ত মেধা তালিকা (কোটাসহ) থেকে নিবন্ধন এবং ওই একই দিন দুপুর সাড়ে ১২টা থেকে বিকেল ৪টা পর্যন্ত ভর্তি করা হবে।
এ ছাড়া প্রথম অপেক্ষমাণ তালিকা (কোটাসহ) থেকে নিবন্ধন ৩০ নভেম্বর সকাল সাড়ে ৯টা থেকে দুপুর ১২টা পর্যন্ত এবং ওই একই দিন দুপুর সাড়ে ১২টা থেকে বিকেল ৪টা পর্যন্ত ভর্তি করা হবে।
‘সি’ ইউনিটে (ব্যবস্থাপনা ও ব্যবসায় প্রশাসন স্কুল এবং সমাজবিজ্ঞান স্কুল) মেধাতালিকা (কোটাসহ) থেকে নিবন্ধন ও ভর্তির তারিখ ২৬ এবং ২৭ নভেম্বর সকাল ১০টা থেকে বেলা ৩টা পর্যন্ত। প্রথম অপেক্ষমাণ তালিকা (কোটাসহ) থেকে নিবন্ধন আগামী ৩ ডিসেম্বর সকাল ৯টা থেকে বেলা সাড়ে ১১টা পর্যন্ত এবং ওই একই দিন বেলা সাড়ে ১১টা থেকে বেলা সাড়ে ৩টা পর্যন্ত ভর্তি করা হবে।
