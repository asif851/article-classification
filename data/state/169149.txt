
তথ্যমন্ত্রী হাসানুল হক ইনু বলেছেন, গণমাধ্যমকে নিরপেক্ষ নয়, বস্তুনিষ্ঠ হতে হবে। নিরপেক্ষতার নামে গণজাগরণ মঞ্চ ও হেফাজতে ইসলাম, জঙ্গিবাদ ও গণতন্ত্রকে একপাল্লায় মাপা যাবে না।ঢাকা বিশ্ববিদ্যালয়ের উপাচার্যের কার্যালয়সংলগ্ন সভাকক্ষে গতকাল বৃহস্পতিবার গণমাধ্যমবিষয়ক দুটি বইয়ের প্রকাশনা উৎসবে প্রধান অতিথির বক্তব্যে মন্ত্রী এসব কথা বলেন। বই দুটি হলো গণমাধ্যমের চাণক্যকৌশল ও স্বপ্ন বাণিজ্যে লক্ষ্মীপুষ্প। বই দুটি লিখেছেন গণযোগাযোগ ও সাংবাদিকতা বিভাগের সহযোগী অধ্যাপক সামিয়া রহমান ও অপরাধবিদ্যা বিভাগের প্রভাষক সৈয়দ মাহফুজুল হক। প্রকাশ করেছে ধ্রুবতারা।উৎসবে বিশেষ অতিথি ছিলেন ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক। উপস্থিত ছিলেন সামাজিক বিজ্ঞান অনুষদের ডিন ফরিদ উদ্দিন আহমেদ, গণযোগাযোগ ও সাংবাদিকতা বিভাগের চেয়ারপারসন আখতার সুলতানা, অপরাধবিদ্যা বিভাগের চেয়ারম্যান জিয়াউর রহমান, টেলিভিশন ও চলচ্চিত্র অধ্যয়ন বিভাগের চেয়ারম্যান এ জে এম শফিউল আলম ভূইয়া, ৭১ টেলিভিশনের প্রধান সম্পাদক মোজাম্মেল বাবু, বাংলাদেশ প্রতিদিন-এর সম্পাদক নঈম নিজাম প্রমুখ।
