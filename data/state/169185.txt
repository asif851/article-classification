
নোয়াখালীর হাতিয়ার মেঘনার জলদস্যু বাহিনীর প্রধান মো. আরিফ ওরফে আরিফ ডাকাতকে (২৮) গ্রেপ্তার করেছে পুলিশ।
গতকাল রোববার বিকেলে হাতিয়ার চর কিং ইউনিয়নের জনতা বাজার এলাকা থেকে গোপন সংবাদের ভিত্তিতে আরিফকে গ্রেপ্তার করা হয়।
হাতিয়া থানার ভারপ্রাপ্ত কর্মকর্তা মো. খোরশেদ আলম প্রথম আলোকে বলেন, আরিফ ডাকাত চর কিং ইউনিয়নের ২২ নম্বর গ্রামের আবদুল মানিকের ছেলে। তিনি দীর্ঘদিন ধরে মেঘনায় ট্রলার ডাকাতিসহ নানা অপরাধের সঙ্গে সম্পৃক্ত। তাঁর বিরুদ্ধে হাতিয়া থানায় পাঁচটি মামলা রয়েছে।
ওসি আরও জানান, গতকাল বেলা তিনটার দিকে আরিফ জনতা বাজার এলাকায় ঘোরাফেরা করার সময় স্থানীয় ব্যক্তিরা থানায় খবর দেন। পরে পুলিশ গেলে এলাকাবাসীর সহায়তায় তাঁকে আটক করা হয়।
