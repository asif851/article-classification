
চট্টগ্রামে পুলিশের সঙ্গে ‘বন্দুকযুদ্ধে’ দুই যুবক নিহত হওয়ার ঘটনায় বিচার বিভাগীয় তদন্ত ও দায়ী পুলিশ সদস্যদের বিচারের দাবি জানিয়েছে নিহত ব্যক্তিদের পরিবার। গতকাল বৃহস্পতিবার চট্টগ্রাম প্রেসক্লাবে আয়োজিত এক সংবাদ সম্মেলনে নিহত রাজীব ও নাছিরের পরিবার এ দাবি জানায়। পুলিশের ভয়ে তারা আইনগত কোনো ব্যবস্থা না নিয়ে প্রধানমন্ত্রীর হস্তক্ষেপ কামনা করেছে। ১৬ জানুয়ারি ভোরে নগরের হালিশহর বেঁড়িবাধের গলাচিপা এলাকায় রাজীব ও নাছির নামের দুই যুবক নিহত হন। পুলিশের ভাষ্য, তাঁরা ছিনতাইকারী। তাঁদের ধরতে গেলে পুলিশকে লক্ষ্য করে ছিনতাইকারীরা গুলি করে। পাল্টা গুলি ছুড়লে বন্দুকযুদ্ধে দুজন নিহত হন।পরিবারের দাবি, তাঁরা ছিনতাইকারী নন। এর আগে ১৫ জানুয়ারি রাতে নগরের আগ্রাবাদ এলাকায় পুলিশ কনস্টেবল ফরিদ উদ্দিন ছিনতাইকারীদের ছুরিকাঘাতে নিহত হন। এ ঘটনায় ডবলমুরিং থানায় দায়ের হওয়া মামলায় পুলিশ হালিশহরে অভিযান চালাতে গেলে এ ঘটনা ঘটে। পুলিশের বিরুদ্ধে দুই যুবককে গুলি করার অভিযোগ ওঠার বিষয়ে তদন্ত হচ্ছে কি না জানতে চাইলে নগর পুলিশের অতিরিক্ত কমিশনার (প্রশাসন ও অর্থ) এ কে এম শহিদুর রহমান প্রথম আলোকে বলেন, ‘আমরা কোনো অভিযোগ পাইনি পুলিশের বিরুদ্ধে। অভিযোগ পেলে অবশ্যই তদন্ত করা হবে।’সংবাদ সম্মেলনে লিখিত বক্তব্যে নিহত নাছিরের বোন জেসমিন আক্তার বলেন, ‘কী কারণে আমার ভাই নাছির ও তেল দোকানদার রাজীবকে হত্যা করা হলো? ভাই হারানোর ব্যথায় আমরা ব্যথিত। প্রধানমন্ত্রী নিজেও তাঁর ছোট ভাইকে হারিয়েছেন। তাই এ হত্যাকাণ্ডের বিচার বিভাগীয় তদন্ত করে দায়ী পুলিশ সদস্যদের দৃষ্টান্তমূলক শাস্তির দাবি জানাচ্ছি প্রধানমন্ত্রীর কাছে।’
