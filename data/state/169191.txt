
রংপুরের বদরগঞ্জ উপজেলার দামোদরপুর ইউনিয়নের মোস্তফাপুর মণ্ডলপাড়া গ্রামে অগ্নিকাণ্ডে ছয়টি পরিবারের ১২টি ঘর পুড়ে গেছে। গতকাল শুক্রবার এ ঘটনা ঘটে।ফায়ার সার্ভিস সূত্রে জানা গেছে, গতকাল সকাল সাড়ে নয়টার দিকে মোস্তফাপুর মণ্ডলপাড়া গ্রামের আজহার আলীর বাড়ির রান্নাঘর থেকে ওই অগ্নিকাণ্ডের সূত্রপাত। মুহূর্তেই আগুন আশপাশের বাড়িতে ছড়িয়ে পড়ে। এতে একই গ্রামের শাহিদুল হক, শাহিনুর ইসলাম, শাহ আলম, মোস্তফা কামাল ও সাজ্জাদ হোসেনের কাঁচা ও টিনশেড ঘর পুড়ে যায়। খবর পেয়ে সকাল ১০টার দিকে বদরগঞ্জ ফায়ার সার্ভিসের কর্মীরা ঘটনাস্থলে আসেন। তাঁরা ১০ মিনিট চেষ্টা চালিয়ে আগুন নিয়ন্ত্রণে আনেন।ক্ষতিগ্রস্ত ব্যক্তিরা জানিয়েছেন, অগ্নিকাণ্ডে তাঁদের ১ লাখ ৫০ হাজার টাকা, ধান, চাল, আসবাবসহ প্রায় আট লাখ টাকার ক্ষয়ক্ষতি হয়েছে।উপজেলা চেয়ারম্যান ফজলে রাব্বী ও উপজেলা নির্বাহী কর্মকর্তা (ইউএনও) খন্দকার ইসতিয়াক আহমেদ ঘটনাস্থল পরিদর্শন করে ক্ষতিগ্রস্ত ব্যক্তিদের আর্থিক সহায়তার আশ্বাস দিয়েছেন।
