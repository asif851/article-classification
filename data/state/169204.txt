
বিএনপির যুগ্ম মহাসচিব সালাহ উদ্দিন আহমেদ বলেছেন, নিয়মতান্ত্রিক ও গণতান্ত্রিক পন্থায় আন্দোলনের সব পথ বন্ধ করে দিয়ে সরকার প্রকারান্তরে অগণতান্ত্রিক শক্তিকে আহ্বান জানাচ্ছে। আজ মঙ্গলবার বিকেলে বিএনপির নেতৃত্বাধীন ২০-দলীয় জোটের পক্ষে দেওয়া এক বিবৃতিতে সালাহ উদ্দিন এ কথা বলেন। বিবৃতিতে জানানো হয়, অবরোধের পাশাপাশি আজ সন্ধ্যা ছয়টা থেকে শুক্রবার সকাল ছয়টা পর্যন্ত হরতাল পালন করবে জোট। এ ছাড়া বৃহস্পতিবার সারা দেশে সব জেলা, উপজেলা, পৌরসভা ও থানা পর্যায়ে এবং দেশের সব মহানগরের ওয়ার্ডে ওয়ার্ডে গণমিছিল অনুষ্ঠিত হবে। বিশ্বকাপ ক্রিকেটে বাংলাদেশ দলের জয় উপলক্ষে মিছিল করার জন্য আজ সকাল থেকে ১২ ঘণ্টা হরতাল শিথিল করেছিল বিএনপি।বিবৃতিতে অভিযোগ করা হয়, ‘আওয়ামী লীগ ক্ষমতা দীর্ঘস্থায়ী করতে দেশবাসী ও আন্তর্জাতিক মহলকে জঙ্গিবাদের জুজুর ভয় দেখাচ্ছে। দেশে জঙ্গিবাদের কৃত্রিম জন্মদাতা আওয়ামী লীগ। জনগণের সাথে প্রতারণা করে ÿক্ষমতায় টিকে থাকার কুমানসে আওয়ামী লীগ এখন প্রতিদিনই জঙ্গিবাদের টেস্টটিউব বেবির জন্ম দিচ্ছে।’সালাহ উদ্দিন বলেন, ‘নাগরিক ও রাজনৈতিক অধিকারের বিনিময়ে শা‌ন্তি প্রতিষ্ঠার লক্ষ্যে আওয়ামী লীগ বন্দুকের নলের মধ্যেই সংকটের সমাধান খুঁজছে। কম গণতন্ত্র, উন্নয়ন বেশি এবং আগে উন্নয়ন, পরে গণতন্ত্র ইত্যাদি আইয়ুব খান মডেলের আওয়ামীচর্চায় দেশে গণতন্ত্র ও উন্নয়ন দুটিই অস্তিত্ব সংকটে পড়েছে। পাকিস্তানি সামরিক শাসক আইয়ুব খানের উত্তরসূরি হিসাবে মুজিব কন্যাকে গণ্য করার চাইতে ইতিহাসে বড় কোনো ট্র্যাজেডি খুঁজে পাওয়া দুষ্কর হবে।’
