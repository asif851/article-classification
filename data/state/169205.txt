
মুন্সিগঞ্জের শ্রীনগর উপজেলার উত্তর বালাসুর গ্রামে রাব্বি নামের ছয় মাসের এক শিশুকে পানিতে ফেলে হত্যার অভিযোগে গতকাল সোমবার মামলা হয়েছে। শিশুটির মা রহিমা বেগম মামলাটি করেন। গত রোববার ভোরে বাড়ির পাশের পুকুর থেকে তার লাশ উদ্ধার করা হয়। শিশুটির বাবা মিজানুর রহমান ওমানে থাকেন। পুলিশ জানায়, রাব্বির মা রহিমা বেগম জানিয়েছেন, পাওনা টাকা নিয়ে একই এলাকার মো. কামালের সঙ্গে তাঁদের বিরোধ রয়েছে। শ্রীনগর থানার ভারপ্রাপ্ত কর্মকর্তা (ওসি) শাহিদুর রহমান বলেন, ছয় মাসের শিশু হাঁটতে পারে না। তাকে পানিতে কেউ ফেলে হত্যা করেছে বলে ধারণা করা হচ্ছে। এর সঙ্গে জড়িত ব্যক্তিদের গ্রেপ্তারের চেষ্টা চলছে।
