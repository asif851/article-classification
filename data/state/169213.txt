
টানা অবরোধ ও স্থানীয়ভাবে ১৮ দলের উদ্যোগে তিন দিন ধরে হরতালের কারণে বগুড়ার বিভিন্ন শিক্ষাপ্রতিষ্ঠান তাদের বার্ষিক পরীক্ষা শেষ করতে পারেনি। এসব বিদ্যালয়ের মধ্যে বগুড়া সরকারি বালিকা উচ্চবিদ্যালয়ও রয়েছে। এ বিদ্যালয় কর্তৃপক্ষ নতুন করে পরীক্ষার সময়সূচি ঘোষণা করেছে। সূচি অনুসারে শুক্র ও শনিবার এ বিদ্যালয়ে পরীক্ষা হবে। বিদ্যালয়ের প্রধান শিক্ষক রাবেয়া খাতুন এক সংবাদ বিজ্ঞপ্তিতে জানান, আগামীকাল শুক্রবার ও আগামী শনিবার এই দুই দিনে তৃতীয় থেকে নবম শ্রেণীর শিক্ষার্থীদের দুই বেলা পরীক্ষা অনুষ্ঠিত হবে। শুক্রবার সকাল নয়টা থেকে দুপুর ১২টা, বেলা দুইটা থেকে বিকেল পাঁচটা এবং শনিবার সকাল ১০টা থেকে বেলা একটা এবং দুইটা থেকে বিকেল পাঁচটা পর্যন্ত পরীক্ষা হবে।  নিজস্ব প্রতিবেদক, বগুড়া
