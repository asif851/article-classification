
১৯৭৫ সালের ৩ নভেম্বর জেলখানায় ঢুকে যারা চার নেতাকে হত্যা করেছিল তাঁদের বিচারের দাবি করেছেন সেক্টর কমান্ডারস ফোরাম-মুক্তিযুদ্ধ’ ৭১ এর চেয়ারম্যান ও সাবেক সেনাপ্রধান কে এম সফিউল্লাহ। একই সঙ্গে তিনি মঞ্জুর হত্যার বিচারও দাবি করেন।
আজ রোববার জাতীয় জাদুঘরের এক আলোচনা সভায় তিনি বক্তব্য দেন। জাতীয় চার নেতা হত্যার বিচারসহ কয়েকটি বিষয় নিয়ে এ আলোচনা সভার আয়োজন করে সেক্টর কমান্ডারস ফোরাম-মুক্তিযুদ্ধ’ ৭১ এর ঢাকা বিভাগীয় কমিটি।
বঙ্গবন্ধুর শাসন আমলে যেসব মানবতাবিরোধীর সাজা হয়েছিল, তাঁদের সাজা ভোগ করার ব্যবস্থা গ্রহণেরও দাবি জানান সফিউল্লাহ।
অনুষ্ঠানে আরেক সাবেক সেনা প্রধান ও সেক্টর কমান্ডারস ফোরামের সহসভাপতি এম হারুন অর রশিদ ৭ নভেম্বরকে বিল্পব ও সংহতি দিবস পালনের সমালোচনা করে বলেন, ৭ নভেম্বর মুক্তিযোদ্ধাদের হত্যা করে জাতিকে বিভাজন করা হয়েছে। এ বিপ্লবের মাধ্যমে জামায়াতে ইসলামী, নেজামে ইসলামী ও মুসলিম লীগকে পুনঃপ্রতিষ্ঠা করা হয়েছিল।
অনুষ্ঠানে আরও বক্তব্য দেন সেক্টর কমান্ডারস ফোরামের মহাসচিব হারুন হাবীব। তিনি বলেন, ৭ নভেম্বরকে মুক্তিযোদ্ধা হত্যা দিবস হিসেবে বিবেচনা করলেই মঙ্গল হবে।
