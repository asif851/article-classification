

চট্টগ্রামের মীরসরাই উপজেলার জোরারগঞ্জ এলাকায় র‍্যাবের সঙ্গে ‘বন্দুকযুদ্ধে’ দুজন নিহত হয়েছে। র‍্যাবের দাবি, নিহত ব্যক্তিরা ডাকাত। তারা এ বছরের ফেব্রুয়ারি মাসে জোরারগঞ্জে বোমা ফাটিয়ে সোনার দোকানে ডাকাতি করে। সিসিটিভির ফুটেজে তা ধরা পড়ে। এরপর থেকে তারা পলাতক।
আজ সোমবার ভোর পাঁচটার দিকে এ ঘটনা ঘটে।
নিহত ব্যক্তিরা হলেন মো. ইয়াকুব ও মো. কামরুল। ঘটনাস্থল থেকে তিনটি পিস্তলসহ আটটি অস্ত্র উদ্ধারের দাবি করেছে র‍্যাব।
র‍্যাব ৭ চট্টগ্রামের অধিনায়ক লেফটেন্যান্ট কর্নেল মিফতাউদ্দিন আহমেদ প্রথম আলোকে বলেন, মুহুরি প্রজেক্ট এলাকায় ডাকাতির প্রস্তুতিকালে র‍্যাবের সঙ্গে ‘বন্দুকযুদ্ধ’ হয়। এতে দুজন নিহত হয়। নিহত ব্যক্তিরা গত ২৮ ফেব্রুয়ারি জোরারগঞ্জ এলাকায় শামীম জুয়েলার্স নামের একটি সোনার দোকানে ককটেল ফাটিয়ে স্বর্ণালংকার লুট করে। সিসি টিভির ফুটেজ থেকে নিশ্চিত হওয়া গেছে, নিহত দুজন ওই সোনার দোকানে ডাকাতি করেছে। লাশ চট্টগ্রাম মেডিকেল কলেজের মর্গে আনার প্রক্রিয়া চলছে।
মুহুরি প্রজেক্ট এলাকার আশপাশে কোনো বসতি নেই।
এ বছরের ২৮ ফেব্রুয়ারি সন্ধ্যায় জোরারগঞ্জ থানার বারইয়ারহাটে শামীম জুয়েলার্স নামের একটি সোনার দোকানে ডাকাতির ঘটনা ঘটে। আর এ ডাকাতির দৃশ্য ধরা পড়ে দোকানে থাকা সিসি টিভির ক্যামেরায়। পুলিশ ওই ফুটেজ নেয়। ডাকাতেরা দোকান থেকে প্রায় ৩০০ ভরি স্বর্ণালংকার লুট করে নিয়ে গেছে বলে জানিয়েছিলেন ওই দোকানের মালিকের ছেলে সাইফুল ইসলাম। ডাকাতেরা দোকানে ঢোকার আগে ও ডাকাতি শেষে ককটেল বিস্ফোরণ ঘটায়।
আরও জানতে পড়ুন
ডাকাতির দৃশ্য ধরা পড়ল ক্যামেরায়
