
রোহিঙ্গাদের নিপীড়ন করতে গিয়ে মানবতাবিরোধী যত অপরাধ, এর সবই মিয়ানমার করছে। মিয়ানমার স্বীকার করুক বা না করুক, রোহিঙ্গারা ঐতিহাসিকভাবে সে দেশের নাগরিক। দমন-নিপীড়নের কারণে প্রাণ বাঁচানোর তাগিদে শত শত রোহিঙ্গা বাংলাদেশে অনুপ্রবেশের চেষ্টা করছে। মিয়ানমার এ বিষয়টি অস্বীকার করছে।
মিয়ানমারে নির্বিচারে মানুষ হত্যা ও নির্যাতনের প্রতিবাদে গতকাল খুলনা শহরের পিকচার প্যালেস মোড়ে আয়োজিত মানববন্ধনে বক্তারা এসব কথা বলেন। স্বেচ্ছাসেবী সংগঠন জন-উদ্যোগ, এই মানববন্ধনের আয়োজক।
বক্তারা বলেন, রোহিঙ্গা সমস্যা মিয়ানমারের অভ্যন্তরীণ বিষয়। কিন্তু তাই বলে তাদের ওপর নির্যাতন-নিপীড়ন মানা যায় না। এ বিষয়ে আন্তর্জাতিক সম্প্রদায় মুখ ফিরিয়ে থাকতে পারে না। বিশেষ করে জাতিসংঘকে রোহিঙ্গা ইস্যুতে মিয়ানমারের বিরুদ্ধে আরও সোচ্চার ভূমিকা রাখতে হবে।
