
ঢাকার দোহারে পদ্মা নদীতে ডুবে আবরার তাজুয়ার নির্ঝর (১৮) ও আহমেদ হাসান (২০) নামে ঢাকা বিশ্ববিদ্যালয়ের দুই ছাত্রের মৃত্যু হয়েছে। আজ মঙ্গলবার বেলা আড়াইটার দিকে দোহার উপজেলার মৈনটঘাট এলাকায় এ দুর্ঘটনা ঘটে। বিকেল সাড়ে পাঁচটার দিকে ডুবুরি দল মৈনটঘাটের কাছ থেকে তাঁদের মৃতদেহ উদ্ধার করে।
আবরার তাজুয়ার ঢাকার উত্তরা ও আহমেদ হাসান ধানমন্ডির সায়েন্স ল্যাব এলাকার বাসিন্দা। তাঁরা দুজনই ঢাকা বিশ্ববিদ্যালয়ের অর্থনীতি বিভাগের প্রথম বর্ষের ছাত্র ছিলেন বলে সহপাঠীরা জানান।
সহপাঠী ইমরান হোসেন সাংবাদিকদের জানান, দুপুরে তাঁরা ১৪ সহপাঠী দোহারের মৈনটঘাট বেড়াতে আসেন। বেলা আড়াইটার দিকে তাঁদের অনেকেই পদ্মা নদীতে গোসল করতে নামেন। এ সময় প্রবল স্রোতে আবরার ও হাসান ডুবে যান।
খবর পেয়ে দোহার উপজেলা নির্বাহী কর্মকর্তা কে এম আল-আমীন, থানার ভারপ্রাপ্ত কর্মকর্তা শেখ সিরাজুল ইসলাম ঘটনাস্থলে ছুটে যান। পরে বিকেল সাড়ে পাঁচটার দিকে বঙ্গবাজার ফায়ার সার্ভিসের ডুবুরি দল অভিযান চালিয়ে ঘাটের কাছাকাছি এলাকা থেকে তাঁদের মৃতদেহ উদ্ধার করে।
ঢাকার বঙ্গবাজার ফায়ার সার্ভিসের কর্মকর্তা সারোয়ার খান বলেন, ‘নদীতে প্রবল স্রোত ছিল। তবুও খুব অল্প সময়ের মধ্যে আমরা অভিযান চালিয়ে দুই ছাত্রের মৃতদেহ উদ্ধার করতে পেরেছি।’
