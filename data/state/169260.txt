
জাতীয় সমাজতান্ত্রিক দলের (জেএসডি) সভাপতি আ স ম আবদুর রব বলেছেন, ‘সরকার যদি আরও দমন-পীড়নের দিকে যায়, তাহলে দেশ সোমালিয়া, সিয়েরা লিওন ও নাইজেরিয়ায় পরিণত হতে পারে। তিনি বলেন, দেশের বর্তমান পরিস্থিতির কারণে শেষ পর্যন্ত (জাতিসংঘের) শান্তি মিশন পাঠানো লাগে কি না, সেটি চিন্তা করছি।’ এ ছাড়া সংকট সমাধানে দলটির পক্ষ থেকে দুই দফা প্রস্তাব দেওয়া হয়।আজ দুপুরে জাতীয় প্রেসক্লাবে এক সংবাদ সম্মেলনে এসব কথা বলেন তিনি।সরকার বলছে দেশে রাজনৈতিক নেই, ২০১৯ সালের আগে নির্বাচনও হবে না। এ বিষয়ে দৃষ্টি আকর্ষণ করা হলে আ স ম আবদুর রব বলেন, প্রধানমন্ত্রী বলছেন দেশে সংকট নেই। তাহলে দেশে যা ঘটছে সেগুলো কী? তিনি আরও বলেন, বর্তমান সরকার হলো ‘ঢাকার সরকার’। সারা বাংলাদেশ থেকে ঢাকা বিচ্ছিন্ন।সংবাদ সম্মেলনে লিখিত বক্তব্য তুলে ধরেন জেএসডির সাধারণ সম্পাদক আব্দুল মালেক রতন। এ সময় দলটির পক্ষ থেকে সংকট সমাধানে রাষ্ট্রপতিকে উদ্যোগ নেওয়ার আহ্বান জানানো হয়। আর তিনি অপরাগ হলে ড. মুহাম্মদ ইউনূস, ড. কামাল হোসেন ও ড. ফজলে হাসান আবেদকে সংলাপের উদ্যোগ গ্রহণের আহ্বান জানায় জেএসডি।
সংলাপে আলোচনার জন্য দুটি সুনির্দিষ্ট প্রস্তাবও দিয়েছে দলটি। এগুলো হলো: অবিলম্বে অপ্রয়োজনীয় ও অকার্যকর সংবিধান সংশোধন করে দুই কক্ষবিশিষ্ট সংসদ গঠন করা এবং উচ্চকক্ষ েথকে নির্বাচনকালীন সরকার গঠনের বিধান করা। দ্বিতীয় প্রস্তাবটি হলো, সংবিধান সংশোধনের পর অবিলম্বে সবার অংশগ্রহণমূলক নির্বাচনের ব্যবস্থা করা।কেউ উদ্যোগ না নিলে জেএসডি সংলাপের উদ্যোগ নেবে বলে সংবাদ সম্মেলনে জানানো হয়। আর আগামী ২ মার্চের মধ্যে প্রস্তাব না মানলে জাতীয় প্রেসক্লাবে অনুষ্ঠান করে পরবর্তী ঘোষণা দেওয়া হবে।
