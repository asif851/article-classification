
অবিলম্বে পদত্যাগ করে নির্দলীয় সরকারের অধীনে সংসদ নির্বাচনের ব্যবস্থা না নিলে আগামী রোববার থেকে আবার কঠোর কর্মসূচির হুমকি দিয়েছে বিএনপি। গতকাল বৃহস্পতিবার এক বিবৃতিতে দলের যুগ্ম মহাসচিব সালাহ উদ্দিন আহমদ এ হুমকি দেন। পৃথক বিবৃতিতে বিএনপির চেয়ারপারসন খালেদা জিয়া বলেছেন, সরকার সর্বমুখী চাপ ও অনিরাপদ পরিস্থিতি তৈরি করে তাঁকে জনগণ ও নেতা-কর্মীদের থেকে বিচ্ছিন্ন করতে সচেষ্ট। তিনি বলেন, ‘কোনো অনৈতিক চাপ বা ভীতির মুখে আমি নত হব না। যেকোনো পরিস্থিতি বা পরিণতির জন্য আমি তৈরি আছি।’ দলের ভাইস চেয়ারম্যান সেলিমা রহমান গণমাধ্যমে খালেদা জিয়ার এ বিবৃতিটি পাঠান।বিবৃতিতে খালেদা জিয়া বলেন, সবার অংশগ্রহণে অবাধ, সুষ্ঠু ও নিরপেক্ষ নির্বাচনের মাধ্যমে গণতন্ত্র ফিরিয়ে আনার লক্ষ্যে আন্দোলন চলছে। অভীষ্ট লক্ষ্যে না পৌঁছানো পর্যন্ত আন্দোলন চলতে থাকবে। তিনি সবাইকে এ আন্দোলনে শরিক হওয়ার আহ্বান জানান। বিবৃতিতে খালেদা জিয়া যানবাহনে পেট্রলবোমা মেরে মানুষ পোড়ানোর ঘটনার তীব্র নিন্দা জানান। তিনি বলেন, ‘জীবনবিনাশী এসব ঘৃণ্য হামলার ব্যাপারে জনমনে গভীর সন্দেহ ও প্রশ্নের সৃষ্টি হয়েছে। কারণ, পরিপূর্ণ নিরাপত্তার আশ্বাস দিয়ে আইনশৃঙ্খলা বাহিনীর পাহারায় এবং কোনো কোনো ক্ষেত্রে জবরদস্তি করে শাসকগোষ্ঠী কিছু কিছু যানবাহন রাস্তায় নামাচ্ছে। সেসব যানবাহনে কেমন করে ঘাতক বোমার নৃশংস হামলায় হতাহতের ঘটনা ঘটে, তা এক জ্বলন্ত প্রশ্ন। ঘটনাস্থল থেকে আজ পর্যন্ত তেমন কাউকে হাতেনাতে ধরা সম্ভব হয়নি। কোথাও কোথাও বোমা, গুলি, আগ্নেয়াস্ত্রসহ শাসক দলের চেলা-চামুণ্ডরা পুলিশের হাতে ধরা পড়লেও উচ্চপর্যায়ের নির্দেশে তাদের ছেড়ে দেওয়ার ঘটনা ঘটছে।’ আর দলের যুগ্ম মহাসচিব সালাহ উদ্দিন আহমদের দেওয়া বিবৃতিতে দাবি করা হয়, চৌদ্দগ্রামে পেট্রলবোমাসহ যুবলীগের নেতা মানিক ও বাবুলকে আটক করার পর ওই এলাকার একজন মন্ত্রীর নির্দেশে তাঁদের ছেড়ে দেওয়া হয়। বিবৃতিতে খালেদা জিয়া বলেন, ‘মানুষের জীবন নিয়ে অপরাজনীতি আমরা করি না। হত্যা ও লাশের রাজনীতির সঙ্গে আমাদের কোনো সম্পর্ক নেই। এখন যারা ক্ষমতা আঁকড়ে আছে, তারাই অতীতে আন্দোলনের নামে যাত্রীবাহী বাসে গানপাউডার দিয়ে আগুন লাগিয়ে ডজন খানেক মানুষ পুড়িয়ে মেরেছে। লগি-বৈঠার তাণ্ডবে মানুষ হত্যা করে লাশের ওপর নৃত্য করেছে। অফিসগামী কর্মকর্তাদের প্রকাশ্য রাজপথে বিবস্ত্র করেছে। সমুদ্রবন্দর অচল, রেলস্টেশন পুড়িয়ে দিয়েছে। লাগাতার হরতালে এসএসসি পরীক্ষা তিন মাস পর্যন্ত পেছাতে বাধ্য করেছে। পবিত্র রমজান মাসে পর্যন্ত হরতাল করেছে। কর্তব্যরত পুলিশ অফিসারের মাথা ইট দিয়ে থেঁতলে দিয়েছে। ইয়াসমিন হত্যার প্রতিবাদের নামে দিনাজপুরে পুলিশ ব্যারাক জ্বালিয়ে দিয়েছে। তদানীন্তন বিডিআরের পানি সরবরাহের লাইন কেটে দিয়েছে। এখনকার নৃশংস ঘটনাবিলও তাদের অতীত কার্যকলাপের সঙ্গেই মিলে যায়।’ খালেদা জিয়া বলেন, দেশবাসী মনে করে আন্দোলন দমন ও বিরোধী দলের ওপর জুলুম-নির্যাতনের মাত্রা আরও বাড়াবার উদ্দেশ্যে শাসক দলই সুপরিকল্পিতভাবে এসব নাশকতামূলক হামলার ঘটনা ঘটাচ্ছে। প্রসঙ্গত অবরোধের মধ্যে গত ৩০ জানুয়ারি সারা দেশে ৭২ ঘণ্টার হরতাল দিয়েছিল ২০দলীয় জোট। এ কর্মসূচি শেষ হওয়ার আগেই আবার ৩৬ ঘণ্টার হরতাল দেওয়া হয়। গতকাল বৃহস্পতিবার সন্ধ্যা ছয়টা এ কর্মসূচি শেষ হয়েছে। হরতালের জন্য এসএসসি পরীক্ষা দুদিন পিছিয়ে আজ শুরু হচ্ছে। সূচি অনুযায়ী আগামী রোববারও পরীক্ষা আছে।
