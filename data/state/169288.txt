
বিএনপির চেয়ারপারসন খালেদা জিয়ার বিরুদ্ধে করা জিয়া চ্যারিটেবল ট্রাস্ট-সংক্রান্ত দুর্নীতির মামলায় গতকাল বৃহস্পতিবার আরও তিনজনের সাক্ষ্য গ্রহণ করা হয়েছে। ঢাকার বিশেষ জজ আদালত-৩-এর বিচারক আবু আহমদ জমাদার সাক্ষ্য গ্রহণ শেষে সাক্ষীকে আসামিপক্ষে জেরার জন্য ২৬ নভেম্বর দিন ধার্য করেন।জিয়া চ্যারিটেবল ট্রাস্ট ও জিয়া অরফানেজ ট্রাস্ট-সংক্রান্ত দুর্নীতির দুটি মামলায় গতকাল সাক্ষ্য গ্রহণের দিন ধার্য ছিল। দুই মামলায় খালেদা জিয়া, তারেক রহমানসহ নয়জন আসামি। খালেদা জিয়ার আইনজীবীরা গতকাল সময় চেয়ে আবেদন করেন।খালেদা জিয়া চিকিৎসার জন্য যুক্তরাজ্যে অবস্থান করছেন। তারেক রহমান দীর্ঘদিন ধরে সেখানে আছেন। গতকাল আইনজীবীর মাধ্যমে তাঁদের হাজিরা দেওয়া হয়। এরপর ডাচ্-বাংলা ব্যাংকের কর্মকর্তা কামরুজ্জামান, দুদকের কনস্টেবল মঞ্জুরুল আলম ও সিরাজুল ইসলাম সাক্ষ্য দেন।সাক্ষী কামরুজ্জামান খালেদা জিয়ার সই করা দুটি চেক আদালতে শনাক্ত করেন। ওই চেকের বিপরীতে সুরাইয়া খানমের নামে দুটি পে-অর্ডার প্রস্তুত করেন। আর মঞ্জুরুল ও সিরাজুল ইসলাম হলেন জব্দ তালিকার সাক্ষী।দুর্নীতি দমন কমিশনের পক্ষে মামলা পরিচালনা করেন আইনজীবী মোশাররফ হোসেন, মীর আহমেদ আলী ও রফিকুল ইসলাম।জিয়া চ্যারিটেবল ট্রাস্টের নামে ৩ কোটি ১৫ লাখ ৪৩ হাজার টাকা অবৈধভাবে লেনদেনের অভিযোগে খালেদা জিয়াসহ চারজনের বিরুদ্ধে ২০১০ সালের ৮ আগস্ট তেজগাঁও থানায় এ মামলা করে দুর্নীতি দমন কমিশন (দুদক)।এদিকে খালেদা জিয়ার অনুপস্থিতিতে জিয়া অরফানেজ ট্রাস্ট মামলায় নেওয়া সাক্ষ্য বাতিল চেয়ে এর আগে আপিল বিভাগে রিভিউ পিটিশন করা হয়। এ রিভিউ পিটিশন নিষ্পত্তি না হওয়া পর্যন্ত শুনানি মুলতবি রাখার জন্য গতকাল খালেদা জিয়ার আইনজীবীরা আবেদন করেন। বিচারিক আদালত তা মঞ্জুর করে এ মামলারও পরবর্তী তারিখ ২৬ নভেম্বর ধার্য করেন।
