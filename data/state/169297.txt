
চাঁদা চাওয়ার অভিযোগে চার ব্যক্তিকে গ্রেপ্তার করায় রাজধানীর তেজগাঁও শিল্পাঞ্চল থানা ঘেরাও করে পুলিশকে হুমকি দিয়েছে শতাধিক ব্যক্তি। আজ বৃহস্পতিবার সকালে এ ঘটনা ঘটে। হুমকি দেওয়া ব্যক্তিরা যুবলীগের নেতা-কর্মী বলে জানিয়েছে পুলিশ।
তেজগাঁও শিল্পাঞ্চল থানা সূত্রে জানা গেছে, ওই এলাকায় চাঁদাবাজির অভিযোগে থানায় অভিযোগ দায়ের হয়। এরপর পুলিশ চাঁদা দাবির অভিযোগে হেমায়েত, রফিকুল, কাওসার ওরফে জসিম ও মিঠু নামে চারজনকে গ্রেপ্তার করে। গতকাল সকালে তাঁদের আদালতের মাধ্যমে জেলহাজতে পাঠানো হয়েছে।পুলিশ সূত্র জানায়, আজ সকাল সাড়ে আটটার দিকে যুবলীগের কেন্দ্রীয় কমিটির সদস্য রফিকুল ইসলামের নেতৃত্বে শতাধিক নেতা-কর্মী তেজগাঁও থানা ঘেরাও করেন। তাঁরা থানার ভেতরে ঢুকতে চাইলে পুলিশ বাধা দেয়। একপর্যায়ে তাঁরা পুলিশকে গালাগাল ও হুমকি দিয়ে চলে যান।তেজগাঁও শিল্পাঞ্চল থানার ভারপ্রাপ্ত কর্মকর্তা (ওসি) মনিরুজ্জামান ঘটনার সত্যতা স্বীকার করে বলেন, তাঁরা বিষয়টি খতিয়ে দেখছেন।এদিকে নাম প্রকাশ না করে পুলিশের এক কর্মকর্তা বলেন, ‘আমরা এ বিষয়টি নিয়ে আতঙ্কে আছি। আসামিদের গ্রেপ্তারের পর তাঁদের ছাড়িয়ে নিতে উচ্চপর্যায় থেকে তদবির ও চাপ এসেছে।’
