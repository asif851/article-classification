

বিএনপির চেয়ারপারসন খালেদা জিয়াকে আদালতে গিয়ে আত্মসমর্পণের পরামর্শ দিয়ে প্রধানমন্ত্রী শেখ হাসিনা বলেছেন, না হলে সরকার আদালতের আদেশ পালনে বাধ্য হবে। আজ শনিবার রাজধানীর কৃষিবিদ ইনস্টিটিউশন মিলনায়তনে পেশাজীবী মহাসমাবেশে তিনি এ কথা বলেন।‘বিএনপি-জামায়াত জোটের অগ্নি-পেট্রলবোমা-জঙ্গিবাদী সন্ত্রাস, মানুষ হত্যা ও জাতীয় উন্নয়ন-অর্থনীতি-শিক্ষা ধ্বংসের প্রতিবাদে’ জাতীয় পেশাজীবী মহাসমাবেশের আয়োজন করে পেশাজীবী সমন্বয় পরিষদ।খালেদা জিয়ার বিষয়ে শেখ হাসিনা বলেন, ‘উনার বিরুদ্ধে সমন জারি হয়েছে, তিনি যেন কোর্টে গিয়ে সারেন্ডার করেন। নইলে সরকার কোর্টের নির্দেশ পালনে বাধ্য হবে। উনার স্থান ওখানেই (আদালত)। সারেন্ডার করলে সেটা তাঁর জন্যই ভালো হবে।’
গতকাল শুক্রবার সংবাদ সম্মেলনে খালেদা জিয়ার সংলাপের দাবি প্রসঙ্গে প্রধানমন্ত্রী বলেন, ‘সংলাপ কি আকাশে হবে? উনার সঙ্গে কিসের সংলাপ? যার হাতে রক্ত, পোড়া মানুষের গন্ধ। যে জঙ্গিদের নেত্রী, খুনির সঙ্গে কোনো সংলাপ হতে পারে না।’
বিএনপির যুগ্ম মহাসচিব সালাহ উদ্দিন আহমদ নিখোঁজ হওয়া প্রসঙ্গে প্রধানমন্ত্রী বলেন, ‘তাঁর বিরুদ্ধে মামলা রয়েছে। আমরা তাঁকে অ্যারেস্ট করার জন্য খুঁজছি। তিনি কোথায় তার জবাব খালেদা জিয়াই দিতে পারবে।’ প্রধানমন্ত্রী আরও বলেন, সালাহ উদ্দিন আন্ডার গ্রাউন্ডে থেকে বিবৃতি দিচ্ছিলেন। কিন্তু সবাই জানে, তিনি ওখান থেকেই (গুলশানে চেয়ারপারসনের রাজনৈতিক কার্যালয়) বিবৃতি দিয়েছেন। আট বস্তা ময়লার সঙ্গে তাঁকেও কোথাও পাচার করে দিয়েছে কি না, সে জবাব খালেদা জিয়াই দিতে পারবে।
সংবাদ সম্মেলনে খালেদা জিয়া মিথ্যাচার করেছেন মন্তব্য করে প্রধানমন্ত্রী বলেন, ‘গোয়েবলস বেঁচে থাকলে মিথ্যাচার দেখে লজ্জা পেত।’
আন্দোলনের নামে বিএনপি-জামায়াতের জ্বালাও-পোড়াও আর নাশকতার কারণে সাধারণ মানুষই দুর্ভোগে রয়েছে মন্তব্য করে প্রধানমন্ত্রী বলেন, এ কষ্ট যাতে দ্রুত শেষ হয়, তার জন্য যা যা করার সবকিছুই সরকার করবে।
পেশাজীবী সমন্বয় পরিষদের সভাপতি বিচারপতি এ এফ এম মেসবাহ্উদ্দীনের সভাপতিত্বে এ অনুষ্ঠানে আরও বক্তব্য দেন প্রধানমন্ত্রীর তথ্যবিষয়ক উপদেষ্টা ইকবাল সোবহান চৌধুরী, ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক, অ্যাটর্নি জেনারেল মাহবুবে আলম, বিএমএ সভাপতি ডা. মাহমুদ হাসান, কৃষিবিদ ইনস্টিটিউশনের সভাপতি আ ফ ম বাহাউদ্দিন নাছিম, হাবিবুর রহমান, এ কিউ এম সিরাজুল ইসলাম, আনিসুর রহমান খান এবং পেশাজীবী সমন্বয় পরিষদের সাধারণ সম্পাদ ডা. কামরুল হাসান খান।
