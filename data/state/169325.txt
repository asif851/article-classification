
সুপ্রিম কোর্ট জামে মসজিদের খতিব ও বেসরকারি টেলিভিশন চ্যানেলের ধর্মীয় অনুষ্ঠানের উপস্থাপক শাইখ নূরুল ইসলাম ফারুকী হত্যার প্রতিবাদে ও অপরাধীদের দ্রুত বিচারের আওতায় আনার দাবিতে গতকাল বৃহস্পতিবার দেশের বিভিন্ন স্থানে মানববন্ধন, বিক্ষোভ ও মহাসড়ক অবরোধসহ নানা কর্মসূচি পালিত হয়েছে।গত বুধবার রাতে ঢাকায় পূর্ব রাজাবাজারের নিজ বাসায় তিনি খুন হন।চট্টগ্রাম: গতকাল সকাল সাড়ে আটটা থেকে আহলে সুন্নাত ওয়াল জামায়াতের ব্যানারে বিভিন্ন মাদ্রাসার হাজার দুয়েক ছাত্র ও তরুণ নগরের মুরাদপুরে বিক্ষোভ শুরু করে। এরপর বিক্ষোভ ছড়িয়ে পড়ে নগর থেকে বিভিন্ন উপজেলায়। সকালে মুরাদপুরের প্রায় চার বর্গকিলোমিটার এলাকায় অর্ধশতাধিক টায়ার জ্বালিয়ে এবং রাস্তায় প্রতিবন্ধকতা ফেলে গাড়ি চলাচলে বাধা সৃষ্টি করা হয়। পরে তিন প্লাটুন পুলিশ ঘটনাস্থলে গেলে ১১টার দিকে পরিস্থিতি স্বাভাবিক হয়। এর আগে সকাল সাড়ে ১০টার কয়েক হাজার মাদ্রাসাছাত্র ও তরুণ বিক্ষোভ মিছিল নিয়ে চট্টগ্রাম প্রেসক্লাবের দিকে যান। সেখানে আহলে সুন্নাত ওয়াল জামায়াতের সংবাদ সম্মেলন অনুষ্ঠিত হয়। পরে প্রেসক্লাব চত্বরে বিকেল চারটা পর্যন্ত টানা সমাবেশ অনুষ্ঠিত হয়। প্রেসক্লাবে বিক্ষোভের পর একটি মিছিল লালদীঘি পর্যন্ত যায়। সেখানে বিকেলে আরেকটি সমাবেশ অনুষ্ঠিত হয়।চট্টগ্রামের চন্দনাইশ, পটিয়া, আনোয়ারা, রাউজান, মিরসরাই, হাটহাজারী ও সীতাকুণ্ডে বিক্ষোভ করেছে আহলে সুন্নাত ওয়াল জামায়াত, বাংলাদেশ ইসলামী ফ্রন্ট ও বাংলাদেশ ইসলামী ছাত্রসেনা। বড় সমাবেশ হয়েছে হাটহাজারী ও পটিয়ায়।এর আগে গত বুধবার রাতে মুরাদপুরে মাদ্রাসার শিক্ষার্থীরা অর্ধশতাধিক গাড়ি ও কয়েকটি প্রতিষ্ঠানের কাচ ভাঙচুর করেন। ওই সময় ছবি তুলতে গেলে পূর্বকোণ-এর জ্যেষ্ঠ ফটোসাংবাদিক মনজুর আলমের ওপর হামলা হয়। পুলিশ রাত ১২টার মধ্যে পরিস্থিতি নিয়ন্ত্রণে আনে।চট্টগ্রামের ফটিকছড়িতে বিক্ষোভ মিছিল, অগ্নিসংযোগ ও সড়ক অবরোধ করেছেন ওলামা-মাশায়েখ ও আহলে সুন্নাত ওয়াল জামায়াত।
