
ময়মনসিংহ শহরের পাটগুদাম এলাকার আন্তজেলা বাস টার্মিনাল থেকে চরপাড়া মোড় পর্যন্ত সড়কটির কয়েকটি স্থানে বড় বড় গর্ত তৈরি হয়েছে। এতে সড়কটি বেহাল হয়ে পড়েছে। প্রতিবছর বর্ষা মৌসুমে সড়কটির অবস্থা নাজুক হয়ে পড়ে।
সওজ এ সড়কটির ওই অংশের দৈর্ঘ্য এক কিলোমিটার। ময়মনসিংহের বিভিন্ন উপজেলা এবং নেত্রকোনা, কিশোরগঞ্জ ও শেরপুর জেলার মানুষকে ওই সড়ক দিয়ে ময়মনসিংহ মেডিকেল কলেজ হাসপাতলে যেতে হয়। সড়কটির বেহাল দশার কারণে প্রতিদিন কয়েক হাজার মানুষকে ভোগান্তি পোহাতে হচ্ছে। রোগী নিয়ে হাসপাতালে যাওয়ার পথে যানজটে আটকে থাকতে হচ্ছে অ্যাম্বুলেন্সকে।
সওজ ও স্থানীয় ব্যক্তিদের সূত্রে জানা যায়, সড়কটির ভাটিকাশর এলাকার ৫০০ মিটার জায়গা প্রতিবছর বর্ষা মৌসুমের শুরুতেই ভেঙে যায়। সওজের পক্ষ থেকে বছরে একাধিকবার ওই অংশে বিভাগীয় সংস্কার (দরপত্র আহ্বান না করে সওজের নিজস্ব লোকবল দিয়ে সংস্কার) করা হয়। বর্ষাকাল শুরু হতেই সড়কটির ওই অংশ প্রতিবছর ভেঙে যায়। সৃষ্টি হয় ছোট-বড় গর্ত।
গত ২৫ মে সরেজমিনে দেখা যায়, ভাটিকাশর এলাকার বাঘমারা মোড়, ভাটিকাশর কবরস্থান ও পাদ্রি মিশনএলাকাজুড়ে আনুমানিক ৫০০ মিটার এলাকায় বেশ কয়েকটি ছোট-বড় গর্ত। গর্তে বৃষ্টির পানি জমে রয়েছে। যানবাহন ধীরগতিতে চলায় তৈরি হচ্ছে যানজট। যানজটে বিভিন্ন ধরনের যানবাহনের সঙ্গে অ্যাম্বুলেন্সকেও আটকে থাকতে দেখা যায়। পাটগুদাম এলাকার আন্তজেলা বাস টার্মিনালথেকে ময়মনসিংহ মেডিকেল কলেজ হাসপাতালে যেতে ওই সড়কটি ব্যবহার করতে হয়। স্থানীয় ব্যক্তিরা জানান, প্রতিবছর বর্ষা মৌসুম শুরু হওয়ার সঙ্গে সঙ্গেই সড়কটির ওই অংশ ভেঙে যায়। বছরে একাধিকবার সওজের পক্ষ থেকে সড়কটি সংস্কার করা হলেও সেটি নামমাত্র। এ কারণেই সড়কটি ভেঙে যায়। ভাটিকাশর কবরস্থান এলাকার কয়েকজন বাসিন্দার অভিযোগ, সড়কে পানি ও কাদা থাকায় এলাকার মানুষ বছরে তিন থেকে চার মাস চরম ভোগান্তিতে পার করেন।
সওজের দাবি, বৃষ্টির পানি দ্রুত নিষ্কাশন না হওয়ায় বর্ষাকালে ওই অংশে পানি জমে। পানি জমে থাকায় সড়কটি ভেঙে যায়। তিন বছর আগে সড়কটি দরপত্র আহ্বান করে সংস্কার করা হয়। এরপর প্রতিবছর বিভাগীয় সংস্কার করা হচ্ছে।
সওজের ময়মনসিংহ কার্যালয়ের উপবিভাগীয় প্রকৌশলী মোফাখখারুল ইসলাম বলেন, সওজের নিয়মিত সংস্কারের অংশ হিসেবে সড়কটির বেহাল অংশগুলো সংস্কার করা হবে। তবে দরপত্র আহ্বান করে স্থায়ী সংস্কার চলতি অর্থবছরে সম্ভব নয়।
