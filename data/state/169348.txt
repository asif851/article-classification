
উপজেলা নির্বাচনের পরে বিএনপির জাতীয় কাউন্সিল হবে। এছাড়াও শিগগিরই ঢাকা মহানগর কমিটি ও ঢাকার ওয়ার্ড কমিটিগুলো করা হবে। তবে কাউন্সিল বা মহানগর কমিটির করার সুনির্দিষ্ট তারিখ ঠিক করা হয়নি।
আজ রোববার রাতে বিএনপি চেয়ারপারসন খালেদা জিয়ার সভাপত্বিতে দলের স্থায়ী কমিটির বৈঠকে এসব বিষয়ে নীতিগত সিদ্ধান্ত হয়েছে। চেয়ারপারসনের গুলশান কার্যালয়ে রাত সাড়ে নয়টা থেকে প্রায় দুই ঘণ্টা ধরে এ বৈঠক চলে।
নাম না প্রকাশের শর্তে স্থায়ী কমিটির একজন সদস্য প্রথম আলোকে জানান, আলোচনায় প্রাধান্য পায় ঢাকা মহানগর কমিটি গঠন। ঢাকা মহানগর কমিটি নিয়ে স্থায়ী কমিটির অনেকেই ক্ষোভ ও হতাশা প্রকাশ করেন। মহানগর কমিটি যে ব্যর্থ, তা তাঁরা ব্যক্ত করেন। এর আগের স্থায়ী কমিটির বৈঠকে ঢাকা মহানগর কমিটি গঠন নিয়ে আলোচনার পরও কমিটি না হওয়ায় তারা হতাশা প্রকাশ করেন।
বৈঠক সূত্র জানায়, ঢাকা মহানগর কমিটি দুইভাগে ভাগ করার বিষয়ে আলোচনা হয়েছে। তবে এ ব্যাপারে কোনো সিদ্ধান্ত হয়নি। এর সঙ্গে ওয়ার্ড কমিটি গঠনের বিষয়ে আলোচনা হয়েছে।
বৈঠক সূত্র আরও জানায়, শিগগিরই ঢাকা মহানগর কমিটি দেওয়া হবে এবং মহানগর কমিটির নেতৃত্বে বড় ধরণের পরিবর্তন আসবে বলে আলোচনা হয়েছে। এছাড়াও জাতীয় কাউন্সিলেও পরিবর্তন আসবে। যাঁরা ৫ জানুয়ারির নির্বাচনবিরোধী আন্দোলনে সক্রিয় ছিলেন তাঁদের মূল্যায়ন করা হবে। এক্ষেত্রে তৃণমূলের মতামতকে গুরুত্ব দেওয়া হবে।
সভায় উপজেলা নির্বাচন নিয়ে আলোচনা হয়েছে। বাকি উপজেলাগুলোতে বিএনপির একক প্রার্থী রাখার বিষয়টি গুরুত্ব দেওয়া হয় বলে বৈঠকের ওই সূত্র জানায়।
বৈঠকে বিএনপির স্থায়ী কমিটির সদস্য মওদুদ আহমদ, মাহবুবুর রহমান, রফিকুল ইসলাম মিঞা, নজরুল ইসলাম খান, আর এ গনি, গয়েশ্বর চন্দ্র রায়, জমির উদ্দিন সরকার, খন্দকার মোশাররফ হোসেন, মঈন খান ও বিএনপির ভারপ্রাপ্ত মহাসচিব মির্জা ফখরুল ইসলাম আলমগীর উপস্থিত ছিলেন। 
 
