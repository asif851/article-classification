
নীলফামারীর সৈয়দপুর উপজেলার কামারপুকুর ইউনিয়নে জন্ম নিবন্ধনে অতিরিক্ত ফি আদায়ের অভিযোগের পরিপ্রেক্ষিতে ইউপি চেয়ারম্যান রেজাউল করিম লোকমান স্থানীয় তথ্য সেবাকেন্দ্র বন্ধ করে দিয়েছে। গতকাল রোববার দুপুরে তথ্য কেন্দ্রটি বন্ধ করে দেওয়া হয়।জানা যায়, কামারপুকুর ইউনিয়নে তথ্য সেবা কেন্দ্রে সরকার নির্ধারিত ৫০ টাকা ফির মাধ্যমে জন্ম নিবন্ধন কার্ড দেওয়ার কথা থাকলেও ১৫০ টাকা থেকে ২০০ টাকা পর্যন্ত আদায় করা হচ্ছে। ওই ইউনিয়নে এক বাসিন্দা ছেলের জন্ম নিবন্ধন করাতে এলে তথ্য কেন্দ্রের সহকারী প্রথমে ৭০ টাকা চাইলেও পরে ১৫০ টাকা দাবি করেন। বিষয়টি জানতে পেরে তথ্য কেন্দ্রের উদ্যোক্তা মনোয়ার হোসেন শামীম ও ওই সহকারীকে ডেকে পাঠান চেয়ারম্যান। এ সময় তাঁরা দুজন অতিরিক্তি টাকা আদায়ের কথা স্বীকার করেন। সেই সঙ্গে ইউপি সচিব আহসান হাবিবের নির্দেশেই এই অতিরিক্ত টাকা আদায় করা হচ্ছে বলে জানান তাঁরা। ইউপি সচিব আহসান হাবিব জানান, ‘আমি কাউকে অতিরিক্ত টাকা নিতে বলিনি। ওনারা নিজ উদ্যোগে টাকা নিয়ে থাকতে পারেন।’কামারপুকুর ইউপি চেয়ারম্যান রেজাউল করিম লোকমান জানান, ‘তথ্য সেবা কেন্দ্রের উদ্যোক্তা মনোয়ার হোসেন শামীম ও সচিব আহসান হাবিবের যোগসাজশে অতিরিক্ত ফি আদায় করা হয়েছে। আমি বিষয়টি উপজেলা নির্বাহী কর্মকর্তাকে জানিয়েছে।
 
