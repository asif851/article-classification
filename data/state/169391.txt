
আইন, বিচার ও সংসদ বিষয়কমন্ত্রী আনিসুল হক বলেছেন, জিয়া-এরশাদ ২১ বছর পর্যন্ত জাতির পিতা বঙ্গবন্ধু শেখ মুজিবুর রহমান হত্যার কোনো মামলা করতে দেয়নি। যারা বঙ্গবন্ধুকে হত্যা করেছিল, তাদের দই-কলা খাইয়ে বিদেশে পাঠিয়ে দেওয়া হয়েছিল।আজ শনিবার দুপুরে ব্রাহ্মণবাড়িয়ার আখাউড়া উপজেলার ধরখার বাসস্ট্যান্ড এলাকায় তিতাস নদী পুনঃখনন প্রকল্পের উদ্বোধন শেষে জনসভায় প্রধান অতিথির বক্তব্যে আইনমন্ত্রী এসব কথা বলেন।আখাউড়া উপজেলার ধরখার ইউনিয়ন আওয়ামী লীগের সভাপতি মোহাম্মদ আক্তার হোসেনের সভাপতিত্বে জনসভায় বিশেষ অতিথি ছিলেন জেলা আওয়ামী লীগের সাধারণ সম্পাদক আল মামুন সরকার, আখাউড়া উপজেলা আওয়ামী লীগের আহ্বায়ক অধ্যাপক জয়নাল আবেদীন, আখাউড়া পৌরসভার মেয়র তাকজিল খলিফা।আইনমন্ত্রী আনিসুল হক বলেন, নারায়ণগঞ্জের সাত-খুন মামলার রায়ের পর প্রথম দিন বিএনপি মহাসচিব সন্তোষ প্রকাশ করে এটিকে ইতিবাচক বললেও পরদিনই মিথ্যাচার করেছেন।আনিসুল হক বলেন, ১৯৯৬ সালের ১৫ ফেব্রুয়ারির সংসদ নির্বাচনের মাধ্যমে খুনিদের বিরোধী দলের আসনে বসানো হয়। বিএনপি যুদ্ধাপরাধী নিজামী-মুজাহিদকে মন্ত্রী বানিয়েছিল।
