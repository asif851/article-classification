
ব্যবহারকারী বা সুবিধাভোগী কর (ইউজার্স ট্যাক্স) আরোপ নিয়ে শুধু একটি ধারণা দিয়েছিলেন বলে জানান অর্থমন্ত্রী আবুল মাল আবদুল মুহিত। অর্থমন্ত্রী বলেন, ‘আমি মনে করি না যে আমার জীবদ্দশায় তা দেখে যেতে পারব।’সচিবালয়ে আজ বুধবার ইন্টারন্যাশনাল বিজনেস ফোরাম অব বাংলাদেশের (আইবিএফবি) প্রতিনিধিদলের সঙ্গে অনুষ্ঠিত বৈঠকে এক ব্যবসায়ীর প্রশ্নের জবাবে অর্থমন্ত্রী এ কথা বলেন।২৬ জানুয়ারি আন্তর্জাতিক কাস্টমস দিবসের অনুষ্ঠানে রাজস্ব সংগ্রহের উত্স হিসেবে ভবিষ্যতে ব্যবহারকারী বা সুবিধোভোগী কর চালুর চিন্তার কথা জানিয়েছিলেন অর্থমন্ত্রী। এ ব্যাপারে আজ অর্থমন্ত্রী বলেন, ‘আমি বলেছি যে এটা করতে অনেক বছর লাগবে। ওই দিন আমি একটা ধারণা দিয়েছিলাম শুধু।’রপ্তানি বৈচিত্র্যকরণের জন্য মুক্তবাণিজ্য চুক্তির (এফটিএ) দিকে নজর দিতে হবে—আইবিএফবির পক্ষ থেকে এ কথা জানানো হলে অর্থমন্ত্রী বলেন, ‘এটা খুবই ভালো প্রস্তাব।’আইবিএফবি জানায়, ঋণের সুদহারের সঙ্গে আমানতের সুদের হারের এখনো অনেক পার্থক্য। এজন্য সরকারও দায়ী। কারণ, সরকারি বিভিন্ন সঞ্চয়পত্রের সুদের হারই অনেক বেশি। এ ব্যাপারে অর্থমন্ত্রী বলেন, ‘সঞ্চয়পত্রের সুদের হার কমিয়ে দেখেছি। কেউ কেনেন না।’আইবিএফবি সভাপতি হাফিজুর রহমান খানের নেতৃত্বে বৈঠকে অন্যদের মধ্যে উপস্থিত ছিলেন সহসভাপতি হুমায়ুন রশীদ, পরিচালক প্রীতি চক্রবর্তী, প্রধান নির্বাহী কর্মকর্তা (সিইও) এম এস সিদ্দিকী প্রমুখ।
জেলা বাজেটের জন্য আগামী অর্থবছরে কোন কোন জেলাকে বেছে নেওয়া হবে? জানতে চাইলে অর্থমন্ত্রী বলেন, আপাতত বিভাগীয় পর্যায়ে করার চিন্তা রয়েছে।
