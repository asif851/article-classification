
নবজাতক একুশকে সন্তান হিসেবে লালনপালনের অধিকার পেতে আবেদনকারীদের অপেক্ষা আরও কয়েকটা দিন বাড়ল। আগামী ২৮ মার্চ আবেদনের শুনানির ওপর পরবর্তী তারিখ ধার্য করেছেন আদালত। আবেদনকারীদের অনেকেই প্রয়োজনীয় নথিপত্র হাজির করতে না পারায় আদালত তাঁদের একটি সুযোগ দিয়েছেন বলে জানিয়েছেন রাষ্ট্রপক্ষের কৌঁসুলি।
আজ বুধবার চট্টগ্রামের অতিরিক্ত মহানগর দায়রা জজ-১ (মহানগর শিশু আদালতের দায়িত্বপ্রাপ্ত) আদালতের বিচারক জান্নাতুল ফেরদৌস শুনানির পরবর্তী এ তারিখ নির্ধারণ করেন। এর আগে আজ তিনি আটটি আবেদনের ওপর শুনানি করেন। একুশকে সন্তান হিসেবে পেতে শিশু আদালতে ১৪টি আবেদন পড়েছে।
জনাকীর্ণ আদালতকক্ষে বেলা পৌনে একটার দিকে শুনানি শুরু করেন বিচারক। শুনানিকালে আদালত বলেন, তিনি একজন ভালো মায়ের জিম্মায় শিশুটিকে দিতে চান।
শুনানি শেষে রাষ্ট্রপক্ষের কৌঁসুলি এম এ ফয়েজ সাংবাদিকদের বলেন, অনেক আবেদনকারীই অজ্ঞতার কারণে আদালতে প্রয়োজনীয় কিছু নথিপত্র জমা দেননি। তাঁদের আইনজীবীদের আবেদনের পরিপ্রেক্ষিতে শুনানির জন্য আরেকটি তারিখ নির্ধারণ করে দিয়েছেন আদালত।
গত ২০ ফেব্রুয়ারি রাতে চট্টগ্রাম নগরের কর্নেলহাট এলাকার একটি ডাস্টবিনে পাওয়া যায় শিশুটিকে। শিশুটি বর্তমানে চট্টগ্রাম মেডিকেল কলেজ হাসপাতালের নবজাতক নিবিড় পরিচর্যা কেন্দ্রে রয়েছে।
আরও  পড়ুন...‘একুশ’–এর ভাগ্য নির্ধারণ আজ?
