
ফেনী জেলা বিএনপির ভারপ্রাপ্ত সভাপতি আবু তাহের ও সাধারণ সম্পাদক জিয়া উদ্দিনকে কারাগারে পাঠানোর আদেশ দিয়েছেন আদালত। আজ রোববার দুপুরে তাঁরা ফেনীর মুখ্য বিচারিক হাকিমের আদালতে হাজির হয়ে জামিনের আবেদন করেন। বিচারক মো. মফিজুর রহমান ভূঁঞা আবেদন নামঞ্জুর করে তাঁদের কারাগারে পাঠানোর আদেশ দেন।
আদালত সূত্র জানায়, গত ৯ জানুয়ারি রাতে দায়িত্ব পালনকালে ফেনী জেলা প্রশাসনের নেজারত ডেপুটি কালেক্টর (এনডিসি) আবদুল কাদের মিয়া সন্ত্রাসীদের ছোড়া ককটেলের আঘাতে আহত হন। ওই ঘটনায় করা মামলায় জেলা বিএনপির এই দুই নেতাসহ ৩৫ জনের নাম উল্লেখ করা হয়। এ ছাড়া আসামি করা হয় অজ্ঞাত বেশ কয়েকজনকে।
এরপর তাঁরা উচ্চ আদালত থেকে চার সপ্তাহের জামিন নিয়েছিলেন। জামিন শেষ হওয়ায় আজ তাঁরা নিম্ন আদালতে জামিনের আবেদন করেন।
আদালতে হাজির হওয়ার আগে জেলা বিএনপির এ দুই শীর্ষ নেতা সাংবাদিকদের বলেন, ওই ঘটনায় তাঁরা জড়িত নন। রাজনৈতিকভাবে হেয়প্রতিপন্ন করতেই পুলিশ তাঁদের অন্যায়ভাবে এ মামলায় আসামি করেছে।
