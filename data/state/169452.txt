
কুষ্টিয়ার দৌলতপুরে গোয়ালগ্রামে জমি নিয়ে বিরোধের জের ধরে প্রতিপক্ষের হামলায় সাতজন আহত হয়েছেন। গতকাল সোমবার সকালে উপজেলার বোয়ালিয়া ইউনিয়নের গোয়ালগ্রাম কাইলির মাঠে এ ঘটনা ঘটে। তাঁদের মধ্যে একজনের অবস্থা আশঙ্কাজনক।এলাকাবাসী ও হামলায় আহতের সঙ্গে কথা বলে জানা গেছে, ২০ বছর ধরে মাঠের প্রায় দেড় বিঘা জমির মালিকানা নিয়ে গোয়ালগ্রামের মহসিন মালিথা ও বাবু মোল্লার বিরোধ চলে আসছে। এ নিয়ে ২০ বছর ধরে একটি মামলাও চলেছে।সোমবার সকালে জালাল মালিথা ও আমিরুল মালিথার নেতৃত্বে ১৫ থেকে ১৬ জন আওয়ামী লীগের স্থানীয় কর্মী ও সমর্থক দেশীয় অস্ত্র নিয়ে ওই জমিতে চাষ করা অবস্থায় বাবু মোল্লাদের ওপর অতর্কিত হামলা চালান। এ সময় অরুণ মোল্লা (৪০), রফিকুল মোল্লা (৪৫) ও বাবু মোল্লাসহ (৫০) সাতজন আহত হন।
