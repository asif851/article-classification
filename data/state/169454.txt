
মাদারীপুরে সরকারি নাজিমউদ্দিন কলেজের রিপন চক্রবর্তী (৪৫) নামের এক শিক্ষককে কুপিয়ে জখম করেছে দুর্বৃত্তরা। আজ বুধবার বিকেল ওই কলেজ–সংলগ্ন মাস্টার কলোনিতে এ ঘটনা ঘটে। তিনি ওই কলেজের গণিতের শিক্ষক। তাঁকে ফরিদপুর মেডিকেল কলেজ হাসপাতালে ভর্তি করা হয়েছে। এ ঘটনায় এলাকাবাসী একজনকে আটক করে পুলিশে সোপর্দ করেন।
মাদারীপুরের পুলিশ সুপার সারওয়ার হোসেন বলেন, আজ বিকেল পাঁচটার দিকে মাস্টার কলোনিতে ওই শিক্ষকের ভাড়া বাসায় কলিংবেল চাপে তিন যুবক। তিনি দরজা খুললে তাঁকে এলোপাতাড়ি কোপাতে থাকে তারা। এ সময় তাঁর চিৎকারে এলাকার লোকজন জড়ো হলে তারা পালানোর চেষ্টা করে। এলাকাবাসী একজনকে আটক করেন। বাকি দুজন পালিয়ে যায়। গুরুতর আহত ওই শিক্ষককে স্থানীয় লোকজন প্রথমে সদর হাসপাতালে নেন। পরে তাঁকে বরিশাল মেডিকেল কলেজ হাসপাতালে নেওয়া হয়। এরপর সেখান থেকে তাঁকে ফরিদপুর মেডিকেল কলেজ হাসপাতালে ভর্তি করা হয়। ওই শিক্ষকের বাড়ি বরিশালের গৌরনদী উপজেলার বিল্লুগ্রামে। আটক এক যুবককে জিজ্ঞাসাবাদ করছে পুলিশ। বাকিদের আটকের চেষ্টা চলছে।
মাদারীপুর সদর হাসপাতালের চিকিৎসা কর্মকর্তা আবু সফর বলেন, ওই শিক্ষকের কপালে, মাথার পেছনে ও বাঁ হাতে ধারালো অস্ত্রের পাঁচটি আঘাত রয়েছে।
