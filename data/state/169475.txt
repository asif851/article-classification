
সিলেট অঞ্চলের উজান এলাকা হচ্ছে ভারতের উত্তর-পূর্ব এলাকা। সেখানে পরিবেশবিধ্বংসী কোনো কার্যক্রম চললে ভাটি তথা সিলেট অঞ্চলেই প্রভাব পড়ে সবার আগে। তাই বাংলাদেশের স্বার্থে ভারতের উত্তর-পূর্ব এলাকা হতে হবে পরিবেশ সুরক্ষিত। কিন্তু সেখানেই যত্রতত্র বৃক্ষ নিধন, খনিজ আহরণে অপরিকল্পিত ব্যবস্থাপনা বাংলাদেশের জন্য ঝুঁকির সৃষ্টি করছে। তাই উত্তর-পূর্ব ভারতে পরিবেশবিধ্বংসী কর্মকাণ্ডের বিরুদ্ধে শুধু পরিবেশবাদীদের নয়, রাজনৈতিক দলগুলোকেও প্রতিবাদী ও সোচ্চার হওয়া উচিত।গত শনিবার বিকেলে সিলেট নগরের চাঁদনীঘাট এলাকায় একটি রেস্তোরাঁর সম্মেলনকক্ষে আয়োজিত ‘উত্তর-পূর্ব ভারতে অবাধে বৃক্ষ নিধন ও অপরিকল্পিত খনিজ আহরণে সুরমা অববাহিকা এলাকায় ক্ষতিকর প্রভাবে করণীয়’ শীর্ষক এক নাগরিক সংলাপে এ মতামত দেন বিশিষ্টজনেরা।বিশ্ব ধরিত্রী দিবস উপলক্ষে বাংলাদেশ পরিবেশ আন্দোলন (বাপা), বাংলাদেশ পরিবেশ আইনবিদ সমিতি (বেলা) ও আন্তর্জাতিক ওয়াটার অ্যালায়েন্সের সংগঠন ‘সুরমা রিভার ওয়াটারকিপার’ আয়োজিত এ নাগরিক সংলাপ সঞ্চালনা করেন বাপা সিলেটের সহসভাপতি এমাদ উল্লাহ শহিদুল ইসলাম। সংলাপে মূল বক্তব্য উপস্থাপন করেন বাপা সিলেটের সাধারণ সম্পাদক ও সুরমা রিভার ওয়াটারকিপার আবদুল করিম কিম।সংলাপে অংশ নেন বাপার কেন্দ্রীয় যুগ্ম সম্পাদক শরীফ জামিল, সিলেট চেম্বার অব কমার্স অ্যান্ড ইন্ডাস্ট্রির সভাপতি সালাহ্ উদ্দিন আলী আহমদ, প্রবীণ রাজনীতিবিদ আরশ আলী, ক্রীড়া ও সাংস্কৃতিক ব্যক্তিত্ব সুপ্রিয় চক্রবর্তী, বৃহত্তর সিলেট ইতিহাস-ঐতিহ্য সংরক্ষণ পরিষদের আহ্বায়ক মুজিবুর রহমান চৌধুরী, সিলেট জেলা আইনজীবী সমিতির সাধারণ সম্পাদক শাহ আশরাফুল ইসলাম, শাহজালাল বিজ্ঞান ও প্রযুক্তি বিশ্ববিদ্যালয়ের সাবেক রেজিস্ট্রার জামিল আহমদ চৌধুরী, গোলাম সোবহান চৌধুরী প্রমুখ।
