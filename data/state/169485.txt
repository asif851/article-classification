
প্রধানমন্ত্রী শেখ হাসিনা বলেছেন, তাঁর সরকার দেশের দ্রুত উন্নয়নে সর্বাত্মক পদক্ষেপ গ্রহণ করেছে। সরকারের প্রধান লক্ষ্যই হচ্ছে দ্রুততার সঙ্গে দেশের উন্নয়ন করা। তাই এ লক্ষ্য অর্জনে সরকার সর্বশক্তি নিয়োগ করেছে।রাজধানীর তেজগাঁওয়ে প্রধানমন্ত্রীর কার্যালয়ে গতকাল বুধবার সকালে তাঁর সঙ্গে ব্রাজিলের বিদায়ী রাষ্ট্রদূত ওয়ানজা ক্যাম্পোস দা নোবরেগানের সৌজন্য সাক্ষাতের সময় প্রধানমন্ত্রী এ কথা বলেন।বৈঠক শেষে প্রধানমন্ত্রীর প্রেস সচিব ইহ্‌সানুল করিম প্রধানমন্ত্রী ও রাষ্ট্রদূতের আলোচনার বিষয়ে সাংবাদিকদের ব্রিফ করেন। ব্রিফিংয়ে জানানো হয়, বঙ্গবন্ধুর স্বপ্ন অনুযায়ী বাংলাদেশকে ক্ষুধা ও দারিদ্র্যমুক্ত করে গড়ে তুলতে বর্তমান সরকার সার্বিক পদক্ষেপ নিয়েছে বলে জানিয়েছেন প্রধানমন্ত্রী।শেখ হাসিনার গতিশীল নেতৃত্বে বাংলাদেশের উন্নয়নের ভূয়সী প্রশংসা করে ওয়ানজা ক্যাম্পোস বলেন, বাংলাদেশ বিভিন্ন ক্ষেত্রে অভূতপূর্ব উন্নয়ন সাধন করেছে; বিশেষত নারীর ক্ষমতায়নের চিত্র দেখে তিনি সন্তুষ্ট। রাষ্ট্রদূত বলেন, বাংলাদেশের সিরামিক, ওষুধশিল্প ও তৈরি পোশাকের সম্ভাবনাময় বাজার ব্রাজিলে রয়েছে।বিমানবাহিনীর কর্মকর্তার স্ত্রীর চিকিৎসায় সহায়তা
প্রধানমন্ত্রী শেখ হাসিনা তাঁর ত্রাণ ও কল্যাণ তহবিল থেকে বাংলাদেশ বিমানবাহিনীর স্কোয়াড্রন লিডার মো. মাহমুদুল হাসানের স্ত্রী সাবরিনা নুসরাতের চিকিৎসায় ১ কোটি টাকার আর্থিক সহায়তা দিয়েছেন। প্রধানমন্ত্রী গতকাল সকালে তাঁর কার্যালয়ে এই টাকার চেক হস্তান্তর করেন।
চিকিৎসক নুসরাত ২০১৬ সালের ১৯ অক্টোবর সড়ক দুর্ঘটনায় গুরুতর আহত হন। তাঁকে সম্মিলিত সামরিক হাসপাতালে চিকিৎসার পর গত ২৮ অক্টোবর উন্নত চিকিৎসার জন্য সিঙ্গাপুর পাঠানো হয়েছে। এর আগে তাঁর চিকিৎসায় ২০ লাখ টাকা দিয়েছিলেন প্রধানমন্ত্রী।
জাহানারা বেগমের বাসভবনে প্রধানমন্ত্রী
প্রধানমন্ত্রী শেখ হাসিনা গতকাল রাজধানীর ইস্কাটনে তাঁর এডিসি স্কোয়াড্রন লিডার আবদুল্লাহ আল মামুনের মা জাহানারা বেগমের বাসভবনে যান। ব্রেন টিউমারে আক্রান্ত হয়ে জাহানারা বেগম (৫৯) গত মঙ্গলবার বিকেলে মারা যান। প্রধানমন্ত্রী সেখানে কিছু সময় অবস্থান করেন এবং শোকসন্তপ্ত পরিবারের সদস্যদের সান্ত্বনা দেন।
কুষ্টিয়া জেলা পরিষদের চেয়ারম্যানের শপথ পাঠ
প্রধানমন্ত্রী শেখ হাসিনা গতকাল তাঁর কার্যালয়ে কুষ্টিয়া জেলা পরিষদের নবনির্বাচিত চেয়ারম্যান রবিউল ইসলামকে শপথবাক্য পাঠ করান।
গত ২৮ ডিসেম্বর ৫৯টি জেলা পরিষদের নির্বাচন অনুষ্ঠিত হয়। তবে মনোনয়ন-প্রক্রিয়া নিয়ে আইনি জটিলতার কারণে কুষ্টিয়া ও বগুড়া জেলা পরিষদের নির্বাচন বাতিল করা হয়।
৫৯ জন জেলা পরিষদ চেয়ারম্যানের শপথ গ্রহণ ১১ জানুয়ারি প্রধানমন্ত্রীর কার্যালয়ে সম্পন্ন হয়।
বঙ্গবন্ধুর আত্মজীবনীর দ্বিতীয় গ্রন্থ
জাতির পিতা বঙ্গবন্ধু শেখ মুজিবুর রহমানের আত্মজীবনীর দ্বিতীয় গ্রন্থ কারাগারের রোজনামচার কপি গতকাল বুধবার বিকেলে গণভবনে প্রধানমন্ত্রী ও বঙ্গবন্ধুর জ্যেষ্ঠ কন্যা শেখ হাসিনা এবং কনিষ্ঠ কন্যা শেখ রেহানার কাছে হস্তান্তর করেন বাংলা একাডেমির মহাপরিচালক শামসুজ্জামান খান। বঙ্গবন্ধুর ৯৮তম জন্মদিন উপলক্ষে কারাগারের রোজনামচা প্রকাশিত হয়েছে। তবে এটি আনুষ্ঠানিকভাবে প্রকাশিত হবে ১৭ মার্চ। বইটির কপি হাতে পেয়ে প্রধানমন্ত্রী বলেন, ১৯৬৯ সালে বঙ্গবন্ধুকে কারাগার থেকে মুক্তি দেওয়ার সময় পাকিস্তান সরকার তাঁর লেখা দুটি ডায়েরি আটক করে। একটি ডায়েরি ২০০৯ সালে তাঁর সরকার ক্ষমতায় আসার পর স্পেশাল ব্রাঞ্চের সহযোগিতায় উদ্ধার করা হয়।
 
