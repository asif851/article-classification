
ইসলামে জঙ্গিবাদ, উগ্রবাদ ও সন্ত্রাসের কোনো স্থান নেই। সন্ত্রাস-জঙ্গিবাদ কোনো রাষ্ট্র, জাতি ও সমাজের কল্যাণ বয়ে আনতে পারেনি, পারবেও না। সন্ত্রাস ও জঙ্গিবাদের বিরুদ্ধে জনগণকে সচেতন হতে হবে। গতকাল শুক্রবার বিকেলে আঞ্জুমানে রহমানিয়া মইনিয়া মাইজভাণ্ডারীয়ার আয়োজিত সুন্নি সম্মেলনে সভাপতির বক্তব্যে আঞ্জুমানের কেন্দ্রীয় সভাপতি মাওলানা সৈয়দ সাইফুদ্দীন আহমদ আল্-হাসানী এ কথা বলেন। চট্টগ্রামের লালদীঘি মাঠে এ সম্মেলনের আয়োজন করা হয়। সৈয়দ সাইফুদ্দীন আহমদ বলেন, সন্ত্রাস ও উগ্রপন্থা পরিহার করে ভারসাম্যপূর্ণ মধ্যপন্থা অবলম্বন করাই ইসলামের নির্দেশনা। একজন পরিপূর্ণ মানুষের বৈশিষ্ট্য হচ্ছে পরমতসহিষ্ণু হওয়া, সর্বাবস্থায় শান্তি-সম্প্রীতি বজায় রাখা, অন্যের প্রতি সৌজন্যতা-শ্রদ্ধাবোধ প্রদর্শন এবং আত্মিক ও নৈতিকভাবে উৎকর্ষতা অর্জন করা। তিনি বলেন, কিছুসংখ্যক লোকের উগ্রবাদী কর্মকাণ্ডের কারণে অন্যের নাক গলানোর ক্ষেত্র সৃষ্টি হয়। অনৈতিক ও অমানবিক কার্যক্রমে জড়িত জঙ্গিদের বিরুদ্ধে কঠোর অবস্থান গ্রহণ করে দেশ ও জনগণের নিরাপত্তা নিশ্চিত করতে হবে সরকারকে।
