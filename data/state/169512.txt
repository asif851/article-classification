
রাজবাড়ী সদর উপজেলায় গতকাল শুক্রবার সড়ক দুর্ঘটনায় এক মাছ ব্যবসায়ী নিহত হয়েছেন৷ এ ছাড়া গোয়ালন্দ উপজেলায় পৃথক সড়ক দুর্ঘটনায় আহত হয়েছেন ১৫ জন৷ বৃহস্পতিবার রাতে পটুয়াখালীর বাউফল উপজেলায় একটি ট্রাক উল্টে চালক ও তাঁর সহকারী আহত হন৷ আমাদের প্রতিনিধিদের পাঠানো সংবাদ:রাজবাড়ী: গতকাল ভোর চারটার দিকে সদর উপজেলার আহলাদিপুর স্থানে রাজবাড়ী-ফরিদপুর সড়কে মাছ বহনকারী একটি পিকআপ ভ্যান নিয়ন্ত্রণ হারিয়ে গাছের সঙ্গে ধাক্কা খায়৷ এতে ঘটনাস্থলেই গাড়িতে থাকা মাছ ব্যবসায়ী আশরাফ আলী খানের (৪৭) মৃত্যু হয়৷ তাঁর সঙ্গে থাকা অপর দুই ব্যবসায়ী গুরুতর আহত হন৷নিহত আশরাফ আলী নাটোরের গুরুদাসপুর উপজেলার দুবার গ্রামের মিজানুর রহমান খানের ছেলে৷ পিকআপ ভ্যানটি মাছ নিয়ে নাটোর থেকে ফরিদপুর যাচ্ছিল৷ আহত ব্যক্তিদের প্রথমে রাজবাড়ী সদর হাসপাতালে ভর্তি করা হয়৷ অবস্থার অবনতি হলে ফরিদপুর মেডিকেল কলেজ হাসপাতালে নেওয়া হয়৷গোয়ালন্দ: গতকাল বেলা তিনটার দিকে গোয়ালন্দ উপজেলার দৌলতদিয়া ক্যানালঘাট এলাকায় দৌলতদিয়া-খুলনা মহাসড়কে দ্রুতগামী দুটি যাত্রীবাহী বাসের মুখোমুখি সংঘর্ষে অন্তত ১৫ যাত্রী গুরুতর আহত হন৷ দুটি বাস জব্দ করেছে পুলিশ৷বাউফল: উপজেলার কাগুজিরপুল বাসস্ট্যান্ড এলাকায় গত বৃহস্পতিবার রাতে একটি মালবাহী ট্রাক নিয়ন্ত্রণ হারিয়ে পুকুরে পড়ে চালক ও তাঁর সহকারী আহত হন৷
