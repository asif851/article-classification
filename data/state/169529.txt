
গ্যাটকো দুর্নীতি মামলার বৈধতা চ্যালেঞ্জ করে বিএনপির চেয়ারপারসন খালেদা জিয়ার করা দুটি রিট আবেদন খারিজ করে দিয়েছেন হাইকোর্ট। একই সঙ্গে বিচারিক আদালতে এই মামলার কার্যক্রমের ওপর স্থগিতাদেশ তুলে নেওয়া হয়েছে। রায়ের অনুলিপি পাওয়ার দুই মাসের মধ্যে খালেদা জিয়াকে আদালতে আত্মসমর্পণ করতে হবে।বিচারপতি মো. নুরুজ্জামান ও বিচারপতি মো. আবদুর রবের সমন্বয়ে গঠিত হাইকোর্ট বেঞ্চ আজ বুধবার এ রায় ঘোষণা করেন।দুর্নীতি দমন কমিশনের (দুদক) আইনজীবী খুরশীদ আলম খান বলেন, এই মামলা চলতে আর কোনো বাধা নেই।পরে খালেদা জিয়ার আইনজীবী খন্দকার মাহবুব হোসেন সাংবাদিকদের বলেন, ‘আমরা যে দুটি আবেদন করেছিলাম, আদালত তা খারিজ করে দিয়েছেন। রায়ের কপি পাওয়ার পর আমরা তা পর্যালোচনা করব। অবশ্যই আপিল বিভাগে যাব।’ এ মামলা চলতে পারে না বলে মনে করেন এই আইনজীবী।খালেদা জিয়ার করা দুটি রিট আবেদনের শুনানি শেষ গত ১৭ জুন আদালত রায় অপেক্ষমাণ রাখেন। গত রোববার মামলাটি কার্যতালিকায় এলে আজ রায়ের দিন ধার্য করেন আদালত।২০০৭ ও ২০০৮ সালে এই মামলার বৈধতা চ্যালেঞ্জ করে হাইকোর্টে পৃথক দুটি রিট আবেদন করেন খালেদা জিয়া। ২০০৮ সালের ১৫ জুলাই হাইকোর্ট এ মামলার কার্যক্রম স্থগিত করে রুল দেন। চলতি বছরের শুরুর দিকে এ মামলাটি সচল করার উদ্যোগ নেয় দুর্নীতি দমন কমিশন (দুদক)।গ্যাটকো দুর্নীতি নিয়ে খালেদা জিয়ার বিরুদ্ধে মামলাটি হয় সেনা-সমর্থিত সাবেক তত্ত্বাবধায়ক সরকারের আমলে। ২০০৭ সালের ২ সেপ্টেম্বর খালেদা জিয়াসহ ১৩ জনকে আসামি করে এ মামলাটি করে দুদক। ২০০৮ সালের ১৩ মে খালেদা জিয়াসহ ২৪ জনের বিরুদ্ধে এ মামলায় অভিযোগপত্র দেওয়া হয়। অভিযোগপত্রে বলা হয়, আসামিরা পরস্পর যোগসাজশে ঠিকাদারি প্রতিষ্ঠান গ্যাটকোকে ঢাকার কমলাপুর আইসিডি ও চট্টগ্রাম বন্দরের কনটেইনার হ্যান্ডলিংয়ের কাজ পাইয়ে দিয়ে রাষ্ট্রের ১৪ কোটি ৫৬ লাখ টাকার ক্ষতি করেছেন।
আরও  পড়ুন..খালেদা জিয়ার আবেদন নিয়ে রায় আজ
