
আগামী ৬ মার্চই ৩৫তম বিসিএসের প্রাথমিক বাছাই (প্রিলিমিনারি) পরীক্ষার তারিখ না বদলালেও সময়সূচি বদলেছে। ৬ মার্চ সকাল সাড়ে নয়টায় এই পরীক্ষা হওয়ার কথা থাকলেও সেদিন বিকেল তিনটায় ঢাকা, চট্টগ্রাম, রাজশাহী, খুলনা, বরিশাল, সিলেট ও রংপুর কেন্দ্রে এই পরীক্ষা অনুষ্ঠিত হবে।গতকাল শনিবার সরকারি কর্মকমিশনের (পিএসসি) এক সংবাদ বিজ্ঞপ্তিতে এই তথ্য জানানো হয়েছে। পিএসসির পরীক্ষা নিয়ন্ত্রক (ক্যাডার) আ ই ম নেছারউদ্দিন জানিয়েছেন, বিকেল তিনটা থেকে পাঁচটা পর্যন্ত এই পরীক্ষা অনুষ্ঠিত হবে। পরীক্ষার হল ও আসনসংক্রান্ত বিস্তারিত তথ্য যথাসময়ে পিএসসির ওয়েবসাইটে দেওয়া হবে। ৩৫তম বিসিএসে এযাবৎকালের সর্বোচ্চ সংখ্যক পরীক্ষার্থী আবেদন করেছেন। এর আগে ডিসেম্বরের দ্বিতীয় সপ্তাহে এ পরীক্ষা হওয়ার কথা থাকলেও পরে সেটি পিছিয়ে ৬ ফেব্রুয়ারি করা হয়। কিন্তু মাধ্যমিক ও সমমানের পরীক্ষার কারণে সেটি পিছিয়ে আবার ৬ মার্চ করা হয়। কিন্তু হরতালের কারণে পিছিয়ে যাওয়া এসএসসি পরীক্ষা থাকার কারণে এ সময়সূচি বদল করা হলো।গত বছরের ২৩ সেপ্টেম্বর ১ হাজার ৮০৩টি খালি পদে কর্মকর্তা নিয়োগের জন্য ৩৫তম বিসিএসের বিজ্ঞপ্তি প্রকাশ করা হয়। ২ লাখ ৪৪ হাজার ১০৭ জন প্রার্থী এতে আবেদন করেন।
