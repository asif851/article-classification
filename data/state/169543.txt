
আগামী ৫ জানুয়ারি অনুমতি না পেলেও রাজধানীতে বিএনপি সমাবেশ করবে বলে জানিয়েছেন দলের যুগ্ম মহাসচিব রুহুল কবির রিজভী। আজ বৃহস্পতিবার সন্ধ্যায় জানতে চাইলে প্রথম আলোকে রিজভী জানান, ‘আমরা কর্মসূচি ঘোষণা করেছি, শান্তিপূর্ণভাবে এ কর্মসূচি পালন করব।’এদিকে রাজধানীতে সমাবেশের অনুমতির বিষয়ে ঢাকা মেট্রোপলিটন পুলিশের (ডিএমপি) পক্ষ থেকে এখনো কোনো সাড়া পায়নি বিএনপি। আজ বিকেলে বিএনপির একটি প্রতিনিধিদল ডিএমপি কার্যালয়ে গিয়ে ঊর্ধ্বতন কর্মকর্তাদের না পেয়ে ফিরে যায়।রাজধানীর সোহরাওয়ার্দী উদ্যান, শাপলা চত্বর বা নয়াপল্টন-এ তিন জায়গার যেকোনো একটিতে ৫ জানুয়ারি সমাবেশ করার অনুমতি চেয়ে ২২ ডিসেম্বর আবেদন করেছিল বিএনপি। এ বিষয়ে অগ্রগতি জানতে বিএনপির চেয়ারপারসনের উপদেষ্টা আব্দুল আউয়াল মিন্টু, প্রচার সম্পাদক জয়নুল আবদীন ও সহদপ্তর সম্পাদক আবদুল লতিফ আজ বিকেলে ডিএমপি কার্যালয়ে যান।আবদুল লতিফ প্রথম আলোকে জানান, তাঁরা ডিএমপি কার্যালয়ে গিয়ে ঊর্ধ্বতন কর্মকর্তাদের পাননি। তাঁদের জানানো হয়েছে হরতাল থাকায় কর্মকর্তারা কন্ট্রোল রুমে কাজ করছেন।খালেদা জিয়া গতকাল বুধবার সংবাদ সম্মেলনে এই দিবসটিকে ‘গণতন্ত্র হত্যা দিবস’ হিসেবে পালন করার ঘোষণা দেন। তিনি জানান, ওই দিন সারা দেশে বিক্ষোভ-সমাবেশ, কালো পতাকা মিছিল করবে বিএনপির নেতৃত্বাধীন ২০-দলীয় জোট। আর কেন্দ্রীয়ভাবে ঢাকায় সমাবেশ করা হবে। এই কর্মসূচিতে বাধা না দিয়ে শান্তিপূর্ণভাবে পালনের সুযোগ দিতে সরকারের প্রতি আহ্বান জানান তিনি।
