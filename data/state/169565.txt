
বিএনপির চেয়ারপারসন খালেদা জিয়ার বিরুদ্ধে চলমান মামলাগুলোর দিকে ঘনিষ্ঠভাবে নজর রাখছে যুক্তরাজ্য। ব্রিটিশ পার্লামেন্টের উচ্চকক্ষ হাউস অব লর্ডসের এক সদস্যের প্রশ্নের জবাবে গত বুধবার এ কথা জানান দেশটির কমনওয়েলথ এবং পররাষ্ট্র দপ্তরের প্রতিমন্ত্রী জয়েস অ্যানিলে।হাউস অব লর্ডসের সদস্য এরিক অ্যাভবেরি সরকারের কাছে জানতে চান, খালেদা জিয়ার বিরুদ্ধে আনা অভিযোগের বিষয়ে ১১ মার্চ সংসদে প্রধানমন্ত্রী শেখ হাসিনার দেওয়া বক্তব্যকে ব্রিটিশ সরকার কীভাবে দেখছে? জবাবে প্রতিমন্ত্রী জয়েস অ্যানিলে জানান, খালেদা জিয়ার বিরুদ্ধে দুটি দুর্নীতির অভিযোগের বিষয়ে যুক্তরাজ্য অবগত আছে। তিনি বলেন, ‘আমরা ঘনিষ্ঠভাবে আইনি প্রক্রিয়ার দিকে নজর রাখছি।’ ব্রিটিশ এই প্রতিমন্ত্রী আরও বলেন, গণতান্ত্রিক প্রতিষ্ঠান ও আইনের শাসনের প্রতি আস্থা বৃদ্ধির জন্য বাংলাদেশের ফৌজদারি বিচারব্যবস্থায় (ক্রিমিনাল জাস্টিস সিস্টেম) নিরপেক্ষতা দৃশ্যমান হওয়া জরুরি। তিনি জানান, যুক্তরাজ্য আশা করে, খালেদা জিয়ার বিষয়ে যেকোনো পদক্ষেপ নেওয়ার ক্ষেত্রে বাংলাদেশের বিদ্যমান আইন যথাযথভাবে মানা হবে এবং খালেদা জিয়া তাঁর নাগরিক অধিকার চর্চার সুযোগ পাবেন।
