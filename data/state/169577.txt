
অমর একুশের প্রথম কবিতা ‘কাঁদতে আসিনি ফাঁসির দাবি নিয়ে এসেছি’র রচয়িতা কবি মাহবুব উল আলম চৌধুরীর ৯০তম জন্মবার্ষিকী আজ ৭ নভেম্বর। ১৯২৭ সালের এই দিনে চট্টগ্রামের রাউজান থানার গহিরায় তিনি জন্মগ্রহণ করেন।মাহবুব উল আলম চৌধুরীর জন্মবার্ষিকী উপলক্ষে ঢাকা ও চট্টগ্রামে আলোচনা সভার আয়োজন করা হয়েছে।মাহবুব উল আলম চৌধুরী ১৯৫২ সালে চট্টগ্রাম সর্বদলীয় রাষ্ট্রভাষা সংগ্রাম পরিষদের আহ্বায়ক হিসেবে ভাষা আন্দোলনের নেতৃত্ব দেন। ঢাকায় ছাত্র মিছিলে গুলির ঘটনার পর ১৯৫২ সালের ২১ ফেব্রুয়ারি সন্ধ্যায়ই তিনি লেখেন সাড়া জাগানো কবিতা ‘কাঁদতে আসিনি ফাঁসির দাবি নিয়ে এসেছি’।মাহবুব উল আলম কিশোর বয়স থেকেই সাহিত্য সৃষ্টিতে মনোনিবেশ করেন। তাঁর সম্পাদিত সীমান্ত পত্রিকা তৎকালীন বাংলাদেশ ও পশ্চিমবঙ্গের সাহিত্যানুরাগীদের মধ্যে ব্যাপক সাড়া জাগিয়েছিল।মাহবুব উল আলম চৌধুরী ছিলেন চট্টগ্রামের প্রান্তিক নবনাট্য সংঘের প্রতিষ্ঠাতা। কবিতা, গল্প, নাটক ও প্রবন্ধ মিলে তাঁর গ্রন্থের সংখ্যা ২০টি। ১৯৮৬ সালে বাংলা একাডেমি তাঁকে ফেলোশিপ প্রদান করে। ২০০৯ সালে সরকার তাঁকে মরণোত্তর একুশে পদকে ভূষিত করে। ২০০৭ সালের ২৩ ডিসেম্বর তাঁর মৃত্যু হয়। বিজ্ঞপ্তি।
