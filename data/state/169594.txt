
শিক্ষামন্ত্রী নুরুল ইসলাম নাহিদ বলেছেন, পরীক্ষার সময় হরতাল দেওয়া কোনো দায়িত্বশীল রাজনৈতিক দলের কাজ নয়। তাই প্রাথমিক শিক্ষা সমাপনী ও ইবতেদায়ি শিক্ষা সমাপনী পরীক্ষার সময় হরতাল বা এ ধরনের রাজনৈতিক কর্মসূচি না দেওয়ার জন্য বিরোধী দলের প্রতি আবারও আহ্বান জানিয়েছেন তিনি। আজ বুধবার সকালে রাজধানীর টিঅ্যান্ডটি স্কুলে পরীক্ষাকেন্দ্র পরিদর্শনের পর সাংবাদিকদের এসব কথা বলেন শিক্ষামন্ত্রী।নুরুল ইসলাম নাহিদ আরও বলেন, হরতালের কারণে চলমান জেএসসি এবং জেডিসি পরীক্ষার সময়সূচি বিপর্যয়ের মধ্যে পড়েছে। এর আগেও হরতালের কারণে এসএসসি ও এইচএসসি পরীক্ষার ৩২টি বিষয়ের সময়সূচি পরিবর্তন করতে হয়েছে।এদিকে আজ থেকে শুরু হওয়া প্রাথমিক শিক্ষা সমাপনী ও ইবতেদায়ি শিক্ষা সমাপনী পরীক্ষা চলবে ২৮ নভেম্বর পর্যন্ত। এবার মোট পরীক্ষার্থীর সংখ্যা ২৯ লাখ ৫০ হাজার ১৯৩ জন। এর মধ্যে প্রাথমিক শিক্ষা সমাপনী পরীক্ষায় অংশ নিচ্ছে ২৬ লাখ ৩৫ হাজার ৪০৬ ও ইবতেদায়ি শিক্ষা সমাপনী পরীক্ষায় তিন লাখ ১৪ হাজার ৭৮৭ জন।দেশে ও দেশের বাইরে এ বছর পরীক্ষার কেন্দ্র মোট ছয় হাজার ৫৭৪টি। এর মধ্যে দেশে ছয় হাজার ৫৬৬টি ও বিদেশে আটটি কেন্দ্র রয়েছে।বিদেশের কেন্দ্রগুলো হচ্ছে রিয়াদ, জেদ্দা, আবুধাবি, বাহরাইন, দুবাই, কাতার, ত্রিপোলি ও ওমান। এসব জায়গায় মোট পরীক্ষার্থীর সংখ্যা ৭৭৪ জন।
