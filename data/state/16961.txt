
বাংলাদেশ ব্যাংকের কর্মকর্তা গোলাম রাব্বীকে নির্যাতনের ঘটনায় গঠিত পুলিশের তদন্ত কমিটির প্রতিবেদন দাখিল করা হয়েছে।
পুলিশের তেজগাঁও বিভাগের উপকমিশনার বিপ্লব কুমার সরকার আজ রোববার প্রথম আলোকে বলেন, গোলাম রাব্বীকে নির্যাতনের অভিযোগ পেয়ে সহকারী কমিশনারকে প্রধান করে যে কমিটি গঠন করা হয়েছিল, এক সদস্যের সেই কমিটি প্রতিবেদন দিয়েছে। পরবর্তী ব্যবস্থার জন্য প্রতিবেদনটি ঢাকা মহানগর পুলিশ (ডিএমপি) কমিশনারের কাছে পাঠানো হয়েছে।
প্রতিবেদনে কী বলা হয়েছে—এ বিষয়ে জানতে চাইলে বিপ্লব কুমার সরকার বলেন, ‘আমি এখনই কোনো মন্তব্য করব না।’
৯ জানুয়ারি রাত ১১টার দিকে মোহাম্মদপুরের জেনেভা ক্যাম্পের কাছে রাব্বীকে আটক করে উপপরিদর্শক (এসআই) মাসুদ শিকদারের নেতৃত্বে পুলিশের টহল দল। তাঁকে তল্লাশির নামে পুলিশ ভ্যানে তুলে মারধর করে মোটা অঙ্কের টাকা দাবি করেন মাসুদ। একপর্যায়ে রাব্বীকে ‘ক্রসফায়ার’-এর হুমকি দেন তিনি। এসব বিষয় উল্লেখ করে পরদিন সকালে মাসুদের বিরুদ্ধে মোহাম্মদপুর থানায় লিখিত অভিযোগ করেন রাব্বী। এরপর এসআই মাসুদকে প্রথমে দায়িত্ব থেকে প্রত্যাহার করা হয়। আর গতকাল শনিবার তাঁকে সাময়িক বরখাস্ত করে ডিএমপি।
আরও পড়ুন
এসআই মাসুদকে গ্রেপ্তার ও বিচারবিভাগীয় তদন্ত চেয়ে রিট
