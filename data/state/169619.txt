
শিল্পমন্ত্রী আমির হোসেন আমু বলেছেন, ‘বাংলাদেশের বিভিন্ন শিল্পে বিনিয়োগ করতে আগ্রহী ভারত। এ ক্ষেত্রে আমরা যেটা অগ্রাধিকার দেব, সে অনুযায়ী বিনিয়োগ করতে চায় দেশটি।’আজ বুধবার দুপুরে শিল্প মন্ত্রণালয়ে মন্ত্রীর সঙ্গে দেখা করতে যান ভারতের হাইকমিশনার পঙ্কজ সরন। পরে মন্ত্রী সাংবাদিকদের এ কথা বলেন।আমির হোসেন আমু বলেন, ভারতের হাইকমিশনার জানিয়েছেন ভারতের শিল্পপতিরা বাংলাদেশে বিনিয়োগে আগ্রহী। আজ সৌজন্য সাক্ষাত্ হওয়ায় প্রাথমিক বিষয় নিয়ে আলোচনা হয়েছে। তাঁরা সব রকম বিনিয়োগের জন্য প্রস্তুত রয়েছেন। এ বিষয়ে পরে ইস্যুভিত্তিক দ্বিপক্ষীয় আলোচনার মাধ্যমে সিদ্ধান্ত নেওয়া হবে। এ ছাড়া ভারতের বাজারে বাংলাদেশের শুল্কমুক্ত পণ্য প্রবেশের সুবিধার বিষয়েও আলোচনা হয় বলে মন্ত্রী জানান।সাক্ষাত্কালে পঙ্কজ সরন বাংলাদেশের পণ্য ভারতে রপ্তানির লক্ষ্যে বিএসটিআইকে আরও শক্তিশালী করার পরামর্শ দেন।এ সময় শিল্প মন্ত্রণালয় ও ভারতীয় হাইকমিশনের ঊর্ধ্বতন কর্মকর্তারা উপস্থিত ছিলেন।
