
ভারতের সঙ্গে অমীমাংসিত বিভিন্ন বিষয়ে আওয়ামী লীগকে দায়ী করায় বিএনপির চেয়ারপারসন খালেদা জিয়ার সমালোচনায় সরব হয়েছেন সরকার ও তাদের শরিক দলের তিন মন্ত্রী-সাংসদ। আজ বুধবার সংসদে তাঁরা খালেদা জিয়ার বক্তব্যকে কূটনৈতিক শিষ্টচারবহির্ভূত বলে আখ্যায়িত করেছেন।
ভারতীয় দৈনিক ইন্ডিয়ান এক্সপ্রেসকে দেওয়া এক সাক্ষাত্কারে বিএনপির চেয়ারপারসন খালেদা জিয়া ভারতের সঙ্গে বিভিন্ন সমস্যা নিরসন না হওয়ার জন্য আওয়ামী লীগকে দায়ী করেন।
পয়েন্ট অব অর্ডারে দাঁড়িয়ে এক অনির্ধারিত আলোচনায় শিল্পমন্ত্রী আমির হোসেন আমু বলেন, জিয়াউর রহমান, খালেদা জিয়া ও এরশাদ ২১ বছর ক্ষমতায় ছিলেন। বাংলাদেশ-ভারতের মধ্যে ছিটমহল, ফারাক্কা, তিস্তা, পার্বত্য চট্টগ্রাম ও সমুদ্র সীমানা নিয়ে যে সমস্যা রয়েছে, তা নিয়ে ওই সময় কোনো আলোচনা হয়নি। ছিটমহল নিয়ে মুজিব-ইন্দিরা চুক্তি বাংলাদেশ সংসদে অনুমোদন পেয়েছিল। কিন্তু ভারতের সংসদ অনুমোদন করেনি। এ জন্য আওয়ামী লীগকে দায়ী করলে চলবে না।
মন্ত্রী আমু বলেন, তিস্তা চুক্তির বিষয়ে ভারতের কেন্দ্রীয় সরকার নীতিগত অনুমোদন দিয়েছে। সাবেক প্রধানমন্ত্রী মনমোহন সিংয়ের বাংলাদেশ সফরের সময় চুক্তি স্বাক্ষরের কথা থাকলেও পশ্চিমবঙ্গের মুখ্যমন্ত্রীর আপত্তির কারণে চুক্তি হয়নি। এতে আওয়ামী লীগের কোনো ব্যর্থতা নেই। কারণ বিষয়টি তাদের অভ্যন্তরীণ। তিনি আরও বলেন, খালেদা জিয়া এখন জনবিচ্ছিন্ন হয়ে আস্তাকুঁড়ে নিক্ষিপ্ত হয়েছেন। তাই মিথ্যার রাজনীতি চালিয়ে যাচ্ছেন। কিন্তু তাঁর মুখোশ আগেই উন্মোচিত হয়েছে। তারা ক্ষমতায় থাকতে আসামের উলফার বিচ্ছিন্নতাবাদীদের প্রশ্রয় দিয়েছিল।
খালেদা জিয়ার উদ্দেশে কৃষিমন্ত্রী মতিয়া চৌধুরী বলেন, ‘আপনাদের কূটনৈতিক বেয়াদবি আন্তর্জাতিকভাবে স্বীকৃত। আপনি চুুরিধারি নিয়ে আছেন, ওটা নিয়েই থাকেন। কথা বলতেই থাকেন, থামবেন না। আপনার রাজনীতির দেউলিয়াত্ব প্রকাশ হয়ে গেছে। আরও প্রকাশ হবে।’ মন্ত্রী অভিযোগ করেন, জিয়াউর রহমান ক্ষমতায় থাকার সময় ভারতে গিয়ে গঙ্গার ৩৪ হাজার কিউসেক পানিতে রাজি হয়েছিলেন, যেখানে বঙ্গবন্ধু ৪৪ হাজার কিউসেক পানি দাবি করেছিলেন। খালেদা জিয়া ভারতের রাষ্ট্রপতির বাংলাদেশ সফরের সময় জামায়াতের হরতালের কারণে তাঁর সঙ্গে দেখা করতে যাননি। আওয়ামী লীগ বন্ধুত্বকে গুরুত্ব দেয়। কিন্তু ন্যায্য হিসাব আদায় করে নেয়।
খালেদা জিয়ার বক্তব্যকে ‘অক্ষমের আস্ফাালন’ মন্তব্য করে জাসদের মইনউদ্দিন খান বাদল বলেন, খালেদা জিয়া সব সময় মিথ্যা বলেন না। কথার ফাঁকে ফাঁকে নিজের অজান্তে সত্য বলে ফেলেন। পত্রিকায় দেখেছি, তিনি বলেছেন, বাংলাদেশের মানুষ ভালো আছে, তারা ভারতে অনুপ্রবেশ করছে না। বাংলাদেশের মানুষ যদি ভালো থাকে, তবে অযথা উত্পাত করছেন কেন? জনগণকে ভালো থাকতে দিন।’ 
