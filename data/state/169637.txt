
উত্তরবঙ্গের আদিবাসীদের ওপর নির্যাতন, নিপীড়ন, মারপিট, উচ্ছেদসহ সব ধরনের সহিংসতার পেছনে ভূমি দখলই প্রধান কারণ বলে মনে করে জাতীয় আদিবাসী পরিষদ ও কাপেং ফাউন্ডেশন।ঢাকা রিপোর্টার্স ইউনিটিতে গতকাল মঙ্গলবার এ দুটি সংগঠনের আয়োজিত সংবাদ সম্মেলনে এ কথা বলা হয়। সংবাদ সম্মেলনে উত্তরবঙ্গসহ সারা দেশের আদিবাসীদের ওপর সহিংসতা বন্ধে দ্রুত কার্যকর ব্যবস্থা গ্রহণ ও আদিবাসীদের নিরাপত্তা নিশ্চিত করা, আদিবাসীদের ওপর সহিংসতার সঙ্গে জড়িত ব্যক্তিদের গ্রেপ্তার করে দৃষ্টান্তমূলক শাস্তি, সমতলের আদিবাসীদের জন্য একটি পৃথক ভূমি কমিশন গঠন করাসহ ছয় দফা দাবি জানানো হয়।সংবাদ সম্মেলনে লিখিত বক্তব্য পড়েন জাতীয় আদিবাসী পরিষদের সভাপতি রবীন্দ্রনাথ সরেন।সংবাদ সম্মেলনে আরও বক্তব্য দেন ঐক্য ন্যাপের সভাপতি পঙ্কজ ভট্টাচার্য, বাংলাদেশের ওয়ার্কার্স পার্টির পলিটব্যুরোর সদস্য আনিসুর রহমান মল্লিক, বাংলাদেশের কমিউনিস্ট পার্টির (সিপিবি) কেন্দ্রীয় সদস্য রুহিন হোসেন, কাপেং ফাউন্ডেশনের নির্বাহী পরিচালক পল্লব চাকমা, বাংলাদেশ কমিউনিস্ট কেন্দ্রের নেতা অসিত বরণ রায় প্রমুখ।
