
চলতি উচ্চমাধ্যমিক সার্টিফিকেট (এইচএসসি) পরীক্ষায় আজ বৃহস্পতিবার রাজধানীর আহমেদ বাওয়ানী একাডেমি স্কুল অ্যান্ড কলেজ কেন্দ্রে মোবাইল ফোন রাখায় ৩২ জন পরীক্ষার্থীকে বহিষ্কার করা হয়েছে। একই সঙ্গে তল্লাশি না করে পরীক্ষার্থীদের কেন্দ্রে প্রবেশের সুযোগ দেওয়ায় ওই কেন্দ্রের ভারপ্রাপ্ত কর্মকর্তাকে (কেন্দ্রসচিব) দায়িত্ব থেকে অব্যাহতি দেওয়া হয়েছে।
ঢাকা মাধ্যমিক ও উচ্চমাধ্যমিক শিক্ষা বোর্ডের পরীক্ষা নিয়ন্ত্রক তপন কুমার সরকার প্রথম আলোকে বলেন, দায়িত্বরত ম্যাজিস্ট্রেট ও বোর্ডের কর্মকর্তারা এ বিষয়টি ধরেন। পরে দ্রুত শাস্তিমূলক ব্যবস্থা নেওয়া হয়। বহিষ্কৃত পরীক্ষার্থীরা সরকারি শহীদ সোহরাওয়ার্দী কলেজের শিক্ষার্থী।
বৃহস্পতিবার এইচএসসিতে ইংরেজি প্রথম পত্রের পরীক্ষা অনুষ্ঠিত হয়েছে। প্রশ্নপত্র ফাঁসরোধে এবার পরীক্ষায় একমাত্র কেন্দ্রসচিব ছাড়া সবার মোবাইল ফোন নেওয়া নিষিদ্ধসহ ১৬টি পদক্ষেপ নেয় শিক্ষা মন্ত্রণালয়। কোন সেটের প্রশ্নপত্রে পরীক্ষা হচ্ছে, তা ঠিক করা হচ্ছে পরীক্ষা শুরুর মাত্র ২৫ মিনিট আগে। এ ছাড়া এবার নজরদারি ও কড়াকড়িও আগের চেয়ে বেশি। আইনশৃঙ্খলা রক্ষাকারী বাহিনীও আগের চেয়ে বেশি তৎপর। এসব কারণে এইচএসসি পরীক্ষায় এখন পর্যন্ত প্রশ্নপত্র ফাঁসের খবর পাওয়া যায়নি।
ঢাকা শিক্ষা বোর্ডের পরীক্ষা নিয়ন্ত্রক তপন কুমার সরকার বলেন, এখন পর্যন্ত শান্তিপূর্ণভাবে পরীক্ষা অনুষ্ঠিত হচ্ছে।
