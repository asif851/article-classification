
আষাঢ় মাইস্যা ভাসা পানি রে, শুয়াচান পাখি আমার শুয়াচান পাখি, উকিলের ভাঙা নাও সেচিলেও না ফুরায় পানি—এ রকম জনপ্রিয় নানা গানের রচয়িতা প্রয়াত কবি ও সাধক উকিল মুন্সীর স্মরণে নেত্রকোনার মোহনগঞ্জ উপজেলার তেঁতুলিয়া ইউনিয়নের জৈনপুর গ্রামে গতকাল শুক্রবার থেকে দুই দিনব্যাপী নানা অনুষ্ঠান আয়োজন করা হয়েছে। এর মধ্যে রয়েছে উকিল মুন্সীর জীবন ও গান নিয়ে আলোচনা, প্রবন্ধ পাঠ, উকিল মুন্সীর রচিত গানের একক সংগীত অনুষ্ঠান এবং দোয়া ও মিলাদ মাহফিল। জৈনপুর উকিল মুন্সী স্মৃতি সংসদ এসব অনুষ্ঠানের আয়োজন করেছে। 
