
চিকুনগুনিয়া জ্বরে আক্রান্ত রোগীদের বাড়ি বাড়ি গিয়ে বিনা মূল্যে ফিজিওথেরাপি সেবা ব্যবস্থা কার্যক্রমের উদ্বোধন করেছেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন। ডিএসসিসির কল সেন্টার ০৯৬১১০০০৯৯৯ নম্বরে কল করলেই এই সেবা পাবেন নাগরিকেরা। আজ সোমবার বেলা ১১টায় ডিএসসিসির নগর ভবনে এই কার্যক্রমের উদ্বোধন করেন তিনি।
অনুষ্ঠানে সাঈদ খোকন বলেন, ঢাকা শহরে চিকুনগুনিয়া রোগে আক্রান্ত নতুন রোগীর সংখ্যা অনেক কমে গেছে। তবে ইতিমধ্যে যাঁরা আক্রান্ত হয়েছেন, তাঁদের শরীরে ব্যথা আছে। তাই ডিএসসিসির পক্ষ থেকে এই ব্যবস্থা করা হয়েছে। ডিএসসিসির কল সেন্টার ০৯৬১১০০০৯৯৯ নম্বরে কল করলেই এই সেবা পাবেন নাগরিকেরা। বাংলাদেশ ফিজিক্যাল থেরাপি অ্যাসোসিয়েশন ও স্বাধীনতা ফিজিওথেরাপি পরিষদের চিকিৎসকেরা এই সেবা দেবেন।
সাঈদ খোকন বলেন, ডিএসসিসির প্রতিটি ওয়ার্ডে একজন করে দল প্রধান থাকবেন। তাঁর অধীনে পাঁচজন করে ফিজিওথেরাপিস্ট থাকবেন। ওই কল সেন্টারে ফোন করলেই সংশ্লিষ্ট কর্মকর্তা টিম লিডারকে জানাবেন। তাঁরা নির্দিষ্ট বাড়িতে গিয়ে সেবা দেবেন।
মেয়র বলেন, গত ২০ জুলাই থেকে আজ সকাল পর্যন্ত ডিএসসিসির ওই কল সেন্টারে ৬৭,৩০৭টি ফোন এসেছে। এর মধ্যে ২৮৪০ জন ডিএসসিসির এলাকার বাসিন্দা। তাদের এই রোগ প্রতিরোধে বিভিন্নভাবে সহযোগিতা করা হয়েছে। গতকাল পর্যন্ত বাড়ি বাড়ি গিয়ে ১ লাখ ৭০ হাজার প্যারাসিটামল ওষুধ বিতরণ করা হয়েছে। এই সেবা কার্যক্রম অব্যাহত থাকবে।
অনুষ্ঠানে ডিএসসিসির প্রধান নির্বাহী কর্মকর্তা খান মোহাম্মদ বিলাল, প্রধান স্বাস্থ্য কর্মকর্তা শেখ সালাউদ্দিন প্রমুখ উপস্থিত ছিলেন।
