
রাজশাহীর পবা উপজেলায় ১৫ বোতল ফেনসিডিলসহ পুলিশের দুই সদস্য গ্রেপ্তার হয়েছেন। আজ বৃহস্পতিবার সকালে উপজেলার সোনাইকান্দি এলাকা থেকে তাঁদের আটক করেন বর্ডার গার্ড বাংলাদেশের (বিজিবি) সদস্যরা। পরে তাঁদের পবা থানায় হস্তান্তর করা হয়।
মাদকদ্রব্য নিয়ন্ত্রণ আইনে ওই দুজনের বিরুদ্ধে মামলা হয়েছে। মামলায় গ্রেপ্তার দেখিয়ে আদালতের মাধ্যমে তাঁদের কারাগারে পাঠানো হয়েছে।
গ্রেপ্তার দুই পুলিশ সদস্য হলেন কনস্টেবল জিয়াউর রহমান ও নাজিম উদ্দিন। দুজনেরই বাড়ি চাঁপাইনবাবগঞ্জের শিবগঞ্জ উপজেলায়। তাঁরা রাজশাহী জেলা পুলিশ লাইনসে কর্মরত।
পবা থানার ভারপ্রাপ্ত কর্মকর্তা (ওসি) পরিমল কুমার চক্রবর্তী ঘটনার সত্যতা নিশ্চিত করে জানান, সকাল সাড়ে ১০টার দিকে বিজিবি সদস্যরা ১৫ বোতল ফেনসিডিলসহ ওই দুজনকে থানায় দিয়ে যান। জেলার সোনাইকান্দি এলাকা থেকে তাঁদের আটক করে বিজিবি। ওই দুজনকে জিজ্ঞাসাবাদ করে এবং খোঁজ নিয়ে জানা গেছে, তাঁরা দুজন রাজশাহী জেলা পুলিশ লাইনসে কর্মরত। এ ঘটনায় থানায় মাদকদ্রব্য নিয়ন্ত্রণ আইনে মামলা করা হয়েছে। তাঁদের গ্রেপ্তার দেখিয়ে দুপুরে আদালতের মাধ্যমে কারাগারে পাঠানো হয়েছে।
১ বর্ডার গার্ড ব্যাটালিয়ন রাজশাহীর অধিনায়ক শামীম মাসুদ আল ইফতেখার প্রথম আলোকে বলেন, ওই দুজন ফেনসিডিল নিয়ে পবার সোনাইকান্দি এলাকা থেকে রাজশাহী মহানগরের দিকে যাচ্ছিলেন। গোপন সংবাদের ভিত্তিতে ওই এলাকায় টহলরত বিজিবি সদস্যরা তাঁদের চ্যালেঞ্জ করেন এবং দেহ তল্লাশি চালিয়ে ১৫ বোতল ফেনসিডিল জব্দ করেন। পরে পুলিশের ঊর্ধ্বতন কর্তৃপক্ষকে জানিয়ে তাঁদের থানায় সোপর্দ করা হয়েছে।
আজ বিকেলে রাজশাহী জেলা পুলিশ সুপার (এসপি) মোহাম্মদ মোয়াজ্জেম হোসেন ভূঁঞার সঙ্গে যোগাযোগ করা হলে তিনি এ বিষয়ে পরে কথা বলবেন বলে জানান।
