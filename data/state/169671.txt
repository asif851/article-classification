
কালোটাকা সাদা করার নতুন কোনো সুযোগ দেওয়া হয়নি বলে মন্তব্য করেছেন অর্থমন্ত্রী আবুল মাল আবদুল মুহিত। অর্থমন্ত্রী বলেন, ‘নতুন সুযোগ দেওয়া হয়নি। এটা আয়কর আইনেই রয়েছে।’রাজধানীর শেরেবাংলা নগরে অর্থনৈতিক সম্পর্ক বিভাগের সম্মেলনকক্ষে গতকাল মঙ্গলবার সফররত আন্তর্জাতিক মুদ্রা তহবিলের (আইএমএফ) উপব্যবস্থাপনা পরিচালক নওকি শিনোহারার সঙ্গে অনুষ্ঠিত বৈঠক শেষে অর্থমন্ত্রী এসব কথা বলেন।কালোটাকা নিয়ে গণমাধ্যমে ভুলভাল প্রতিবেদন হয়েছে উল্লেখ করে অর্থমন্ত্রী বলেন, ‘যঁারা এভাবে লিখেছেন, তাঁরা অল আর রাবিশ। ইট ইজ আটার্লি ননসেন্স।’অর্থমন্ত্রীর এবারের বাজেট বক্তব্যে কালোটাকা সাদা করার বিষয়টি স্পষ্ট ছিল না। গত ৬ জুন বাজেট-উত্তর সংবাদ সম্মেলনে অর্থমন্ত্রী ঘোষণা দিয়েছিলেন, ‘এই মুহূর্ত থেকে কালোটাকা সাদা করার সুযোগ বাতিল করা হলো।’ কিন্তু গত শনিবার অর্থবিল পাসের দিন বাজেটের ওপর সমাপনী বক্তব্যে অর্থমন্ত্রী আবাসন খাতে কালোটাকা সাদা করার সুযোগ অব্যাহত রাখার ঘোষণা দেন। অর্থমন্ত্রীর এই অবস্থান পরিবর্তনের সমালোচনা করে গণমাধ্যমগুলোতে বিভিন্ন প্রতিবেদন প্রকাশিত হয়। তার জের ধরেই সাংবাদিকদের ওপর গতকাল ক্ষোভ প্রকাশ করলেন অর্থমন্ত্রী।অর্থমন্ত্রী বলেন, এই বাজেটে তিনি অতিরিক্ত কোনো সুবিধা দেননি। আয়কর আইনে যে ধারায় এই সুবিধাটি রয়েছে, সেটাই বহাল রাখা হয়েছে। তিনি বলেন, ‘বরং এবার আমি আবাসন খাতে কিছু পরিবর্তন করে প্রতি বর্গফুট বলে নির্দিষ্ট করে দিয়েছি।’বাংলাদেশ ব্যাংকের সুপারিশের পরও বেসিক ব্যাংকের পরিচালনা পর্ষদ ভেঙে দিতে পারছেন না কেন, এমন এক প্রশ্নের জবাব দিতে গিয়ে রেগে যান অর্থমন্ত্রী। তিনি বলেন, ‘পারছি না ঠিক না, বলতে পারেন দেরি হচ্ছে।’
