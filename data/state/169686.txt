
কক্সবাজারের টেকনাফ উপজেলার সেন্ট মার্টিনের পূর্বে বঙ্গোপসাগরে বাংলাদেশের জলসীমা থেকে একটি ট্রলার এবং ধারালো অস্ত্রসহ মিয়ানমারের ১০ নাগরিককে আটক করেছেন নৌবাহিনীর সদস্যরা।টেকনাফ মডেল থানার ভারপ্রাপ্ত কর্মকর্তা (ওসি) মো. মাইন উদ্দিন খান বলেন, গতকাল বৃহস্পতিবার ভোররাতে বঙ্গোপসাগরে টহল দিচ্ছিল বাংলাদেশ নৌবাহিনীর একটি জাহাজ। এ সময় একটি ট্রলারকে বাংলাদেশের জলসীমায় দেখা যায়। নৌবাহিনীর জাহাজ দেখতে পেয়ে ট্রলারটি পালানোর চেষ্টা করে। পরে নৌবাহিনীর সদস্যরা বাংলাদেশের জলসীমা থেকে ওই ট্রলারের আরোহী মিয়ানমারের ১০ জন নাগরিককে আটক করেন। ট্রলারে তল্লাশি চালিয়ে তিনটি তলোয়ার ও দুটি চাপাতি উদ্ধার করা হয়। তিনি বলেন, বাংলাদেশি মাছ ধরার ট্রলারে ডাকাতির উদ্দেশ্যে মিয়ানমারের ওই ১০ নাগরিক সাগরে অবস্থান করছিলেন বলে ধারণা করা হচ্ছে।পুলিশ জানায়, আটক ব্যক্তিরা হলেন মতি মি (৩৩), তমশ (৩৬), ডেলবা (৩৪), বামু বে (৪০), ছ ছ (৩৭), তাম ঈ (৩২), সুছে শি (৩০), সুছে ফু (৩৮), মং চোয়া (৩৫) ও ওঠকি ওকে (৩৩)। তাঁদের গতকাল কোস্টগার্ডের মাধ্যমে টেকনাফ মডেল থানায় হস্তান্তর করা হয়।ওসি জানান, অনুপ্রবেশ ও অবৈধ অস্ত্র রাখার অভিযোগে মিয়ানমারের ওই ১০ নাগরিকের বিরুদ্ধে দুটি মামলা হয়েছে। গতকাল বিকেলে তাঁদের আদালতের মাধ্যমে জেলহাজতে পাঠানো হয়।
 
