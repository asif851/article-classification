
 
রাজধানীতে জাতীয় প্রেসক্লাবের সামনে থেকে আজ মঙ্গলবার সকালে ইসলামী ছাত্রশিবিরের কর্মী সন্দেহে সাতজনকে আটক করেছে পুলিশ। প্রেসক্লাব ও হাইকোর্ট এলাকায় তাঁরা সন্দেহজনকভাবে ঘোরাঘুরি করছিলেন বলে পুলিশের দাবি।
মহাখালীতে শিবিরকর্মীরা মিছিল বের করার চেষ্টা করলে পুলিশ ফাঁকা গুলি ছুড়ে ছত্রভঙ্গ করে দেয়।
শাহবাগ থানার উপপরিদর্শক (এসআই) সুরুজ উদ্দিন বলেন, সকালে প্রেসক্লাবে ও হাইকোর্টের আশপাশের এলাকায় কয়েকজন সংঘবদ্ধ হওয়ার চেষ্টা করছিলেন। পরে তাঁদের আটক করে মুঠোফোনে তল্লাশি করা হয়। তাঁদের সবার মুঠোফোনে একই ধরনের রিসিভ কল ও ডায়াল কল পাওয়া যায়। বিষয়টি সন্দেহজনক মনে হওয়ায় তাঁদের আটক করে শাহবাগ থানায় নেওয়া হয়েছে। এই প্রতিবেদন লেখা পর্যন্ত কোনো মামলা হয়নি।
মহানগর পুলিশের তেজগাঁও অঞ্চলের উপকমিশনার বিপ্লব কুমার সরকার প্রথম আলো ডটকমকে জানান, সকাল ১০টার দিকে মহাখালী আইসিডিডিআরবিসংলগ্ন গলি থেকে ২০-২৫ জন শিবিরকর্মী মিছিল বের করার চেষ্টা চালান। পুলিশ বাধা দিলে তাঁরা চার-পাঁচটি ককটেলের বিস্ফোরণ ঘটান। এ সময় পুলিশ তিনটি ফাঁকা গুলি ছুড়লে তাঁরা পালিয়ে যান।
