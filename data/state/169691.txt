
আর কালক্ষেপণ না করে সাংবাদিক দম্পতি সাগর-রুনির প্রকৃত হত্যাকারীদের মুখোশ উন্মোচনের দাবি জানিয়েছে ঢাকা রিপোর্টার্স ইউনিটি (ডিআরইউ)। কোন অদৃশ্য শক্তির কারণে এই হত্যার তদন্তের নামে কালক্ষেপণ করা হচ্ছে, তা জানতে চেয়েছেন সংগঠনটির নেতারা। সাগর-রুনি হত্যার বিচার চেয়ে আজ রোববার সচিবালয়ে স্বরাষ্ট্রমন্ত্রী আসাদুজ্জামান খানের কার্যালয়ে তাঁর হাতে স্মারকলিপি তুলে দেন ডিআরইউ নেতারা।
সাগর সরওয়ার মাছরাঙা টেলিভিশনের বার্তা সম্পাদক এবং মেহেরুন রুনি এটিএন বাংলার সিনিয়র রিপোর্টার ছিলেন। ২০১২ সালের ১১ ফেব্রুয়ারি রাতে রাজধানীর পশ্চিম রাজাবাজারের ভাড়া বাসায় তাঁদের শিশুপুত্র মাহীর সরওয়ার মেঘের সামনে তাঁরা খুন হন।
ঢাকা রিপোর্টার্স ইউনিটির সভাপতি সাইফুল ইসলাম ও সাধারণ সম্পাদক সৈয়দ শুকুর আলী শুভ স্বাক্ষরিত স্মারকলিপিতে বলা হয়, দীর্ঘ ছয় বছরেও এই হত্যা মামলার তদন্ত শেষ করতে পারেনি পুলিশ ও র‍্যাপিড অ্যাকশন ব্যাটালিয়ন (র‍্যাব)। হত্যাকাণ্ডটি চাঞ্চল্যকর হিসেবে নিয়ে পুলিশ, পুলিশের অপরাধ তদন্ত বিভাগ (সিআইডি) ও গোয়েন্দা শাখার (ডিবি) হাত ঘুরে তদন্তের ভার এখন র‍্যাবের কাছে। হত্যাকাণ্ডের কোনো রহস্যও উদ্‌ঘাটন করতে পারেনি তারা। তদন্তের অগ্রগতি প্রতিবেদন দাখিলের জন্য আদালত থেকে ৫৪ বার সময় নেওয়া হয়। আগামী ১৩ মার্চ আবারও তদন্ত প্রতিবেদন দাখিলের নির্দেশ দিয়েছেন আদালত। স্মারকলিপিতে আরও বলা হয়, ‘দীর্ঘদিন বিচার না পেয়ে সাগর-রুনির পরিবারে ও সাংবাদিক সমাজে তৈরি হয়েছে পাহাড়সমান হতাশা। যেকোনো হত্যার বিচার পাওয়া নাগরিকের অধিকার। আর রাষ্ট্রের দায়িত্ব নাগরিকের সেই অধিকার নিশ্চিত করা। আইনশৃঙ্খলা বাহিনী বড় বড় হত্যারহস্য উন্মোচন ও অপরাধীদের বিচারের মুখোমুখি করেছে। সাগর-রুনি হত্যার কোনো কূলকিনারা তারা করতে পারবে না, এটা আমরা বিশ্বাস করি না। কোন অদৃশ্য শক্তি বা বাধার কারণে এই হত্যার তদন্তের নামে বছরের পর বছর কালক্ষেপণ করা হচ্ছে, সেটাই এখন বড় রহস্য। সাগর–রুনি কেন খুন হলেন? কারা এই খুনের সঙ্গে জড়িত, তা জানতে চায় দেশবাসী।’ আর কালক্ষেপণ না করে দ্রুততম সময়ের মধ্যে মামলার সুষ্ঠু তদন্ত এবং প্রকৃত খুনিদের মুখোশ উন্মোচনের জন্য ঢাকা রিপোর্টার্স ইউনিটির পক্ষ থেকে জোর দাবি জানানো হয়।
 
