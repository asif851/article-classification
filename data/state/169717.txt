
মৌলভীবাজারের কুলাউড়া উপজেলায় মায়ের দায়ের করা মামলায় অপু আহমদ (২২) নামের মাদকাসক্ত এক যুবককে পুলিশ গত শনিবার সন্ধ্যায় গ্রেপ্তার করেছে। অপু উপজেলার পৃথিমপাশা ইউনিয়নের গজভাগ গ্রামের মৃত ছত্তার আলীর ছেলে। পুলিশ সূত্রে জানা গেছে, অপু দীর্ঘদিন ধরে মাদকাসক্ত। তিনি নেশার জন্য টাকা চেয়ে প্রায়ই তাঁর মা গুলবানু বেগমের ওপর নির্যাতন চালাতেন। এতে গুলবানু অতিষ্ঠ হয়ে শনিবার সকালের দিকে সন্তানের বিরুদ্ধে কুলাউড়া থানায় মামলা করেন। ওই দিন সন্ধ্যা সাতটার দিকে বাড়িতে অভিযান চালিয়ে অপুকে গ্রেপ্তার করা হয়। 
