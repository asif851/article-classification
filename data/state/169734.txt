
রাজশাহীর বাগমারা উপজেলায় জমিজমাসংক্রান্ত বিরোধে প্রতিপক্ষের হামলায় এক ব্যক্তি নিহত হয়েছেন। গতকাল বুধবার রাত ১০টার দিকে চিকিৎসাধীন অবস্থায় তাঁর মৃত্যু হয়।
নিহত ব্যক্তির নাম আলী আকবর (৬০)। তিনি রাজশাহীর বাগমারা উপজেলার আউচপাড়া ইউনিয়নের রক্ষিতপাড়া গ্রামের বাসিন্দা। এ ঘটনায় আলী আকবরের পরিবারের ছয়জন আহত হয়েছেন।
পুলিশ ও স্থানীয় সূত্রে জানা যায়, রক্ষিতপাড়া গ্রামের আলী আকবরের সঙ্গে একই গ্রামের মোচন আলী নামের এক ব্যক্তির জমিজমা নিয়ে বিরোধ চলে আসছিল। আলী আকবরের একখণ্ড জমি প্রতিপক্ষ মোচন আলী ভোগদখল করে আসছিলেন। এ নিয়ে আদালতে মামলাও চলছিল। সম্প্রতি আদালতের রায় আলী আকবরের পক্ষে আসে। তিনি গতকাল জমির কাগজপত্র দেখানোর জন্য স্থানীয় ব্যক্তিদের নিজ বাড়িতে ডাকেন। দুপুরের দিকে লোকজন তাঁর বাড়িতে গেলে তিনি কাগজপত্র তাঁদের দেখান। এ সময় মোচন আলী লোকজন নিয়ে আলী আকবরের বাড়িতে হামলা চালান। তাঁদের হামলায় আলী আকবরসহ পরিবারের সাতজন আহত হন। আহত ব্যক্তিদের রাজশাহী মেডিকেল কলেজ হাসপাতাল ও স্থানীয় বেসরকারি হাসপাতালে ভর্তি করা হয়। চিকিৎসাধীন অবস্থায় রাত সাড়ে ১০টার দিকে আলী আকবর মারা যান।
নিহত ব্যক্তির ছোট ভাই মতিউর রহমান বলেন, বেদখল জমি ফিরে পাওয়ার আগেই প্রতিপক্ষের হাতে তাঁর ভাই জীবন দিলেন।
বাগমারা থানার ভারপ্রাপ্ত কর্মকর্তা (ওসি) নাছিম আহম্মেদ আজ বৃহস্পতিবার সকালে মুঠোফোনে বলেন, এ ঘটনায় এখনো থানায় মামলা হয়নি। তবে নিহত ব্যক্তির পরিবারের লোকজনকে ডেকে পাঠানো হয়েছে।
