
রাজধানীর কল্যাণপুরে একটি বাসায় গ্যাসের চুলার আগুনে একই পরিবারের চারজন দগ্ধ হয়েছেন। বুধবার রাত সাড়ে ৮টার দিকে কল্যাণপুর দুই নম্বর রোডের বাসাটির চতুর্থ তলায় এ ঘটনা ঘটে।
দগ্ধরা হলেন ওই বাসার চতুর্থ তলার ভাড়াটিয়া আবদুল মালেক (৩৫), তার স্ত্রী রিনা বেগম (৩০) ও তাদের ১১ মাস বয়সের কন্যা আফরিদা আক্তার ফাতেমা এবং মালেকের শ্যালিকা আরজু বেগম (২৮)। এদের মধ্যে দুজনের অবস্থা আশঙ্কাজনক। দগ্ধ চারজনকে রাত সাড়ে ১০টার দিকে ঢাকা মেডিকেল কলেজ হাসপাতালে নেওয়া হয়েছে। বর্তমানে তারা সেখানে চিকিৎসাধীন।
মো. আবদুল মালেক প্রথম আলোকে বলেন, সম্ভবত গ্যাসের চুলায় লিকেজ ছিল। তার শ্যালিকা আরজু চুলায় আগুন ধরাতে গিয়ে গোটা ঘরে আগুন ছড়িয়ে পড়ে তারা দগ্ধ হয়েছেন।
চিকিৎসকের বরাত দিয়ে ঢাকা মেডিকেল কলেজ হাসপাতালে পুলিশ ক্যাম্পের উপপরিদর্শক বাচ্চু মিয়া বলেন, শিশু কন্যা ফাতেমার ৪৭ শতাংশ এবং আরজু বেগমের ৮৫ শতাংশ শরীর পুড়ে গেছে। এ দুজনের অবস্থা আশঙ্কাজনক। তবে মালেক ও রিনার শরীরের কিছু অংশ পুড়ে গেলেও তারা শঙ্কামুক্ত।
