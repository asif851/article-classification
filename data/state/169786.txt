
টাঙ্গাইলের মির্জাপুরে বাসচাপায় মোটরসাইকেল আরোহী তিন শিক্ষার্থী নিহত হয়েছেন। ঢাকা-টাঙ্গাইল মহাসড়কের মির্জাপুর উপজেলার জামুর্কী ইউনিয়নের কদিমধল্যা এলাকায় গতকাল বুধবার সকালে এ দুর্ঘটনা ঘটে।নিহত ব্যক্তিরা হলেন বাংলাদেশ কৃষি বিশ্ববিদ্যালয়ের কৃষি অর্থনীতি বিভাগের দ্বিতীয় বর্ষের শিক্ষার্থী মো. শাহ আলম (২১), সাভার গণস্বাস্থ্য মেডিকেল কলেজের এমবিবিএস দ্বিতীয় বর্ষের শিক্ষার্থী মো. হাবিবুর রহমান (২১) ও ঢাকার বাঙ্লা কলেজের স্নাতক প্রথম বর্ষের শিক্ষার্থী ফরহাদ হোসেন (২০)। তাঁরা তিনজনই ঢাকার ধামরাই উপজেলার বাসিন্দা। নিহত শাহ আলম উপজেলার চৌহাট গ্রামের মো. সলিম উদ্দিনের ছেলে, ফরহাদ চৌহাট পূর্বপাড়া গ্রামের ওসমান গণি ও হাবিবুর বড় জেঠাইল গ্রামের হামিদুর রহমানের ছেলে।পুলিশ ও প্রত্যক্ষদর্শী এক ব্যক্তি বলেন, গতকাল বেলা সাড়ে ১১টায় শাহ আলম তাঁর দুই বন্ধু হাবিবুর ও ফরহাদকে নিয়ে ধামরাই থেকে মোটরসাইকেল করে মির্জাপুরের মহেড়া জমিদার বাড়ি (পুলিশ প্রশিক্ষণকেন্দ্র) বেড়াতে যাচ্ছিলেন। পথে কদিমধল্যা এলাকায় বিপরীত দিক থেকে আসা যাত্রীবাহী একটি বাস তাঁদের মোটরসাইকেলটিকে চাপা দেয়। এতে ঘটনাস্থলেই মোটরসাইকেলের চালক হাবিবুর মারা যান। মুমূর্ষু অবস্থায় অপর দুজনকে এলাকাবাসী উদ্ধার করে মির্জাপুরের কুমুদিনী হাসপাতালে ভর্তি করেন। সেখানে চিকিৎসাধীন অবস্থায় শাহ আলম মারা যান। পরে দুপুরের দিকে উন্নত চিকিৎসার জন্য ঢাকা মেডিকেল কলেজ হাসপাতালে নেওয়ার পথে ফরহাদ মারা যান।মির্জাপুরের গোড়াই হাইওয়ে থানার উপপরিদর্শক (এসআই) মোজাম্মেল হোসেন বলেন, বাসটি আটক করা হয়েছে। নিহত ব্যক্তিদের লাশ আইনি প্রক্রিয়া শেষে পরিবারের সদস্যদের কাছে দেওয়া হয়েছে। এ ঘটনায় থানায় মামলা হয়েছে।
