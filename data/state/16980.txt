
বিএনপির অঙ্গসংগঠন জাতীয়তাবাদী স্বেচ্ছাসেবক দলের নতুন কমিটি গঠন করা হয়েছে। কমিটির সভাপতি করা হয়েছে শফিউল বারী বাবুকে। আর সাধারণ সম্পাদক হয়েছেন আবদুল কাদের ভুঁইয়া (জুয়েল) ও সাংগঠনিক সম্পাদক হয়েছেন ইয়াসিন আলী।আজ বৃহস্পতিবার বিএনপির মহাসচিব মির্জা ফখরুল ইসলাম আলমগীর এই কমিটির অনুমোদন দেন। শফিউল স্বেচ্ছাসেবক দলের আগের কমিটির সাংগঠনিক সম্পাদক ছিলেন। আবদুল কাদের ছাত্রদলের কেন্দ্রীয় সভাপতি ও আর ইয়াসিন আলী স্বেচ্ছাসেবক দল ঢাকা মহানগর উত্তরের আহ্বায়ক ছিলেন।নতুন কমিটিতে সিনিয়র সহসভাপতি মোস্তাফিজুর রহমান, সহসভাপতি গোলাম সারোয়ার, যুগ্ম সাধারণ সম্পাদক সাইফুল ইসলাম ফিরোজ ও সাদরাজ্জামানকে মনোনীত করা হয়েছে।সংগঠনটির কোনো কাউন্সিল অনুষ্ঠিত হয়নি। স্বেচ্ছাসেবক দলের সর্বশেষ সভাপতি ছিলেন হাবিব উন নবী খান সোহেল। বর্তমানে তিনি বিএনপির কেন্দ্রীয় যুগ্ম মহাসচিব হয়েছেন। এ ছাড়া সাধারণ সম্পাদক মীর শরাফত আলীও কেন্দ্রীয় কমিটিতে ঠাঁই পেয়েছেন।
বিএনপির গঠনতন্ত্র অনুযায়ী এক নেতার একাধিক পদে থাকার নিয়ম নেই। এ কারণে আগের কমিটির সভাপতি ও সাধারণ সম্পাদককে পদ ছাড়তে হয়েছে।
সংবাদ বিজ্ঞপ্তিতে নতুন কমিটিকে জাতীয়তাবাদী ছাত্রদলের সভাপতি রাজীব আহসান ও সাধারণ সম্পাদক মো. আকরামুল হাসান অভিনন্দন জানিয়েছেন।
