
রাজধানীর মহাখালী ডিওএইচএস আবাসিক এলাকা থেকে একটি মার্সিডিজ জিপ মডেলের গাড়ি আটক করেছেন শুল্ক গোয়েন্দারা। আজ মঙ্গলবার দুপুরে এটি পরিত্যক্ত অবস্থায় পাওয়া গেছে বলে জানিয়েছে শুল্ক গোয়েন্দা ও তদন্ত অধিদপ্তর। তাদের দেওয়া তথ্য অনুযায়ী, গাড়িটির মূল্য প্রায় দুই কোটি টাকা।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান বলেন, আজ দুপুরে মহাখালী ডিওএইচএস ১৯ সি সড়কের ২৮৮ নম্বর বাড়ির সামনে পার্ক করা অবস্থায় পাওয়া যায় গাড়িটি। ওই বাড়ির মালিক এস কে আবু বাকেরের ছেলে এরিক মোরশেদ গাড়িটির মালিক। কভার দিয়ে ঢেকে গাড়িটি রাখা ছিল। এর রেজিস্ট্রেশন নম্বর ঢাকা মেট্রো ঘ-১৪-৪৭২৭। বাংলাদেশ সড়ক পরিবহন কর্তৃপক্ষের (বিআরটিএ) সঙ্গে যোগাযোগ করে শুল্ক গোয়েন্দা অধিদপ্তর জানতে পারে যে গাড়িটির নিবন্ধন নম্বরটি ভুয়া।
শুল্ক গোয়েন্দা ও তদন্ত অধিদপ্তর জানিয়েছে, গাড়িটি কারনেটের আওতায় দেশে আনা হয়েছে। কিন্তু শর্ত অনুযায়ী গাড়িটি ফেরত যায়নি। শুল্কসহ এই গাড়ির মূল্য প্রায় দুই কোটি টাকা। এর মধ্যে শুল্ক ছিল ১ কোটি ৪১ লাখ টাকা।
