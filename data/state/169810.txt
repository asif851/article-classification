
কুমিল্লা বিশ্ববিদ্যালয়ের এক ছাত্রী গতকাল বুধবার ইঁদুর মারার বিষ খেয়ে আত্মহত্যার চেষ্টা করেছেন। তাঁর গ্রামের বাড়ি কুমিল্লার ব্রাহ্মণপাড়া উপজেলায়। আশঙ্কাজনক অবস্থায় তাঁকে ঢাকা মেডিকেল কলেজ হাসপাতালে পাঠানো হয়েছে। তবে কী কারণে তিনি আত্মহত্যা করতে চেয়েছেন, তা সহপাঠীদের কেউ বলতে পারেননি।বিশ্ববিদ্যালয় থেকে জানা গেছে, ব্যবস্থাপনা শিক্ষা বিভাগের ষষ্ঠ ব্যাচের ওই ছাত্রী গতকাল সকাল ১০টার দিকে নওয়াব ফয়জুন্নেছা চৌধুরানী ছাত্রী হলের ১০৫ নম্বর কক্ষে বিষপান করেন। বিষয়টি জানতে পেরে ওই কক্ষের বাসিন্দারা তাঁকে প্রথমে বিশ্ববিদ্যালয় স্বাস্থ্যকেন্দ্রে নিয়ে যান। সেখানে তাঁর অবস্থা গুরুতর দেখে তাঁকে কুমিল্লা মেডিকেল কলেজ হাসপাতালে ভর্তি করা হয়। পরে বিকেল চারটার দিকে তাঁকে আশঙ্কাজনক অবস্থায় ঢাকা মেডিকেল কলেজ হাসপাতালে স্থানান্তর করা হয়।বিশ্ববিদ্যালয়ের স্বাস্থ্যকেন্দ্রের চিকিৎসা কর্মকর্তা মাহমুদুল হাসান জানান, ওই শিক্ষার্থী ইঁদুর মারার ল্যানিরেট ওষুধ খেয়ে আত্মহত্যার চেষ্টা করেছেন।প্রক্টর এ কে এম রায়হান উদ্দিন জানান, ওই ছাত্রীকে তাঁর মা-বাবার সঙ্গে ঢাকায় পাঠানো হয়েছে।
