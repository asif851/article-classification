
‘এসো রক্তে জেতা বর্ণমালা সুন্দর করে লিখি’ স্লোগান নিয়ে গতকাল মঙ্গলবার বরিশালে অনুষ্ঠিত হয়েছে বর্ণলিখন প্রতিযোগিতা। খুদে শিক্ষার্থী ও অভিভাবকদের উপস্থিতিতে এ প্রতিযোগিতা পরিণত হয় মিলনমেলায়।বিকেলে নগরের অশ্বিনীকুমার দত্তের বাসভবন বর্তমান সরকারি বরিশাল কলেজের তমালতলায় এ প্রতিযোগিতা হয়। এর আয়োজক কারক স্বজন বরিশাল। আয়োজন সংগঠনের কিশোর কর্মকার জানান, বর্ণলিখন প্রতিযোগিতার ২৮ বছর পূর্ণ হয়েছে। খুদে শিক্ষার্থীদের সুন্দরভাবে বাংলা লেখার প্রতি আগ্রহী করে তুলতে প্রতিবছর ফেব্রুয়ারি মাসে এ প্রতিযোগিতার আয়োজন করা হয়। এ বছর ব্যাপক সাড়া পাওয়া গেছে।বেলা তিনটা থেকে সরকারি বরিশাল কলেজের তমালতলা ও মাঠে শিশুসহ অভিভাবকেরা আসতে থাকেন। নিবন্ধন শেষে তমালতলায় ঘাসের ওপর শুরু হয় সুন্দর লেখা প্রতিযোগিতা। প্রতিযোগিতায় নগরের বিভিন্ন সরকারি ও বেসরকারি শিক্ষাপ্রতিষ্ঠানের পাঁচ শতাধিক শিশু অংশ নেয়। প্রতিযোগিতা শেষে তিন বিভাগের নয়জন বিজয়ীকে সনদ ও বই দেওয়া হয়। এ ছাড়া অংশ নেওয়া সব শিশুকে দেওয়া হয় একটি করে ‘আদর্শলিপি’ বই।পুরস্কার বিতরণ অনুষ্ঠানে উপস্থিত ছিলেন সাংস্কৃতিক ব্যক্তিত্ব মুকুল দাস, সরকারি সৈয়দ হাতেম আলী কলেজের অধ্যক্ষ স ম ইমানুল হাকিম, সরকারি বরিশাল কলেজের অধ্যাপক লতিফা আক্তার, আসাদুজ্জামান প্রমুখ।
