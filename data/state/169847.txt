
রাজধানীর সবুজবাগ থানা এলাকায় গতকাল সোমবার সন্ধ্যায় সাদিয়া সালাম (১৪) নামে এক স্কুলছাত্রীর অস্বাভাবিক মৃত্যু হয়েছে। বিকেলে ফ্যানের সঙ্গে ওড়না দিয়ে ঝুলন্ত অবস্থায় তার লাশ উদ্ধার করা হয়। সে ভিকারুননিসা নূন স্কুলের ষষ্ঠ শ্রেণির ছাত্রী ছিল। এ ছাড়া তুরাগ থানাধীন এলাকা থেকে সাজেদা খাতুন নামের এক পোশাকশ্রমিকের ঝুলন্ত লাশ উদ্ধার করেছে পুলিশ।সবুজবাগের কদমতলা এলাকায় সাদিয়াদের বাসা। তার বাবা আবদুস সালাম ইতালিপ্রবাসী। সাদিয়ার মামা চপল জানান, গতকাল বিকেলে সাদিয়ার মা পপি আক্তার ছোট মেয়েকে কোচিংয়ে পৌঁছে দিতে যান। সন্ধ্যা ছয়টার দিকে বাসায় ফিরে ঘরের দরজা বন্ধ পান। ডাকাডাকি করে সাড়া না পেয়ে তিনি জানালা দিয়ে তাকিয়ে মেয়ের ঝুলন্ত দেহ দেখেন। পরে দরজা ভেঙে ভেতরে ঢুকে মেয়েকে উদ্ধার করে সন্ধ্যা সোয়া সাতটার দিকে ঢাকা মেডিকেল কলেজ হাসপাতালে নেওয়া হয়। চিকিৎসকেরা পরীক্ষা করে মেয়েটিকে মৃত ঘোষণা করেন।
