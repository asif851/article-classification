
অধ্যাপক মুহম্মদ জাফর ইকবালের ওপর হামলাকারী ফয়জুর রহমান ওরফে ফয়জুলের বাবা, মা ও মামাকে রিমান্ডে নিয়েছে পুলিশ। আজ রোববার দুপুরে সিলেট মহানগর হাকিম আদালতের বিচারক হরিদাস কুমার তাঁদের রিমান্ড মঞ্জুর করেন।
আদালত ফয়জুরের বাবা আতিকুর রহমান ও মামা ফজলুর রহমানকে পাঁচ দিনের এবং মা মিনারা বেগমকে দুই দিনের রিমান্ডে নেওয়ার আবেদন মঞ্জুর করেন। এর আগে মামলার তদন্তকারী কর্মকর্তা মহানগর পুলিশের জালালাবাদ থানার ভারপ্রাপ্ত কর্মকর্তা (ওসি) শফিকুর রহমান তাঁদের প্রত্যেককে সাত দিন করে রিমান্ডে নেওয়ার আবেদন করেন।
ওসি শফিকুর রহমান বলেন, এর আগে এই তিনজনকে অধ্যাপক জাফর ইকবাল হত্যাচেষ্টা মামলার ‘সন্দিগ্ধ’ আসামি হিসেবে গ্রেপ্তার দেখানো হয়। ৩ মার্চ বিকেলে শাহজালাল বিজ্ঞান ও প্রযুক্তি বিশ্ববিদ্যালয় ক্যাম্পাসে এক অনুষ্ঠানে জাফর ইকবালের ওপর হামলা চালানো হয়। পেছন দিক থেকে ফয়জুর নামের এক যুবক তাঁর মাথায় ছুরিকাঘাত করেন। উপস্থিত শিক্ষার্থীরা ফয়জুরকে আটক করে পিটুনি দেন। পরে তাঁকে আটক করে পুলিশ।
এ ঘটনায় বিশ্ববিদ্যালয়ের রেজিস্ট্রার ইশফাকুল হোসেন বাদী হয়ে একমাত্র ফয়জুরের নামোল্লেখ করে অজ্ঞাত আরও কয়েকজনকে আসামি করে মামলা করেন।
ঘটনার দিন রাতে বিশ্ববিদ্যালয়ের পাশে কুমারগাঁও বাসস্টেশনের পার্শ্ববর্তী শেখপাড়ায় ফয়জুরের বাসা থেকে মামা ফজলুর রহমানকে আটক করে পুলিশ। ঘটনার পরপরই বাসায় তালা দিয়ে ফয়জুরের পরিবার পালিয়ে গেলেও পরদিন ৪ মার্চ রাতে জালালাবাদ থানা–পুলিশের নিকট আত্মসমর্পণ করেন বাবা আতিকুর রহমান ও মা মিনারা বেগম। গত বৃহস্পতিবার একই আদালতে ফয়জুর রহমানকে হাজির করে ১০ দিনের রিমান্ডে নেয় পুলিশ। ওই দিন রাতে ঢাকা থেকে আটক হন ফয়জুরের বড় ভাই এনামুল। তাঁকে গত শুক্রবার রাতে জালালাবাদ থানা-পুলিশের কাছে হস্তান্তর করা হয়েছে।
