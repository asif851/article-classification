
সিলেটের জৈন্তাপুর থানাহাজতে নজরুল ইসলাম বাবু নামের এক আসামির মৃত্যুর ঘটনায় চার পুলিশ সদস্যকে সাময়িক বরখাস্ত করা হয়েছে। ঘটনা তদন্তে গঠিত তদন্ত কমিটির সুপারিশে আজ বৃহস্পতিবার এ সিদ্ধান্ত হয়।
সাময়িক বরখাস্তকৃত চার পুলিশ হলেন জৈন্তাপুর থানার উপপরিদর্শক (এসআই) শফিকুর রহমান, সহকারী উপপরিদর্শক (এএসআই) জয়নাল আবেদিন, কনস্টেবল আক্কাস আলী ও নান্টু চাকমা।
বিকেলে যোগাযোগ করা হলে সিলেটের অতিরিক্ত পুলিশ সুপার সুজ্ঞান চাকমা চারজনের বরখাস্তের বিষয়টি নিশ্চিত করেন। তিনি প্রথম আলোকে বলেন, থানাহাজতে নজরুলের মৃত্যুর ঘটনায় গঠিত তদন্ত কমিটির সুপারিশের ভিত্তিতে চারজনকে সাময়িক বরখাস্ত করা হয়েছে।
গত ১৯ মে ভোররাতে জৈন্তাপুর থানাহাজতে আটক অবস্থায় নজরুল মারা যান। পুলিশ দাবি করে, নজরুল আত্মহত্যা করেছেন। তবে নজরুলের পরিবারের সদস্যদের অভিযোগ, থানাহাজতে আটকে রেখে নির্যাতনে তিনি মারা গেছেন।
নজরুল জৈন্তাপুর উপজেলার কহাইগড় গ্রামের প্রয়াত মুক্তিযোদ্ধা আবদুল জলিলের ছেলে। তিনি উপজেলা প্রশাসনে চতুর্থ শ্রেণির কর্মচারী পদে চাকরি করতেন। স্ত্রীর দায়ের করা একটি মামলায় পুলিশ জৈন্তাপুরের বটেশ্বর এলাকার নিজ বাড়ি থেকে তাঁকে গ্রেপ্তার করে জৈন্তাপুর থানাহাজতে রেখেছিল।
এদিকে, আজ দুপুরে সিলেটের আমলি আদালত-১-এর বিচারক মো. আতিকুল হায়দারের আদালতে নজরুলের মা রোকেয়া বেগম বাদী হয়ে একটি হত্যা মামলা করেন। মামলার প্রধান আসামি করা হয়েছে জৈন্তাপুর থানার ভারপ্রাপ্ত কর্মকর্তা (ওসি) মো. সফিউল কবীরকে। এ ছাড়া মামলায় একই থানার এসআই শফিকুর রহমান, এএসআই হুমায়ুন, এএসআই জয়নাল, কনস্টেবল আবদুল হান্নান, নিহতের স্ত্রীসহ আরও ছয়জনকে আসামি করা হয়েছে। আদালত মামলাটি আমলে নিয়েছেন বলে জানান বাদীর আইনজীবী মোহাম্মদ লালা।
