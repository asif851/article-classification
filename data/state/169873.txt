
ময়মনসিংহ-কিশোরগঞ্জ মহাসড়কের নান্দাইলের পালহার বাসস্ট্যান্ডের পূর্ব দিকের একটি ভুট্টাখেত থেকে শিশুর গলাকাটা লাশ উদ্ধার করেছে পুলিশ।
নিখোঁজের দুদিন পর গতকাল বৃহস্পতিবার রাত নয়টার দিকে ঈশ্বরগঞ্জ থানার পুলিশ লাশ উদ্ধার করে নিয়ে যায়।
শিশুটির নাম মো. হানজালা (৮)। সে ঈশ্বরগঞ্জ উপজেলার মগটুলা ইউনিয়নের তরফসোনামনি গ্রামের মো. জাকারিয়ার ছেলে।
ঈশ্বরগঞ্জ থানার ভারপ্রাপ্ত কর্মকর্তা (ওসি) মো. বদরুল আলম খান বলেন, গত মঙ্গলবার সকালে শিশুটি নিখোঁজ হয়। গ্রামের লোকজন শিশুটিকে মোস্তাকীনের সঙ্গে ঘুরতে দেখেন। মোস্তাকীন চানাচুর বিক্রেতা। তিনি সম্পর্কে শিশুটির চাচা হন। পরিবারের লোকজন শিশুটির খোঁজে এলাকায় মাইকিং করেন। পরে মোস্তাকীনকে সন্দেহ করা হয়। এ ঘটনায় মো. জাকারিয়া বাদী হয়ে ঈশ্বরগঞ্জ থানায় মামলা করলে পুলিশ মোস্তাকীনকে থানায় জিজ্ঞাসাবাদ করে। একপর্যায়ে তিনি পুলিশের কাছে হানজালাকে হত্যা করার কথা স্বীকার করেন। ।
 
