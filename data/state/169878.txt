
কক্সবাজারের সেন্ট মার্টিনে বেড়াতে গিয়ে প্রায় ২০০ পর্যটক আটকা পড়েছে। আজ শুক্রবার ভোর থেকে বৈরী আবহাওয়ায় কারণে টেকনাফ-সেন্ট মার্টিন নৌপথে জাহাজ-ট্রলার চলাচল বন্ধ করে দিয়েছে উপজেলা প্রশাসন। আবহাওয়া বিভাগ তিন নম্বর সতর্কসংকেত দিয়েছে। 
টেকনাফ উপজেলা নির্বাহী কর্মকর্তা (ইউএনও) মোহাম্মদ শফিউল আলম প্রথম আলোকে বলেন, বৈরী আবহাওয়ার কারণে দুর্ঘটনা এড়াতে এ নৌপথে সব জাহাজ-ট্রলার চলাচল বন্ধ করে দেওয়া হয়েছে। ইউএনও বলেন, ওই পর্যটকেরা গতকাল বৃহস্পতিবার সকালে সেন্টমার্টিন গিয়েছিল। আজ শুক্রবার সকালে তাদের টেকনাফ ফেরার কথা ছিল। কিন্তু জাহাজ-ট্রলার চলাচল বন্ধ থাকায় আজও তাদের সেন্ট মার্টিনে অবস্থান করতে হচ্ছে। স্থানীয় ইউপি চেয়ারম্যানের মাধ্যমে পর্যটকদের খোঁজ খবর নেওয়া হচ্ছে। সংকেত কেটে গেলে টেকনাফ থেকে জাহাজ গিয়ে তাদের টেকনাফে ফিরিয়ে আনা হবে। টেকনাফ মডেল থানার ভারপ্রাপ্ত কর্মকর্তা (ওসি) আবদুল মজিদ বলেন, পর্যটকেরা নিরাপদে আছে। পর্যটকদের খোঁজখবর নেওয়ার জন্য পুলিশ ফাঁড়ির সদস্যদের নির্দেশ দেওয়া হয়েছে।
