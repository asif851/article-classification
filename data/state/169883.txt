
পদ্মা সেতু নিয়ে দুর্নীতিতে এসএনসি-লাভালিন ইন্টারন্যাশনালের সাবেক ভাইস প্রেসিডেন্ট কেভিন ওয়ালেসকে অভিযুক্ত করায় অর্থমন্ত্রী আবুল মাল আবদুল মুহিত খুশি হয়েছেন বলে জানিয়েছেন। এক প্রতিক্রিয়ায় সাংবাদিকদের তিনি বলেন, ‘এটা ভালো হয়েছে। সরকারের জন্য ইতিবাচক।’আজ বৃহস্পতিবার দুপুরে সিলেটে বিভাগীয় স্টেডিয়াম পরিদর্শনের সময়  সাংবাদিকদের প্রশ্নের উত্তরে মন্ত্রী এসব কথা বলেন। তিনি বলেন, ‘আমি খুশি হয়েছি। কারণ কেভিনকে তারা যে আগে আসামি করেনি, তাতে আমি আপত্তি করেছিলাম। আমি চিঠি দিয়ে তাদের বলেছিলাম, তাঁকে মাফ করার কোনো সুযোগ নেই। আমাদের এখানে সে গিলটি ছিল, ওখানে ছিল না। এবার  হয়েছে, এটা ভালো।’আরেক অভিযুক্ত ব্যক্তি সাবেক মন্ত্রী আবুল হাসান চৌধুরী প্রসঙ্গে অর্থমন্ত্রী বলেন, ‘আবুল হাসান আমাদের এখানে সন্দেহভাজন ব্যক্তি। ওখানে (অভিযুক্ত) হয়েছে, এটাও ভালো। সরকারের জন্য ইতিবাচক।’ পরে অর্থমন্ত্রী সিলেটের এম এ জি ওসমানী  বিমানবন্দর থেকে হজফ্লাইটের অনুষ্ঠানে যোগ দেন।
