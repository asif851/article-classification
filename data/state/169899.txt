
মুসলমানদের দ্বিতীয় বৃহত্তম ধর্মীয় উৎসব পবিত্র ঈদুল আজহা উদ্‌যাপনে ঘরমুখী মানুষের নির্বিঘ্নে যাতায়াত নিশ্চিত করতে সরকার বিশেষ ব্যবস্থা গ্রহণ করেছে। এ উপলক্ষে বাংলাদেশ রেলওয়ে প্রয়োজনীয় অতিরিক্ত বগি সংযোজন এবং ১৯ আগস্ট শনিবার থেকে অগ্রিম টিকিট বিক্রয়ের প্রস্তুতি নিচ্ছে।
রেলমন্ত্রী মুজিবুল হক আজ বুধবার বাসসকে জানান, ঈদের সময়ে ঘরমুখী যাত্রীদের নিরাপদ যাতায়াত নিশ্চিত করতে সব ধরনের ব্যবস্থা গ্রহণ করা হচ্ছে। যাত্রীরা ১৯ আগস্ট থেকে ঢাকা ছেড়ে যাওয়ার অগ্রিম টিকিট ক্রয় করতে পারবেন। ২৫ আগস্ট থেকে ফিরতি টিকিট বিক্রি শুরু হবে।
রেলমন্ত্রী বলেন, আইনশৃঙ্খলা বজায় রাখতে এবং কালোবাজারে টিকিট বিক্রয় বন্ধে পদক্ষেপ নেওয়া হবে। ঢাকা ও অন্যান্য নগরীর মধ্যে চলাচলকারী ট্রেনে অতিরিক্ত বগি সংযোজন করা হবে এবং বিশেষ ট্রেনের ব্যবস্থা থাকবে। এ সময়ে আন্তনগর ট্রেনের সংশ্লিষ্ট কর্মকর্তা-কর্মচারীদের সাপ্তাহিক ছুটি বাতিল করা হবে।
বাংলাদেশ রেলওয়ের একজন মুখপাত্র জানান, ঈদের আগের তিন দিন বিশেষ ট্রেন চলবে এবং ঈদের পর পাঁচ থেকে সাত দিন পর্যন্ত এই বিশেষ ট্রেন চলাচল অব্যাহত থাকবে। তিনি আরও জানান, আগামীকাল বৃহস্পতিবার সংবাদ সম্মেলনে ঈদের সময় নির্বিঘ্নে ট্রেন চলাচল নিশ্চিত করতে গৃহীত পদক্ষেপ এবং অগ্রিম টিকিট দেওয়া সম্পর্কে বিস্তারিত জানানো হবে বলে তিনি জানান।
