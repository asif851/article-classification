
একাত্তরের মুক্তিযুদ্ধকালে মানবতাবিরোধী অপরাধের দায়ে মৃত্যুদণ্ডের চূড়ান্ত রায় পুনর্বিবেচনা (রিভিউ) চেয়ে জামায়াতে ইসলামীর কেন্দ্রীয় নির্বাহী পরিষদের সদস্য মীর কাসেম আলীর করা আবেদনের ওপর দ্বিতীয় দিনের শুনানি চলছে।
আজ রোববার সকালে প্রধান বিচারপতি সুরেন্দ্র কুমার সিনহার নেতৃত্বাধীন পাঁচ সদস্যের আপিল বেঞ্চে এই শুনানি ফের শুরু হয়।
বেঞ্চের অন্য চার সদস্য হলেন বিচারপতি সৈয়দ মাহমুদ হোসেন, বিচারপতি হাসান ফয়েজ সিদ্দিকী, বিচারপতি মির্জা হোসেইন হায়দার ও বিচারপতি মোহাম্মদ বজলুর রহমান।
মীর কাসেমের করা আবেদনের ওপর গত বুধবার প্রথম দিনের শুনানি হয়। এরপর আজ (রোববার) পর্যন্ত শুনানি মুলতবি করেছিলেন আপিল বিভাগ।
প্রথম দিনের শুনানিতে মীর কাসেমের আইনজীবী খন্দকার মাহবুব হোসেন বলেছিলেন, একটি অভিযোগের ওপর বক্তব্য দেবেন, যে অভিযোগে মীর কাসেমকে মৃত্যুদণ্ড দেওয়া হয়েছে।
মানবতাবিরোধী অপরাধের দায়ে মীর কাসেমের মৃত্যুদণ্ড বহাল রেখে আপিলের পূর্ণাঙ্গ রায় গত ৬ জুন প্রকাশিত হয়। এরপর তা পুনর্বিবেচনা চেয়ে ১৯ জুন আবেদন করেন মীর কাসেম।
