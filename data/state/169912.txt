
তথ্যমন্ত্রী হাসানুল হক ইনু বলেছেন, সাংবাদিকতার ন্যূনতম যোগ্যতা নির্ধারণের বিষয়টি খতিয়ে দেখা হচ্ছে। আজ রোববার সংসদে প্রশ্নোত্তর পর্বে মীর মোস্তাক আহমদের এক প্রশ্নের জবাবে তিনি এ কথা বলেন।
মীর মোস্তাক বলেন, বর্তমানে অসংখ্য সাংবাদিক দেখা যায়, যাদের অনেকের সাংবাদিক হওয়ার ন্যূনতম যোগ্যতা নেই। ফলে অনেক অবাস্তব ও অলীক সংবাদের মুখোমুখি হতে হয়। তিনি মন্ত্রীর কাছে জানতে চান সাংবাদিকদের ন্যূনতম শিক্ষাগত যোগ্যতা, প্রশিক্ষণ ও তথ্য মন্ত্রণালয় কর্তৃক সাংবাদিক হওয়ার জন্য কোনো ছাড়পত্র দেওয়ার ব্যবস্থা করা যায় কি না?
জবাবে মন্ত্রী বলেন, প্রচলিত আইনে বা নীতিমালায় সাংবাদিকতার ন্যূনতম যোগ্যতা নির্ধারণের কোনো মানদণ্ড নেই। তবে অনেক সাংবাদিক রয়েছেন যারা প্রাতিষ্ঠানিকভাবে উচ্চ শিক্ষায় শিক্ষিত ও পেশার প্রতি দায়বদ্ধ। বাংলাদেশ প্রেস কাউন্সিল আইন ১৯৭৪ সংশোধন করে সাংবাদিকতার ক্ষেত্রে ন্যূনতম যোগ্যতার বিষয়টি¯অন্তর্ভুক্ত করা যায় কি না, তা পরীক্ষা-নিরীক্ষা করা হচ্ছে।
বিকেল সাড়ে চারটার দিকে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়।
