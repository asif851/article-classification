
আগামীকাল রোববার ৩৪তম বিসিএস প্রিলিমিনারি পরীক্ষার সংশোধিত ফল প্রকাশ করা হবে। আজ শনিবার ছুটির দিনে সরকারি কর্মকমিশনের (পিএসসি) বৈঠকে এ সিদ্ধান্ত নেওয়া হয়।  পিএসসির পরীক্ষা নিয়ন্ত্রক (ক্যাডার) আ ই ম নেছারউদ্দিন জানিয়েছেন, পিএসসির বৈঠকে ৩৪তম বিসিএসের ফলাফল-সংক্রান্ত সার্বিক বিষয় পর্যালোচনা ও পুনর্বিবেচনা করা হয়। পুনর্বিবেচনার পর আগের মতো প্রচলিত পদ্ধতিতেই সংশোধিত ফল প্রকাশ করা হবে।  ৮ জুলাই ৩৪তম বিসিএসের ফল প্রকাশ করা হয়েছিল। এতে ১২ হাজার ৩৩ জন উত্তীর্ণ হয়েছিলেন। তবে এবারই প্রথমবারের মতো প্রিলিমিনারিতেও কোটা-পদ্ধতি চালু করায় অনেক মেধাবী বঞ্চিত হন। এ নিয়ে সারা দেশে আন্দোলন ছড়িয়ে পড়লে ১০ জুলাই ফল পুনর্মূল্যায়নের সিদ্ধান্ত নেয় পিএসসি।  গত ২৪ মে ৩৪তম বিসিএসের প্রিলিমিনারি পরীক্ষা অনুষ্ঠিত হয়। দুই লাখ ২১ হাজার ৫৭৫ জন প্রার্থী এই পরীক্ষার জন্য অনলাইনে আবেদন করেন। এক লাখ ৯৫ হাজার পরীক্ষার্থী ওই পরীক্ষায় অংশ নেন।  বিভিন্ন ক্যাডারে নিয়োগ দিতে গত ৭ ফেব্রুয়ারি ৩৪তম বিসিএসের বিজ্ঞাপন প্রকাশ করে পিএসসি। এবার রংপুরসহ সাতটি বিভাগীয় শহরের ১৭৪টি কেন্দ্রে ৩৪তম বিসিএসের প্রিলিমিনারি পরীক্ষা অনুষ্ঠিত হয়।
