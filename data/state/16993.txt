
ইসলামী বিশ্ববিদ্যালয়ের কর্মকর্তারা উপাচার্যের কার্যালয় অবরুদ্ধ করার ঘটনায় গঠিত তদন্ত কমিটিতে স্বাক্ষর করায় বিশ্ববিদ্যালয়ের ভারপ্রাপ্ত রেজিস্ট্রারের কক্ষে কর্মকর্তারা হট্টগোল করেছেন। এ সময় কর্মকর্তারা রেজিস্ট্রারকে গালাগাল ও তাঁর সঙ্গে অসৌজন্যমূলক আচরণ করেছেন বলেও অভিযোগ পাওয়া গেছে।প্রত্যক্ষদর্শী ও রেজিস্ট্রার কার্যালয় সূত্র জানায়, বেতন স্কেল বাড়ানোর দাবিতে গত ২ মার্চ বিশ্ববিদ্যালয়ের উপাচার্য আবদুল হাকিম সরকারকে তাঁর নিজ কার্যালয়ে সাত ঘণ্টা অবরুদ্ধ করে রাখেন বিশ্ববিদ্যালয়ের কর্মকর্তারা। এ ঘটনা তদন্তে সাত সদস্যবিশিষ্ট তদন্ত কমিটি গঠন করেছে বিশ্ববিদ্যালয় প্রশাসন। গতকাল শনিবার বেলা দেড়টার দিকে বিশ্ববিদ্যালয়ের কর্মকর্তা আবদুল হান্নান, আলমগীর হোসেন খান, আতাউর রহমানসহ ১০-১৫ জন কর্মকর্তা কোনো অনুমতি না নিয়েই রেজিস্ট্রারের কার্যালয়ে ঢুকে পড়েন। এ সময় কর্মকর্তাদের কয়েকজনকে কার্যালয়ের দরজা ও আসবাবপত্রে লাথি মারতে দেখা গেছে। কার্যালয়ে ঢুকেই ‘আপনি কেন তদন্ত কমিটির চিঠিতে স্বাক্ষর করলেন’ বলে রেজিস্ট্রার এস এম আবদুল লতিফকে গালাগাল করেন এবং তাঁর সঙ্গে অসৌজন্যমূলক আচরণ করেন। এ সময় কর্মকর্তা আবদুল হান্নান রেজিস্ট্রারকে মারতে উদ্যত হন বলে প্রত্যক্ষদর্শীরা জানান।
