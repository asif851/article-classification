
নেত্রকোনার মদন উপজেলায় ১০ টাকা কেজি দরের চাল কালোবাজারে বিক্রির অভিযোগে ডিলার, ইউনিয়ন পরিষদের সদস্যসহ চারজনকে আসামি করে মামলা হয়েছে। গতকাল সোমবার মদন খাদ্যগুদামের ভারপ্রাপ্ত কর্মকর্তা (ওসি-এলএসডি) রেজাউল করিম বাদী হয়ে মামলাটি করেন।মামলার আসামিরা হলেন উপজেলার নায়েকপুর ইউনিয়নের সিংহের বাজারের ডিলার দেলোয়ার হোসেন, ৬ নম্বর ওয়ার্ডের সদস্য মো. নজরুল ইসলাম, যুবলীগের কর্মী হাইয়ুল মিয়া ও কেন্দুয়ার দিগদাইর এলাকার চাল ব্যবসায়ী আবদুল হান্নান ভূঁইয়া। তাঁদের মধ্যে আবদুল হান্নানকে পুলিশ গ্রেপ্তার করেছে।পুলিশ সূত্রে জানা গেছে, গত রোববার দুপুরে সিংহের বাজারের ডিলার দেলোয়ার হোসেন দুটি ট্রলিতে করে খাদ্যবান্ধব কর্মসূচির ৫৫ বস্তা চাল বিক্রির জন্য ময়মনসিংহের ঈশ্বরগঞ্জ উপজেলার আঠারোবাড়ী বাজারে পাঠাচ্ছিলেন। এ সময় স্থানীয় লোকজন ও নায়েকপুর ইউপির চেয়ারম্যান আতিকুর রহমান বিষয়টি উপজেলা নির্বাহী কর্মকর্তা (ইউএনও) ও পুলিশকে জানান। পরে পুলিশ বরাটি এলাকায় গিয়ে চাল জব্দ করে।
