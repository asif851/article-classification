
কক্সবাজারে বৌদ্ধভিক্ষুর ওপর হামলাকারী মং য়াইন ছিনকে (৩৭) গ্রেপ্তার করা হয়েছে। গতকাল বুধবার রাতে বান্দরবানের লামা থেকে তাঁকে গ্রেপ্তার করা হয়। গ্রেপ্তারের পর তাঁকে কক্সবাজার সদর মডেল থানায় আনা হয়েছে।
কক্সবাজার সদর মডেল থানার ভারপ্রাপ্ত কর্মকর্তা (ওসি) আসলাম হোসেন বলেন, মং য়াইন ছিন পালিয়ে মিয়ানমারে যাওয়ার চেষ্টা করছিলেন। তাঁকে থানায় এনে জিজ্ঞাসাবাদ করা হচ্ছে। পরে আদালতে তোলা হবে।
গতকাল ভোরে শহরের অগ্গামেধা বৌদ্ধবিহারের ভেতরে বৌদ্ধভিক্ষু উপেনদিতা মহাথেরকে (৭৭) লাঠি ও রড দিয়ে পিটিয়ে আহত করা হয়। তিনি বৌদ্ধবিহারের ভেতরের উইমাহ্লাটারা ক্যাংয়ের ভিক্ষু।
পুলিশ ও স্থানীয়দের ভাষ্য, বিহারের জমি বিক্রি নিয়ে বিরোধের জেরে উপেনদিতার ওপর হামলা চালান আরেক ভিক্ষু মং য়াইন ছিন। হামলার পর পালিয়ে ছিলেন তিনি। তবে রামু কেন্দ্রীয় সীমাবিহারের সহকারী পরিচালক প্রজ্ঞানন্দ ভিক্ষু বলেন, হামলাকারী মং য়াইন ছিন চীবর পরলেও তিনি ভিক্ষু নন।  জেলা আদিবাসী ফোরামের সাধারণ সম্পাদক মং টে লার ভাষ্য, বিহারের জমি নিয়ে বৌদ্ধ সম্প্রদায়ের দুটি পক্ষের মধ্যে বিরোধ চলে আসছে। তা ছাড়া অভ্যন্তরীণ কোন্দলও ছিল। এর জের ধরে মং য়াইন ছিন ওই হামলা চালান। ভিক্ষু হলেও তিনি থাকেন শহরের গোল দীঘিরপাড়ের ভাড়া বাসায়।
ক্যাং পরিচালনা কমিটির সভাপতি মং থাচিং বলেন, মং য়াইন ছিন হত্যার উদ্দেশে উপেনদিতার ওপর হামলা চালান। কয়েক বছর আগে তাঁকে (মং য়াইন ছিন) ক্যাং থেকে বের করে দেওয়া হয়।  হামলার ঘটনায় কক্সবাজার সদর মডেল থানায় মং য়াইন ছিনের বিরুদ্ধে হত্যাচেষ্টার অভিযোগে একটি মামলা হয়। মামলার বাদী ক্যাং পরিচালনা কমিটির সভাপতি মং থাচিং।
আরও পড়ুন: 
কক্সবাজারে বৌদ্ধ ভিক্ষুর ওপর হামলা
