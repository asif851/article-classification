
ময়মনসিংহের মুক্তাগাছা উপজেলায় একটি ট্রাকের সঙ্গে সিএনজিচালিত একটি অটোরিকশার সংঘর্ষ হয়েছে। এতে অটোরিকশার ছয় যাত্রী নিহত হয়েছেন। আহত হয়েছেন দুজন। আজ শনিবার সকাল সাড়ে ছয়টার দিকে উপজেলার ভাবকির মোড় এলাকায় ময়মনসিংহ-টাঙ্গাইল সড়কে এ দুর্ঘটনা ঘটে। নিহত ব্যক্তিরা হলেন মুক্তাগাছা উপজেলার ছমির তালুকদার (৩৫), আলাল উদ্দিন (৫৫), আকবর আলী (৩২), জালাল উদ্দিন (৩৩), সেলিম মিয়া (৫৫) ও সদর উপজেলার শফিকুল ইসলাম (৩৫)। আহত হয়েছেন অটোরিকশার চালক রফিকুল ইসলাম ও যাত্রী নিজাম উদ্দিন। তাঁরা ময়মনসিংহ মেডিকেল কলেজ হাসপাতালে চিকিৎসাধীন। পুলিশ ও স্থানীয় লোকজনের ভাষ্য, বালুবোঝাই ট্রাকটি টাঙ্গাইল যাচ্ছিল। ময়মনসিংহগামী অটোরিকশাটি বিপরীত দিক থেকে আসছিল। ভাবকির মোড় এলাকায় যানবাহন দুটির মধ্যে মুখোমুখি সংঘর্ষ হয়। এতে ঘটনাস্থলে নিহত হন আলাল, ছমির ও আকবর। মুক্তাগাছা উপজেলা স্বাস্থ্য কমপ্লেক্সে মারা যান সেলিম। ময়মনসিংহ মেডিকেল কলেজ হাসপাতালে নেওয়ার পথে জালাল এবং হাসপাতালে মারা যান শফিকুল। ঘটনার পর এলাকাবাসী বিক্ষুব্ধ হয়ে ওঠেন। তাঁরা সকাল আটটা থেকে সাড়ে নয়টা পর্যন্ত ময়মনসিংহ-টাঙ্গাইল সড়ক অবরোধ করে রাখেন। পরে পুলিশ ও প্রশাসনের অনুরোধে তাঁরা অবরোধ তুলে নেন। মুক্তাগাছা থানার ভারপ্রাপ্ত কর্মকর্তা (ওসি) কামাল হোসেন বলেন, এ ঘটনায় পুলিশ বাদী হয়ে একটি মামলা করেছে। ট্রাকচালক পালিয়ে গেছেন। তবে ট্রাকটি আটক করা হয়েছে।
