
দুর্নীতির বিভিন্ন মামলায় চারজনকে গ্রেপ্তার করেছে দুর্নীতি দমন কমিশন (দুদক)। আজ সোমবার ও গতকাল রোববার রাতে দেশের বিভিন্ন এলাকা থেকে তাঁদের গ্রেপ্তার করা হয়েছে বলে দুদকের প্রধান কার্যালয় সূত্র প্রথম আলোকে জানিয়েছে। 
গ্রেপ্তার ব্যক্তিরা হলেন কক্সবাজারের জেলা হিসাবরক্ষণ অফিসের সুপার (বর্তমানে রামু উপজেলা হিসাবরক্ষণ কর্মকর্তা) আবদুস সবুর, গাজীপুরের পুবাইল রোডের মৃধা স’ মিলের মালিক হাবিল উদ্দিন মৃধা, দিনাজপুরের বিরল উপজেলার সাবেক হিসাবরক্ষণ কর্মকর্তা মতিউর রহমান মুন্সি, দিনাজপুরের খানসামা উপজেলার সাবেক হিসাবরক্ষণ কর্মকর্তা মো. শরিফুল আলম, বগুড়ার সাবেক জেলা সমবায় কর্মকর্তা (বর্তমানে পাবনায় কর্মরত) শাহীনুর ইসলাম, সোনালী ব্যাংকের সাবেক কর্মকর্তা মো. আমজাদ হোসেন ও বগুড়ার সিরাজুল ইসলাম মুন্সি।এ নিয়ে গত ৩০ দিনে সারা দেশে অভিযান চালিয়ে ৬৪ জনকে গ্রেপ্তার করেছে দুদক। নতুন কমিশন দায়িত্ব নেওয়ার পর গত ২৭ মার্চ থেকে গ্রেপ্তার অভিযান শুরু করে সংস্থাটি।দুদক সূত্র জানায়, কক্সবাজারের জেলা হিসাবরক্ষণ অফিসের সুপার (বর্তমানে রামু উপজেলা হিসাবরক্ষণ কর্মকর্তা) আবদুস সবুরের বিরুদ্ধে ভুয়া বিল তৈরি করে ৩ কোটি ২৭ লাখ ৯ হাজার ৮৫৬ টাকা আত্মসাতের অভিযোগে গত বছরের ১০ ফেব্রুয়ারি কক্সবাজার থানায় মামলা হয়। এ ছাড়া তাঁর বিরুদ্ধে আরও সাতটি মামলা রয়েছে। আজ দুপুরে কক্সবাজার থেকে তাঁকে গ্রেপ্তার করে দুদক। বিদেশি ব্যাংকের জাল চেক তৈরি করে প্রতারণার মাধ্যমে ১৮ লাখ ২১ হাজার ৯২৬ টাকা আত্মসাতের অভিযোগে গাজীপুরের পুবাইল রোডের মৃধা স’ মিলের মালিক হাবিল উদ্দিন মৃধার বিরুদ্ধে ২০১৪ সালের ডিসেম্বরে মামলা করে দুদক। আজ ঢাকা থেকে তাঁকে গ্রেপ্তার করা হয়। দিনাজপুরের বিরল উপজেলার সাবেক হিসাবরক্ষণ কর্মকর্তা মতিউর রহমান মুন্সির বিরুদ্ধে শিক্ষার্থীদের উপবৃত্তির প্রায় ১০ লাখ টাকা আত্মসাতের অভিযোগে মামলা রয়েছে। একই অভিযোগে মামলা রয়েছে খানসামা উপজেলার সাবেক হিসাবরক্ষণ কর্মকর্তা মো. শরিফুল আলমের বিরুদ্ধে। গতকাল রোববার রাতে দিনাজপুর থেকে তাঁদের গ্রেপ্তার করে দুদক। বগুড়ার সাবেক জেলা সমবায় কর্মকর্তা (বর্তমানে পাবনায় কর্মরত) শাহীনুর ইসলাম, সোনালী ব্যাংকের সাবেক কর্মকর্তা মো. আমজাদ হোসেন ও বগুড়ার সিরাজুল ইসলাম মুন্সিকে আজ সোমবার বগুড়া থেকে গ্রেপ্তার করে দুদক।
