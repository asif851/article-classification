
হরতালের দিনে ক্লাস নেওয়ায় রাজশাহী নগরের লক্ষ্মীপুর বালিকা উচ্চবিদ্যালয়ের প্রধান শিক্ষককে হুমকি দিয়ে চিঠি পাঠানো হয়েছে। গতকাল শুক্রবার সকালে প্রধান শিক্ষক আইরিন জাফর চিঠিটি হাতে পেয়েছেন। দুপুরের দিকে তিনি থানায় একটি সাধারণ ডায়েরি (জিডি) করার জন্য গেছেন। চিঠিতে প্রধান শিক্ষককে সতর্ক করে দিয়ে বলা হয়েছে, হরতালের দিনে ঝুঁকির মধ্যে শিক্ষাপ্রতিষ্ঠান খোলা রেখে তিনি বর্তমান সরকারের চাটুকারিতা করছেন। যেকোনো সময় স্কুলে বোমা বিস্ফোরিত হলে তার দায়-দায়িত্ব কে নেবে! হরতালের দিনে স্কুল না চালাতে হুঁশিয়ার করা হয় চিঠিতে। আইরিন জাফর বলেন, এত দীর্ঘ সময় শিক্ষার্থীরা আর বাসায় থাকতে পারছে না। প্রতিদিন তারা বিদ্যালয়ে এসে ভিড় করছে। অভিভাবকেরা বলছেন, পড়াশোনার ক্ষতি হচ্ছে, সিলেবাস শেষ হবে না। এ জন্য শিক্ষার্থীদের ভবিষ্যতের দিকে তাকিয়ে তাঁরা ক্লাস নিচ্ছেন। নগরের রাজপাড়া থানার ওসি মেহেদী হাসান জানান, লক্ষ্মীপুর বালিকা উচ্চবিদ্যালয়ের প্রধান শিক্ষক একটি জিডি করেছেন। এ ব্যাপারে কী ব্যবস্থা নিচ্ছেন—জানতে চাইলে তিনি বলেন, তাঁরা সব সময় সতর্ক রয়েছেন। 
