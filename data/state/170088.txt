
সুনামগঞ্জ থেকে যুক্তরাজ্য বিএনপির নেতা মুজিবুর রহমান ও তাঁর গাড়িচালক নিখোঁজের ঘটনায় আরও দুজনকে আটক করা হয়েছে। ময়মনসিংহ থেকে গতকাল শনিবার রাতে পুলিশ তাঁদের আটক করে।আটক দুজন হলেন ময়মনসিংহ জেলা সদরের শিপসা ইউনিয়ন পরিষদের (ইউপি) সদস্য ও চরসিরতা গ্রামের বাসিন্দা লিয়াকত আলী এবং আবুল কালাম আজাদ। পুলিশ জানিয়েছে, এ দুজনকে জিজ্ঞাসাবাদের জন্য আটক করা হয়েছে। এর আগে শনিবার দুপুরে সুনামগঞ্জ শহর থেকে যুুবদলের এক নেতাসহ তিনজনকে আটক করে পুলিশ। এই তিনজনকে পাঁচ দিনের রিমান্ডে নেওয়ার জন্য আজ রোববার আদালতে আবেদন করেছে পুলিশ।
এ ব্যাপারে সুনামগঞ্জের পুলিশ সুপার মোহাম্মদ হারুন অর রশিদ প্রথম আলোকে বলেন, তাঁদের সন্দেহভাজন হিসেবে আটক করা হয়েছে।
৪ মে সুনামগঞ্জে বিএনপির এক সমাবেশে যোগদান শেষে সিলেটে যাওয়ার পথে যুক্তরাজ্য বিএনপির উপদেষ্টা ও সুনামগঞ্জ জেলা বিএনপির আহ্বায়ক কমিটির অন্যতম সদস্য মুজিবুর রহমান ও তাঁর গাড়িচালক রেজাউল হক ওরফে সুহেল নিখোঁজ হন। নিখোঁজের পরদিন প্রবাসী মুজিবুর রহমানের একটি মুঠোফোন কিছু সময়ের জন্য খোলা ছিল। এর সূত্র ধরে গত পাঁচ দিন ধরে সুনামগঞ্জের অতিরিক্ত পুলিশ সুপার হেমায়েতুল ইসলামের নেতৃত্বে পুলিশের একটি দল নিখোঁজ ব্যক্তিদের উদ্ধারে কাজ করছে।
