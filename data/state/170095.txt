
বাংলাদেশ ও রাশিয়া বাণিজ্যিক, অর্থনৈতিক, বৈজ্ঞানিক ও কারিগরি সহযোগিতার বিষয়ে আন্তরাষ্ট্রীয় কমিশন গঠনের জন্য গতকাল বুধবার একটি চুক্তিতে সই করেছে। বাণিজ্য, অর্থনীতি, বিজ্ঞান ও প্রযুক্তিসহ বিভিন্ন ক্ষেত্রে ব্যাপকভিত্তিক সহযোগিতা বিকাশে এই চুক্তি সই করা হয়েছে। কমিশন এ বিষয়গুলোতে দুই দেশের অগ্রাধিকারের ক্ষেত্র চিহ্নিত করবে।চুক্তিতে রাশিয়ার পক্ষে দেশটির অর্থনৈতিক সহযোগিতা-বিষয়ক প্রতিমন্ত্রী আলেক্সি গ্রুজদেভ এবং বাংলাদেশের পক্ষে পররাষ্ট্র প্রতিমন্ত্রী মো. শাহরিয়ার আলম সই করেন। গতকাল চুক্তি সই অনুষ্ঠানে উপস্থিত ছিলেন পররাষ্ট্রমন্ত্রী আবুল হাসান মাহমুদ আলী ও ঢাকায় রাশিয়ার রাষ্ট্রদূত আলেকজান্ডার ইগনাতভ।চুক্তি অনুযায়ী কমিশন দ্বিপক্ষীয় সম্পর্কোন্নয়নে ও সম্প্রসারণে দুই দেশের বিভিন্ন সংস্থা ও ব্যবসায়ী সম্প্রদায়কে সহায়তা করবে। এটি দুই দেশের বাণিজ্যিক, অর্থনৈতিক, বৈজ্ঞানিক ও কারিগরি সহযোগিতার পরিস্থিতি মূল্যায়ন করবে এবং কৃষি, জ্বালানি, বিদ্যুৎ ও শিক্ষার ক্ষেত্রে সবচেয়ে সম্ভাবনার ব্যাপারে দিকনির্দেশনা দেবে। কমিশন তথ্য ও যোগাযোগপ্রযুক্তি, সৃজনশীলতা ও জ্ঞান বিনিময়ের ব্যাপারে প্রয়োজনীয় দিকনির্দেশনা দেবে।আন্তরাষ্ট্রীয় এই কমিশনে দুই দেশ কো-চেয়ার, তাদের সহকারী এবং কমিশনের কাজ চালানোর জন্য নির্বাহী সচিব নিয়োগ করবে। কমিশন প্রতিবছর একবার বৈঠকে বসবে এবং তা পর্যায়ক্রমে বাংলাদেশ ও রাশিয়ায় হবে।
 
