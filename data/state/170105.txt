
রাজশাহী নগরের বুধপাড়া ও চারঘাট উপজেলা থেকে গতকাল বুধবার গভীর রাতে ২২টি তাজা ককটেল, এক কেজি গানপাউডার, একটি বিদেশি রিভলবার ও ছয়টি গুলি উদ্ধারের দাবি করেছে র‌্যাব।
ওই দুই এলাকায় অভিযান চালিয়ে এসব উদ্ধার করা হয় বলে র‌্যাব জানায়। তাঁদের ভাষ্য, হরতালে নাশকতা সৃষ্টির জন্য এগুলো মজুত করা হয়েছিল।
রাজশাহী র‌্যাব-৫-এর জ্যেষ্ঠ সহকারী পুলিশ সুপার (এএসপি) মির্জা গোলাম সারোয়ারের ভাষ্য, গতকাল রাত সাড়ে ১১টার দিকে চারঘাট থানার ভাটাপাড়া থেকে র‌্যাব পরিত্যক্ত অবস্থায় একটি বিদেশি রিভলবার ও ছয়টি গুলি উদ্ধার করে। রাত দেড়টার দিকে শিবির-অধ্যুষিত এলাকা হিসেবে পরিচিত বুধপাড়া গোরস্থানের পাশ থেকে ২২টি তাজা ককটেল ও এক কেজি গানপাউডার উদ্ধার করা হয়।
মির্জা গোলাম সারোয়ার বলেন, হরতালে নাশকতা সৃষ্টির জন্য এসব মজুত করা হয়েছিল।
