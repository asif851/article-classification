
জাল ভোট ও ব্যালট পেপারে জোর করে সিল মারার অভিযোগে পাবনায় সুজানগর উপজেলার তিনটি ইউনিয়ন এবং আটঘরিয়া উপজেলার একটি ইউনিয়নে বিএনপির চেয়ারম্যান প্রার্থীরা ভোট বর্জনের ঘোষণা দিয়েছেন। চতুর্থ পর্যায়ে ইউনিয়ন পরিষদ নির্বাচনে এ দুই উপজেলার ১৫টি ইউনিয়নে ভোট গ্রহণ চলছে।
এ ছাড়া ভোট চলাকালে দুপুরে সুজানগরের একটি কেন্দ্রের বাইরে থেকে পুলিশ আগ্নেয়াস্ত্র ও গুলিসহ এক যুবককে গ্রেপ্তার করেছে।
ভোট বর্জনকারীরা হলেন সুজানগর উপজেলার তাতীবন্দ ইউনিয়নের আব্দুর রউফ, সাগরকান্দি ইউনিয়নের আব্দুস সালাম, রাণীনগর ইউনিয়নের রবিউল ইসলাম ও আটঘরিয়া উপজেলার একদন্ত ইউনিয়নের আতাউর রহমান।
এই চার প্রার্থীর দাবি, ভোট শুরুর পর থেকেই সরকার দলীয় প্রার্থীদের সমর্থকেরা কেন্দ্রে কেন্দ্রে গিয়ে জালভোট প্রদান, জোরপূর্বক ভোট কেটে নেওয়া ও বিএনপির প্রার্থী সমর্থকদের কেন্দ্র থেকে বের করে দিয়েছে। এতে ভোটারেরা কেন্দ্রে গিয়ে ভোট দিতে পারেনি।  পুলিশের পাবনা সদর সার্কেলের সহকারী পুলিশ সুপার শেখ সেলিম জানান, ভোট চলাকালে সুজানগর উপজেলার নাজিরগঞ্জ ইউনিয়নের নয়াগ্রাম সরকারী প্রাথমিক বিদ্যালয় কেন্দ্রের বাইরে থেকে একটি বিদেশি পিস্তল ও চারটি গুলিসহ টিটু হোসেন (৩২) নামের এক যুবককে আটক করা হয়েছে।
