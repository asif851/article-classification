
অনুমোদন ছাড়া সহায়ক বই প্রকাশসহ প্রকাশকদের ‘যৌক্তিক’ দাবির বিরোধিতাকারীদের লেখা বই প্রকাশ না করার হুমকি দিয়েছে বাংলাদেশ পুস্তক প্রকাশক ও বিক্রেতা সমিতি। প্রস্তাবিত শিক্ষা আইনে সহায়ক বা অনুশীলন বই প্রকাশের সুযোগ উন্মুক্ত করে দেওয়ার খবরে উদ্বেগ প্রকাশ করে আসছেন শিক্ষাবিদ, লেখক ও বিশিষ্ট নাগরিকদের অনেকেই।গতকাল শনিবার বিকেলে জাতীয় প্রেসক্লাবে আয়োজিত এক সংবাদ সম্মেলনে সমিতির নেতারা বলেন, শিক্ষাবিদ, বুদ্ধিজীবী ও কোনো প্রতিষ্ঠান যদি এই ভূমিকা থেকে নিবৃত্ত না হয়, তাহলে সমিতির সদস্যরা তাদের লেখা বই, প্রকাশ, ক্রয়-বিক্রয় ও সংরক্ষণ বন্ধ করে দেবেন। জাতীয় শিক্ষাক্রম ও পাঠ্যপুস্তক বোর্ডের (এনসিটিবি) অনুমোদন ছাড়াই সহায়ক বই প্রকাশের সুযোগ, নোট-গাইডের সংজ্ঞাসংক্রান্ত উপধারা বাতিলসহ কয়েকটি দাবিতে কর্মসূচি দিয়েছে সমিতি।কর্মসূচির মধ্যে রয়েছে ২৬ ডিসেম্বর সব জেলায় বইয়ের দোকান বন্ধ রেখে একযোগে মানববন্ধন কর্মসূচি পালন করা এবং ২৭ ও ২৮ ডিসেম্বর দুই দিন সব বইয়ের দোকান বন্ধ রাখা। এরপরও দাবি পূরণ না হলে তাঁরা আরও কঠোর কর্মসূচি ঘোষণার হুমকি দেন।
