
চট্টগ্রাম নগরের সেন্টার ফর স্পেশালাইজড কেয়ার অ্যান্ড রিসার্চ (সিএসসিআর) হাসপাতালে গতকাল শনিবার সকালে অগ্নিকাণ্ডের ঘটনা ঘটেছে। তবে এতে হতাহতের কোনো ঘটনা ঘটেনি। কর্তৃপক্ষ দুই দিনের জন্য হাসপাতালের সব কার্যক্রম বন্ধ করে দিয়েছে। রোগীদের অন্য হাসপাতালে সরিয়ে নেওয়া হয়েছে। পাঁচলাইশ থানাধীন প্রবর্তক মোড়ে অবস্থিত ১০ তলাবিশিষ্ট একটি ভবনে হাসপাতালটির সার্বিক কার্যক্রম। ভবনের নবম তলায় হাসপাতালের প্রশাসনিক, হিসাব শাখা, সার্ভার, চেয়ারম্যান ও ব্যবস্থাপনা পরিচালকের কক্ষ অবস্থিত।প্রত্যক্ষদর্শী ও ফায়ার সার্ভিস সূত্রে জানা যায়, সকাল আটটার দিকে নবম তলার হিসাব শাখার কক্ষে আগুনের সূত্রপাত হয়। পরে তা অন্যান্য কক্ষে ছড়িয়ে পড়ে। কিন্তু হাসপাতালের লোকজন ও ফায়ার সার্ভিস কর্মীদের তৎপরতায় আগুন অন্যান্য তলায় ছড়িয়ে পড়তে পারেনি। ফলে বড় কোনো দুর্ঘটনাও ঘটেনি। ফায়ার সার্ভিসের তিনটি ইউনিট সকাল আটটা ২০ মিনিট থেকে পৌনে এক ঘণ্টার চেষ্টায় আগুন নিয়ন্ত্রণে আনে।হাসপাতালের নিরাপত্তাকর্মী মো. মুসা জানান, আগুন লাগার পর হাসপাতালের রোগী, তাঁদের স্বজন ও কর্মকর্তা-কর্মচারীদের মধ্যে আতঙ্ক ছড়িয়ে পড়ে। অষ্টম তলায় নিবিড় পরিচর্যা কেন্দ্রসহ অন্যান্য ওয়ার্ডের রোগীদের নিরাপদ জায়গায় সরিয়ে নেন ফায়ার সার্ভিসের কর্মীরা। বাকিরা যে যাঁর মতো করে হাসপাতাল থেকে বেরিয়ে যান।হাসপাতালের চেয়ারম্যান মুলকুতুর রহমান জানান, সম্ভাব্য ৪৮ ঘণ্টার জন্য হাসপাতালের সব কার্যক্রম বন্ধ ঘোষণা করা হয়েছে। হাসপাতালের রোগীদের পাঠানো হয়েছে নগরের অন্য হাসপাতালে। আগুনে ক্ষয়ক্ষতির পরিমাণ তাৎক্ষণিকভাবে নির্ণয় করা যায়নি।চট্টগ্রাম ফায়ার সার্ভিসের উপসহকারী পরিচালক জসিমউদ্দিন জানান, প্রাথমিকভাবে ধারণা করা হচ্ছে, বৈদ্যুতিক শর্টসার্কিট থেকে এ আগুনের সূত্রপাত্র।জেলা সিভিল সার্জন সরফরাজ খান চৌধুরী জানান, সিএসসিআর স্বাস্থ্য মন্ত্রণালয়ের অনুমোদিত একটি হাসপাতাল। ঘটনা তদন্তে দুটি পৃথক কমিটি গঠন করা হয়েছে।
