

পবিত্র হজ, তাবলিগ জামাত, প্রধানমন্ত্রীর পুত্র সজীব ওয়াজেদ জয়, প্রবাসী বাংলাদেশি ও সাংবাদিকদের বিষয়ে বিরূপ মন্তব্য করার অভিযোগে ডাক, টেলিযোগাযোগ ও তথ্যপ্রযুক্তিমন্ত্রী আবদুল লতিফ সিদ্দিকীকে মন্ত্রিসভা থেকে সরিয়ে দেওয়ার গুঞ্জন শুরু হয়েছে। বেসরকারি টেলিভিশনগুলোর স্ক্রলেও বিষয়টি দেখানো হচ্ছে। হজ সম্পর্কে বিরূপ মন্তব্য লতিফ সিদ্দিকীর
নাম প্রকাশ করে কোনো সূত্র বিষয়টি নিশ্চিত করেনি। তবে লতিফ সিদ্দিকীকে মন্ত্রিসভা থেকে সরিয়ে দেওয়ার সিদ্ধান্ত সরকারের উচ্চপর্যায়ে নেওয়া হয়েছে বলে প্রধানমন্ত্রীর কার্যালয়ের দায়িত্বশীল একটি সূত্র আজ বিকেলে প্রথম আলোকে নিশ্চিত করেছে। তবে ওই সূত্রও নাম প্রকাশ করতে চায়নি। এ ব্যাপারে সরকারের পক্ষ থেকে আনুষ্ঠানিকভাবে কিছু জানানো হয়নি।
এ ব্যাপারে জানতে চাইলে মন্ত্রিপরিষদ সচিব মোহাম্মদ মোশাররাফ হোসাইন ভূইঞা আজ মঙ্গলবার প্রথম আলোকে বলেন, তিনি এ বিষয়ে কিছু জানেন না। ফোনেও প্রধানমন্ত্রী তাঁকে কিছু বলেননি। প্রধানমন্ত্রীর কার্যালয়ের মুখ্য সচিব আবদুস সোবহান সিকদারও প্রথম আলোকে বলেন, তিনিও কিছু জানেন না। বর্তমানে প্রধানমন্ত্রী বিদেশে রয়েছেন।
নিউইয়র্কে সেখানকার স্থানীয় সময় গত রোববার বিকেলে এক মতবিনিময় অনুষ্ঠানে লতিফ সিদ্দিকী বিতর্কিত বক্তব্য দেন। জ্যাকসন হাইটসের একটি হোটেলে এ অনুষ্ঠানের আয়োজন করে নিউইয়র্ক টাঙ্গাইল সমিতি। তাঁর বক্তব্যের ভিডিও ক্লিপ বিভিন্ন সামাজিক যোগাযোগ মাধ্যমে ছড়িয়ে পড়েছে। দেশের একাধিক বেসরকারি টেলিভিশনেও তা প্রচার করা হয়।
