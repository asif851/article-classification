
সংসদ ভবন এলাকা থেকে মরহুম রাষ্ট্রপতি জিয়াউর রহমানের কবর সরানো হবে বলে জানিয়েছেন মুক্তিযুদ্ধবিষয়ক মন্ত্রী আ ক ম মোজাম্মেল হক। তিনি বলেছেন, জিয়াউর রহমানের মুক্তিযুদ্ধকালীন ও যুদ্ধ-পরবর্তী বিতর্কিত ভূমিকা প্রমাণ করে, তিনি স্বাধীনতা চাননি। এ ধরনের বিতর্কিত ব্যক্তির কবর পবিত্র সংসদ এলাকায় থাকতে পারে না।আজ শনিবার মুক্তিযুদ্ধবিষয়ক মন্ত্রণালয় থেকে পাঠানো এক সংবাদ বিজ্ঞপ্তিতে জানানো হয়, জাতীয় শোক দিবস উপলক্ষে গাজীপুরের কাশিমপুরে স্থানীয় আওয়ামী লীগ আয়োজিত আলোচনা সভায় মন্ত্রী আজ এসব কথা বলেছেন।সংবাদ বিজ্ঞপ্তিতে জানানো হয়, মন্ত্রী বলেছেন, বঙ্গবন্ধু হত্যায় সরাসরি জড়িত ব্যক্তিদের বিচার হলেও নেপথ্য ব্যক্তিরা ধরাছোঁয়ার বাইরে থেকে গেছে। বঙ্গবন্ধু হত্যায় নেপথ্যে জড়িত দেশি বা বিদেশিদের খুঁজে বের করতে কমিশন গঠন করা হবে।মন্ত্রী বলেন, পঁচাত্তরের ১৫ আগস্ট ব্যক্তি বঙ্গবন্ধুকে হত্যা করা সম্ভব হলেও বঙ্গবন্ধুর আদর্শকে হত্যা করা যায়নি। হত্যা করা যাবেও না। বঙ্গবন্ধুর আদর্শ দিন দিন আরও শক্তিশালী হচ্ছে।
