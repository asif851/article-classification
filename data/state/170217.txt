
বিএনপির আসন্ন কাউন্সিল পণ্ড করতে সরকার নানা ধরনের কৌশল নিতে পারে বলে আশঙ্কা প্রকাশ করেছেন দলটির স্থায়ী কমিটির সদস্য গয়েশ্বর চন্দ্র রায়। আজ শুক্রবার কাউন্সিলের জায়গা ইঞ্জিনিয়ার্স ইনস্টিটিউশন পরিদর্শনে গিয়ে সাংবাদিকদের কাছে তিনি এমন আশঙ্কার কথা বলেন।
গয়েশ্বর বলেন, ‘কাউন্সিলের প্রতিবন্ধকতা প্রথম অনুভূত হয়েছিল নিরাপত্তা নিয়ে। একটি অনির্বাচিত সরকার যখন নির্যাতন ও নিবর্তনকারী আচরণ শুরু করে তখন কাউন্সিল শেষ না হওয়া পর্যন্ত বলতে পারব না, বাইরে-ভেতরে তাদের কোনো কূটকৌশল চালাচালি আছে কি না? কাউন্সিল পণ্ড করার জন্য সরকার নানা ধরনের কৌশল অবলম্বন করতে পারে।’
গয়েশ্বর বলেন, বিএনপি যতই সীমিত আকারে কাউন্সিল করতে চাক না কেন, শেষ পর্যন্ত সীমিত রাখা যাবে না। ইঞ্জিনিয়ার্স ইনস্টিটিউশনের পাশাপাশি সোহরাওয়ার্দী উদ্যানও বিএনপিকে সমভাবে ব্যবহার করতে দিলে বিএনপির জন্য সুবিধা হবে।
বিএনপির স্থায়ী কমিটির আরেক সদস্য আ স ম হান্নান শাহ সাংবাদিকদের বলেন, সরকার বা অন্য কেউ বিএনপির কাউন্সিল পণ্ড করতে কোনো ধরনের প্রতিবন্ধকতা সৃষ্টি করলে তাৎক্ষণিকভাবে প্রয়োজনীয় ব্যবস্থা গ্রহণ করা হবে।
এ সময় বিএনপির চেয়ারপারসনের উপদেষ্টা এ জেড এম জাহিদ হোসেন, রুহুল আলম চৌধুরী, বিএনপির যুগ্ম মহাসচিব রুহুল কবির রিজভী, স্থায়ী কমিটির সদস্য মির্জা আব্বাসের স্ত্রী আফরোজা আব্বাস প্রমুখ উপস্থিত ছিলেন।
