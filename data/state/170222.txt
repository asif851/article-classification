
লক্ষ্মীপুরের রায়পুর পাইলট বালিকা উচ্চবিদ্যালয়ের এক ছাত্রীকে উত্ত্যক্ত করার দায়ে ফেরদৌস হাসান নাহিন (২৩) নামের এক যুবককে ছয় মাসের কারাদণ্ড দিয়েছেন ভ্রাম্যমাণ আদালত। গত সোমবার সন্ধ্যায় উপজেলা নির্বাহী কর্মকর্তা (ইউএনও) ও নির্বাহী হাকিম শারমিন আলম তাঁকে এ শাস্তি দেন। নাহিন পৌর শহরের দেনায়েতপুর এলাকার বাসিন্দা। ইউএনও শারমিন আলম বলেন, গত রোববার রাতে নাহিন ওই ছাত্রীর বাড়িতে গিয়ে তাঁকে উত্ত্যক্ত করছিলেন। এ সময় স্থানীয় ব্যক্তিরা তাঁকে আটক করে পুলিশে খবর দেন। গত সোমবার ভ্রাম্যমাণ আদালতে হাজির করা হলে তাঁকে ছয় মাসের বিনাশ্রম কারাদণ্ড দেওয়া হয়। 
