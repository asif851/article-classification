
যুক্তরাজ্যের লন্ডনে আগামীকাল শনিবার থেকে শুরু হতে যাচ্ছে দুই দিনব্যাপী ‘বাংলাদেশ বইমেলা’। এটি মেলার সপ্তম আয়োজন।
পূর্ব লন্ডনের ওয়াটারলিলি মিলনায়তনে স্থানীয় সময় বেলা সাড়ে তিনটায় মেলার উদ্বোধন হবে। চলবে পরদিন রোববার পর্যন্ত। প্রতিদিন রাত ১০টা পর্যন্ত মেলা সবার জন্য উন্মুক্ত থাকবে।২০১০ সাল থেকে বাংলা একাডেমি ও সম্মিলিত সাংস্কৃতিক পরিষদ, যুক্তরাজ্যের উদ্যোগে ‘বাংলা একাডেমি বইমেলা’ নামে এ মেলা অনুষ্ঠিত হয়ে আসছে। এবার মেলার নাম পরিবর্তন করে ‘বাংলাদেশ বইমেলা’ করা হয়েছে।সম্মিলিত সাংস্কৃতিক পরিষদ যুক্তরাজ্য শাখার সাধারণ সম্পাদক দিলু নাসের প্রথম আলোকে বলেন, এখন থেকে প্রতিবছর অক্টোবর মাসে বাংলাদেশ সরকারের সংস্কৃতিবিষয়ক মন্ত্রণালয়ের সরাসরি পৃষ্ঠপোষকতায় লন্ডনে ‘বাংলাদেশ বইমেলা’ অনুষ্ঠিত হবে।এ বছর মেলায় অংশগ্রহণ করছে বাংলা একাডেমি, জাতীয় গ্রন্থকেন্দ্র, অন্যপ্রকাশ, মাওলা ব্রাদার্স, আগামী প্রকাশনী, আহমদ পাবলিশিং হাউস, পাঞ্জেরী পাবলিকেশন, কথাপ্রকাশ ও ইত্যাদি গ্রন্থ প্রকাশ। এ ছাড়া লন্ডনের লেখকদের বই নিয়েও থাকবে আলাদা স্টল।মেলায় উপস্থিত থাকবেন বাংলাদেশ সরকারের সংস্কৃতিবিষয়ক মন্ত্রণালয়ের সচিব আক্তারি মমতাজ, জাতীয় গ্রন্থকেন্দ্রের পরিচালক এম আখতারুজ্জামান, প্রধানমন্ত্রীর বিশেষ সহকারী মাহবুবুল হক শাকিল, কথাসাহিত্যিক সৈয়দ মনজুরুল ইসলাম, কবি রুবি রহমান, জ্ঞান ও সৃজনশীল প্রকাশক সমিতির সভাপতি এবং আগামী প্রকাশনীর স্বত্বাধিকারী ওসমান গণি। লন্ডন থেকে উপস্থিত থাকবেন ভারপ্রাপ্ত হাইকমিশনার খন্দকার এম তালহা এবং সম্মিলিত সাংস্কৃতিক পরিষদ, যুক্তরাজ্যের প্রধান উপদেষ্টা, কলাম লেখক আবদুল গাফ্ফার চৌধুরী প্রমুখ।মেলার উদ্বোধনী অনুষ্ঠানে সংগীত পরিবেশন করবেন লোকসংগীত শিল্পী কিরণচন্দ্র রায় ও যন্ত্রসংগীতে থাকবেন বিজন মিশ্রি।
