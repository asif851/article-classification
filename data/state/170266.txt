
রাজধানীর শাহবাগে ছবিরহাটের সামনের সড়কে আজ বুধবার সন্ধ্যা সাড়ে সাতটার দিকে ককটেল বিস্ফোরণে তিনজন আহত হয়েছেন।
আহত ব্যক্তিরা হলেন মো. তোহা হোসেন, তিশা রায় ও আইনজীবী জোসনা সরদার। তাঁদের ঢাকা মেডিকেল কলেজ হাসপাতালে ভর্তি করা হয়েছে।হাসপাতালে চিকিৎসাধীন তোহা ও তিশা জানান, সন্ধ্যার পর তাঁরা ওই এলাকায় আড্ডা দিচ্ছিলেন। হঠাৎ করে সেখানে পরপর ৩-৪টি ককটেল বিস্ফোরিত হয়।জোসনা সরদার জানান, তিনি বইমেলা থেকে বের হচ্ছিলেন। ছবির হাটের সামনে হঠাৎ বেশ কয়েকটি ককটেল বিস্ফোরিত হয়।হাসপাতাল সূত্রে জানা যায়, তোহার বাম পা ও বাম হাতে, তিশার বাম পায়ে এবং জোসনা সরদারের দুই পা ও বাম হাতে ককটেলের স্প্লিন্টার লাগে।ঘটনার সত্যতা নিশ্চিত করেছেন হাসপাতাল ক্যাম্প ইনচার্জ (পরিদর্শক) মোজাম্মেল হক।
