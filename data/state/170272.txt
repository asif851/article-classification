
রাজধানী ঢাকার মতিঝিল ও মোহাম্মদপুর এলাকা থেকে ১৩ জনকে আটক করেছে ঢাকা মহানগর পুলিশের গোয়েন্দা শাখা (ডিবি)। ডিবির দাবি, ডাকাতির প্রস্তুতি নেওয়ার সময় তাঁদের আটক করা হয়। ডিবির পক্ষ থেকে মুঠোফোনে পাঠানো খুদেবার্তায় এসব দাবি করা হয়।
খুদেবার্তায় জানানো হয়, আজ মঙ্গলবার বেলা ১১টার দিকে ঢাকা মেট্রোপলিটন পুলিশের (ডিএমপি) মিডিয়া সেন্টারে এক সংবাদ সম্মেলনে এ ব্যাপারে বিস্তারিত জানাবে ডিবি। আটক হওয়া ১৩ জনের কাছ থেকে ডাকাতির জন্য প্রস্তুত করে রাখা তিনটি পিস্তল, ১৩টি ককটেল, এক কেজি গানপাউডার, দুটি মাইক্রোবাস ও একটি গাড়ি জব্দ করা হয়েছে বলে ডিবির দাবি।
