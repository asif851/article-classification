
বাংলাদেশ প্রকৌশল বিশ্ববিদ্যালয়ের (বুয়েট) ছাত্র আরিফ রায়হান (দীপ) হত্যাচেষ্টা মামলায় দণ্ডবিধির ৩০২ ধারা সংযুক্ত করা হয়েছে। গতকাল বৃহস্পতিবার মামলার তদন্ত কর্মকর্তা ঢাকা মহানগর গোয়েন্দা পুলিশের (ডিবি) পরিদর্শক জসিম উদ্দিন দেওয়ান এই ধারা সংযোজনের জন্য আবেদন করেন। আদালত তা মঞ্জুর করেন। পুলিশের অপরাধ, তথ্য ও প্রসিকিউশন বিভাগের অতিরিক্ত উপকমিশনার মোহাম্মদ আনিসুর রহমান প্রথম আলোকে বলেন, ৯ এপ্রিল বুয়েট ক্যাম্পাসে যন্ত্রকৌশল বিভাগের তৃতীয় বর্ষের ছাত্র আরিফ রায়হানকে কুপিয়ে গুরুতর জখম করেন বুয়েটের ছাত্র ও সন্দেহভাজন হেফাজতে ইসলামের কর্মী মেজবাহ উদ্দিন। এ ঘটনায় আরিফ রায়হানের বড় ভাই রিয়াজ মোর্শেদ হত্যাচেষ্টার অভিযোগে চকবাজার থানায় মামলা করেন। এর পর থেকে হাসপাতালে চিকিৎসাধীন আরিফ রায়হান গত মঙ্গলবার মারা যান। এ কারণে তদন্ত কর্মকর্তা ৩০২ ধারা (হত্যার অভিযোগ) সংযুক্তির আবেদন করেন।
