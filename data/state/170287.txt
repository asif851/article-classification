
লালমনিরহাটের পাটগ্রাম উপজেলার শ্রীরামপুর ইউনিয়নের ইসলামপুর (ডাঙ্গিরপাড়) গ্রাম থেকে উদ্ধার হওয়া লাশ শফিকুল ইসলামের (৪৬)। তাঁর বাড়ি হাতিবান্ধা উপজেলার ফকিরপাড়া ইউনিয়নের রমনীগঞ্জ গ্রামে। এ হত্যাকাণ্ডের সঙ্গে জড়িত সন্দেহে দুজনকে গ্রেপ্তার করেছে পুলিশ৷গ্রেপ্তার ব্যক্তিরা হলেন হাতিবান্ধার সরকারপাড়া গ্রামের মোছাম্মদ বেগম (২৬) ও পূর্ব ফকিরপাড়া গ্রামের আমিনুর রহমান (৪৫)।পরিবার ও পুলিশ জানায়, শফিকুল ১১ জুন নিজ বািড়র সামনে থেকে নিখোঁজ হন। এরপর পরিবারের লোকজন আত্মীয়স্বজনের বাড়িসহ বিভিন্ন এলাকায় খোঁজখবর নিয়ে তাঁর সন্ধান পাননি। গত শনিবার ইসলামপুরের গ্রামের এক নারী পাশের বাঁশঝাড়ে গরু বাঁধতে যান৷ এ সময় ওই নারী বালুর স্তূপে চাপা দেওয়া লাশের পা দেখতে পেয়ে স্থানীয় লোকজনকে বিষয়টি জানান। পরে তাঁরা পুলিশে খবর দেন৷ পুলিশ লাশ উদ্ধার করে ময়নাতদন্তের জন্য লালমনিরহাট জেলা সদর হাসপাতাল মর্গে পাঠায়। লাশ উদ্ধারের খবর পেয়ে গত সোমবার রাতে শফিকুলের পরিবারের লোকজন পাটগ্রাম থানায় যোগাযোগ করেন৷ পরে তাঁরা শফিকুলের লাশ বলে শনাক্ত করেন। এরপর পরিবারের কাছে তথ্য সংগ্রহ করে ওই রাতেই হত্যাকাণ্ডে জড়িত সন্দেহে হাতিবান্ধা থানার পুলিশের সহায়তায় ওই দুজনকে গ্রেপ্তার করা হয়৷মামলার তদন্তকারী কর্মকর্তা ও পাটগ্রাম থানার উপপরিদর্শক (এসআই) সিদ্দিকুল ইসলাম জানান, চুরির টাকা-পয়সা ভাগাভাগি নিয়ে বিরোধ ও নারী কেলেঙ্কারির ঘটনায় শফিকুলকে হত্যা করে লাশ গুম করা হয়েছে বলে প্রাথমিক জিজ্ঞাসাবাদে ওই দুজন জানিয়েছেন। রহস্য উদ্ঘাটনে পুলিশ তৎপর রয়েছে।পাটগ্রাম থানার ভারপ্রাপ্ত কর্মকর্তা (ওসি) আমিরুজ্জামান জানান, ওই দুজনকে গতকাল মঙ্গলবার আদালতের মাধ্যমে কারাগারে পাঠানো হয়েছে। তবে তাঁদের জিজ্ঞাসাবাদের জন্য মুখ্য বিচারিক হাকিম আদালতে রিমান্ডের আবেদন করা হয়েছে।
