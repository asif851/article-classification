
বঙ্গবন্ধু শেখ মুজিবুর রহমানের সাহস, ধৈর্য ও ব্যক্তিত্বের সঙ্গে অন্য কারও তুলনা হয় না বলে মন্তব্য করেছেন আওয়ামী লীগের সাধারণ সম্পাদক ও জনপ্রশাসনমন্ত্রী সৈয়দ আশরাফুল ইসলাম। তিনি বলেছেন, ‘ছয় দফা আন্দোলনের মূল কথা ছিল আমরা একটি সম–অধিকার ও গণতান্ত্রিক রাষ্ট্র চাই।’
আজ মঙ্গলবার বিকেলে রাজধানীর মহানগর নাট্যমঞ্চে বঙ্গবন্ধুর ঐতিহাসিক ছয় দফা দিবস উপলক্ষে ঢাকা মহানগর উত্তর-দক্ষিণ আওয়ামী লীগ আয়োজিত আলোচনা সভায় সৈয়দ আশরাফ এসব কথা বলেন।সৈয়দ আশরাফুল ইসলাম বলেন, ‘বাংলাদেশ যদি স্বাধীন না হতো তাহলে আইনের শাসন প্রতিষ্ঠা সম্ভব ছিল না। আমাদের অধিকারের জন্যই পাকিস্তান রাষ্ট্রকে বিভক্ত করার প্রয়োজন ছিল। বঙ্গবন্ধু ধীরে ধীরে এই বাংলার মানুষকে ঐক্যবদ্ধ করেছেন। যখন তিনি কোনো জনসভায় যেতেন, সেখানে ছয় দফার গুরুত্বটা কী সেটা তিনি বর্ণনা করতেন। ছয় দফা বাস্তবায়নের জন্য সারা বাংলাদেশের প্রতিটি জেলায় জনসভা করেন। আর সভায় গেলে তাঁকে গ্রেপ্তার করা হতো।’বাণিজ্যমন্ত্রী ও আওয়ামী লীগের উপদেষ্টা পরিষদের সদস্য তোফায়েল আহমেদ তাঁর বক্তৃতায় বঙ্গবন্ধুর ছয় দফা পেশের প্রেক্ষাপট, তৎকালীন আন্দোলন-সংগ্রামের গতিধারা নিয়ে বিশদ আলোচনা করেন। তিনি বলেন, ১৯৬৬ সালের ৬ ফেব্রুয়ারি পাকিস্তানের লাহোরে একটি সর্বদলীয় সম্মেলনে বিষয় নির্ধারণী সভায় বঙ্গবন্ধু এই ছয় দফা পেশ করেছিলেন। কিন্তু সেদিন পাকিস্তানসহ অন্যান্য রাজনৈতিক দল এই ছয় দফাকে বিষয় নির্ধারণীতে অন্তর্ভুক্ত করেনি। বঙ্গবন্ধু বাধ্য হয়ে সম্মেলন ত্যাগ করেন, তিনি ঢাকার পুরোনো বিমানবন্দরে অবতরণ করে সাংবাদিকদের সামনে প্রথম এই ছয় দফা উত্থাপন করেন।প্রধানমন্ত্রী শেখ হাসিনাকে নিয়ে তোফায়েল বলেন, ‘আজ শেখ হাসিনা আন্তর্জাতিক বিশ্বে একটি নাম, উজ্জ্বল নক্ষত্র। জি-৭–এর বৈঠকে তিনি গুরুত্বপূর্ণ অবস্থানে ছিলেন। সবাই তাঁকে শ্রদ্ধা জানিয়েছেন। তিনি দেশকে অগ্রগতির ধারায় এগিয়ে নিয়ে যাচ্ছেন।’কৃষিমন্ত্রী ও আওয়ামী লীগের সভাপতিমণ্ডলীর সদস্য মতিয়া চৌধুরী বলেন, ‘যে জঙ্গিবাদ বাংলাদেশকে চ্যালেঞ্জ করতে চায়—সেই চ্যালেঞ্জে তারা হারবে, আমরা জিতব শেখ হাসিনার নেতৃত্বে। জঙ্গিবাদের বিরুদ্ধে আমাদের বিজয় হবেই হবে।’ঢাকা মহানগর উত্তর আওয়ামী লীগের সভাপতি এ কে এম রহমত উল্লাহর সভাপতিত্বে আলোচনা সভায় আরও বক্তব্য দেন খাদ্যমন্ত্রী কামরুল ইসলাম, আওয়ামী লীগের যুগ্ম সাধারণ সম্পাদক মাহবুব উল আলম হানিফ, সাংগঠনিক সম্পাদক আহমদ হোসেন, ঢাকা মহানগর দক্ষিণের সাধারণ সম্পাদক শাহে আলম মুরাদ, উত্তরের সাধারণ সম্পাদক সাদেক খান প্রমুখ।
