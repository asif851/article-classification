
দুর্নীতি দমন কমিশনের (দুদক) গৃহীত সব কার্যক্রম দুর্নীতি দমনে যথেষ্ট নয় বলে মনে করেন দুদকের চেয়ারম্যান মো. বদিউজ্জামান। আজ বুধবার সকাল ১০টার দিকে রাজশাহী বিশ্ববিদ্যালয়ে ‘দুর্নীতির বিরুদ্ধে সংগ্রাম: বাংলাদেশের অভিজ্ঞতা’ শীর্ষক বক্তৃতায় বদিউজ্জামান এই মত প্রকাশ করেন।উচ্চশিক্ষার মানোন্নয়ন প্রকল্পের অধীনে রাজশাহী বিশ্ববিদ্যালয়ের ইনস্টিটিউট অব বাংলাদেশ স্টাডিজের (আইবিএস) কনফারেন্স কক্ষে এই অনুষ্ঠানের আয়োজন করা হয়।অনুষ্ঠানে মূল প্রবন্ধে দুদকের চেয়ারম্যান মো. বদিউজ্জামান বলেন, ‘কমিশনের গৃহীত কার্যক্রম কি দুর্নীতি দমনে যথেষ্ট? আমি বিশ্বাস করি, আপনাদের সবার জবাব হবে, না। আমিও আপনাদের সঙ্গে একমত পোষণ করি।’ তিনি বলেন, ‘বাংলাদেশের সাধারণ মানুষ দুর্নীতির বিরুদ্ধে তাঁদের অবস্থান বারবার পরিষ্কার করেছেন। দুর্নীতি যেহেতু অপরাধ হিসেবে চিহ্নিত হয়েছে, এ অপরাধ অবশ্যই নিয়ন্ত্রণে আসবে। এ অপরাধ দমনে রাষ্ট্র বা সরকার চুপ করে বসে নেই।’
দুদকের চেয়ারম্যান বলেন, ‘পৃথিবীর যেসব দেশ দুর্নীতি দমনে সফল হয়েছে, তাদের সফলতার পেছনে রয়েছে রাজনৈতিক সদিচ্ছা, উপযুক্ত আইন, শক্তিশালী বিচার ও নির্বাহী বিভাগ, দুর্নীতিবিরোধী সংস্থা, গণমাধ্যম ইত্যাদি। আমাদের দেশে রাজনৈতিক শক্তিকে যদি দুর্নীতির বিরুদ্ধে ব্যবহার করা যায়, তবে অবশ্যই দুর্নীতি নামক অপরাধকে নির্মূল করা না গেলেও সহনীয় পর্যায়ে নিয়ে আসা সম্ভব হবে।’
প্রধান অতিথির বক্তব্যে বিশ্ববিদ্যালয়ের উপাচার্য মুহম্মদ মিজানউদ্দিন বলেন, ‘সমাজের সর্বত্রই দুর্নীতির ছায়া। শিক্ষাপ্রতিষ্ঠানগুলোও এর বাইরে নয়। শাসকেরা দুর্নীতিগ্রস্ত হলে তাঁর অধীনস্তরাও দুর্নীতিগ্রস্ত হতে বাধ্য। তাই শাসকদের আগে দুর্নীতিমুক্ত হওয়া জরুরি। সমাজকে এগিয়ে নিতে হলে দুর্নীতির বিরুদ্ধে লড়তে হবে।’
আইবিএসের পরিচালক মো. শহীদুল্লাহর সভাপতিত্বে অনুষ্ঠানে উপস্থিত ছিলেন বিশ্ববিদ্যালয়ের সহ-উপাচার্য চৌধুরী সারওয়ার জাহান।
