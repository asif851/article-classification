
ভারতের প্রধানমন্ত্রী নরেন্দ্র মোদির বাংলাদেশ সফরে গতকাল শনিবার ঢাকা ও নয়াদিল্লি ২২টি দ্বিপক্ষীয় দলিল স্বাক্ষর, বিনিময়, গ্রহণ ও হস্তান্তর করেছে। ভারতের পররাষ্ট্র মন্ত্রণালয়ের ওয়েবসাইট সূত্র এ খবর জানিয়েছে।ওই ২২টি দলিল হলো: ১৯৭৪ সালের স্থলসীমান্ত চুক্তি বাস্তবায়নের আনুষ্ঠানিক স্বীকৃতির দলিল ও তার ২০১১ সালের প্রটোকল বিনিময়; ১৯৭৪ সালের স্থলসীমান্ত চুক্তি বাস্তবায়নের ধরন-সংক্রান্ত চিঠিপত্র ও তার ২০১১ সালের প্রটোকল বিনিময়; দ্বিপক্ষীয় বাণিজ্য চুক্তি (নবায়ন); ভারত ও বাংলাদেশের মধ্যে উপকূলীয় নৌপরিবহন চুক্তি; অভ্যন্তরীণ নৌপথে ট্রানজিট এবং বাণিজ্যের প্রটোকল (নবায়ন); মান নিয়ন্ত্রণের ক্ষেত্রে বাংলাদেশ স্ট্যান্ডার্ডস অ্যান্ড টেস্টিং ইনস্টিটিউশন (বিএসটিআই) এবং ব্যুরো অব ইন্ডিয়ান স্ট্যান্ডার্ডসের (বিআইএস) মধ্যে দ্বিপক্ষীয় সহযোগিতা চুক্তি; ঢাকা-শিলং-গুয়াহাটি পথে বাস চলাচলের চুক্তি ও তার প্রটোকল; কলকাতা-ঢাকা-আগরতলা পথে বাস চলাচলের চুক্তি ও তার প্রটোকল; দুই দেশের কোস্টগার্ডের মধ্যে সমঝোতা স্মারক (এমওইউ); মানব পাচার রোধের লক্ষ্যে এমওইউ; চোরাচালান ও জাল নোটের বিস্তার প্রতিরোধের লক্ষ্যে এমওইউ; বাংলাদেশ ও ভারত সরকারের মধ্যে ২০০ কোটি মার্কিন ডলারের নিউ লাইন অব ক্রেডিট (এলওসি) সম্প্রসারণের এমওইউ; বঙ্গোপসাগর ও ভারত মহাসাগরে ব্লু ইকোনমি এবং সামুদ্রিক সহযোগিতার এমওইউ; চট্টগ্রাম ও মংলা বন্দর ব্যবহারের এমওইউ; সার্কের আইইসিসির (ইন্ডিয়া এনডাউমেন্ট ফর ক্লাইমেট চেঞ্জ) অধীনে একটি প্রকল্পের জন্য এমওইউ; ভারতীয় ইকোনমিক জোন নিয়ে এমওইউ; ২০১৫ থেকে ২০১৭ সালের মধ্যে সাংস্কৃতিক বিনিময় প্রকল্পের এমওইউ; বাংলাদেশ-ভারত শিক্ষা সহযোগিতার (গ্রহণ/অ্যাডপশন) আগ্রহের বিবৃতি; আখাউড়ায় বাংলাদেশ সাবমেরিন কেব্ল কোম্পানি লিমিটেড (বিএসসিসিএল) এবং ভারত সঞ্চার নিগম লিমিটেডের (বিএসএনএল) মধ্যে আন্তর্জাতিক ব্যান্ডউইডথ ইজারার চুক্তি; বাংলাদেশের ঢাকা বিশ্ববিদ্যালয় এবং ভারতের কাউন্সিল অব সায়েন্টিফিক অ্যান্ড ইন্টারন্যাশনাল রিসার্চের মধ্যে বঙ্গোপসাগর নিয়ে সমুদ্রবিদ্যা গবেষণার এমওইউ; বাংলাদেশের রাজশাহী বিশ্ববিদ্যালয় এবং ভারতের জামিয়া মিলিয়া ইসলামিয়া বিশ্ববিদ্যালয়ের মধ্যে এমওইউ এবং বাংলাদেশে কার্যক্রম শুরুর লক্ষ্যে বাংলাদেশের বীমা উন্নয়ন ও নিয়ন্ত্রণ কর্তৃপক্ষ (আইডিআরএ) এবং ভারতের লাইফ ইনস্যুরেন্স করপোরেশনের (এলআইসি) মধ্যে সম্মতিপত্র হস্তান্তর।
