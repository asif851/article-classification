
বাংলাদেশে ভারতীয় তিনটি টিভি চ্যানেল (স্টার জলসা, স্টার প্লাস ও জি বাংলা) সম্প্রচার সাত দিনের মধ্যে বন্ধের ব্যবস্থা নিতে নির্দেশ চেয়ে রিট হয়েছে।
আজ বৃহস্পতিবার সুপ্রিম কোর্টের নির্দিষ্ট শাখায় রিটটি করা হয়। আইনজীবী সৈয়দা শাহীন আরা লাইলী রিট আবেদনটি করেন।
রিট আবেদনে সাত দিনের মধ্যে ওই তিনটি চ্যানেলের সম্প্রচার বন্ধে নির্দেশ চাওয়ার পাশাপাশি তা বাস্তবায়নে প্রতিবেদন দুই সপ্তাহের মধ্যে আদালতে দাখিল করার আরজি জানানো হয়েছে।
একই সঙ্গে ভারতীয় চ্যানেল বাংলাদেশে সম্প্রচার না করতে কেন নির্দেশ দেওয়া হবে না, সে বিষয়েও রুল চাওয়া হয়েছে।
আবেদনকারীর পক্ষে আইনজীবী একলাছ উদ্দিন ভূইয়া প্রথম আলোকে বলেন, বাংলাদেশের কোনো টিভি চ্যানেল ভারতে সম্প্রচার করা হয় না। কিন্তু ভারতীয় বিভিন্ন টিভি চ্যানেল বাংলাদেশে অবাধ সম্প্রচারের ফলে দেশের যুব সমাজ ধ্বংসের সম্মুখীন। তিনি জানান, স্টার জলসায় ‘বোঝে না সে বোঝে না’ সিরিয়ালে পাখি চরিত্রে অভিনয়কারীর পোশাকে (পাখি ড্রেস) আকৃষ্ট হয়ে কিনতে না পেরে বাংলাদেশে একাধিক কিশোরী আত্মহত্যা করেছে।
একলাছ জানান, আগামী রোববার রিট আবেদনটি শুনানির জন্য হাইকোর্টে একটি দ্বৈত বেঞ্চে উপস্থাপন করা হবে।
২৪ ঘণ্টার মধ্যে ভারতীয় টিভি চ্যানেলের সম্প্রচার বন্ধের বিষয়ে ৩ আগস্ট বিবাদীদের প্রতি আইনি নোটিশ পাঠিয়েছিলেন ওই আইনজীবী। কিন্তু সম্প্রচার বন্ধ না হওয়ায় জনস্বার্থে এ রিটটি করা হয়।
আবেদনে তথ্যসচিব, স্বরাষ্ট্রসচিব, বিটিআরসির চেয়ারম্যান ও আইজিপিকে বিবাদী করা হয়েছে।
