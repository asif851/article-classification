
ছোট ছোট চিন্তা করলে কখনো বড় হওয়া যাবে না। সব সময় চিন্তার জায়গাটা বড় করতে হবে। তাহলেই জীবনে বড় কিছু করা সম্ভব। তবে আর্ট-কালচারকে বাদ দিলে হবে না। কারণ, এগুলোও জীবনের অংশ। এসব মনের চোখ খুলে দিতে সহায়তা করে। শিক্ষার্থীদের উদ্দেশে এসব কথা বলেন বাংলাদেশ গণিত অলিম্পিয়াড কমিটির সাধারণ সম্পাদক ও প্রথম আলোর যুব কর্মসূচির সমন্বয়কারী মুনির হাসান। গতকাল শনিবার খুলনা প্রকৌশল ও প্রযুক্তি বিশ্ববিদ্যালয়ের আন্তবিশ্ববিদ্যালয় টেক ফিয়েস্তা অনুষ্ঠানের সেমিনারে তিনি এসব কথা বলেন। সেমিনারে আরও বক্তব্য দেন প্রথম আলোর ক্রীড়া সম্পাদক উৎপল শুভ্র এবং বিশ্ববিদ্যালয়ের তড়িৎ ও ইলেকট্রনিক কৌশল বিভাগের প্রধান আশরাফুল আলম ভূঁইয়া।দুই দিনব্যাপী আন্তবিশ্ববিদ্যালয় টেক ফিয়েস্তার আয়োজন করে খুলনা প্রকৌশল বিশ্ববিদ্যালয়ের তড়িৎ ও ইলেকট্রনিক কৌশল বিভাগ। এতে দেশের ৩০টি সরকারি ও বেসরকারি বিশ্ববিদ্যালয়ের প্রায় ৪০০ জন প্রতিযোগী অংশ নেন। প্রতিযোগিতার সার্বিক সহায়তায় ছিল প্রথম আলো। সেমিনার শেষে অনুষ্ঠিত হয় সমাপনী পর্ব। এ পর্বে অন্যান্যের মধ্যে বক্তব্য দেন এনার্জিপ্যাক খুলনা অঞ্চলের ডেপুটি ম্যানেজার মোস্তাফিজুর রহমান, বিশ্ববিদ্যালয়ের উপাচার্য মুহাম্মদ আলমগীর প্রমুখ। পরে টেক ফিয়েস্তা প্রতিযোগিতার বিজয়ীদের নাম ঘোষণা ও তাঁদের হাতে পুরস্কার তুলে দেওয়া হয়। এর আগে সকাল নয়টার দিকে বিশ্ববিদ্যালয় মিলনায়তনে শুরু হয় পোস্টার উপস্থাপন ও হার্ডওয়্যার প্রদর্শনী। সকাল ১০টায় তড়িৎ ও ইলেকট্রনিক কৌশল বিভাগে শুরু হয় সফটওয়্যার প্রদর্শনী। একই সময়ে মিলনায়তনে শুরু হয় আকর্ষণীয় ডুয়েল অব রোবট প্রতিযোগিতার ফাইনাল রাউন্ড। কোয়ালিফায়ার রাউন্ড থেকে আসা ১৬টি দলের মধ্যে হাড্ডাহাড্ডি লড়াই হয়। এ রাউন্ডে সিলেটের মেট্রোপলিটন ইউনিভার্সিটির দল জেনার ডায়োড প্রথম, শাহজালাল বিজ্ঞান ও প্রযুক্তি বিশ্ববিদ্যালয়ের দল সাস্ট এসেস দ্বিতীয় ও খুলনা প্রকৌশল বিশ্ববিদ্যালয়ের দল ইলেকট্রোস্কলারস তৃতীয় হয়। সফটওয়্যার দলগুলোর মধ্যে বিজয়ীরা হলো খুলনা প্রকৌশল বিশ্ববিদ্যালয়ের ল্যাপটাচ, ঢাকার নর্থ সাউথ ইউনিভার্সিটির দল আনটাইটেল্ড ও ঢাকা আহসানউল্লাহ ইউনিভার্সিটি অব সায়েন্স অ্যান্ড টেকনোলজির মারখোর। হার্ডওয়্যার দলগুলোর মধ্যে বিজয়ীরা হলো ঢাকা আহসানউল্লাহ ইউনিভার্সিটি অব সায়েন্স অ্যান্ড টেকনোলজির কনস্ট্যান্ট, গ্রিন টেক ও খুলনা প্রকৌশল বিশ্ববিদ্যালয়ের অ্যামিকেবল বট। পোস্টার উপস্থাপনে বিজয়ী তিনটি দলই খুলনা প্রকৌশল বিশ্ববিদ্যালয়ের। এগুলো হলো অ্যাকুয়াহিটার, টিএইউ ও হযবরল কুয়েটিয়ানস।
