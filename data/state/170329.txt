
নাটোরের বাগাতিপাড়া উপজেলার চিথলিয়া গ্রামের এক বাঁশবাগানে একটি সুড়ঙ্গ পথের সন্ধান পাওয়া গেছে। আজ রোববার সকালে স্থানীয় এক ব্যক্তি ওই সুড়ঙ্গটি দেখতে পান। খবর পেয়ে সুড়ঙ্গ দেখতে ভিড় জমিয়েছেন গ্রামের বাসিন্দারা।এলাকাবাসী ও প্রত্যক্ষদর্শী সূত্রে জানা গেছে, আজ সকালে চিথলিয়া গ্রামের আমিরুল শেখ নামের এক ব্যক্তি তাঁর ভাই কাইমুদ্দিন শেখের মালিকানাধীন বাঁশবাগানে নিজের গরুকে বেঁধে রাখতে যান। সেখানে সুড়ঙ্গ-মুখটি তাঁর চোখে পড়ে। এর সামনে পানির বোতল ও সিগারেটের প্যাকেট পড়ে ছিল। খবর পেয়ে গ্রামের শত শত মানুষ সেখানে ছুটে যান। তাঁরা পরিমাপ করে দেখেন, সুড়ঙ্গটি সাত ফুট লম্বা ও তিন ফুট প্রশস্ত। গ্রামবাসীর ধারণা, অতি সম্প্রতি সুড়ঙ্গটি খোঁড়া হয়েছে।আমিরুল শেখ প্রথম আলোকে বলেন, জায়গাটি বেশ নিরিবিলি। সন্ত্রাসীরা কাউকে গুম করে রাখা বা অবৈধ বস্তু লুকিয়ে রাখার জন্য সুড়ঙ্গটি তৈরি করতে পারে বলে তিনি আশঙ্কা প্রকাশ করেন।তথ্যের সত্যতা নিশ্চিত করে স্থানীয় পাকা ইউনিয়ন পরিষদের (ইউপি) চেয়ারম্যান নয়েজ মাহমুদ বলেন, কে বা কারা কেন সুড়ঙ্গটি তৈরি করেছে, তা জানা যায়নি।বাগাতিপাড়া মডেল থানার ভারপ্রাপ্ত কর্মকর্তা (ওসি) আমিনুল ইসলাম বলেন, খবর পাওয়ার পর জমির মালিককে সুড়ঙ্গটি বন্ধ করে দিতে বলা হয়েছে। কে বা কারা, কেন সুড়ঙ্গটি তৈরি করেছে—এ বিষয়ে তদন্ত হবে।
