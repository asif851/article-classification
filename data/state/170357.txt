
উচ্চ আদালতের বিচারপতিদের বেতন-ভাতা দ্বিগুণ করে আজ মঙ্গলবার সংসদে সুপ্রিম কোর্ট জাজেস (রেমুনারেশন অ্যান্ড প্রিভিলেজেস) (সংশোধন) বিল ২০১৬ পাস হয়েছে। আইনমন্ত্রী আনিসুল হক বিলটি পাসের প্রস্তাব করলে তা কণ্ঠভোটে পাস হয়।
বিল সম্পর্কে আইনমন্ত্রী বলেন, বর্তমান জীবনযাত্রার ব্যয় বেড়েছে। দেশের আর্থসামাজিক অবস্থার প্রেক্ষাপটসহ সরকারি কর্মচারীদের জন্য অষ্টম বেতনকাঠামো ঘোষণা করার কারণে বাংলাদেশের প্রধান বিচারপতি, আপিল বিভাগ এবং হাইকোর্ট বিভাগের বিচারকদের জন্য সময়োপযোগী বেতন-ভাতাদি নির্ধারণ করা প্রয়োজন। বিলে প্রধান বিচারপতির বেতন ৫৬ হাজার টাকা থেকে বাড়িয়ে ১ লাখ ১০ হাজার টাকা, ব্যয় নিয়ামক ভাতা সাত হাজার টাকা থেকে বাড়িয়ে ১২ হাজার টাকা, ডোমেস্টিক এইড ভাতা ১ হাজার ৬২৫ থেকে বাড়িয়ে পাঁচ হাজার টাকা, কার অ্যালাউন্স ১৫ হাজার থেকে বাড়িয়ে ২৫ হাজার টাকা করা হয়েছে।
বিলে আপিল বিভাগের বিচারপতিদের বেতন ৫৩ হাজার ১০০ টাকা থেকে বাড়িয়ে ১ লাখ ৫ হাজার টাকা এবং হাইকোর্ট বিভাগের বিচারপতিদের বেতন ৪৯ হাজার টাকা থেকে বাড়িয়ে ৯৫ হাজার টাকা করা হয়েছে। এ ছাড়া প্রধান বিচারপতিসহ সব বিচারপতি বছরে দুবার মূল বেতনের সমান উৎসব ভাতা এবং ২০ শতাংশ বাংলা নববর্ষ ভাতা পাবেন বলে বিলে বলা হয়েছে।
এ ছাড়া আজ সংসদে চা বিল ২০১৬ পাস হয়েছে। বাণিজ্যমন্ত্রী তোফায়েল আহমেদ বিলটি পাসের জন্য উত্থাপন করলে তা কণ্ঠভোটে পাস হয়। বিল পাসের পর সংসদের অধিবেশন আগামীকাল বুধবার বিকেল সাড়ে পাঁচটা পর্যন্ত মুলতবি করা হয়।
নতুন দুই সাংসদের শপথময়মনসিংহ-১ ও ৩ আসনের উপনির্বাচনে জয়ী জুয়েল আরেং ও নাজিম উদ্দিন আহমেদ আজ মঙ্গলবার শপথ নিয়েছেন। সংসদ সচিবালয়ের এক সংবাদ বিজ্ঞপ্তিতে এ তথ্য জানানো হয়েছে।
গত ১১ মে সমাজকল্যাণ প্রতিমন্ত্রী প্রমোদ মানকিনের মৃত্যুতে ময়মনসিংহ-১ এবং ২ মে মুজিবুর রহমান ফকিরের মৃত্যুতে ময়মনসিংহ-৩ আসনটি শূন্য হয়। আজ সন্ধ্যায় মাগরিবের নামাজের বিরতির পর ডেপুটি স্পিকার ফজলে রাব্বী মিয়া নতুন দুই সাংসদকে সংসদে পরিচয় করিয়ে দেন।
