
একাত্তরে মুক্তিযুদ্ধকালে মানবতাবিরোধী অপরাধের দায়ে মৃত্যুদণ্ডাদেশ পাওয়া বিএনপির স্থায়ী কমিটির সদস্য সালাউদ্দিন কাদের (সাকা) চৌধুরী আজ বুধবার রায় পুনর্বিবেচনার (রিভিউ) আবেদন করেছেন।সাকা চৌধুরীর আইনজীবী মো. হুজ্জাতুল ইসলাম খান প্রথম আলোকে এ তথ্য জানান।দুপুরের দিকে হুজ্জাতুল ইসলাম প্রথম আলোকে বলেন, সুপ্রিম কোর্টের সংশ্লিষ্ট শাখায় রিভিউ আবেদন জমা দেওয়া হয়েছে। ১০৮ পৃষ্ঠার রিভিউ আবেদনে ১০টি যুক্তি দেওয়া হয়েছে।সাকা চৌধুরী গাজীপুরের কাশিমপুরে ঢাকা কেন্দ্রীয় কারাগার-১এ ফাঁসির সেলে বন্দী রয়েছেন। গত ৬ অক্টোবর কারাগারে তাঁর সঙ্গে সাক্ষাৎ করেন আইনজীবী হুজ্জাতুল ইসলাম। সাক্ষাৎ শেষে এই আইনজীবী সাংবাদিকদের বলেছিলেন, পুনর্বিবেচনার আবেদনের ব্যাপারে সাকা চৌধুরী তাঁকে বিভিন্ন নির্দেশনা দিয়েছেন। নির্দিষ্ট সময়ের মধ্যেই পুনর্বিবেচনার আবেদন করা হবে। সেই অনুসারে আজ রায় পুনর্বিবেচনার আবেদন করা হলো।মানবতাবিরোধী অপরাধের দায়ে ২০১৩ সালের ১ অক্টোবর সাকা চৌধুরীকে মৃত্যুদণ্ডাদেশ দিয়ে রায় ঘোষণা করেন আন্তর্জাতিক অপরাধ ট্রাইব্যুনাল-১। ওই রায়ের বিরুদ্ধে ও খালাস চেয়ে আপিল করেন সাকা চৌধুরী। আপিলেও তাঁর সর্বোচ্চ সাজা বহাল থাকে।সাকা চৌধুরীর আপিল মামলার পূর্ণাঙ্গ রায় গত ৩০ সেপ্টেম্বর প্রকাশিত হয়। মুক্তিযুদ্ধকালে মানবতাবিরোধী অপরাধের দায়ে মৃত্যুদণ্ডাদেশ পাওয়া জামায়াতে ইসলামীর সেক্রেটারি জেনারেল আলী আহসান মোহাম্মাদ মুজাহিদের আপিল মামলার পূর্ণাঙ্গ রায়ও একই দিন প্রকাশিত হয়। ওই দিন রাতে আপিল বিভাগের এই দুটি পূর্ণাঙ্গ রায় সুপ্রিম কোর্ট থেকে আন্তর্জাতিক অপরাধ ট্রাইব্যুনালে পৌঁছায়। ট্রাইব্যুনাল মুজাহিদ ও সাকা চৌধুরীর মৃত্যু পরোয়ানায় সই করেন। পরে ওই মৃত্যু পরোয়ানা কারাগারে পাঠানো হয়।
আরও পড়ুন:রায় পুনর্বিবেচনার আবেদন করেছেন সাকা চৌধুরীসাকা চৌধুরীর মৃত্যুদণ্ড বহাল ঘৃণ্যতম অপরাধ, ফাঁসিই সাজা
