
জঙ্গিবাদ কঠোর হাতে দমন করা হবে বলে জানিয়েছেন প্রধানমন্ত্রী শেখ হাসিনা। বিপথগামীদের সৎ পথে ফিরে আসার জন্য তিনি আহ্বান জানিয়েছেন।
আজ রোববার সকালে মহান স্বাধীনতা দিবসে বঙ্গবন্ধু জাতীয় স্টেডিয়ামে বক্তব্য দেওয়ার সময় শেখ হাসিনা এ কথা বলেন।
শেখ হাসিনা বলেন, ইসলাম শান্তির ধর্ম। ইসলাম বলেছে, আত্মঘাতী হওয়া মহাপাপ, গোনাহর কাজ। আজ যারা বিপথে যাচ্ছে, তারা যেন সৎ পথে ফিরে আসে। জঙ্গিবাদ, সন্ত্রাস, আত্মহননের পথ যেন বেছে না নেয়।
প্রধানমন্ত্রী শেখ হাসিনা দেশগঠনে বঙ্গবন্ধু শেখ মুজিবুর রহমানের অবদানের কথা উল্লেখ করে বলেন, ‘বাংলাদেশের মানুষ উন্নত জীবন পাবে। আমি চাই বাংলাদেশ এগিয়ে যাবে। বাংলাদেশের অগ্রযাত্রাকে কেউ ব্যাহত করতে পারবে না। আমরা বিশ্বে মাথা উঁচু করে চলতে চাই।’ তিনি অভিভাবকদের প্রতি আহ্বান জানিয়ে বলেন, ‘আমাদের শিশুরা মন দিয়ে লেখাপড়া করবে, মানুষের মতো মানুষ হবে। সৎ পথে চলবে।’
