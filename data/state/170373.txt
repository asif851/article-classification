
জাতীয় সংসদের স্পিকার শিরীন শারমিন চৌধুরী বলেছেন, হিন্দু, বৌদ্ধ, খ্রিষ্টান, মুসলমানসহ সব ধর্মের মানুষের সহাবস্থান বাংলাদেশে এক অনন্য বৈশিষ্ট্য সৃষ্টি করেছে।বাংলাদেশকে শান্তি ও সম্প্রীতির দেশ উল্লেখ করে স্পিকার বলেন, অসাম্প্রদায়িক মনোভাব নিয়ে বাঙালি চেতনায় দেশের সব মানুষের মধ্যে বিরাজ করছে অভূতপূর্ব মেলবন্ধন।শুভ বুদ্ধপূর্ণিমা উপলক্ষে আজ বুধবার সকালে জাতীয় জাদুঘরের সামনে বাংলাদেশ বৌদ্ধ সাংস্কৃতিক পরিষদ আয়োজিত ‘শান্তি শোভাযাত্রা ও সম্প্রীতি উৎসব-২০১৭’ উদ্‌যাপন উপলক্ষে প্রধান অতিথির বক্তৃতায় স্পিকার এ কথা বলেন।অনুষ্ঠানে ধর্মবিষয়ক মন্ত্রী মতিউর রহমান শোভাযাত্রার উদ্বোধন করেন। বিশেষ অতিথি ছিলেন পার্বত্য চট্টগ্রামবিষয়ক প্রতিমন্ত্রী বীর বাহাদুর উ শৈ সিং। অন্যদের মধ্যে শহীদ সোহরাওয়ার্দী হাসপাতালের পরিচালক উত্তম কুমার বড়ুয়া, বৌদ্ধ কল্যাণ ট্রাস্টের সভাপতি নির্মল রোজারিও, ব্যারিস্টার বিপ্লব বড়ুয়া, বৌদ্ধভিক্ষু ও বৌদ্ধ সম্প্রদায়ের নেতৃবৃন্দ উপস্থিত ছিলেন।
স্পিকার বলেন, বাংলাদেশে ধর্ম-বর্ণের ঊর্ধ্বে সব মানুষ সাম্প্রদায়িকতাকে বিসর্জন দিয়ে কাঁধে কাঁধ মিলিয়ে বসবাস করছে। সব ধর্মের উৎসব সবাই মিলে উদ্‌যাপন করছে, যা বিরল দৃষ্টান্ত।
স্পিকার বৌদ্ধধর্মের সবাইকে আন্তরিক শুভেচ্ছা জানান এবং তাদের শান্তিময় জীবন কামনা করেন।
 
