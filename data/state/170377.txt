
বাংলাদেশ শিল্প ও বণিক সমিতি ফেডারেশনের (এফবিসিসিআই) সাবেক সভাপতি আবদুল আউয়াল মিন্টুর মুক্তির দাবি নিয়ে প্রধানমন্ত্রীর সঙ্গে দেখা করবেন ব্যবসায়ীরা।
এফবিসিসিআইয়ের সাবেক তিন সভাপতি সালমান এফ রহমান, ইউসুফ আবদুল্লাহ হারুন এবং আকরাম হোসেনকে আগামী মঙ্গলবারের মধ্যে এ বিষয়ে কার্যকর পদক্ষেপ নেওয়ার দায়িত্ব দেওয়া হয়েছে। মঙ্গলবারের মধ্যে কার্যকর কোনো সমাধান না হলে পরদিন বুধবার ব্যবসায়ীরা বৈঠক করে পরবর্তী কার্যক্রম ঠিক করবেন।
রাজধানীর গুলশানে এক ব্যবসায়ী নেতার কার্যালয়ে আজ রোববার সন্ধ্যায় এফবিসিসিআইয়ের বর্তমান ও সাবেক নেতারা বৈঠকে বসে এমন সিদ্ধান্ত নিয়েছেন বলে বৈঠক সূত্রে জানা গেছে। বৈঠকে ওই তিন সাবেক সভাপতি ছাড়াও উপস্থিত ছিলেন এফবিসিসিআই সভাপতি কাজী আকরামউদ্দিন আহমদ, সাবেক সভাপতি মীর নাসির হোসেন, আনিসুল হক, সাবেক সহসভাপতি জসিম উদ্দিন, বর্তমান পরিচালক আবদুল ওয়াহেদ, আবদুল মোতালেব প্রমুখ।
বিএনপির আরও চার নেতার সঙ্গে গত শুক্রবার রাতে আবদুল আউয়াল মিন্টুকেও আটক করে পুলিশ। মিন্টু বিএনপি চেয়ারপারসনের একজন উপদেষ্টাও।
এফবিসিসিআইয়ের সভাপতি কাজী আকরামউদ্দিন আহমদ আজ রাতে প্রথম আলো ডটকমকে বলেন, ‘আবদুল আউয়াল মিন্টুকে রাজনৈতিক ব্যক্তির চেয়ে ব্যবসায়ী হিসেবেই দেখা উচিত। সে জন্য আমরা বসে ঠিক করেছি প্রধানমন্ত্রীর কাছে গিয়ে তাঁর মুক্তির দাবি করব।’
