
বিরোধী দলের রাজনীতি ‘সমূলে ধ্বংস’ করার জন্য সন্ত্রাসবিরোধী আইনে সংশোধন আনা হয়েছে বলে অভিযোগ করেছেন বিএনপির স্থায়ী কমিটির সদস্য রফিকুল ইসলাম মিয়া। আজ বৃহস্পতিবার জাতীয় প্রেসক্লাবে এক আলোচনা সভায় এই অভিযোগ করেন তিনি। ‘আগামীর বাংলাদেশ’ নামের একটি সংগঠন ওই আলোচনা সভার আয়োজন করে।
সভায় রফিকুল ইসলাম মিয়া বলেন, সন্ত্রাসবিরোধী আইনের মাধ্যমে জনগণের বিশেষ করে বিরোধী দলের সাংবিধানিক অধিকার খর্ব হবে। এই আইনের অপপ্রয়োগের মাধ্যমে বিরোধী দলকে নিশ্চিহ্ন করা হবে বলে তিনি আশঙ্কা প্রকাশ করেন। তিনি আরও বলেন, এই আইন দিয়ে আইনের শাসন প্রতিষ্ঠা নয়, এ আইন হবে গণতান্ত্রিক অধিকার ধ্বংসের জন্য। এ আইনে সন্ত্রাস দমন হবে না, বিরোধী দল দমন হবে।
এই সংশোধনীকে ‘মারণাস্ত্র’ উল্লেখ করে বিএনপির ওই নেতা অভিযোগ করেন, বিরোধী দলকে নিয়ন্ত্র্রণ করার উদ্দেশ্যে সরকার এই আইনে সংশোধনী এনেছে।
আলোচনা সভায় অন্যদের মধ্যে ঢাকা মহানগর বিএনপির সদস্যসচিব এম এ সালাম বক্তব্য দেন।
