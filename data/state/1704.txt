
দুর্নীতি উৎপাটনে বেসরকারি সংগঠন ট্রান্সপারেন্সি ইন্টারন্যাশনালের (টিআইবি) সঙ্গে কাজ করবে দুর্নীতি দমন কমিশন। এ কথা জানিয়ে চেয়ারম্যান ইকবাল মাহমুদ বলেছেন, টিআইবি বিভিন্ন ইস্যুতে দুর্নীতি দমন কমিশনসহ অনেক প্রতিষ্ঠানের সমালোচনা করে থাকে। দুর্নীতি দমন কমিশন সমালোচিত হয়েও সেই সমালোচক প্রতিষ্ঠানের সঙ্গে পারস্পরিক সমঝোতা স্মারক স্বাক্ষর করেছে। সমালোচক ও সমালোচিত একসঙ্গে যে কাজ করতে পারে, তা একটি অনন্য দৃষ্টান্ত। তিনি বলেন, দুর্নীতির শিকড়ের অনুসন্ধান করে তা উৎপাটনের চেষ্টা করা হবে।
আজ দুদকের প্রধান কার্যালয়ে এ সংস্থার সঙ্গে টিআইবির মধ্যে দুর্নীতি প্রতিরোধসংক্রান্ত কাজে পারস্পরিক সহযোগিতার জন্য দুই বছর চার মাস মেয়াদি একটি সমঝোতা স্মারক স্বাক্ষরিত হয়েছে। সেখানেই এ কথা বলেন ইকবাল মাহমুদ।দুদকের মহাপরিচালক (প্রতিরোধ) মো. শামসুল আরেফিন ও টিআইবির নির্বাহী পরিচালক ইফতেখারুজ্জামান নিজ নিজ প্রতিষ্ঠানের পক্ষে সমঝোতা স্মারকে স্বাক্ষর করেন। দুর্নীতি প্রতিরোধে গণশুনানির কার্যকারিতার ওপর গবেষণা, অ্যাডভোকেসি, সক্ষমতা বৃদ্ধিমূলক কার্যক্রম, ব্যবস্থাপনা-সংক্রান্তে বিষয়াদিসহ মোট ১৫টি বিষয়ে দুর্নীত দমন কমিশন ও ট্রান্সপারেন্সি ইন্টারন্যাশনাল বাংলাদেশ পারস্পরিক সহযোগিতায় কার্যক্রম পরিচালনা করবে।
সমঝোতা স্মারক স্বাক্ষর অনুষ্ঠানে দুদক চেয়ারম্যান বলেন, ‘দুর্নীত দমনে সবচেয়ে গুরুত্বপূর্ণ বিষয় হচ্ছে রাজনৈতিক অঙ্গীকার। এবারের বাজেটে আমরা যে পরিমাণ অর্থ চেয়েছি, তা পেয়েছি। এটা দুর্নীতির বিরুদ্ধে সরকারের রাজনৈতিক অঙ্গীকারের বহিঃপ্রকাশ।’ তিনি বলেন, ‘দুর্নীতির কারণেই মানুষ সরকারি সেবা পায় না, কালোটাকার সৃষ্টি হয়, সেই টাকাই বিদেশে পাচার হয়, দুর্নীতির টাকাই সন্ত্রাসসহ বিভিন্ন অপরাধে ব্যবহৃত হয়। আর ক্ষতিগ্রস্ত হয় দেশের জনগণ, সবচেয়ে বেশি ক্ষতিগ্রস্ত হবে পরবর্তী প্রজন্ম। আমরা সবাই মিলে এমন একটা দেশ রেখে যেতে চাই, যেখানে দুর্নীতির কালো ছায়া থাকবে না।’অনুষ্ঠানে টিআইবির নির্বাহী পরিচালক ইফতেখারুজ্জামান বলেন, টিআইবি ও দুদকের লক্ষ্য ও উদ্দেশ্য অভিন্ন। তবে টিআইবি শুধু প্রতিরোধমূলক কার্যক্রম পরিচালনা করতে পারে। প্রতিকারমূলক কার্যক্রমের একমাত্র কর্তৃপক্ষ দুদক। তিনি বলেন, কমিশনের বর্তমান চেয়ারম্যানের নেতৃত্বে কিছু কার্যক্রমের ফলে কমিশনের প্রতি মানুষের আস্থা যেমন বেড়েছে, তেমনি প্রত্যাশাও বেড়েছে। তাই সবার উচিত কমিশনের পাশে দাঁড়ানো। যার যার অবস্থান থেকে দুদককে সাহায্য করতে হবে।অনুষ্ঠানে দুদকের কমিশনার এ এফ এম আমিনুল ইসলাম বলেন, দুর্নীতি প্রতিরোধে গণশুনানি একটি কার্যকর পদ্ধতি।অনুষ্ঠানে অন্যান্যের মধ্যে উপস্থিত ছিলেন দুদক সচিব আবু মো. মোস্তফা কামাল, মো. মঈদুল ইসলাম, ফরিদ আহমদ ভূঁইয়া, মো. আসাদুজ্জামান, মো. আতিকুর রহমান খান, মোহাম্মদ মুনীর চৌধুরী প্রমুখ।
