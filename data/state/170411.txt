
ব্যাচেলররা ঢাকায় মানবেতর জীবন যাপন করছেন। বিভিন্ন জায়গায় পুলিশি তল্লাশির নামে ব্যাচেলরদের হয়রানি ও গ্রেপ্তার চলছে। বাড়িওয়ালারা ভাড়া দিচ্ছেন না, দিলেও বেশি টাকা নিচ্ছেন। গুটি কয়েক জঙ্গির জন্য ব্যাচেলর ছেলেমেয়েরা মানসিক ও অর্থনৈতিক নির্যাতনের শিকার হচ্ছেন।জাতীয় প্রেসক্লাবের সামনে গতকাল বৃহস্পতিবার রাত আটটায় ব্যাচেলরদের বালিশসহ এক প্রতীকী অবস্থান কর্মসূচিতে ভাড়াটিয়া পরিষদের সভাপতি বাহরানে সুলতান এ কথা বলেন।জঙ্গি উত্থানের প্রেক্ষাপটে ব্যাচেলরসহ ভাড়াটেদের বাড়িভাড়া পেতে ভোগান্তি, বাড়িওয়ালাদের হয়রানি ও নির্যাতনের প্রতিবাদে এই অবস্থান কর্মসূচির আয়োজন করে ভাড়াটিয়া পরিষদ।বালিশসহ এক ঘণ্টার এই প্রতীকী অবস্থান কর্মসূচিতে অবিবাহিত ভাড়াটেদের নিরাপত্তা দেওয়া, তাঁদের সরকারিভাবে আবাসনের ব্যবস্থা করা, তল্লাশির নামে ব্যাচেলরসহ ভাড়াটেদের হয়রানি ও অর্থনৈতিক নির্যাতন বন্ধের দাবি জানানো হয়।প্রতীকী অবস্থান সমাবেশে বক্তারা বলেন, ভাড়াটে বা ব্যাচেলররা কেউ সন্ত্রাসী নন, তাঁরা মানুষ। কোথাও উচ্ছেদ করা হচ্ছে, কোথাও হয়রানি করা হচ্ছে, সবাই আতঙ্কে রয়েছেন।
