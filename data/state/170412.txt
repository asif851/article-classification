
কক্সবাজারের টেকনাফে মানবপাচারকারী দুই দলের সংঘর্ষে গুলিবিদ্ধ হয়ে আমানউল্লাহ ওরফে আনু (৩০) নামের এক ব্যক্তি নিহত হয়েছে বলে দাবি করেছে পুলিশ। আজ সোমবার ভোর চারটার দিকে আলীখালী লবণ মাঠে এ ঘটনা ঘটে।পুলিশের দাবি, আমানউল্লাহ রোহিঙ্গা শরণার্থীশিবিরের বাসিন্দা ও আন্তর্জাতিক মানবপাচারকারী চক্রের সদস্য।নিহত আমানউল্লাহর বাড়ি মিয়ানমারের মংডু শহরের বলিবাজার এলাকায় বলে পুলিশ জানিয়েছে। তিনি উপজেলার হ্নীলা ইউনিয়নের নোয়াপাড়ায় শরণার্থীশিবিরে থাকতেন।পুলিশের দাবি, আমানউল্লাহ আন্তর্জাতিক মানবপাচার চক্রের একজন সক্রিয় সদস্য ও স্বরাষ্ট্র মন্ত্রণালয়ের তালিকাভুক্ত শীর্ষ মানবপাচারকারী। ঘটনাস্থল থেকে দুটি এলজি, তিনটি গুলির খোসা ও চারটি মানবপাচারের টাকাপয়সা লেনদেনের খাতা উদ্ধার করা হয়েছে।আমানউল্লাহর বিরুদ্ধে টেকনাফ থানায় ছয়টি মানবপাচারের মামলা রয়েছে বলে জানিয়েছে পুলিশ। তাদের ভাষ্য, আমানউল্লাহ নোয়াপাড়া রোহিঙ্গা শরণার্থীশিবিরে থেকে সমুদ্রপথে মানবপাচারের শক্তিশালী একটি চক্র গড়ে তোলেন। চক্রটি মিয়ানমার, থাইল্যান্ড, মালয়েশিয়া ও বাংলাদেশ কেন্দ্রে কাজ করত।টেকনাফ মডেল থানার ভারপ্রাপ্ত কর্মকর্তা (ওসি) মো. আতাউর রহমান খন্দকারের ভাষ্য, ভোররাতে খবর পেয়ে থানা-পুলিশের একটি দল ঘটনাস্থলে পৌঁছায়। এ সময় অন্যরা পালিয়ে যায়। পুলিশ ঘটনাস্থল থেকে গুলিবিদ্ধ এক ব্যক্তির লাশ উদ্ধার করে। স্থানীয় বাসিন্দা ও গ্রাম পুলিশের সদস্যরা লাশটি আনুর বলে শনাক্ত করেন।
ওসি জানান, লাশ কক্সবাজার সদর হাসপাতালের মর্গে পাঠানোর কাজ চলছে। এ ব্যাপারে মামলার প্রক্রিয়া চলছে।
