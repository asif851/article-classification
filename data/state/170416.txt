
আরাফাত রহমানের কোকোর মৃত্যুতে শোক প্রকাশ করে তাঁর মা ও বিএনপির চেয়ারপারসন খালেদা জিয়ার উদ্দেশে কৃষক শ্রমিক জনতা লীগের সভাপতি কাদের সিদ্দিকী বলেন, ‘এই শোকের দিনে আপনি এই মুহূর্তে অবরোধ তুলে নিন। আর যেন কোনো মায়ের বুক খালি না হয়। ’ আজ শনিবার বিকেলে টাঙ্গাইলের সখীপুর উপজেলার ঘোনারচালা উচ্চবিদ্যালয় মাঠে স্থানীয় কৃষক শ্রমিক জনতা লীগ আয়োজিত জনসভায় কাদের সিদ্দিকী এ কথা বলেন। জনসভায় বক্তব্যের শুরুতে আরাফাত রহমানের আত্মার মাগফিরাত কামনা করে এক মিনিট নীরবতা পালন করেন কাদের সিদ্দিকী।প্রধানমন্ত্রী শেখ হাসিনার উদ্দেশে কাদের সিদ্দিকী বলেন, ‘আপনি এই মুহূর্তে খালেদা জিয়ার বাড়িতে গিয়ে পুত্রহারা মায়ের পাশে দাঁড়িয়ে সংলাপে বসার প্রস্তাব দিন। আপনারা দুইজন এক টেবিলে বসে দেশটাকে বাঁচান। ’তারেক জিয়ার উদ্দেশে কাদের সিদ্দিকী বলেন, ‘আপনি বিদেশে থেকে বঙ্গবন্ধুকে কটাক্ষ করে কথা বলা বন্ধ করে দেশবাসীর কাছে ক্ষমা চান। ’কালিয়া ইউনিয়ন কৃষক শ্রমিক জনতা লীগের সভাপতি আবদুল করিমের সভাপতিত্বে জনসভায় আরও বক্তব্য দেন কেন্দ্রীয় জনতা লীগের সাধারণ সম্পাদক হাবিবুর রহমান, জেলা জনতা লীগের সভাপতি এ এইচ এম আবদুল হাই, সাধারণ সম্পাদক রফিকুল ইসলাম, উপজেলা জনতা লীগের সাধারণ সম্পাদক মীর জুলফিকার শামীম, আশিক জাহাঙ্গীর প্রমুখ।
