
প্রধানমন্ত্রী শেখ হাসিনাকে নিয়ে কটূক্তি করার অভিযোগের মামলায় গণজাগরণ মঞ্চের মুখপাত্র ইমরান এইচ সরকারের বিরুদ্ধে গ্রেপ্তারি পরোয়ানা জারি করেছেন আদালত। ঢাকার অতিরিক্ত মুখ্য মহানগর হাকিম শেখ ছামিদুল ইসলাম আজ বুধবার এ পরোয়ানা জারি করেন।
আজ এ মামলার আসামির উপস্থিতি ও অভিযোগ গঠন বিষয়ে শুনানির দিন ধার্য ছিল। কিন্তু মামলার আসামি ইমরান এইচ সরকার ও সনাতন উল্লাস আদালতে হাজির না হওয়ায় তাঁদের জামিন বাতিল করে গ্রেপ্তারি পরোয়ানা জারি করা হয়। আগামী ২৬ অক্টোবর অভিযোগ গঠন বিষয়ে শুনানির দিন ধার্য করেছেন আদালত।
প্রধানমন্ত্রীকে নিয়ে কটূক্তি করে স্লোগান দেওয়ার অভিযোগে গত ৩১ মে ইমরান ও সনাতনের নাম উল্লেখ করে মানহানির মামলা করা হয়। মামলায় অজ্ঞাত আরও ৫০ জনকে আসামি করা হয়। ঢাকার মুখ্য মহানগর হাকিম আদালতে ছাত্রলীগের কেন্দ্রীয় নেতা গোলাম রাব্বানী এই নালিশি মামলা করেন।
মামলার আরজিতে বলা হয়, সুপ্রিম কোর্টের প্রধান প্রাঙ্গণ থেকে ভাস্কর্য সরানোর প্রতিবাদে গত ২৮ মে সন্ধ্যায় শাহবাগে মশাল মিছিল বের করে গণজাগরণ মঞ্চ। ইমরানের নেতৃত্বে বের হওয়া ওই মিছিল থেকে প্রধানমন্ত্রী সম্পর্কে কটূক্তি করে স্লোগান দেওয়া হয়।
