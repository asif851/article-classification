
ক্ষতিগ্রস্ত লাইন মেরামত ও লাইনচ্যুত বগি উদ্ধার হওয়ায় ৩৭ ঘণ্টা পর আজ বৃহস্পতিবার বেলা ১১টায় চালু হলো ঢাকা-ময়মনসিংহ রেলপথ।
গত মঙ্গলবার রাত সোয়া ১০টার দিকে গাজীপুরের রাজেন্দ্রপুরে অগ্নিবীণা এক্সপ্রেস ট্রেনের ইঞ্জিন ও পাঁচটি বগি লাইনচ্যুত হয়। এতে রেললাইনের কিছু অংশ ক্ষতিগ্রস্ত হয়। এরপর থেকে ওই পথে ট্রেন চলাচল বন্ধ হয়ে যায়। এ ঘটনা তদন্তে চার সদস্যের কমিটি গঠন করা হয়েছে।
বাংলাদেশ রেলওয়ের সহকারী প্রকৌশলী ওয়াজির আহমদ মজুমদার জানান, রাজেন্দ্রপুর স্টেশন থেকে প্রায় চার কিলোমিটার দক্ষিণে রেলওয়ে সড়কের বনখড়িয়া এলাকায় দুর্বৃত্তরা ফিশপ্লেপের নাট-বল্টু ও ২৫০টি পিন খুলে রেলসড়কের পাশে ফেলে রাখে। পরে অগ্নিবীণা ট্রেনটি যাওয়ার পথে ওই দুর্ঘটনার শিকার হয়। এতে রেললাইনের ৪০০ ফুট ক্ষতিগ্রস্ত হয়েছে। ট্রেনটি উদ্ধার ও রেললাইন মেরামতের পর আজ বেলা সাড়ে ১১টার দিকে ট্রেন চলাচল শুরু হয়। ঘটনাস্থল এলাকায় অনেক গজারিগাছ থাকায় উদ্ধারকাজে দেরি হয়।
রাজেন্দ্রপুর রেলওয়ে স্টেশনের মাস্টার এস এম মফিজুর রহমান জানান, দুর্ঘটনার পর থেকে ঢাকা-ময়মনসিংহ রুটে চলাচলকারী তিস্তা এক্সপ্রেস, ভাওয়াল এক্সপ্রেস ও কমিউটারসহ সব ট্রেন চলাচল বন্ধ ছিল।
জয়দেবপুর রেলওয়ে জংশনের মাস্টার মো. জিয়া উদ্দিন সরদার জানান, লাইন মেরামত ও ট্রেন উদ্ধারের পর পর্যায়ক্রমে পার্শ্ববর্তী স্টেশনগুলোতে অপেক্ষমাণ কমিউটার, যমুনা ও ভাওয়াল এক্সপ্রেস ট্রেনসহ অন্যান্য ট্রেন ছেড়ে দেওয়া হয়।
তদন্ত কমিটি গঠনএ দুর্ঘটনা তদন্তে বাংলাদেশ রেলওয়ে ঢাকা বিভাগের টেকনিক্যাল অফিসার (ডিটিও) নাজমুল ইসলামকে প্রধান করে চার সদস্যের তদন্ত কমিটি গঠন করা হয়েছে। কমিটির অন্য সদস্যরা হলেন সিগন্যাল অফিসার (ডিএসপি) মো. জাকারিয়া, মেকানিক্যাল অফিসার (ডিএমও) মিজানুর রহমান ও লিয়াকত শরীফ খান। তিন কর্মদিবসের মধ্যে কমিটিকে প্রতিবেদন জমা দিতে বলা হয়েছে।
