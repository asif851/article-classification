
ঝালকাঠির কলেজছাত্র লিমন হোসেনকে গুলি করে হত্যাচেষ্টার ঘটনায় তাঁর মায়ের করা মামলা টিকিয়ে রাখতে আদালতে করা রিভিশন আবেদনের ওপর গতকাল রোববারও শুনানি হয়নি। আবেদনটি শুনানির জন্য গতকাল জেলা ও দায়রা জজ আদালতের কার্যতালিকায় ছিল।জানা গেছে, জেলা ও দায়রা জজ মো. শহীদুল্লাহ ছুটিতে থাকায় গতকাল শুনানি হয়নি। ভারপ্রাপ্ত বিচারক আগামী ৯ অক্টোবর পরবর্তী শুনানির দিন ধার্য করেন। গত ১৯ মার্চ লিমনের মা হেনোয়ারা বেগম রিভিশন আবেদন করেছিলেন। এ নিয়ে চারবার রিভিশনের শুনানির তারিখ পেছাল। লিমনকে গুলি করে হত্যাচেষ্টার অভিযোগে ২০১১ সালের ১০ এপ্রিল হেনোয়ারা বেগম বাদী হয়ে র‌্যাবের ছয় সদস্যকে আসামি করে জ্যেষ্ঠ বিচারিক হাকিম আদালতে নালিশি মামলা করেন। একই বছরের ২৬ এপ্রিল আদালতের নির্দেশে রাজাপুর থানার পুলিশ মামলা নথিভুক্ত করতে বাধ্য হয়। গত বছরের ১৪ আগস্ট বরিশাল র‌্যাব-৮-এর উপপরিচালক লুৎফর রহমানসহ র‌্যাবের ছয় সদস্যকে লিমন হত্যাচেষ্টা মামলা থেকে অব্যাহতি দেওয়ার সুপারিশ করে আদালতে চূড়ান্ত প্রতিবেদন দাখিল করেন রাজাপুর থানার উপপরিদর্শক (এসআই) আবদুল হালিম তালুকদার। পরে ৩০ আগস্ট হেনোয়ারা বেগম চূড়ান্ত প্রতিবেদনের বিরুদ্ধে নারাজি আবেদন করেন। ২০১১ সালের ২৩ মার্চ বিকেলে বাড়ির কাছে মাঠে গরু আনতে গেলে সন্ত্রাসী মোর্শেদ জমাদ্দার ভেবে একাদশ শ্রেণীর ছাত্র লিমনকে র‌্যাব ধরে নিয়ে পায়ে অস্ত্র ঠেকিয়ে গুলি করে। তিনি অজ্ঞান অবস্থায় ঘটনাস্থলে পড়েছিলেন। ওই অবস্থায় তাঁর কাছ থেকে র‌্যাব একটি পিস্তল উদ্ধারের ঘটনা সাজায়। এ ঘটনায় বরিশালে র‌্যাব-৮-এর তৎকালীন উপসহকারী পরিচালক (ডিএডি) লুৎফর রহমান বাদী হয়ে লিমনসহ আটজনের নামে রাজাপুর থানায় দুটি মামলা করেন। একটি অস্ত্র আইনে এবং অন্যটি সরকারি কাজে বাধাদানের অভিযোগে। গত ২৯ জুলাই র‌্যাবের দায়ের করা অস্ত্র মামলা থেকে অব্যাহতি পান লিমন। তবে ঝালকাঠিতে মুখ্য বিচারিক হাকিমের পদ শূন্য থাকায় সরকারি কাজে বাধাদানের মামলা থেকে লিমন অব্যাহতি পাননি।
