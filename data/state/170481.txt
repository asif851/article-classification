
বঙ্গোপসাগর ও সুন্দরবন-সংলগ্ন সাগর মোহনার লালদিয়ার চর এলাকা থেকে সুন্দরী কাঠ, জাটকাসহ চারটি ট্রলার জব্দ করেছে কোস্টগার্ড। এ সময় গ্রেপ্তার করা হয় ৩৩ জনকে। গত মঙ্গলবার রাত থেকে বুধবার সকাল পর্যন্ত এ অভিযান পরিচালিত হয়।
পাথরঘাটা কোস্টগার্ডের স্টেশন কমান্ডার সাব লেফটেন্যান্ট হাসানুর রহমান বলেন, লালদিয়ার চর এলাকা থেকে ১৭৫ ঘনফুট সুন্দরী কাঠের ৫৫টি গুঁড়ি ও ১০ মণ জাটকাসহ চারটি ট্রলার জব্দ করা হয়েছে। কাঠসহ জব্দ করা নামবিহীন ট্রলারটি চোরাকারবারিদের। জব্দ করা অন্য ট্রলারগুলো হলো এফবি আবদুল্লাহ, এফবি আছমা ও এফবি মায়ের দোয়া। চারটি ট্রলারে থাকা ৩৩ ব্যক্তিকে আটক করা হয়। পরে কাঠসহ ট্রলার ও পাঁচ চোরাকারবারিকে বন বিভাগের কাছে হস্তান্তর করা হয়। অন্যদিকে, ১০ মণ জাটকা, ৩টি ট্রলার ও ২৮ জন জেলেকে পাথরঘাটা উপজেলা মৎস্য বিভাগের কাছে হস্তান্তর করা হয়। ইউএনও বলেন, জাটকা জব্দের ঘটনায় ২৮ জনের মধ্যে ৩ জনকে ২ বছর ও ২৫ জনকে ১ বছর করে কারাদণ্ড দিয়েছেন ভ্রাম্যমাণ আদালত। আর মালিকদের কাছ থেকে মুচলেকা নিয়ে তিনটি ট্রলার ছেড়ে দেওয়া হয়েছে।
 
