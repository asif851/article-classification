
মার্কিন পররাষ্ট্র দপ্তরের মুখপাত্র জন কিরবি বলেছেন, গুলশানে হামলার ঘটনায় যুক্তরাষ্ট্র বাংলাদেশ সরকারের সঙ্গে যোগাযোগ করেছে। এই হামলার জন্য দায়ী ব্যক্তিদের​ বিচারের আওতায় আনতে বাংলাদেশকে সহায়তারও প্রস্তাব দেওয়া হয়েছে। 
এদিকে গুলশানের রেস্তোরাঁয় ইসলামিক স্টেট (আইএস) হামলা চালিয়েছে কি না, তা নিশ্চিত নয় যুক্তরাষ্ট্র। তবে আইএস যে এই হামলার দায় স্বীকার করে বিবৃতি দিয়েছে, সে ব্যাপারে দেশটি অবগত রয়েছে। হামলার বিষয়টি জেনেছেন মার্কিন প্রেসিডেন্ট বারাক ওবামাও।হোয়াইট হাউসের একজন কর্মকর্তা জানান, প্রেসিডেন্ট ওবামার সন্ত্রাসবাদবিরোধী প্রধান উপদেষ্টা হিসেবে দায়িত্ব পালনকারী কর্মকর্তা লিসা মোনাকো গুলশানে হামলার বিষয়টি প্রেসিডেন্টকে জানিয়েছেন। প্রেসিডেন্ট এই হামলার পরিস্থিতি পর্যবেক্ষণ করতে বলেছেন।
