
বিএনপির স্থায়ী কমিটির সদস‌্য মওদুদ আহমদ বলেছেন, নির্বাচন কমিশন যতই শক্তিশালী হোক না কেন, দলীয় সরকার থাকলে তারা নিরপেক্ষভাবে কাজ করতে পারবে না। এ জন‌্য নির্বাচনের সময় একটি ‘সহায়ক সরকার’ থাকতে হবে।
গতকাল জাতীয় প্রেসক্লাবে জিয়াউর রহমানের জন্মবার্ষিকী উপলক্ষে স্বাধীনতা ফোরাম আয়োজিত এক আলোচনা সভায় মওদুদ আহমদ এ কথা বলেন। তিনি বলেন, ‘যে সরকারের নির্বাচনের ফলাফলে কোনো রাজনৈতিক স্বার্থ থাকতে পারবে না, সহায়ক সরকার বলতে আমরা এটাকেই বুঝি।’
নির্বাচন কমিশন নিয়ে দলের প্রত‌্যাশা তুলে ধরে মওদুদ আহমদ বলেন, ‘আমরা আশা করি রাষ্ট্রপতি একটা ফলপ্রসূ সমাধান দেবেন, যাতে আমরা সকলেই সন্তুষ্ট হই। এমন একটা বাছাই কমিটি যেন হয়, তারপর এমন একটা কমিশন যাতে হয়, যেখানে দেশের মানুষের আস্থা আসে। আমাদের যাতে মনে হয় যে এই কমিশনের মাধ্যমে একটা সুষ্ঠু নির্বাচন করা সম্ভব।’
 এ বিষয়ে ফয়সালা না হলে আন্দোলন ছাড়া বিকল্প থাকবে না বলে মন্তব্য করে মওদুদ আহমদ বলেন, ‘সেই আন্দোলনের মধ্যেই তখন এই সমস্যার সমাধান আমাদের আনতে হবে। আমরা চাই না ততটুকু যেতে। আমরা মনে করি, সংলাপ ও সমঝোতার মাধ্যমে এই সমস্যার সমাধান করা সম্ভব।’
স্বাধীনতা ফোরামের সভাপতি আবু নাসের মুহাম্মদ রহমাতুল্লাহর সভাপতিত্বে অনুষ্ঠানে আরও বক্তব্য দেন বিএনপির নেতা আহমেদ আজম খান, আসাদুল করীম প্রমুখ।
সংলাপ করতে সরকার বাধ্য
বিকেলে নয়াপল্টনে বিএনপির কেন্দ্রীয় কার্যালয়ে এক দোয়া মাহফিলে দলের স্থায়ী কমিটির সদস্য মির্জা আব্বাস বিএনপির সঙ্গে সংলাপের দাবি নাকচ করে দেওয়ায় সরকারের সমালোচনা করেন। তিনি বলেন, ‘বিএনপি জনগণের দল, জনগণের প্রতিনিধিত্ব করে। সুতরাং বিএনপির সঙ্গে অবশ্যই সংলাপ করতে সরকার বাধ্য হবে।’
প্রধানমন্ত্রীর একটি বক্তব্যের উল্লেখ করে মির্জা আব্বাস বলেন, ‘বিএনপি খাদে পড়েছে, এ কথা আপনাকে কে বলল? বিএনপি খাদে পড়েনি, বরং আওয়ামী লীগই খাদে পড়েছে।’
ছাত্রদলের নেতা নুরুজ্জামান ও মাহবুবুর রহমানের দ্বিতীয় মৃত্যুবার্ষিকী উপলক্ষে এ দোয়ার আয়োজন করে ছাত্রদলের ঢাকা মহানগর পূর্ব কমিটি। এতে উপস্থিত ছিলেন বিএনপির প্রচার সম্পাদক শহীদ উদ্দিন চৌধুরী, কেন্দ্রীয় নেতা বজলুল করিম চৌধুরী, হাবিবুর রশীদ, ছাত্রদলের সভাপতি রাজীব আহসান, সাধারণ সম্পাদক আকরামুল হাসান প্রমুখ।
 
