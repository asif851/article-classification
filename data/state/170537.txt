
‘লাখো কণ্ঠে সোনার বাংলা’ অনুষ্ঠানের জন্য সরকার ইসলামী ব্যাংকের সহায়তা গ্রহণ করছে না। আজ রোববার অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগের যুগ্ম সচিব অরিজিত্ চৌধুরী স্বাক্ষরিত এক বিবৃতিতে এ তথ্য জানানো হয়।
আইসিসি ওয়ার্ল্ড টি-টোয়েন্টি বাংলাদেশ-২০১৪ আর লাখো কণ্ঠে সোনার বাংলা দুটি উদ্যোগ একই সময়ে নেওয়া হয়েছে। এ জন্য বেসরকারি খাত থেকে সহায়তা আহ্বান করা হয়। দুই অনুষ্ঠানের জন্য সরকারের দরকার ছিল ৯০ কোটি টাকার। বেসরকারি খাতে সহায়তাদানকারীদের উদ্দেশে বলা হয়, তাঁরা চাইলে দুটিতেই সহায়তা দিতে পারবেন। বিভিন্ন প্রতিষ্ঠান ইচ্ছামতো দুটি উদ্যোগেই সহায়তা দিয়েছে।
বিবৃতিতে বলা হয়, ‘প্রাপ্ত সহায়তা সমন্বয় করতে গিয়ে আমরা দেখতে পাই ইসলামী ব্যাংক লাখো কণ্ঠে সোনার বাংলা অনুষ্ঠানের জন্য তিন কোটি টাকা দিয়েছে। সংস্কৃতি মন্ত্রণালয় এ অর্থ নিতে অস্বীকৃতি জানায়। আমরা সেই অনুযায়ী ইসলামী ব্যাংক থেকে এই আর্থিক সহায়তা গ্রহণ করছি না।’
বিবৃতিতে আরও বলা হয়, ‘ইসলামী ব্যাংক আইনগতভাবে নিবন্ধিত একটি আর্থিক প্রতিষ্ঠান। তারা এ দেশে আইনগতভাবে তাদের কার্যক্রম চালিয়ে যাচ্ছে। তাদের সমন্ধে কারও কারও তেমন ভালো ধারণা নেই এবং তাদের সহায়তা গ্রহণে আগেও অনেক প্রতিষ্ঠান অস্বীকৃতি জানিয়েছে।
গিনেস বুক অব ওয়ার্ল্ড রেকর্ডে অন্তর্ভুক্তির জন্য ২৬ মার্চ স্বাধীনতা দিবসে রাজধানীর জাতীয় প্যারেড গ্রাউন্ডে লাখো কণ্ঠে গাওয়া হবে জাতীয় সংগীত। তিন লাখের বেশি মানুষ এতে সরাসরি অংশ নেবেন। বিভিন্ন ব্যবসাপ্রতিষ্ঠান ও ব্যাংক-বিমা এই অনুষ্ঠানের জন্য অনুদান দিচ্ছে। ইসলামী ব্যাংকও অনুদান দিয়েছে বলে কয়েক দিন ধরে সামাজিক যোগাযোগ মাধ্যমগুলোতে সমালোচনা হচ্ছে।
১৮ মার্চ সংস্কৃতিমন্ত্রী আসাদুজ্জামান নূর জানান, ‘লাখো কণ্ঠে সোনার বাংলা’ অনুষ্ঠানের জন্য ইসলামী ব্যাংকের কাছ থেকে অনুদান নেওয়ার খবর সঠিক নয় বলে জানিয়েছেন।
তবে একই দিনে বাংলা একাডেমিতে এক অনুষ্ঠানে তথ্যমন্ত্রী হাসানুল হক ইনু বলেছিলেন, ইসলামী ব্যাংকের টাকায় জাতীয় সংগীত হবে না। এই টাকা ফিরিয়ে দেওয়া উচিত।
