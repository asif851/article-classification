

বন্যায় দেশের ১৩ জেলায় সাড়ে ছয় লাখ মানুষ ক্ষতিগ্রস্ত হয়েছে বলে জানিয়েছেন দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী। আজ বুধবার সচিবালয়ে বন্যা পরিস্থিতি নিয়ে আয়োজিত এক সংবাদ সম্মেলনে মন্ত্রী এই তথ্য জানান।
মন্ত্রী বিভিন্ন জেলার বন্যা পরিস্থিতি তুলে ধরে বলেন, উত্তরের পানি মধ্যাঞ্চলে নেমে এলে আরও নতুন জেলা প্লাবিত হতে পারে। গতকাল মঙ্গলবার পর্যন্ত ৯০টি পর্যবেক্ষণ পয়েন্টের মধ্যে ১২টিতে পানি বিপৎসীমার ওপর দিয়ে প্রবাহিত হচ্ছে। ৫৫টি পয়েন্টে পানি বৃদ্ধি পেয়েছে।
ত্রাণের তথ্য তুলে ধরে মন্ত্রী বলেন, ৩ জুলাই থেকে গতকাল পর্যন্ত ১৩ জেলায় মন্ত্রণালয়ের পক্ষ থেকে চার হাজার মেট্রিক টন চাল, ১ কোটি ৯ লাখ ৫০ হাজার টাকা ও সাড়ে ১৮ হাজার প্যাকেট শুকনো খাবার বরাদ্দ দেওয়া হয়েছে। যেকোনো দুর্যোগ মোকাবিলা করার মতো খাদ্য আছে বলেও জানান মন্ত্রী।
সংবাদ সম্মেলনে অন্যদের মধ্যে উপস্থিত ছিলেন দুর্যোগ ব্যবস্থাপনা ও ত্রাণসচিব মো. শাহ কামাল।
