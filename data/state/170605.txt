
ঢাকার সঙ্গে চট্টগ্রাম ও সিলেটের রেলযাগাযোগ স্বাভাবিক হয়েছে। দুর্ঘটনাকবলিত মালবাহী ট্রেনটি সরিয়ে ফেলায় চার ঘণ্টা ২০ মিনিট পর আজ বেলা দুইটা ৪০ মিনিটে এই লাইনে রেলযোগাযোগ স্বাভাবিক হয়। ঘটনার সত্যতা নিশ্চিত করে আশুগঞ্জ রেলস্টেশনের মাস্টার ফারুক আহমেদ জানান, রেলযোগাযোগ স্বাভাবিক হওয়ায় আশুগঞ্জ স্টেশনে আটকে পড়া চট্টগ্রামগামী মহানগর-প্রভাতী এবং ব্রাহ্মণবাড়িয়া স্টেশনে আটকে পড়া ঢাকাগামী উপকূল এক্সপ্রেস ট্রেন দুটি গন্তব্যের উদ্দেশে রওনা হয়েছে।
এর আগে আজ শুক্রবার সকাল ১০টা ২০ মিনিটে ব্রাহ্মণবাড়িয়ার আশুগঞ্জ উপজেলার যাত্রাপুর এলাকায় মালবাহী একটি ট্রেনের দুটি চাকা লাইনচ্যুত হয়। এতে ঢাকার সঙ্গে চট্টগ্রাম ও সিলেটের রেলযোগাযোগ বন্ধ হয়ে যায়। ট্রেনটি ঢাকা থেকে চট্টগ্রামে যাচ্ছিল। আখাউড়া জংশন থেকে একটি উদ্ধারকারী ট্রেন ঘটনাস্থলে এসে দুর্ঘটনাকবলিত ট্রেনটি উদ্ধার করে।
