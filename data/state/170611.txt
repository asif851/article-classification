
সিরাজগঞ্জের রায়গঞ্জ পৌরসভায় একই বাড়ির বাসিন্দারা ভোটার তালিকায় অন্তর্ভুক্ত হয়েছেন দুইটি ওয়ার্ডে। এতে তাঁরা যতটা না বিড়ম্বনায় পড়েছেন, তার চেয়ে বেশি অবাক হয়েছেন।
আজ মঙ্গলবার সকালে ওই পৌরসভার ১ নম্বর ওয়ার্ডের ধানগড়া উত্তর পাড়ায় নজির হোসেনের বাড়িতে গিয়ে জানা যায়, এ বাড়ির বাসিন্দাদের মধ্যে ছয় নারীর নাম ১ নম্বর ওয়ার্ডের ভোটার তালিকায় থাকলেও কোনো পুরুষের নাম নেই। ওই বাড়ির সব পুরুষই ৪ নম্বর ওয়ার্ডের ভোটার।
ওই বাড়ির মেয়ে স্থানীয় ইউনিভার্স একাডেমির শিক্ষিকা রমিনা খাতুন প্রথম আলোকে বলেন, মা ছাড়াও তাঁর এক বোন এবং তিন ভাবি ১ নম্বর ওয়ার্ডের ভোটার। আর বাবা ছাড়াও তাঁর চার ভাই ও দুই ভাতিজা ৪ নম্বর ওয়ার্ডের ভোটার। এতে এক বাড়িতে থেকেও দুই ওয়ার্ডের বাসিন্দা হয়ে গেছেন তাঁরা।
এ বাড়িরই বাসিন্দা উপজেলা জাসদের (ইনু) সভাপতি মুক্তিযোদ্ধা গোলজার হোসেন বলেন, ‘কেন এমন হলো বুঝতে পারছি না।’
এ ব্যাপারে সহকারী রিটার্নিং কর্মকর্তার দায়িত্বে থাকা রায়গঞ্জ উপজেলা নির্বাচন কর্মকর্তা উজ্জ্বল কুমার রায়ের ভাষ্য জানতে চাইলে তিনি এ ধরনের সমস্যা হলে ভোটার স্থানান্তর আবেদন করে বিষয়টি সমাধানের পরামর্শ দেন।
