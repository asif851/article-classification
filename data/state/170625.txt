
পরিবহনশ্রমিকদের ধর্মঘটের সময় রাজধানীর গাবতলীতে পুলিশের ওপর হামলা ও ভাঙচুরের ঘটনায় বিশেষ ক্ষমতা আইনের মামলায় গ্রেপ্তার সাতজনের এক দিন করে রিমান্ড মঞ্জুর করেছেন আদালত। রোববার ঢাকার মহানগর হাকিম দেবব্রত বিশ্বাস এ আদেশ দেন। ওই সাতজন হলেন রফিকুল ইসলাম, আল আমিন, ফজলে রাব্বী, এনামুল হক, হাসানুর, রবিন ও সোহেল। এর আগে দারুস সালাম থানার পুলিশ এই আসামিদের আদালতে হাজির করে সাত দিন করে রিমান্ডে নেওয়ার আবেদন করেন। শুনানি শেষে আদালত এক দিন করে রিমান্ড মঞ্জুর করেন।
এর আগে ২ মার্চ এই সাত শ্রমিককে পুলিশের ওপর হামলার ঘটনায় আরেকটি মামলায় এক দিন রিমান্ড নিয়ে জিজ্ঞাসাবাদ করে পুলিশ। ওই মামলায় গতকাল শনিবার তাঁদের কারাগারে পাঠানো হয়।
আদালত পুলিশের সাধারণ নিবন্ধন কর্মকর্তা (এসআই) মিজানুর রহমান প্রথম আলোকে বলেন, গাবতলীতে পুলিশের ওপর হামলা, ভাঙচুর ও নাশকতার ঘটনায় পৃথক পাঁচটি মামলা হয়েছে। এর মধ্যে দুটি মামলায় ২ মার্চ তাঁদের গ্রেপ্তার দেখিয়ে সাত দিন রিমান্ডে নেওয়ার আবেদন করে পুলিশ। আজ রোববার বিশেষ ক্ষমতা আইনের মামলায় সাত শ্রমিকের এক দিনের রিমান্ড মঞ্জুর করেন আদালত।
সড়ক দুর্ঘটনায় চলচ্চিত্র ব্যক্তিত্ব তারেক মাসুদ, সাংবাদিক মিশুক মুনীরসহ পাঁচজনের প্রাণহানির মামলায় বাসের চালক জামির হোসেনকে যাবজ্জীবন কারাদণ্ডাদেশ দেন আদালত । গত ২২ ফেব্রুয়ারি দেওয়া এই রায়ের প্রতিবাদে প্রথমে আঞ্চলিকভাবে পরিবহন ধর্মঘটের ডাক দেওয়া হয়। এদিকে সাভারে ট্রাকচাপায় খোদেজা নামের এক নারীকে হত্যার দায়ে চালক মীর হোসেনের মৃত্যুদণ্ডের রায় দেন ঢাকার একটি আদালত। এরপরই মঙ্গল ও বুধবার সারা দেশে ধর্মঘট ডাকা হয়।
পুলিশ সূত্র জানায়, মঙ্গলবার রাত আটটার দিকে গাবতলী বাস টার্মিনালের সামনের সড়ক দিয়ে যান চলাচলে বাধা দেন আন্দোলনকারীরা। এ সময় তাঁরা কিছু গাড়িও ভাঙচুর করেন। পুলিশ বাধা দিলে তাঁরা সংঘবদ্ধ হয়ে পুলিশকে লক্ষ্য করে ইটপাটকেল ছোড়েন। গাবতলী বালুর মাঠের পাশের পুলিশ বক্স ও একটি রেকারে আগুন ধরিয়ে দেন আন্দোলনকারীরা। পরে কাঁদানে গ্যাসের শেল নিক্ষেপ করে পুলিশ পরিস্থিতি নিয়ন্ত্রণে আনে। শ্রমিকদের অভিযোগ, বিনা উসকানিতে পুলিশ তাঁদের লাঠিপেটা করেছে।
