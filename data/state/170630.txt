
১৯ বছরেই দেশের দুই-তৃতীয়াংশ মেয়ের বিয়ে হচ্ছে। ২২ শতাংশ মেয়ে গর্ভবতী হচ্ছে ১৫ বছর বয়সেই। খুলনা, সাতক্ষীরা ও নড়াইল জেলার নয়টি উপজেলার প্রায় নয় হাজার মেয়ের ওপর জরিপ করে এই তথ্য পাওয়া গেছে। গতকাল বৃহস্পতিবার মহাখালীর ব্র্যাক সেন্টারে আয়োজিত মতবিনিময় সভায় জরিপের তথ্য দেওয়া হয়। যুক্তরাষ্ট্রভিত্তিক প্রতিষ্ঠান পপুলেশন কাউন্সিলের ‘বালিকা’ প্রকল্প সভার আয়োজন করে। জরিপটিও করেছে এই প্রকল্প। জরিপে দেখা গেছে, ২০ শতাংশ মেয়ে বিয়ের পর লেখাপড়া চালিয়ে যাচ্ছে। ২৮ শতাংশ মেয়ের যৌতুকের মাধ্যমে বাল্যবিবাহ হচ্ছে, ১১ শতাংশ মেয়ে নিপীড়নের শিকার হচ্ছে, ৬৪ শতাংশ মেয়ে বাড়িতেই বাচ্চা প্রসব করছে। আর ৯৯ শতাংশ মেয়ে পরিবার পরিকল্পনা সম্পর্কে জানলেও মাত্র ৬৫ শতাংশ পরিবার পরিকল্পনার পদ্ধতি ব্যবহার করছে। অনুষ্ঠানে উপস্থিত ছিলেন শিশু ও মহিলাবিষয়ক মন্ত্রণালয়ের সচিব তারিকুল ইসলাম, ডাচ দূতাবাসের হেড অব মিশন মার্টিন ভান হোগাস্ট ট্রাইটেন। নিজস্ব প্রতিবেদক
