
জগন্নাথ বিশ্ববিদ্যালয়ের ছাত্রদের জন্য কেরানীগঞ্জে বিশ্ববিদ্যালয়ের জায়গায় ১০তলা একটি হল করার উদ্যোগ নেওয়া হয়েছে বলে জানিয়েছেন শিক্ষামন্ত্রী নুরুল ইসলাম নাহিদ। ওই হলে এক হাজার ছাত্র থাকতে পারবেন। এ ছাড়া ছাত্রীদের জন্য নির্মাণাধীন হলের কাজ চলছে।
আজ রোববার সচিবালয়ে জগন্নাথ বিশ্ববিদ্যালয়ের শিক্ষকদের একটি প্রতিনিধিদল শিক্ষামন্ত্রীর সঙ্গে দেখা করতে গেলে তিনি এ কথা বলেন। পরে তিনি সাংবাদিকদের কাছে আলোচনার বিষয়বস্তু তুলে ধরেন।  শিক্ষামন্ত্রী বলেন, কেরানীগঞ্জে ওই হল নির্মাণ করা ও জমি কেনাসহ বিভিন্ন কাজের জন্য ২৭৪ কোটি ১০ লাখ টাকার একটি প্রকল্প প্রস্তাব তৈরি করা হয়েছে। এটা এখন অনুমোদনের জন্য সরকারের কাছে পাঠানো হবে। ২০২০ সালের মধ্যে এই প্রকল্পটি শেষ করা যাবে বলে মন্ত্রী আশা করেন।
তবে পুরান ঢাকায় কেন্দ্রীয় কারাগারের খালি জায়গায় হল নির্মাণের বিষয়ে শিক্ষা মন্ত্রণালয়ের কিছু করার নেই জানিয়ে শিক্ষামন্ত্রী বলেন, কেন্দ্রীয় কারাগারের ওই জমি শিক্ষা মন্ত্রণালয়ের নয়। এটা স্বরাষ্ট্র মন্ত্রণালয় বা সরকারের জায়গা। এখানে শিক্ষা মন্ত্রণালয়ের করার কিছু নেই। সেটা সরকার বিবেচনা করবে কি না, তা সরকারের বিষয়।
শিক্ষামন্ত্রী আরও বলেন, শিক্ষা মন্ত্রণালয় জগন্নাথ বিশ্ববিদ্যালয়ের এসব সমস্যা সমাধানের জন্য আরও উদ্যোগ নেবে। এর আগেও জগন্নাথের শিক্ষার্থীদের মধ্যে একবার ক্ষোভের সৃষ্টি হয়েছিল। তখনই চিন্তা করা হয়েছিল যে কেরানীগঞ্জের ঝিলমিল প্রকল্প বা পূর্বাচলে অখণ্ড জমি পেলে একাডেমিক ভবন ও হল নির্মাণ করা যাবে। এ জন্য আরও উদ্যোগ নেওয়া হবে।
নাজিমউদ্দিন রোডের পরিত্যক্ত কেন্দ্রীয় কারাগারের ঐতিহ্য সংরক্ষণ করে জাতীয় চার নেতার নামে জগন্নাথ বিশ্ববিদ্যালয়ের চারটি হল এবং কেরানীগঞ্জে বিশ্ববিদ্যালয়ের নিজস্ব জায়গায় নতুন হল নির্মাণের দাবিতে আন্দোলন করছেন শিক্ষার্থীরা।
