
ঢাকা থেকে চট্টগ্রামগামী ‘মহানগর গোধূলী’ ট্রেনের যাত্রা বাতিল করা হয়েছে। আজ শনিবার বিকেলে রাজধানীর কমলাপুর রেলস্টেশন থেকে চট্টগ্রামের উদ্দেশে ট্রেনটির ছেড়ে যাওয়ার কথা ছিল। রেলওয়ের পূর্বাঞ্চলের নিয়ন্ত্রণ কক্ষ থেকে জানানো হয়েছে, চট্টগ্রাম থেকে সকালে ঢাকাগামী ‘মহানগর প্রভাতী’ ঢাকায় গিয়ে বিকেলে ‘মহানগর গোধূলী’ হয়ে আবার চট্টগ্রামে ফেরে। ঢাকাগামী ‘মহানগর প্রভাতী’ ট্রেনের যাত্রা আজ বাতিল হওয়ায় চট্টগ্রামগামী ‘মহানগর গোধূলী’ ট্রেনের যাত্রাও বাতিল হয়েছে। কুমিল্লার নাঙ্গলকোট আউটার স্টেশনের কাছে রেলে নাশকতায় ঢাকা থেকে চট্টগ্রামগামী মহানগর গোধূলী এক্সপ্রেসের ইঞ্জিনের চারটি চাকা ও একটি বগির দুটি চাকা লাইনচ্যুত হয়। আজ ভোর সোয়া পাঁচটার দিকে এ ঘটনা ঘটে। 
এ ঘটনার পর ওই রেলপথে চলাচলকারী বেশ কয়েকটি ট্রেন বিভিন্ন স্টেশনে আটকা পড়ে। ট্রেনের সময়সূচিতে দেখা দেয় বিপর্যয়। রেললাইন মেরামত ও উদ্ধারকাজ শেষে বেলা পৌনে ১১টার দিকে ওই রেলপথে ট্রেন চলাচল শুরু হয়।
