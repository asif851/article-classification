
জামালপুরের বকশীগঞ্জ উপজেলায় ট্রাক চাপায় মো. রিফাত (১২) নামের এক স্কুলছাত্র মারা গেছে। আজ শুক্রবার সকাল ১১টার দিকে মৃধাপাড়া এলাকায় রাজিবপুর-বকশীগঞ্জ সড়কে এ ঘটনা ঘটে।
নিহত স্কুলছাত্র এ উপজেলার মৃর্ধাপাড়া এলাকার আব্দুল কাদেরের ছেলে। সে ধানুয়াকামালপুর কো-অপারেটিভ উচ্চবিদ্যালয়ের ষষ্ঠ শ্রেণির ছাত্র ছিল।
স্থানীয় ও পুলিশ সূত্রে জানা গেছে, মৃর্ধাপাড়া এলাকায় রাজিবপুর-বকশীগঞ্জ সড়কের পাশে দাঁড়িয়ে ছিল রিফাত। এ সময় দ্রুতগতির একটি ট্রাক তাকে চাপা দেয়। এতে ঘটনাস্থলেই তার মৃত্যু হয়। স্থানীয় লোকজনের সহযোগিতায় পুলিশ ট্রাকটিকে আটক করতে পারলেও চালক পালিয়ে যান।
বকশীগঞ্জ থানার ভারপ্রাপ্ত কর্মকর্তা (ওসি) আসলাম হোসেন ঘটনার সত্যতা নিশ্চিত করেছেন।
