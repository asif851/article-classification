
সিলেটের ওসমানীনগরে গতকাল শনিবার যাত্রীবাহী বাস উল্টে দুজন নিহত হয়েছেন। একই দিন ময়মনসিংহের ভালুকা উপজেলায় ট্রাকচাপায় এক পোশাকশ্রমিক নিহত হয়েছেন।ওসমানীনগরে দুর্ঘটনায় নিহত ব্যক্তিরা হচ্ছেন বুরুঙ্গা ইউনিয়নের নিজ বুরুঙ্গা গ্রামের ব্যবসায়ী আজেফর আলী ওরফে আজর (৪৮) ও উপজেলার ইছাগ্রাই গ্রামের সাইস্তা মিয়া (৫০)।প্রত্যক্ষদর্শীদের বরাত দিয়ে মহাসড়ক (হাইওয়ে) পুলিশ জানায়, গতকাল বেলা দেড়টার দিকে ঢাকা-সিলেট মহাসড়কের ওসমানীনগর উপজেলার সড়কের মুখ নামক স্থানে সিলেটগামী শ্যামলী পরিবহনের একটি বাস ও শেরপুরগামী সিএনজিচালিত একটি অটোরিকশার সংঘর্ষ হয়। এতে বাসটি উল্টে গেলে দুই পথচারী বাসের নিচে চাপা পড়েন। ঘটনাস্থলেই তাঁরা নিহত হন। খবর পেয়ে ফায়ার সার্ভিস ও মহাসড়ক পুলিশ ঘটনাস্থলে গিয়ে লাশ উদ্ধার করে ও আহত ব্যক্তিদের হাসপাতালে পাঠায়।ময়মনসিংহের ভালুকা উপজেলায় ঢাকা-ময়মনসিংহ মহাসড়কের ভরাডোবা এলাকায় গতকাল সকালে ট্রাকের চাপায় আবদুস সালাম (২৮) নামের এক পোশাকশ্রমিক নিহত হন।পুলিশ ও স্থানীয় সূত্রে জানা যায়, সকাল সাতটার দিকে আবদুস সালাম কর্মস্থলে যাওয়ার জন্য ভরাডোবা এলাকায় ঢাকা-ময়মনসিংহ মহাসড়ক পার হচ্ছিলেন। এ সময় একটি ট্রাক তাঁকে চাপা দেয়। গুরুতর অবস্থায় ময়মনসিংহ মেডিকেল কলেজ হাসপাতালে নেওয়ার পথে আবদুস সালামের মৃত্যু হয়। সালামের বাড়ি ময়মনসিংহের ত্রিশাল উপজেলায়।
