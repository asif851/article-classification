

রাজধানী ঢাকাসহ দেশের বিভিন্ন স্থানে আজ বুধবার রাতে ভূমিকম্প হয়েছে। বাংলাদেশ সময় রাত ৭টা ৫৫ মিনিট ১৭ সেকেন্ডে ভূকম্পনটি আঘাত হানে। উৎ​পত্তিস্থল মিয়ানমার ছাড়াও ভারত ও চীনের বিভিন্ন অঞ্চলে ভূকম্পন অনুভূত হয়। এ সময় আতঙ্কিত মানুষ ভবন ছেড়ে রাস্তায় খোলা স্থানে চলে আসে।
মার্কিন ভূতাত্ত্বিক জরিপ সংস্থা বলছে, রিখটার স্কেলে ভূমিকম্পের মাত্রা ছিল ৬ দশমিক ৯। এর উৎ​পত্তিস্থল ছিল মিয়ানমারের রাজধানী নেপিডো থেকে ৩৯৬ কিলোমিটার উত্তর উত্তর–পশ্চিমে। এর গভীরতা ছিল ভূপৃষ্ঠ থেকে ১৩৪ কিলোমিটার গভীরে।
তাৎ​ক্ষণিকভাবে ভূমিকম্পে ক্ষয়ক্ষতির কোনো খবর পাওয়া যায়নি বলে এএফপির খবরে জানানো হয়েছে।
বাংলাদেশের আবহাওয়া অধিদপ্তরের পরিচালক শামসুদ্দিন আহমেদ বলেছেন, উৎ​পত্তিস্থল ঢাকা থেকে ৪২০ কিলোমিটার পূর্ব দিকে মিয়ানমারে।
ভারতের উত্তর-পূর্বাঞ্চলীয় শহর কলকাতা, শিলং, গুয়াহাটি ও পাটনায় ভূকম্পন অনুভূত হয়। কম্পনের সঙ্গে সঙ্গে আতঙ্কে কলকাতার বহু বাসিন্দা তাদের ঘরবাড়ি থেকে বের হয়ে রাস্তায় চলে আসে।
চীনের রাষ্ট্রীয় সংবাদ সংস্থা সিনহুয়া জানিয়েছে, তিব্বতে তীব্র মাত্রার ভূকম্পন হয়েছে। ভূমিকম্পটি প্রায় এক মিনিট স্থায়ী হয়।
চট্টগ্রাম থেকে আমাদের নিজস্ব প্রতিবেদক জানান, পতেঙ্গা আবহাওয়া দপ্তরের হিসাবে রাত ৭টা ৫৫ মিনিটে রিখটার স্কেলে ৬ দশমিক ৯ মাত্রার ভূকম্পন অনুভূত হয়। ভূমিকম্পের সময় বিভিন্ন ভবন থেকে দৌড়ে লোকজন নিচে নেমে আসতে থাকে। বিভিন্ন বিপণিকেন্দ্র থেকেও লোকজন নিচে নেমে যায়। নগরের মিমি সুপার মার্কেট, আফমি প্লাজা, কল্লোল সুপার মার্কেট, নিউমার্কেট থেকে লোকজন বের হয়ে প্রধান সড়কে অবস্থান নেয়। নগরের আফমি প্লাজা থেকে নেমে আসা শামসুল আলম নামের এক ব্যক্তি বলেন, ‘আমি চারতলায় একটি দোকানে থেকে জিনিসপত্র কিনছিলাম। হঠাৎ দেখি কাঁপছি। পরে হুড়মুড় করে সিঁড়ি দিয়ে নিচে নেমে আসি।’ নগরের কাজীর দেউড়ির বাসিন্দা মো. কায়সার বলেন, ‘এবারের কম্পনটি খুব বেশি ছিল। আমি আমার ছেলেকে নিয়ে নিচে নেমে আসি।’
কুষ্টিয়া অফিস থেকে জানানো হয়, ভূমিকম্পের পরপর অনেকে মোবাইল ফোনে নেটওয়ার্ক পাচ্ছিলেন না। ফলে কেউ কারও সঙ্গে যোগাযোগ করতে পারছিলেন না। তবে ভূমিকম্পে কোনো হতাহত বা দুর্ঘটনা ঘটনা ঘটেনি বলে পুলিশ জানিয়েছে।
বগুড়া প্রতিনিধি জানান, ভূমিকম্পের সময় শহরের শহীদ টিটু মিলনায়তনে বর্ষবিদায়ের অনুষ্ঠান চলছিল। মিলনায়তন কেঁপে উঠলে মুহূর্তেই দর্শকেরা আতঙ্কিত হয়ে ছোটাছুটি করতে থাকেন। বগুড়ার অতিরিক্ত পুলিশ সুপার আরিফুর রহমান মণ্ডল জানিয়েছেন, কোথাও কোনো ক্ষয়ক্ষতির খবর পাওয়া যায়নি।
নারায়ণগঞ্জ প্রতিনিধি জানান, ভূমিকম্পের সময় আতঙ্কে বহুতল ভবন থেকে রাস্তায় নেমে আসে মানুষ। তবে ভূমিকম্পে হতাহতের খবর পাওয়া যায়নি।
