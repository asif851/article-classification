
শিক্ষামন্ত্রী নুরুল ইসলাম নাহিদ বলেছেন, পাঠ্যপুস্তক ছাপানোর কাজে নিম্নমানের কাগজ দেওয়া হলে অভিযুক্ত মুদ্রণকারীর বিরুদ্ধে কঠোর ব্যবস্থা নেওয়া হবে।
আজ সোমবার পুরান ঢাকার বাংলাবাজারে জাতীয় শিক্ষাক্রম ও পাঠ্যপুস্তক বোর্ডের (এনসিটিবি) বই মুদ্রণকারী কয়েকটি প্রতিষ্ঠান পরিদর্শন করতে এসে মন্ত্রী সাংবাদিকদের এ কথা বলেন।
মন্ত্রী বলেন, এখান থেকে নমুনা হিসেবে তিনি কয়েকটি কাগজ নিয়ে যাচ্ছেন। সেগুলো ল্যাবরেটরিতে পরীক্ষা করে মান খারাপ পাওয়া গেলে অভিযুক্ত প্রতিষ্ঠানগুলোর সঙ্গে চুক্তি বাতিলসহ তাদের বিরুদ্ধে প্রয়োজনে মামলাও করা হবে।
নুরুল ইসলাম নাহিদ বলেন, মুদ্রণকাজ প্রতিনিয়ত তদারক করা হচ্ছে। যখনই যাদের বিরুদ্ধে অভিযোগ পাওয়া যাবে, সেটা তদন্ত করে ব্যবস্থা নেওয়া হবে।
