
রাজধানীর গুলিস্তানে হকারদের প্রতি অস্ত্র উঁচিয়ে হত্যাচেষ্টা মামলায় ছাত্রলীগের দুই নেতার জামিন আবেদন নাকচ করে কারাগার পাঠিয়েছেন আদালত। আজ বৃহস্পতিবার ঢাকার মহানগর হাকিম শরাফুজ্জামান আনসারী এ আদেশ দেন।
আদালত পুলিশের সাধারণ নিবন্ধন কর্মকর্তা উপপরিদর্শক (এসআই) মাহমুদুর রহমান প্রথম আলোকে বলেন, এ মামলায় আজ দুই আসামি আদালতে আত্মসমর্পণ করে জামিনের আবেদন করেন। আদালত ওই আবেদন নাকচ করে তাঁদের কারাগারে পাঠানোর আদেশ দেন।
গত ২৭ অক্টোবর গুলিস্তান এলাকায় সড়ক ও ফুটপাত থেকে পাঁচ শতাধিক অবৈধ দোকানপাট উচ্ছেদ করে ঢাকা দক্ষিণ সিটি করপোরেশন (ডিএসসিসি)। এই উচ্ছেদের সময় ডিএসসিসির কর্মচারী ও একদল যুবকের সঙ্গে ওই এলাকার হকারদের দফায় দফায় পাল্টাপাল্টি ধাওয়া ও সংঘর্ষ হয়। একপর্যায়ে ওই যুবকদের মধ্যে সাব্বির হোসেন ও আশিকুর রহমানকে আগ্নেয়াস্ত্র থেকে ফাঁকা গুলিবর্ষণ করতে দেখা যায়। এর পরিপ্রেক্ষিতে সংগঠন থেকে তাঁদের বহিষ্কার করে কেন্দ্রীয় ছাত্রলীগ।
৩১ অক্টোবর রাতে পুলিশ বাদী হয়ে হত্যাচেষ্টার অভিযোগে একটি মামলা করে পুলিশ।
