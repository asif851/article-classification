
 
২০১৬ সালের মধ্যে ঝুঁকিপূর্ণ শিশুশ্রম নিরসনের ব্যাপারে সরকার পুরোপুরি অঙ্গীকারবদ্ধ। আজ মঙ্গলবার রাজধানীর জাতীয় প্রেসক্লাবে শ্রম ও কর্মসংস্থান মন্ত্রণালয় আয়োজিত এক সংবাদ সম্মেলনে এ কথা জানানো হয়।
১২ জুন বিশ্ব শিশুশ্রম প্রতিরোধ দিবস উপলক্ষে এই সংবাদ সম্মেলনের আয়োজন করা হয়। এতে লিখিত বক্তব্য পড়েন শ্রম ও কর্মসংস্থান মন্ত্রণালয়ের দায়িত্বপ্রাপ্ত সচিব মজিবুর রহমান। সচিব জানান, শিশুশ্রম-সম্পর্কিত আন্তর্জাতিক শ্রম সংস্থা (আইএলও) কনভেনশন ১৮৯ অনুসমর্থনের বিষয়টি সরকারের সক্রিয় বিবেচনায় রয়েছে।
সংবাদ সম্মেলনে জানানো হয়, আইএলওর সহায়তায় বাংলাদেশ পরিসংখ্যান ব্যুরো জাতীয় শিশুশ্রম সমীক্ষা পরিচালনা করছে। ২০১৪ সালে এই সমীক্ষার ফলাফল জানা যাবে। বর্তমানে সরকারের কাছে ২০০৩ সালের জাতীয় শিশুশ্রম জরিপ রয়েছে। ২০১৪ সালের আগে শিশুশ্রমিকদের নতুন পরিসংখ্যান জানা যাবে না।
সংবাদ সম্মেলন আয়োজনে সহায়তা করেছে মানুষের জন্য ফাউন্ডেশন, বাংলাদেশ শিশু অধিকার ফোরাম, আইএলও এবং সেভ দ্য চিলড্রেন ইন্টারন্যাশনাল। সংবাদ সম্মেলনে সংশ্লিষ্ট সংস্থার কর্মকর্তারা উপস্থিত ছিলেন।
