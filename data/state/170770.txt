
চট্টগ্রাম নগরের ব্যস্ত এলাকায় এক পুলিশ সদস্যকে গুলি করা হয়েছে। আজ শুক্রবার বিকেলে নগরীর পাঁচলাইশ ষোলোশহর ২ নম্বর গেট মোড়ে এ ঘটনা ঘটে। পুলিশের ধারণা, ছিনতাইকারীরা ওই পুলিশ সদস্যকে গুলি করেছে।
গুলিবিদ্ধ পুলিশ সদস্যের নাম আবদুল মালেক। তিনি নগরের পাঁচলাইশ থানার সহকারী উপপুলিশ পরিদর্শক (এএসআই)। বর্তমানে তিনি চট্টগ্রাম মেডিকেল কলেজ হাসপাতালের ২৬ নম্বর ওয়ার্ডে চিকিৎসাধীন রয়েছেন। চিকিৎসকেরা বলেছেন, মালেক এখন আশঙ্কামুক্ত।
নগর পুলিশের উপকমিশনার (উত্তর) মো. আবদুল ওয়ারীশ প্রথম আলোকে বলেন, সাদাপোশাকে অস্ত্র ও মাদক অভিযানে গিয়েছিলেন এএসআই আবদুল মালেকসহ চার পুলিশ সদস্য। তাঁদের থেকে কিছুটা দূরে ছিল পোশাকধারী পুলিশের একটি দল। শুক্রবার বিকেল চারটার দিকে দুটি মোটরসাইকেলে করে চার দুর্বৃত্ত ২ নম্বর গেট থেকে মুরাদপুরের দিকে যাওয়ার সময় আবদুল মালেক তাদের থামার সংকেত দেন। ওই সময় পেছনের মোটরসাইকেলে থাকা এক দুর্বৃত্ত পিস্তল দিয়ে মালেকের ডান পায়ে গুলি করেন।
মো. আবদুল ওয়ারীশ আরও বলেন, পালানোর সময় অন্য পুলিশ সদস্যরা আবদুল হাকিম নামের এক তরুণকে আটকে ফেলেন। আরেকজনকে প্রথমে ধরা হলেও তিনি পালিয়ে যেতে সমর্থ হন। এ সময় আত্মরক্ষার্থে দুটি গুলি ছোড়ে পুলিশ। পালানোর সময় দুর্বৃত্তরা মোট তিনটি গুলি ছোড়ে। ঘটনাস্থল থেকে দুর্বৃত্তদের ফেলে যাওয়া দুটি মোটরসাইকেল উদ্ধার করা হয়েছে। তবে ঘটনায় ব্যবহার করা পিস্তলটি এখনো উদ্ধার করা যায়নি।
চিকিৎসকেরা জানিয়েছেন, আহত মালেকের অবস্থা আশঙ্কামুক্ত। পুলিশ বলছে, গুলি চালানো দুর্বৃত্তরা ছিনতাইকারী চক্রের সদস্য বলে ধারণা করা হচ্ছে।
পুলিশের উপকমিশনার (উত্তর) মো. আবদুল ওয়ারীশ বলেন, তল্লাশির জন্য পুলিশ থামতে বলায় দুর্বৃত্তরা গুলি চালায়। আটক একজনকে জিজ্ঞাসাবাদ করা হচ্ছে। বাকিদের গ্রেপ্তারের চেষ্টা চলছে।
এদিকে পুলিশ সদস্য গুলিবিদ্ধ হওয়ার ঘটনায় নগরের বিভিন্ন মোড়ে তল্লাশি জোরদার করা হয়েছে। এর পাশাপাশি নগরের ১৬টি থানায় বাড়তি নিরাপত্তাব্যবস্থা নেওয়া হয়েছে।
