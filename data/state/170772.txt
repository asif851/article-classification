
বগুড়া আঞ্চলিক পাসপোর্ট কার্যালয়ের সহকারী পরিচালক সাজাহান কবিরকে (৩৭) দিনে দুপুরে কুপিয়ে আহত করেছে দুর্বৃত্তরা। আজ বেলা পৌনে দুইটার দিকে বগুড়া শহরের কইগাড়ি পুলিশ ফাঁড়ির অদূরে বন বিভাগের সামনে দুর্বৃত্তরা অতর্কিত তাঁর ওপর হামলা চালায়। খানদার এলাকার কার্যালয় থেকে ব্যাটারিচালিত রিকশায় চড়ে জাহাঙ্গীরাবাদ ক্যান্টনমেন্ট বাসস্ট্যান্ডের দিকে যাচ্ছিলেন তিনি। পথচারীরা তাঁকে উদ্ধার করে হাসপাতালে নিয়ে যান। শহীদ জিয়াউর রহমান মেডিকেল কলেজ হাসপাতালের উপপরিচালক নির্মলেন্দু চৌধুরী বলেন, তার মাথা, হাত ও পায়ে কোপ লেগেছে। তিনটা জখম গুরুতর। অস্ত্রোপচার চলছে। ঘটনার পর পুলিশ সুপার আলী আশরাফ ভূঞা ও জেলা প্রশাসক মোহম্মদ নূরে আলম সিদ্দিকী হাসপাতালে যান। পুলিশ সুপার জানান, হামলাকারীদের সম্পর্কে তথ্য পাওয়া গেছে। তাঁরা পাঁচ-ছয়জন ছিলেন। তাদের গ্রেপ্তারের জন্য পুলিশ মাঠে নেমেছে। 
পাসপোর্ট কার্যালয় সূত্রে জানা গেছে, এর আগে স্থানীয় যুবলীগের এক নেতা পাসপোর্টের তদবির নিয়ে আসলে তা রাখেননি সাজাহান। তারাই ক্ষুব্ধ হয়ে হামলা চালিয়েছে বলে সন্দেহ করা হচ্ছে।
