
শিবির সন্দেহে চট্টগ্রাম বিশ্ববিদ্যালয়ে দুই শিক্ষার্থীকে মারধর করেছে ছাত্রলীগ। এর মধ্যে একজন মাস্টার্স (স্নাতকোত্তর) পরীক্ষা শেষে, অন্যজন ভর্তি পরীক্ষার সাক্ষাৎকারে অংশ নিয়ে ফেরার পথে হামলার শিকার হয়েছেন। গতকাল শনিবার ক্যাম্পাসের কলা এবং সমাজবিজ্ঞান অনুষদ এলাকায় এই দুই ঘটনা ঘটে।তবে শিবিরের নেতারা বলছেন, তাঁদের কোনো কর্মী মারধরের শিকার হননি।বিশ্ববিদ্যালয় সূত্র জানায়, গতকাল সকাল ১০টায় কলা অনুষদে প্রথম বর্ষের ওয়ার্ড কোটায় সাক্ষাৎকারে অংশ নিয়ে ফেরার পথে হামলার শিকার হন আবদুর রহমান নামের এক শিক্ষার্থী। তিনি স্যার এ এফ রহমান হলের নিরাপত্তা প্রহরীর ছেলে। তাঁকে রড ও পাইপ দিয়ে পেটান ছাত্রলীগের কর্মীরা। বিশ্ববিদ্যালয় ছাত্রলীগের বিলুপ্ত কমিটির ক্রীড়া সম্পাদক মো. মামুনের অনুসারীরা এ হামলা চালান বলে অভিযোগ উঠেছে।এ বিষয়ে জানতে চাইলে মো. মামুন প্রথম আলোর কাছে দাবি করেন, এ রকম ঘটনা ঘটেনি। আর মারধর করলেও শিবিরের কর্মীকে মেরেছে। তাঁর দাবি, আবদুর রহমান মামলার আসামি। তবে কোন মামলায়, তা বলতে পারেননি তিনি।বেলা তিনটার দিকে সমাজতত্ত্ব বিভাগের মাস্টার্স পরীক্ষা শেষে হলে ফেরার সময় মো. শাহজাহান নামের এক শিক্ষার্থীকে মারধর করেন ছাত্রলীগের কর্মীরা। সংগঠনের বিলুপ্ত কমিটির যুগ্ম সাধারণ সম্পাদক দিয়াজ ইরফান চৌধুরীর অনুসারীরা ওই শিক্ষার্থীকে মারধর করেছেন বলে অভিযোগ উঠেছে।তবে দিয়াজ ইরফান চৌধুরী প্রথম আলোকে বলেন, ‘শাহজাহান শিবির করে। তাই তাকে ছোট ভাইরা মারধর করেছে।’বিশ্ববিদ্যালয় শাখা ছাত্রশিবিরের সভাপতি মোস্তাফিজুর রহমান প্রথম আলোকে বলেন, ‘যাঁরা হামলার শিকার হয়েছে, তাঁরা শিবিরের কেউ না।’এ বিষয়ে জানতে চাইলে হাটহাজারী থানার ভারপ্রাপ্ত কর্মকর্তা (ওসি) মোহাম্মদ ইসমাইল প্রথম আলোকে বলেন, ‘আমি শাহজাহানের ওপর হামলার পরপরই ঘটনাস্থলে গিয়েছি। সে তো শিবির না।’ আবদুর রহমানের ওপর হামলার সময় তিনি ছিলেন না বলে জানান।আবদুর রহমানের ওপর হামলার পর ঘটনাস্থলে গিয়েছিলেন একই থানার তদন্ত কর্মকর্তা সালাহ উদ্দিন। তিনি বলেন, ‘আবদুর রহমান নামের এক ভর্তি-ইচ্ছুক শিক্ষার্থীকে মারধর করেছে ছাত্রলীগের কিছু ছেলে। পরে দ্রুত ঘটনাস্থলে গিয়ে আমরা তাঁকে উদ্ধার করি।’
