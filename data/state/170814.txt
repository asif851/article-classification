
সুন্দরবনের কাছে রামপালে কয়লাভিত্তিক বিদ্যুৎকেন্দ্র নির্মাণের বিরোধিতা করে বিএনপির মহাসচিব মির্জা ফখরুল ইসলাম আলমগীর বলেছেন, বিএনপি জনবিরোধী যেকোনো প্রকল্প প্রতিরোধ করবে। গতকাল সোমবার দুপুরে রাজধানীর ইঞ্জিনিয়ার্স ইনস্টিটিউশনে এক গোলটেবিল আলোচনায় তিনি এ কথা বলেন। ‘রামপাল কয়লাভিত্তিক বিদ্যুৎ উৎপাদন কেন্দ্র: কারিগরি, অর্থনৈতিক ও পরিবেশগত ত্রিমাত্রিক বিপত্তি’ শীর্ষক ওই আলোচনার আয়োজন করে বিএনপি-সমর্থক প্রকৌশলীদের সংগঠন অ্যাসোসিয়েশন অব ইঞ্জিনিয়ার্স বাংলাদেশ (অ্যাব)। রামপালের স্থানীয় জনগণকে এই প্রকল্পের ক্ষতিকর দিক নিয়ে সচেতন করতে বিভিন্ন কাজ করার পরামর্শ দেন মির্জা ফখরুল। গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী বিএনপির চেয়ারপারসন খালেদা জিয়ার উদ্দেশে বলেন, জনগণের স্বার্থে খালেদা জিয়ার উচিত হবে রামপালে প্রথম জনসভা করা। ঢাকা বিশ্ববিদ্যালয়ের অধ্যাপক আসিফ নজরুল প্রশ্ন রাখেন, কয়লাভিত্তিক বিদ্যুৎকেন্দ্রে কোনো ক্ষতি না হলে কেন ভারতে চারটি বিদ্যুৎকেন্দ্র বন্ধ করা হয়েছে?আলোচনায় মূল প্রবন্ধ উপস্থাপন করেন অ্যাবের সভাপতি আ ন হ আখতার হোসেন। অন্যদের মধ্যে জাহাঙ্গীরনগর বিশ্ববিদ্যালয়ের সাবেক উপাচার্য মোস্তাহিদুর রহমান, ঢাকা বিশ্ববিদ্যালয়ের শিক্ষক মাহবুব উল্লাহ, বিএনপির ভাইস চেয়ারম্যান শওকত মাহমুদ, এ জেড এম জাহিদ হোসেন প্রমুখ বক্তব্য দেন।প্রতিবাদ সভা: তারেক রহমানের বিরুদ্ধে গ্রেপ্তারি পরোয়ানা জারির প্রতিবাদে বিকেলে প্রতিবাদ সভায় মির্জা ফখরুল বলেন, তারেক রহমান যাতে ফিরতে না পারেন, সে জন্য সেনা-সমর্থিত সাবেক তত্ত্বাবধায়ক সরকারের মতো বর্তমান সরকারও মিথ্যা মামলা দিচ্ছে। ঢাকা মহানগর বিএনপি ইঞ্জিনিয়ার্স ইনস্টিটিউশন মিলনায়তনে ওই প্রতিবাদ সভার আয়োজন করে।
