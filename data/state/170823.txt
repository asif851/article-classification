
জাতীয় সংসদের চলতি অধিবেশন আগামী ৭ নভেম্বর বৃহস্পতিবার পর্যন্ত চলবে।তবে স্পিকার প্রয়োজনে এ সময়সীমা বাড়াতে বা কমাতে পারবেন।আজ বুধবার বিকেলে সংসদ ভবনে অনুষ্ঠিত সংসদের কার্য-উপদেষ্টা কমিটির বৈঠকে এই সিদ্ধান্ত নেওয়া হয়।বৈঠক শেষে সংসদ সচিবালয়ের সংবাদ বিজ্ঞপ্তিতে এ তথ্য জানানো হয়।নবম সংসদের চলতি অধিবেশন (১৯তম) গত ১২ সেপ্টেম্বর শুরু হয়।ওই দিন সংসদের কার্য-উপদেষ্টা কমিটির বৈঠকে সিদ্ধান্ত হয়, অধিবেশন ২৪ অক্টোবর পর্যন্ত চলবে।একই দিন সংসদের স্পিকার শিরীন শারমিন চৌধুরী বলেছিলেন, সংবিধান অনুযায়ী ২৫ অক্টোবর থেকে ২৪ জানুয়ারির মধ্যে নির্বাচন অনুষ্ঠিত হবে।
আজকের সভায় আরও সিদ্ধান্ত হয়, চলতি অধিবেশনে দুটি বেসরকারি বিল পাস হবে। বিল দুটি হলো, সাবের হোসেন চৌধুরী উত্থাপিত ‘নির্যাতন ও হেফাজতে মৃত্যু (নিবারণ) বিল ২০০৯’ ও জাতীয় পার্টির মুজিবুল হক উত্থাপিত ‘পিতা-মাতার ভরণপোষণ বিল ২০১০’। বেসরকারি বিল-সম্পর্কিত সংসদীয় কমিটিও এ দুটি বিল পাসের সুপারিশ করেছে।
কমিটির সভাপতি শিরীন শারমিন চৌধুরীর সভাপতিত্বে অনুষ্ঠিত বৈঠকে কমিটির সদস্য প্রধানমন্ত্রী শেখ হাসিনা, ডেপুটি স্পিকার শওকত আলী, সংসদ উপনেতা সৈয়দা সাজেদা চৌধুরী, চিফ হুইপ আবদুস শহীদ, সুরঞ্জিত সেনগুপ্ত, শেখ ফজলুল করিম সেলিম, তোফায়েল আহমেদ, ফজলে রাব্বী মিয়া, রহমত আলী, রাশেদ খান মেনন ও আবদুল মতিন খসরু অংশ নেন।বিশেষ আমন্ত্রণে উপস্থিত ছিলেন আইনমন্ত্রী শফিক আহমেদ।
