
তৈরি পোশাক কারখানার শ্রমিকদের ন্যূনতম মজুরি নির্ধারণ করার জন্য সরকার মজুরি বোর্ড গঠন করেছে। ঘোষণা দেওয়ার ২৩ দিন পর গতকাল বৃহস্পতিবার শ্রমমন্ত্রী রাজিউদ্দিন আহমেদ নিজ মন্ত্রণালয়ে সাংবাদিকদের সামনে মজুরি বোর্ডের সদস্যদের নাম ঘোষণা করেন।
 সাবেক জেলা জজ এ কে রায়ের নেতৃত্বে (চেয়ারম্যান) গঠিত বোর্ডে রয়েছেন নিরপেক্ষ সদস্য ঢাকা বিশ্ববিদ্যালয়ের শিক্ষক মো. কামাল উদ্দীন, মালিকপক্ষের স্থায়ী সদস্য কাজী সাইফুদ্দীন আহমদ, শ্রমিকপক্ষের স্থায়ী সদস্য ফজলুল হক, গার্মেন্টস মালিক প্রতিনিধি বিজিএমইএর পরিচালক আরশাদ জামাল ও গার্মেন্টস শ্রমিক প্রতিনিধি সিরাজুল ইসলাম।
কমিটিকে আগামী ছয় মাসের মধ্যে ন্যূনতম মজুরি নির্ধারণ করে সুপারিশ জমা দিতে বলা হয়েছে। তবে মন্ত্রী আশা প্রকাশ করে বলেন, এই সময়ের আগেই মজুরি কাঠামো নির্ধারণ করবে বোর্ড।
সম্প্রতি সাভারে রানা প্লাজা ধসে এক হাজার ১৩০ জন শ্রমিকের প্রাণহানি এবং ইউরোপ ও আমেরিকায় জিএসপি-সুবিধা নিয়ে টানাপোড়েনের মধ্যে সরকার এই মজুরি বোর্ড গঠন করেছে।
এর আগে গত ১২ মে শ্রম মন্ত্রণালয় আয়োজিত সংবাদ সম্মেলনে মজুরি বোর্ড গঠনের সিদ্ধান্তের কথা জানান বস্ত্র ও পাটমন্ত্রী আব্দুল লতিফ সিদ্দিকী। আরও কয়েকজন মন্ত্রীর উপস্থিতিতে ওই সংবাদ সম্মেলনে পাটমন্ত্রী বলেছিলেন, বোর্ড যখনই মজুরি নির্ধারণ করুক না কেন, সেটা কার্যকর হবে গত ১ মে থেকে। তবে ১ মে থেকে বাস্তবায়ন নিয়ে উপস্থিত তৈরি পোশাক কারখানার মালিকেরা আপত্তি করেছিলেন। পরে মালিকেরা ঘোষণা দেন, মজুরি বোর্ড যে সিদ্ধান্ত দেবে, সেটাই তাঁরা মানবেন।
সর্বশেষ মজুরি বোর্ডের সুপারিশ অনুযায়ী, ২০১০ সালের নভেম্বর থেকে তৈরি পোশাক কারখানার শ্রমিকদের জন্য ন্যূনতম মজুরি কার্যকর হয়। বর্তমানে শ্রমিকদের ন্যূনতম মজুরি তিন হাজার টাকা। শ্রমিকেরা এটা বাড়ানোর জন্য দাবি জানিয়ে আসছেন।
