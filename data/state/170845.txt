
ঢাকা রেঞ্জের ডিআইজি এস এম মাহফুজুল হক নূরুজ্জামান পুলিশ সদস্যদের উদ্দেশে বলেছেন, ‘যারা নাশকতা করবে, মানুষ হত্যাসহ এ ধরনের কাজ করবে, তাদের বিরুদ্ধে যা যা করার সব করবেন। শুধু গুলি করা নয়, নাশকতাকারীদের বংশধর পর্যন্ত ধ্বংস করে দিতে হবে। আমি হুকুম দিয়ে গেলাম, দায়দায়িত্ব সব আমার।’
আজ শনিবার বিকালে গাজীপুর পুলিশ লাইনে জেলা পুলিশ আয়োজিত এক মতবিনিময় সভায় প্রধান অতিথির বক্তব্যে ডিআইজি মাহফুজুল হক এসব কথা বলেন।
পুলিশ সদ্যদের উদ্দেশে ডিআইজি বলেন, ‘আমাদের অস্ত্র দেওয়া হয়েছে জনগণের জানমালের নিরাপত্তার জন্য, আপনাদের সম্পদ, দেশের সম্পদ রক্ষা করার জন্য। আপনাদের যদি কেউ হত্যা করে, আমরা কি বসে বসে আঙুল চুষব?’ তিনি আরও বলেন, ‘৩০ লাখ শহীদের রক্তের বিনিময়ে যে দেশের স্বাধীনতা অর্জন করেছি, সে স্বাধীনতা কয়েকজন লোকের স্বার্থে, বিদেশি প্রভুদের স্বার্থের কারণে আমরা আমাদের দেশ ধ্বংস করে দেব, তা হতে পারে না। দেশের মাটি ও মানুষকে বাঁচাতে হবে। বাংলাদেশের স্বাধীনতাবিরোধীরা দেশে একটি গৃহযুদ্ধ বাধাতে চেষ্টা করছে। দেশের স্বাধীনতা নস্যাৎ করার চেষ্টা করছে। জনগণকে সঙ্গে নিয়ে এ কুলাঙ্গার, মোনাফেক, কাফেরদের বিরুদ্ধে যুদ্ধ ঘোষণা করব। এদের হাত থেকে দেশের মানুষকে নিরাপদে রাখতে হবে।’
গাজীপুরের পুলিশ সুপার মুহাম্মদ হারুন অর রশীদের সভাপতিত্বে ও অতিরিক্ত পুলিশ সুপার মো. দেলোয়ার হোসেনের সঞ্চালনায় মতবিনিময় সভায় বক্তব্য দেন জেলা আওয়ামী লীগের সাধারণ সম্পাদক আজমত উল্লাহ খান, জেলা মুক্তিযোদ্ধা সংসদের কমান্ডার কাজী মোজাম্মেল হক, আওয়ামী লীগের কেন্দ্রীয় উপকমিটির সহসম্পাদক আফজাল হোসেন সরকার প্রমুখ।
