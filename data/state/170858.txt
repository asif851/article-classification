
টানা বৃষ্টিতে কক্সবাজার শহরের রাডার স্টেশনের নিচে কবরস্থান পাড়ায় পাহাড়ধসে মা ও মেয়ে মারা গেছে। আহত হয়েছেন দুজন। এখনো নিখোঁজ রয়েছেন তিনজন। গতকাল রোববার দিবাগত রাত দুইটার দিকে এ ঘটনা ঘটে। নিহত ব্যক্তিরা হলন কবরস্থান পাড়ার খায়রুল আমিনের স্ত্রী জুনু আক্তার (৩৩) ও তাঁর মেয়ে নেহা মনি (৭)। আহত দুজন হচ্ছে নূরনবী (১৮) ও শেফায়েত (১৫)।কক্সবাজার ফায়ার সার্ভিস ও স্থানীয় সূত্রে জানা গেছে, কক্সবাজারে গত তিন দিন ধরে টানা বৃষ্টি হচ্ছে। গতকাল দিবাগত রাত দুইটার দিকে রাডার স্টেশন সংলগ্ন পাহাড়ের বিশাল একটি অংশ ধসে প্রায় ৫০ ফুট নিচে কবরস্থান পাড়ার কয়েকটি টিনের ঘরের ওপর পড়ে। এ সময় বেশ কয়েকজন মাটির নিচে চাপা পড়েন। ভোর পাঁচটার দিকে স্থানীয় লোকজন ও ফায়ার সার্ভিসের সদস্যরা মাটি সরিয়ে হতাহত চারজনকে উদ্ধার করে কক্সবাজার সদর হাসপাতালের জরুরি বিভাগে নিয়ে যায়।কক্সবাজার সদর হাসপাতালের জরুরি বিভাগের চিকিৎসা কর্মকর্তা আবদুস সালাম বলেন, হাসপাতালে নিয়ে আসার আগেই মাটি চাপায় জুনু আক্তার ও নেহা মনির মৃত্যু হয়েছে।কক্সবাজার ফায়ার সার্ভিসের স্টেশন কর্মকর্তা আবদুল মজিদ বলেন, পাহাড়ধসে মাটিচাপা পড়ার ঘটনায় নিখোঁজ তিনজনকে উদ্ধারের চেষ্টা চলছে।
