
দেশে হিজড়া জনগোষ্ঠীর সংখ্যা ৯ হাজার ৮৯২ জন। আজ রোববার সংসদের প্রশ্নোত্তর পর্বে এই তথ্য জানিয়েছেন সমাজকল্যাণ প্রতিমন্ত্রী প্রমোদ মানকিন।
মুহিবুর রহমানের এ সম্পর্কিত প্রশ্নের জবাবে সমাজকল্যাণ প্রতিমন্ত্রী বলেন, ৫০ বছরের বেশি বয়সী অক্ষম ও অসচ্ছল বয়স্ক হিজড়াদের মাসে ৫০০ টাকা করে ভাতা দেওয়া হয়। এ ছাড়া হিজড়াদের জীবনমানের উন্নয়নে প্রাথমিক স্তরে ৩০০ টাকা, মাধ্যমিক স্তরে ৪৫০, উচ্চ মাধ্যমিক স্তরে ৬০০ এবং উচ্চস্তরে এক হাজার টাকা করে উপবৃত্তি দেওয়া হয়।
প্রশ্নোত্তরের আগে বিকেল তিনটার দিকে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। প্রশ্নোত্তর টেবিলে উত্থাপিত হয়।
এদিকে, শিক্ষাপ্রতিষ্ঠানগুলোকে শিক্ষার্থীদের কাছ থেকে আদায় করা বাড়তি টাকা ফেরত দিতে হবে বলে আজ সংসদে আবারও জানিয়ে দিয়েছেন শিক্ষামন্ত্রী নুরুল ইসলাম নাহিদ। আনোয়ারুল আবেদীন খানের প্রশ্নের জবাবে শিক্ষামন্ত্রী বলেন, বর্তমানে দেশে জরাজীর্ণ শিক্ষাপ্রতিষ্ঠানের সংখ্যা ১০ হাজার ৯৬০টি।
হাজী সেলিমের প্রশ্নের জবাবে শিক্ষামন্ত্রী বলেন, শিক্ষাপ্রতিষ্ঠানগুলো শিক্ষার্থীদের কাছ থেকে আদায় করা বাড়তি টাকা ফেরত না দিলে সংশ্লিষ্ট শিক্ষাপ্রতিষ্ঠানের বিরুদ্ধে ব্যবস্থা নেওয়া হবে।
কামাল আহমেদ মজুমদারের প্রশ্নের জবাবে মন্ত্রী বলেন, মাদ্রাসা শিক্ষাবোর্ড অনুমোদিত ইবতেদায়ি, দাখিল ও আলিম স্তরের মাদ্রাসার সংখ্যা ১৬ হাজার ২৮২টি। এর মধ্যে তিনটি সরকারি মাদ্রাসা রয়েছে। চলতি অর্থবছরে শিক্ষা মন্ত্রণালয়ের বাজেট থেকে মাদ্রাসা খাতে ২ হাজার ২৩৬ কোটি ৭৯ লাখ বরাদ্দ করা হয়েছে।
এ ছাড়া ইসরাফিল আলমের প্রশ্নের জবাবে সংসদ কাজে মন্ত্রিপরিষদ বিভাগের দায়িত্ব পাওয়া মন্ত্রী মতিয়া চৌধুরী বলেন, ওয়ারেন্ট অব প্রিসিডেন্স ১৯৮৬ অনুযায়ী সাংসদদের অবস্থানক্রম ১৩। ১৯৭২ সালের প্রিসিডেন্সে সাংসদের অবস্থান ছিল ১৮তম।
