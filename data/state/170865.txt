
বেসামরিক বিমান পরিবহন ও পর্যটনমন্ত্রী রাশেদ খান মেনন বলেছেন, আদালতের নির্দেশনা সাপেক্ষে হজযাত্রী পরিবহনে সরকার তৃতীয় এয়ারলাইনস চালুর ব্যাপারে সক্রিয়ভাবে বিবেচনা করছে। রাজধানীর আগারগাঁওয়ে বঙ্গবন্ধু আন্তর্জাতিক সম্মেলন কেন্দ্রে গতকাল শনিবার সন্ধ্যা সাড়ে সাতটায় দশম হজ ও ওমরাহ মেলার সমাপনী অনুষ্ঠানে তিনি এ কথা বলেন।প্রধান অতিথির বক্তব্যে মন্ত্রী বলেন, গতবার বিমান প্রস্তুত থাকলেও ১২টি শিডিউল বাতিল হয়েছে। তিনি হজযাত্রীদের উদ্দেশ করে বলেন, ‘আপনারা টিকিট আগে থেকেই ঠিক করে রাখবেন, যাতে বিমানের এমন শিডিউল বাতিল না হয়।’তৃতীয় এয়ারলাইনস বা থার্ড ক্যারিয়ার চালুর ব্যাপারে ৮ ডিসেম্বর হাইকোর্টের রায় আপিল বিভাগ বহাল রাখেন। হজযাত্রী পরিবহনের সুবিধার্থে বাংলাদেশ বিমান ও সৌদি এয়ারলাইনস ২০১৩ সাল থেকে কাজ করছে। শুধু এই দুটি এয়ারলাইনসের মাধ্যমে হজে যাওয়ার বাধ্যবাধকতা অবৈধ ঘোষণা করে দেওয়া রায় বহাল রাখেন সুপ্রিম কোর্টের আপিল বিভাগ।ছুটির দিন হওয়ায় গতকাল শেষ দিনে হজ মেলায় ছিল উপচে পড়া ভিড়। মিরপুর থেকে মো. সিরাজুল ইসলাম তাঁর সহধর্মিণীকে নিয়ে হজ মেলায় এসেছিলেন। তিনি বলেন, ‘মেলায় এসে জানতে পারলাম কোথায় কত দিন থাকতে হবে। সব ঠিক থাকলে এবারই হজে যাব।’হজযাত্রী ও হজ এজেন্সির মধ্যে যোগাযোগ স্থাপনের লক্ষ্যে গত বৃহস্পতিবার থেকে এ মেলা শুরু হয়। ধর্ম মন্ত্রণালয়ের সহযোগিতায় এই মেলার আয়োজন করেছে হজ এজেন্সিস অব বাংলাদেশ (হাব)। হাবের সভাপতি মোহাম্মদ ইব্রাহিম বাহার প্রথম আলোকে বলেন, যে উদ্দেশ্যে এই মেলা, তা সফল হয়েছে। এবারের মেলায় ছিল ৭২টি প্রতিষ্ঠানের ১২০টি স্টল।
