
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, ‘প্রধান বিচারপতিকে বাদ দিয়ে আপিল বিভাগের অন্য বিচারপতিদের নিয়ে বৈঠক করে রাষ্ট্রপতিও সংবিধান লঙ্ঘন করেছেন।’ তিনি বলেন, প্রধান বিচারপতিকে নিয়ে সরকারি নাটক শেষই হচ্ছে না।
আজ সোমবার নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে রুহুল কবির রিজভী এ কথা বলেন।
রুহুল কবির রিজভী বলেন, প্রধান বিচারপতিকে নিয়ে সরকারি নাটক শেষই হচ্ছে না। তিনি (প্রধান বিচারপতি) অস্ট্রেলিয়া যাওয়ার পর হঠাৎ করে তাঁর বিরুদ্ধে দুনীতি, অর্থ পাচার, নৈতিক স্খলনসহ ১১টি অভিযোগ দাখিল করা হয়েছে। সুপ্রিম কোর্টের বিবৃতিতে জানানো হয়েছে, প্রধান বিচারপতিকে বাদ দিয়ে আপিল বিভাগের অন্য বিচারপতিদের ডেকে নিয়ে রাষ্ট্রপতি বৈঠক করেছেন এবং তাঁদের বুঝিয়েছেন। দেশের সংবিধান বিশেজ্ঞরাও বলছেন, এটা সংবিধানে নেই।
প্রধান বিচারপতির বিরুদ্ধে ১১টি অভিযোগের বিষয়টি সুপ্রিম কোর্টের ইতিহাসে নজিরবিহীন ঘটনা উল্লেখ করে রিজভী বলেন, ‘বিচার বিভাগের সর্বোচ্চ মর্যাদার আসনটিকে এভাবে কালিমালিপ্ত করার ঘটনা ইতিহাসে আর কখনো ঘটেনি।’ তিনি বলেন, প্রধান বিচারপতিকে দেশ ছাড়তে ‘বাধ্য’ করার পর এখন চূড়ান্ত পদক্ষেপ হিসেবে তাঁকে পদত্যাগ করাতেই হঠাৎ এসব অভিযোগ তোলা হয়েছে। রাষ্ট্রপতি যদি প্রধান বিচারপতির বিরুদ্ধে এত অভিযোগ পেয়েই থাকেন, তাহলে তিনি সংবিধানের ৯৬ অনুচ্ছেদ প্রয়োগ করলেন না কেন—সে প্রশ্নই এখন আইনি অঙ্গনে ঘুরপাক খাচ্ছে।
রুহুল কবির রিজভী বলেন, প্রধান বিচারপতির বিরুদ্ধে অভিযোগ পাওয়ার পর রাষ্ট্রপতি সেগুলোর বিরুদ্ধে কোনো ব্যবস্থা না নিয়ে কেন আপিল বিভাগের অন্য বিচারপতিদের নিয়ে বৈঠক করে অভিযোগ শোনালেন? এটি এখন আর মানুষের বুঝতে বাকি নেই। তিনি দেশে থাকতে কেন এসব অভিযোগ তোলা হলো না? প্রধান বিচারপতি যাওয়ার আগ মুহূর্তে যে বিবৃতি জাতিকে দিয়ে গেছেন, তা সরকারকে নার্ভাস করে তুলেছে। তা থেকেই সরকার প্রধান বিচারপতির বিরুদ্ধে এত অভিযোগের নাটক সাজাচ্ছে।’
বিএনপি নেতা রিজভী আরও বলেন, ‘প্রধান বিচারপতি অস্ট্রেলিয়া যাওয়ার আগে বলেছিলেন, সুপ্রিম কোর্ট প্রশাসনের রদবদল শুধু প্রধান বিচারপতির এখতিয়ার। প্রধান বিচারপতির বক্তব্য অনুযায়ী তাই আইন মন্ত্রণালয়ের প্রজ্ঞাপনও বেআইনি।’ তিনি বলেন, সুপ্রিম কোর্টের রেজিস্ট্রার একটি বিবৃতি দিয়েছেন। এটি ইতিহাসে নজিরবিহীন ঘটনা। আবার অ্যাটর্নি জেনারেল বলেছেন, প্রধান বিচারপতির পক্ষে ফিরে এসে দায়িত্ব নেওয়া সুদূরপরাহত। রোববার আইনমন্ত্রী বলেছেন, অভিযোগ সুরাহা না হওয়া পর্যন্ত প্রধান বিচারপতি নিজের পদে বসতে পারবেন না। এর মধ্যে রেজিস্ট্রার জেনারেলসহ সুপ্রিম কোর্ট প্রশাসনে ব্যাপক রদবদল করা হয়েছে।
বিএনপি চেয়ারপারসন খালেদা জিয়ার আদালতের বিরুদ্ধে গ্রেপ্তারি পরোয়ানা জারির প্রতিবাদে বিএনপির প্রতিবাদ কর্মসূচি পালনের সময় দেশের বিভিন্ন জেলায় নেতা-কর্মীদের ওপর পুলিশের হামলা ও গ্রেপ্তারের বর্ণনা দেন রুহুল কবির রিজভী।
 
