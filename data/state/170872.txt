
চট্টগ্রাম বিশ্ববিদ্যালয়ে গত সোমবার ছাত্রলীগের দুই পক্ষের সংঘর্ষের সময় রামদায় শাণ দেওয়া সেই দুই ছাত্রলীগ কর্মীকে সাময়িকভাবে বহিষ্কার করেছে বিশ্ববিদ্যালয় কর্তৃপক্ষ। আজ বুধবার বিকেল পৌনে পাঁচটায় বিশ্ববিদ্যালয়ের বোর্ড অব রেসিডেন্স, হেলথ অ্যান্ড ডিসিপ্লিন-এর সুপারিশে উপাচার্য ইফতেখার উদ্দিন চৌধুরী তাঁর নির্বাহী ক্ষমতা বলে এই দুজনকে সাময়িকভাবে বহিষ্কার করেন।বহিষ্কৃত শিক্ষার্থীরা হলেন ব্যবস্থাপনা বিভাগের ২০১২-১৩ শিক্ষাবর্ষের শ্রাবণ মিজান ও চারুকলা ইনস্টিটিউটের ২০১২-১৩ শিক্ষাবর্ষের মোফাজ্জল হায়দার ওরফে টাইগার মোফা। তাঁরা দুজন ক্যাম্পাসে বিশ্ববিদ্যালয় শাখা ছাত্রলীগের সভাপতি আলমগীর টিপুর সমর্থক বলে পরিচিত। সোমবার সংঘর্ষের সময় বিশ্ববিদ্যালয়ের শাহজালাল আবাসিক হলের তৃতীয় তলার বারান্দায় দুজনকে রামদায় শাণ দিতে দেখা যায়। রামদায় শাণ দেওয়ার এই ছবি গতকাল মঙ্গলবারের প্রথম আলোতে প্রকাশিত হয়।বিশ্ববিদ্যালয়ের রেজিস্ট্রার (ভারপ্রাপ্ত) কামরুল হুদা প্রথম আলোকে বলেন, ‘সংঘর্ষের সময় তোলা দুই শিক্ষার্থীর ছবি গণমাধ্যমে এসেছে। বিষয়টি আমাদের জন্য খুব বিব্রতকর। আমরা তাঁদের অ্যাকাডেমিকভাবে চিহ্নিত করেছি। বুধবার বিকেলে উপাচার্য তাঁর নির্বাহী ক্ষমতাবলে তাঁদের বহিষ্কার করেন। ওই দুই শিক্ষার্থীকে নোটিশ দেওয়া হবে। নোটিশের যথাযথ উত্তর দিতে না পারলে স্থায়ীভাবে বহিষ্কার করা হবে।’
