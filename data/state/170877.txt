
আন্তবিশ্ববিদ্যালয় ক্রিকেট টুর্নামেন্টে জাহাঙ্গীরনগর বিশ্ববিদ্যালয়কে ২৬ রানে হারিয়ে চ্যাম্পিয়ন হয়েছে রাজশাহী বিশ্ববিদ্যালয়। গতকাল মঙ্গলবার দুপুরে রাজশাহী বিশ্ববিদ্যালয় স্টেডিয়ামে ফাইনাল ম্যাচটি অনুষ্ঠিত হয়।টসে জিতে ব্যাট করতে নেমে রাজশাহী বিশ্ববিদ্যালয় শুরুতেই দ্রুত উইকেট হারাতে থাকে। শেষ পর্যন্ত নির্ধারিত ২০ ওভারে ৯ উইকেট হারিয়ে ৮৪ রান সংগ্রহ করে তারা।৮৫ রানের লক্ষ্যে খেলতে নেমে শুরুতেই উইকেট হারায় জাহাঙ্গীরনগর বিশ্ববিদ্যালয়। নিয়মিত বিরতিতে উইকেট তুলে নেন রাজশাহী বিশ্ববিদ্যালয়ের বোলাররা। শেষ পর্যন্ত ১৪ ওভারে ৫৭ রানে অলআউট হয়ে যায় জাহাঙ্গীরনগর বিশ্ববিদ্যালয়।দুই ওভারে কোনো রান না দিয়ে ৩ উইকেট নিয়ে ম্যান অব দ্য ম্যাচ হয়েছেন রাজশাহী বিশ্ববিদ্যালয়ের বোলার অপু। ম্যান অব দ্য সিরিজ হয়েছেন একই বিশ্ববিদ্যালয়ের সুমন।রাজশাহী বিশ্ববিদ্যালয়ের উপাচার্য অধ্যাপক মুহম্মদ মিজানউদ্দিন, সহ-উপাচার্য চৌধুরী সারওয়ার জাহানসহ প্রশাসনের ঊর্ধ্বতন কর্মকর্তারা চ্যাম্পিয়ন দলের হাতে ট্রফি তুলে দেন।
