
জাতীয় পার্টির চেয়ারম্যান এইচ এম এরশাদ বলেছেন, ‘আওয়ামী লীগ যে নির্বাচন-পদ্ধতির কথা বলছে, সে পদ্ধতিতে নির্বাচনে গেলে জাতীয় পার্টি দালাল হিসেবে চিহ্নিত হবে। তাই আগামী দিনে জাতীয় পার্টি এককভাবে নির্বাচন করবে।’ আগামী জাতীয় সংসদ নির্বাচনে বিএনপি অংশ না নিলে জাতীয় পার্টিও যাবে না বলে ঘোষণা দেন তিনি।আজ বুধবার বিকেলে সিলেটের রেজিস্ট্রি মাঠে জেলা জাতীয় পার্টির সম্মেলনে এরশাদ এসব কথা বলেন।আগামী জাতীয় নির্বাচন নিয়ে চরম অনিশ্চয়তা দেখা দিয়েছে উল্লেখ করে এরশাদ বলেন, ‘নির্বাচন হবে কি হবে না, অনিশ্চয়তা। আমাদের ভবিষ্যত্ কী, জানি না। কীভাবে নির্বাচন হবে, আমরা এখনো জানি না। একটি দলের চেয়ারম্যান হিসেবে আমার জানার দরকার। মানুষ আর দুই নেত্রীকে চায় না। মানুষ পরিবর্তন চায়।’
এরশাদ আরও বলেন, ‘আমরা ছিলাম। এখন নামমাত্র মহাজোটে আছি। যারা আস্তিক-নাস্তিক তৈরি করেছে, তাদের সঙ্গে আর কোনো নির্বাচন নয়। আমি নাস্তিকের পক্ষে নই, ইসলামের পক্ষে।’
বর্তমান সরকারের প্রতিটি কাজে জনগণ অসন্তুষ্ট বলে এরশাদ অভিযোগ করেন। এরশাদ বলেন, ‘সব ক্ষেত্রে উসকানি দিচ্ছে। গার্মেন্টস শিল্প ধ্বংসের চক্রান্ত চলছে। সরকারই গার্মেন্টস শ্রমিকদের উসকে দিয়েছে।’ রামপাল বিদ্যুেকন্দ্র সম্পর্কে এরশাদ প্রশ্ন তুলে বলেন, ‘রামপালে বিদ্যুেকন্দ্র স্থাপন সুন্দরবন ধ্বংসের পাঁয়তারা ছাড়া কিছুই নয়। সরকার কি আর জায়গা খুঁজে পাচ্ছে না? সুন্দরবনের কাছে বিদ্যুেকন্দ্র করতে হবে কেন?’
সম্মেলন প্রস্তুতি কমিটির আহ্বায়ক সেলিম উদ্দিনের সভাপতিত্বে সম্মেলনে আরও বক্তব্য দেন জাতীয় পার্টির মহাসচিব এ বি এম রুহুল আমিন হাওলাদার, কাজী ফিরোজ রশীদ, জিয়াউদ্দিন বাবলু ও সিলেট বিভাগীয় সমন্বয়কারী আতিকুর রহমান।
পার্টির সঙ্গে বেয়াদবি করলে ত্যাজ্য করা হবে
সিলেট জেলা ও বিভিন্ন উপজেলা জাতীয় পার্টির কমিটির নেতৃবৃন্দসহ কর্মী-সমর্থকেরা সম্মেলনে অংশ নেন। সম্মেলন শেষে সেলিম উদ্দিনকে সিলেট  জেলা জাপার নতুন আহ্বায়ক ঘোষণা দিয়ে তাঁকে পরিচিত করে দেন জাতীয় পার্টির চেয়ারম্যান এইচ এম এরশাদ। তিনি বলেন, ‘পুরো কমিটি এখনই ঘোষণা করব না। সেলিম উদ্দিনকে আহ্বায়ক করলাম। সেলিম সবাইকে নিয়ে কমিটি গঠন করবে। জাতীয় পার্টি কেবল রাজনৈতিক দল নয়, একটি পরিবার। আর আমি সেই পরিবারের অভিভাবক। যে এই পরিবারের সঙ্গে, যে পার্টির সঙ্গে বেয়াদবি করবে, তাকে ত্যাজ্য করা হবে।’
