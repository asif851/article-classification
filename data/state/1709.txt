
দুর্বৃত্তদের গুলিতে আহত হওয়ার পাঁচ দিন পর নীলফামারীর জলঢাকা উপজেলার স্কুলশিক্ষক মাধবচন্দ্র রায় (৪৫) মারা গেছেন। গত শুক্রবার রাত ১০টার দিকে রংপুর মেডিকেল কলেজ হাসপাতালে তিনি মারা যান।জলঢাকা উপজেলার গোলমুণ্ডা বহুমুখী উচ্চবিদ্যালয়ের সহকারী শিক্ষক মাধবচন্দ্র রায় ৯ আগস্ট সকাল সাড়ে ১০টার দিকে উপজেলা শহর থেকে ইজিবাইকে করে বিদ্যালয়ে যাচ্ছিলেন। জলঢাকা-ডালিয়া সড়কের ঘাটেরপাড় এলাকায় দুর্বৃত্তরা ইজিবাইক থেকে টেনে নামিয়ে তাঁকে গুলি করে পালিয়ে যায়। এ ঘটনায় ১০ আগস্ট প্রথম আলোয় ‘ইজিবাইক থেকে টেনে নামিয়ে শিক্ষককে গুলি’ শিরোনামে প্রতিবেদন প্রকাশিত হয়।জলঢাকা থানার ভারপ্রাপ্ত কর্মকর্তা (ওসি) দিলওয়ার হাসান ইনাম বলেন, গতকাল শনিবার রংপুর মেডিকেল কলেজ হাসপাতালের মর্গে মাধবচন্দ্র রায়ের লাশের ময়নাতদন্ত সম্পন্ন হয়। ওসি আরও বলেন, ১২ আগস্ট রাতে মাধবচন্দ্র রায়ের ছোট ভাই রতনচন্দ্র রায় অজ্ঞাতনামা ছয় যুবককে আসামি করে হত্যাচেষ্টার মামলা করেন। ওই মামলায় ঘটনার সুনির্দিষ্ট কোনো কারণ উল্লেখ করা হয়নি। ঘটনার মূল কারণ ও আসামিদের শনাক্ত করতে তদন্ত চলছে। এখনো কাউকে গ্রেপ্তার করা যায়নি।
