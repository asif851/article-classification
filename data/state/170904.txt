
পুরান ঢাকার তাঁতীবাজারে গত সোমবার মানুষের ভিড়ের মধ্যে গুলি করে ২৫ লাখ টাকা ছিনতাইয়ের সঙ্গে পেশাদার সন্ত্রাসীরা জড়িত বলে জানিয়েছে পুলিশ। ছিনতাইকারীদের শনাক্ত করতে সিসি ক্যামেরার ফুটেজ সংগ্রহ করার চেষ্টা করছে পুলিশ।পুলিশের সন্দেহ, আগের কয়েকটি ছিনতাইয়ের ঘটনায় গ্রেপ্তারের পর কারাগার থেকে জামিনে মুক্ত কয়েকজন বা দীর্ঘদিন পালিয়ে থাকার পর ফিরে আসা সন্ত্রাসীদের কোনো দল এই ঘটনা ঘটিয়েছে।গত এক বছরে ওই এলাকায় এ নিয়ে পাঁচটি ছিনতাইয়ের ঘটনা ঘটল। সর্বশেষ সোমবার বিকেলে সোনার দোকানের কর্মী পার্থ সাহাকে (৩৭) গুলি করে ২৫ লাখ টাকাসহ ব্যাগ ছিনিয়ে নিয়ে সবার সামনে দিয়ে হেঁটে চলে যায় চার ছিনতাইকারী। আহত পার্থ পঙ্গু হাসপাতালে চিকিৎসাধীন রয়েছেন।কোতোয়ালি থানার পুলিশের কর্মকর্তারা বলেন, সোমবারের ছিনতাইসহ গত এক বছরের মধ্যে ওই এলাকায় যে পাঁচটি ছিনতাই হয়েছে সেগুলো প্রায় একই রকম। এর আগের চারটি ঘটনায় কোতোয়ালি থানার পুলিশ চারজনকে এবং গোয়েন্দা (ডিবি) পুলিশ তিনজনকে গ্রেপ্তার করেছিল। একটি অস্ত্রও উদ্ধার করা হয়েছিল। গ্রেপ্তার করা ওই সাতজনের মধ্যে তিনজন জামিনে কারাগার থেকে বের হয়ে এসেছেন। গ্রেপ্তার এড়াতে ছিনতাইকারীদের ওই দলটির নেতারা প্রায় দুই মাস ভারতে পালিয়ে ছিলেন। তাঁরাও সম্প্রতি ফিরে এসেছেন বলে তাঁদের কাছে খবর এসেছে।কোতোয়ালি থানার সূত্র বলেছে, আগের ছিনতাইয়ের ঘটনাগুলো তদন্তে যাদের সংশ্লিষ্টতা এসেছিল, এবারও তাদেরই সন্দেহ করা হচ্ছে। এরা পেশাদার অপরাধী। এরা ছিনতাই, চাঁদাবাজির পাশাপাশি ভাড়াটে হিসেবেও কাজ করে। পুলিশ এখন এদের খুঁজছে।পুলিশের কোতোয়ালি বিভাগের সহকারী কমিশনার আহাদুজ্জামান গতকাল মঙ্গলবার প্রথম আলোকে বলেন, যারা এ ঘটনা ঘটিয়েছে তারা পেশাদার সন্ত্রাসী। তবুও ঘটনার সঙ্গে অন্য কোনো মহলের সংশ্লিষ্টতা রয়েছে কি না, সে জন্য ভেতর-বাইরে খতিয়ে দেখা হচ্ছে।পুলিশ বলেছে, আহত পার্থ সাহা বেসরকারি যে ব্যাংক থেকে টাকা তুলে ফিরছিলেন সেই ব্যাংক থেকে সিসি টিভির ফুটেজ সংগ্রহ করা হয়েছে। সেখানে দেখা গেছে, পার্থ সাহা সোমবার বেলা তিনটা ৫৭ মিনিটে ব্যাংকে ঢুকে চেক ভাঙিয়ে ২৫ লাখ টাকা নিয়ে ৪টা ৬ মিনিটে বের হয়ে আসেন। বের হওয়ার কয়েক মিনিটের মধ্যে তিনি ছিনতাইয়ের শিকার হন। ধারণা করা হচ্ছে, ছিনতাইকারীরা ব্যাংক থেকেই তাঁকে অনুসরণ করছিল। ব্যাংকের ভেতরেও হয়তো ছিনতাইকারী দলের কোনো সদস্য ছিল।
