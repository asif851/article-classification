
খাগড়াছড়ি পৌর শহরে প্রশাসনের ১৪৪ ধারা জারির প্রতিবাদে আগামীকাল সোমবার সকাল-সন্ধ্যা হরতাল ডেকেছে জেলা সুসম উন্নয়ন ও দুর্নীতি প্রতিরোধ কমিটি। এ ছাড়া সড়ক অবরোধ কর্মসূচির ঘোষণা দেওয়া হয়েছে।
প্রাথমিক শিক্ষক নিয়োগে অনিয়মের অভিযোগে ‘খাগড়াছড়ি পার্বত্য জেলা পরিষদ ঘেরাও’ কর্মসূচিতে শান্তি নষ্টের শঙ্কায় আজ রোববার সকাল আটটা থেকে সন্ধ্যা ছয়টা পর্যন্ত ১৪৪ ধারা জারি করা হয়েছে। সকাল আটটার দিকে অতিরিক্ত জেলা প্রশাসক এটিএম কাউছার হোসেনের অনুমতিক্রমে পৌর শহরে এ তথ্য প্রচার করে জেলা তথ্য অফিস।
অতিরিক্ত জেলা প্রশাসক বলেন, খাগড়াছড়ির কিছু জনপ্রতিনিধি সুষম উন্নয়ন ও দুর্নীতি প্রতিরোধ কমিটির ব্যানারে প্রাথমিক শিক্ষক নিয়োগে অনিয়ম ও দুর্নীতির অভিযোগ তুলে জেলা পরিষদ কার্যালয় ঘেরাওয়ের কর্মসূচি দেন। এতে সরকারি সম্পত্তি ও জননিরাপত্তা বিঘ্নিত হওয়ার আশঙ্কা খাগড়াছড়ি পৌর শহরে ১৪৪ ধারা জারি করা হয়েছে।
 
