
জাহাঙ্গীরনগর বিশ্ববিদ্যালয়ের প্রধান ফটকে একটি কনফেকশনারি দোকান ভাঙচুরে বাধা দেওয়ায় সরকার ও রাজনীতি বিভাগের এক ছাত্রকে পিটিয়েছেন বিশ্ববিদ্যালয় শাখা ছাত্রলীগের দুই নেতা-কর্মী। গতকাল সোমবার রাত ১০টার দিকে এ ঘটনা ঘটে।প্রত্যক্ষদর্শীরা জানান, হঠাৎ রাত ১০টার দিকে বিশ্ববিদ্যালয়ের প্রধান ফটকে বাংলার স্বাদ কনফেকশনারি নামের একটি দোকান ভাঙচুর শুরু করেন বিশ্ববিদ্যালয় শাখা ছাত্রলীগের সহসম্পাদক নূর উদ্দিন মাহমুদ ও কর্মী সিদ্দিকুর রহমান। এ সময় দোকানে উপস্থিত সরকার ও রাজনীতি বিভাগের ৩৯ ব্যাচের ছাত্র আবদুল জলিল ভাঙচুরের কারণ জানতে চাইলে তাঁকে মারধর করেন ওই দুই নেতা-কর্মী। তবে দোকান ভাঙচুরের কারণ জানতে চাইলে প্রত্যক্ষদর্শী, দোকানের মালিকসহ কেউ কোনো কারণ বলতে পারেননি। সিদ্দিকুর রহমান অভিযোগ অস্বীকার করেন এবং একাধিকবার ফোন করা হলেও ফোন ধরেনি নূর উদ্দিন মাহমুদ।
