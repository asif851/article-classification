
তেল-গ্যাস, খনিজ সম্পদ ও বিদ্যুৎ-বন্দর রক্ষা জাতীয় কমিটির সদস্যসচিব আনু মুহাম্মদ বলেছেন, সুন্দরবন হলো বাংলাদেশের প্রাণ। সুন্দরবন ধ্বংস হলে বাংলাদেশ প্রাণহীন হয়ে পড়বে। তাই তিনি সুন্দরবন ধ্বংস করে বিদ্যুৎকেন্দ্র নির্মাণ ঠেকাতে দেশবাসীকে দুর্বার আন্দোলন গড়তে তোলার আহ্বান জানান।
আনু মুহাম্মদ বলেন, জাতীয় সম্পদের মালিক জনগণ। অথচ সরকার সুন্দরবনের মতো জাতীয় সম্পদ ধ্বংস করতে ভারতের সঙ্গে চুক্তি করে সেখানে রামপাল বিদ্যুৎকেন্দ্র নির্মাণ করছে। এই চুক্তি বাস্তবায়িত হলে সুন্দরবন ধ্বংস হবে, বাংলাদেশ ক্ষতিগ্রস্ত হবে।
আজ বৃহস্পতিবার বিকেলে বগুড়া শহরের শহীদ খোকন পার্কের শহীদ মিনারে অনুষ্ঠিত সমাজতান্ত্রিক ছাত্র ফ্রন্ট বগুড়া জেলা শাখার সম্মেলনে বক্তব্য দিতে গিয়ে তিনি সুন্দরবন প্রসঙ্গে এসব কথা বলেন। সম্মেলনের উদ্বোধন করেন বগুড়ার সাংস্কৃতিক ব্যক্তিত্ব শ্যামল ভট্টাচার্য্য।
কিবরিয়া হোসেনের সভাপতিত্বে অনুষ্ঠিত সম্মেলনে অন্যান্যের মধ্যে বক্তব্য দেন বাসদের কেন্দ্রীয় কমিটির সদস্য জাহেদুল হক, সমাজতান্ত্রিক ছাত্র ফ্রন্ট কেন্দ্রীয় কমিটির সভাপতি ইমরান হাবীব, বাসদ বগুড়া জেলা শাখার আহ্বায়ক সাইফুল ইসলাম, সম্মেলন প্রস্তুতি কমিটির আহ্বায়ক রাধা রানী বর্মণ, ছাত্র ফ্রন্ট বগুড়া জেলা শাখার সাধারণ সম্পাদক শ্যামল বর্মণ প্রমুখ। পরে রাধা রানী বর্মণকে সভাপতি ও মাসুকুর রহমানকে সাধারণ সম্পাদক করে ২৪ সদস্যবিশিষ্ট পূর্ণাঙ্গ কমিটি ঘোষণা করা হয়।
