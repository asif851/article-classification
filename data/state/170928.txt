
রংপুরের একই পরিবারের তিনজন ‘ট্রি ম্যান’ রোগে আক্রান্ত কিনা তা নিশ্চিত নন ঢাকা মেডিকেল কলেজ হাসপাতালের চিকিৎসকেরা। হাতে-পায়ে শিকড়ের মতো গজানো তিনজনের প্রাথমিক স্বাস্থ্য পরীক্ষা শুরু করেছে ঢাকা মেডিকেলের বার্ন ইউনিট।গতকাল বুধবার এই তিনজনকে বার্ন ইউনিটে ভর্তি করা হয়।সরকারি মেডিকেল কলেজগুলোর বার্ন ইউনিটের সমন্বয়কারী সামন্ত লাল সেন প্রথম আলোকে বলেন, প্রাথমিক কিছু পরীক্ষা-নিরীক্ষা শুরু হয়েছে। সেগুলোর ফলাফল পাওয়ার পর রোগের ব্যাপারে নিশ্চিত হওয়া যাবে।বার্ন ইউনিটের অন্য একটি সূত্র জানিয়েছে, খুলনার পাইকগাছার আবুল বাজনদার এবং এই তিনজনের উপসর্গ মোটামুটি একই ধরনের। তবে আবুলের মতো অন্য তিনজনের অবস্থা মারাত্মক নয়। পরীক্ষার ফল পাওয়ার পর একটি বোর্ড গঠন করা হবে। এরপর আগামী রোববার বা সোমবার এই তিনজন সম্পর্কে ঠিক তথ্য জানা যাবে।অন্যদিকে অস্ত্রোপচারের পর আবুল বাজনদার ডান হাতের অবস্থার উন্নতি হচ্ছে বলে চিকিৎসকেরা জানিয়েছে। আগামী সপ্তাহে তাঁর বাঁ হাতে অস্ত্রোপচার হতে পারে।আবুল বাজনদারকে ৩০ জানুয়ারি ঢাকা মেডিকেল কলেজ হাসপাতালের বার্ন ইউনিটে ভর্তি করা হয়। আবুল ‘এপিডার্মোডিসপ্লাসিয়া ভেরাসিফরমিস’ রোগে আক্রান্ত বলে চিকিৎসকেরা শনাক্ত করেছেন। রোগটি ‘ট্রি ম্যান’ (বৃক্ষমানব) সিনড্রম নামে পরিচিত।
