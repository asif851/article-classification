
বিনম্র শ্রদ্ধা ও পুষ্পার্ঘ্য অর্পণের মধ্য দিয়ে বেতিয়ারা যুদ্ধে নিহত নয় শহীদ মুক্তিযোদ্ধাকে স্মরণ করলেন সহযোদ্ধারা। গতকাল মঙ্গলবার বিকেলে কুমিল্লার চৌদ্দগ্রাম উপজেলার বেতিয়ারায় এ উপলক্ষে আলোচনা সভা হয়।যৌথ গেরিলা বাহিনীর কমান্ডার ও বর্তমানে বাংলাদেশের কমিউনিস্ট পার্টির কেন্দ্রীয় উপদেষ্টামণ্ডলীর সদস্য মঞ্জুরুল আহসান খান শহীদ স্মৃতিস্তম্ভে পুষ্পস্তবক অর্পণ করেন। তাঁর সঙ্গে উপস্থিত ছিলেন মুক্তিযুদ্ধের সময়কার ন্যাপ-কমিউনিস্ট পার্টি-ছাত্র ইউনিয়ন বিশেষ গেরিলা বাহিনী ও বেতিয়ারা শহীদ মুক্তিযোদ্ধা স্মৃতি পরিষদের সদস্যরা।সভায় মঞ্জুরুল আহসান খান বলেন, মুক্তিযুদ্ধের অন্যতম উদ্দেশ্য ছিল সৎ, দেশপ্রেমিক রাজনৈতিক শক্তির মাধ্যমে শোষণমুক্ত সমাজ গড়া। মুক্তিযুদ্ধের চেতনায় অসাম্প্রদায়িক বাংলাদেশ গড়ার জন্য সবাইকে একযোগে কাজ করতে হবে।সভায় অন্যদের মধ্যে বক্তব্য দেন কুমিল্লা জেলা পরিষদের প্রশাসক মো. ওমর ফারুক, ন্যাপ কুমিল্লা জেলা কমিটির সাধারণ সম্পাদক জাকির হোসেন, কমিউনিস্ট পার্টির কেন্দ্রীয় সদস্য শাহআলম, ছাত্র ইউনিয়নের কেন্দ্রীয় কমিটির সাধারণ সম্পাদক লাকী আক্তার প্রমুখ।প্রসঙ্গত, ১৯৭১ সালের ১১ নভেম্বর ভোরে কুমিল্লার চৌদ্দগ্রাম উপজেলার বেতিয়ারায় ‘বিশেষ গেরিলা বাহিনী’র সদস্য মো. সিরাজুম মুনীর জাহাঙ্গীর, বশিরুল ইসলাম, নিজাম উদ্দিন আজাদ, শহীদুল্লাহ সাউদ, আওলাদ হোসেন, দুদু মিয়া, আবদুল কাইয়ুম, আবদুল কাদের ও মোহাম্মদ শফিউল্লাহসহ নয়জন তরুণ গেরিলা শহীদ হন।
