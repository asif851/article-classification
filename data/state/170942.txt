
ঢাকার দোহার উপজেলায় গত সোমবার রাতে পাওনা টাকা আনতে গিয়ে এক গৃহবধূ ধর্ষণের শিকার হয়েছেন বলে অভিযোগ পাওয়া গেছে। এ ব্যাপারে রাতেই থানায় মামলা করেন ওই গৃহবধূ। গতকাল মঙ্গলবার ভোরে নিজ বাড়ি থেকে আসামি মোবারক হোসেনকে (৪৭) গ্রেপ্তার করে পুলিশ।মামলার এজাহারে বলা হয়েছে, উপজেলার কুসুমহাটি ইউনিয়নের ওই গৃহবধূ ইকরাশী গ্রামের পূর্বপরিচিত মোবারককে দুই হাজার টাকা ধার দিয়েছিলেন। টাকা পরিশোধের জন্য মোবারক ওই গৃহবধূকে সোমবার রাতে তাঁর বাসায় যেতে বলেন। সোমবার রাত নয়টার দিকে ওই গৃহবধূ টাকা চাইতে গেলে মোবারক তাঁকে রান্নাঘরে নিয়ে ধর্ষণ করেন। গৃহবধূর চিৎকারে আশপাশের লোকজন এগিয়ে এলে মোবারক পালিয়ে যান।দোহার থানার ভারপ্রাপ্ত কর্মকর্তা (ওসি) আলমগীর হোসেন জানান, ডাক্তারি পরীক্ষার জন্য গৃহবধূকে রাজধানীর মিটফোর্ড হাসপাতালে পাঠানো হয়েছে।
