
বাগেরহাটে যাত্রীবাহী বাসের ধাক্কায় আনিসুজ্জামান (৪০) নামের এক মোটরসাইকেল আরোহী ও তাঁর চার বছরের মেয়ে নিহত হয়েছে। এ সময় আনিসুজ্জামানের স্ত্রী গুরুতর আহত হন।
আজ বুধবার সকাল নয়টার দিকে কাঁঠালতলা এলাকায় বাগেরহাট-খুলনা মহাসড়কে এ ঘটনা ঘটে।
বাগেরহাটের কাটাখালী হাইওয়ে থানার ভারপ্রাপ্ত কর্মকর্তা (ওসি) কে এম আজিজুল ইসলাম বলেন, বাগেরহাট থেকে খুলনার উদ্দেশে ছেড়ে আসা যাত্রীবাহী একটি বাস পেছন থেকে একটি মোটরসাইকেলকে ধাক্কা দেয়। এতে মোটরসাইকেলে আরোহীরা ছিটকে রাস্তার ওপর পড়ে যান। ঘটনাস্থলেই মারা যান আনিসুজ্জামান। আহত হন তাঁর স্ত্রী রোজিনা আখতার (২৮) ও মেয়ে রামিশা (৪)। পরে স্থানীয় লোকজন তাঁদের উদ্ধার করে খুলনা মেডিকেল কলেজ হাসপাতালে পাঠায়। হাসপাতালে নেওয়ার পর রামিশার মৃত্যু হয়। আহত রোজিনা আখতারের অবস্থা আশঙ্কাজনক।
পুলিশ সূত্র জানায়, বাগেরহাটে পিসি কলেজ রোডে নানাবাড়িতে থাকতেন আনিসুজ্জামান। তাঁর বাবা মৃত জি এম আলী বকস।
ওসি আজিজুল ইসলাম বলেন, মোটরসাইকেলকে ধাক্কা দিয়ে পালিয়ে যাওয়া বাসটি খোঁজা হচ্ছে।
