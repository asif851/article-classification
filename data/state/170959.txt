
আধিপত্য বিস্তার নিয়ে বিরোধের জের ধরে ময়মনসিংহ সদর উপজেলার আকুয়া মোড়লপাড়া এলাকায় গতকাল শনিবার যুবলীগের দুই পক্ষের মধ্যে সংঘর্ষে মো. মোস্তফা (৩০) নামের যুবলীগের এক কর্মী গুলিবিদ্ধ হয়েছেন। তাঁকে আশঙ্কাজনক অবস্থায় ঢাকা মেডিকেল কলেজ হাসপাতালে পাঠানো হয়েছে।পুলিশ ও স্থানীয় সূত্রে জানা যায়, আধিপত্য বিস্তার নিয়ে আকুয়া এলাকায় বেশ কিছু দিন ধরে আওয়ামী লীগের সমর্থদের মধ্যে উত্তেজনা বিরাজ করছিল। গত ২৭ এপ্রিল যুবলীগের দুই পক্ষের মধ্যে পাল্টাপাল্টি ধাওয়া ও ককটেল বিস্ফোরণের ঘটনা ঘটে। এর জের ধরে গতকাল দুপুরে যুবলীগের দুই পক্ষের মধ্যে সংঘর্ষ শুরু হয়। এ সময় মো. মোস্তফা নামের যুবলীগের এক কর্মী মাথায় গুলিবিদ্ধ হন। মোস্তফাকে প্রথমে ময়মনসিংহ মেডিকেল কলেজ হাসপাতালে নেওয়া হয়। সেখান থেকে বিকেল চারটার দিকে তাঁকে ঢাকা মেডিকেল কলেজ হাসপাতালে পাঠানো হয়।ময়মনসিংহ কোতোয়ালি থানার ভারপ্রাপ্ত কর্মকর্তা (ওসি) আবু মো. ফজলুল করিম বলেন, যুবলীগের আহত কর্মীর অবস্থা আশঙ্কাজনক হওয়ায় চিকিৎসক তাঁকে ঢাকায় পাঠানোর পরামর্শ দিয়েছেন। এ ঘটনায় গতকাল সন্ধ্যা পর্যন্ত কোনো মামলা হয়নি।
