
ব্রাহ্মণবাড়িয়ার সরাইলে সরকারি খালের জায়গা অবৈধভাবে দখলে নিয়ে মাটি দিয়ে ভরাট করার দায়ে ভ্রাম্যমাণ আদালত এক নারীসহ তিনজনকে কারাদণ্ড দিয়েছেন। আজ শুক্রবার সকালে তাঁদের ব্রাহ্মণবাড়িয়া জেলহাজতে পাঠানো হয়েছে।
গতকাল বৃহস্পতিবার সন্ধ্যায় এই ভ্রাম্যমাণ আদালত পরিচালনা করেন উপজেলা নির্বাহী কর্মকর্তা (ইউএনও) ও নির্বাহী হাকিম সৈয়দা নাহিদা হাবিবা।
দণ্ডপ্রাপ্ত ব্যক্তিরা হলেন উপজেলা সদরের সৈয়দটুলা গ্রামের আহাদ আলীর স্ত্রী মোমেনা বেগম (৪৫), একই গ্রামের আমির আলী (৫০) ও আলী হোসেন (৩৫)। দণ্ডপ্রাপ্ত ব্যক্তিদের মধ্যে মোমেনা বেগমকে সাত দিন এবং আমির আলী ও আলী হোসেনকে এক মাস করে কারাদণ্ড দেওয়া হয়েছে।
পুলিশ ও স্থানীয় সূত্রে জানা যায়, উপজেলার সদর ইউনিয়নের সৈয়দটুলা গ্রামের সরকারি একটি খালের প্রায় ৩০ শতাংশ জায়গা ওই তিনজন অবৈধভাবে দখলে নিয়ে মাটি দিয়ে ভরাট করে ফেলেন। এক সপ্তাহ আগে উপজেলা নির্বাহী কর্মকর্তা (ইউএনও) ও নির্বাহী হাকিম সৈয়দা নাহিদা হাবিবা ওই জায়গা দখলমুক্ত করে মাটি সরানোর জন্য নোটিশ পাঠান। এরপরও ওই তিনজন জায়গা ছেড়ে না যাওয়ায় গত বৃহস্পতিবার বিকেলে নির্বাহী হাকিম তাঁদের তাঁর কার্যালয়ে ডেকে পাঠান। সেখানে তাঁরা দায় স্বীকার করলে বৃহস্পতিবার সন্ধ্যায় নির্বাহী হাকিম তাঁর কার্যালয়ে ভ্রাম্যমাণ আদালত বসিয়ে ওই তিনজনকে বিভিন্ন মেয়াদে কারাদণ্ড দেন।
ঘটনার সত্যতা নিশ্চিত করে সরাইল থানার পরিদর্শক (তদন্ত) মো. কামরুজ্জামান প্রথম আলোকে বলেন, ‘বৃহস্পতিবার রাতে তাঁদের থানা হাজতে রাখা হয়েছিল। আজ সকালে তাঁদের ব্রাহ্মণবাড়িয়া জেলহাজতে পাঠানো হয়েছে।’
