
লক্ষ্মীপুর সদর, রামগঞ্জ, রায়পুর, কমলনগর ও রামগতি উপজেলার ৭৩০টি সরকারি প্রাথমিক বিদ্যালয়ের মধ্যে ২০৬টিতে প্রধান শিক্ষকের পদ শূন্য। এতে বিদ্যালয়গুলোর পাঠদান ও প্রশাসনিক কর্মকাণ্ডে সমস্যা হচ্ছে।জেলা প্রাথমিক শিক্ষা কার্যালয় সূত্র জানায়, লক্ষ্মীপুর সদর উপজেলায় ২৮৫টি, রামগঞ্জ উপজেলায় ১৫৮টি, কমলনগর উপজেলায় ৭০টি, রামগতি উপজেলায় ৯৬টি ও রায়পুর উপজেলায় ১২১টি সরকারি প্রাথমিক বিদ্যালয় আছে। এর মধ্যে সদর উপজেলার ৮৬টি, রামগঞ্জের ৫২টি, কমলনগরের ১৭টি, রামগতির ২৪টি ও রায়পুরের ২৭টি সরকারি প্রাথমিক বিদ্যালয়ে প্রধান শিক্ষকের পদ শূন্য।লক্ষ্মীপুর সদর উপজেলার দিঘলী ইউনিয়নের রমাপুর এইউএম সরকারি প্রাথমিক বিদ্যালয়ের সহকারী শিক্ষক আবু ফারাহ বলেন, দুই বছর আগে বিদ্যালয়ের প্রধান শিক্ষক অবসরে গেছেন। এরপর থেকে প্রধান শিক্ষকের পদ শূন্য। প্রধান শিক্ষক না থাকায় পাঠদান ও প্রশাসনিক কাজে সমস্যা হচ্ছে।সদর উপজেলার চরশাহী ইউনিয়নের পূর্ব নুরুল্যাপুর সরকারি প্রাথমিক বিদ্যালয়ের সহকারী শিক্ষক মনিকা দাস বলেন, চার বছর ধরে বিদ্যালয়ে প্রধান শিক্ষক নেই। বিদ্যালয়ে কর্মরত দুজন শিক্ষককে পাঁচটি শ্রেণির ক্লাস নিতে হয়।বাংলাদেশ প্রাথমিক শিক্ষক সমিতির লক্ষ্মীপুর জেলা সভাপতি মো. সামছু উদ্দিন বাবুল জানান, প্রধান শিক্ষকের পদ শূন্য থাকায় স্কুলগুলোর পাঠদান ও প্রশাসনিক কর্মকাণ্ডে সমস্যা হচ্ছে।জেলা প্রাথমিক শিক্ষা কর্মকর্তা মো. আবদুল আজিজ বলেন, সরকার শিক্ষার গুণগত মান উন্নয়নের জন্য কাজ করছে। শিক্ষার্থীদের মানসম্মত শিক্ষা দেওয়ার জন্য প্রধান শিক্ষকের শূন্য পদগুলো শিগগিরই পূরণ করা হবে।
