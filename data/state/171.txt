
বিএনপি চেয়ারপারসনের উপদেষ্টা ওসমান ফারুক বলেছেন, ভোট শুরুর পর আড়াই ঘণ্টার মধ্যে ক্ষমতাসীন দলের কর্মীরা অন্তত ৬০টি কেন্দ্র দখল করে ফেলেছে। আজ বুধবার সকালে নির্বাচন কমিশনে (ইসি) তিনি এ অভিযোগ করেছেন। 
আজ বুধবার সকালে সকালে নির্বাচন কমিশনার মো. শাহনেওয়াজের সঙ্গে সাক্ষাৎ করে এ অভিযোগ দেন তিনি। বেলা সাড়ে দশটার দিকে ইসি থেকে বেরিয়ে সাংবাদিকদের ওসমান ফারুক জানান, এখন পর্যন্ত ৬০টি ভোটকেন্দ্র সরকার দলীয় প্রার্থী-সমর্থকেরা দখল করে নিয়েছে। এর মধ্যে হবিগঞ্জ, মনোহরদী, শ্রীপুরের বেশ কিছু কেন্দ্র ও ভোলার ১৮টি ভোটকেন্দ্র রয়েছে। ওসমান ফারুক বলেন, ‘ভোট শুরুর দুই-আড়াই ঘণ্টার মধ্যে যদি ভোটের এ নমুনা হয়, আমাদের ভয় শঙ্কা-ভোট শেষ হওয়ার আগেই লুণ্ঠনের মাধ্যমে আরেকটি প্রহসনের নির্বাচন হবে।’ওসমান ফারুকের নেতৃত্বে তিন সদস্যের একটি প্রতিনিধি দল সকালেই ইসিতে আসেন। এ সময় একজন নির্বাচন কমিশনার ছাড়া সিইসি, বাকি তিন নির্বাচন কমিশনার ও ইসি সচিব ছিলেন না বলে জানান তিনি। তিনি বলেন,‘ সকাল আট টার সময় এসেছি। একজন কমিশনর ছাড়া কেউ ছিল না। ভোট কেন্দ্র দখল, এজেন্টদের বের করে দেওয়া-এসব অভিযোগ মনিটরিং করার ব্যবস্থা যদি না থাকে, তবে কীভাবে সুষ্ঠু ভোট হবে?’সাংবাদিকদের এক প্রশ্নের উত্তরে তিনি বলেন, ‘বিএনপি ভোটে এসেছে। আমরা কোনো অবস্থাতেই বর্জনের জন্য আসিনি। এর শেষ দেখে ছাড়ব। ’প্রতিনিধি দলে আরও ছিলেন বিএনপি চেয়ারপারসনের উপদেষ্টা এ জে এম জাহিদ হোসেন, ধর্ম বিষয়ক সম্পাদক মাসুদ তালুকদার প্রমুখ।
