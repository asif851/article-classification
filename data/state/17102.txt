
নাশকতার মামলায় বিএনপির যুগ্ম মহাসচিব রুহুল কবির রিজভী ও আমান উল্লাহ আমানসহ ১৪৭ নেতা-কর্মীর বিরুদ্ধে সাক্ষ্যগ্রহণের তারিখ পিছিয়েছেন আদালত।
আজ সোমবার আসামিপক্ষের সময় আবেদনের পরিপ্রেক্ষিতে মহানগর হাকিম আতিকুর রহমান আগামী ৭ অক্টোবর সাক্ষ্যগ্রহণের নতুন তারিখ ধার্য করেন।
এ মামলায় কারাগারে আটক রিজভীকে আজ আদালতে হাজির করা হয়নি। এ ছাড়া জামিনে থাকা কয়েকজন আসামির পক্ষে সময় চেয়ে আবেদন করা হয়। আদালত সময়ের আবেদন মঞ্জুর করে নতুন তারিখ ধার্য করেন।
২০১৩ সালের ১১ মার্চ বিএনপি কার্যালয়ের সামনে সমাবেশে ককটেল বিস্ফোরণ ও ভাঙচুরের ঘটনা ঘটে। এ ঘটনায় পরের দিন পল্টন থানা-পুলিশ দ্রুত বিচার আইনে ১৫৪ জনকে আসামি করে মামলাটি করে। এ মামলায় গত বছরের ২৪ মার্চ অভিযোগপত্র দেয় পুলিশ। ওই বছরের ২৫ আগস্ট রুহুল কবির রিজভীসহ ১৪৭ জনের বিরুদ্ধে অভিযোগ গঠন করা হয়।
এ মামলার অন্য আসামিদের মধ্যে উল্লেখযোগ্য হলেন বিএনপির স্থায়ী কমিটির সদস্য আমান উল্লাহ, বিএনপির প্রচার সম্পাদক জয়নাল আবদিন ও জাতীয় গণতান্ত্রিক পার্টির (জাগপা) সভাপতি শফিউল আলম প্রধান প্রমুখ।
