
যশোরের তাপমাত্রা আজ বৃহস্পতিবার ৪২ দশমিক ৬ ডিগ্রি সেলসিয়াস। এটি এ বছরে দেশের সর্বোচ্চ তাপমাত্রা বলে রেকর্ড করেছে আবহাওয়া দপ্তর।যশোরের বীরশ্রেষ্ঠ মতিউর রহমান বিমানঘাঁটির আবহাওয়া বিভাগ প্রথম আলোকে এ তথ্য নিশ্চিত করেছে।এক সপ্তাহ ধরে যশোরের তাপমাত্রা ৪০ থেকে ৪২ ডিগ্রি সেলসিয়াসের মধ্যে ওঠানামা করছে। তীব্র দাবদাহের কারণে যশোরে পানির স্তর স্বাভাবিকের চেয়ে ছয় ফুট নিচে নেমে গেছে। শহরের ৯৫ শতাংশ হস্তচালিত নলকূপে পানি পাওয়া যাচ্ছে না। খাওয়ার পানির তীব্র সংকট দেখা দিয়েছে।শহরের আড়াই লাখ মানুষের জন্যে পৌরসভার রয়েছে মাত্র ১৪০টি গভীর নলকূপ। এগুলো দিয়ে শহরের মানুষের খাওয়ার পানির চাহিদা মেটানো যাচ্ছে না। পৌরসভার পাইপলাইনের খাওয়ার অনুপযোগী পানির ওপর মানুষকে নির্ভর করতে হচ্ছে। এ পানি ফুটিয়ে চাহিদা মেটানোর চেষ্টা করছে মানুষ। 
যশোর পৌরসভার সহকারী প্রকৌশলী (পানি) হাফিজুর রহমান বলেন, ২৭ থেকে ২৮ ফুট নিচে পানির স্তর থাকলে হস্তচালিত নলকূপে পানি পাওয়া যায়। কিন্তু এখন যশোরের পানির স্তর ৩৩ ফুট নিচে নেমে গেছে। এ কারণে শহরের ৯৫ ভাগ নলকূপে পানি নেই। পানির সংকট কাটাতে পৌরসভার পাইপলাইনের পানির সরবরাহ বাড়ানো হয়েছে।
যেসব নলকূপে পানি রয়েছে, এলাকার মানুষ লাইনে দাঁড়িয়ে সেখান থেকে পানি নিচ্ছে। প্রতিদিন সকালে ও বিকেলে পাড়ায় পাড়ায় নলকূপের পাশে দীর্ঘ লাইন পড়ে যাচ্ছে। দীর্ঘ সময় দাঁড়িয়ে থেকে শহরবাসীকে পানি সংগ্রহ করতে হচ্ছে।
