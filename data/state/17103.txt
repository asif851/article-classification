
বরখাস্ত হওয়া রেলওয়ে পূর্বাঞ্চলের মহাব্যবস্থাপক (জিএম) ইউসুফ আলী মৃধাকে চট্টগ্রাম কেন্দ্রীয় কারাগার থেকে ঢাকার একটি আদালতে হাজির করতে পরোয়ানা জারি করা হয়েছে।রাজধানীর রমনা থানায় দায়ের করা সম্পদের তথ্য গোপনের মামলায় এ প্রোডাকশন ওয়ারেন্ট জারি করেন ঢাকার বিশেষ জজ আদালত-৯-এর বিচারক। আগামী ৩০ মার্চ তাঁকে ওই আদালতে হাজির করতে বলা হয়েছে। গতকাল রোববার এ পরোয়ানা চট্টগ্রাম কারাগারে এসে পৌঁছায়।চট্টগ্রাম কেন্দ্রীয় কারাগারের উপকারাধ্যক্ষ মনির হোসেন প্রথম আলোকে জানান, আগামী ৩০ মার্চ মামলাটির শুনানির দিন ধার্য করা হয়েছে।জানা গেছে, ২০১২ সালের ৯ এপ্রিল তৎকালীন রেলমন্ত্রী সুরঞ্জিত সেনগুপ্তের বাসায় যাওয়ার পথে টাকার বস্তাসহ আটক হন মৃধা। রেলে নিয়োেগ দুর্নীতির অভিযোগে মৃধাসহ তাঁর সহযোগীদের বিরুদ্ধে পরের বছর চট্টগ্রামের কোতোয়ালি থানায় ১৪টি মামলা করে দুর্নীতি দমন কমিশন (দুদক)। এর মধ্যে ছয়টি মামলায় তাঁর বিরুদ্ধে অভিযোগপত্র দেওয়া হয়েছে। চারটি মামলায় সাক্ষ্য গ্রহণ চলছে। গত বছরের ৩ মার্চ চট্টগ্রাম মহানগর দায়রা জজ আদালতে আত্মসমপর্ণ করলে মৃধাকে কারাগারে পাঠানোর আদেশ দেন বিচারক।
