
সরকারের পতন ঘটানো না পর্যন্ত ঘরে ফিরবেন না—নীলফামারীতে এক জনসভায় দেওয়া খালেদা জিয়ার এমন বক্তব্যের প্রতিক্রিয়ায় আওয়ামী লীগের যুগ্ম সাধারণ সম্পাদক মাহবুব উল আলম হানিফ প্রশ্ন করেছেন, ‘খালেদা জিয়া এখন কোথায়? তিনি কি ঘরে ফিরেছেন?’আজ রোববার রাজধানীর ধানমন্ডিতে আওয়ামী লীগের সভানেত্রীর রাজনৈতিক কার্যালয়ে দলটির এক যৌথসভা শেষে সাংবাদিকদের কাছে হানিফ এমন প্রশ্ন করেন।হানিফ আরও প্রশ্ন করেন, ‘তিনি (খালেদা জিয়া) কি ঢাকায় ফিরেছেন? তিনি কি হোটেলে আছেন, না রাস্তায় ঘুরছেন? উনার তো আবার হোটেলে ওঠার অভ্যাস আছে।’
বিএনপির ভারপ্রাপ্ত সেক্রেটারি মির্জা ফখরুল ইসলাম আলমগীরের কথা উল্লেখ করে হানিফ বলেন, ‘তিনি কথা বলার সময় অর্বাচিনের মতো মিথ্যা বলেন।’ ভবিষ্যতে প্রধানমন্ত্রী সম্পর্কে কোনো বক্তব্য দেওয়ার আগে তাঁকে ভেবেচিন্তে বক্তব্য দেওয়ার পরামর্শ দেন হানিফ।
লতিফ সিদ্দিকীকে গ্রেপ্তারের দাবিতে আজ ইসলামি দলগুলোর ডাকা হরতাল প্রসঙ্গে হানিফ বলেন, তাঁদের হরতাল ব্যর্থ হয়েছে। লতিফ সিদ্দিকীর বিরুদ্ধে আওয়ামী লীগ সব ধরনের ব্যবস্থা নিয়েছে। এ বিষয়ে নতুন করে বক্তৃতা, বিবৃতি বা হরতাল পুরোপুরি অযৌক্তিক। একাত্তরের পরাজিত শক্তির ইন্ধনে দেশকে অস্থিতিশীল করা ও অগ্রযাত্রা বাধাগ্রস্ত করার জন্যই এ হরতাল দেওয়া হয়েছে বলে মন্তব্য করেন তিনি।
জেলহত্যা দিবসের কর্মসূচি ঘোষণাআগামী ৩ নভেম্বর জেলহত্যা দিবস উপলক্ষে কর্মসূচি ঘোষণা করেছে আওয়ামী লীগ। কর্মসূচির মধ্যে রয়েছে জনসভা, পুষ্পার্ঘ্য অর্পণ, কালো পতাকা উত্তোলন, দোয়া ও মিলাদ।
আজ আওয়ামী লীগের যৌথসভা শেষে যুগ্ম সাধারণ সম্পাদক হানিফ এ কর্মসূচি ঘোষণা করেন। তিনি জানান, ৩ নভেম্বর বেলা তিনটার দিকে সোহরাওয়ার্দী উদ্যানে জেলহত্যা দিবসের জনসভা হবে। এতে প্রধান অতিথি হিসেবে বক্তৃতা করবেন প্রধানমন্ত্রী শেখ হাসিনা।
