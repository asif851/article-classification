
প্রায় দুই মাস বন্ধ থাকার পর অবশেষে ১৮ জানুয়ারি খুলে দেওয়া হচ্ছে সিলেট শাহজালাল বিজ্ঞান ও প্রযুক্তি বিশ্ববিদ্যালয় (শাবিপ্রবি)। আজ শনিবার বিকেল চারটার দিকে বিশ্ববিদ্যালয় সিন্ডিকেটের ১৯০তম সভায় এ সিদ্ধান্ত নেওয়া হয়।
সিন্ডিকেট সভা শেষে উপাচার্য মো. আমিনুল হক ভূইয়া এক প্রেস ব্রিফিংয়ে সাংবাদিকদের জানান, ছাত্রীদের আবাসিক হলগুলো ১৭ জানুয়ারি সকাল ১০টা থেকে খুলে দেওয়া হবে। শুধু বৈধ ছাত্রদের জন্য আবাসিক হলগুলো ১৮ জানুয়ারি সকাল ১০টায় খুলে দেওয়া হবে। এ ছাড়া বিশ্ববিদ্যালয়ে সভা, সমাবেশ, পোস্টারিং, মিছিল ও স্লোগান দেওয়া নির্দেশ না দেওয়া পর্যন্ত নিষিদ্ধ করা হয়েছে।
সিন্ডিকেট বৈঠক সূত্রে জানা গেছে, বিকেল চারটার দিকে উপাচার্য মো. আমিনুল হক ভূইয়ার সভাপতিত্বে সিন্ডিকেটের ১৯০তম সভা শুরু হয়। এতে অন্যান্য আলোচ্যসূচির মধ্যে বিশ্ববিদ্যালয়ের ক্লাস-পরীক্ষা শুরুর বিষয়টি অন্তর্ভুক্ত ছিল। সভায় বিশ্ববিদ্যালয়ের সামগ্রিক পরিস্থিতি বিবেচনা করে ১৮ জানুয়ারি থেকে ক্লাস-পরীক্ষা শুরু করার সিদ্ধান্ত নেওয়া হয়।
বিশ্ববিদ্যালয়ের রেজিস্ট্রার ও সিন্ডিকেটের সদস্যসচিব মুহাম্মদ ইশফাকুল হোসেন প্রথম আলোকে জানান, বিশ্ববিদ্যালয়ের ছাত্রীদের আবাসিক হলগুলো ১৭ জানুয়ারি খুলে দেওয়া হবে। আর ছাত্রদের আবাসিক হল খুলে দেওয়া হবে ১৮ জানুয়ারি সকাল ১০টায়। তবে ছাত্রদের আবাসিক হল খুলে দেওয়ার আগে সেখানে ম্যাজিস্ট্রেট ও পুলিশের উপস্থিতিতে তল্লাশি চালানো হবে।
গত ২০ নভেম্বর আধিপত্য বিস্তারকে কেন্দ্র করে ছাত্রলীগের দুই পক্ষের সংঘর্ষে সুমন চন্দ্র দাস নামের ছাত্রলীগের একজন কর্মী নিহত হন। বিশ্ববিদ্যালয় প্রশাসন সেদিন এক জরুরি সিন্ডিকেট সভায় অনির্দিষ্টকালের জন্য বিশ্ববিদ্যালয় বন্ধ ঘোষণা করে। এ ঘটনায় নিহত সুমনের মায়ের বাদী হয়ে একটি হত্যা মামলাসহ মোট চারটি মামলা হয়েছে। এসব মামলায় এ পর্যন্ত ছাত্রলীগের ৩৯ জন কর্মীকে গ্রেপ্তার করেছে পুলিশ। তবে ১ মাস ২০দিন পেরিয়ে গেলেও সংঘর্ষের ঘটনায় বিশ্ববিদ্যালয় শিক্ষকদের নিয়ে গঠিত তদন্ত কমিটি প্রতিবেদন জমা দেয়নি।
