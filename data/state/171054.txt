
রংপুরের মিঠাপুকুরে পেট্রলবোমা মেরে শিশুসহ পাঁচ বাসযাত্রীকে হত্যার রেশ না মিলতেই গতকাল রোববার নারায়ণগঞ্জে যাত্রীবাহী আরেক বাসে পেট্রলবোমা হামলা চালিয়েছে দুর্বৃত্তরা। এতে দগ্ধ হয়েছেন দুই বছর বয়সী শিশুসহ এক চিকিৎসক দম্পতি। আহত হয়েছেন আরও পাঁচজন। এ দিনই বরিশালে পেট্রলবোমায় মারা গেছেন এক ট্রাকচালকের সহকারী। আর খোদ রাজধানীতে পুলিশের উপস্থিতিতে বাসে পেট্রলবোমায় পুড়েছেন দুই কলেজছাত্রী। আহত হন আরও দুই সহপাঠী।বিএনপির নেতৃত্বাধীন ২০-দলীয় জোটের অবরোধের ১৩তম দিন গতকাল ১৩টি জেলায় সহিংসতার ঘটনা ঘটেছে। গতকাল সন্ধ্যা পর্যন্ত ২৪ ঘণ্টায় আগুন দেওয়া হয় ১৯টি যানবাহনে। ভাঙচুর করা হয় আরও ১১টি। আটক করা হয় কমপক্ষে ১৪৯ জনকে।৫ জানুয়ারির ‘একতরফা’ নির্বাচনের মাধ্যমে গঠিত ক্ষমতাসীন আওয়ামী লীগ সরকারের পদত্যাগের দাবিতে ৬ জানুয়ারি থেকে চলছে অবরোধ। তবে ৪ জানুয়ারি থেকেই শুরু সংঘাতের। এই দিন থেকে গতকাল পর্যন্ত ১৫ দিনে সহিংসতায় নিহত হলেন ২৭ জন। আহত পাঁচ শতাধিক। এ সময়ে আগুন দেওয়া হয় ২৩৮টি যানবাহনে। ভাঙচুর করা হয় অন্তত ৩০৭টি।চিকিৎসক দম্পতি দগ্ধ: প্রত্যক্ষদর্শী ও পুলিশ জানায়, গত রাত সাড়ে নয়টার দিকে নারায়ণগঞ্জ নগরের চাষাঢ়া বঙ্গবন্ধু সড়কে সমবায় মার্কেটের সামনে তারকাঁটা গাঁথা কাঠের সাহায্যে অবরোধ সৃষ্টি করে বন্ধন পরিবহনের একটি যাত্রীবাহী বাস থামায় দুর্বৃত্তরা। বাসটি ঢাকা থেকে নারায়ণগঞ্জ আসছিল। থামানোর পরপরই বাসে পেট্রলবোমা মেরে আগুন ধরিয়ে দেয় তারা। এতে বাসযাত্রী ডা. সাইফুল ইসলাম (৩৮), তাঁর স্ত্রী ডা. শারমীন (৩২) ও ছেলে সাদী (২) পুড়ে যান। বাস থেকে নামতে গিয়ে আহত হন আরও পাঁচজন। এ নিয়ে গত ১০ দিনে এই সড়কে তিন দফায় চারটি বাসে অগ্নিসংযোগের ঘটনা ঘটল। হামলার পর শহরজুড়ে আতঙ্ক ছড়িয়ে পড়েছে।চিকিৎসক দম্পতি তাঁদের কর্মস্থল ঢাকার উত্তরা থেকে নারায়ণগঞ্জ বেড়াতে আসছিলেন বলে জানা গেছে। হামলার পর শিশুসহ এ দম্পতিকে ৩০০ শয্যার নারায়ণগঞ্জ হাসপাতালে পাঠানো হয়। তবে তাঁদের অবস্থা আশঙ্কাজনক নয়।পুলিশের ভাষ্য, হামলা করে পালিয়ে যাওয়ার সময় আজিম গাজী নামের এক যুবককে আটক করে পুলিশের কাছে সোপর্দ করে জনতা। ঘটনাস্থল থেকে উদ্ধার করা হয়েছে দুই বোতল পেট্রল ও বেশ কিছু জ্বালানি কাঠ।নারায়ণগঞ্জ সদর মডেল থানার ভারপ্রাপ্ত কর্মকর্তা (ওসি) মঞ্জুর কাদের জানান, ঘটনাস্থলে ফায়ার সার্ভিসের কর্মীরা গিয়ে আগুন নেভান। শহরে অতিরিক্ত পুলিশ মোতায়েন করা হয়েছে। আহত ব্যক্তিদের ঢাকায় পাঠানো হয়েছে।ইডেনের ছাত্রী দগ্ধ: পরীক্ষার ফরম পূরণ করে বাসে ফেরার পথে দুর্বৃত্তদের ছোড়া পেট্রলবোমায় দগ্ধ হয়েছেন রাজধানীর ইডেন মহিলা কলেজের দুই ছাত্রী। তাঁদের ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে। এ ঘটনায় আহত হন আরও দুই ছাত্রী।প্রত্যক্ষদর্শীদের ভাষ্য, গতকাল বেলা দেড়টার দিকে মানিক মিয়া অ্যাভিনিউসংলগ্ন সংসদ ভবনের দক্ষিণ-পূর্বে খেজুরবাগান এলাকায় ওই হামলা চালানো হয়। মোটরসাইকেলে করে আসা এক যুবক বিকল্প পরিবহনের একটি বাস লক্ষ্য করে পেট্রলবোমা নিক্ষেপ করে। বাসটি আজিমপুর থেকে মিরপুর যাচ্ছিল। বেশ কিছু পুলিশ সদস্যের উপস্থিতির মধ্যেই এ হামলা চালিয়ে নির্বিঘ্নে পালিয়ে যায় হামলাকারীরা।দগ্ধ দুই ছাত্রী হলেন শারমিন আক্তার (১৯) ও জয়নাব আক্তার (১৯)। বেলা তিনটার দিকে বার্ন ইউনিটের কর্তব্যরত চিকিৎসক কামরুজ্জামান প্রথম আলোকে বলেন, তাঁদের একজনের দুই পায়ের কিছু অংশ ও আরেকজনের পায়ের পাতা পুড়ে গেছে। তাঁদের পর্যবেক্ষণে রাখা হয়েছে। আরও সময় না গেলে তাঁদের শারীরিক অবস্থার ব্যাপারে কিছু বলা যাবে না।এদিকে এই হামলার সময় বাস থেকে লাফিয়ে পড়ে আহত হন দগ্ধ দুই ছাত্রীর সহপাঠী মায়মুনা আক্তার (১৮) ও হেলেন আফরিন (১৯)। মায়মুনার পা ভেঙে গেছে। বেলা তিনটার দিকে বার্ন ইউনিটে দেখা মেলে হেলেনের। তিনি পা খুঁড়িয়ে হাঁটছিলেন। জানতে চাইলে বলেন, ‘মোটরসাইকেলে করে এক যুবককে বাসের মধ্যে কিছু একটা ছুড়ে মারতে দেখার পর আর কিছু মনে নেই। কীভাবে বাস থেকে নামলাম, সেটাও জানি না। ওই সময় সংসদ ভবন এলাকায় অনেক পুলিশ ছিল।’আহত চারজনই কলেজের ইসলামিক স্টাডিজ বিভাগের প্রথম বর্ষের ছাত্রী। এই বিভাগের অধ্যাপক জিয়াউল হক প্রথম আলোকে বলেন, অবরোধের মধ্যেই তাঁর এই ছাত্রীরা মিরপুর থেকে প্রথম বর্ষের চূড়ান্ত পরীক্ষার ফরম পূরণ করতে কলেজে এসেছিলেন। বাসায় যাওয়ার পথে এ ঘটনা ঘটে। হামলার খবর পেয়ে কলেজের অধ্যক্ষ ও অন্য শিক্ষকেরাও হাসপাতালে এসেছেন।বোমা হামলার পর আহত শিক্ষার্থীদের দেখতে ঢাকা মেডিকেলে যান শিক্ষামন্ত্রী নুরুল ইসলাম নাহিদ, মানবাধিকার কমিশনের চেয়ারম্যান মিজানুর রহমান ও স্বাস্থ্যমন্ত্রী মোহাম্মদ নাসিম।রিজভীসহ কয়েকজনের বিরুদ্ধে মামলা: গত শনিবার রাতে রাজধানীর মোহাম্মদপুর বেড়িবাঁধে একটি যাত্রীবাহী বাসে পেট্রলবোমা হামলার ঘটনায় বিএনপির যুগ্ম মহাসচিব রুহুল কবির রিজভীসহ ১০ জনের নাম উল্লেখ করে ও অজ্ঞাতনামা আরও কয়েকজনকে আসামি করে মামলা করেছে পুলিশ। এ হামলার ঘটনায় পুলিশ নান্নু নামের স্বেচ্ছাসেবক দলের এক নেতাকেও আটক করেছে। হামলায় দগ্ধ চারজন বর্তমানে ঢাকা মেডিকেল কলেজ হাসপাতালের বার্ন ইউনিটে চিকিৎসাধীন রয়েছেন।পুলিশের তেজগাঁও বিভাগের উপকমিশনার (ডিসি) বিপ্লব কুমার সরকার এই মামলা ও আটকের তথ্য নিশ্চিত করেছেন। মামলার উল্লেখযোগ্য অন্য আসামিরা হলেন বিএনপির যুগ্ম মহাসচিব আমানউল্লাহ আমান, বরকতউল্লা বুলু ও রুহুল কুদ্দুস তালুকদার দুলু।গতকাল বার্ন ইউনিটে গিয়ে দেখা যায়, দগ্ধ আবু তাহের, বিল্লাল হোসেন, আরমান ও নূরজাহানের পাশে উৎকণ্ঠিত তাঁদের স্বজনেরা। কেউ কাঁদছিলেন অঝোরে। আবু তাহেরের শরীরের ১৪ ভাগ, বিল্লালের ২৫ ভাগ, আরমানের ১২ ভাগ ও নূরজাহানের ৪ ভাগ পুড়ে গেছে। গতকাল বার্ন ইউনিটে এসব দগ্ধ ব্যক্তিকে দেখতে যান গণফোরামের সভাপতি ড. কামাল হোসেন। তিনি এসব নৃশংস হামলার তীব্র নিন্দা জানান ও ক্ষোভ প্রকাশ করেন।এসব ঘটনা ছাড়া সকালে ডেমরা এলাকায় একটি লেগুনা পুড়িয়ে দেওয়া হয়েছে বলে ফায়ার সার্ভিস জানায়।ককটেলে সাতজন আহত: রাজধানীর রামপুরা ও পুরান ঢাকায় গতকাল পৃথক ককটেল বিস্ফোরণের ঘটনায় অন্তত সাতজন আহত হয়েছেন। পুলিশ জানায়, বিকেল সাড়ে তিনটার দিকে চকবাজার মোড়ে হাজী সেলিম টাওয়ারের সামনে তিনটি ককটেলের বিস্ফোরণ ঘটানো হয়। এতে আট বছরের শিশু রহিমাসহ ছয়জন আহত হন। তাঁদের মধ্যে আহত আলমগীর হোসেন (৪০), আনোয়ার হোসেন (৩৮), ফকির চান (৪০) ও আফজাল হোসেন (৪৫) মিটফোর্ড হাসপাতালে চিকিৎসা নিয়েছেন। আর শামসুল হক (৪০) নামের এক রিকশাচালককে ঢাকা মেডিকেল কলেজ হাসপাতালে ভর্তি করা হয়। রামপুরা টিভি সেন্টারের সামনে ককটেল বিস্ফোরণে আহত হয়েছেন মো. হানিফ (৫৫) নামের আরেকজন রিকশাচালক। গতকাল রাত পৌনে নয়টার দিকে এ ঘটনা ঘটে। তাঁকে ঢাকা মেডিকেল কলেজ হাসপাতালে ভর্তি করা হয়েছে।ঢাকার বাইরের চিত্র: বরিশালে ঢাকা-বরিশাল মহাসড়কের উজিরপুর উপজেলায় গতকাল ভোরে একটি ট্রাকে পেট্রলবোমা হামলা চালিয়েছে দুর্বৃত্তরা। ঘটনাস্থলেই ট্রাকচালকের সহকারী পুড়ে মারা গেছেন। গুরুতর আহত হয়েছেন চালক।উজিরপুর মডেল থানার ভারপ্রাপ্ত কর্মকর্তা (ওসি) মো. নুরুল ইসলামের ভাষ্য, সকাল পৌনে ছয়টার দিকে ফরিদপুর থেকে আসা পেঁয়াজবোঝাই একটি ট্রাক বরিশালে তা খালাস করে ফেরত যাচ্ছিল। সাড়ে ছয়টার দিকে ঢাকা-বরিশাল মহাসড়কের উজিরপুরের সানুহার ও বামরাইল এলাকার মধ্যবর্তী একটি স্থানে ১০-১২ জন অবরোধকারী ট্রাকটি লক্ষ্য করে পেট্রলবোমা ছোড়ে। এতে দগ্ধ হয়ে ঘটনাস্থলেই চালকের সহকারী সোহাগ বিশ্বাস (১৭) নিহত ও চালক রিপন শেখ (২১) গুরুতর আহত হন।দগ্ধ চালক জানান, হামলার আতঙ্কে তিনি খুব দ্রুতবেগেই ফেরত যাচ্ছিলেন। পথে ওই হামলার মুখে পড়েন। পেট্রলবোমায় মুহূর্তেই ট্রাকটিতে আগুন ধরে যায়। নিহত সোহাগের বাড়ি ফরিদপুরের শংকরপাশা গ্রামে। তাঁর বাড়িও একই জায়গায়।পুলিশ সোহাগের লাশ উদ্ধার করে ময়নাতদন্ত শেষে স্বজনের কাছে হস্তান্তর করে। হামলার ঘটনায় উজিরপুর মডেল থানার উপপরিদর্শক (এসআই) মো. সহিদুর রহমান একটি মামলা করেছেন। হামলায় জড়িত সন্দেহে পুলিশ উজিরপুর পৌর বিএনপির যুগ্ম আহ্বায়ক সহিদুল ইসলাম খান, উপজেলা যুবদলের সভাপতি সফিকুল ইসলাম শিকদার, বামরাইল ইউনিয়নের ২ নম্বর ওয়ার্ড যুবদলের সাধারণ সম্পাদক সেলিম রাড়ী ও সানুহার এলাকার বিএনপির নেতা সেলিম মৃধাকে গ্রেপ্তার করেছে।চট্টগ্রাম নগরের ডেবারপাড় এলাকায় শনিবার রাতে ককটেল বণ্টনের সময় তিন দুর্বৃত্তকে পিটুনি দিয়েছে জনতা। পরে পুলিশ এসে নয়টি ককটেল উদ্ধার করে সেগুলো নিষ্ক্রিয় করে। পিটুনিতে আহত সোহেল রানা (২২), নুর মোহাম্মদ ওরফে পারভেজ (২৫) ও মামুনুর রশিদ (২২) বিএনপির কর্মী বলে জানা গেছে। এদিকে গতকাল সকালে নগরের ইপিজেড মোড়ে যাত্রীবেশী এক যুবক বাসে আগুন লাগিয়ে দেয়। তবে কেউ হতাহত হননি। সকালে চামড়া গুদাম এলাকায় অবরোধকারীদের ঢিলে মজিবুর রহমান নামের একজন ব্যাংক কর্মকর্তা আহত হন। রাত আটটায় অলংকার মোড়ে একটি বাসে আগুন দেয় দুর্বৃত্তরা।ফেনী-পরশুরাম সড়কের কালিরহাট এলাকায় গত রাত আটটার দিকে যাত্রীবাহী একটি বাস ভাঙচুরের পর তাতে আগুন ধরিয়ে দিয়েছে দুর্বৃত্তরা। একই সময় ফেনী সদর হাসপাতাল মোড়ে তিনটি অটোরিকশা ও ইজিবাইক ভাঙচুর করা হয়।গাজীপুরের শ্রীপুরে গত রাতে এমসি বাজার মেঘনা সাইকেল কারখানার সামনে পোশাককর্মীদের বহনকারী একটি বাসে আগুন দিয়েছে দুর্বৃত্তরা। এ সময় চালক আবদুর রহমান (৪৮) দগ্ধ হন।ব্রাহ্মণবাড়িয়া সদর উপজেলা পরিষদ কার্যালয়ে শনিবার রাতে পেট্রলবোমা ছুড়েছে দুর্বৃত্তরা। এতে কার্যালয়ে আগুন ধরে গেলে ফায়ার সার্ভিসের কর্মীরা এসে তা নেভান।জয়পুরহাট সদর উপজেলার কাদিপুর তিন মাথা মোড়ে আলুবোঝাই ট্রাকে আগুন দেওয়া হয়েছে। এ সময় চালককে ধরে পিটিয়েছে দুর্বৃত্তরা। ট্রাকে থাকা ট্রাকমালিক ইউনুস খন্দকারের কাছ থেকে সাত হাজার টাকা ও একটি মুঠোফোনও ছিনিয়ে নেয় তারা। এ ছাড়া পাঁচবিবিতে মাছবাহী একটি পিকআপ ভ্যানে আগুন দেওয়া হয়।দিনাজপুরে শনিবার রাতে দিনাজপুর-ঠাকুরগাঁও মহাসড়কের দশমাইল মোড় নামক স্থানে আলুবোঝাই একটি ট্রাকে আগুন দেওয়া হয়েছে। গতকাল বিকেলে দিনাজপুর শহরের নিমনগর এলাকায় আলুবোঝাই আরেকটি ট্রাকে আগুন দেওয়া হয়।সিরাজগঞ্জে শনিবার রাতে উল্লাপাড়া উপজেলার মণ্ডলজানি গ্রামের পাশে ৩২ নম্বর সেতুর কাছাকাছি রেললাইনে আগুন দিয়েছে অবরোধকারীরা। গতকাল সকালে জেলা বিএনপির কার্যালয়ের সামনে দুটি ককটেল বিস্ফোরণ ও পৌর এলাকার বাহিরগোলায় একটি অটোরিকশা ভাঙচুরের ঘটনা ঘটে। বিভিন্ন স্থান থেকে পুলিশ বিএনপি-জামায়াতের ছয়জন কর্মীকে আটক করেছে। কোনাগাঁতী থেকে উদ্ধার করা হয়েছে পাঁচটি পেট্রলবোমা।যশোর শহরের বকচর এলাকার কোল্ডস্টার মোড়ে রাত পৌনে নয়টার দিকে থেমে থাকা একটি বাসে আগুন দিয়ে পুড়িয়ে দিয়েছে দুর্বৃত্তরা।গাইবান্ধার সুন্দরগঞ্জ-শোভাগঞ্জ সড়কের বালাছিড়া এলাকায় শনিবার রাতে একটি ট্রাক ভাঙচুর করে অবরোধকারীরা। এ সময় চালকসহ তিনজন আহত হন। একই এলাকায় একটি অটোরিকশা ও একটি ভটভটি ভাঙচুরের ঘটনা ঘটে। রাতেই গোবিন্দগঞ্জ উপজেলার চাঁদপাড়া শাখা ডাকঘরের আসবাব ও চিঠিপত্র তছনছ করেছে দুর্বৃত্তরা।নওগাঁর বিভিন্ন স্থানে গতকাল বিক্ষোভ মিছিল ও আগুন জ্বালিয়ে রাস্তা অবরোধ করেছে পিকেটাররা। এ সময় তারা চারটি গাড়ি ভাঙচুর করে।কুমিল্লায় ঢাকা-চট্টগ্রাম মহাসড়কের চান্দিনায় গতকাল সকালে একতা পরিবহনের থেমে থাকা একটি বাসে আগুন দিয়েছে দুর্বৃত্তরা।{প্রতিবেদন তৈরিতে সহায়তা করেছেন: নিজস্ব প্রতিবেদক, ঢাকা, চট্টগ্রাম ও কুমিল্লা; বিশ্ববিদ্যালয় প্রতিবেদক; বরিশাল, যশোর, ফেনী ও দিনাজপুর অফিস; গাজীপুর, নারায়ণগঞ্জ, জয়পুরহাট, ব্রাহ্মণবাড়িয়া, সিরাজগঞ্জ, গাইবান্ধা, গৌরনদী (বরিশাল) ও আদমদীঘি (বগুড়া) প্রতিনিধি}
