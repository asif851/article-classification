
ভ্রমণ (ক্যাটাগরি টি) বাদে সব ধরনের ভিসার আবেদন স্টেট ব্যাংক অব ইন্ডিয়া পরিচালিত সব ভারতীয় ভিসা আবেদন কেন্দ্রে (আইভিএসি) সরাসরি জমা নেওয়া হবে। অর্থাৎ​ ই-টোকেন বা অনলাইনে নির্ধারিত সাক্ষাতের সময়সূচি ছাড়াই এ ধরনের ভিসার আবেদন জমা দেওয়া যাবে।
ঢাকায় ভারতীয় হাই কমিশন আজ বুধবার এক বিজ্ঞপ্তিতে এ তথ্য জানিয়েছে।
বিজ্ঞপ্তিতে বলা হয়েছে, ই-টোকেন ছাড়া সরাসরি জমা নেওয়া হবে এমন ক্যাটাগরির ভিসাগুলো হচ্ছে- বিজনেস (বি), মেডিকেল (এম), মেডিকেল এটেনড্যান্ট (এমএক্স), স্টুডেন্ট (এস), রিসার্চ (আর), জার্নালিস্ট (জে), কনফারেন্স (সি), এমপ্লয়মেন্ট (ই), ট্রানজিট (টিআর) এবং শিল্পী, ক্রীড়া ব্যক্তিত্ব, ভারতীয় নাগরিকদের স্বামী বা স্ত্রী, ব্যবসায়ী ব্যক্তিত্বদের স্বামী বা স্ত্রী, বেসরকারি খাতের আইটিইসি প্রশিক্ষণার্থী, ভারত সরকারের অর্থায়নে প্রশিক্ষণে অংশগ্রহণকারীদের পরিবারের সদস্য, বিদেশি নাগরিক (এক্স)।
ভিসার আবেদন রাজশাহী, চট্টগ্রাম, খুলনা ও ঢাকা (গুলশান, ধানমন্ডি ও মতিঝিল) আইভিএসিতে গ্রহণ করা হবে। এই সুবিধা পেতে হলে আবেদনকারীদের অনলাইন ফরম পূরণের সময় পাওয়া ‘ওয়েব রেজিস্ট্রেশন ডেট’-এর চার দিনের মধ্যে নির্দিষ্ট আইভিএসিতে আবেদনপত্র জমা দিতে বলা হয়েছে। চার দিন পেরিয়ে গেলে আবার নতুন করে আবেদন ফরম পূরণ করতে হয়।
বিজ্ঞপ্তিতে জানানো হয়েছে, ট্যুরিস্ট (টি) ভিসা আবেদনকারীদের জন্য ই-টোকেন/অ্যাপয়েন্টমেন্ট ডেট-এর ব্যবস্থা এখনো বলবৎ রয়েছে। স্টেট ব্যাংক অব ইন্ডিয়া/আইভিএসিসমূহের বাংলাদেশে কোনো এজেন্ট/প্রতিনিধি নেই। আবেদনকারীবা তাদের ফরমে প্রদত্ত তথ্য ও সংশ্লিষ্ট দলিলপত্রের যথার্থতার ব্যাপারে পুরোপুরি দায়ী থাকবেন।
ভারতীয় ভিসার হেল্পলাইনগুলো হচ্ছে: visahelp@ivacbd. com ; info@ivacbd.com , <visahelp@hcidhaka.gov.in>
