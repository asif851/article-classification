
চাঁদা না পেয়ে দক্ষিণ আফ্রিকার জোহানেসবার্গ শহরে নূর ইসলাম ওরফে ডালিম (২৭) নামের এক বাংলাদেশি ব্যবসায়ীকে গুলি করে হত্যা করেছে সন্ত্রাসীরা। গতকাল রোববার সকালে এ ঘটনা ঘটে।নূর ইসলামের বাড়ি নোয়াখালীর সোনাইমুড়ী উপজেলার নাটেশ্বর ইউনিয়নের গোষকান্তা গ্রামে।নূর ইসলামের চাচাতো ভাই মোস্তাফিজুর রহমান জানান, প্রায় সাড়ে তিন বছর আগে নূর ইসলাম দক্ষিণ আফ্রিকায় যান। কিছুদিন পর সেখানে ব্যবসা শুরু করেন। গতকাল বাংলাদেশ সময় সকাল সাতটার দিকে তিনি দোকানে কাজ করছিলেন। এ সময় স্থানীয় একদল সন্ত্রাসী তাঁর কাছে চাঁদা দাবি করে। এ নিয়ে নূর ইসলামের সঙ্গে সন্ত্রাসীদের বাগ্বিতণ্ডা হয়। একপর্যায়ে সন্ত্রাসীরা তাঁকে লক্ষ্য করে কয়েকটি গুলি ছোড়ে। এতে গুলিবিদ্ধ হয়ে তিনি ঘটনাস্থলেই মারা যান। এরপর সন্ত্রাসীরা দোকানের মূল্যবান মালামাল লুট করে নিয়ে যায়। মোস্তাফিজুর রহমান জানান, ঘটনার পর জোহানেসবার্গে অবস্থানকারী অন্য বাংলাদেশিরা ফোন করে তাঁদের ঘটনাটি জানান।নাটেশ্বর ইউনিয়ন পরিষদের (ইউপি) সদস্য আবদুল মান্নান বলেন, পরিবারের একমাত্র উপার্জনক্ষম নূর ইসলামের মৃত্যুতে পরিবারটি চরম অনিশ্চয়তার মুখে পড়েছে। তিনি বলেন, নূর ইসলামের লাশ দ্রুত দেশে আনতে সরকারের সহায়তা কামনা করেছে তাঁর পরিবার। 
