
পৌরসভা নির্বাচনের তফসিলে মনোনয়নপত্র জমা দেওয়ার জন্য যে সময় দেওয়া হয়েছে, তা যথেষ্ট নয় বলে মনে করে মহাজোট সরকারের শরিক জাতীয় সমাজতান্ত্রিক দল (জাসদ)। মনোনয়নপত্র জমা দেওয়ার সময় বাড়াতে দলটি নির্বাচন কমিশনকে (ইসি) চিঠি দেওয়ার কথাও ভাবছে।
ঘোষিত তফসিল অনুযায়ী, মনোনয়নপত্র জমা দেওয়ার শেষ দিন ৩ ডিসেম্বর। আর ভোটগ্রহণের তারিখ ৩০ ডিসেম্বর।
জাসদের সাধারণ সম্পাদক শরিফ নূরুল আম্বিয়া আজ শনিবার দুপুরে প্রথম আলোকে বলেন, ‘দলীয় প্রার্থী মনোনয়নে স্বাক্ষর দেওয়ার ক্ষমতাপ্রাপ্ত ব্যক্তি, দলীয় প্রার্থী যাচাই-বাছাই, মনোনয়নপত্র দাখিলসহ নির্বাচনী প্রস্তুতির জন্য নির্বাচন কমিশনের কাছে সময় চাইব। কারণ, নির্বাচনের প্রস্তুতির জন্য এই সময়টা অনেক কম। এ জন্য আমরা একটি আনুষ্ঠানিক চিঠিও নির্বাচন কমিশনকে দিতে পারি।’ নির্বাচন পেছানোর কোনো দাবি জানাবেন কি না—এমন প্রশ্নের জবাবে আম্বিয়া বলেন, ‘ভোটের তারিখ, সেটা নিয়ে আমাদের আপত্তি নেই।’
ইতিমধ্যে বিএনপি, মহাজোট সরকারের শরিক বাংলাদেশের ওয়ার্কার্স পার্টিও নির্বাচন পেছানোর দাবি জানিয়েছে।
নির্বাচন পেছানোর ওই দাবি প্রসঙ্গে প্রধান নির্বাচন কমিশনার (সিইসি) কাজী রকিব উদ্দীন আহমদ প্রথম আলোকে বলেন, জানুয়ারিতে ভোটার তালিকা হালনাগাদের খসড়া ও চূড়ান্ত তালিকা প্রকাশ করা হবে। ফেব্রুয়ারি থেকে এপ্রিল পর্যন্ত এসএসসি ও এইচএসসি পরীক্ষা চলবে। সে ক্ষেত্রে নির্বাচন পেছালে জুনের আগে তা করা সম্ভব নয়। ওই সময়ে কমিশনকে ইউনিয়ন পরিষদ নির্বাচন করতে হবে। যে কারণে ডিসেম্বরের মধ্যে পৌর নির্বাচন করা ছাড়া ভিন্ন কোনো উপায় নেই।
