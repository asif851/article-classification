
বিএনপির যুগ্ম মহাসচিব রুহুল কবির রিজভী বলেছেন, আগামীকাল শনিবার ১৮-দলীয় জোটের পূর্বঘোষিত বিক্ষোভ সমাবেশ ঢাকা মহানগরের প্রতিটি থানায় থানায় অনুষ্ঠিত হবে। সংশ্লিষ্ট থানা সুযোগ করে বিক্ষোভের সময় নির্ধারণ করবে।আজ শুক্রবার সন্ধ্যা সাড়ে সাতটায় নয়াপল্টনে বিএনপির কেন্দ্রীয় কার্যালয়ে এক সংবাদ ব্রিফিংয়ে এসব কথা বলেন রিজভী। এ সময় তিনি সারা দেশে ১৮ দলের পূর্বঘোষিত বিক্ষোভ সমাবেশ অনুষ্ঠিত হবে বলেও জানান।রুহুল কবির বলেন, ‘আমরা সোহরাওয়ার্দী উদ্যানে বিক্ষোভ সমাবেশ করার অনুমতি চেয়ে পুলিশকে চিঠি দিয়েছিলাম। কিন্তু পুলিশের পক্ষ থেকে অনুমোদন দেওয়া হয়নি। তাদের (পুলিশ) পক্ষ থেকে বলা হয়েছে, সেখানে (সোহরাওয়ার্দী) অন্য একটি কর্মসূচি রয়েছে। পরে আমরা বিএনপির কেন্দ্রীয় কার্যালয়ের সামনে একটি বিক্ষোভ সমাবেশ অনুষ্ঠান করতে অনুমতি চেয়েছিলাম। কিন্তু পুলিশ সে অনুমতিও দেয়নি। এরই পরিপ্রেক্ষিতে বিভিন্ন থানায় থানায় এই কর্মসূচির সিদ্ধান্ত হয়।’রুহুল কবির দাবি করেন, বর্তমান সরকার বিরোধী দলের আন্দোলনকে প্রতিহত করতে নেতা-কর্মীদের বিরুদ্ধে মিথ্যা মামলা দিয়েছে। এর মাধ্যমে উধোর পিণ্ডি বুধোর ঘাড়ে চাপানোর চেষ্টা করা হচ্ছে। তিনি বলেন, শাহবাগে যেখানে বাসে আগুন দেওয়া হয়েছে, সেটি ঘটেছে সরকারের নিরাপত্তা বেষ্টনীর মধ্যেই। কেননা, প্রায় এক বছর ধরে ওই এলাকা নিরাপত্তা বেষ্টনী হয়ে আছে। সেখানে বিরোধী দল সংঘাত করবে, তা ভাবা যায় না। বিএনপি এর সঙ্গে জড়িত নয় দাবি করে এটিকে সরকারের অপপ্রচার বলেও দাবি করেছেন তিনি।বিএনপির যুগ্ম মহাসচিব বলেন, বর্তমান প্রধানমন্ত্রী সব দলের অংশগ্রহণে একটি গ্রহণযোগ্য নির্বাচন হতে দিচ্ছেন না। তিনি দেশব্যাপী নাশকতা সৃষ্টি করে আতঙ্কের পরিবেশ সৃষ্টি করছেন। খামখেয়ালিপূর্ণ একতরফা এবং একদলীয় নির্বাচন আয়োজন করতে চাচ্ছেন তিনি। প্রধানমন্ত্রী বিরোধী দল বিনাশে বিভিন্ন কর্মকাণ্ড চালাচ্ছে বলেও তিনি অভিযোগ করেছেন।
