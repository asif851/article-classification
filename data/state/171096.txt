
তরুণ অভিনেতা, মডেল ও অনুষ্ঠান ব্যবস্থাপক সাঈম সাদাত মারা গেছেন৷ তাঁর বয়স হয়েছিল মাত্র ২৭ বছর। গতকাল রোববার দিবাগত রাত দুইটার দিকে রাজধানীর শেওড়াপাড়ায় নিজ বাসায় অসুস্থ হয়ে পড়লে তাঁকে হাসপাতালে নিয়ে যাওয়া হয়। হাসপাতালে চিকিৎসকেরা তাঁকে মৃত ঘোষণা করেন ৷সাঈম সাদাতের পারিবারিক সূত্রে জানা গেছে, হৃদ্‌যন্ত্রের ক্রিয়া বন্ধ হয়ে মারা গেছেন সাঈম সাদাত। আজ সকালে সাঈমের মরদেহ ব্রাহ্মণবাড়িয়ার আশুগঞ্জে তাঁর গ্রামের বাড়িতে নিয়ে যাওয়া হয়েছে ৷সাঈম সাদাত এয়ারটেল প্রযোজিত ও শাফায়েত মনসুর রানা পরিচালিত ‘ভিটামিন টি’ টেলিছবিতে অভিনয় করে বেশ আলোচিত হন। এ ছাড়া ‘ভালোবাসা ১০১’সহ বেশ কয়েকটি নাটকে অভিনয় করেন তিনি ৷ গ্রামীণফোনের দুটি জনপ্রিয় টিভি বিজ্ঞাপনচিত্রেও (টার্নব্যাক) অভিনয় করেন তিনি ৷ প্রচারের অপেক্ষায় থাকা রেদওয়ান রনির ধারাবাহিক নাটক ‘ঝালমুড়ি’তে অভিনয় করেছেন তিনি৷ এ ছাড়া সম্প্রতি তিনি রেদওয়ান রনি পরিচালিত ‘আইসক্রিম’ ছবির শুটিং শেষ করেন ৷সাঈম সাদাত মঞ্চ নির্মাণ ও ইভেন্ট ম্যানেজমেন্ট প্রতিষ্ঠান স্টুডিও অ্যাশের অনুষ্ঠান ব্যবস্থাপক হিসেবে কর্মরত ছিলেন। গত শুক্রবার মেরিল-প্রথম আলো পুরস্কার অনুষ্ঠানের মঞ্চ তৈরির ব্যবস্থাপনার দায়িত্বে ছিলেন সাঈম। ২ মে তিনি দীর্ঘদিনের বান্ধবী জান্নাত ফেরদৌসকে বিয়ে করেন।
