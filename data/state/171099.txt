
কাতারে রাত ১১টা। সংগীতশিল্পী এস আই টুটুলের কণ্ঠে ‘তোমার দোয়ায় ভালো আছি মা’। কানায় কানায় পরিপূর্ণ আবু বকর সিদ্দিক বয়েজ স্কুলের ইনডোর হলে সমবেত প্রবাসী দর্শক-শ্রোতারা তখন আপ্লুত। এ গানের মধ্য দিয়ে শেষ হয় পাওয়ার নিবেদিত প্রথম আলো সাপ্তাহিক উপসাগরীয় সংস্করণের পাঠক উৎসব। প্রথম আলো সাপ্তাহিক উপসাগরীয় সংস্করণের দ্বিতীয় বর্ষপূর্তি উপল‌ক্ষে বৃহস্পতিবার রাতে এ অনুষ্ঠানের আয়োজন করা হয়।স্থানীয় সময় বৃহস্পতিবার রাত আটটায় শুরু হয় অনুষ্ঠান। শুরুতে বাংলাদেশ স্কুলের খুদে শিক্ষার্থীদের মনোমুগ্ধকর পরিবেশনা উপভোগ করেন দর্শক-শ্রোতারা। উদ্বোধনী অনুষ্ঠানে কাতারে নিযুক্ত বাংলাদেশের রাষ্ট্রদূত আসুদ আহমদ, কাতার দিওয়ানে আমিরির ইতিহাস বিশেষজ্ঞ হাবিবুর রহমান, বাংলাদেশ এমএইচএম স্কুল অ্যান্ড কলেজের অধ্যক্ষ জসিমউদ্দীন ও প্রথম আলোর ব্যবস্থাপনা সম্পাদক সাজ্জাদ শরিফ বক্তব্য দেন। রাষ্ট্রদূত আসুদ আহমদ প্রথম আলো সাপ্তাহিক উপসাগরীয় সংস্করণ-সংশ্লিষ্ট ব্যক্তিদের শুভেচ্ছা জানান। তিনি প্রথম আলোর এই উদ্যোগের প্রশংসা করে বলেন, এর মাধ্যমে প্রবাসের পাঠকেরা প্রবাসে বসে বাংলায় মুদ্রিত কাগজে দেশ ও কাতারের খবরাখবর জানতে পারছেন। অতিথিদের বক্তব্যের পর শুরু হয় পাঠকদের প্রশ্নোত্তর পর্ব। পাঠকদের বিভিন্ন প্রশ্নের উত্তর দেন সাজ্জাদ শরিফ, প্রথম আলোর জ্যেষ্ঠ সহসম্পাদক শাহজাহান সিরাজী ও কাতার প্রতিনিধি তামিম রায়হান। দিনাত জাহান মুন্নির সঞ্চালনায় অনুষ্ঠানে সাংস্কৃতিক পরিবেশনা করে চিরন্তন বাউল সংঘের শিল্পীরা। এরপর গান পরিবেশন করেন প্রবাসী শিল্পী আবদুল্লাহ আল মামুন। পরে বিভিন্ন জনপ্রিয় গানে দর্শক-শ্রোতাদের মাতিয়ে তোলেন দিনাত জাহান মুন্নি। সবশেষে মঞ্চে আসেন এস আই টুটুল। রাত ১১টায় অনুষ্ঠান শেষ হয়।অনুষ্ঠান চলাকালে আয়োজন করা হয় প্রথমা বইমেলা। সপরিবারে আসা অনেক প্রবাসী এ সময় তাঁদের পছন্দের বই কেনেন। এ ছাড়া প্রাণের বিভিন্ন পণ্যে সাজানো একটি স্টলেও ভিড় করেন প্রবাসীরা। এ আয়োজনের সহযোগী ছিল মুঘল স্পাইসি পাউডার এবং বিমান সহযোগী ছিল কাতার এয়ারওয়েজ।
