
আইনি জটিলতার কারণে ঠাকুরগাঁও সদর উপজেলা পরিষদের নির্বাচন স্থগিত করা হয়েছে। নির্বাচন কমিশনের (ইসি) পক্ষে সহকারী সচিব মোহাম্মদ আশফাকুর রহমান আজ রোববার দুপুরে এক চিঠিতে জেলা রিটার্নিং কর্মকর্তা ও অতিরিক্ত জেলা প্রশাসককে নির্বাচন স্থগিত করার সিদ্ধান্ত জানিয়েছেন।চিঠিতে বলা হয়েছে, হাইকোর্ট বিভাগে দায়ের করা রিট পিটিশনের পরিপ্রেক্ষিতে ১৯ মার্চ এক আদেশে আদালত ঠাকুরগাঁও সদর উপজেলার খসড়া ভোটকেন্দ্রের তালিকা তিন মাসের জন্য স্থগিত করেন। হাইকোর্টের আদেশানুযায়ী নির্বাচন কমিশন ৩১ তারিখের নির্বাচন স্থগিত রাখার সিদ্ধান্ত নেয়। দুপুরে সহকারী রিটার্নিং কর্মকর্তা ও উপজেলা নির্বাহী কর্মকর্তা (ইউএনও) মোহাম্মদ গোলাম আজম মাইকের মাধ্যমে নির্বাচন স্থগিত হওয়ার খবর প্রচার করেন।ঠাকুরগাঁও সদর উপজেলা পরিষদের ভোট গ্রহণ সুষ্ঠুভাবে সম্পন্ন করতে ২১টি কেন্দ্রের অবস্থান পরিবর্তন ও আরও সাতটি নতুন ভোটকেন্দ্র স্থাপনের সিদ্ধান্ত নিয়ে ২ মার্চ খসড়া ভোটকেন্দ্রের তালিকা তৈরি করা হয়। কিন্তু ভাইস চেয়ারম্যান প্রার্থী মো. আলমগীর ওই সিদ্ধান্তের বিরুদ্ধে ১৯ মার্চ হাইকোর্টে একটি রিট পিটিশন করেন।এ বিষয়ে জেলা রিটার্নিং কর্মকর্তা ও অতিরিক্ত জেলা প্রশাসক মনজুর আলম প্রধান বলেন, নির্বাচন কমিশন থেকে চিঠি পাওয়ার পর ভোট গ্রহণের কার্যক্রম স্থগিত করা হয়েছে।
