
ফেনীর ছানুয়া দিয়ে শুরু সকালে। পরে ময়মনসিংহের ঈশ্বরগঞ্জ, নাটোরের গুরুদাসপুর। সবশেষ বেলা আড়াইটার দিকে মাদরীপুর। চারটি ভিন্ন এলাকার সড়কে আজ শুক্রবার সাপ্তাহিক ছুটির দিনটিতে দুর্ঘটনায় ঝরে গেল ১১ প্রাণ। এসব দুর্ঘটনায় ৪০ জনের বেশি মানুষ আহত হয়েছে। 
ফেনী অফিস জানায়, দিনের প্রথম দুর্ঘটনাটি ঘটে সকাল সাড়ে আটটায় সদর উপজেলার ছনুয়ায় ঢাকা-চট্টগ্রাম মহাসড়কে। সেখানে কাভার্ড ভ্যানের ধাক্কায় একটি ছোট ট্রাকের চালক ও তাঁর সহকারী নিহত হয়েছেন।
ফেনীর মুহুরীগঞ্জ হাইওয়ে পুলিশ সূত্র জানায়, একটি কাভার্ড ভ্যান ধাক্কা দেয় ছোট ট্রাকটিকে। ধাক্কায় ট্রাকটি উল্টে যায়। ঘটনাস্থলেই ট্রাকের চালক ও তাঁর সহকারী নিহত হন।
মুহুরীগঞ্জ হাইওয়ে পুলিশের পরিদর্শক মাহবুবুর রহমান আজ সকালে প্রথম আলোকে বলেন, লাশ উদ্ধার করে ময়নাতদন্তের জন্য ফেনী সদর হাসপাতালে পাঠানো হয়েছে।
ময়মনসিংহ প্রতিনিধি জানান, সড়কে দিনের দ্বিতীয় দুর্ঘটনাটি ঘটে জেলার ঈশ্বরগঞ্জ উপজেলায়। এখানে চালক নিয়ন্ত্রণ হারালে একটি বাস রাস্তার পাশের পুকুরে পড়ে গেলে চারজন নিহত হয়। এ ঘটনায় আহত হয়েছে ৪২ জন। আজ সকাল সাড়ে ১০টায় উপজেলার চর হোসেনপুর এলাকায় এই দুর্ঘটনা ঘটে।
দুর্ঘটনায় পড়া বাসটি শ্যামল ছায়া পরিবহনের। এটি কিশোরগঞ্জ-ময়মনসিংহ মহাসড়কে চলাচল করে। এক সাইকেল আরোহীকে পাশ কাটাতে গিয়ে সাইকেল নিয়ে পুকুরে পড়ে যায় বাসটি। এতে ঘটনাস্থলেই সাইকেলের আরোহী নিহত হয়েছেন। তাঁর নাম রতন মিয়া। বাকি তিনজনের পরিচয় এখনো জানা যায়নি। তাঁরা হাসপাতালে নেওয়ার পথে মারা যান।
আহত ৪২ জনকে প্রথমে ঈশ্বরগঞ্জ স্বাস্থ্য কমপ্লেক্সে নিয়ে যাওয়া হয়। পরে সেখান থেকে গুরুতর আহত ২০ জনকে ময়মনসিংহ মেডিকেল কলেজ হাসপাতালে পাঠানো হয়েছে। ঈশ্বরগঞ্জ থানার ভারপ্রাপ্ত কর্মকর্তা (ওসি) বদরুল আলম খান ঘটনার সত্যতা নিশ্চিত করেন।
নাটোরের গুরুদাসপুর প্রতিনিধি জানান, বেলা একটার দিকে নাটোরের গুরুদাসপুরের কাছিকাটা এলাকায় বাসের ধাক্কায় মোটরসাইকেলের আরোহী তিন ব্যক্তি নিহত হন। ধাক্কা দিয়েই বাসটি ঘটনাস্থল থেকে দ্রুত চলে যায়। গুরুদাসপুর থানার ওসি দীলিপ কুমার দাস জানান, মোটরসাইকেলের আরোহীরা ঘটনাস্থলেই নিহত হন। বাসটিকে আটক করা যায়নি।
মাদারীপুর প্রতিনিধি জানান, সদর উপজেলার সপ্তম চীন মৈত্রী সেতুর টোল প্লাজায় পিকআপ ও পায়ে চালিত ভ্যানের মুখোমুখি সংঘর্ষে নারীসহ দুজন নিহত হয়েছে। এ ঘটনায় আহত হয়েছেন দুজন। আজ বেলা আড়াইটার দিকে এ দুর্ঘটনা ঘটে। হতাহতেরা সবাই ইট ভাটার শ্রমিক। আহতদের মাদারীপুর সদর হাসপাতালে নিয়ে যাওয়া হয়েছে।
মাদারীপুর অতিরিক্ত পুলিশ সুপার সদর সার্কেল সুমন কুমার দেব ঘটনার সত্যতা নিশ্চিত করেছেন। পিকআপটি আটক করেছে পুলিশ। ঘটনার পর পিকআপের চালক পালিয়ে যায়।
