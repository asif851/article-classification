
বাংলাদেশ ব্যাংকের রিজার্ভ থেকে অর্থ চুরির ঘটনায় ফিলিপাইন ও এর আশপাশের দেশের ২০ জন বিদেশির সম্পৃক্ততা পেয়েছে পুলিশের অপরাধ তদন্ত বিভাগ (সিআইডি)। তাঁদের শনাক্ত করা হয়েছে বলে জানিয়েছে সংস্থাটি।
আজ সোমবার দুপুরে সিআইডির কার্যালয়ে আয়োজিত এক প্রেস ব্রিফিংয়ে সাংবাদিকের প্রশ্নের জবাবে এই তথ্য জানান সংস্থার অতিরিক্ত উপমহাপরিদর্শক (ডিআইজি) মো. শাহ আলম।
সিআইডির এই কর্মকর্তার ভাষ্য, বাংলাদেশে প্রচলিত অর্থপাচার আইনে ওই বিদেশিদের বিচারের আওতায় নিয়ে আসা সম্ভব।
অর্থ চুরির ঘটনায় দেশের কারও সম্পৃক্ততা পাওয়া গেছে কি না, জানতে চাইলে শাহ আলম বলেন, তাঁরা কিছু উপাদান পেয়েছেন। এসব উপাদান অনুযায়ী, কয়েকটি ক্ষেত্রের লোকজনের গাফিলতি ছিল। অর্থ চুরির সঙ্গে তাঁরা জড়িত কি না, তা খতিয়ে দেখা হচ্ছে।
গত ৪ ফেব্রুয়ারি দিবাগত রাতে যুক্তরাষ্ট্রের ফেডারেল রিজার্ভ ব্যাংক অব নিউইয়র্কে রক্ষিত বাংলাদেশ ব্যাংকের রিজার্ভের ১০ কোটি ১০ লাখ ডলার চুরি করা হয়। এর মধ্যে দুই কোটি ডলার যায় শ্রীলঙ্কায়। ওই অর্থ ফেরত পেয়েছে বাংলাদেশ। চুরি হওয়া বাকি ৮ কোটি ১০ লাখ ডলার গেছে ফিলিপাইনে। দেশটির রিজাল কমার্শিয়াল ব্যাংকিং করপোরেশনের (আরসিবিসি) মাকাতি শহরের জুপিটার স্ট্রিট শাখার মাধ্যমে এই অর্থ স্থানান্তর করা হয়।
