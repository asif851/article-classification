
অবসরে গিয়ে রায় লেখা ও নিজের ঘোষিত রায় পরিবর্তন করায় সাবেক প্রধান বিচারপতি এ বি এম খায়রুল হকের কঠোর সমালোচনা করেছেন বিএনপির স্থায়ী কমিটির সদস্য মওদুদ আহমদ। তিনি বলেছেন, খায়রুল হক চরম অনৈতিক কাজ করেছেন। এই গুরুতর অপরাধের জন্য একদিন খায়রুল হককে বাংলাদেশের মাটিতে বিচারের মুখোমুখি হতে হবে।
আজ বৃহস্পতিবার বিকেলে জাতীয় প্রেসক্লাবে এক আলোচনা সভায় মওদুদ এ কথা বলেন। জাতীয়তাবাদী মুক্তিযোদ্ধা দল ‘অবসরের পর রায় লেখা বিচার ব্যবস্থা ও গণতন্ত্রের জন্য অশনিসংকেত’ শীর্ষক ওই আলোচনার আয়োজন করে।
মওদুদ আহমদ বলেন, খায়রুল হক সংবিধানের ত্রয়োদশ সংশোধনীর ওপর ২০১১ সালের ১০ মে রায় দেন তাতে বলা হয়েছিল, আগামী দুটি নির্বাচন তত্ত্বাবধায়ক সরকারের অধীনে হতে পারে। অবসরে যাওয়ার ১৬ মাস পর যে পূর্ণাঙ্গ রায় দেন তাতে এই অংশটি বাদ দেন।
মওদুদ বলেন, ‘এই রায়ের মাধ্যমে বিচারপতি এ বি এম খায়রুল হক শুধু সংবিধানই লঙ্ঘন করেন নাই, তিনি দেশের প্রধান বিচারপতি হয়ে একটি চরম অনৈতিকতার পরিচয় দিয়েছেন। একটি হীন রাজনৈতিক উদ্দেশ্য হাসিলের জন্য শুধু নিজের বিবেককেই নয়, সারা জাতিকে প্রতারিত করেছেন।’
মওদুদ বলেন, দেশে এখন কোনো রাজনীতি নেই। এ কারণে তিনি কথা বলতে অনুপ্রাণিত হন না। কোথাও যেন একটা ফাঁকা ভাব বিরাজ করছে। তিনি দাবি করেন, মিথ্যাচার করে বিএনপির ভাবমূর্তি নষ্টের চেষ্টা হচ্ছে। মুক্তিযুদ্ধের চেতনায় উদ্বুদ্ধ কোনো রাজনৈতিক দল থাকলে সেটি বিএনপি। সরকার বিএনপিকে নিশ্চিহ্ন করতে চাইছে, এমন অভিযোগ করে বিএনপির এই নেতা বলেন, এটি হবে সরকারের মারাত্মক ভুল। দেশে গণতন্ত্র না থাকলে উগ্রবাদের আবির্ভাব হবে।
আলোচনা সভায় মুক্তিযোদ্ধা দলের সভাপতি ইশতিয়াক আজিজের সভাপতিত্বে কল্যাণ পার্টির চেয়ারম্যান সৈয়দ মুহাম্মদ ইবরাহিম, বিএনপির ভাইস চেয়ারম্যান হাফিজ উদ্দীন আহমদ, যুবদলের সভাপতি মোয়াজ্জেম হোসেন প্রমুখ বক্তব্য দেন।
