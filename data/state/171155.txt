
রাজবাড়ী সদর উপজেলায় অজ্ঞাতনামা এক নারীর লাশ পাওয়া গেছে। নিহত তরুণীর বয়স আনুমানিক ২৮ বছর। হত্যার আগে ওই নারীকে ধর্ষণ করা হয়ে থাকতে পারে বলে মনে করছে পুলিশ।
আজ শনিবার দুপুরে উপজেলার বসন্তপুর ইউনিয়নের মধ্য রাজাপুর গ্রাম থেকে পুলিশ লাশটি উদ্ধার করে।
রাজাপুর গ্রামের বাসিন্দা জাহিদুল ইসলাম খান বলেন, সকাল ১০টার দিকে একই গ্রামের সাবেক ইউপি সদস্য লিটনের বাঁশঝাড়ের পাশ দিয়ে এক শিশু যাচ্ছিল। এ সময় সে ওই নারীর লাশ বাঁশবাগানে পড়ে থাকতে দেখে। শিশুটি দৌড়ে গিয়ে সবাইকে খবর দেয়। বিষয়টি চেয়ারম্যানকে জানানোর পর তিনি পুলিশকে জানান।খানখানাপুর পুলিশ তদন্ত কেন্দ্রের পরিদর্শক শহিদুল ইসলাম বলেন, লাশ দেখে ধারণা করা হচ্ছে, রাতের প্রথম ভাগে তাঁকে হত্যা করা হয়েছে। হত্যাকাণ্ডের আগে ওই নারীকে ধর্ষণ করা হয়ে থাকতে পারে। তবে ময়নাতদন্তের পর হত্যাকাণ্ডের প্রকৃত রহস্য পাওয়া যাবে।
