
১২ বছর বয়সের মেয়েকে ধর্ষণের মিথ্যা অভিযোগ এনে আপন ভায়রার বিরুদ্ধে মামলা করায় মামলার বাদীকে ছয় মাসের কারাদণ্ড দিয়েছেন আদালত।
আজ মঙ্গলবার বিকেলে পঞ্চগড়ের অতিরিক্ত জেলা ও দায়রা জজ মেহেদী হাসান তালুকদার মিথ্যা ধর্ষণ মামলা দায়েরের অপরাধে ওই শিশুটির বাবাকে ছয় মাসের কারাদণ্ড ও পাঁচ হাজার টাকা জরিমানা অনাদায়ে ১৫ দিনের বিনাশ্রম কারাদণ্ড দেন।
মামলা সূত্রে জানা গেছে, ২০১৬ সালের ৩ মার্চ রাতে দেবীগঞ্জ উপজেলার ওই শিশুটিকে নানার বাড়ি বেড়াতে নিয়ে যাওয়ার কথা বলে তার খালু ভুট্টাখেতে নিয়ে ধর্ষণ করেন। ঘটনাটি পরিবারকে জানানোর পর শিশুটির বাবা বাদী হয়ে দেবীগঞ্জ থানায় ধর্ষণ মামলা করেন। ৮ মার্চ শিশুটি আদালতে ধর্ষণের কথা উল্লেখ করে জবানবন্দিও দেয়।
এদিকে, আদালতের নির্দেশে মেয়ের ডাক্তারি পরীক্ষা করা হয়। রিপোর্টে ধর্ষণের আলামত পাওয়া না গেলেও পুলিশ আসামির বিরুদ্ধে চার্জশিট দেয়।
আজ মঙ্গলবার পঞ্চগড় অতিরিক্ত জেলা ও দায়রা জজ আদালতে এ মামলার বিচারের সময় বাদী ও তাঁর মেয়ে সাক্ষ্য দেন আসামি ধর্ষণ করেনি। আদালত বাদীপক্ষের সাক্ষ্য গ্রহণ শেষে তাৎক্ষণিক আসামিকে খালাস দেন। অন্যদিকে মেয়েকে ব্যবহার করে মিথ্যা মামলা দায়েরের অপরাধে বাদীকে কারাগারে পাঠান।
মামলার আসামিপক্ষের আইনজীবী মেহেদী হাসান জানান, নিজের মেয়েকে দিয়ে মিথ্যা ধর্ষণ মামলা দায়েরের অপরাধে আদালত এ মামলার বাদীকে কারাদণ্ড দিয়েছেন।
