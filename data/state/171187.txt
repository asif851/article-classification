
সাবেক পরিবেশ ও বনমন্ত্রী সাংসদ হাসান মাহমুদকে আইনি নোটিশ পাঠিয়েছেন বিএনপির সিনিয়র ভাইস চেয়ারম্যান তারেক রহমান। লন্ডনপ্রবাসী তারেক রহমানের পক্ষে ম্যাট্রিক্স চেম্বার থেকে সুপ্রিম কোর্টের আইনজীবী কায়সার কামাল আজ বৃহস্পতিবার কুরিয়ার সার্ভিস ও রেজিস্ট্রি ডাকযোগে ওই নোটিশ পাঠান।
আমাদের সময় পত্রিকায় প্রকাশিত খবর উদ্ধৃত করে নোটিশে তারেক রহমান ও আরাফাত রহমান কোকোর নামে সুইস ব্যাংকে টাকা থাকা নিয়ে হাছান মাহমুদ যে বক্তব্য দিয়েছেন, তা দুই সপ্তাহের মধ্যে প্রত্যাহার করতে বলা হয়েছে। একই সঙ্গে ওই বক্তব্যের জন্য প্রকাশ্যে ক্ষমা চাইতেও বলা হয়েছে, অন্যথায় হাছান মাহমুদের বিরুদ্ধে আইনি পদক্ষেপ নেওয়া হবে বলে নোটিশে বলা হয়।নোটিশে উল্লেখ করা হয়, ১ জুলাই ঢাকা রিপোর্টার্স ইউনিটি (ডিআরইউ) মিলনায়তনে এক আলোচনা সভায় বিএনপি চেয়ারপারসন খালেদা জিয়ার ছেলে ও দলটির সিনিয়র ভাইস চেয়ারম্যান তারেক রহমান ও আরাফাত রহমান কোকোর টাকা সুইস ব্যাংকে আছে বলে মন্তব্য করেন সাংসদ হাছান মাহমুদ। এরপর আজ বৃহস্পতিবার হাছান মাহমুদের নাখালপাড়া এমপি হোস্টেলের ঠিকানায় ওই নোটিশ পাঠানো হয়।সুপ্রিম কোর্ট আইনজীবী সমিতি ভবনে অবস্থিত ল’ রিপোর্টার্স ফোরাম কার্যালয়ে এক সংবাদ সম্মেলন নোটিশ পাঠানোর বিষয়টি জানিয়ে আইনজীবী কায়সার কামাল বলেন, জিয়া পরিবারের সদস্যদের নিয়ে আপত্তিকর মন্তব্য করেছেন হাছান মাহমুদ। সুইস ব্যাংকে তারেক রহমান ও কোকোসহ তাঁদের পরিবারের কোনো সদস্যের নামে কোনো হিসাব নেই দাবি করে কায়সার কামাল বলেন, তারেক রহমানের সামাজিক ও রাজনৈতিক অবস্থান ক্ষুণ্ন করার জন্য এ মিথ্যাচার করা হয়েছে।
