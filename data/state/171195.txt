
নারায়ণগঞ্জের সোনারগাঁ উপজেলার চরকিশোরগঞ্জ গ্রামে গতকাল বৃহস্পতিবার মোস্তফা মিয়া নামের এক ব্যবসায়ীকে প্রতিপক্ষের লোকজন কুপিয়ে জখম করেছেন বলে অভিযোগ পাওয়া গেছে। এ ঘটনায় থানায় লিখিত অভিযোগ দেওয়া হয়েছে। পুলিশ ও প্রত্যক্ষদর্শী সূত্রে জানা গেছে, চরকিশোরগঞ্জ গ্রামের মোস্তফা মিয়ার সঙ্গে একই গ্রামের আব্বাস মিয়ার দীর্ঘদিন ধরে বিরোধ চলছে। গতকাল সকালে দুজনের মধ্যে কথা-কাটাকাটি হয়। এর জের ধরে আব্বাস মিয়ার নেতৃত্বে ১০-১৫ জনের একদল যুবক রামদা, ছেনা, লাঠি ও রডসহ দেশীয় অস্ত্র নিয়ে মোস্তফা মিয়াকে কুপিয়ে জখম করেন। গুরুতর অবস্থায় মোস্তফা মিয়াকে ঢাকা মেডিকেল কলেজ হাসপাতালে ভর্তি করা হয়েছে।
