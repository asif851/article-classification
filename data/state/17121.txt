
এখন থেকে দেশে দুই বা চার লেনের রাস্তা তৈরির সময় ধীরগতির যানবাহনের জন্য বাইলেনের ব্যবস্থা রাখা হবে। সড়ক পরিবহন ও সেতুমন্ত্রী ওবায়দুল কাদের গতকাল শুক্রবার টাঙ্গাইলের কালিহাতী উপজেলার এলেঙ্গায় মহাসড়ক পরিদর্শনে এসে এ কথা বলেন। মন্ত্রী আরও বলেন, সেপ্টেম্বরের শেষ সপ্তাহে গাজীপুরের জয়দেবপুর থেকে টাঙ্গাইলের এলেঙ্গা পর্যন্ত চার লেন প্রকল্পের কাজ শুরু হবে। এ সময় টাঙ্গাইল জেলা আওয়ামী লীগের সাধারণ সম্পাদক ও জেলা পরিষদের প্রশাসক ফজলুর রহমান ফারুক, কালিহাতী উপজেলা চেয়ারম্যান মোজাহারুল ইসলাম তালুকদারসহ জ্যেষ্ঠ কর্মকর্তারা উপস্থিত ছিলেন। 
