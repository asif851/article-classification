
টাঙ্গাইলের সখীপুরে এক ছাত্রীকে কৌশলে বাড়িতে নিয়ে ধর্ষণের অভিযোগ উঠেছে। এ ঘটনায় সহযোগিতা করার অভিযোগে এক নারীকে গ্রেপ্তার করেছে পুলিশ। এদিকে ময়মনসিংহের নান্দাইলে ঘরে ঢুকে গৃহবধূকে ধর্ষণ করেছে এক দুর্বৃত্ত।   
পুলিশ ও স্থানীয় সূত্রে জানা গেছে, গত বৃহস্পতিবার দুপুরে দশম শ্রেণির ওই ছাত্রী আত্মীয়ের বাসায় বেড়াতে যাচ্ছিল। পথে পরিচিত এক নারী মেয়েটিকে তাদের বাড়িতে নিয়ে যান। পরে ওই নারীর সহায়তায় বাড়ির একটি কক্ষে এক যুবক তাকে ধর্ষণ করেন। পরে তাঁরা মেয়েটিকে ছেড়ে দেন। অসুস্থ অবস্থায় তাকে সখীপুর উপজেলা স্বাস্থ্য কমপ্লেক্সে ভর্তি করা হয়। অবস্থার অবনতি হলে তাকে টাঙ্গাইল মেডিকেল কলেজ হাসপাতালে স্থানান্তর করা হয়।
মেয়েটির বাবা অভিযোগ করেন, রুমেন মিয়া (২২) নামের ওই যুবক আগে থেকেই তাঁর মেয়েকে উত্ত্যক্ত করে আসছিলেন। ওই দিন তাঁর পরিবারের সদস্যরা কৌশলে মেয়েকে বাড়িতে নিয়ে যান। পরে তাকে উদ্ধার করে হাসপাতালে নেওয়া হয়।
সখীপুর থানার উপপরিদর্শক (এসআই) সাইদুল ইসলাম জানান, বৃহস্পতিবার মেয়েটির বাবা বাদী হয়ে সখীপুর থানায় নারী ও শিশু নির্যাতন আইনে মামলা করেছেন। ধর্ষণে সহযোগিতা করার অভিযোগে অভিযুক্ত যুবকের পরিবারের এক নারী সদস্যকে গ্রেপ্তার করা হয়েছে।
ময়মনসিংহের নান্দাইলে এক দুর্বৃত্তের বিরুদ্ধে ঘরে ঢুকে গৃহবধূকে ধর্ষণের অভিযোগ পাওয়া গেছে। গত মঙ্গলবার বেলা ১১টার দিকে এ ঘটনা ঘটে। এ ঘটনায় গৃহবধূর স্বামী বাদী হয়ে সোহেল মিয়া (২৮) নামের এক ব্যক্তির বিরুদ্ধে নান্দাইল মডেল থানায় মামলা করেছেন।
গৃহবধূর স্বামী অভিযোগ করেন, সোহেল মিয়া দীর্ঘদিন ধরে তাঁর স্ত্রীকে উত্ত্যক্ত করে আসছেন। ঘটনার দিন বাড়িতে কেবল তাঁর স্ত্রী ছিলেন। সোহেল জোর করে ঘরে ঢুকে তাঁর স্ত্রীকে ধর্ষণ করে পালিয়ে যান। তিনি অভিযোগ করেন, এ বিষয়ে বুধবার দুপুরে মামলা করতে থানায় গেলেও পুলিশ মামলা নেয়নি। পরে শুক্রবার রাতে মামলা করা হয়। 
মামলার তদন্ত কর্মকর্তা এসআই মো. নূরুল ইসলাম বলেন, ঈদের কারণে ময়মনসিংহ মেডিকেল কলেজ হাসপাতালের ফরেনসিক বিভাগ বন্ধ রয়েছে। ডাক্তারি পরীক্ষার জন্য ওই গৃহবধূকে রোববার (আজ) সেখানে নেওয়া হবে।
