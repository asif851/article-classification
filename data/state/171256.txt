
পদ্মা নদী থেকে অবৈধভাবে বালু তোলায় ভ্রাম্যমাণ আদালত গতকাল বুধবার অভিযান চালিয়ে রাজশাহীর পবায় যন্ত্রপাতিসহ অন্যান্য সামগ্রী ধ্বংস করেছেন। এ সময় তেল ও বালু বাজেয়াপ্ত করা হয়েছে।ভ্রাম্যমাণ আদালত-সংশ্লিষ্ট ব্যক্তিরা জানান, পবা উপজেলা নির্বাহী কর্মকর্তা (ইউএনও) রাজ্জাকুল ইসলামের নেতৃত্বে নগরের মতিহার থানার পুলিশ ও বিশেষ আনসার বাহিনীর সদস্যরা অভিযানে অংশ নেন। এ সময় সবাই পালিয়ে যাওয়ায় বালু উত্তোলনকারীদের কাউকে পাওয়া যায়নি। কাউকে না পেয়ে বালু উত্তোলনকারীদের নাম-ঠিকানা সংগ্রহ করে তাঁদের নামে মামলা করা হয়। আসামিরা হলেন পবা উপজেলার শ্যামপুর গোয়ালপাড়া গ্রামের লিটন মিঞা ও শ্যামপুর মোল্লাপাড়া গ্রামের সুমন আলী।ইউএনও জানান, যাঁরা বালু তুলছিলেন, তাঁদের এ কাজ করার বৈধ কোনো কাগজপত্র নেই।
