
নারায়ণগঞ্জের সাত খুনের মামলার প্রধান আসামি নূর হোসেন ও তাঁর দুই সঙ্গীর বিরুদ্ধে ভারতের পশ্চিমবঙ্গের বারাসাতের আদালতে অভিযোগ গঠন হয়নি। আজ সোমবার বারাসাতের মুখ্য বিচারিক হাকিমের আদালতে তৃতীয়বারের ওই তিনজনের বিরুদ্ধে অভিযোগ গঠনের তারিখ ধার্য ছিল।নূর হোসেনের সহযোগী খান সুমন জামিনে মুক্তি পেয়ে আজ আদালতে হাজিরা দেননি। অসুস্থার কারণ দেখিয়ে আদালতে উপস্থিত না হওয়ার আবেদন জানান তিনি। এ কারণে আদালত অভিযোগ গঠন করতে পারেননি। তবে আজ যথারীতি দমদম কেন্দ্রীয় কারাগার থেকে নূর হোসেন ও তাঁর সহযোগী ওহিদুর জামান শামীমকে আদালতে হাজির করা হয়। খান সুমন হাজির না থাকায় বারাসাতের মুখ্য বিচারিক হাকিম মধুমিতা রায় অভিযোগ গঠনের জন্য আগামী ২৭ অক্টোবর পরবর্তী তারিখ ধার্য করেছেন। 
এর আগে ১ সেপ্টেম্বর, ১৫ সেপ্টেম্বর ও আজ ২৯ সেপ্টেম্বর অভিযোগ গঠনের জন্য তিন দফায় তারিখ নির্ধারণ থাকলেও অভিযোগ গঠন করা হয়নি। ১ সেপ্টেম্বর নূর হোসেন, ১৫ সেপ্টেম্বর হাকিম ও ২৯ সেপ্টেম্বর নূর হোসেনের সঙ্গী খান সুমন অনুপস্থিত ছিলেন। গত ১৮ আগস্ট বাগুইহাটি থানার পুলিশ নূর হোসেন ও তাঁর দুই সহযোগী খান সুমন ও ওহিদুর জামান শামীমের বিরুদ্ধে অনুপ্রবেশের অভিযোগ এনে অভিযোগপত্র দায়ের করে। গত ১৪ জুন রাতে নূর হোসেনের সঙ্গে তাঁর দুই সঙ্গী খান সুমন ও ওহিদুর জামান শামীমকে গ্রেপ্তার করে বাগুইহাটি থানার পুলিশের সহযোগিতায় বিধাননগর পুলিশ কমিশনারেটের বিশেষ পুলিশ বাহিনী। তবে গ্রেপ্তারের পর দীর্ঘ সাড়ে তিন মাস পার হলেও নূর হোসেনের পক্ষে আদালতে জামিনের প্রার্থনা করা হয়নি। এদিকে তাঁর দুই সহযোগীর মধ্যে খান সুমন জামিন পেলেও ওহিদুর জামানের জামিনের শুনানি হবে আগামী ৯ অক্টোবর।
