
টাঙ্গাইলের ভূঞাপুর উপজেলা আওয়ামী লীগের নেতা রকিবুল ইসলাম ওরফে ফরিদকে হত্যা করতে উপজেলা আওয়ামী লীগের তিন নেতা পরিকল্পনা করেন এবং তাঁরা ঘাতকদের টাকা জোগান দেন। এ হত্যা মামলায় গ্রেপ্তার শওকত হোসেন ওরফে সৈকত গতকাল শনিবার আদালতে স্বীকারোক্তিমূলক জবানবন্দিতে এ তথ্য দেন। জেলা গোয়েন্দা পুলিশ সূত্র জানায়, গত শুক্রবার বিকেলে শওকতকে টাঙ্গাইল শহরের জেলা সদর এলাকা থেকে গ্রেপ্তার করা হয়। সূত্রটি আরও জানায়, শওকত জিজ্ঞাসাবাদে জানিয়েছেন, ঘটনার মাসখানেক আগে উপজেলা আওয়ামী লীগের তিনজন নেতা রকিবুলকে হত্যার পরিকল্পনা করেন। এ হত্যাকাণ্ডে অংশ নেওয়া শওকত ও তাঁর সঙ্গীদের দুই লাখ টাকা দেওয়ার প্রতিশ্রুতি দেন ওই তিন নেতা। তাঁরা এক লাখ টাকা হত্যাকাণ্ডের আগেই অগ্রিম দেন। পরিকল্পনা অনুযায়ী শওকতসহ ছয়জন ঘটনার পাঁচ দিন আগে বৈঠক করেন। তাঁরা শপথ নেন যে কেউ ধরা পড়লে অন্য কারও নাম প্রকাশ করবেন না। ঘটনার দিন শওকত নিজ হাতে রকিবুলকে গলা কেটে হত্যা করেন। পরে হত্যাকাণ্ডে ব্যবহৃত ছুরি, রকিবুলের মুঠোফোনসহ সব আলামত ভাড়ই গ্রামে এটিবি নামক একটি ইটভাটায় পুড়িয়ে ফেলেন। গত ৬ ডিসেম্বর সকালে ভূঞাপুর উপজেলা আওয়ামী লীগের সাবেক সাংগঠনিক সম্পাদক রকিবুল ইসলামের গলা কাটা লাশ তাঁর নিজ গ্রাম ভাড়ই মধ্যপাড়ার একটি নির্জন পুকুরপাড় থেকে উদ্ধার করা হয়। আগের দিন রাত সাড়ে নয়টার পর তিনি নিখোঁজ হন। ৬ ডিসেম্বর রকিবুলের ভাই ফজলুল করিম বাদী হয়ে ভূঞাপুর থানায় মামলা করেন। মামলায় অজ্ঞাত ব্যক্তিদের আসামি করা হয়। পরে ফজলুল করিম বাদী হয়ে ১৫ ডিসেম্বর টাঙ্গাইল বিচারিক হাকিম আদালতে একটি সম্পূরক মামলা করেন। সে মামলায় উপজেলা আওয়ামী লীগের যুগ্ম আহ্বায়ক তাহেরুল ইসলাম ওরফে তোতা, অপর যুগ্ম আহ্বায়ক ও জেলা পরিষদের নবনির্বাচিত সদস্য আবদুল হামিদ মিয়া ওরফে ভোলা, অলোয়া ইউনিয়ন পরিষদের চেয়ারম্যান নূরুল ইসলাম সরকারসহ সাতজনের নাম উল্লেখ করা হয়। আদালত থানায় ও আদালতে দায়ের করা মামলা দুটি একসঙ্গে তদন্তের আদেশ দেন। মামলাটির তদন্তের দায়িত্ব দেওয়া হয় জেলা গোয়েন্দা পুলিশকে। এর আগে গোয়েন্দা পুলিশ গত ২২ জানুয়ারি এ মামলায় ভূঞাপুরের ভাড়ই মধ্যপাড়া গ্রামের মাঈনুল হাসান ওরফে মাসুদকে গ্রেপ্তার করে। মাসুদও আদালতে স্বীকারোক্তিমূলক জবানবন্দি দিয়েছেন। মামলার তদন্তকারী কর্মকর্তা গোয়েন্দা পুলিশের ভারপ্রাপ্ত কর্মকর্তা (ওসি) অশোক কুমার সিংহ বলেন, শওকত এই হত্যাকাণ্ড ঘটানোর কথা স্বীকার করেছেন। গতকাল শনিবার আদালতে স্বীকারোক্তিমূলক জবানবন্দিতে হত্যার পরিকল্পনাকারী, অর্থ জোগানদাতাসহ জড়িত সবার নাম বলেছেন। টাঙ্গাইল বিচারিক হাকিম আদালতের জ্যেষ্ঠ বিচারিক হাকিম রুপন কুমার দাস শওকতের জবানবন্দি লিপিবদ্ধ করেছেন। আদালত-সংশ্লিষ্ট ও তদন্ত সংস্থার একাধিক সূত্র জানিয়েছে, শওকত আদালতে দেওয়া জবানবন্দিতে জানিয়েছেন, কিছু নেতার সঙ্গে মতবিরোধ এবং এলাকায় আধিপত্য বিস্তারকে কেন্দ্র করে এই হত্যাকাণ্ড ঘটেছে। আওয়ামী লীগের একাধিক নেতা ও জনপ্রতিনিধির নামও তিনি বলেছেন।
