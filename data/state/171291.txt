
চাঁদপুরে ভরণপোষণ না দেওয়ায় ইয়াসিন রানা (৩০) নামের এক ব্যক্তির বিরুদ্ধে তাঁর বাবা মো. লিয়াকত আলী (৬০) মামলা করেছেন। গতকাল মঙ্গলবার দুপুরে জ্যেষ্ঠ বিচারিক হাকিম মো. শওকত হোসাইনের আদালতে এ মামলা করা হয়। মামলাটি আমলে নিয়ে মো. ইয়াসিন রানার বিরুদ্ধে সমন জারি করেছেন আদালত।মামলা সূত্রে জানা গেছে, লিয়াকত আলী চাঁদপুরের হাজীগঞ্জ উপজেলার সুহিলপুর গ্রামের বাসিন্দা। ছেলে ইয়াসিন দীর্ঘদিন দুবাইতে চাকরি করছেন। তিনি তিন বছর ধরে বাবা-মায়ের ভরণপোষণ না দিয়ে উপার্জিত সব অর্থ তাঁর শ্বশুরবাড়িতে পাঠাচ্ছেন। ভরণপোষণের টাকা না পেয়ে বাধ্য হয়ে লিয়াকত আলী ছেলে ইয়াসিন, ছেলের স্ত্রী রাশিদা আক্তার (২৮), শ্বশুর শেখ মো. আদল বাবুল (৫০), শাশুড়ি লুৎফা বেগম (৪৫) ও শ্যালক মো. সোহেলের (৩০) বিরুদ্ধে এ মামলা করেন। আদালত ইয়াসিন ছাড়া বাকি বিবাদীদের অব্যাহতি দিয়ে ওই সমন জারি করেন।বাদীপক্ষের আইনজীবী জহিরুল ইসলাম বলেন, লিয়াকত শারীরিক অক্ষমতার দরুন কাজকর্ম করতে পারেন না। এ অবস্থায় সক্ষম ছেলের কাছ থেকে ভরণপোষণ না পেয়ে দুঃখে লিয়াকত পিতামাতা ভরণপোষণ আইন, ২০১৩-এর ৪৯ নম্বর ধারায় মামলাটি করেছেন।আইনজীবীর দাবি, গত ২৪ অক্টোবর এই আইনের গেজেট প্রকাশিত হওয়ার পর দেশে এটাই এ ধরনের প্রথম মামলা। বর্তমানে ইয়াসিন দেশে থাকলেও তিনি কেরানীগঞ্জে শ্বশুরবাড়িতে অবস্থান করছেন।
