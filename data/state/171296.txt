
বোমা বিস্ফোরণে মুন্সিগঞ্জের টঙ্গিবাড়ী উপজেলার দরজারপাড় গ্রামে এক ব্যক্তির বসতঘরের টিনের চাল ও বেড়া উড়ে গেছে। গত মঙ্গলবার গভীর রাতে এ ঘটনা ঘটে। তবে এতে হতাহতের কোনো তথ্য পাওয়া যায়নি।  থানা-পুলিশ ও এলাকাবাসী সূত্রে জানা গেছে, গৃহকর্তা শিপন আট বছর ধরে সৌদি আরবে আছেন। তাঁর স্ত্রী ও সন্তান তাঁর শ্বশুরবাড়িতে থাকেন। বসতঘরটি খালি পেয়ে শিপনের ভাগনে রকিব (২৭) সেখানে থাকতেন। ইউনিয়ন পরিষদ (ইউপি) নির্বাচন সামনে রেখে রকিবের কয়েকজন বন্ধুও ওই ঘরে আশ্রয় নেন। মঙ্গলবার রাতে বিকট শব্দে বোমার বিস্ফোরণ ঘটে। এতে চৌচালা ঘরের বেশির ভাগ অংশ উড়ে যায় এবং ঘরে থাকা আসবাব ছিন্নভিন্ন হয়ে পড়ে। ঘরের মেঝেতে ছোপ ছোপ রক্তের দাগ রয়েছে। তবে এ ঘটনায় আহত কোনো ব্যক্তিকে পাওয়া যায়নি। গতকাল বুধবার রাত ১০টার দিকে জানতে চাইলে টঙ্গিবাড়ী থানার ভারপ্রাপ্ত কর্মকর্তা (ওসি) আলমগীর হোসেন প্রথম আলোকে বলেন, ঘরটি থেকে বোমা তৈরির সরঞ্জাম উদ্ধার করা হয়েছে। বিষয়টি খতিয়ে দেখা হচ্ছে।
