
রংপুরের গঙ্গাচড়া উপজেলায় ভিজিএফের চাল বিতরণকালে এক দুস্থকে মেরে হাত ভেঙে দেওয়ার ঘটনায় সদর ইউনিয়ন পরিষদের (ইউপি) চেয়ারম্যান ও উপজেলা আওয়ামী লীগের সাধারণ সম্পাদক আসাদুজ্জামানসহ দুজনের বিরুদ্ধে মামলা হয়েছে। আহত মিজানুর রহমানের (২৮) বড় ভাই গত মঙ্গলবার রাতে গঙ্গাচড়া থানায় এ মামলা করেন।মামলার এজাহার ও প্রত্যক্ষদর্শী সূত্রে জানা যায়, গত রোববার উপজেলায় ২৫০টি পরিবারের প্রত্যেককে ১০ কেজি করে ভিজিএফের চাল দেওয়া হয়। মিজানুর তাঁর স্ত্রী মুক্তা বেগমের নামের রসিদ নিয়ে চাল নিতে গেলে তাঁকে চাল দেওয়া হয়নি। এ সময় তাঁর সঙ্গে চেয়ারম্যানের লোকজনের বাগিবতণ্ডা হয়।একপর্যায়ে চেয়ারম্যানের নির্দেশে ইউনিয়ন পরিষদের দফাদার নুরুল হক মিজানুরকে লাঠিপেটা করেন। এতে তাঁর ডান হাত ভেঙে যায়। আহত মিজানুর বর্তমানে রংপুর মেডিকেল কলেজ হাসপাতালে চিকিৎসাধীন।মিজানুর চিকিৎসাধীন অবস্থায় গতকাল বলেন, ‘চেয়ারম্যানের নির্দেশে দফাদার নুরুল আমাকে লাঠি দিয়ে প্রচণ্ড মারে। পরে আমি মাটিতে লুটিয়ে পড়ি।’হাসপাতালের চিকিৎসক জাহিদুল ইসলাম চিকিৎসাধীন মিজানুরের ডান হাত ভাঙার বিষয়টি নিশ্চিত করেছেন।এদিকে চেয়ারম্যান ও আওয়ামী লীগের নেতা আসাদুজ্জামান তাঁর বিরুদ্ধে আনীত অভিযোগ অস্বীকার করে বলেন, মিজানুরের চাল নিতে এসে পড়ে গিয়ে হাত ভেঙেছে।তবে কথা বলার জন্য দফাদার নুরুল হককে পাওয়া যায়নি।গঙ্গাচড়া থানার ওসি রেজাউল ইসলাম বলেন, অভিযোগের সত্যতা পাওয়া গেছে। মিজানুর চিকিৎসাধীন থাকায় তাঁর বড় ভাই আনোয়ারুল ইসলাম মামলা করেছেন। বিষয়টি খতিয়ে দেখা হচ্ছে।
