
ছাত্র ইউনিয়নের নেতা-কর্মীরা কীভাবে ব্যারিকেড পার হয়ে মিন্টো রোডের স্পর্শকাতর মন্ত্রিপাড়ায় এসে পুলিশের ওপর ‘হামলা চালিয়েছেন’ এবং পুলিশ কোন প্রেক্ষাপটে ‘আইনানুগ ব্যবস্থা’ গ্রহণ করেছে তা ‘যাচাইয়ে’ তিন সদস্যের কমিটি গঠন করেছে ঢাকা মেট্রোপলিটন পুলিশ (ডিএমপি)।কমিটির সভাপতি করা হয়েছে ডিএমপির যুগ্ম পুলিশ কমিশনার (লজিস্টিকস, ফিন্যান্স অ্যান্ড প্রকিউরমেন্ট) বেলালুর রহমানকে। কমিটির দুই সদস্য হলেন ডিএমপির উপপুলিশ কমিশনার (ডিবি-দক্ষিণ) কৃষ্ণ পদ রায় ও অতিরিক্ত উপপুলিশ কমিশনার আসমা সিদ্দিকা মিলি। কমিটিকে আগামী সাত দিনের মধ্যে প্রতিবেদন দাখিল করতে বলা হয়েছে।আজ সোমবার ডিএমপি কার্যালয় থেকে পাঠানো এক বিজ্ঞপ্তিতে এ কথা জানানো হয়।বর্ষবরণে ঢাকা বিশ্ববিদ্যালয়ে নারী লাঞ্ছিত হওয়ার ঘটনায় নিপীড়কদের গ্রেপ্তার ও শাস্তির দাবিতে গতকাল রোববার ডিএমপি কার্যালয় ঘেরাও করতে যান ছাত্র ইউনিয়নের নেতা কর্মীরা। সেখানে নেতা-কর্মীদের ডিএমপি কার্যালয়ের সীমানায় ঘেঁষতে দেয়নি পুলিশ। উল্টো যাঁরা নিপীড়কদের গ্রেপ্তার ও শাস্তির দাবি করেছেন তাঁদের ওপর হামলা চালায় পুলিশ। পুরুষ পুলিশের লাথি-ঘুষি খেয়ে রাস্তায় পড়ে যান কয়েকজন ছাত্রী। ধাওয়া খেয়ে গাছের আড়ালে লুকিয়ে থাকা এক ছাত্রীকে চুলের মুঠি ধরে টেনে বের করে পেটানোহয়। এ খবর ও ছবি বিভিন্ন গণমাধ্যমে প্রকাশিত ও সম্প্রচারিত হয়।
পুলিশের পাঠানো বিজ্ঞপ্তিতে বলা হয়েছে, ‘পুলিশের ওপর হামলার কারণে আন্দোলনকারীদের বিরুদ্ধে গৃহীত আইনানুগ ব্যবস্থা এবং পুলিশের গৃহীত পদক্ষেপ নিয়ে মিডিয়ায় বিরূপ সংবাদ পরিবেশিত হয়েছে, এর প্রেক্ষাপট যাচাইয়ে কমিটি গঠিত হয়েছে।’বিজ্ঞপ্তিতে বলা হয়েছে, ‘বাংলা নববর্ষে ঢাকা বিশ্ববিদ্যালয় এলাকায় দুষ্কৃতকারী কর্তৃক নারী লাঞ্ছিত হওয়ার ঘটনার প্রতিবাদে রোববার ছাত্র ইউনিয়নের নেতা-কর্মীরা ডিএমপি সদর দপ্তর ঘেরাও কর্মসূচিতে বাধা প্রদান সংক্রান্ত পুলিশের গৃহীত পদ‌ক্ষেপ নিয়ে বিভিন্ন ইলেকট্রনিক ও প্রিন্ট মিডিয়ায় বিরূপ সংবাদ পরিবেশিত হয়। তাই সংশ্লিষ্ট ঘটনায় পুলিশি কার্যক্রম পর্যালোচনায়, ছাত্র ইউনিয়নের নেতা-কর্মীরা কীভাবে ঢাকা বিশ্ববিদ্যালয় হতে এতগুলো ব্যারিকেড পার হয়ে মিন্টো রোডের স্পর্শকাতর মন্ত্রীপাড়ায় এসে রাস্তায় যানচলাচল বন্ধকরণের পাশাপাশি কর্তব্যরত পুলিশ সদস্য ও পুলিশের যানবাহনের ওপর হামলার প্রয়াস পেল সে বিষয়ে কর্তব্যরত পুলিশ সদস্যদের দায়-দায়িত্ব নিরূপণ, উল্লেখিত ঘটনায় রমনা বিভাগ কী ধরনের নিরাপত্তা ব্যবস্থা গ্রহণ করেছিল তা মূল্যায়ন, পুলিশের ওপর হামলার কারণে আন্দোলনকারীদের বিরুদ্ধে গৃহীত আইনানুগ ব্যবস্থা এবং পুলিশের গৃহীত পদক্ষেপ-যা নিয়ে বিভিন্ন মিডিয়ায় বিরূপ সংবাদ পরিবেশিত হয়েছে তার প্রেক্ষাপট যাচাইয়ের জন্য ওই কমিটি গঠন করা হয়েছে।’
আরও পড়ুন:
ছাত্রী লাঞ্ছিতের ঘটনায় কনস্টেবল বরখাস্ত
ছাত্রী লাঞ্ছনা: ডিএমপির পর সদর দপ্তরের কমিটি
সব শিক্ষাপ্রতিষ্ঠানে কাল ধর্মঘট
