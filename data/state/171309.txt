
মানিকগঞ্জে অবৈধভাবে গ্যাস সরবরাহের অভিযোগে ছয়জনকে আটক করেছে পুলিশ। গত মঙ্গলবার রাতে শিবালয় ও ঘিওর উপজেলায় পৃথক দুটি সিএনজি ফিলিং স্টেশন থেকে সিলিন্ডারে করে অবৈধভাবে গ্যাস সরবরাহের সময় দুটি কাভার্ড ভ্যানও জব্দ করা হয়।পুলিশ সুপারের কার্যালয় সূত্রে জানা গেছে, মঙ্গলবার রাত দুইটার দিকে ঢাকা-আরিচা মহাসড়কের আশপাশে মানিকগঞ্জে বিভিন্ন স্থানে অভিযান চালায় পুলিশ। এ সময় শিবালয় উপজেলার মহাদেবপুর এলাকায় রুমি সিএনজি ফিলিং স্টেশনে সিলিন্ডারে ভরে গ্যাস নেওয়ার সময় একটি কাভার্ড ভ্যান জব্দ করা হয়। এ সময় অবৈধভাবে গ্যাস সরবরাহের সঙ্গে জড়িত থাকার অভিযোগে রফিক সরকার (৬০), সজিব হাওলাদার (২১) ও আইনুদ্দিন মল্লিককে (৫০) আটক করা হয়।গতকাল বুধবার ভোর চারটার দিকে জোকা জুলনাশ সিএনজি ফিলিং স্টেশন একইভাবে গ্যাস সরবরাহের সময় আরেকটি কাভার্ড ভ্যান জব্দ করে পুলিশ। এ সময় এ ঘটনার সঙ্গে জড়িত থাকার অভিযোগে হেলাল উদ্দিন (৫৫), আবু তাহের (২৮) ও মো. মহিউলকে (৫০) আটক করা হয়।
