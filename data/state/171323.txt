
ফেনী জেলা আওয়ামী লীগের সদস্য এম আজাহারুল হক আরজুকে দল থেকে বহিষ্কার করা হয়েছে। দলীয় সূত্র জানায়, ইউনিয়ন পরিষদের (ইউপি) নির্বাচনে দলীয় প্রার্থীর বিরুদ্ধে প্রতিদ্বন্দ্বিতা ও দলীয় ‘শৃঙ্খলা পরিপন্থী’ কাজের অভিযোগে তাঁকে দল থেকে বহিষ্কার করা হয়েছে। জেলা আওয়ামী লীগের সংবাদ বিজ্ঞপ্তিতে জানানো হয়, ১ নভেম্বর সন্ধ্যায় জেলা আওয়ামী লীগের সভায় এ সিদ্ধান্ত নেওয়া হয়। গত ৩১ অক্টোবর অনুষ্ঠিত ফেনী সদর উপজেলার ধর্মপুর ইউপি নির্বাচনে এম আজাহারুল হক চেয়ারম্যান পদে স্বতন্ত্র প্রার্থী হিসেবে প্রতিদ্বন্দ্বিতা করেন। তিনি ওই ইউপির চেয়ারম্যান ছিলেন। 
