
বিএনপির আন্দোলন ঠেকাতে ও জনগণকে বিভ্রান্ত করতে ২৪ অক্টোবরের পরেও সংসদ অধিবেশন চালানোর ষড়যন্ত্র হচ্ছে বলে অভিযোগ করেছে দলটি।আজ শনিবার সকালে জাতীয় সংসদ ভবনের মিডিয়া সেন্টারে এক সংবাদ সম্মেলনে বিরোধীদলীয় চিফ হুইপ জয়নুল আবদিন ফারুক এ অভিযোগ করেন।২৪ অক্টোবরের পরেও সংসদ অধিবেশন চালানো হলে বিএনপি সংসদ থেকে পদত্যাগ করবে কি না, জানতে চাইলে ফারুক বলেন, সে বিষয়ে দল পরে সিদ্ধান্ত নেবে।জয়নুল আবদিন ফারুক বলেন, এ সংসদের চলতি অধিবেশন শুরু হওয়ার আগে সিদ্ধান্ত হয়েছিল ২৪ অক্টোবর পর্যন্ত সংসদ চলবে। কিন্তু চলতি অধিবেশন মুলতবি হওয়ার দুই দিন আগে আওয়ামী লীগের কয়েকজন জ্যেষ্ঠ সদস্য পয়েন্ট অব অর্ডারে দাঁড়িয়ে ৩০ ডিসেম্বর পর্যন্ত অধিবেশন চালানোর আহ্বান জানিয়েছেন।আওয়ামী লীগের জ্যেষ্ঠ নেতাদের ওই প্রস্তাবের নিন্দা জানিয়ে বিরোধীদলীয় চিফ হুইপ বলেন, ‘বুঝতে পারছি না হঠাত্ কোন ষড়যন্ত্রের কারণে সংসদ অধিবেশনের মেয়াদ বাড়ানোর কথা বলা হচ্ছে।’ একে বিরোধী দলের আন্দোলন ঠেকানো ও জনগণকে বিভ্রান্ত করার অপপ্রয়াস বলে দাবি করেন জয়নুল আবদিন ফারুক।
নির্দলীয় সরকারের অধীনে নির্বাচনের বিধান সংবিধানে পুনরায় সংযোজন করে, সংসদ ভেঙে দিয়ে নির্বাচন দেওয়ার দাবি জানান বিরোধীদলীয় চিফ হুইপ। তিনি বলেন, ‘২৩ অক্টোবর সংসদ অধিবেশন বসবে। আমরা এখনো আশা করি আওয়ামী লীগ অতীতে যেভাবে পাঁচ মিনিটে একদলীয় শাসনব্যবস্থা পাস করেছে, সেভাবে নির্দলীয় সরকারের বিল পাস করার উদ্যোগ নেবে।’
সংবাদ সম্মেলনে অন্যদের মধ্যে বিএনপির দলীয় সাংসদ মাহবুব উদ্দিন, আবুল খায়ের ভূইয়া, রেহানা আকতার, আসিফা আশরাফি প্রমুখ উপস্থিত ছিলেন।
