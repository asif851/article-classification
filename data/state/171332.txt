
আওয়ামী লীগের সাধারণ সম্পাদক ও জনপ্রশাসনমন্ত্রী সৈয়দ আশরাফুল ইসলাম বলেন, ‘আওয়ামী লীগের সম্মেলন সব সময় বিশাল হয় এবং সারা জাতিকে নাড়া দেয়। এবার আরও উৎসবমুখর পরিবেশে এই সম্মেলন করার প্রস্তুতি নিচ্ছি।’আজ বুধবার বিকেলে রাজধানীর বসুন্ধরা আন্তর্জাতিক কনভেনশন সেন্টারে ঢাকা মহানগর উত্তর আওয়ামী লীগের বর্ধিত সভায় সৈয়দ আশরাফ এসব কথা বলেন। আওয়ামী লীগের ২০তম জাতীয় সম্মেলন উপলক্ষে এ বর্ধিত সভার আয়োজন করা হয়।সৈয়দ আশরাফুল ইসলাম বলেন, ‘আওয়ামী লীগের ২০তম কাউন্সিল যেন সুষ্ঠু হয়, সেটা নিশ্চিত করতে চাইছি। আপনারা জানেন, এ সময় চীনের রাষ্ট্রপতি শি জিনপিং রাষ্ট্রীয় সফরে বাংলাদেশে আসছেন। সুতরাং আওয়ামী লীগের সম্মেলন এবং শি জিনপিংয়ের সফর—এ দুটি বিষয় নিয়ে আমরা সবাই ব্যস্ত।’ তিনি বলেন, ‘চীনের ইতিহাসে প্রথম রাষ্ট্রীয় অতিথি হিসেবে বাংলাদেশে পদার্পণ করবেন। তখন তিনি ভাইস প্রেসিডেন্ট ছিলেন, কয়েক বছর আগে তিনি বাংলাদেশে এসেছিলেন। আমরা আনন্দিত যে চীনের প্রেসিডেন্ট প্রথমবারের মতো রাষ্ট্রীয় সফরে অতিথি হিসেবে বাংলাদেশে আসছেন।’সৈয়দ আশরাফুল ইসলাম বলেন, ‘আমাদের ২০তম জাতীয় সম্মেলন হবে উৎসবমুখর। পাকিস্তান আমলে আওয়ামী লীগের কাউন্সিলের মাধ্যমে সিদ্ধান্ত হয়েছিল বাংলাদেশকে স্বাধীন করা হবে। সেই সিদ্ধান্ত বাস্তবায়িত হয়েছিল। আশা করি, এবারের সম্মেলনও ঐতিহাসিক হবে।’
বর্ধিত সভায় স্বরাষ্ট্রমন্ত্রী আসাদুজ্জামান খান কামাল বলেন, ‘আওয়ামী লীগের ২০তম সম্মেলনের মাধ্যমে যে কমিটি নির্বাচিত হবে, তারাই আগামী জাতীয় সংসদ নির্বাচন পর্যন্ত থাকবে। আশা করি, ওই নির্বাচনেও প্রধানমন্ত্রী শেখ হাসিনা আবার নির্বাচিত হবেন। কারণ, শেখ হাসিনার বিকল্প কেবল শেখ হাসিনা।’
ঢাকা উত্তর সিটি করপোরেশনের মেয়র ও মহানগর উত্তর আওয়ামী লীগের উপদেষ্টা আনিসুল হক বলেন, ‘আওয়ামী লীগের সম্মেলন উপলক্ষে একটা নির্দেশনা দেওয়া হয়েছে। সম্মেলনের যে বিলবোর্ড লাগানো হবে, তাতে জাতির পিতা এবং প্রধানমন্ত্রী শেখ হাসিনার ছবি দিতে হবে। কোনো নেতা নিজের ছবি দিতে পারবেন না। আমি মনে করি, এর কারণে ঢাকা শহর অনেক সুন্দর হয়ে যাবে।’
ঢাকা মহানগর উত্তর আওয়ামী লীগের সভাপতি এ কে এম রহমত উল্লাহর সভাপতিত্বে বিশেষ বর্ধিত সভায় আরও বক্তব্য দেন আওয়ামী লীগের যুগ্ম সাধারণ সম্পাদক মাহবুব উল আলম হানিফ, আন্তর্জাতিক বিষয়ক সম্পাদক ফারুক খান, ঢাকা মহানগর উত্তরের সাধারণ সম্পাদক সাদেক খান প্রমুখ।
