
খুলনা প্রেসক্লাবের সাবেক সভাপতি সাংবাদিক মানিক সাহা হত্যা মামলায় নয়জনকে যাবজ্জীবন কারাদণ্ড দিয়েছেন আদালত।দণ্ড পাওয়া আসামিদের প্রত্যেককে ১০ হাজার টাকা করে জরিমানা, অনাদায়ে আরও এক বছরের কারাদণ্ড দেওয়া হয়েছে।দীর্ঘ এক যুগ পর আজ বুধবার দুপুরের দিকে চাঞ্চল্যকর এই হত্যা মামলার রায় ঘোষিত হলো। খুলনা বিভাগীয় দ্রুত বিচার ট্রাইব্যুনালের বিচারক এম এ রব হাওলাদার এই রায় ঘোষণা করেন।একই ঘটনায় বিস্ফোরকদ্রব্য নিয়ন্ত্রণ আইনে দায়ের হওয়া মামলার রায়ও আজ ঘোষণা করা হয়। একই আদালতে এই মামলায় ১০ আসামির সবাই খালাস পেয়েছেন।মামলার রাষ্ট্রপক্ষের আইনজীবী এনামুল হক বলেন, রায়ের কপি হাতে পাওয়ার পর তা দেখে তাঁরা পরবর্তী সিদ্ধান্ত নেবেন।একুশে পদক পাওয়া সাংবাদিক মানিক সাহাকে ২০০৪ সালের ১৫ জানুয়ারি খুলনা প্রেসক্লাবের মাত্র ৫০ গজ দূরে সন্ত্রাসীরা বোমা মেরে হত্যা করে।আরও পড়ুন : সাংবাদিক মানিক সাহা হত্যা মামলার রায় আজ
