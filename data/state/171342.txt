
লালমনিরহাটের হাতীবান্ধায় গতকাল রোববার আন্তবিদ্যালয় বিতর্ক প্রতিযোগিতার আয়োজন করা হয়। প্রতিযোগিতায় হাতীবান্ধা এসএস মডেল উচ্চবিদ্যালয় বড়খাতা উচ্চবিদ্যালয়কে হারিয়ে জয়ী হয়। বেসরকারি প্রতিষ্ঠান ওনভিলেজ অ্যাডভান্সমেন্ট (ওভা) ও প্ল্যান ইন্টারন্যাশনাল বাংলাদেশ যৌথভাবে এর আয়োজন করে। হাতীবান্ধা এসএস মডেল উচ্চবিদ্যালয় প্রাঙ্গণে প্রাথমিক ও গণশিক্ষা মন্ত্রণালয়ের সংসদীয় স্থায়ী কমিটির সভাপতি ও স্থানীয় সাংসদ মোতাহার হোসেন এর উদ্বোধন করেন। পরে ওভার লালমনিরহাটের নির্বাহী পরিচালক সুজিৎ কুমার ঘোষের সভাপতিত্বে এক আলোচনা সভা হয়। এসএস মডেল উচ্চবিদ্যালয়ের প্রতিযোগীদের ট্রফি তুলে দেন মোতাহার হোসেন। 
