
ঈদে মানুষের ভোগান্তি কমাতে ঢাকা-খুলনা রুটে দুটি বিশেষ ট্রেন সার্ভিস চালু করেছে বাংলাদেশ রেলওয়ে। আজ শুক্রবার চালু হওয়া এই ট্রেন চলবে ২১ সেপ্টেম্বর পর্যন্ত।খুলনা রেলওয়ে সূত্র জানায়, বিশেষ ট্রেন সার্ভিস ছাড়াও ঈদ উপলক্ষে ঢাকা-খুলনা রুটের সুন্দরবন ট্রেনে একটি, রাজশাহী-খুলনা রুটের সাগরদাঁড়ি ট্রেনে একটি, কপোতাক্ষ ট্রেনে দুটি ও সৈয়দপুর-খুলনা রুটের সীমান্ত ট্রেনে একটি করে বগি বাড়ানো হচ্ছে। এতে প্রতিটি ট্রেনে ১০৫ থেকে ২০৮ জন অতিরিক্ত যাত্রী যেতে পারবেন।খুলনা রেলওয়ের স্টেশনমাস্টার কাজী আমিরুল ইসলাম বলেন, ঢাকা-খুলনা রুটে বিশেষ ট্রেন ঈদের আগে ৯-১১ সেপ্টেম্বর চলবে। ঈদের আগের দিন, ঈদের দিন ও ঈদের পরের দিন এটি বন্ধ থাকবে।
