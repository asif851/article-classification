
কুমিল্লার আদর্শ সদর উপজেলার কালিরবাজার ইউনিয়নের উজিরপুর বাজারে কামরুজ্জামান ওরফে টিটু (৪০) নামের এক পোলট্রি ব্যবসায়ীকে কুপিয়ে হত্যা করা হয়েছে। গতকাল শনিবার সকাল ১০টার দিকে এ ঘটনা ঘটে। কামরুজ্জামান ধনুয়াইশ গ্রামের প্রয়াত আবদুর রহিমের ছেলে।কোতোয়ালি মডেল থানার পরিদর্শক (তদন্ত) মোহাম্মদ সামসুজ্জামান বলেন, দীর্ঘদিন থেকে কামরুজ্জামানের সঙ্গে উজিরপুর গ্রামের আবুল হোসেনের জমি নিয়ে বিরোধ চলছিল। এ নিয়ে একাধিকবার সালিস বৈঠকও হয়েছে। গতকাল সকালে কামরুজ্জামান ধনুয়াইশ গ্রামের নিজ বাড়ি থেকে কুমিল্লা শহরের উদ্দেশে রওনা হন। পথে উজিরপুর বাজারে চা পান করার জন্য নামেন তিনি। এ সময় সেখানে আবুল হোসেনের সঙ্গে তাঁর দেখা হয়। এরপর দুজন বাগ্বিতণ্ডায় জড়িয়ে পড়েন। একপর্যায়ে আবুল হোসেন ও তাঁর অনুসারীরা কামরুজ্জামানকে চাপাতি দিয়ে উপর্যুপরি কোপাতে থাকে। এতে মৃত্যুর কোলে ঢলে পড়েন কামরুজ্জামান। এ ঘটনায় মামলা দায়েরের প্রস্তুতি চলছে। নিহত কামরুজ্জামান এলাকায় মুরগির খামারের ব্যবসা করতেন।
