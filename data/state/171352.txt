
নারায়ণগঞ্জের সিদ্ধিরগঞ্জের মিজমিজি এলাকার একটি ঘরের তালা ভেঙে ভেতর থেকে নানি-নাতির লাশ উদ্ধার করেছে পুলিশ। আজ বৃহস্পতিবার সকাল ১০টার দিকে পাইনাদি মধ্যপাড়া এলাকা থেকে তাঁদের লাশ উদ্ধার করা হয়।
নিহত ব্যক্তিরা হলেন সিদ্ধিরগঞ্জে পাইনাদী মিজমিজি মধ্যপাড়া এলাকার মৃত রহিম মিয়ার স্ত্রী পারভীন আক্তার (৪৮) ও তাঁর নাতি মেহেদী হাসান (৯)। জেলার অতিরিক্ত পুলিশ সুপার মো. শরফুদ্দিন জানান, মধ্যপাড়া এলাকার ইতালিপ্রবাসী তোফাজ্জল হোসেনের টিনশেড বাড়ির তত্ত্বাবধায়ক নবী উন আউয়াল। তিনি পাশাপাশি সিএনজিচালিত অটোরিকশাও চালান। ওই টিনশেড বাড়ির তিনটি কক্ষের দুটিতে আউয়াল তাঁর শাশুড়ি পারভীন আক্তার ও ছেলে মেহেদীকে নিয়ে থাকতেন। আর মাঝখানের কক্ষে অন্য ভাড়াটে ছিল। ছয় মাস আগে ভাড়াটে চলে গেলে কক্ষটি তালাবন্ধ ছিল। দুদিন আগে আউয়াল তাঁর শাশুড়ি ও ছেলে নিখোঁজ রয়েছে বলে সিদ্ধিরগঞ্জ থানায় সাধারণ ডায়েরি (জিডি) করেন। আজ সকালে ওই বাড়ি থেকে দুর্গন্ধ বের হলে প্রতিবেশীরা পুলিশকে খবর দেয়। পুলিশ ঘটনাস্থলে গিয়ে মাঝের ওই কক্ষের তালা ভেঙে মেঝে ওপর পড়ে থাকা অবস্থায় লাশ দুটি উদ্ধার করে। পরে ময়নাতদন্তের জন্য লাশ দুটি নারায়ণগঞ্জ জেনারেল হাসপাতালের মর্গে পাঠানো হয়েছে।
পুলিশের ধারণা, তাঁদের শ্বাসরোধে হত্যা করা হয়েছে। আউয়ালের দুই স্ত্রী। দুজনেই সৌদিপ্রবাসী। এ ঘটনায় তাঁকে জিজ্ঞাসাবাদ করা হচ্ছে।
