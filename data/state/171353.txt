
সম্মাননা দেওয়া হবে ইউএস বাংলা এয়ারলাইনসের দুই পরিচ্ছন্নতাকর্মীকে। আজ বুধবার রাজস্ব ভবনের সম্মেলনকক্ষে এক অনুষ্ঠানের মাধ্যমে তাঁদের সম্মাননা দেবে শুল্ক গোয়েন্দা ও তদন্ত অধিদপ্তর।
গত সোমবার (১ মে) হজরত শাহজালাল আন্তর্জাতিক বিমানবন্দরে বেসরকারি বিমান সংস্থা ইউএস বাংলার একটি উড়োজাহাজে প্রায় সাত কেজি সোনা পাওয়া যায়। কলকাতা থেকে উড়োজাহাজটি আসার পর ইউএস বাংলার দুই পরিচ্ছন্নতাকর্মী একটি আসনের নিচে ৬০টি স্বর্ণের বার রাখা একটি ব্যাগ দেখতে পান। এর পরপরই শুল্ক কর্তৃপক্ষকে খবর দেওয়া হয়। স্বেচ্ছায় রাষ্ট্রীয় হেফাজতে হস্তান্তরের এই বিরল ঘটনায় ওই দুই পরিচ্ছন্নতাকর্মীকে সম্মাননা প্রদানের সিদ্ধান্ত নিয়েছে শুল্ক গোয়েন্দা ও তদন্ত অধিদপ্তর।
এই কর্মীরা হলেন মো. আবদুল কাদের ও মো. আলমাস হোসাইন।
ঢাকা কাস্টম হাউস ও ইউএস বাংলা কর্তৃপক্ষ জানায়, ওই দিন কলকাতা থেকে আসা উড়োজাহাজটির ৯বি নম্বর আসনের নিচে পরিত্যক্ত অবস্থায় একটি ব্যাগের ভেতর সোনার ৬০টি বার পাওয়া যায়। ব্যাগটিতে হলুদ রঙের স্কচটেপে মোড়ানো ছয়টি বান্ডিল পাওয়া যায়। প্রতিটি বান্ডিলে ১০টি করে মোট ৬০টি সোনার বার ছিল। প্রতিটি বারের ওজন ১১৬ গ্রাম। সব মিলিয়ে উদ্ধার হওয়া ওই সোনার ওজন ৬ কেজি ৯৬০ গ্রাম। এর মূল্য সাড়ে তিন কোটি টাকা। মো. আবদুল কাদের ও মো. আলমাস হোসাইন সিটের নিচে রাখা ওই ব্যাগ পেয়ে কর্তৃপক্ষকে হস্তান্তর করেন।
