
বিএনপির চেয়ারপারসনের উপদেষ্টা ও ফেনী-৩ (সোনাগাজী- দাগনভূঞা) আসনের সাবেক সাংসদ মুহম্মদ মোশাররফ হোসেন (৭৪) গতকাল সোমবার সন্ধ্যা সাতটায় রাজধানীর ইউনাইটেড হাসপাতালে ইন্তেকাল করেন (ইন্না লিল্লাহি ওয়া ইন্না ইলাইহি রাজিউন)। তিনি স্ত্রী, তিন মেয়েসহ বহু গুণগ্রাহী রেখে গেছেন।মোশাররফ হোসেন গুরুতর অসুস্থ হয়ে গতকাল বিকেল পাঁচটায় হাসপাতালে ভর্তি হন। মৃত্যুর খবর পেয়ে গতকাল রাত নয়টার দিকে বিএনপির চেয়ারপারসন খালেদা জিয়া হাসপাতালে যান এবং মোশাররফ হোসেনের স্ত্রী কথা সাহিত্যিক ফরিদা হোসেনকে সান্তনা দেন।মোশাররফ হোসেনের ছোট ভাই হোসাফ গ্রুপের ব্যবস্থাপনা পরিচালক মোয়াজ্জেম হোসেন জানান, আজ মঙ্গলবার সকাল ১০টায় নয়াপল্টনে বিএনপির কেন্দ্রীয় কার্যালয়ের সামনে, বেলা ১১টায় সংসদ ভবন প্রাঙ্গণে, বাদ আসর ফেনীর সোনাগাজী পাইলট উচ্চ বিদ্যালয় মাঠে এবং বাদ জোহর ঢাকার গুলশানের আজাদ মসজিদে জানাজা হবে। এর পর বনানীর কবরস্থানে তাঁকে সমাহিত করা হবে।মোশাররফ হোসেন ১৯৯৬, ২০০১ ও ২০০৮ সালে পরপর তিনবার ফেনী-৩ আসন থেকে সাংসদ নির্বাচিত হন। তিনি জাকি-মোশাররফ গ্রুপের ব্যবস্থাপনা পরিচালক এবং বিভিন্ন সময়ে বিজিএমইএ ও জনশক্তি রপ্তানিকারকদের সংগঠন বায়রার সভাপতি ছিলেন। এ ছাড়া ইংরেজি দৈনিক ফিন্যান্সিয়াল এক্সপ্রেস-এর অন্যতম পরিচালক ছিলেন।
