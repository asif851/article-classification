
মৌলভীবাজারের কমলগঞ্জ উপজেলার লাউয়াছড়া জাতীয় উদ্যানের পাহাড়ি এলাকায় আখাউড়া-সিলেট রেলপথে গতকাল বৃহস্পতিবার রাতে ঢাকাগামী আন্তনগর উপবন ট্রেন টিলায় উঠতে না পেরে আটকা পড়ে। পরে অন্য একটি ট্রেনের ইঞ্জিন দিয়ে সেটি উদ্ধার করা হয়। সাড়ে তিন ঘণ্টা পর ট্রেন চলাচল স্বাভাবিক হয়।
শমশেরনগর রেলওয়ের স্টেশনমাস্টার কবির আহমদ বলেন, গতকাল রাত ১২টা ৪ মিনিটে ঢাকাগামী আন্তনগর উপবন এক্সপ্রেস ট্রেন শমশেরনগর স্টেশন থেকে ছেড়ে যায়। ১৫ মিনিট পর ট্রেনটি ভানুগাছ স্টেশন অতিক্রম করে লাউয়াছড়া জাতীয় উদ্যানের পাগাড়ি এলাকা পার হওয়ার সময় উঁচু একটি টিলায় উঠতে না পেরে আটকে যায়। এক হাজারেরও বেশি যাত্রী নিয়ে ট্রেনটি আটকা পড়ে। পরে এই ট্রেনটি পেছন দিকে ফিরিয়ে এনে ভানুগাছ রেলস্টেশনে রাখা হয়। রাত আড়াইটার দিকে সিলেট থেকে চট্টগ্রাম অভিমুখী মেইল ট্রেন জালালাবাদ এক্সপ্রেসের ইঞ্জিন দিয়ে ট্রেনটি উদ্ধার করে চালানো হয়। রাত তিনটা ২১ মিনিটে উপবন এক্সপ্রেস ট্রেনটি শ্রীমঙ্গল রেলস্টেশন থেকে ঢাকার উদ্দেশে ছেড়ে যায়।
 
