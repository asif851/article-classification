
ভারতের পশ্চিমবঙ্গে সড়ক দুর্ঘটনায় নিহত প্রখ্যাত লোকগান শিল্পী ও দোহারের প্রতিষ্ঠাতা কালিকা প্রসাদ ভট্টাচার্যের স্মরণে গতকাল সোমবার নেত্রকোনায় সভা হয়েছে। সন্ধ্যায় দুর্গাপুর উপজেলার গাভিনা গ্রামে জলসিঁড়ি পাঠাগার প্রাঙ্গণে এ সভা হয়।
রবীন্দ্র-নজরুল মঞ্চের সাহচর্য পাঠচক্র ওই স্মরণসভার আয়োজন করে। সাহচর্য পাঠচক্রের সভাপতি মানেশ চন্দ্র সাহা এতে সভাপতিত্ব করেন। শুরুতে শতাধিক শিশু প্রদীপ প্রজ্বালন করে অনুষ্ঠানের উদ্বোধন করে। জলসিঁড়ি পাঠাগারের প্রতিষ্ঠাতা দীপক সরকার অনুষ্ঠানটি পরিচালনা করেন।
অনুষ্ঠানে বক্তারা বলেন, কালিকা প্রসাদ শুধু একজন শিল্পী ছিলেন না, তিনি ছিলেন দুই বাংলার লোকগানের একজন বাহক। তিনি প্রতিটি লোকগানের মূলে প্রবেশ করেছিলেন এবং তা আমাদের সহজ-সরল ভাষায় বলে উপলব্ধি করাতে শিখিয়েছেন। তিনি খাঁটি বাঙালি একজন গায়ক ছিলেন। তাঁর গানে মাটির ঘ্রাণ পাওয়া যেত। তিনি হাসন রাজা, শাহ শিতালং, রাধা রমন, শাহ আবদুল করিম ও লালনের সাধনা করেছেন। কালিকাই লোকগানকে জনপ্রিয় করে তুলেছেন।
সভায় অন্যান্যের মধ্যে বক্তব্য দেন প্রেসক্লাবের সভাপতি নিতাই সাহা, সংস্কৃতিকর্মী শাহাদাত হোসেন, শাহজাহান কবীর, আল আমিন, মাসুদ খান, কবি শাওন হাসান প্রমুখ।
 
