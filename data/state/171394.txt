
চাঁদপুরের মতলব দক্ষিণ উপজেলার মতলব মডেল সরকারি প্রাথমিক বিদ্যালয় দেশসেরা শিক্ষাপ্রতিষ্ঠানের স্বীকৃতি পেয়েছে। গত সোমবার প্রাথমিক শিক্ষা অধিদপ্তর এ ঘোষণা দেয়। মতলব মডেল সরকারি প্রাথমিক বিদ্যালয়ের প্রধান শিক্ষক উম্মে কুলসুম সেফা বলেন, সোমবার প্রাথমিক শিক্ষা অধিদপ্তর তাঁর বিদ্যালয়কে ২০১৫ সালে জাতীয় পর্যায়ে শ্রেষ্ঠ শিক্ষাপ্রতিষ্ঠান হিসেবে ঘোষণা দেয়। প্রাথমিক শিক্ষা অধিদপ্তরের বরাত দিয়ে গত মঙ্গলবার চট্টগ্রাম বিভাগীয় প্রাথমিক শিক্ষা কার্যালয়ের উপপরিচালক তাঁর কাছে এ মর্মে চিঠি পাঠান। গত বুধবার ওই চিঠি তাঁর বিদ্যালয়ে পৌঁছায়। উম্মে কুলসুম আরও বলেন, আগামী ৩ ফেব্রুয়ারি ঢাকায় ওসমানী স্মৃতি মিলনায়তনে এক অনুষ্ঠানের মাধ্যমে জাতীয় পর্যায়ে শ্রেষ্ঠ শিক্ষাপ্রতিষ্ঠান হিসেবে তাঁর বিদ্যালয়কে পুরস্কৃত করা হবে। মাননীয় প্রধানমন্ত্রী শেখ হাসিনা এ পুরস্কার দেবেন।
