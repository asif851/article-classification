
টাঙ্গাইল শহরের কাগমারা মির্জামাঠ এলাকায় একটি বাড়িতে জঙ্গি আস্তানা সন্দেহে আইনশৃঙ্খলা রক্ষাকারী বাহিনী অভিযান চালিয়েছে। র‍্যাব বলছে, সেখানে দুজন ‘জঙ্গি’ নিহত হয়েছে। এই প্রতিবেদন লেখা পর্যন্ত বাড়িটি ঘিরে রাখা হয়েছে।
আজ শনিবার সকাল ১০টার দিকে ওই অভিযান শুরু হয়। নিহত দুজনের পরিচয় জানা যায়নি।
র‍্যাপিড অ্যাকশন ব্যাটালিয়নের (র‍্যাব-১২) তিন নম্বর কোম্পানি কমান্ডার অতিরিক্ত পুলিশ সুপার মহিউদ্দিন ফারুকীর ভাষ্য, গোপন তথ্যের ভিত্তিতে জঙ্গি আস্তানা সন্দেহে বাড়িটিতে অভিযান চালানো হয়। ভেতরে ঢোকার পর এক ‘জঙ্গিকে’ গ্রেপ্তার করতে গেলে ধস্তাধস্তি হয়। এ সময় অন্য ‘জঙ্গিরা’ র‍্যাবকে লক্ষ্য করে ছোড়ার চেষ্টা চালায়। র‍্যাবও পাল্টা গুলি ছোড়ে। এতে দুজন ‘জঙ্গি’ গুলিবিদ্ধ হয়ে নিহত হয়।
এই প্রতিবেদন লেখা পর্যন্ত, র‍্যাবসহ আইনশৃঙ্খলা রক্ষাকারী বাহিনী বাড়িটি ঘিরে রেখেছে। র‍্যাব জানায়, তাদের বোমা বিশেষজ্ঞ দল ও অন্য কর্মকর্তারা আসার পর বাড়িতে ঢোকা হবে।
আজ সকাল থেকে গাজীপুরের হারিনালের পশ্চিমপাড়া ও পাতারটেকের দুটি বাড়িতে ‘জঙ্গি আস্তানা’ সন্দেহে অভিযান চালাচ্ছে আইনশৃঙ্খলা রক্ষাকারী বাহিনী। হারিনাল এলাকায় অভিযানে সন্দেহভাজন দুই জঙ্গি নিহত হয়েছে। তাদের মধ্যে একজন নব্য জেএমবির ঢাকা বিভাগীয় কমান্ডার আকাশ বলে র‍্যাবের দাবি। অভিযান এখনো চলছে।
