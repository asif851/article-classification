
নবনির্বাচিত মেয়রদের কাছে অবিলম্বে কার্যভার হস্তান্তরের ব্যবস্থা করার আহ্বান জানিয়েছেন বিএনপির স্থায়ী কমিটির সদস্য মওদুদ আহমদ। আজ সোমবার বিএনপির প্রতিষ্ঠাতা জিয়াউর রহমানের কবরে শ্রদ্ধা নিবেদন শেষে মওদুদ এ আহ্বান জানান। শপথ নেওয়ার পর বিএনপি-সমর্থিত নবনির্বাচিত চার সিটি মেয়র আজ সকালে জিয়াউর রহমানের কবরে ফুল দিয়ে শ্রদ্ধা জানান। গত ১৫ জুন অনুষ্ঠিত সিটি করপোরেশন নির্বাচনে রাজশাহীতে মোসাদ্দেক হোসেন, খুলনায় মনিরুজ্জামান, বরিশালে আহসান হাবিব ও সিলেটে আরিফুল হক বিজয়ী হন। তাঁরা সবাই বিএনপি-সমর্থিত প্রার্থী ছিলেন। গতকাল রোববার প্রধানমন্ত্রী শেখ হাসিনা নতুন মেয়রদের শপথ পাঠ করান। তবে তাঁরা এখনো দায়িত্ব গ্রহণ করতে পারেননি। আজ শ্রদ্ধা নিবেদন শেষে সাংবাদিকদের মওদুদ আহমদ বলেন, গাজীপুরসহ পাঁচ সিটি করপোরেশনের নির্বাচনে জনগণ বার্তা দিয়েছে যে তারা পরিবর্তন চায়। এই সরকারের ওপর জনগণের আস্থা নেই। সরকারের দুঃশাসন, দুর্নীতি, বিরোধী দলের ওপর নির্যাতনের প্রতিবাদ এবং তত্ত্বাবধায়ক সরকারের পক্ষে জনগণ রায় দিয়েছে। তাঁর দাবি, জনগণ রায় দিয়েছে, আগামী নির্বাচন নির্দলীয় সরকারের অধীনে হবে। তিনি বলেন, শুধু পাঁচ সিটি নয়, সারা দেশেই একই অবস্থা।
মওদুদ বলেন, নবনির্বাচিত মেয়রদের শপথ পাঠ করানোয় বিএনপি খুশি। জনগণ দুর্নীতিবাজ, সন্ত্রাসীদের সিটি করপোরেশন নির্বাচনে বিজয়ী করেছে বলে প্রধানমন্ত্রী যে বক্তব্য দিয়েছেন, এ শপথ পড়ানোর মাধ্যমে তিনি তাঁর এ বক্তব্য প্রত্যাহার করেছেন বলে মনে করেন মওদুদ।
অবিলম্বে মেয়রদের কার্যভার হস্তান্তরের আহ্বান জানিয়ে সরকারের উদ্দেশে মওদুদ আহমদ বলেন, আগের মেয়রদের মেয়াদ পূর্ণ হওয়ার আগে নির্বাচন দিতে আগে কখনো দেখিনি। এ জন্য নির্বাচন কমিশনের সমালোচনা করে বিএনপির এই নেতা অভিযোগ করেন, সরকারের নির্দেশেই এটি করা হয়েছে।
বর্তমান নির্বাচন কমিশনের ওপর বিএনপির  কোনো আস্থা নেই—মন্তব্য করে বিএনপির এই নেতা বলেন, ‘এই কমিশনের অধীন স্থানীয় নির্বাচনসহ কোনো নির্বাচন সুষ্ঠু হয়নি। নির্বাচন সুষ্ঠু হলে আমাদের প্রার্থীরা আরও বেশি ব্যবধানে জয়ী হতো।’
জিয়াউর রহমানের কবরে ফুল দিয়ে শ্রদ্ধা নিবেদনের সময় চার মেয়র ছাড়াও বিএনপির স্থায়ী কমিটির সদস্য মির্জা আব্বাস, নজরুল ইসলাম খান প্রমুখ উপস্থিত ছিলেন।
 
