
বিএনপির ভাইস চেয়ারম্যান মেজর (অব) হাফিজ উদ্দিন আহম্মদ বলেছেন, বাংলাদেশের কোথাও গণতন্ত্র নেই। সর্বত্রই চলছে স্বৈরতন্ত্র। বিএনপির আসন্ন জাতীয় কাউন্সিল শেষে খালেদা জিয়া আন্দোলনের ডাক দেবেন। এ আন্দোলনের মাধ্যমেই স্বৈরাচার সরকারকে উৎখাত করা হবে।
আজ শনিবার সন্ধ্যায় সিলেটে জাতীয়তাবাদী মুক্তিযোদ্ধা দল আয়োজিত এক কর্মিসভায় প্রধান অতিথির বক্তৃতায় মেজর হাফিজ এ কথা বলেন।বিএনপিকে ‘রণাঙ্গনের মুক্তিযোদ্ধাদের দল’ উল্লেখ করে হাফিজ উদ্দিন আহম্মদ বলেন, ‘কলকাতার শরণার্থীরা এখন দেশের সবচেয়ে বড় মুক্তিযোদ্ধা। আর যারা রণাঙ্গনে জীবনবাজি রেখে যুদ্ধ করল, তাঁদের দালাল বলা হয়।’সভায় মুক্তিযুদ্ধের সময় সিলেটের জকিগঞ্জ, বারইগ্রাম, খাদিমপাড়া, চিকনাগুল ও এমসি কলেজ এলাকায় যুদ্ধের স্মৃতিচারণা করেন মেজর হাফিজ।মুক্তিযোদ্ধা দল সিলেট জেলা শাখার আহ্বায়ক মুক্তিযোদ্ধা আবদুর রাজ্জাকের সভাপতিত্বে কর্মিসভায় বিশেষ অতিথির বক্তব্য দেন বাংলাদেশ কল্যাণ পার্টির চেয়ারম্যান মেজর জেনারেল (অব) সৈয়দ মুহাম্মদ ইবরাহিম, বাংলাদেশ জাতীয়তাবাদী মুক্তিযোদ্ধা দল কেন্দ্রীয় সংসদের সভাপতি ইশতিয়াক আজিজ উলফাত, সাবেক সাংসদ দিলদার হোসেন সেলিম প্রমুখ।
