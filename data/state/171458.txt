
ময়মনসিংহের গৌরীপুরে গতকাল শুক্রবার ট্রাকের সঙ্গে লেগুনার সংঘর্ষে পাঁচজন নিহত ও চারজন আহত হয়েছেন। এ ছাড়া রাজধানী ঢাকাসহ পাঁচ জেলায় ছয়টি সড়ক দুর্ঘটনায় বর্ডার গার্ড বাংলাদেশ (বিজিবি), পুলিশের দুই সদস্যসহ ছয়জন প্রাণ হারিয়েছেন। অর্থাৎ এক দিনে সড়ক দুর্ঘটনায় প্রাণ হারাল ১১ জন।
ঢাকা ও ঢাকার বাইরে প্রথম আলোর নিজস্ব প্রতিবেদক, প্রতিনিধিদের পুলিশ ও প্রত্যক্ষদর্শীর বরাত দিয়ে পাঠানো খবর:
ময়মনসিংহের গৌরীপুর উপজেলার শিবপুর বাজার এলাকায় গতকাল সন্ধ্যায় ট্রাকের সঙ্গে লেগুনার মুখোমুখি সংঘর্ষে লেগুনার পাঁচ যাত্রী নিহত ও চারজন আহত হন। তাৎক্ষণিকভাবে তাঁদের কারও নাম-পরিচয় জানা যায়নি। গৌরীপুর থানার পরিদর্শক মুর্শেদুল হাসান বলেন, নাম-পরিচয় জানার চেষ্টা চলছে। দুর্ঘটনায় ঘটনাস্থলে নিহত হন একজন। আহত কয়েকজনকে ঈশ্বরগঞ্জ স্বাস্থ্য কমপ্লেক্সে পাঠানো হলে সেখানে দুজন ও ময়মনসিংহ মেডিকেল কলেজ হাসপাতালে নেওয়ার পথে মারা যান আরও দুজন।
রাজধানীর শ্যামলীতে গতকাল সকাল সোয়া নয়টার দিকে শিশু মেলার সামনে রাস্তা পার হচ্ছিলেন বিজিবি সদস্য মো. আবু তাহের (২৮)। এ সময় ঢাকা উত্তর সিটি করপোরেশনের একটি ময়লার ট্রাকের ধাক্কায় ঘটনাস্থলে তিনি নিহত হন। তাঁর বাড়ি মানিকগঞ্জে। বিজিবি সদর দপ্তরের বর্ডার সিকিউরিটি ব্যুরোতে সহকারী নায়েক হিসেবে কর্মরত ছিলেন তিনি। মোহাম্মদপুর থানার ভারপ্রাপ্ত কর্মকর্তা (ওসি) জামাল উদ্দীন মির বলেন, ওই ট্রাকের চালক পালিয়েছেন।
দুর্ঘটনার পর ঘটনাস্থলে গিয়ে দেখা যায়, শিশু মেলার বিপরীতে একটি হাসপাতালের সামনে রাস্তার ওপর রক্ত পড়ে আছে। ঘটনাস্থলের অদূরে রাস্তার দুই দিকে দুটি পদচারী-সেতু। কিন্তু অনেক পথচারী তা ব্যবহার না করে সড়ক বিভাজকের ওপর দিয়েই রাস্তা পার হচ্ছেন। প্রত্যক্ষদর্শীদের বরাত দিয়ে পুলিশ বলেছে, আবু তাহের রাস্তা পেরোনোর সময় হোঁচট খান। তখন দ্রুতগতিতে আসা ট্রাকটি তাঁকে ধাক্কা দেয়। তাঁর লাশ উদ্ধার করে ঢাকা মেডিকেল কলেজ মর্গে পাঠানো হয়েছে।
বিজিবি সূত্র বলেছে, তাহের সকালে শেরেবাংলা নগরে অবস্থিত কিডনি হাসপাতালে অসুস্থ বড় ভাই আবুল কালাম আজাদকে দেখতে যান। ফেরার পথে দুর্ঘটনার শিকার হন।
কুষ্টিয়া সদর উপজেলার শান্তিডাঙ্গা এলাকায় কুষ্টিয়া-খুলনা মহাসড়কে দুর্ঘটনায় পুলিশ সদস্য আরিফুল ইসলাম (২৫) নিহত হন। আহত হন আমিরুল ইসলাম (৩০) ও তুষার এমরান (২৫) নামের আরও দুই পুলিশ সদস্য। তাঁদের কুষ্টিয়া জেনারেল হাসপাতালে ভর্তি করা হয়েছে। নিহত আরিফুল ইসলামের বাড়ি নওগাঁর বদলগাছীতে।
গত বৃহস্পতিবার রাতে মহাসড়কের মধুপুর বাজারে ইসলামী বিশ্ববিদ্যালয় থানা-পুলিশের কয়েকজন সদস্য শ্যালো ইঞ্জিনচালিত মাহেন্দ্র গাড়িতে করে টহল শেষে ভোর সাড়ে চারটার দিকে থানায় ফিরছিলেন। এ সময় ঝিনাইদহগামী একটি ট্রাক গাড়িটিকে ধাক্কা দিলে আরিফুলসহ তিন পুলিশ সদস্য আহত হন। অন্য সদস্যরা তাঁদের উদ্ধার করে কুষ্টিয়া জেনারেল হাসপাতালে নেওয়ার পর চিকিৎসক আরিফুলকে মৃত ঘোষণা করেন। আরিফুল রেঞ্জ রিজার্ভ ফোর্স খুলনার সদস্য ছিলেন। ইসলামী বিশ্ববিদ্যালয় থানায় প্রেষণে ছিলেন তিনি। লাশ ময়নাতদন্ত শেষে পরিবারের কাছে হস্তান্তর করা হয়েছে।
ব্রাহ্মণবাড়িয়ার আশুগঞ্জ উপজেলার আড়াইসিধা ইউনিয়নের ঘাটকুল গ্রামে গতকাল দুপুরে বাড়ির পাশে সড়কে খেলার সময় শিশু সাইফুল বালুবোঝাই ট্রাক্টরের চাপায় ঘটনাস্থলে মারা যায়। সে ঘাটকুল গ্রামের দানু মিয়ার ছেলে। এ ঘটনায় আশরাফুল নামের আরেক শিশু গুরুতর আহত হয়। তাকে ঢাকায় পাঠানো হয়েছে। ট্রাক্টরচালক ফারুক মিয়া ও তাঁর সহকারী পালিয়ে গেছেন। পৃথক ঘটনায় আশুগঞ্জের ঢাকা-সিলেট মহাসড়কের বাহাদুরপুরে ভোরে রাস্তা পারাপারের সময় একটি পিকআপ ভ্যানের চাপায় অজ্ঞাতনামা এক বৃদ্ধা (৬৫) নিহত হন। দুজনের লাশ জেলা সদর হাসপাতালের মর্গে পাঠিয়েছে পুলিশ।
টাঙ্গাইলে গতকাল দুপুরে সখীপুর-সাগরদিঘী সড়কের কুতুবপুরে ট্রাক ও অটোরিকশার সংঘর্ষে অটোরিকশাযাত্রী শাহীনুর বেগম (৩৫) নিহত হন। তাঁর ননদের ছেলে সাকিব (৮) ও অটোরিকশার চালক আহত হন। শাহীনুরের বাড়ি সখীপুরের খালিয়ারবাইদ গ্রামে।
এ ছাড়া মানিকগঞ্জের ঘিওর উপজেলার ঘিওর-দৌলতপুর সড়কের ছোট নিলুয়া এলাকায় গতকাল সকালে অটোরিকশা ও মোটরসাইকেলের সংঘর্ষে শহিদুল ইসলাম (৩২) নামের এক ব্যক্তি নিহত হন। তিনি বেসরকারি সংস্থা এসডিআইয়ের ঘিওর উপজেলা শাখার সুপারভাইজার ছিলেন। তাঁর লাশ উদ্ধার করে মানিকগঞ্জ সদর হাসপাতালের মর্গে পাঠিয়েছে পুলিশ।
