
কুষ্টিয়ার ইসলামী বিশ্ববিদ্যালয়ে স্নাতক (সম্মান) প্রথম বর্ষের ‘এফ’ ইউনিটের ভর্তি পরীক্ষা পুনরায় ১৬ মার্চ অনুষ্ঠিত হবে। আজ মঙ্গলবার বেলা ১১টায় বিশ্ববিদ্যালয়ের কেন্দ্রীয় ভর্তি কমিটি এক জরুরি সভা করে এ সিদ্ধান্ত নেয়। এফ ইউনিটে মোট আসন ১০০টি।
গতকাল সোমবার প্রশ্নপত্র ফাঁসের সত্যতা পাওয়ায় সিন্ডিকেট ওই ইউনিটের ভর্তি বাতিল করে।
তা ছাড়া এ ঘটনায় বিশ্ববিদ্যালয়ের এক শিক্ষককে সাময়িক বহিষ্কার, দুজন শিক্ষককে পরীক্ষাসংক্রান্ত দায়িত্ব থেকে অব্যাহতি এবং স্নাতকোত্তর বিভাগের এক শিক্ষার্থীর ছাত্রত্ব ও স্নাতক শ্রেণির সনদ বাতিল করা হয়েছে।
এ ব্যাপারে জানতে চাইলে বিশ্ববিদ্যালয়ের ভারপ্রাপ্ত রেজিস্ট্রার এস এম আবদুল লতিফ মোবাইলে প্রথম আলোকে বলেন, ভর্তি কমিটির সিদ্ধান্ত অনুযায়ী ১৬ মার্চ সকাল ১০টা থেকে বেলা ১১টা পর্যন্ত ‘এফ’ ইউনিটের ভর্তি পরীক্ষা নেওয়া হবে। বাতিল হওয়া ভর্তি পরীক্ষায় আবেদনকারীর সংখ্যা ২ হাজার ৯০০। তবে নতুন করে কোনো আবেদনে নেওয়া হবে না। বিষয়টি বিশ্ববিদ্যালয়ের ওয়েবসাইট, পত্রিকায় বিজ্ঞপ্তি ও টেলিটক মোবাইলের মাধ্যমে জানানো হবে।আরও পড়ুন:
এফ ইউনিটের ভর্তি পরীক্ষা বাতিল, এক শিক্ষক বরখাস্ত
