
জামায়াতে ইসলামীর সহকারী সেক্রেটারি জেনারেল কাদের মোল্লার ফাঁসি হওয়াকে ঐতিহাসিক মুহূর্ত বলে উল্লেখ করেছেন ১৪-দলীয় জোটের নেতারা। এ রায় কার্যকরের মধ্য দিয়ে বাংলাদেশ ইতিহাসের দায়মোচন করেছে বলে মন্তব্য করেছেন তাঁরা।
তাত্ক্ষণিক প্রতিক্রিয়ায় ওয়ার্কার্স পার্টির সভাপতি রাশেদ খান মেনন প্রথম আলো ডটকমকে বলেন, ‘কাদের মোল্লার ফাঁসির রায়ের পর ইতিহাসের দায় মোচন শুরু হলো। আশা করি অন্যান্য রায় কার্যকর করে বাংলাদেশ যুদ্ধাপরাধের কলঙ্কমুক্ত হবে।’
আইন প্রতিমন্ত্রী কামরুল ইসলাম প্রথম আলো ডটকমকে বলেন, ‘আজ ঐতিহাসিক মুহূর্ত। কাদের মোল্লার ফাঁসির রায় কার্যকর হওয়ায় কে স্বাধীনতার পক্ষের শক্তি এবং বিপক্ষের শক্তি, তা নির্ধারিত হয়েছে।’
জাতীয় সমাজতান্ত্রিক দল (জাসদ) সাধারণ সম্পাদক শরীফ নুরুল আম্বিয়া প্রথম আলো ডটকমকে বলেন, ‘এ রায় বাস্তবায়নের জন্য বাংলার দীর্ঘক্ষণ অপেক্ষা করছিল। আজ সেই অপেক্ষার অবসান হলো। এ ছাড়া যুদ্ধাপরাধীদের বিচার নিয়ে যে সন্দেহ ছিল, তারও অবসান হলো।’
