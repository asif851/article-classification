
কুমিল্লা সিটি করপোরেশন নির্বাচনে ভোট চলাকালে সরকারি সিটি কলেজের পুরুষ কেন্দ্র থেকে ব্যালট পেপার নিয়ে দৌড় দিয়ে চলে যাওয়ার চেষ্টা করেন এক ব্যক্তি। পুলিশ প্রথমে তাঁকে আটক করে। পরে প্রিসাইডিং কর্মকর্তা কান ধরে ওঠবস করিয়ে ছেড়ে দেন। যদিও আইন অনুসারে এই অপরাধের সাজা সর্বোচ্চ সাত বছরের কারাদণ্ড।আজ বৃহস্পতিবার সকাল সাড়ে নয়টার দিকে এ ঘটনা ঘটে। নিজামউদ্দিন আহমেদ নামের ওই ব্যক্তির ভাষ্য, তিনি এই কেন্দ্রের ভোটার নন। বাড়ি পাশের শাকতলা এলাকায়।নিজামউদ্দিনকে পুলিশ আটক করার পর কেন্দ্রে আসেন নির্বাহী ম্যাজিস্ট্রেট এ কে এম সাইফুল ইসলাম। তিনি বলেন, ‘এই অপরাধের শাস্তি সর্বোচ্চ সাত বছরের কারাদণ্ড। এটি আমার এখতিয়ারের মধ্যে পড়ে না। এটি বিচারিক হাকিমের এখতিয়ারে পড়ে।’ বিচারিক হাকিমকে তিনি ঘটনাটি জানানোর পরামর্শ দেন।
কেন্দ্রের প্রিসাইডিং কর্মকর্তা ফরিদ আহমেদ বলেন, নিজামউদ্দিনকে কান ধরে ওঠবস করিয়ে ছেড়ে দেওয়া হয়েছে। নির্বাচনের পরিবেশ রক্ষার জন্য তিনি এই কাজ করেছেন। নিয়ম অনুযায়ী ব্যালট পেপার নিয়ে দৌড় দেওয়ার ঘটনায় তাঁর সাত বছরের কারাদণ্ড হওয়ার কথা।
বিচারিক হাকিমকে জানালেন না কেন জিজ্ঞেস করলে প্রিসাইডিং কর্মকর্তা বলেন, কেন্দ্রে প্রচুর বহিরাগত আছেন। ভোটের পরিবেশ বজায় রাখতে এ ব্যবস্থা নিয়েছেন।
সকাল থেকেই কেন্দ্রটিতে ভোটারদের লম্বা লাইন দেখা গেছে। কেন্দ্রের ভেতরে ও বাইরে আইনশৃঙ্খলা রক্ষাকারী বাহিনীর সদস্যরা রয়েছেন।
