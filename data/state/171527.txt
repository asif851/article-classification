
চট্টগ্রামের চন্দনাইশ পৌরসভার পাঁচটি ভোটকেন্দ্রে আজ মঙ্গলবার আবার ভোট গ্রহণ করা হবে। গত ৩০ ডিসেম্বর অনুষ্ঠিত নির্বাচনে বিশৃঙ্খলার কারণে ১ নম্বর ওয়ার্ডের একটি ও ৯ নম্বর ওয়ার্ডের দুটি কেন্দ্রে ভোট গ্রহণ স্থগিত করা হয়। এ ছাড়া ৫ নম্বর ওয়ার্ডে দুজন কাউন্সিলর প্রার্থী সমানসংখ্যক ভোট পাওয়ায় এ ওয়ার্ডের তিনটি কেন্দ্রে আবার ভোট নেওয়া হবে।স্থগিত কেন্দ্র তিনটি হচ্ছে ১ নম্বর ওয়ার্ডের উত্তর গাছবাড়িয়া (বদুরপাড়া) সরকারি প্রাথমিক বিদ্যালয় কেন্দ্র। ৯ নম্বর ওয়ার্ডের গাছবাড়িয়া এনজে উচ্চবিদ্যালয় ও আফলাতুন চৌধুরী ফোরকানিয়া মাদ্রাসা কেন্দ্র।৫ নম্বর ওয়ার্ডের কাউন্সিলর প্রার্থী মো. নুরুল কবির ও মো. শাহ আলম দুজনই সমানসংখ্যক ভোট (৪০১ ভোট) পাওয়ায় এ ওয়ার্ডে পুনর্নির্বাচন হচ্ছে। এই ওয়ার্ডের দক্ষিণ জোয়ারা বিএল বড়ুয়া (অবৈতনিক) সরকারি প্রাথমিক বিদ্যালয় ও দক্ষিণ হারলা সরকারি প্রাথমিক বিদ্যালয় কেন্দ্রে আজ ভোট গ্রহণ করা হবে।চন্দনাইশ উপজেলার সহকারী রিটার্নিং কর্মকর্তা আবদুল লতিফ শেখ বলেন, ১ নম্বর ওয়ার্ডে সাধারণ কাউন্সিলর পদে ভোট গ্রহণ হবে। তবে সংরক্ষিত কাউন্সিলর পদে ভোট গ্রহণ হবে না। ৯ নম্বর ওয়ার্ডে সাধারণ ও সংরক্ষিত কাউন্সিলর পদে নির্বাচন হবে।জানতে চাইলে রিটার্নিং কর্মকর্তা ও চন্দনাইশ উপজেলা নির্বাহী কর্মকর্তা সনজীদা শরমিন বলেন, নির্বাচনে প্রতি কেন্দ্রে একজন ম্যাজিস্ট্রেটসহ পাঁচস্তরের নিরাপত্তাব্যবস্থা থাকবে।
