
ছয় মাসের মধ্যে রেলের বহরে ২৯০টি নতুন বগি যুক্ত হচ্ছে। আরও ২৫০টি নতুন বগি আনতে দরপত্র আহ্বানের বিষয়টি প্রক্রিয়াধীন রয়েছে। এ ছাড়া সব বগি একই রঙের করার বিষয়ে আলোচনা হয়েছে। এ বিষয়ে সংসদীয় কমিটি মন্ত্রণালয়ে সুপারিশ করলে তা বিবেচনা করা হবে।রেলপথ মন্ত্রণালয়ের সংসদীয় স্থায়ী কমিটির বৈঠকের পর রেলপথমন্ত্রী মো. মুজিবুল হক এ কথা বলেন। গতকাল রোববার বেলা তিনটায় রেলওয়ে পূর্বাঞ্চলের সদর দপ্তর চট্টগ্রামের সিআরবি ভবনে ওই বৈঠক অনুষ্ঠিত হয়। ঢাকার বাইরে এটি রেলপথ মন্ত্রণালয়-সম্পর্কিত সংসদীয় স্থায়ী কমিটির প্রথম বৈঠক। এতে সভাপতিত্ব করেন সংসদীয় স্থায়ী কমিটির সভাপতি ও সাংসদ এ বি এম ফজলে করিম চৌধুরী। বৈঠকে অংশ নেন কমিটির আরও পাঁচ সদস্য, রেলসচিব আবুল মনছুর, রেলের মহাপরিচালক মো. তাফাজ্জল হোসেন। বৈঠকের পর মন্ত্রী সাংবাদিকদের ব্রিফিং দেন।রেলপথমন্ত্রী মুজিবুল হক সাংবাদিকদের জানান, আগামী মাসের শেষ সপ্তাহে প্রধানমন্ত্রী শেখ হাসিনা ঢাকা-চট্টগ্রাম রেলপথের লাকসাম থেকে চিনকি আস্তানা পর্যন্ত ডাবল লাইনের উদ্বোধন করবেন। দেশ ও জনগণের সেবায় আরও ৪১টি প্রকল্পটি হাতে নিয়েছে সরকার। প্রকল্পগুলো বাস্তবায়িত হলে সেবার মান বাড়ার পাশাপাশি বগির আসনসংকট এবং ট্রেনের ভেতরে অপরিচ্ছন্ন পরিবেশ দূর হবে।
