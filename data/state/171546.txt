
ঝিনাইদহের কালীগঞ্জে মেয়েকে উত্ত্যক্ত করার প্রতিবাদ করতে গিয়ে বাবার দুই পা হারানোর ঘটনায় আসামিদের ৭২ ঘণ্টার মধ্যে কারাবন্দী করতে নির্দেশ দিয়েছেন হাইকোর্ট।
আজ মঙ্গলবার বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ স্বতঃপ্রণোদিত হয়ে এই আদেশ দেন।
আদেশ বাস্তবায়ন করে ২৭ নভেম্বর আদালতে প্রতিবেদন দিতে পুলিশ সুপারকে নির্দেশ দিয়েছেন আদালত।
আজ প্রথম আলোয় ‘দুই পা গেছে, এখন ভিটেছাড়া হওয়ার ভয়’ শিরোনামে একটি প্রতিবেদন প্রকাশিত হয়। প্রতিবেদনটি বিবেচনায় নিয়ে আদালত আদেশ দেন।
আদেশে আদালত বলেন, প্রতিবেদনটি গোচরে এসেছে। ৭২ ঘণ্টার মধ্যে সব আসামিকে কারাবন্দী করে এই আদালতকে ২৭ নভেম্বর প্রতিবেদন দিতে পুলিশ সুপারকে নির্দেশ দেওয়া গেল।
আদালতে রাষ্ট্রপক্ষে ছিলেন ডেপুটি অ্যাটর্নি জেনারেল তাপস কুমার বিশ্বাস।
গত ১৬ অক্টোবর ঝিনাইদহের কালীগঞ্জ থানার নলভাঙ্গা গ্রামে বখাটেরা শাহানূর বিশ্বাসকে পিটিয়ে গুরুতর আহত করে। তিনি এখন রাজধানীর জাতীয় অর্থোপেডিক হাসপাতাল ও পুনর্বাসন প্রতিষ্ঠানে (পঙ্গু হাসপাতাল) চিকিৎসাধীন। পেশায় বর্গাচাষি শাহানূরের দুটি পা হাঁটুর ওপর থেকে কেটে ফেলতে হয়েছে। মেয়েকে উত্ত্যক্ত করার প্রতিবাদ করতে গিয়ে শাহানূর দুই পা হারিয়েছেন বলে পরিবারের ভাষ্য।
আরও পুড়ন:দুই পা গেছে, এখন ভিটেছাড়া হওয়ার ভয়
