
নির্বাচন সীমানা জটিলতার কারণে ঠাকুরগাঁওয়ের রানীশংকৈল পৌরসভা নির্বাচন ছয় মাসের জন্য স্থগিত করেছেন হাইকোর্ট। এক রিট আবেদনের প্রাথমিক শুনানি শেষে বিচারপতি জিনাত আরা ও বিচারপতি একেএম সাহিদুল হকের সমন্বয়ে গঠিত হাইকোর্ট বেঞ্চ আজ বুধবার এই স্থগিতাদেশ দেন।
শরীফুল ইসলাম নামে রানীশংকৈল পৌরসভার এক কাউন্সিলর প্রার্থী সীমানা নির্ধারণ ও তা গেজেট আকারে প্রকাশ ছাড়াই নির্বাচনের তফসিল ঘোষণার বৈধতা চ্যালেঞ্জ করে রিট আবেদনটি করেন। গতকাল মঙ্গলবার ও আজ বুধবার ওই আবেদনের ওপর শুনানি হয়। রিট আবেদনকারীর পক্ষে শুনানি করেন আইনজীবী নুরুল ইসলাম সুজন ও মাহফুজুল আলম।
সীমানা নির্ধারণ ও তা গেজেট আকারে প্রকাশ ছাড়াই তফসিল ঘোষণা কেন বেআইনি ঘোষণা করা হবে না?—তা জানতে চেয়ে আদালত রুলও জারি করেছেন। স্থানীয় সরকার সচিব, প্রধান নির্বাচন কমিশনার ও ঠাকুরগাঁও জেলা প্রশাসককে দুই সপ্তাহের মধ্যে এই রুলের জবাব দিতে বলা হয়েছে।
রানীশংকৈল পৌরসভা নির্বাচনের রিটার্নিং কর্মকর্তা ও উপজেলা নির্বাহী কর্মকর্তা (ইউএনও) মো. নাহিদ হাসান প্রথম আলোকে বলেন, তিনি নির্বাচন স্থগিত হওয়ার খবরটি জেনেছেন। কিন্তু দাপ্তরিকভাবে তাঁর কাছে নির্বাচন স্থগিত হওয়ার কোনো চিঠি পৌঁছায়নি।
