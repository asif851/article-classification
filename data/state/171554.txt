
কুষ্টিয়ার ইসলামী বিশ্ববিদ্যালয়ের পাঁচটি বাস ভাঙচুর করেছে দুর্বৃত্তরা। গতকাল সোমবার রাত সাড়ে ১০টার দিকে কুষ্টিয়া শহরের কাস্টমস মোড়ে বাস ডিপোতে এই ভাঙচুর চালানো হয়। ওই ডিপোতে বিশ্ববিদ্যালয়ের বাসগুলো থাকে।
নাম প্রকাশ না করে বাস ডিপোতে নিয়োজিত একজন নিরাপত্তাকর্মী জানান, ৮-১০ জন যুবক বাস ডিপোতে গিয়ে বাসের সামনের ও জানালার কাচ ভাঙচুর করে চলে যায়। খবর পেয়ে পুলিশ ঘটনাস্থল পরিদর্শন করে।
আজ সকালে এ ব্যাপারে বিশ্ববিদ্যালয়ের পরিবহন প্রশাসক মামুনুর রহমান প্রথম আলোকে বলেন, ১৫ দিন বন্ধ থাকার পর সকাল নয়টায় ক্যাম্পাসের সব হল খুলে দেওয়া হয়েছে। রাতে বিশ্ববিদ্যালয়ের পাঁচটি বাস ভাঙচুরের পর কোনো বাস ক্যাম্পাসে যায়নি। ক্যাম্পাসের ভাড়া করা বাসও যেতে রাজি হয়নি। ঝিনাইদহ থেকেও কোনো বাস ক্যাম্পাসে যায়নি।
পরিবহন প্রশাসক বলেন, এতে বিশ্ববিদ্যালয়ের শিক্ষক, কর্মকর্তা, কর্মচারীসহ সাধারণ শিক্ষার্থীরা অনেকে ক্যাম্পাসে যেতে পারেননি।
