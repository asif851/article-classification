
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর দাবি করেছেন, দলের সিনিয়র ভাইস চেয়ারম্যান তারেক রহমান সম্প্রতি লন্ডনে দেওয়া বক্তব্যে সত্য কথা বলেছেন। এ কারণে সরকারের গাত্রদাহ শুরু হয়েছে। যুক্তিতে না পেরে আওয়ামী লীগের নেতারা অশালীন কথা বলছেন।আজ শুক্রবার বিকেলে ঢাকা রিপোর্টার্স ইউনিটিতে (ডিআরইউ) তারেক রহমানের ‘উন্নয়ন ভাবনা ও আগামীর বাংলাদেশ’ শীর্ষক আলোচনা সভায় মির্জা ফখরুল এ কথা বলেন। ন্যাশনালিস্ট রিসার্চ ফাউন্ডেশন (এনআরএফ) নামের একটি সংগঠন ওই সভার আয়োজন করে।সম্প্রতি লন্ডনে দেওয়া এক বক্তব্যে আওয়ামী লীগকে কুলাঙ্গারের দল বলেন তারেক রহমান। আওয়ামী লীগের নেতারাও এর পাল্টা জবাব দেন।মির্জা ফখরুল দাবি করেন, তারেক রহমান রাষ্ট্রনায়কসুলভ বক্তব্য দিয়েছেন। ’৭০ সালের নির্বাচনে বাংলাদেশের মানুষ তাদের সব দায়িত্ব আওয়ামী লীগের হাতে দিয়েছিল। কিন্তু মুক্তিযুদ্ধের সময় সে দলের নেতারা কেউ পালিয়ে ভারতে গিয়েছিলেন, আবার কেউ আত্মগোপন করেছিলেন। জিয়াউর রহমান জীবন বাজি রেখে যুদ্ধ করেছিলেন। সেই জিয়াউর রহমানকে আওয়ামী লীগ খলনায়ক, খুনি, এমনকি পাকিস্তানের চর বলতে দ্বিধাবোধ করছে না। এই হলো আওয়ামী লীগের রাজনৈতিক সংস্কৃতি।
সরকার পতন ও তারেক রহমানকে দেশে ফিরিয়ে আনতে আন্দোলনের বিকল্প নেই মন্তব্য করে ফখরুল বলেন, আন্দোলনের মাধ্যমেই সরকারকে ক্ষমতা থেকে সরিয়ে সবার অংশগ্রহণে নির্বাচন দিতে বাধ্য করা হবে।
ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদের সভাপতিত্বে অন্যদের মধ্যে বিএনপির যুগ্ম মহাসচিব রুহুল কবির রিজভী, ঢাকা বিশ্ববিদ্যালয়ের সাবেক সহ-উপাচার্য আ ফ ম ইউসুফ হায়দার প্রমুখ আলোচনায় অংশ নেন।
সরকার বেপরোয়া ও দিশেহারা: ফখরুল
