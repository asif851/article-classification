
সদ্য বিলুপ্ত ছিটমহলের বাসিন্দারা আজ বুধবার প্রথম বাংলাদেশের নাগরিক হিসেবে মহান বিজয় দিবস উদ্যাপন করছেন। দিবসটি উপলক্ষে পঞ্চগড় সদরের সদ্য বিলুপ্ত গারাতি ছিটমহলে এক অনুষ্ঠান আয়োজন করা হয়েছে। সেখানে বিশিষ্ট সংগীতশিল্পী রেজওয়ানা চৌধুরী বন্যার নেতৃত্বে শতকণ্ঠে জাতীয় সংগীত গাওয়া হবে। দেশের গানও পরিবেশন করা হবে।আজকের আয়োজন উপলক্ষে গতকাল মঙ্গলবার সন্ধ্যা সাড়ে সাতটায় জেলা প্রশাসকের সম্মেলন কক্ষে সাংবাদিকদের ব্রিফ করা হয়। জেলা প্রশাসক মোহাম্মদ সালাহউদ্দিন জানান, আজকের অনুষ্ঠানের প্রধান অতিথি সংস্কৃতিবিষয়ক মন্ত্রী আসাদুজ্জামান নূর। বিশেষ অতিথি ডাক ও টেলিযোগাযোগ প্রতিমন্ত্রী তারানা হালিম।আয়োজকদের পক্ষ থেকে জানানো হয়, আজ সকাল থেকেই অনুষ্ঠান শুরু হয়ে চলবে বিকেল চারটা পর্যন্ত। ৩০ মিনিটের মূল অনুষ্ঠান শুরু হবে বেলা আড়াইটায়। চ্যানেল আই অনুষ্ঠানটি সম্প্রচার করবে। মূল অনুষ্ঠান সরাসরি সম্প্রচার করবে ১২টি টিভি চ্যানেল।বন্যার নেতৃত্বে সংগীত আয়োজনে কণ্ঠ দেবেন সুরের ধারা, পঞ্চগড়ের দুটি স্কুলের শিক্ষার্থী ও স্থানীয় শিল্পকলা একাডেমির শিল্পীরা।গ্রামীণফোন ও চ্যানেল আইয়ের এই উদ্যোগে বন্যার একক সংগীতও থাকবে।আজকের আয়োজনকে সামনে রেখে গতকাল সন্ধ্যায় চূড়ান্ত মহড়া করেন বন্যা। এ সময় তিনি বলেন, ‘অধুনালুপ্ত ছিটমহলবাসীদের প্রথম বিজয় দিবসে আমরা সবাই মিলে জাতীয় সংগীত গাইব।’ পুরো দেশবাসী তাঁদের সঙ্গে অংশ নেবেন।আরও পড়ুন:সদ্য বিলুপ্ত ছিটগুলোতে বিজয় দিবসের আনন্দ
