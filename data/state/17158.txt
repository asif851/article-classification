
জাতির জনক বঙ্গবন্ধু শেখ মুজিবুর রহমানকে ‘রাষ্ট্রদ্রোহী’ এবং ‘পাক বন্ধু’ বলায় বিএনপির সিনিয়র ভাইস চেয়ারম্যান তারেক রহমানের প্রতি গতকাল রোববার লিগ্যাল নোটিশ পাঠিয়েছেন সুপ্রিম কোর্টের এক আইনজীবী। নোটিশ পাওয়ার সাত দিনের মধ্যে তঁাকে ওই বক্তব্য প্রত্যাহার করে জাতির কাছে নিঃশর্ত ক্ষমা চাইতে বলা হয়েছে। অন্যথায় তাঁর বিরুদ্ধে ফৌজদারি আইনে মামলা করা হবে।সুপ্রিম কোর্ট আইনজীবী সমিতির সাবেক সম্পাদক ও আওয়ামী লীগের কেন্দ্রীয় নির্বাহী কমিটির সদস্য আইনজীবী মোমতাজ উদ্দিন আহমদ ওই নোটিশটি পাঠান।নোটিশে বলা হয়, ‘আপনি (তারেক রহমান) লন্ডনে ৭ নভেম্বর উপলক্ষে আয়োজিত সভায় হাজার বছরের শ্রেষ্ঠ বাঙালি, স্বাধীনতার স্থপতি, জাতির জনক বঙ্গবন্ধু শেখ মুজিবুর রহমানকে ‘রাষ্ট্রদ্রোহী’ এবং ‘পাক বন্ধু’ এবং পাকিস্তানি নাগরিক হিসেবে আখ্যায়িত করে অমার্জনীয় অপরাধ করেছেন।যশোর অফিস জানায়, বঙ্গবন্ধুকে নিয়ে আপত্তিকর মন্তব্য করায় তারেকের বিরুদ্ধে যশোরের আদালতে রাষ্ট্রদ্রোহের অভিযোগ দাখিল করেছেন জেলা আওয়ামী লীগের সাংগঠনিক সম্পাদক এস এম আফজাল হোসেন। গতকাল যশোরের জ্যেষ্ঠ বিচারিক হাকিম আবু ইব্রাহিম ১৩ নভেম্বর অভিযোগের ওপর শুনানির দিন ধার্য করেছেন।
