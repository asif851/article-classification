
গাজীপুরের শ্রীপুর উপজেলার এমসি বাজার এলাকায় ট্রাকের পেছনে পিকআপের ধাক্কায় একজন নিহত ও দুজন আহত হয়েছেন। গতকাল সোমবার দিবাগত রাত দুইটার দিকে ঢাকা-ময়মনসিংহ মহাসড়কে এ দুর্ঘটনা ঘটে।
শ্রীপুর ফায়ার সার্ভিসের পরিদর্শক মো. জিহাদ মিয়া জানান, মহাসড়কে দাঁড়িয়ে থাকা বালুবোঝাই ট্রাকের পেছনে ঢাকাগামী একটি পিকআপ ধাক্কা দেয়। এতে পিকআপের সামনের অংশ দুমড়েমুচড়ে যায়। এ সময় চালকসহ পিকআপের ভেতরে থাকা তিনজনের মধ্যে একজন ঘটনাস্থলেই মারা যান এবং দুজন গুরুতর আহত হন। খবর পেয়ে শ্রীপুর ফায়ার সার্ভিস ও মাওনা হাইওয়ে থানা-পুলিশ ঘটনাস্থলে গিয়ে আহত দুজনকে ঢাকা মেডিকেল কলেজ হাসপাতালে পাঠায়। লাশ উদ্ধার করে থানায় নেওয়া হয়।
মাওনা হাইওয়ে থানার ভারপ্রাপ্ত কর্মকর্তা (ওসি) দেলোয়ার হোসেনের ভাষ্য, আহত একজনের নাম শফিকুল ইসলাম। অন্য আহত ও নিহত ব্যক্তির পরিচয় জানা যায়নি। লাশ থানায় রয়েছে।
