
নেত্রকোনার বারহাট্টা উপজেলার কেউয়ারাশি গ্রামের দুলাল উদ্দিন মোল্লা হত্যা মামলায় তিনজনের যাবজ্জীবন কারাদণ্ড দিয়েছেন আদালত। এ ছাড়া প্রত্যককেই ২০ হাজার টাকা করে জরিমানা, অনাদায়ে আরও দুই বছরের কারাদণ্ডের আদেশ দিয়েছে আদালত। 
আজ সোমবার নেত্রকোনার অতিরিক্ত জেলা ও দায়রা জজ আবদুল হামিদ এ রায় ঘোষণা করেন। যাবজ্জীবন দণ্ডপ্রাপ্তরা হলেন কেওয়ারাশি গ্রামের মৃত জনাব আলীর ছেলে হাবিবুর রহমান (৩২), মৃত আবদুল খালেকের ছেলে আলাল (৩২) ও কলমাকন্দা উপজেলার সারকোনা গ্রামের মৃত আবু মিয়ার ছেলে হাবিবুর রহমান ওরফে হাইব্যা (৩৫)। এরা তিনজনই পলাতক আছেন। অভিযোগ প্রমাণিত না হওয়ায় আরেক আসামি বারহাট্টা উপজেলার কটরপাড়া গ্রামের মৃত মোক্তার হোসেনের ছেলে মানিক মিয়াকে (৩৬) বেকসুর খালাস দেওয়া হয়। রায়ের বিবরণে জানা গেছে, নিহত দুলাল উদ্দিন মোল্লার সঙ্গে একই গ্রামের হাবিবুর রহমানের পূর্ব বিরোধ চলে আসছিল। ২০০৫ সালের ২৫ সেপ্টেম্বর রাত নয়টার দিকে দুলাল উদ্দিন রাতের খাবার শেষে নিজ ঘরে ঘুমিয়ে ছিলেন। এ সময় হাবিবুর রহমান দুলালের বাড়িতে গিয়ে তাঁকে ঘুম থেকে ডেকে তুলে ঘরের বাইরে নিয়ে যান। পরে আলাল ও হাবিবুর রহমান ওরফে হাইব্যার সহযোগিতায় তাঁকে সলি নদীর উত্তর পাড়ে নিয়ে ধারালো অস্ত্রের আঘাতে খুন করে লাশ ফেলে চলে যায়। নিহতের ছোট ভাই জালাল উদ্দিন মোল্লা ঘটনার পরদিন চারজনকে আসামি করে বারহাট্টা থানায় মামলা দায়ের করেন। তদন্ত শেষে পুলিশ ২০০৬ সালের ১৮ ফেব্রুয়ারি আদালতে অভিযোগপত্র দাখিল করে। আদালত নয়জন সাক্ষীর সাক্ষ্য শেষে আজ এ রায় ঘোষণা করেন।
