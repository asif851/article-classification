
চাঁদপুরের হাজীগঞ্জ উপজেলার দ্বাদশ ইউনিয়নের কাপাইকাপ গ্রামে চোর সন্দেহে গত বৃহস্পতিবার সন্ধ্যায় দুজনকে পিটুনি দিয়ে পুলিশে দিয়েছেন এলাকাবাসী। তবে ওই দুজনের স্বজনদের দাবি, তাঁরা জমি কেনার টাকা দেওয়ার জন্য ওই এলাকায় গিয়েছিলেন।গণপিটুনির শিকার ব্যক্তিরা হলেন উপজেলার চিলাচোঁ গ্রামের মাসুদ মিজি (২৫) ও ব্রাহ্মণগাঁও গ্রামের আ. মান্নান (৫৫)। মান্নান পুলিশি পাহারায় উপজেলা স্বাস্থ্য কমপ্লেক্সে চিকিৎসাধীন। কর্তব্যরত চিকিৎসক নাজমুস সাকিব জানান, তাঁর অবস্থা আশঙ্কাজনক। তাঁর উন্নত চিকিৎসা প্রয়োজন। মাসুদকে প্রাথমিক চিকিৎসা শেষে মামলায় গ্রেপ্তার দেখিয়ে গতকাল শুক্রবার জেলহাজতে পাঠানো হয়েছে।
