
‘প্রধানমন্ত্রীর নাম ভাঙ্গিয়ে একচ্ছত্র আধিপত্য এক পুলিশ কর্মকর্তার, তিনি পুলিশ বাহিনীতে তৈরি করেছেন অঘোষিত হিন্দু লীগ’ শীর্ষক প্রতিবেদন প্রকাশের জন্য দুঃখ প্রকাশ করেছেন দৈনিক ইনকিলাব সম্পাদক ও ব্যবস্থাপনা কর্তৃপক্ষ। একই সঙ্গে গত সোমবার (১৮ আগস্ট) প্রকাশিত ওই প্রতিবেদনটি প্রত্যাহার করে নেওয়া হয়েছে।
আজ রোববার ইনকিলাব পত্রিকায় এ প্রতিবেদন প্রত্যাহার ও দুঃখ প্রকাশ করে ইনকিলাব কর্তৃপক্ষ।
ইনকিলাব বলেছে, ‘প্রতিবেদনটি লেখা, সম্পাদনা ও প্রকাশের ক্ষেত্রে যথেষ্ট সাবধানতা অবলম্বন করা হয়নি। এ ছাড়া প্রতিবেদনটি প্রকাশের পর অনুসন্ধানে দেখা গেছে, এর অনেক তথ্যই সত্যের ওপর প্রতিষ্ঠিত নয়। প্রতিবেদনে ঊর্ধ্বতন দায়িত্বশীল পুলিশ কর্মকর্তা বাবু প্রলয় কুমার জোয়ারদার, এআইজি (পিঅ্যান্ডআর) সম্পর্কে অসত্য তথ্য উপস্থাপন করা হয়েছে। আমরা বিশ্বাস করি কোনোভাবেই ব্যক্তিগতভাবে তাঁকে বা দায়িত্বশীল পুলিশ বাহিনীকে জড়িয়ে এ রকম প্রতিবেদন প্রকাশ করা সমীচীন হয়নি। এ ছাড়া এই প্রতিবেদনে একটি বিশেষ সম্প্রদায়ের সম্মানিত সদস্যদের ধর্মীয় অনুভূতিতে আঘাত দেওয়ার মতো শব্দ প্রয়োগ হওয়ায় আমরা সত্যি দুঃখিত।’
ইনকিলাব কর্তৃপক্ষ আজকের প্রকাশিত প্রতিবেদনে বলেছে, ‘প্রকাশিত প্রতিবেদনটি একেবারেই অনিচ্ছাকৃত ও অসতর্কতার জন্যই প্রকাশিত হয়েছে। এ জন্য অভ্যন্তরীণভাবে কে বা কারা দায়ী, তাদের দায় নিরূপণ করে দায়ীদের বিরুদ্ধে ব্যবস্থা নেওয়ার প্রক্রিয়া চলছে। এ প্রেক্ষিতে আমরা গত ১৮ আগস্ট, ২০১৪ দৈনিক ইনকিলাবের সকল সংস্করণে উল্লিখিত শিরোনামে প্রকাশিত সংবাদটি এবং এর সঙ্গে সম্পর্কিত প্রকাশিত সব প্রতিবেদন ও মন্তব্য নিঃশর্তভাবে প্রত্যাহার করছি।’
