
জঙ্গিদের কৌশল পরিবর্তন হচ্ছে। তাই কৌশল পরিবর্তন করে পুলিশ বাহিনীকে শক্তিশালী করার লক্ষ্যে পুলিশ কমান্ডো কোর্স চালু করা হয়েছে।গতকাল শনিবার সকালে খাগড়াছড়িতে এপিবিএন স্পেশালাইজড ট্রেনিং সেন্টারে প্রথম পুলিশ কমান্ডো কোর্সের উদ্বোধনী অনুষ্ঠানে সাংবাদিকদের এ কথা বলেন আইজিপি এ কে এম শহীদুল হক।আইজিপি আরও বলেন, দেশের বিভিন্ন স্থানে জঙ্গি হামলার প্রেক্ষাপটে পুলিশ বাহিনীর সামর্থ্য বৃদ্ধির জন্য অত্যাধুনিক প্রশিক্ষণ ও সরঞ্জামসহ সব ধরনের ‘লজিস্টিক সাপোর্ট’ দিয়ে পুলিশের কমান্ডো ফোর্সকে সুসজ্জিত করা হবে, যাতে যেকোনো সময় দ্রুত ঘটনাস্থলে গিয়ে অপরাধীদের বিরুদ্ধে পদক্ষেপ নেওয়া যায়।এ সময় অন্যান্যের মধ্যে উপস্থিত ছিলেন পুলিশের চট্টগ্রাম রেঞ্জের ডিআইজি শফিকুল ইসলাম, অতিরিক্ত ডিআইজি (ট্রেনিং অ্যান্ড স্পোর্টস) খন্দকার মহিদ উদ্দিন, খাগড়াছড়ি এপিবিএন স্পেশালাইজড ট্রেনিং সেন্টারের অধিনায়ক মো. আওরঙ্গজেব মাহবুব, খাগড়াছড়ির পুলিশ সুপার মো. মজিদ আলী।আইজিপি জানান, পুলিশের ৪০ জন সদস্য ভারত থেকে প্রশিক্ষণ নিয়ে এসেছেন। তাঁরা প্রথম কমান্ডো কোর্সে কনস্টেবল থেকে এএসপি পদমর্যাদার ৪৪ জনকে প্রশিক্ষণ দেবেন। প্রশিক্ষণার্থীদের উদ্দেশে আইজিপি বলেন, ‘নিজের ও জনগণের জীবন রক্ষা করে কমান্ডোরা শত্রুপক্ষকে ধ্বংস করবে—এই মূলমন্ত্র আপনাদের গ্রহণ করতে হবে। কমান্ডোরা সফল হলে অন্য পুলিশ সদস্যরা কর্মস্পৃহা পাবেন।’আইজিপি জানান, পর্যায়ক্রমে সব রেঞ্জে কমান্ডো প্রশিক্ষণ দেওয়া হবে।
