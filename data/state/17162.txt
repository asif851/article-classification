
চট্টগ্রামের সাতকানিয়া উপজেলার মধ্যম রামপুর মল্লিকপাড়া এলাকায় গত শনিবার দিবাগত রাতে রক্ষাকালী মন্দিরে চুরির ঘটনা ঘটেছে।স্থানীয় লোকজন জানান, চোরেরা মন্দিরের দরজার তালা ভেঙে ভেতরে ঢুকে কালী প্রতিমার রুপা ও স্বর্ণালংকার, পিতলের গরু, ঘট, ত্রিশূল ও কাঁসার তৈরি পূজার সামগ্রী লুট করে নিয়ে গেছে। এ সময় তারা মন্দিরে থাকা দানবাক্সটি ভেঙে দানের টাকাও লুট করে।এলাকার বাসিন্দা স্বর্ণলতা মল্লিক প্রথম আলোকে বলেন, ‘রোববার খুব ভোরে প্রার্থনা করতে এসে দেখি মন্দিরের দরজা খোলা। এ সময় ভাঙা তালা মন্দিরের ভেতরে পড়ে ছিল। তা ছাড়া পিতল ও কাঁসার তৈরি পূজার সামগ্রীসহ কালী প্রতিমার গায়ে জড়ানো রুপা ও স্বর্ণালংকারও ছিল না। পরে এলাকার লোকজনদের ডেকে বিষয়টি জানাই।’মন্দিরের পুরোহিত সৃজন চক্রবর্ত্তী বলেন, শনিবার গভীর রাতে চোরের দল এ ঘটনা ঘটিয়েছে।সাতকানিয়া থানার সহকারী উপপরিদর্শক (এএসআই) ইয়ামিন সুমন বলেন, ‘এ ব্যাপারে কেউ আমাদের কাছে অভিযোগ করেননি। তার পরও ঘটনা তদন্ত করে ব্যবস্থা নেওয়া হবে।’গত সপ্তাহে মল্লিকপাড়ার বণিকপাড়ার মন্দিরেও এ ধরনের চুরির ঘটনা ঘটেছে।
