
জামালপুরের সরিষাবাড়ীতে আওয়ামী লীগের গুলিবিদ্ধ কর্মী মোজাফফর হোসেন মণ্ডল (৫৫) গতকাল বুধবার সকালে ময়মনসিংহ মেডিকেল কলেজ হাসপাতালে মারা গেছেন।সরিষাবাড়ী থানার পরিদর্শক (তদন্ত) মো. তাওহীদুর রহমান, নিহত ব্যক্তির পরিবার ও দলীয় সূত্রে জানা গেছে, ১৮ ডিসেম্বর রাতে উপজেলার ডোয়াইল ইউনিয়নের ২ নম্বর ওয়ার্ড আওয়ামী লীগের সভাপতি হানিফ উদ্দিন (৫০) কুঠির হাট এলাকায় জাহাঙ্গীর হোসেনের দোকানে চা খাচ্ছিলেন। একপর্যায়ে সেখানে দুর্বৃত্তরা গুলি করে হানিফকে হত্যা করে। ওই ঘটনায় তাঁর সঙ্গে থাকা হাটবাড়ী গ্রামের মোজাফফর মণ্ডলসহ তিনজন গুলিবিদ্ধ হন। সে সময় মোজাফফরকে ময়মনসিংহ মেডিকেল কলেজ হাসপাতালে ভর্তি করা হয়। হাসপাতালে চিকিৎসাধীন অবস্থায় গতকাল তিনি মারা যান।এ ঘটনায় জড়িত সন্দেহে গতকাল দুপুরে রাজারহাট থেকে হাটবাড়ী গ্রামের সামছুল আলমের জামাতা জাকির হোসেনকে (৩০) আটক করে পুলিশ।
