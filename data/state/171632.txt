
ইসলামী বিশ্ববিদ্যালয়ের কেন্দ্রীয় গ্রন্থাগারে মুক্তিযুদ্ধ কর্নার উদ্বোধন করা হয়েছে। মহান বিজয় দিবসে বিশ্ববিদ্যালয়ের উপাচার্য হারুন-উর-রশিদ আসকারী এ কর্নার উদ্বোধন করেন।বিশ্ববিদ্যালয় সূত্রে জানা যায়, গত শুক্রবার উপাচার্য হারুন-উর-রশিদ আসকারী বিশ্ববিদ্যালয়ের কেন্দ্রীয় লাইব্রেরির নিচতলায় মুক্তিযুদ্ধ কর্নার উদ্বোধন করেন। এ সময় সহ-উপাচার্য শাহিনুর রহমান, কোষাধ্যক্ষ সেলিম তোহা, ভারপ্রাপ্ত রেজিস্ট্রার এস এম আবদুল লতিফ, প্রক্টর মাহবুবর রহমান, ছাত্র উপদেষ্টা আনোয়ারুল হক, ভারপ্রাপ্ত গ্রন্থাগারিক আতাউর রহমান প্রমুখ উপস্থিত ছিলেন।গ্রন্থাগারিক আতাউর রহমান বলেন, ‘প্রাথমিকভাবে মুক্তিযুদ্ধবিষয়ক ৪২২টি গ্রন্থ নিয়ে মুক্তিযুদ্ধ কর্নার উদ্বোধন করা হয়েছে। বইয়ের পাশাপাশি জাতীয় চার নেতার ছবি, পাকিস্তানি বাহিনীর আত্মসমর্পণের দৃশ্য ও সাতজন বীরশ্রেষ্ঠর চিত্র এতে স্থান পেয়েছে। গ্রন্থাগারিক আরও বলেন, মুক্তিযুদ্ধবিষয়ক আরও গ্রন্থ, বিভিন্ন দলিলপত্র, আলোকচিত্র সংগ্রহের কাজ চলছে। ভবিষ্যতে মুক্তিযুদ্ধ কর্নারকে আরও সমৃদ্ধ করা হবে।’মুক্তিযুদ্ধ কর্নারে বাংলাদেশের স্বাধীনতাযুদ্ধের দলিলপত্র (তথ্য মন্ত্রণালয় ও মুক্তিযুদ্ধবিষয়ক মন্ত্রণালয় থেকে প্রকাশিত), বাংলাদেশের ঐতিহাসিক সংগ্রাম ও মুক্তিযুদ্ধ, বাঙালির ইতিহাস, বাংলাদেশের মুক্তিযুদ্ধ, মুক্তিযুদ্ধের ইতিহাস, একাত্তরের চিঠি, শেখ মুজিব ও স্বাধীনতার সংগ্রামসহ ৪২২টি গ্রন্থ স্থান পেয়েছে।উপাচার্য হারুন-উর-রশিদ আসকারী বলেন, ইসলামী বিশ্ববিদ্যালয়ে মুক্তিযুদ্ধ বিষয়ে পঠন ও উচ্চতর গবেষণার ক্ষেত্র প্রশস্ত করতে এবং এই বিশ্ববিদ্যালয়ে শিক্ষার্থীদের মহান মুক্তিযুদ্ধের চেতনায় উদ্বুদ্ধ করতে এই মুক্তিযুদ্ধ কর্নার প্রতিষ্ঠা করা হয়েছে এবং ভবিষ্যতে এটাকে আরও সমৃদ্ধ করার পরিকল্পনা রয়েছে।
