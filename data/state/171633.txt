
শিশু গৃহকর্মীকে নির্যাতনের মামলায় বাংলাদেশের ক্রিকেটার শাহাদাত হোসেনের স্ত্রী নিত্য শাহাদাতকে পাঁচ দিনের রিমান্ডে চাইবে পুলিশ। গতকাল শনিবার দিবাগত রাতে সোয়া তিনটার দিকে তাঁকে মালিবাগের পাবনা গলিতে তাঁর বাবার বাড়ি থেকে গ্রেপ্তার করে পুলিশ।শাহাদাতও একই মামলার আসামি। তবে তাঁকে এখন পর্যন্ত গ্রেপ্তার করতে পারেনি পুলিশ।পুলিশের মিরপুর বিভাগের উপকমিশনার কাইয়ুমুজ্জামান আজ রোববার সকালে প্রথম আলোকে বলেন, গ্রেপ্তারের পর তাঁকে মিরপুর থানায় নিয়ে আসা হয়েছে।মিরপুর থানার ভারপ্রাপ্ত কর্মকর্তা (ওসি) ভূঁইয়া মাহবুব হাসান জানান, নিত্য শাহাদাতকে পাঁচ দিনের রিমান্ড চেয়ে আদালতে পাঠানো হয়েছে। তাঁকে জিজ্ঞাসাবাদে অনেক তথ্য বিশেষ করে শাহাদাত কোথায় আছে সে ​সম্পর্কে তথ্য পাওয়া যাবে বলে পুলিশ ধারণা করছে।গৃহকর্মী মাহফুজা আক্তার ওরফে হ্যাপিকে (১১) নির্যাতনের অভিযোগে গত মাসের শুরুর দিকে শাহাদাত ও তাঁর স্ত্রীর বিরুদ্ধে মিরপুর থানায় নারী ও শিশু নির্যাতন আইনে একটি মামলা হয়। মামলাটি করেন জনৈক খন্দকার মোজাম্মেল হক।বাদীর ভাষ্য, কালশীর সাংবাদিক কলোনি এলাকা থেকে মাহফুজাকে উদ্ধার করে থানায় নিয়ে যান তিনি। শিশুটির কেউ না থাকায় তিনি বাদী হয়ে শাহাদাত ও তাঁর স্ত্রীর বিরুদ্ধে মামলা করেছেন।
মামলায় অভিযোগ করা হয়, ক্রিকেটার কাজী শাহাদাত হোসেনের বাসায় সাত মাস আগে কাজে যোগ দেয় মাহফুজা। শাহাদাত ও তাঁর স্ত্রী প্রায়ই তাকে মারধর করতেন, গরম খুন্তির ছ্যাঁকা দিতেন।
ঘটনার পর মাহফুজা পুলিশের কাছে অভিযোগ করে, শাহাদাত ও তাঁর স্ত্রী তাকে মারধর করে আহত করেন। একপর্যায়ে দরজা খোলা পেয়ে সে বাসা থেকে বের হয়ে যায় এবং কালশী এলাকায় এসে অসুস্থ হয়ে পড়ে।
মাহফুজা জানায়, তার বাবার নাম আরব আলী ও মা পেয়ারা বেগম। বাড়ি জামালপুর।
গণমাধ্যমে এ নিয়ে খবর প্রকাশের পর মাহফুজাকে নির্যাতনের অভিযোগ অস্বীকার করেন শাহাদাত।আরও পড়ুন:ক্রিকেটার শাহাদাতের স্ত্রী গ্রেপ্তার
