
এমপিওভুক্তির দাবিতে ২৭ দিন ধরে অনশন করছে নন-এমপিও শিক্ষাপ্রতিষ্ঠান শিক্ষক-কর্মচারী ফেডারেশন। জাতীয় প্রেসক্লাবের সামনে কাল রোববার মহাসমাবেশ করবে বলে ঘোষণা দিয়েছে সংগঠনটি ।সমাবেশে বক্তারা বলেন, ১০ থেকে ১৫ বছর ধরে ২০ লাখের বেশি শিক্ষার্থীকে পাঠদানকারী এক লাখ ২০ হাজার শিক্ষক-কর্মচারী বিনা বেতনে মানবেতর জীবন যাপন করছেন, যা অত্যন্ত কষ্টকর, বেদনাদায়ক ও অমানবিক। কর্মসূচিতে অংশ নেওয়া শিক্ষকেরা বলেন, প্রধানমন্ত্রীর সদয় হস্তক্ষেপেই কেবল অধিকারবঞ্চিত শিক্ষক কর্মচারীদের সমস্যার সমাধান হতে পারে।তাঁরা মাধ্যমিক ও উচ্চ মাধ্যমিক স্তরে নিম্ন মাধ্যমিক-মাধ্যমিক বিদ্যালয়, কলেজ, কারিগরি ও মাদ্রাসার স্বীকৃতিপ্রাপ্ত সব নন-এমপিও শিক্ষাপ্রতিষ্ঠানকে অবিলম্বে এমপিওভুক্তির জন্য সরকারের কাছে আবেদন জানান।অনশন কর্মসূচিতে আসা রাজশাহীর চারঘাটের হাবীবপুর আলীম মাদ্রাসার গণিতের প্রভাষক এম এ এইচ এম কামাল বলেন, ২৭ দিন ধরে আন্দোলন চালিয়ে যাচ্ছি। রাস্তার ওপর খেয়ে না-খেয়ে খাকছি। তারপরও সরকারের সদয় দৃষ্টি আমাদের ওপর পড়ল না। তিনি তাঁদের প্রতি সরকারের সদয় হওয়ার আহ্বান জানান।সংগঠনের সভাপতি অধ্যক্ষ এরশাদ আলী প্রথম আলোকে বলেন, এমপিওভুক্তির দাবি না আদায় হওয়া পর্যন্ত মাথায় কাফনের কাপড় বেঁধে প্রতিবাদ কর্মসূচি অব্যাহত থাকবে। আগামীকাল সকাল ১০টায় জাতীয় প্রেসক্লাবের সামনে শিক্ষক সমাবেশ সফল করতে সারা দেশে সব নন-এমপিও শিক্ষক কর্মচরীদের প্রতি আহ্বান জানান তিনি।
