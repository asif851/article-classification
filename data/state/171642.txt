
গাজীপুরের কালিয়াকৈরে সরকারি জমির ওপর গড়ে ওঠা অবৈধ স্থাপনা উচ্ছেদ করতে গিয়ে এলাকাবাসীর বাধার মুখে পড়েন ভ্রাম্যমাণ আদালত। গতকাল সোমবার দেওয়াইর বাজার এলাকায় ঘটনাটি ঘটে। এ ঘটনায় পুলিশ একজনকে আটক করেছে।ব্যবসায়ী ও পুলিশ সূত্রে জানা গেছে, নির্বাহী হাকিম কালিয়াকৈর উপজেলা সহকারী কমিশনার (ভূমি) সাইফুল কবীর গতকাল সোমবার দুপুরে একদল পুলিশ নিয়ে দেওয়াইর বাজারে সরকারি জমির ওপর গড়ে ওঠা অবৈধ স্থাপনা উচ্ছেদ করতে যান।বাজারের ব্যবসায়ীদের অভিযোগ, মালামাল সরানোর সুযোগ না দিয়েই আদালত দোকানপাট ভাঙতে থাকেন। বিনা নোটিশে অবৈধ স্থাপনা উচ্ছেদ শুরু করায় এলাকাবাসীর মধ্যে ক্ষোভের সৃষ্টি হয়। একপর্যায়ে বিক্ষুব্ধ এলাকাবাসী উচ্ছেদ অভিযানে বাধা দেয়। এ নিয়ে ব্যবসায়ীদের সঙ্গে পুলিশের বাগ্বিতণ্ডা হয়। এ সময় ব্যবসায়ীরা নির্বাহী হাকিমের ওপর চড়াও হলে পুলিশ তাঁদের ছত্রভঙ্গ করে দেয়। ওই সময় ঘটনাস্থল থেকে ইন্তাজ আলী নামের এক ব্যক্তিকে আটক করে পুলিশ।ব্যবসায়ী নজরুল ইসলাম অভিযোগ করেন, বাজারের বেশির ভাগ দোকান সরকারি জমির ওপর গড়ে তোলা হয়েছে। অথচ বাজারের মাত্র ছয়টি ঘর উচ্ছেদ করা হয়েছে।
