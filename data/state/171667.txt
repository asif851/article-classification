
রোহিঙ্গা অনুপ্রবেশকে কেন্দ্র করে মেহেরপুরের গাংনী উপজেলায় গতকাল বৃহস্পতিবার রাতে কাজীপুর বিজিবি ক্যাম্পের সদস্য ও ভারতের ফুলবাড়িয়া ক্যাম্পের বিএসএফ সদস্যদের মধ্যে উত্তেজনা চলেছে। বিজিবির সহায়তায় স্থানীয় লোকজন বিএসএফের এক সদস্যকে আটক করেছে।
আটক ওই বিএসএফের সদস্য হলেন ভারতের ফুলবাড়িয়া ক্যাম্পের এসআই লিটন সরকার (৩৭)।
স্থানীয় লোকজন বলছে, কাজীপুর সীমান্তের ১৪৬ নম্বর পিলারের পাশে পুশব্যাকের জন্য কয়েকশ’ রোহিঙ্গা জড়ো করে বিএসএফ সদস্যরা। টের পেয়ে স্থানীয় জনতা ও বিজিবি সদস্যরা তৎপর হয়ে উঠে।
কাজীপুর এলাকার দায়িত্বশীল একাধিক সূত্র বলছে, বিএসএফ সদস্যরা কাজীপুর সীমান্ত দিয়ে রোহিঙ্গাদের বাংলাদেশে ঢোকানোর চেষ্টা করে। এ সময় স্থানীয় জনতা টের পেয়ে প্রতিহত করতে যায়। বিএসএফের সদস্য ও জনতার মধ্যে পাল্টাপাল্টি ধাওয়া হয়। বিএসএফের এসআই লিটন সরকারকে আটক করা হয়। লিটন কাজীপুর বিজিবি ক্যাম্পে রয়েছে। লিটনকে আটক করার তথ্যের সত্যতা কাজীপুর বিজিবি ক্যাম্পের কোম্পানি কমান্ডার নায়েক সুবেদার মনোয়ার হোসেন নিশ্চিত করেছেন।
গাংনী উপজেলা নির্বাহী কর্মকর্তা (ইউএনও) বিষ্ণুপদ পালের ভাষ্য, বিজিবি-বিএসএফের মধ্যে বৈঠকের মাধ্যমে আটক বিএসএফ সদস্যকে হস্তান্তরের প্রক্রিয়া চলছে।
