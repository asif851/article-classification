
রাস্তা বন্ধ করে বাংলাদেশের কোথাও সমাবেশ না করতে দলের নেতা-কর্মীদের নির্দেশ দিয়েছেন আওয়ামী লীগের সাধারণ সম্পাদক ওবায়দুল কাদের। তিনি বলেছেন, ভবিষ্যতে ছুটির দিনে শোভাযাত্রা-সমাবেশ করা যায় কি না, তার চিন্তা চলছে।গতকাল শুক্রবার ধানমন্ডির ৩২ নম্বরে ঢাকা মহানগর উত্তর আওয়ামী লীগের শীতবস্ত্র বিতরণ অনুষ্ঠানে ওবায়দুল কাদের এসব কথা বলেন।ওবায়দুল কাদের বলেন, যানজটের কথা মাথায় রেখে সরকার বেশ কিছু সিদ্ধান্ত নিয়েছে। সরকারের তৃতীয় বর্ষপূর্তিতে জাতির উদ্দেশে প্রধানমন্ত্রীর দেওয়া ভাষণে দেশবাসীর পাশাপাশি বিএনপির সমর্থকেরাও খুশি হয়েছেন দাবি করে তিনি বলেন, ‘শুধু বিএনপির গুটিকয়েক নেতা, যাঁরা কর্মসূচি দিয়ে না এসে ঘরে বসে হিন্দি সিরিয়াল দেখেন, সেই নেতারা হতাশ।’ছাত্রলীগের প্রস্তুতি সভা: ২৫ জানুয়ারি সোহরাওয়ার্দী উদ্যানে ছাত্রলীগের সাবেক নেতাদের পুনর্মিলনী সফল করতে প্রস্তুতি সভা করেছে সংগঠনটি। গতকাল ঢাকা বিশ্ববিদ্যালয়ের মোজাফ্ফর আহমেদ চৌধুরী মিলনায়তনে ছাত্রলীগের এই প্রস্তুতি সভা হয়। পুনর্মিলনীতে প্রধান অতিথি থাকবেন প্রধানমন্ত্রী শেখ হাসিনা।শীতবস্ত্র বিতরণ শেষে ছাত্রলীগের প্রস্তুতি সভায় গিয়ে বক্তব্য দেন ওবায়দুল কাদের। তিনি বলেন, এখন থেকে জনভোগান্তি লাঘবে রাস্তা বন্ধ করে আর কোনো সভা-সমাবেশ করা হবে না। ভবিষ্যতে ছাত্রলীগের প্রতিষ্ঠাবার্ষিকীতে শুধু উদ্বোধনী অনুষ্ঠান ঢাকা বিশ্ববিদ্যালয়ের বটতলায় হবে। আর শোভাযাত্রা করা হবে সাপ্তাহিক ছুটি শনিবারে। তাহলে জনগণের ভোগান্তি অনেকাংশেই কমে যাবে।
