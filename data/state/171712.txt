
জামায়াতের ডাকা হরতালের দ্বিতীয় দিন আজ বুধবার সকালে রাজধানীর যাত্রাবাড়ী এলাকায় পুলিশের সঙ্গে জামায়াত-শিবিরের নেতা-কর্মীদের সংঘর্ষ হয়েছে। এ সময় ছাত্রশিবিরের এক নেতা নিহত হন। পুলিশ ও সাংবাদিকসহ বেশ কয়েকজন আহত হয়েছেন। আজ দুপুরে ঢাকা মহানগর পুলিশ (ডিএমপি) এক বিজ্ঞপ্তিতে জানানো হয়, নিহত শিবির নেতার নাম খলিলুল রহমান (২০)। তিনি ছাত্রশিবিরের ঢাকা মহানগর ৮৮ নম্বর ওয়ার্ডের সভাপতি। নিজেদের কর্মী নিহত হওয়ার বিষয়টি নিশ্চিত করেছে ছাত্রশিবির।প্রত্যক্ষদর্শী ও পুলিশ সূত্রে জানা যায়, আজ সকাল সাতটার দিকে যাত্রাবাড়ীর এ কে দনিয়া হাইস্কুলের কাছে হরতালের সমর্থনে জামায়াত-শিবিরের কর্মীরা ঝটিকা মিছিল বের করেন। এ সময় তাঁরা গাড়ি ভাঙচুর ও পুলিশকে লক্ষ্য করে ইটপাটকেল ছোড়েন। পুলিশ তাঁদের ধাওয়া দেয় ও রাবার বুলেট ছোড়ে। পুলিশের ধাওয়ায় জামায়াত-শিবিরের নেতা-কর্মীরা ছত্রভঙ্গ হয়ে যান।ডিএমপির বিজ্ঞপ্তিতে দাবি করা হয়, সকাল সাতটায় কদমতলী থানার একে স্কুলের সামনে জামায়াত-শিবিরের ৪০-৫০ জন পিকেটার জঙ্গি মিছিল বের করে। মিছিলটি ৬২১ দনিয়া ইউনিয়ন পরিষদ কার্যালয়ের সামনে রাস্তার ওপর পৌঁছায়। জ্যেষ্ঠ সহকারী পুলিশ কমিশনার (এডিসি) মো. মিনহাজুল ইসলামের নেতৃত্বে কদমতলী থানার টহল পুলিশ ও যাত্রাবাড়ী থানার টহল পুলিশ ঘটনাস্থলে পৌঁছায়। এ সময় পুলিশকে লক্ষ্য করে এলোপাতাড়ি ককটেল ও ইটপাটকেল ছুড়তে থাকেন জামায়াত-শিবিরের কর্মীরা। পরিস্থিতি নিয়ন্ত্রণে ও জানমাল রক্ষায় পুলিশ রাবার বুলেট ছোড়ে। এতে পিকেটাররা ছত্রভঙ্গ হয়ে পালাতে থাকে। এ সময় খলিলুর রহমান চলন্ত গাড়ির সঙ্গে ধাক্কা খেয়ে রাস্তায় পড়ে মাথায় গুরুতর আঘাত পান। আহত অবস্থায় খলিলকে মিডফোর্ড হাসপাতালে নিয়ে যায় পুলিশ। কর্তব্যরত চিকিত্সক তাঁকে মৃত ঘোষণা করেন।এ ব্যাপারে এডিসি মিনহাজুর রহমান প্রথম আলো ডটকমকে জানান, হুড়হুড়ির মধ্যে পড়ে যাওয়ায় চলন্ত গাড়ির সঙ্গে ধাক্কা খেয়েছিলেন খলিলুর। তবে গাড়িটিকে এখনো শনাক্ত করা যায়নি। একই কথা জানিয়ে ডিএমপির উপকমিশনার (তথ্য ও গণমাধ্যম) মাসুদুর রহমান প্রথম আলো ডটকমকে বলেন, গাড়িটি খুঁজে বের করার চেষ্টা চলছে।এডিসি মিনহাজুল ইসলাম জানান, সংঘর্ষের সময় পুলিশের তিনজন সদস্যও আহত হয়েছেন। ঘটনাস্থলে উপস্থিত বেশ কয়েকজন সংবাদকর্মীও আহত হন বলে জানা গেছে। মোহাম্মদপুরের আদাবর এলাকায় সকাল সাতটার দিকে হরতালের সমর্থনে মিছিল বের করেন জামায়াত-শিবিরের কর্মীরা। তাঁরা বাস ভাঙচুরের চেষ্টা চালান। এ সময় সেখান থেকে একজনকে আটক করে পুলিশ। তেজগাঁও জোনের পুলিশের উপকমিশনার বিপ্লব কুমার সরকার এ তথ্য জানিয়েছেন। মিরপুর ১৩ নম্বরে আজ সকাল সাড়ে আটটার দিকে দুটি ককটেলের বিস্ফোরণ ঘটেছে।পুলিশ জানায়, গতকাল রাজধানীতে কিছুটা শান্তিপূর্ণভাবে হরতাল পালিত হলেও আজ হরতালকারীরা আক্রমণাত্মক। এ জন্য পুলিশও সতর্ক রয়েছে।প্রত্যক্ষদর্শী ও পুলিশ সূত্রে জানা যায়, হরতালের সমর্থনে আজ সকালে রাজধানীর কয়েকটি জায়গায় ঝটিকা মিছিল ও ককটেলের বিস্ফোরণ ঘটিয়েছেন জামায়াত-শিবিবের নেতা-কর্মীরা।রাজপথে রিকশা, সিএনজিচালিত অটোরিকশা, বাস, কিছু প্রাইভেট কার চলছে। ঢাকা থেকে দূরপাল্লার কোনো বাস না ছাড়লেও ট্রেন চলছে।সারা দেশে জামায়াতে ইসলামীর ডাকা টানা ৪৮ ঘণ্টার হরতালের আজ দ্বিতীয় দিন। দেশের বিভিন্ন স্থানে সড়ক অবরোধ, গাড়ি ভাঙচুর ও অগ্নিসংযোগের মধ্য দিয়ে গতকাল মঙ্গলবার হরতালের প্রথম দিন কেটেছে। ১ আগস্ট রাজনৈতিক দল হিসেবে নির্বাচন কমিশনের দেওয়া জামায়াতের নিবন্ধন হাইকোর্ট অবৈধ ঘোষণা করে রায় দেন। ওই দিনই ‘জামায়াতকে নিশ্চিহ্ন করার ষড়যন্ত্র, দলের নেতাদের হত্যার চক্রান্ত ও জাতীয় সংসদ নির্বাচন বানচাল করে অবৈধভাবে ক্ষমতা দীর্ঘায়িত করার জন্য সরকার পরিকল্পনা করছে’—এমন দাবি করে এর প্রতিবাদে হরতালের ডাক দেয় জামায়াত।

