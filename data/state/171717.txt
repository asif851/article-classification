
‘ভেবেচিন্তে খাই, অপচয় কমাই’—এই স্লোগান সামনে রেখে আজ বিশ্ব পরিবেশ দিবস পালিত হবে। বিশ্বের বিভিন্ন দেশের মতো বাংলাদেশেও দিবসটি উপলক্ষে বিভিন্ন কর্মসূচি পালন করা হবে। বিশ্বব্যাপী খাদ্যের অপচয় ও বিনষ্টি কমাতে সচেতনতা তৈরির অংশ হিসেবে এবারের স্লোগানটি ঠিক করা হয়েছে।
পরিবেশ দিবস উপলক্ষে দেওয়া বাণীতে জাতিসংঘের মহাসচিব বান কি মুন বলেছেন, ‘আমরা বর্তমানে এক প্রাচুর্যের পৃথিবীতে বাস করছি, যেখানে মানুষের চাহিদার তুলনায় খাদ্য উৎপাদন বেশি হচ্ছে। কিন্তু এখনো বিশ্বের ৮৭ কোটি মানুষ অপুষ্টির শিকার। অপচয়ের কারণে বর্তমানে বিশ্বে উৎপাদিত খাদ্যের এক-তৃতীয়াংশ খাবারের টেবিলে পৌঁছায় না।’
প্রধানমন্ত্রী শেখ হাসিনা বঙ্গবন্ধু আন্তর্জাতিক সম্মেলন কেন্দ্রে আজ বিশ্ব পরিবেশ দিবসের কর্মসূচি ও জাতীয় বৃক্ষরোপণ অভিযান উদ্বোধন করবেন। একই অনুষ্ঠানে তিনি ‘জাতীয় পরিবেশ পদক’, ‘বঙ্গবন্ধু অ্যাওয়ার্ড ফর ওয়াইল্ড লাইফ কনজারভেশন’ ও বৃক্ষরোপণে জাতীয় পুরস্কার বিজয়ীদের হাতে তুলে দেবেন।
পরিবেশ ও বনমন্ত্রী হাছান মাহমুদ পরিবেশ দিবস উপলক্ষে বলেন, বর্তমান সরকারের আমলে পরিবেশ সংরক্ষণ আইনের প্রয়োগ ব্যাপকভাবে জোরদার করা হয়েছে।
