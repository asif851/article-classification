
জামায়াত ইসলামির নেতারা যাতে স্বতন্ত্র প্রার্থী হিসেবে পৌরসভা নির্বাচনে অংশ নিতে না পারেন, সে বিষয়ে ব্যবস্থা নেওয়ার দাবি জানিয়েছে ক্ষমতাসীন জোটের শরিক দল বাংলাদেশের ওয়ার্কার্স পার্টি। একই সঙ্গে দলটি আবার নির্বাচনের তফসিল পিছিয়ে দেওয়ার দাবি জানিয়েছে। 
আজ সোমবার ওয়ার্কার্স পার্টির সাধারণ সম্পাদক সাংসদ ফজলে হোসেন বাদশা প্রধান নির্বাচন কমিশনার কাজী রকিব উদ্দীনের সঙ্গে সাক্ষাৎ করে লিখিতভাবে এই দাবি জানান। এ সময় দলের আরও চারজন নেতা উপস্থিত ছিলেন। পরে ফজলে হোসেন বাদশা সাংবাদিকদের বলেন, জামায়াতে ইসলামীর নিবন্ধন অবৈধ। কিন্তু তাদের নেতারা পৌর নির্বাচনে স্বতন্ত্র প্রার্থী হওয়ার ঘোষণা দিয়েছেন। বিএনপির ধানের শীষ নিয়েও তারা ভোট করতে পারেন। এটা হতে দেওয়া উচিত নয়। বিধি সংশোধন করে জামায়াতের নেতারা যাতে নির্বাচনে অংশ নিতে না পরে সে বিষয়ে বিধিনিষেধ আরোপ করতে হবে। আচরণবিধিতে সমস্যা আছে উল্লেখ করে ফজলে হোসেন বাদশা বলেন, সাংসদদের প্রচারে নিষিদ্ধ করা গ্রহণযোগ্য নয়। কারণ তাঁদের কোনো নির্বাহী ক্ষমতা নাই। 
