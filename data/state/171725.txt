
নিবন্ধিত রোহিঙ্গার সংখ্যা আজ শনিবার বিকেল পর্যন্ত দাঁড়িয়েছে ১০ লাখ ২০ হাজার ৮০০জনে। প্রথম আলোকে এ তথ্য নিশ্চিত করেছেন বহিরাগমন বিভাগ ও পাসপোর্ট অধিদপ্তরের উপপরিচালক আবু নোমান মোহাম্মদ জাকির হোসেন।
আবু নোমান মোহাম্মদ জাকির হোসেন বলেন, বহিরাগমন বিভাগ ও পাসপোর্ট অধিদপ্তরের তত্ত্বাবধানে বাংলাদেশ সেনাবাহিনী, বিজিবি, আনসার এবং ইউএনএইচসিআরের কর্মীরা রোহিঙ্গাদের নিবন্ধনের কাজ করছেন। উখিয়া ও টেকনাফে ১২টি আশ্রয়কেন্দ্রে ঠাঁই নেওয়া রোহিঙ্গাদের গত ১১ সেপ্টেম্বর থেকে বায়োমেট্রিক পদ্ধতিতে নিবন্ধন শুরু হয়। বহিরাগমন বিভাগের ৬টি ক্যাম্পে এটি চলছে। আজ শনিবার পর্যন্ত ১০ লাখ ২০ হাজার ৮০০জন রোহিঙ্গাকে নিবন্ধনের আওতায় আনা সম্ভব হয়েছে।
গত ২৫ আগস্টের পর থেকে নির্যাতনের মুখে কক্সবাজারের উখিয়া ও টেকনাফ সীমান্তের বিভিন্ন পয়েন্ট দিয়ে রোহিঙ্গারা আশ্রয়ের খোঁজে মিয়ানমার থেকে বাংলাদেশে পালিয়ে আসছেন। এখনো থেমে থেমে রোহিঙ্গাদের অনুপ্রবেশ ঘটছে।
