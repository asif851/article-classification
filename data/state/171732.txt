
তথ্য অধিকার আইনে কাউন্সিলর নূর হোসেনের অপকর্মের তথ্য চাওয়ায় এক ব্যক্তির বিরুদ্ধে তিনটি মামলা করা হয়৷ এসবই করা হয় সাবেক পুলিশ সুপার সৈয়দ নূরুল ইসলামের নির্দেশে৷নারায়ণগঞ্জের সাত খুনের ঘটনায় গঠিত তদন্ত কমিটির কাছে গতকাল সোমবার গণশুনানিতে অংশ নিয়ে ওই অভিযোগ করেন মামলার আসামি শেখ আলী আহমেদ৷ গতকাল আলী আহমেদসহ বেশ কয়েকজন জেলা সার্কিট হাউসে তদন্ত কমিটির কাছে গণশুনানিতে সাক্ষ্য দেন৷ এ ছাড়া জেলা পুলিশের সাবেক ছয় কর্মকর্তাকে জিজ্ঞাসাবাদ করে তদন্ত কমিটি৷অভিযোগকারী শেখ আলী আহমেদ নগরের মাসদাইর এলাকার বাসিন্দা৷ তদন্ত কমিটির কাছে সাক্ষ্য দেওয়ার পর তিনি সাংবাদিকদের জানান, সিদ্ধিরগঞ্জের শিমরাইল ট্রাকস্ট্যান্ডে যাত্রার নামে অশ্লীল নাচের প্রদর্শনী, জুয়া ও হাউজি খেলার আয়োজন, মাদক ব্যবসা এবং এর সঙ্গে জড়িত ব্যক্তিদের নাম জানতে চেয়ে গত বছরের ১১ সেপ্টেম্বর নারায়ণগঞ্জের তৎকালীন জেলা প্রশাসক (ডিসি) মনোজ কান্তি বড়াল ও পুলিশ সুপার সৈয়দ নূরুল ইসলামের কাছে তথ্য অধিকার আইনে আবেদন করেন৷ নারায়ণগঞ্জের সাত হত্যা মামলার প্রধান আসামি কাউন্সিলর নূর হোসেনের মদদে ওই ট্রাকস্ট্যান্ডে এসব অপতৎপরতা চালানো হচ্ছিল৷ তাঁর আবেদনের পর জেলা প্রশাসক ১৭ সেপ্টেম্বর তাঁকে জানান, জেলা প্রশাসন যাত্রার অনুমতি দেয়নি৷ পরদিন পুলিশ সুপারের কার্যালয় থেকেও তাঁকে চিঠি দিয়ে একই উত্তর দেওয়া হয়৷ ওই দিনই তিনি জুয়া, হাউজিসহ মাদক ব্যবসা বন্ধে পুলিশ সুপারের কাছে আবেদন করেন৷ কিন্তু পুিলশ সুপার কোনো পদক্ষেপ নেননি৷আলী আহমেদ বলেন, নূর হোসেনের অপকর্মের তথ্য চাওয়ার কারণে তাঁকে সদর, ফতুল্লা ও সিদ্ধিরগঞ্জ থানার তিনটি মামলায় বিএনপি ও জামায়াতের নেতা-কর্মীদের সঙ্গে আসামি করা হয়৷এ ধরনের দাবির কারণ জানতে চাইলে আলী আহমেদ প্রথম আলোকে বলেন, তিনি বেসরকারি চাকরি করেন৷ কোনো রাজনৈতিক দলের সঙ্গে সম্পৃক্ত নন৷ সরকারবিরোধী আন্দোলনের ঘটনায় বিভিন্ন মামলায় বিএনপি-জামায়াতের নাম জানা নেতাসহ অজ্ঞাত ব্যক্তিদের বিরুদ্ধে আসামি করা হয়৷ অথচ তিনটি মামলায় সুনির্দিষ্টভাবে তাঁর নাম, ঠিকানা উল্লেখ করা আছে৷ এতে তিনি বুঝতে পারছেন, তথ্য অধিকার আইনে আবেদন করায় পুলিশ সুপার তাঁর পুরো নাম-ঠিকানা জানেন৷ এবং তাঁর নির্দেশেই মামলাগুলো করা হয়৷তদন্ত কমিটিকে আলী আহমেদ বলেন, নূর হোসেনের ওই সব অপকর্মের বিরুদ্ধে প্রশাসন সেই সময় সতর্ক হলে সাতজনকে প্রাণ দিতে হতো না৷
