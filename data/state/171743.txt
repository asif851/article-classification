
চট্টগ্রামের সীতাকুণ্ডে ধারাবাহিক নাশকতার ঘটনায় গত বৃহস্পতিবার রাতে বাড়বকুণ্ড ও কুমিরার বিভিন্ন এলাকা থেকে ১৩ জনকে আটক করেছে পুলিশ। আটক ব্যক্তিদের মধ্য থেকে নাশকতার ঘটনায় জড়িত আশঙ্কায় গতকাল শুক্রবার ছয়জনকে গ্রেপ্তার দেখানো হয়েছে। বাকিদের জিজ্ঞাসাবাদ চলছে বলে পুলিশ জানিয়েছে। পুলিশ ও স্থানীয় লোকজনের অনেকে অভিযোগ করেছেন, সীতাকুণ্ডে ধারাবাহিক নাশকতার ঘটনায় স্থানীয়দের পাশাপাশি জামায়াত-শিবিরের বহিরাগত কর্মীরাও অংশ নিচ্ছে। নাশকতার ঘটনায় গত এক মাসে আটক ব্যক্তিদের মধ্যেও অনেক বহিরাগত রয়েছে।সীতাকুণ্ড থানার ভারপ্রাপ্ত কর্মকর্তা (ওসি) এস এম বদিউজ্জামান বলেন, বাড়বকুণ্ড ও কুমিরায় শিবিরের অনেক বহিরাগত আশ্রয় নিয়েছে। অনেকে গ্রেপ্তারও হয়েছে। তারা অস্ত্রশস্ত্র নিয়ে ঘুরে বেড়ায়। তাদের ভয়ে তটস্থ অন্যরা। তাদের একটাই লক্ষ্য, সড়ক বন্ধ করে দেওয়া।এ বিষয়ে সহকারী পুলিশ সুপার (সার্কেল) সৈয়দ ইকবাল আলী বলেন, আগে আন্দোলন হতো চট্টগ্রাম বন্দরকে ঘিরে। বন্দর অচল করে দিলে ব্যবসা-বাণিজ্যে এর বিরূপ প্রভাব পড়ে। এখন তারা মহাসড়ক অচল করার কৌশল নিয়ে কার্যত একই ধরনের প্রভাব ফেলতে চাইছে। ভাঙচুরকারীদের মধ্যে স্থানীয়দের পাশাপাশি বড় একটি অংশ বহিরাগত বলে ইকবাল জানান।
