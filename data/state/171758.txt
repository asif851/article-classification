
সান্তাল স্টুডেন্টস ইউনিয়ন (সাসু) গতকাল শুক্রবার রাজশাহী সাধারণ গ্রন্থাগারে সান্তালি ভাষা ও সাহিত্য সভার আয়োজন করেছে। সভায় সাঁওতালি ভাষায় রবীন্দ্রনাথ ঠাকুরের কবিতার অনুবাদ আবৃত্তি করা হয়।সান্তাল স্টুডেন্টস ইউনিয়ন জানায়, সাঁওতালি ভাষায় রবীন্দ্রনাথ ঠাকুরের কবিতা বাংলাদেশে এবারই প্রথম করা হয়েছে। রাজশাহী বিশ্ববিদ্যালয়ের লোকপ্রশাসন বিভাগে অধ্যয়নরত শিক্ষার্থী রুপালী মার্ডি সাঁওতালি ভাষায় রবীন্দ্রনাথ ঠাকুরের ‘দুই বিঘা জমি’ কবিতাটি অনুবাদ করেছেন। ‘দুই বিঘা জমি’ সাঁওতালি ভাষায় ‘বার বিঘা হাসা’ শিরোনামে অনুবাদ করে আবৃত্তি করেন তিনি। নৈবেদ্য কাব্যগ্রন্থের কবিতা অনুবাদ করেন নিউ ডিগ্রি কলেজে অধ্যয়নরত শিক্ষার্থী ও সান্তাল স্টুডেন্টস ইউনিয়নের সাংস্কৃতিক সম্পাদক বাহামণি টুডু।সাঁওতালি ভাষা ও সাহিত্য সভার প্রধান অতিথি হিসেবে উপস্থিত ছিলেন অধ্যাপক ফজলুল হক, প্রধান আলোচক হিসেবে উপস্থিত ছিলেন আদিবাসী নেতা এভারেস্ট হেমব্রম।
