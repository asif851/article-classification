
একটি বেসরকারি টেলিভিশন চ্যানেলের জ্যেষ্ঠ প্রতিবেদক ও সংবাদ উপস্থাপক সাইফুল মাহমুদকে ঢাকা থেকে গ্রেপ্তার করে বগুড়ায় নিয়েছে পুলিশ। মেডিকেল কলেজের এক ছাত্রীর ইচ্ছের বিরুদ্ধে তোলা আপত্তিকর ছবি ও তথ্য ফেসবুক, ব্লগ ও ইন্টারনেটে ছড়িয়ে দেওয়ার অভিযোগে করা মামলায় তাঁকে গ্রেপ্তার করা হয়েছে।  বগুড়া সদর থানার ভারপ্রাপ্ত কর্মকর্তা (ওসি) এমদাদুল হক বলেন, সাইফুল মাহমুদকে এক ছাত্রীর দায়ের করা মামলায় গ্রেপ্তার দেখিয়ে কারাগারে পাঠানোর প্রস্তুতি চলছে। সাইফুলের বাড়ি চাঁদপুর জেলায়।
বগুড়া সদর থানা-পুলিশ সূত্রে জানা গেছে, ১১ নভেম্বর ওই ছাত্রী সাইফুল মাহমুদের বিরুদ্ধে ‘২০০৬ সালের তথ্য ও যোগাযোগ প্রযুক্তি আইনের ৫৭ (২) ধারায়’ ব্লগ ও ফেসবুকে মিথ্যা ও আপত্তিকর ছবি-তথ্য প্রকাশের দায়ে বগুড়া সদর থানায় মামলা করেছেন।
মামলার এজাহারে উল্লেখ করা হয়েছে, ছয় মাস আগে ফেসবুকের মাধ্যমে পরিচয়ের সূত্র ধরে গত ২১ সেপ্টেম্বর সাইফুল ওই ছাত্রীকে ঢাকায় ডেকে নেন। এরপর ছাত্রীর ইচ্ছের বিরুদ্ধে বাড়িতে নিয়ে গিয়ে তাঁকে আটকে রাখেন। একপর্যায়ে ওই ছাত্রী পরীক্ষার কথা বলে ১৮ অক্টোবর বগুড়ায় চলে আসেন। ২৪ অক্টোবর বগুড়া সদর থানায় নিরাপত্তা চেয়ে সাধারণ ডায়েরি (জিডি) করেন। জিডি করার পরও সাইফুল ৭ নভেম্বর কয়েকটি ব্লগসহ অন্যান্য মাধ্যমে ছাত্রীর ইচ্ছের বিরুদ্ধে তোলা আপত্তিকর ছবি ও নানা তথ্য ছড়িয়েছেন।
