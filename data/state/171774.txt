
বঙ্গবন্ধু শেখ মুজিবুর রহমানের খুনি লেফটেন্যান্ট  কর্নেল (অব.) এ এম রাশেদ চৌধুরীর সম্পত্তি জব্দ করেছে স্থানীয় প্রশাসন।
আজ সোমবার সকালে চাঁদপুরের হাজীগঞ্জ উপজেলা নির্বাহী কর্মকর্তা হোসনা আফরোজার নেতৃত্বে বঙ্গবন্ধুর খুনি রাশেদ চৌধুরীর এক একর  সম্পত্তি জব্দ করা হয়। এর পরই এলাকাবাসী মিষ্টি বিতরণ করেন।
বঙ্গবন্ধু হত্যা মামলায় দণ্ডপ্রাপ্ত পলাতক আসামিদের বিষয়ে সরকার কর্তৃক গঠিত টাস্কফোর্সের সিদ্ধান্ত অনুযায়ী ওই সম্পত্তি জব্দ করতে স্বরাষ্ট্র মন্ত্রণালয়কে নির্দেশ দেওয়া হয়েছে। উপজেলা কানুনগো আবুল কাশেম জানান, হাজীগঞ্জ উপজেলাধীন সোনাইমুড়ী ২৪৬ মৌজার  নাল, বাগান, ভিটি ও পুকুরে ১৩৬ নম্বর খতিয়ানে ৯.২২৫০ একর সম্পত্তি রয়েছে রাশেদ চৌধুরীর বাবা মৃত শিহাব উদ্দিন চৌধুরীর নামে। ওই হিস্যা অনুযায়ী রাশেদ চৌধুরীর নামে ১১৫ শতাংশ সম্পত্তি রয়েছে। তিনি আরও জানান, রাশেদ চৌধুরীর বাড়ির ৩৯৩ দাগে ১২ শতাংশ, নালা ৬৩১ দাগে ৭৫ শতাংশ ও মাঠে ১১৭২ দাগে ২৮ শতাংশ সম্পত্তি জব্দ করা হয়।
উপজেলা নির্বাহী কর্মকর্তা হোসনা আফরোজা জানান, বঙ্গবন্ধুর খুনি রাশেদ চৌধুরীর সম্পত্তির ওপর লাল পতাকা ও সাইনবোর্ড টাঙানো হয়েছে।
সহকারী পুলিশ সুপার (সার্কেল) আবু হানিফ বলেন, ‘সম্পত্তির ওপর লাল পতাকা ও সাইনবোর্ড ঝোলানো হয়েছে। যেকোনো অপ্রীতিকর পরিস্থিতির জন্য প্রস্তুত রয়েছি।’
এদিকে রাশেদ চৌধুরীর চাচাতো ভাই শোহেব আহমেদ বলেন, রাশেদ চৌধুরীর বাবার দুই বিয়ে। দুই পরিবারের মোট ২০ সন্তান রয়েছেন। তিনি বলেন, সম্পত্তির  সুষম বণ্টন হয়নি। 
৩ এপ্রিল চাঁদপুর পুলিশ সুপারের কার্যালয়ে ঢাকা মেট্রোপলিটন দক্ষিণ শাখার বিশেষ পুলিশ সুপার আবদুল বাহার আখন্দ সম্পত্তি জব্দ করার নির্দেশ দেন। পুলিশ সুপার ৮ এপ্রিল হাজীগঞ্জ থানার ভারপ্রাপ্ত কর্মকর্তা শাহ আলমকে প্রয়োজনীয় ব্যবস্থা নেওয়ার নির্দেশ দেন। হাজীগঞ্জ থানা পুলিশ স্মারকলিপির মাধ্যমে ৯ এপ্রিল সম্পত্তি শনাক্ত করার ব্যবস্থা সম্পর্কে  উপজেলা নির্বাহী কর্মকর্তাকে জানান ।
স্বরাষ্ট্র মন্ত্রণালয়ের রাজনৈতিক অধিশাখা-১ এর স্মারক নম্বর ৭৮৩ ও ৭৮৪-তে দেখা গেছে, সম্পত্তির বণ্টননামার ভিত্তিতে রাশেদ চৌধুরীর প্রাপ্য জমি পৃথক করে বাজেয়াপ্ত করার প্রয়োজনীয় ব্যবস্থা নিতে বলা হয়েছে। রাশেদ চৌধুরীর এক বোন ও ৮ ভাই রয়েছে।
এ সময় উপস্থিত ছিলেন সহকারী পুলিশ সুপার নাজমুল হাছান, হাজীগঞ্জ থানার ভারপ্রাপ্ত কর্মকর্তা (ওসি) মো. শাহ আলম, ভূমি কর্মকর্তা মোয়াজ্জেম হোসেন প্রমুখ।
