
গাজীপুরের টঙ্গীর তুরাগতীরে লাখো মুসল্লির অংশগ্রহণে চলছে বিশ্ব ইজতেমার দ্বিতীয় পর্ব। ঢাকা জেলার একাংশসহ ১৬ জেলার মুসল্লিরা এই পর্বে অংশ নিচ্ছেন। আগামীকাল রোববার আখেরি মোনাজাতের মাধ্যমে এবারের ইজতেমা শেষ হবে।
গতকাল বাদ ফজর ভারতের মাওলানা আবদুর রহমানের আমবয়ান দিয়ে ইজতেমা শুরু হয়। বিশ্ব ইজতেমার প্রথম পর্ব শুরু হয় ৮ জানুয়ারি। ১০ জানুয়ারি আখেরি মোনাজাতের মধ্য দিয়ে প্রথম পর্ব শেষ হয়। দ্বিতীয় পর্বেও রয়েছে বিশেষ নিরাপত্তাব্যবস্থা। দেশের বিভিন্ন জেলা থেকে অতিরিক্ত ফোর্স মোতায়েন করা হয়েছে।
বিদেশিসহ তিন মুসল্লির মৃত্যু: দ্বিতীয় পর্বে যোগ দিতে আসা এক মালয়েশীয় নাগরিকসহ তিনজন মারা গেছেন। মারা যাওয়া মালয়েশীয় নাগরিকের নাম শাহিদান ইব্রাহিম (৪৮)। তাঁর বিস্তারিত পরিচয় পাওয়া যায়নি। গতকাল সন্ধ্যায় হৃদ্‌রোগে আক্রান্ত হয়ে আবুল কাশেম (৬৫) নামের এক মুসল্লির মৃত্যু হয়। তাঁর বাড়ি জামালপুর সদরের কাচারিপাড়া এলাকায়। অন্য দুজনের নাম-পরিচয় জানা যায়নি।
এর আগে বৃহস্পতিবার মধ্যরাতে বগুড়ার গাবতলীর মাঝবাড়ি এলাকার আবদুর রহমান (৬০) নামের এক মুসল্লি হৃদ্‌রোগে আক্রান্ত হয়ে মারা যান।
বিদেশি মুসল্লি: গাজীপুর পুলিশের বিশেষ শাখার পরিদর্শক আবদুল মোমিন বলেন, ইজতেমার দ্বিতীয় পর্বে সৌদি আরব, যুক্তরাষ্ট্র, ভারত, পাকিস্তান, তুরস্ক, লেবানন, ফিলিস্তিন, আফগানিস্তান, যুক্তরাজ্যসহ বিশ্বের ৯৬টি দেশের সাত হাজারের বেশি মুসল্লি অংশ নিচ্ছেন।
