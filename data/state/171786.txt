
সিরাজগঞ্জের সলঙ্গা থানার ঘুরকা ইউনিয়নের লাঙলমুড়া গ্রামের এক কৃষকের ৪০ শতাংশ জমিতে লাগানো লাউগাছ গত শনিবার রাতে উপড়ে ফেলা হয়েছে। অভিযোগ উঠেছে, পূর্বশত্রুতার জের ধরে এ ঘটনা ঘটেছে।ভুক্তভোগী কৃষকের নাম আবু বক্কার সিদ্দিক। এ ঘটনায় তিনি সলঙ্গা থানায় জিডি করেছেন।আবু বক্কার সিদ্দিকের ছেলে আরিফুল ইসলাম অভিযোগ করেন, লাউগাছের মাচার নিচে বসে গ্রামের আবু তালেবের ছোট ভাই মালেক মণ্ডল তাঁর বন্ধুদের নিয়ে মাদক সেবন করতেন। এ কাজে বাধা দেওয়ায় তাঁরা ক্ষুব্ধ হন। একপর্যায়ে তাঁরা নানা হুমকিও দেন। এ ছাড়া আবু তালেবের সঙ্গে তাঁদের পারিবারিক বিষয় নিয়ে বিরোধ রয়েছে। এসব ঘটনাকে কেন্দ্র করে লাউগাছের মাচার রশি কেটে ফেলেন ও অনেক গাছ উপড়ে দেন। এতে প্রায় দুই লাখ টাকার ক্ষতি হয়েছে।এ বিষয়ে আবু তালেব বলেন, আবু বক্কারের সঙ্গে পারিবারিক শত্রুতা থাকলেও গাছগুলো তাঁরা কাটেননি।
