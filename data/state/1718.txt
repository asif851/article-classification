
প্রধানমন্ত্রী শেখ হাসিনা বলেছেন, ‘গোপালগঞ্জের নাম শুনলেই বিরোধীদলীয় নেত্রীর গায়ে জ্বালা ধরে। তাঁর জন্ম ভারতে আর অন্তরে পাকিস্তান। উনি যদি পেয়ারে পাকিস্তানে চলে যেতে চান, যেতে পারেন। এ দেশের মানুষকে যেন যন্ত্রণা না দেন। যন্ত্রণার হাত থেকে মানুষ মুক্তি চায়।’গতকাল বৃহস্পতিবার বঙ্গবন্ধু আন্তর্জাতিক সম্মেলন কেন্দ্রে গোপালগঞ্জ জেলা সমিতির এক অনুষ্ঠানে প্রধানমন্ত্রী এসব কথা বলেন। সমিতির পক্ষ থেকে তাঁকে সম্মাননা প্রদান করা হয়।গত ২৯ ডিসেম্বর গণতন্ত্রের অভিযাত্রা কর্মসূচির দিন বিরোধীদলীয় নেত্রী খালেদা জিয়া গোপালগঞ্জ সম্পর্কে নাম বদলে দেওয়াসহ কিছু তির্যক মন্তব্য করেন।গোপালগঞ্জের টুঙ্গিপাড়ায় জন্ম নেওয়ায় নিজেকে গর্বিত বলে মন্তব্য করে শেখ হাসিনা বলেন, ‘যতই গোপালি বলুক, গোপালিরা আবার কপালিও হয়।’ তিনি বলেন, গোপালগঞ্জ সম্পর্কে যিনি তিক্ত কথা বলেন, তাঁর স্বামী জিয়াউর রহমানকে মেজর থেকে মেজর জেনারেল করেছিলেন বঙ্গবন্ধু। যে বিশ্রী ভাষায় উনি কথা বলেছেন, কোনো ভদ্র মানুষের মুখ থেকে এ ভাষা আসতে পারে তা না শুনলে বিশ্বাস হবে না। একটা এলাকার প্রতি তাঁর এত রাগ কেন? ক্ষোভ কেন?শেখ হাসিনা বলেন, পাকিস্তানের সাবেক সামরিক কর্মকর্তা জানজুয়ার মৃত্যুতে খালেদা জিয়া শোকবার্তা পাঠিয়েছিলেন। এটা মিলিয়ে দেখলেই বোঝা যাবে গোপালগঞ্জের প্রতি তাঁর এত ক্ষোভ কেন? এর বেশি বলার দরকার নেই। তিনি বলেন, প্রধানমন্ত্রী হিসেবে তাঁকে সব এলাকার সবাইকে এক দৃষ্টিতে দেখতে হয়। ‘ডিজিএফআই ও এনএসআই প্রধান এবং পিএসও—তিনজনের বাড়িই নোয়াখালী। আমার তিন এডিসির বাড়ি তিন জেলায়। যখন যাকে উপযুক্ত মনে করেছি, তখন তাকে নিয়োগ দিয়েছি।’প্রধানমন্ত্রী বিরোধীদলীয় নেত্রীর উদ্দেশে বলেন, ‘উনার জন্ম বাংলাদেশের মাটিতে নয়। উনার জন্ম ভারতের শিলিগুড়িতে। যার জন্ম এ মাটিতে নয়, এ দেশের মাটির প্রতি তাঁর টান থাকবে না। তাঁর জন্ম ভারতে আর অন্তরে পাকিস্তান। তাঁর পেয়ারে পাকিস্তান, আয় মেরে জান।’ তিনি বলেন, ‘গোপালগঞ্জ সব সময় অবহেলিত ছিল। কেবল গোপালগঞ্জ নয়, সমস্ত বাংলাদেশের সব জেলার সমান উন্নয়ন করেছি। আমরা সুসম উন্নয়নে বিশ্বাস করি।’অর্থনীতিবিদ আবুল বারকাত গোপালগঞ্জ সম্পর্কে খালেদা জিয়ার বক্তব্যের সমালোচনা করে বলেন, এ বক্তব্যের মাধ্যমে তাঁর মানসিক ও রাজনৈতিক বৈকল্য এবং সাংস্কৃতিক দৈন্যতার প্রকাশ পেয়েছে। এ বক্তব্যের জন্য তাঁর ক্ষমা চাওয়া উচিত। জানি এটা তিনি করবেন না। আমি অন্য জেলার মানুষ। আমি তাঁর হয়ে ক্ষমা চাইছি।’ দেশের অর্থনৈতিক অগ্রগতির কিছু সূচকের কথা উল্লেখ করে তিনি বলেন, প্রধানমন্ত্রী শেখ হাসিনা বাংলাদেশের সবচেয়ে বড় অর্থনীতিবিদ। আবুল বারকাত বলেন, দেশের জঙ্গিবাদী সংগঠনগুলো একটা অপারেশন চালাতে পারে। তারা এর নাম দিয়েছে অপারেশন ৭১। এদের লক্ষ্যবস্তু কেবল এই দেশই নয়, ব্যক্তি হিসেবে শেখ হাসিনাও।সভাপতির বক্তব্যে শেখ কবির হোসেন বলেন, ‘গোপালগঞ্জ সম্পর্কে মন্তব্যের জন্য বিরোধীদলীয় নেত্রীকে ক্ষমা চাইতে হবে। নইলে আমাদের লংমার্চ হবে উনার বাড়ির দিকে।’অনুষ্ঠানে আরও বক্তব্য দেন কাজী আকরাম হোসেন, মোল্লা আবু কাউছার প্রমুখ।
