
জনপ্রশাসনে উপসচিব থেকে অতিরিক্ত সচিব পর্যন্ত তিন স্তরে ৫৩৬ জন কর্মকর্তাকে পদোন্নতি দেওয়া হয়েছে। গতকাল রোববার জনপ্রশাসন মন্ত্রণালয়ের পৃথক আদেশে তাঁদের পদোন্নতি দেওয়া হয়।ইতিমধ্যে কয়েক দফা পদোন্নতির ফলে এমনিতেই পদের চেয়ে কর্মকর্তা বেশি হয়ে আছেন। এ কারণে পদোন্নতি পেয়েও বেশির ভাগ কর্মকর্তাকে আগের পদে চাকরি করতে হচ্ছে। নতুন পদোন্নতির ফলে এ সমস্যা আরও বাড়বে।জনপ্রশাসন মন্ত্রণালয়ের সূত্রমতে, ২০১৮ সাল পর্যন্ত মোটামুটি এই সমস্যা থাকবে। কারণ আশির দশকে তিনটি বিসিএসের মাধ্যমে বিরাটসংখ্যক কর্মকর্তাকে নিয়োগ দেওয়া হয়েছিল। তাঁদের অধিকাংশই ২০১৮ সালের মধ্যে অবসরে যাবেন। তখন এ সমস্যা দূর হবে।নতুন পদোন্নতিপ্রাপ্তদের মধ্যে যুগ্ম সচিব থেকে অতিরিক্ত সচিব করা হয়েছে ১৪৫ জনকে। উপসচিব থেকে যুগ্ম সচিব করা হয়েছে ১৮৬ জনকে এবং জ্যেষ্ঠ সহকারী সচিব থেকে উপসচিব করা হয়েছে ২০৫ জন কর্মকর্তাকে।জনপ্রশাসনের সূত্রমতে, অতিরিক্ত সচিবের পদ ১০০-এর কিছু বেশি। কিন্তু এখন এই পদে কর্মরত কর্মকর্তার সংখ্যা ৫৫০ হয়েছে।যুগ্ম সচিবের পদ আছে ৪৫০-এর মতো। এই পদে কর্মরত কর্মকর্তার সংখ্যা ৬১৩।অন্যদিকে উপসচিবের পদ আছে প্রায় ৮৫০। এখন কর্মরত কর্মকর্তার সংখ্যা দাঁড়িয়েছে প্রায় দেড় হাজার।সর্বশেষ গত মে মাসে অতিরিক্ত সচিব পদে ৮৫ জন, যুগ্ম সচিব পদে ৭০ জন এবং উপসচিব পদে ৬২ জনকে পদোন্নতি দেয় সরকার।
