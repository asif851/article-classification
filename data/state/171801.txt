
আগামী নির্বাচন নিয়ে দলীয় নেতা-কর্মীদের দিকনির্দেশনা দিলেন জাতীয় পার্টির (জাপা) চেয়ারম্যান এইচ এম এরশাদ। তিনি বলেছেন, ‘সদ্যসমাপ্ত দশম জাতীয় সংসদ নির্বাচন কীভাবে হয়েছে, এতে জাতীয় পার্টির কী ভূমিকা ছিল, তা আপনারা সবাই জানেন। আমি এ বিষয়ে কিছু বলতে চাই না। তবে আগামী নির্বাচনে জাতীয় পার্টিকে বিএনপির চেয়ে অবশ্যই ভালো করতে হবে।’
জাপার চেয়ারম্যান ও প্রধানমন্ত্রীর বিশেষ দূত এরশাদ আজ শনিবার দুপুরে দলের প্রেসিডিয়াম সদস্য ও তাঁর ছোট ভাই জি এম কাদেরের লালমনিরহাটের বাসভবনে মতবিনিময় সভায় এসব কথা বলেন।
এরশাদ মতবিনিময়ে উপস্থিত সাংবাদিক ও দলীয় নেতা-কর্মীদের বলেন, ‘লালমনিরহাট জাতীয় পার্টির দুর্গ ছিল, দুর্গ আছে, দুর্গ থাকবে। আগামী দিনে জাতীয় পার্টি নির্বাচনে অংশগ্রহণ করলে এ কথা সত্য প্রমাণিত হবে বলে আমার বিশ্বাস।’ তিনি বলেন, ‘আমি রংপুর ও লালমনিরহাটসহ এ অঞ্চলের জাতীয় পার্টির নেতা-কর্মী-সমর্থকসহ সবার সঙ্গে দেখা-সাক্ষাত্ ও কথা বলতে এসেছি। কারণ, আপনারা আমার পাশে সব সময়ই আছেন। জাতীয় পার্টি বর্তমান সরকারের কিছু ক্ষেত্রে অংশীদার, আবার কিছু ক্ষেত্রে অংশীদার নয়।’
আগামী নির্বাচন বলতে কী বোঝাতে চেয়েছেন? এমন প্রশ্নের জবাবে এরশাদ বলেন, ‘আগামী নির্বাচন মানে এর পরে যে নির্বাচন হবে। সে নির্বাচকেই বুঝিয়েছি।’ আগামী নির্বাচনে জাপাকে বিএনপির চেয়ে ভালো করতে বলার অর্থ কী? জানতে চাইলে তিনি বলেন, ‘বর্তমান অবস্থায় বা অদূর ভবিষ্যতে জাতীয় পার্টি সাংগঠনিকভাবে আওয়ামী লীগকে অতিক্রম করতে পারবে বলে আমার মনে হচ্ছে না। তবে চেষ্টা অবশ্যই থাকবে।’
চলমান উপজেলা পরিষদ নির্বাচনে জাপার তেমন ভালো ফলাফল না হওয়ার বিষয়ে এরশাদ বলেন, ‘যেসব স্থানে জাতীয় পার্টি চেয়ারম্যান বা ভাইস চেয়ারম্যান প্রার্থী দিয়েছিল, সবখানেই দলের একাধিক প্রার্থী ছিল। ফলে ফল বিপর্যয় হয়েছে। লালমনিরহাট সদর উপজেলার মতো যেসব স্থানে চেয়ারম্যান বা ভাইস চেয়ারম্যান পদে একক প্রার্থী রয়েছে, সেসব স্থানে ভালো ফলাফলের সম্ভাবনা রয়েছে বলে আমি মনে করি।’
এরশাদ আজ সকালে সড়কপথে রংপুর থেকে লালমনিরহাটে গিয়ে সার্কিট হাউসে ওঠেন। পরে তিনি শহরের সদর হাসপাতাল রোডে জি এম কাদেরের বাসভবনে দলের নেতা-কর্মীদের সঙ্গে মতবিনিময় করেন।
