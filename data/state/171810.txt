
নারায়ণগঞ্জ শহরের খানপুরে অবস্থিত ৩০০ শয্যাবিশিষ্ট সরকারি হাসপাতালের জরুরি বিভাগে গতকাল রোববার পাঁচটি ইনজেকশন দেওয়ার পর নূরজাহান (৪৫) নামের এক রোগীর মৃত্যু হয়েছে। ভুল চিকিৎসায় তাঁর মৃত্যু হয়েছে অভিযোগ তুলে রোগীর স্বজনেরা হাসপাতালের ভেতর ও বাইরে বিক্ষোভ করেন।এ নিয়ে গত এক মাসে ওই হাসপাতালে তিনজন রোগীর মৃত্যুর পর চিকিৎসকদের বিরুদ্ধে ভুল চিকিৎসার অভিযোগ উঠেছে। নূরজাহান খানপুর সরদারপাড়া এলাকার আলাউদ্দিন মিয়ার স্ত্রী।জরুরি বিভাগের দায়িত্বরত চিকিৎসক আবদুল মান্নান জানান, রোগীকে সঠিক চিকিৎসা দেওয়া হয়েছে। ভুল চিকিৎসা করার অভিযোগ ভিত্তিহীন।
 
