
শেরপুরের পল্লিতে জমিসংক্রান্ত বিরোধের জের ধরে শ্যালক ও তাঁর সহযোগীদের ধারালো অস্ত্রের আঘাতে ভগ্নিপতি মো. আবদুল হাই (৫৫) খুন হয়েছেন। আবদুল হাই শেরপুরের সদর উপজেলার চরশেরপুর ইউনিয়নের পশ্চিম দড়িপাড়া গ্রামের মৃত আজহার আলীর ছেলে। আজ বৃহস্পতিবার সকালে পশ্চিম দড়িপাড়া গ্রামে এ ঘটনা ঘটে। 
পুলিশ সূত্রে জানা গেছে, দীর্ঘদিন ধরে ওয়ারিশমূলে প্রাপ্ত জমি নিয়ে আবদুল হাইয়ের সঙ্গে তাঁর শ্যালক আশরাফ আলীর বিরোধ চলে আসছিল। এর জের ধরে আজ সকাল আটটার দিকে শ্যালক আশরাফ আলী ও তাঁর সহযোগীরা বিরোধপূর্ণ জমি দখল করতে যান। এ সময় আবদুল হাই ও তাঁর ছেলের সঙ্গে আশরাফ আলীর বাগ্‌বিতণ্ডা শুরু হয়। একপর্যায়ে আশরাফ আলী ও তাঁর সহযোগীদের ধারালো অস্ত্রের আঘাতে আবদুল হাই ঘটনাস্থলেই নিহত হন। ঘটনার পরপরই আশরাফ আলী ও তাঁর সহযোগীরা পালিয়ে যান। সংবাদ পেয়ে সদর থানার পুলিশ ঘটনাস্থলে গিয়ে আবদুল হাইয়ের লাশ উদ্ধার করে। শেরপুর সদর থানার ভারপ্রাপ্ত কর্মকর্তা (ওসি) মো. নজরুল ইসলাম বলেন, এ ঘটনায় সদর থানায় হত্যা মামলার প্রস্তুতি চলছে। বৃহস্পতিবার দুপুরে শেরপুর জেলা সদর হাসপাতাল মর্গে নিহত ব্যক্তির লাশের ময়নাতদন্ত সম্পন্ন হয়েছে। তবে এ ঘটনায় কেউ আটক বা গ্রেপ্তার হয়নি।  শ্রীবরদীতে যুবকের লাশ: পুলিশ ও স্থানীয় সূত্রে জানা গেছে, আজ বৃহস্পতিবার সকালে শ্রীবরদী উপজেলা সদরে আনোয়ার হোসেন (২০) নামের এক যুবকের ঝুলন্ত লাশ উদ্ধার করেছে পুলিশ। আনোয়ার শ্রীবরদী পৌর শহরের সাতানী মথুরাদী এলাকার নাডু মিয়ার ছেলে। শ্রীবরদীর আনোয়ার হোসেন ঢাকায় একটি বেসরকারি প্রতিষ্ঠানে চাকরি করতেন। কয়েক দিন আগে চাকরি ছেড়ে তিনি তাঁর সাতানী মথুরাদী এলাকার বাড়িতে চলে আসেন। গত বুধবার রাতে আনোয়ার তাঁর নিজ ঘরে ঘুমাতে যান। কিন্তু সকাল হয়ে গেলেও তিনি ঘুম থেকে না ওঠায় পরিবারের লোকজন তাঁর ঘরে গিয়ে তাঁকে ডাকতে থাকেন। কিন্তু তিনি কোনো সাড়া দেননি। একপর্যায়ে আত্মীয়স্বজন ঘরের দরজা ভেঙে ঘরের আড়ার (ধরনা) সঙ্গে আনোয়ারের ঝুলন্ত লাশ দেখতে পান। পরে সংবাদ পেয়ে শ্রীবরদী থানার পুলিশ ঘটনাস্থল থেকে তাঁর লাশ উদ্ধার করে।  শ্রীবরদী থানার ভারপ্রাপ্ত কর্মকর্তা (ওসি) মো. এস আলম আজ বৃহস্পতিবার বিকেলে প্রথম আলোকে বলেন, এ ঘটনায় শ্রীবরদী থানায় একটি অপমৃত্যুর (ইউডি) মামলা দায়েরের প্রক্রিয়া চলছে। মৃত্যুর প্রকৃত কারণ নির্ণয়ে আনোয়ারের লাশ ময়নাতদন্তের জন্য শেরপুর জেলা সদর হাসপাতাল মর্গে পাঠানো হয়েছে।
