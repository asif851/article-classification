
ভারতে চার মাস কারাভোগের পর ৫৭ জন বাংলাদেশি জেলেকে ফেরত দেওয়া হয়েছে। গতকাল মঙ্গলবার সাতক্ষীরার শ্যামনগর উপজেলার কৈখালীর সীমান্ত নদী কালিন্দির শূন্য রেখায় বিজিবির কাছে এসব জেলেকে বিএসএফ হস্তান্তর করে।নীলডুমুর-৩৪ বিজিবির কৈখালী সীমান্তচৌকির (বিওপি) কোম্পানি কমান্ডার জসিম উদ্দিন বলেন, ২০১৫ সালের ৮ নভেম্বর এসব জেলে বঙ্গোপসাগর এলাকায় মাছ শিকারের সময় অনুপ্রবেশের অভিযোগে ভারতীয় কোস্টগার্ড সদস্যদের হাতে আটক হন। আইনগত প্রক্রিয়া শেষে ভারতের আলীপুর সেন্ট্রাল জেলে কারাভোগের পর বিএসএফ তাঁদের দেশে ফেরত পাঠায়। এ সময় তাঁদের দুটি ইঞ্জিনচালিত ট্রলারও ফিরিয়ে দেয় বিএসএফ। ফিরে আসা জেলেদের বাড়ি বৃহত্তর চট্টগ্রাম, পটুয়াখালী ও কক্সবাজার জেলায়।গতকাল বেলা ১১টার দিকে তাঁদের হস্তান্তর করা হয়। এ সময় বিজিবি-৩৪ ব্যাটালিয়নের উপ-অধিনায়ক মেজর আবদুল্লাহ আল মামুন, কৈখালী বিওপির কোম্পানি কমান্ডার জসিম উদ্দিন প্রমুখ উপস্থিত ছিলেন।
