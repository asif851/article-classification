
জাতিসংঘ মহাসচিবের দূত অস্কার ফার্নান্দেজ তারানকোর মধ্যস্থতায় আজ বুধবার আওয়ামী লীগ ও বিএনপির নেতাদের মধ্যে বৈঠক হয়েছে। রাজধানীর গুলশানে বৈঠকটি হয়। তবে বৈঠকের পর দুই দলের কোনো নেতাই আনুষ্ঠানিকভাবে কিছু না বলেই বেরিয়ে গেছেন। বৈঠকের একটি সূত্র প্রথম আলো ডটকমকে জানিয়েছে, সংকট সমাধানে দুই দলের আলোচনায় খুব বেশি অগ্রগতি হয়নি।আওয়ামী লীগের পক্ষ থেকে জানানো হয়, বৈঠকের বিস্তারিত সংবাদ বিজ্ঞপ্তির মাধ্যমে গণমাধ্যমকে জানানো হবে।আওয়ামী লীগের প্রতিনিধিদলের নেতৃত্ব দেন দলটির সাধারণ সম্পাদক সৈয়দ আশরাফুল ইসলাম। অন্যদের মধ্যে আছেন দলের উপদেষ্টা পরিষদের সদস্য আমির হোসেন আমু, তোফায়েল আহমেদ, গওহর রিজভী প্রমুখ।বিএনপির প্রতিনিধিদলের নেতৃত্ব দেন দলটির ভারপ্রাপ্ত মহাসচিব মির্জা ফখরুল ইসলাম আলমগীর। অন্যদের মধ্যে আছেন দলের স্থায়ী কমিটির সদস্য খন্দকার মোশাররফ হোসেন ও আবদুল মঈন খান।
চলমান রাজনৈতিক সংকট নিরসনের লক্ষ্যে তারানকো পাঁচ দিনের সফরে গত শুক্রবার বাংলাদেশে আসেন। গতকাল মঙ্গলবার রাতে তাঁর নিউইয়র্কে ফিরে যাওয়ার কথা ছিল। তবে বিকেলে তাঁর সফরের সময়সীমা ২৪ ঘণ্টা বাড়িয়ে আজ রাত পর্যন্ত করা হয়। রাতে তাঁর ঢাকা ছাড়ার কথা।
তারানকোর মধ্যস্থতায় আ. লীগ-বিএনপির বৈঠক চলছে
