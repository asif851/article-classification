
জাতীয় সংসদের হুইপ মৌলভীবাজার-১ (জুড়ী ও বড়লেখা) আসনের সাংসদ মো. শাহাব উদ্দিন বলেছেন, সংবর্ধনা জানাতে শিশুদের রাস্তায় দাঁড় করানোর কাজটি শিশু শিক্ষা একাডেমির প্রধান শিক্ষক নিজের ইচ্ছাতে করেছেন। এর সঙ্গে আওয়ামী লীগের কোনো সম্পর্ক নেই।আজ রোববার দুপুরে জুড়ী উপজেলা সদরের বেলগাঁও এলাকায় অবস্থিত শিশু শিক্ষা একাডেমি পরিদর্শন করে এসব কথা বলেন হুইপ।জাতীয় সংসদের হুইপ শিক্ষাপ্রতিষ্ঠানের প্রধান শিক্ষককে সংবর্ধনা বা এ-জাতীয় কোনো কাজে খুদে শিক্ষার্থীদের ব্যবহার বন্ধে সম্প্রতি জারি করা পরিপত্রের ব্যাপারে সতর্ক করে দেন। এ ব্যাপারে ভবিষ্যতে তিনি শিক্ষাপ্রতিষ্ঠানের প্রধান শিক্ষককে সতর্ক থাকতে বলেন। হুইপ মো. শাহাব উদ্দিন বলেন, ওই দিন আওয়ামী লীগসহ এর অঙ্গ ও সহযোগী সংগঠনের পক্ষ থেকে তাঁকে সংবর্ধনা দেওয়া হয়েছে। এর সঙ্গে শিক্ষার্থীদের রাস্তায় দাঁড় করানোর সম্পর্ক ছিল না। এ ব্যাপারে আয়োজকদের পক্ষ থেকেও শিক্ষাপ্রতিষ্ঠানের প্রধানকে আগে থেকে কিছু বলা হয়নি। তিনি (প্রধান শিক্ষক) সংবর্ধনার জন্য শিশুদের নিজের ইচ্ছায় রাস্তায় দাঁড় করিয়েছিলেন। এর জন্য তিনি (প্রধান শিক্ষক) ভুলও স্বীকার করেছেন।
শিশু শিক্ষা একাডেমির প্রতিষ্ঠাতা ও প্রধান শিক্ষক খোরশেদা বেগম বলেন, পরিপত্রের বিষয়টি ভুলে গিয়ে তিনি শিক্ষার্থীদের রাস্তায় দাঁড় করান।হুইপ মনোনীত হওয়ায় মৌলভীবাজার-১ (জুড়ী ও বড়লেখা) আসনের সাংসদ মো. শাহাব উদ্দিনকে গতকাল শনিবার জুড়ী উপজেলা সদরের জাঙ্গিরাই চত্বরে সংবর্ধনা দেওয়া হয়। আওয়ামী লীগ এবং এর অঙ্গ ও সহযোগী সংগঠনগুলোর পক্ষ থেকে আয়োজন করা হয় ওই সংবর্ধনার। শাহাব উদ্দিনকে স্বাগত জানাতে জুড়ি-কুলাউড়া-বড়লেখা সড়কের এক পাশে দাঁড় করিয়ে রাখা হয় শিশু শিক্ষা একাডেমি নামের একটি প্রতিষ্ঠানের খুদে শিক্ষার্থীদের। তাদের বয়স তিন থেকে চার বছর। এ নিয়ে প্রথম আলোর ১৭ নম্বর পৃষ্ঠায় ‘এবার হুইপের সংবর্ধনায় রাস্তায় শিশুরা’ শিরোনামে একটি সচিত্র প্রতিবেদন প্রকাশিত হয়। সম্প্রতি প্রাথমিক ও গণশিক্ষা মন্ত্রণালয়ের পক্ষ থেকে জনপ্রতিনিধিদের সংবর্ধনা জানাতে কোমলমতি শিশুদের রাস্তায় দাঁড় না করাতে একটি পরিপত্র জারি করা হয়।পরিদর্শনের সময় হুইপের সঙ্গে জুড়ী উপজেলা নির্বাহী কর্মকর্তা (ইউএনও) মোহাম্মদ শহিদুল ইসলাম, মৌলভীবাজার জেলা আওয়ামী লীগের সহসভাপতি বদরুল হোসেন, যুবলীগের বড়লেখা উপজেলা কমিটির সভাপতি রফিকুল ইসলাম, জুড়ী উপজেলা কমিটির সাধারণ সম্পাদক রিংকু রঞ্জন দাস প্রমুখ ছিলেন।
