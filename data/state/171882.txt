
অপহরণের ৪৮ ঘণ্টা পেরিয়ে গেলেও কক্সবাজারের টেকনাফ উপজেলা পরিষদের চেয়ারম্যান জাফর আহমদের ছেলে উপজেলা যুবলীগের যুগ্ম সাধারণ সম্পাদক মোস্তাক আহমদের (৩০) কোনো হদিস মেলেনি। এই অবস্থায় তাঁর পরিবার প্রধানমন্ত্রীর হস্তক্ষেপ কামনা করেছে।জেলার সব প্রশাসনের দপ্তরে ছেলের সন্ধান না পেয়ে গত বুধবার দিবাগত রাত ১০টার দিকে টেকনাফ থানায় একটি এজাহার দায়ের করেছেন জাফর আহমদ।মোস্তাকের মা আমেনা খাতুন ও বাবা জাফর আহমদ বলেন, মোস্তাক কোনো অপরাধের সঙ্গে জড়িত থাকলে দেশের প্রচলিত আইনে তাঁর বিচার করা হোক।জাফর আহমদ জানান, গত মঙ্গলবার রাত আটটার দিকে টেকনাফ পৌরসভার ইসলামাবাদ পুকুর-সংলগ্ন এলাকায় দুটি গাড়ি অবস্থান করছিল। এর কিছুক্ষণ পরে ওই গাড়ি থেকে পাঁচজন লোক নেমে তাঁর বাড়ির সামনে যায়। এ সময় মোস্তাক বাড়ি থেকে বের হলে প্রশাসনের লোক পরিচয় দিয়ে অস্ত্রের মুখে তাঁকে জোর করে গাড়িতে তুলে নিয়ে টেকনাফ বাসস্টেশন হয়ে কক্সবাজারের দিকে চলে যায়।জাফর আহমদ বলেন, ঘটনার দিন তিনি কক্সবাজার আইনশৃঙ্খলা কমিটির সভায় ছিলেন। ঘটনার পরে এলাকার লোকজন মুঠোফোনে বিষয়টি জানান। এরপর তিনি টেকনাফ ও উখিয়া থানার ওসি এবং বিজিবির অধিনায়ককে বিষয়টি জানান। বুধবার সারা দিন ছেলের খোঁজে জেলা প্রশাসক, জেলা পুলিশ সুপার, র্যা ব-৭ ও বিজিবির কর্মকর্তাদের সঙ্গে দেখা করেন। কিন্তু কোথাও ছেলের কোনো সন্ধান না পেয়ে বুধবার রাতে অজ্ঞাতনামা ব্যক্তিদের আসামি করে টেকনাফ থানায় একটি এজাহার দায়ের করেন।জানতে চাইলে টেকনাফ মডেল থানার ভারপ্রাপ্ত কর্মকর্তা (ওসি) মো. আতাউর রহমান খন্দকার জানান, মোস্তাক আহমদকে তুলে নেওয়ায় ঘটনায় জাফর আহমদ বাদী হয়ে অজ্ঞাতনামা সাত-আটজনকে আসামি করে একটি মামলা দায়ের করেছেন। বিভিন্ন থানায় বার্তা পাঠানো হয়েছে।
