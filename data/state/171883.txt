
স্বরাষ্ট্র প্রতিমন্ত্রী আসাদুজ্জামান খান কামাল নারায়ণগঞ্জ সিটি করপোরেশনের ৩ নম্বর ওয়ার্ডের কাউন্সিলর ও প্যানেল মেয়র-২ নজরুল ইসলামসহ সাতজনকে অপহরণ ও লাশ উদ্ধারের ঘটনা প্রসঙ্গে বলেছেন, ‘পরিস্থিতি শান্ত না হলে আমরা কোনো আসামিকেই গ্রেপ্তার করতে পারছি না।’মন্ত্রী বলেন, ‘আমরা বুঝতে পারছি যে দু-চারজন আসামিকে ধরতে পারলে পরিস্থিতি শান্ত হতো। কিন্তু যাদের ধরতে চাচ্ছি, তারাও তো আর লোক-সম্মুখে নেই। অনেকেই আত্মগোপনে চলে গেছে।’ তবে শিগগির পরিস্থিতি শান্ত হবে বলে জানান তিনি।আজ শুক্রবার প্রথম আলোকে মুঠোফোনে স্বরাষ্ট্র প্রতিমন্ত্রী এসব কথা বলেন।তাহলে গত কয় দিনে কেন আসামিদের গ্রেপ্তার করা হলো না—জানতে চাইলে তিনি বলেন, ‘আমাদের চেষ্টার কোনো ত্রুটি ছিল না। এটা যদি কেউ ভেবে থাকেন আমরা চেষ্টা করিনি, তাহলে ভুল হবে। আমরা প্রথম থেকেই বিষয়টিকে অনেক গুরুত্ব দিয়েছি।’নারায়ণগঞ্জে আজ ব্যবসায়ী সাইফুল ইসলামের অপহরণ প্রসঙ্গে তিনি বলেন, ‘প্রধানমন্ত্রী গতকাল গাজীপুরে যে বিষয়টি বলেছিলেন, তার সঙ্গে আমিও একমত। না হলে কার সাহস হবে, এতগুলো ঘটনা ঘটার পর আবার আজকেও এ ধরনের পরিস্থিতি সৃষ্টি করা।’ তিনি আরও বলেন, ‘আমি গোয়েন্দাদের নির্দেশ দিয়েছি, নারায়ণগঞ্জের ঘটনাগুলো ভালো করে পরীক্ষা-নিরীক্ষা করে আমার কাছে তদন্ত প্রতিবেদন জমা দিতে। এরপরই হয়তো বা আমরা ভালো কোনো খবর পেতে পারব।’গতকাল বৃহস্পতিবার গাজীপুরের ভাওয়াল বদরে আলম সরকারি কলেজ মাঠে জাতীয় শ্রমিক লীগ আয়োজিত এক জনসভায় প্রধানমন্ত্রী শেখ হাসিনা বলেন, ‘বিএনপির এক নেতা বলেছে চোরাগোপ্তা আন্দোলন করবে। চোরাগোপ্তা আন্দোলন করে নাকি সরকারের পতন ঘটাবে। যাদের চুরি করার অভ্যাস, চোর চোর মন, যারা হত্যা ও চোরাগোপ্তা হামলার রাজনীতিতে বিশ্বাস, তারাই এসব করে। এখন দেশে যে চোরাগোপ্তা হত্যাকাণ্ড হচ্ছে এর জন্য তারাই যে দায়ী, এর মধ্যে আর কোনো সন্দেহ নাই।’
