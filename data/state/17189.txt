
প্রধানমন্ত্রী শেখ হাসিনা দেশের দক্ষিণাঞ্চলে আরেকটি পারমাণবিক বিদ্যুৎকেন্দ্র স্থাপনের আগ্রহ প্রকাশ করেছেন। তিনি রূপপুরে দেশের প্রথম পারমাণবিক বিদ্যুৎকেন্দ্রের কাজ সফলভাবে শেষ করার পর দ্বিতীয়টির কাজ শুরু করার আগ্রহ প্রকাশ করেন। খবর বাসসের।প্রধানমন্ত্রী বলেন, ‘দেশের দক্ষিণাঞ্চলে আমাদের অনেক বিচ্ছিন্ন দ্বীপ আছে, বিদ্যুতের ক্রমবর্ধমান চাহিদা পূরণে সেখানেই আরেকটি পারমাণবিক বিদ্যুৎকেন্দ্র স্থাপন করা হবে।’ তিনি বলেন, ‘পুরো প্রক্রিয়া সম্পন্ন করতে দীর্ঘ সময় লাগে বলে এখন থেকেই আমাদের এ পারমাণবিক বিদ্যুৎকেন্দ্র স্থাপনের প্রস্তুতি গ্রহণ করতে হবে।’গত জানুয়ারিতে সরকার গঠনের পর প্রধানমন্ত্রী শেখ হাসিনা সচিবালয়ে আজ বুধবার সকালে প্রথমবারের মতো বিজ্ঞান ও প্রযুক্তি মন্ত্রণালয় পরিদর্শনে গিয়ে কর্মকর্তাদের উদ্দেশে বক্তব্যে এ কথা বলেন।
প্রধানমন্ত্রী বলেন, ‘রূপপুর পারমাণবিক বিদ্যুৎকেন্দ্র স্থাপনের জন্য জমি অধিগ্রহণ করা হয় ১৯৬২ সালে। কিন্তু আন্তর্জাতিক অনেক বড় বড় দেশের দ্বন্দ্ব মোকাবিলা করে কয়েক দশক পর আমাদের এ কাজ বাস্তবায়নে হাত দিতে হয়েছে।’
