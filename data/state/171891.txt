
তৈরি পোশাকশ্রমিকদের নিম্নতম মজুরি পাঁচ হাজার ৩০০ টাকা রেখেই গেজেট প্রকাশ করেছে সরকার। শ্রম ও কর্মসংস্থান মন্ত্রণালয় থেকে গতকাল বৃহস্পতিবার এই গেজেট প্রকাশ করা হয়।পোশাকশিল্পের শ্রমিক ও কর্মচারীর জন্য ‘নিম্নতম মজুরি বোর্ডের’ সুপারিশ অনুযায়ী এটি প্রকাশিত হয়েছে। গেজেট অনুযায়ী, ১ ডিসেম্বর থেকে এই নতুন মজুরিকাঠামো কার্যকর হবে। শ্রমিক ও কর্মচারীরা মূল মজুরির ৫ শতাংশ হারে বার্ষিক প্রণোদনা পাবেন।পোশাকশ্রমিকদের নিম্নতম (গ্রেড নম্বর ৭) মজুরি হবে পাঁচ হাজার ৩০০ টাকা। এর মধ্যে মূল মজুরি তিন হাজার টাকা, বাড়িভাড়া এক হাজার ২০০, চিকিৎসা ২৫০, যাতায়াত ২০০ ও খাদ্য ভাতা ৬৫০ টাকা। এ ছাড়া ৬ নম্বর গ্রেডের শ্রমিকদের মোট মজুরি হবে পাঁচ হাজার ৬৭৮ টাকা, ৫ নম্বর গ্রেডে ছয় হাজার ৪২, ৪ নম্বর গ্রেডে ছয় হাজার ৪২০, ৩ নম্বর গ্রেডে ছয় হাজার ৮০৫, ২ নম্বর গ্রেডে ১০ হাজার ৯০০ এবং ১ নম্বর গ্রেডে ১৩ হাজার টাকা। তবে শিক্ষানবিশ শ্রমিকেরা পাবেন চার হাজার ১৮০ টাকা।অন্যদিকে কর্মচারীদের সর্বনিম্ন (গ্রেড নম্বর ৪) মোট মজুরি হবে পাঁচ হাজার ৬৫০ টাকা, ৩ নম্বর গ্রেডে সাত হাজার ৪০০, ২ নম্বর গ্রেডে আট হাজার ১০০ ও ১ নম্বর গ্রেডে ১০ হাজার ২০০ টাকা। তবে শিক্ষানবিশ কর্মচারীরা পাবেন চার হাজার ৩২০ টাকা।
