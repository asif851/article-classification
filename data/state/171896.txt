
চট্টগ্রামকেন্দ্রিক লাইটার জাহাজ শ্রমিক ইউনিয়নের একাংশের কর্মবিরতি স্থগিত করা হয়েছে। শ্রমিকদের বর্ধিত বেতন-ভাতা বৃদ্ধির সিদ্ধান্ত পুরোপুরি কার্যকর করার দাবিতে গত শনিবার থেকে তাঁর কর্মবিরতি পালন করছিল।
নৌপরিবহনমন্ত্রী শাজাহান খানের অনুসারী হিসেবে পরিচিত শ্রমিকনেতা সাহাদাত হোসেন কর্মবিরতি ডাকা সংগঠনের নেতা। তিনি প্রথম আলোকে বলেন, আজ মঙ্গলবার সকাল ১০টা থেকে বেলা আড়াইটা পর্যন্ত শ্রম পরিদপ্তরে মালিক, শ্রমিক ও সরকারের প্রতিনিধিদের মধ্যে ত্রিপক্ষীয় বৈঠক হয়। সেখানে গেজেট অনুযায়ী বর্ধিত বেতন ভাতা প্রদানের বিষয়ে জাহাজ মালিক সংগঠনগুলোর সঙ্গে চুক্তি হয়েছে। কাই কর্মবিরতি স্থগিত করা হয়েছে।
এই কর্মবিরতি কারণে চট্টগ্রামের কর্ণফুলী নদীর বেসরকারি ১৬টি ঘাটে আজ দুপুর পর্যন্ত পণ্য খালাসে অচলাবস্থা বিরাজ করছিল। এসব ঘাটের আশপাশে ৬০টি লাইটার জাহাজ প্রায় ৭০ হাজার টন পণ্য নিয়ে খালাসের অপেক্ষায় রয়েছে। জাহাজগুলোতে থাকা পণ্যের মধ্যে রয়েছে গম, পাথর, কয়লা, পুরোনো লোহার টুকরা ও সার।
