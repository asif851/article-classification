
চট্টগ্রামের মিরসরাই উপজেলা ছাত্রদলের আহ্বায়ক আদিল মাহমুদ চৌধুরীকে (২৫) কুপিয়ে হত্যা করেছে দুবৃর্ত্তরা। আজ বৃহস্পতিবার রাত সাড়ে আটটার দিকে উপজেলার শায়েরখালী ইউনিয়নের ভোরের বাজার এলাকায় এই ঘটনা ঘটে।
পুলিশের ধারণা, জায়গাজমি সংক্রান্ত বিরোধের জের ধরে এই হত্যাকাণ্ড ঘটেছে। তবে উপজেলা বিএনপির কয়েকজন নেতা হত্যাকাণ্ডের জন্য ছাত্রলীগকে দায়ী করেছেন।প্রত্যক্ষদর্শী ও পুলিশ সূত্রে জানা যায়, আদিলকে ভোরের বাজার এলাকায় কুপিয়ে হত্যা করে একদল দুর্বৃত্ত। গুরুতর আহত অবস্থায় স্থানীয় মাতৃকা হাসপাতালে নেওয়া হলে কর্তব্যরত চিকিত্সক তাঁকে মৃত ঘোষণা করেন।মিরসরাই উপজেলা বিএনপির আহ্বায়ক নুরুল আমিন প্রথম আলোকে বলেন, ভোরের বাজারে আড্ডা দেওয়ার সময় আদিলকে কুপিয়ে গুরুতর আহত করে দুবৃর্ত্তরা। পরে তাঁকে গুলিও করা হয়। তাঁর দাবি, স্থানীয় ছাত্রলীগের নেতা-কর্মীরা এ হত্যাকাণ্ডের সঙ্গে জড়িত।সীতাকুণ্ড সার্কেলের সহকারী পুলিশ সুপার (এএসপি) সালাউদ্দিন সিকদার প্রথম আলোকে বলেন, আদিল মাহমুদ চৌধুরী নামের এক ছাত্রদল নেতাকে কুপিয়ে হত্যা করেছে দুবৃর্ত্তরা। জায়গা জমি সংক্রান্ত বিরোধের জেরে এই ঘটনা ঘটতে পারে। তবে বিষয়টি নিয়ে তদন্ত শুরু করেছে পুলিশ।
