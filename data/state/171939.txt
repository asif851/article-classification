
কক্সবাজারের চকরিয়া উপজেলার চিরিংগা ইউনিয়নের চরণদ্বীপ এলাকায় অভিযান চালিয়ে বিপুল পরিমাণ অস্ত্র উদ্ধার করেছে র‍্যাব। এ সময় নারীসহ ছয়জনকে আটক করা হয়েছে। আজ রোববার ভোর থেকে সকাল নয়টা পর্যন্ত অভিযান চালিয়ে র‍্যাব অস্ত্র উদ্ধার করে।
আটক ব্যক্তিদের মধ্যে চারজনের নাম পাওয়া গেছে। তাঁরা হলেন চরণদ্বীপ এলাকার আবদুল মান্নান, তাঁর ভাই আইয়ুব খান, ফাঁসিয়াখালী ইউনিয়নের ছাইরাখালী গ্রামের নুরুল আলম ওরফে নুরুল্লাহ ডাকাত, মহেশখালীর মোহাম্মদ আলম। নারীসহ দুজনের নাম পাওয়া যায়নি।
র‍্যাব-৭ কক্সবাজার ক্যাম্পের ইনচার্জ মেজর মোহাম্মদ হাসান তারিক প্রথম আলোকে বলেন, চকরিয়া উপজেলার চিরিংগা ইউনিয়নের ৮ নম্বর ওয়ার্ডের চরণদ্বীপ এলাকায় অভিযান চালিয়ে বিপুল পরিমাণ অস্ত্র উদ্ধার করা হয়েছে। এ ঘটনায় নারীসহ ছয়জনকে আটক করা হয়েছে। বিকেলে প্রেস ব্রিফিংয়ের মাধ্যমে বিস্তারিত জানানো হবে।
