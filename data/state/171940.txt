
আইনমন্ত্রী আনিসুল হক বলেছেন, বিচার বিভাগের এমন কোনো পদক্ষেপ নেওয়া উচিত নয়, যাতে করে নৈরাজ্য তৈরি হয়। তিনি বলেন, ‘জনস্বার্থের মামলায় বিচার বিভাগ বিভিন্ন সময়ে যেসব উদ্যোগ নেয়, সেগুলোকে অবশ্যই আমরা সাধুবাদ জানাই। কিন্তু তাদের সীমানা অতিক্রম করা উচিত নয়। এমন কিছু করা উচিত নয়, যাতে করে বিচারিক নৈরাজ্য (জুডিশিয়াল অ্যানার্কি) তৈরি হয়।’
আজ সোমবার রাজধানীর মহাখালীতে ব্র্যাক ইন সেন্টারে অস্ট্রেলিয়ান হাইকমিশন আয়োজিত ‘মানবাধিকার সুরক্ষায় অভিজ্ঞতা বিনিময়’ শীর্ষক অনুষ্ঠানের সমাপনী বক্তব্যে আইনমন্ত্রী এ কথা বলেন।অনুষ্ঠান থেকে বেরিয়ে যাওয়ার সময় আইনমন্ত্রীকে প্রথম আলোর পক্ষ থেকে প্রশ্ন করা হয়, নারায়ণগঞ্জে সাত খুনের ঘটনায় র‌্যাবের তিন কর্মকর্তাকে গ্রেপ্তারের বিষয়ে বিচার বিভাগের দেওয়া নির্দেশের কথা মাথায় রেখেই তিনি এমন কথা বললেন কি না। এ প্রশ্নের জবাবে আইনমন্ত্রী বলেন, ‘আমি সার্বিক বিষয়গুলো মাথায় রেখে সাধারণভাবে এ মন্তব্য করেছি।’সম্প্রতি নারায়ণগঞ্জের সাত খুনের ঘটনার ড. কামাল হোসেন হাইকোর্টে একটি রিট আবেদন করেন। এর পরিপ্রেক্ষিতে হাইকোর্ট র‌্যাবের ওই তিন কর্মকর্তাকে গ্রেপ্তারের নির্দেশ দেন। এ নিয়ে প্রধানমন্ত্রীসহ সরকারের উচ্চপর্যায় থেকে ক্ষোভ প্রকাশ করা হয়।
