
সৌদি আরবের দক্ষিণ পূর্বাঞ্চলীয় প্রদেশ নাজরানে ইয়েমেনের হুতি বিদ্রোহীদের মর্টার শেলের আঘাতে দুই বাংলাদেশি নিহত হয়েছেন। এলাকাটি জেদ্দা থেকে ৬৫০ কিলোমিটার দূরে এবং ইয়েমেন সীমান্ত থেকে ৫০ কিলোমিটার দূরে।
আজ সোমবার পররাষ্ট্র মন্ত্রণালয়ের বহিঃপ্রচার অনুবিভাগের এক বিজ্ঞপ্তিতে জানানো হয়েছে, ৫ ও ৬ মে এ দুজন মারা যান।
এতে বলা হয়, নিহত দুই বাংলাদেশির পরিচয় পাওয়া গেছে। এঁদের একজন হলেন কুমিল্লার বরুড়া থানার বাটেশ্বর গ্রামের মো. মফিজের ছেলে মো. মিজান। ৫ মে মারা যাওয়ার সময় তিনি তাঁর কর্মস্থলে ছিলেন। অন্যজন বরগুনার পাথরঘাটা থানার লেমুয়া গ্রামের মো. আবদুল আজিজের ছেলে মো. আবদুল আলীম। ৬ মে নাজরানে নিজের কর্মস্থলে তিনি মারা যান।
বিজ্ঞপ্তিতে বলা হয়, দুর্ঘটনার খবর পেয়ে জেদ্দার বাংলাদেশ কনস্যুলেট থেকে প্রতিনিধিরা দুর্ঘটনাস্থল পরিদর্শন করেছেন। দুর্ঘটনার শিকার দুই বাংলাদেশির নিয়োগ কর্তা ও পরিবারের সদস্যদের সঙ্গেও তাঁরা যোগাযোগ করেন। নিহতদের মরদেহ নাজরানের কিং খালেদ হাসপাতালের হিমাগারে রাখা রয়েছে। জেদ্দার বাংলাদেশ কনস্যুলেট জেনারেল নিহতদের পরিবারের সদস্য ও নিয়োগ কর্তাদের সঙ্গে যোগাযোগ রাখছেন। নিহতদের পরিবারের সদস্যদের ইচ্ছা অনুযায়ী তাদের মরদেহ দেশে ফিরিয়ে আনা অথবা যথাযোগ্য মর্যাদায় সমাহিত করা এবং যথাযথ ক্ষতিপূরণ পাওয়ার বিষয়টি নিয়ে কনস্যুলেট যোগাযোগ রাখছে।
