
বিএনপির সাবেক ভাইস চেয়ারম্যান, সাবেক ডেপুটি স্পিকার ও পানিসম্পদমন্ত্রী এল কে সিদ্দিকী ইন্তেকাল করেছেন। (ইন্না লিল্লাহি ওয়া ইন্না ইলাহি রাজিউন)। আজ শুক্রবার বেলা পৌনে ১১টার দিকে সিঙ্গাপুরের একটি হাসপাতালে চিকিত্সাধীন অবস্থায় তিনি মারা যান। মৃত্যুকালে তাঁর বয়স হয়েছিল ৭৫ বছর।মৃত্যুকালে তিনি স্ত্রী, এক মেয়ে ও তিন ছেলে রেখে গেছেন।এল কে সিদ্দিকীর এপিএস শওকত হোসেন প্রথম আলোকে জানান, শনিবার সন্ধ্যায় সিঙ্গাপুর থেকে তাঁর মরদেহ দেশে আনা হবে। রোববার সকাল আটটায় নয়াপল্টনে বিএনপির কেন্দ্রীয় কার্যালয়ের সামনে তাঁর প্রথম জানাজা অনুষ্ঠিত হবে। এরপর সকাল ১০টায় সংসদ ভবনের দক্ষিণ প্লাজায় জানাজা শেষে তাঁর মরদেহ নিয়ে যাওয়া হবে চট্টগ্রামে। বাদ জোহর জমিয়াতুল ফালাহ জাতীয় মসজিদে জানাজা শেষে তাঁর মরদেহ নিয়ে যাওয়া হবে তাঁর নির্বাচনী এলাকা সীতাকুণ্ডে। বিকেল চারটায় সীতাকুণ্ড স্কুল মাঠে জানাজা অনুষ্ঠিত হবে। বাদ আসর গ্রামের বাড়িতে জানাজা শেষে সেখানেই তাঁকে দাফন করা হবে।এল কে সিদ্দিকী ১৯৩৯ সালের ১৫ এপ্রিল চট্টগ্রামের সীতাকুণ্ড উপজেলার দক্ষিণ রহমতনগর গ্রামে জন্মগ্রহণ করেন। তাঁর রাজনৈতিক জীবনে তিনি দ্বিতীয়, পঞ্চম, ষষ্ঠ ও অষ্টম জাতীয় সংসদ নির্বাচনে সীতাকুণ্ড থেকে সাংসদ নির্বাচিত হন। তিনি ১৯৮১-৮২ সালে বিদ্যুৎ, পানিসম্পদ উন্নয়ন ও বন্যা নিয়ন্ত্রণ মন্ত্রণালয়ের প্রতিমন্ত্রী ও ২০০১ সালে পানিসম্পদমন্ত্রীর দায়িত্ব পালন করেন।১৯৯৬ সালের ১৫ ফেব্রুয়ারির নির্বাচনের পর গঠিত সংসদে ডেপুটি স্পিকারের দায়িত্ব পালন করেন তিনি।
এ ছাড়াও এল কে সিদ্দিকী জাতিসংঘে বাংলাদেশের প্রতিনিধি, ভারতের সঙ্গে যৌথ নদী কমিশনের কো-চেয়ারম্যান, সংসদে সরকারি হিসাব-সম্পর্কিত কমিটির চেয়ারম্যান, জাতীয় সংসদের পিটিশন কমিটির সদস্য ও অগ্রণী ব্যাংকের চেয়ারম্যানের দায়িত্ব পালন করেন। বিভিন্ন সময়ে বিএনপির কেন্দ্রীয় কমিটির সদস্য, কোষাধ্যক্ষ, আন্তর্জাতিক বিষয়ক সম্পাদক, দলের চেয়ারপারসনের উপদেষ্টামণ্ডলীর সদস্য ও ভাইস চেয়ারম্যানের দায়িত্ব পালন করেন।
