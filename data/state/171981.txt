
নওগাঁর মহাদেবপুর উপজেলার সফাপুরে ইউনিয়নের ওয়ার্ড কমিটির কাউন্সিল নিয়ে সংঘর্ষে আহত আবু বক্কর সিদ্দিক (৫৫) গত শুক্রবার রাতে মারা গেছেন। এ ঘটনায় গত শনিবার আওয়ামী লীগের স্থানীয় নেতা ময়নুল হককে প্রধান আসামি করে ১৭ জনের বিরুদ্ধে মামলা হয়েছে। আবু বক্কর সিদ্দিক উপজেলার সফাপুর ইউনিয়নের ঈশ্বর লক্ষ্মীপুর গ্রামের বাসিন্দা।
স্থানীয় বাসিন্দা ও থানা সূত্রে জানা যায়, গত ২৭ নভেম্বর উপজেলার সফাপুর ইউনিয়নের ৫ নম্বর ওয়ার্ড আওয়ামী লীগের কাউন্সিল পবাতর সরকারি প্রাথমিক বিদ্যালয়ে অনুষ্ঠিত হয়। একপর্যায়ে কমিটি গঠন নিয়ে দুপক্ষের মধ্যে সংঘর্ষ হয়। এতে গুরুতর আহত হন আবু বক্কর সিদ্দিক। তিনি উপজেলা স্বাস্থ্য কমপ্লেক্সে চিকিৎসাধীন ছিলেন। গত শুক্রবার রাতে চিকিৎসাধীন অবস্থায় তাঁর মৃত্যু হয়।
এ ঘটনায় তাঁর ছেলে তরিকুল ইসলাম শনিবার মহাদেবপুর থানায় হত্যা মামলা করেছেন। মামলায় ইউনিয়ন আওয়ামী লীগের সদস্য ময়নুল হক, ৫ নম্বর ওয়ার্ড আওয়ামী লীগের সভাপতি নুরুজ্জামান বাচ্চু, সাধারণ সম্পাদক আবু হেনাসহ ১৭ জনকে আসামি করা হয়।
তরিকুল ইসলাম বলেন, ‘ময়নুলের ইন্ধনে গত ২৭ নভেম্বর ওয়ার্ড কাউন্সিল গঠন উপলক্ষে অনুষ্ঠিত সম্মেলনে সন্ত্রাসীরা আমার বাবাকে এলোপাতাড়িভাবে মারপিট করে। এতে তিনি গুরুতর আহত হয়ে পড়েন। আমি এই ঘটনার সুষ্ঠু বিচার চাই।’
ময়নুল হক বলেন, কাউন্সিলে নেতা-কর্মীদের মধ্যে হালকা ধাক্কাধাক্কি হয়েছিল। পরে উপজেলা আওয়ামী লীগ ও ইউনিয়ন আওয়ামী লীগের নেতাদের মধ্যস্থতায় বিষয়টি তখনই সমাধান করা হয়। ওই দিন গুরুতর আহত হওয়ার মতো কোনো ঘটনা ঘটেনি। তিনি দাবি করেন, আবু বক্কর দীর্ঘ দিন ধরে হৃদ্‌রোগে ভুগছিলেন। তাঁর মৃত্যু স্বাভাবিক কারণে হয়েছে।
মহাদেবপুর থানার ভারপ্রাপ্ত কর্মকর্তা (ওসি) সাবের রেজা আহমেদ জানান, লাশ ময়নাতদন্তের জন্য নওগাঁ সদর হাসপাতালে পাঠানো হয়েছে। বিষয়টি তদন্ত করে ব্যবস্থা নেওয়া হবে।
 
