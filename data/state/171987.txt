
তিন মাস পর অবশেষে পূর্ণাঙ্গ উপাচার্য পেল ময়মনসিংহের ত্রিশালে অবস্থিত জাতীয় কবি কাজী নজরুল ইসলাম বিশ্ববিদ্যালয়। রাজশাহী বিশ্ববিদ্যালয়ের সমাজবিজ্ঞান বিভাগের অধ্যাপক এ এইচ এম মোস্তাফিজুর রহমানকে বিশ্ববিদ্যালয়টির নতুন উপাচার্য হিসেবে নিয়োগ দিয়েছেন আচার্য ও রাষ্ট্রপতি মো. আবদুল হামিদ।আজ সোমবার এ বিষয়ে আদেশ জারি করেছে শিক্ষা মন্ত্রণালয়। তাঁকে সার্বক্ষণিকভাবে বিশ্ববিদ্যালয় ক্যাম্পাসে থাকতে হবে।বিশ্ববিদ্যালয়টির বিদায়ী উপাচার্য মোহীত উল আলম মেয়াদ শেষে গত ১২ আগস্ট বিদায় নেওয়ার পর কোষাধ্যক্ষ এ এম এম শামসুর রহমান উপাচার্যের চলতি দায়িত্ব পালন করছেন। কিন্তু সদ্য সাবেক এবং বর্তমান ভারপ্রাপ্ত উপাচার্যের বিরুদ্ধে ওঠা বিভিন্ন অনিয়ম-দুর্নীতির অভিযোগে বিশ্ববিদ্যালয়ে অস্থিরতা বিরাজ করছিল।
বিদায়ী উপাচার্য অধ্যাপক মোহীতের বিরুদ্ধে ময়মনসিংহের একটি আদালতে দুর্নীতির অভিযোগে মামলাও হয়েছে। আর উপাচার্যের চলতি দায়িত্বে থাকা কোষাধ্যক্ষ শামসুর রহমান নিয়োগে দুর্নীতি করছেন বলে শিক্ষক-কর্মকর্তা ও শিক্ষার্থীরা অভিযোগ করছেন। শিক্ষক-শিক্ষার্থীদের আন্দোলনের মুখে প্রায় এক মাস ধরে ক্যাম্পাসে যেতে পারছেন না ভারপ্রাপ্ত উপাচার্য শামসুর রহমান। ৬ নভেম্বর তিনি ক্যাম্পাসে যেতে চাইলে তাঁর প্রবেশ ঠেকাতে তাঁর ওপর হামলা করেন একদল শিক্ষার্থীরা। এখন নতুন উপাচার্য নিয়োগ এবং ভারপ্রাপ্ত উপাচার্যের বিষয়ে তদন্ত কমিটি হওয়ার পরিপ্রেক্ষিতে বিশ্ববিদ্যালয় শিক্ষক সমিতি আন্দোলন প্রত্যাহার করেছে বলে প্রথম আলোকে জানিয়েছেন সংগঠনটির সাধারণ সম্পাদক শফিকুল ইসলাম।
