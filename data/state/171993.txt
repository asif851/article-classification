
গ্রেপ্তারের ২৪ ঘণ্টার মধ্যে আসামি হাজির না করায় পুলিশের মহাপরিদর্শক (আইজিপি) ও হবিগঞ্জের পুলিশ সুপারের কাছে এর কারণ জানতে চেয়েছেন আন্তর্জাতিক অপরাধ ট্রাইব্যুনাল-২।বিচারপতি ওবায়দুল হাসানের নেতৃত্বাধীন ট্রাইব্যুনাল-২ গতকাল বৃহস্পতিবার এ আদেশ দেন। এই ট্রাইব্যুনালের অন্য দুই সদস্য হলেন বিচারপতি মো. মজিবুর রহমান মিয়া ও বিচারপতি মো. শাহিনুর ইসলাম।মানবতাবিরোধী অপরাধের অভিযোগে হবিগঞ্জের বানিয়াচং উপজেলার খাগাউড়া ইউনিয়ন পরিষদের (ইউপি) চেয়ারম্যান মজিবুর রহমান ও তাঁর ভাই সাবেক চেয়ারম্যান মহিবুর রহমানকে গত মঙ্গলবার দুপুরে পুলিশ গ্রেপ্তার করে। ট্রাইব্যুনাল-২-এর গ্রেপ্তারি পরোয়ানা জারির পরিপ্রেক্ষিতে তাঁদের গ্রেপ্তার করা হয়। কিন্তু গ্রেপ্তারের ২৪ ঘণ্টার মধ্যে আদালতে আসামি হাজির করার কথা থাকলেও মজিবুর ও মহিবুরকে গতকাল ট্রাইব্যুনালে হাজির করা হয়। ট্রাইব্যুনাল তাঁদের কারাগারে পাঠিয়ে ১৮ ফেব্রুয়ারির মধ্যে তদন্তের অগ্রগতি প্রতিবেদন দাখিলের নির্দেশ দেন।আদেশে আরও বলা হয়, গ্রেপ্তারের ২৪ ঘণ্টার মধ্যে কেন মজিবুর ও মহিবুরকে ট্রাইব্যুনালে হাজির করা হলো না, ওই দিনের মধ্যে পুলিশের মহাপরিদর্শক ও হবিগঞ্জের পুলিশ সুপারকে তার ব্যাখ্যা দিতে হবে।
