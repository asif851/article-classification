
যুক্তরাজ্যে বাংলাদেশি বংশোদ্ভূত এক তরুণীকে ১৮ মাসের জেলদণ্ড দিয়েছেন আদালত। ইস্ট লন্ডন ইউনিভার্সিটির আইন বিষয়ের শিক্ষার্থী দণ্ডপ্রাপ্ত আফসানা কাইয়ুমের (২২) বিরুদ্ধে অভিযোগ, তিনি সিরিয়ার জঙ্গিগোষ্ঠী আইএসের উগ্রপন্থা ছড়ানোর বিভিন্ন ম্যাগাজিন এবং ভিডিও সংরক্ষণ করেছেন। পাশাপাশি একটি মুসলিম ম্যাচ মেকিং সাইটে পছন্দের পুরুষের জায়গায় লিখেছেন, সম্ভাব্য স্বামীকে ‘জিহাদের’ জন্য সংকল্পবদ্ধ হতে হবে এবং তাঁকেও জিহাদে উৎসাহী করে তুলতে হবে।আফসানার ইউএসবি ড্রাইভে পাওয়া ম্যাচ মেকিং ওয়েবসাইটে ‘বায়না ফাউন্ডেশন’-এর ওই ফরমটি উদ্ধার করা হয় বলে আদালতের শুনানিতে বলা হয়। দেশটিতে সম্প্রতি কার্যকর হওয়া সন্ত্রাসবিরোধী আইন ভঙ্গের দায়ে গত মঙ্গলবার লন্ডনের স্নেয়ার্সব্রুক আদালত ওই সাজা ঘোষণা করেন। পূর্ব লন্ডনের প্যাসটোর বাসিন্দা আফসানাকে গত বছরের জুলাই মাসে প্রথম সতর্ক করে পুলিশ। এরপর সেপ্টেম্বর মাসে আফসানার বাসায় তল্লাশি চালিয়ে উগ্রবাদী উপকরণ উদ্ধারের পর তাঁর বিরুদ্ধে অভিযোগ আনা হয়।সন্ত্রাসবাদের দায়ে যুক্তরাজ্য থেকে যুক্তরাষ্ট্রে প্রত্যর্পিত বিতর্কিত ব্যক্তিত্ব আবু হামজাকে চিঠি লেখার ঘটনায় পুলিশের নজরে আসে আফসানা। আদালতে দাঁড়িয়ে আবু হামজার প্রতি সমবেদনা প্রকাশ করে আফসানা বলেন, গণমাধ্যমগুলো আবু হামজাকে যেভাবে তুলে ধরে তা অস্বস্তিকর। তিনি ওই সব চিঠির বিষয়ে সব সময় প্রকাশ্য ছিলেন জানিয়ে বলেন, প্রেরকের ঠিকানা সংরক্ষণ করা হবে এমনটি জেনেও তিনি খামে নিজের নাম-ঠিকানা লিখে দিতেন। তবে আইএসের ম্যাগাজিন এবং ভিডিও সংরক্ষণ করে কোনো আইন ভঙ্গ করেননি বলে দাবি আফসানার।
