
বিচারবহির্ভূত হত্যা, গুম ও অপহরণের ঘটনায় উদ্বিগ্ন ইউরোপীয় ইউনিয়ন (ইইউ)। আজ বৃহস্পতিবার রাজধানীর একটি হোটেলে ইউরোপ দিবস উপলক্ষে আয়োজিত সংবাদ সম্মেলনে ঢাকায় নিযুক্ত ইইউ রাষ্ট্রদূত উইলিয়াম আনা উদ্বেগ প্রকাশ করেন।
সম্প্রতি সুনামগঞ্জে নিখোঁজ হওয়া বাংলাদেশি বংশোদ্ভূত ব্রিটিশ নাগরিক ও বিএনপির নেতা মুজিবর রহমান এবং তাঁর গাড়িচালককে খুঁজে বের করতে সরকারকে সব ধরনের ব্যবস্থা নিতে বলেছে যুক্তরাজ্য। ভারপ্রাপ্ত ব্রিটিশ হাইকমিশনার নিক লো এ মন্তব্য করেন। তিনি মুজিবর রহমানের পাশাপাশি দুই বছর আগে নিখোঁজ হওয়া বিএনপির নেতা ইলিয়াস আলীকে তাঁর পরিবারের কাছে ফিরিয়ে দিতে সরকারকে অনুরোধ জানান।
