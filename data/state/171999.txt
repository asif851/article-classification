
এটিএম কার্ড জালিয়াতির অভিযোগে ১১ ব্যক্তিকে গ্রেপ্তার করেছে র‍্যাব।
গতকাল মঙ্গলবার রাতে রাজধানীর বিভিন্ন এলাকায় অভিযান চালিয়ে ওই ১১ ব্যক্তিকে গ্রেপ্তার করে র‍্যাব-১০-এর একটি দল। আজ বুধবার দুপুরে র‍্যাবের পক্ষ থেকে গণমাধ্যমে পাঠানো মোবাইল ফোনের খুদে বার্তায় এই তথ্য জানানো হয়।  র‍্যাবের ভাষ্য, গ্রেপ্তার হওয়া ব্যক্তিদের কাছ থেকে বিপুল পরিমাণ এটিএম কার্ড ও কার্ড তৈরির সরঞ্জাম উদ্ধার করা হয়েছে।
র‍্যাবের দাবি, গ্রেপ্তার হওয়া ব্যক্তিরা এটিএম কার্ড জালিয়াতির আন্তর্জাতিক চক্রের সদস্য।
ঘটনার বিষয়ে বিস্তারিত তথ্য জানায়নি র‍্যাব। গ্রেপ্তার হওয়া ব্যক্তিদের নাম-পরিচয়ও জানানো হয়নি।
বিস্তারিত তথ্য জানাতে আজ বেলা একটায় রাজধানীর কারওয়ান বাজারে র‍্যাবের মিডিয়া সেন্টারে সংবাদ ব্রিফিং হওয়ার কথা।
 
