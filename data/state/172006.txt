
ময়মনসিংহের ভালুকা উপজেলায় ছোট ভাইয়ের হাতে বড় ভাই নিহত হয়েছেন বলে অভিযোগ উঠেছে। আজ বৃহস্পতিবার দুপুরে উপজেলার ভরাডোবা ইউনিয়নের পুরুড়া গ্রামে এ ঘটনা ঘটে।নিহত ব্যক্তির পরিবার বলছে, স্কুলে না যাওয়ার কারণ জানতে চাওয়ার একপর্যায়ে ছোট ভাই বড় ভাইকে আঘাত করে। নিহত ব্যক্তির নাম বাহার মিয়া। তিনি ভালুকা-ত্রিশাল মৈত্রী কলেজের দ্বিতীয় বর্ষের ছাত্র ছিলেন। অভিযুক্ত আজহার ভরাডোবা উচ্চবিদ্যালয়ে অষ্টম শ্রেণির শিক্ষার্থী। তাদের বাবার নাম হেলাল উদ্দিন।
পুলিশ ও পরিবার সূত্রে জানা গেছে, আজহার গত কয়েক দিন স্কুলে যায়নি। আজ দুপুরে তাকে স্কুলে না যাওয়ার কারণ জিজ্ঞাসা করেন বাহার। একপর্যায়ে বাহার ছোট ভাই আজহারকে চড় মারেন। এতে আজহার বাহারের ওপর ক্ষিপ্ত হয়ে ওঠেন। পরে আজহার লোহার চিকন শলাকা দিয়ে বাহারের বুকের বাঁ পাশে আঘাত করে। এতে বাহার মাটিতে লুটিয়ে পড়েন।
পরিবারের অন্য সদস্যরা বাহারকে ভালুকা উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন। ঘটনার পর থেকে নিহত বাহারের মা অচেতন হয়ে পড়েন বলে পরিবার সূত্রে জানা যায়।
ভালুকা উপজেলা স্বাস্থ্য কমপ্লেক্সের জরুরি বিভাগের চিকিৎসক নাঈমা আক্তার বলেন, ‘বাহারকে আমাদের এখানে মৃত অবস্থায় আনা হয়েছে।’
ভালুকা মডেল থানা পরিদর্শক (তদন্ত) মাজহারুল ইসলাম বলেন, ‘লাশ উদ্ধার করে থানায় নেওয়া হয়েছে। নিহত তরুণের বাবা মামলা দায়েরের প্রস্তুতি নিচ্ছেন।’
