
জামালপুর সদর উপজেলার শরিফপুরের তালতলা এলাকায় গতকাল শনিবার রাতে ট্রাকের সঙ্গে মোটরসাইকেলের মুখোমুখি সংঘর্ষে বন্ধুসহ মোটরসাইকেল আরোহী সেনা সদস্য নিহত হয়েছেন।নিহত ব্যক্তিরা হলেন শরিফপুর ইউনিয়নের রাঙ্গামাটিয়া গ্রামের মোহাম্মদ আলীর ছেলে শাহিন আলম (২৫) ও একই গ্রামের মোবারক হোসেনের ছেলে শাহিনুল ইসলাম (২৪)। শাহিন ময়মনসিংহ ক্যান্টনমেন্টে সেনাসদস্য হিসেবে কর্মরত ছিলেন।জামালপুর সদর থানার ভারপ্রাপ্ত কর্মকর্তা (ওসি) আব্দুল আওয়াল বলেন, ঈদের ছুটিতে শাহিন বাড়িতে আসেন। গতরাতে পারিবারিক কাজে বন্ধু শাহিনুলকে নিয়ে স্থানীয় নান্দিনা বাজারে যান। নয়টার দিকে মোটরসাইকেলে করে ফেরার পথে তালতলায় জামালপুর-ময়মনসিংহ সড়কে এই দুর্ঘটনার শিকার হন। বিপরীত দিক থেকে আসা দ্রুতগতির একটি ট্রাকের সঙ্গে তাঁদের বহনকারী মোটরসাইকেলটির মুখোমুখি সংঘর্ষ হলে ঘটনাস্থলেই শাহিনুল মারা যান। গুরুতর আহত অবস্থায় শাহিনকে উদ্ধার করে জামালপুর জেনারেল হাসপাতালে নিয়ে যাওয়া হলে কর্তব্যরত চিকিৎসক তাঁকে মৃত ঘোষণা করেন।ওসি বলেন, লাশ দুটি উদ্ধার করে ময়নাতদন্তের জন্য পাঠানো হয়েছে। ট্রাকটি আটক করলেও চালক ও চালকের সহকারী পালিয়ে গেছেন।
