
ঢাকার নৌপথে যাত্রী পরিবহনের লক্ষ্যে আবার ওয়াটার বাস সার্ভিস চালু করেছে বাংলাদেশ অভ্যন্তরীণ নৌ-পরিবহন সংস্থা (বিআইডব্লিউটিসি)। আজ বৃহস্পতিবার সকাল সাড়ে ১০টার দিকে গাবতলী ওয়াটার বাস ল্যান্ডিং স্টেশনে এই সার্ভিসের উদ্বোধন করেন নৌ-পরিবহনমন্ত্রী শাজাহান খান। বিআইডব্লিউটিসি সূত্রে জানা গেছে, ঢাকা থেকে গাবতলী নৌপথে নতুন চারটি ও আগের দুটি মিলিয়ে মোট ছয়টি ওয়াটার বাস নামানো হয়েছে। এ বাসগুলো প্রতিদিন সকাল সাতটা থেকে সন্ধ্যা সাতটা পর্যন্ত এক ঘণ্টা পর পর ছেড়ে যাবে। গাবতলী থেকে সদরঘাট পর্যন্ত ভাড়া নির্ধারণ করা হয়েছে ৩০ টাকা। যাত্রাপথে এক স্টেশন থেকে অন্য স্টেশনের ভাড়া ১৫ টাকা। এবার যাত্রী আকর্ষণে ভর্তুকি দিয়ে ভাড়া নির্ধারণ করা হয়েছে। আগের প্রতিটি বাস ৩৫ জন যাত্রী বহন করতে পারত। কেরানীগঞ্জে বেসরকারি প্রতিষ্ঠান ঢাকা ডকইয়ার্ডে নবনির্মিত চারটি ওয়াটার বাসের প্রতিটির যাত্রী ধারণক্ষমতা ৮১ জন। সদরঘাট থেকে যাত্রা করবে ওয়াটার বাস। পথে খোলামোড়া, সোয়ারীঘাট, বছিলা ও রায়েরবাজারে যাত্রী ওঠানামা করতে পারবে। নয় বছর আগে, ২০০৪ সালে একটি ওয়াটার ট্যাক্সি নামানো হয়েছিল। এরপর ২০১০ সালের ২৮ আগস্ট দুটি নৌযান দিয়ে দ্বিতীয় ওয়াটার বাস সার্ভিস চালু করা হয়। তবে দুবারই যাত্রীর অভাব, নৌযানে ত্রুটির কারণে এ সার্ভিস বন্ধ হয়ে যায়। এ নিয়ে তৃতীয়বারের মতো ওয়াটার বাস চালু হলো।
