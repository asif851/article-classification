
ভারতের ক্ষমতাসীন দল বিজেপির সভাপতি অমিত শাহ বলেছেন, তিস্তার পানিবণ্টন নিয়ে বাংলাদেশের সঙ্গে ভারত সরকারের আলোচনা চলছে। আজ শনিবার আগরতলার গীতাঞ্জলি পর্যটক নিবাসে সংবাদ সম্মেলনে এক প্রশ্নের জবাবে তিনি এ কথা বলেন।
অমিত শাহ অভিযোগ করেছেন, ‘বাংলাদেশি অনুপ্রবেশকারীদের’ মদদ দিচ্ছে ত্রিপুরার ক্ষমতাসীন দল সিপিএম। তাঁর কটাক্ষ, শুধু নিজেদের ভোট ব্যাংক বানানোর স্বার্থেই ‘বাংলাদেশি অনুপ্রবেশকারীদের’ সিপিএমের নেতৃত্বাধীন সরকার মদদ দিচ্ছে।
সাংবাদিকেরা তিস্তার পানিবণ্টন নিয়ে প্রশ্ন করলে অমিত শাহ শুধু বলেন, উভয় দেশের মধ্যে আলোচনা চলছে। নরেন্দ্র মোদি ক্ষমতায় আসার পর প্রতিবেশী বাংলাদেশের সঙ্গে সম্পর্কের ব্যাপক উন্নতি হয়েছে।  আর ঠিক নয় মাস পর উত্তর-পূর্ব ভারতের একমাত্র কমিউনিস্ট শাসিত রাজ্যে বিধানসভা নির্বাচন হবে। তবে নির্বাচনী তৎপরতা ইতিমধ্যেই শুরু হয়ে গেছে। শনিবার দুই দিনের ত্রিপুরা সফরে আসেন বিজেপি সভাপতি অমিত শাহ। এদিন সফরের শুরুতেই সাংবাদিকদের মুখোমুখি হন তিনি। রাজ্য সরকারের বিরুদ্ধে কামান দেগে অমিত শাহের অভিযোগ, দুর্নীতি, অনুন্নয়ন আর হিংসায় শুধু এগিয়ে ত্রিপুরা।
বিজেপির বিরুদ্ধে সাম্প্রদায়িকতার অভিযোগ নিয়ে প্রশ্ন করা হলে অমিত শাহ পাল্টা তৃণমূল কংগ্রেস ও সিপিএমকে সবচেয়ে বড় সাম্প্রদায়িক শক্তি বলেও মন্তব্য করেন। ত্রিপুরায় আড়াই দশকের টানা বাম শাসনের অবসান ঘটিয়ে নরেন্দ্র মোদির উন্নয়ন ও বিকাশযাত্রায় শামিল হতে ত্রিপুরার মানুষও বিজেপিকে বেছে নেবে বলে দাবি করেন তিনি।
সংবাদ সম্মেলন ছাড়াও এদিন বেশ কিছু সাংগঠনিক বৈঠকে অংশ নেন অমিত শাহ। রোববার ঊনকোটি জেলার কুমার ঘাটে প্রকাশ্য জনসভায় তিনি ভাষণ দেবেন।
