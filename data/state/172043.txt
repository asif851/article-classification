
একমাত্র ভবনে কক্ষ চারটি। তার মধ্যে তিনটি ঝুঁকিপূর্ণ, একটি পরিত্যক্ত। ঝুঁকিপূর্ণ তিনটি কক্ষের একটিতে শিক্ষকেরা বসেন, বাকি দুটিতে দুটি শ্রেণির পাঠদান চলে। ফলে একটি শ্রেণির ক্লাস নিতে হয় গাছতলায়। এমন অবস্থা সিরাজগঞ্জের রায়গঞ্জ উপজেলার হাতেম হাসিল সরকারি প্রাথমিক বিদ্যালয়ের।গতকাল মঙ্গলবার সরেজমিনে দেখা যায়, ভবনের একটি কক্ষে শিক্ষকেরা বসেছেন। সকালের পালায় একটি কক্ষে শিশু শ্রেণি এবং আরেকটি কক্ষে প্রথম শ্রেণির ক্লাস নেওয়া হচ্ছে। বাকি কক্ষটি পরিত্যক্ত হওয়ায় দ্বিতীয় শ্রেণির পাঠদান চলছে বাইরে গাছতলায়। পরের পালায় চতুর্থ ও পঞ্চম শ্রেণি বসেছে দুটি কক্ষে। তৃতীয় শ্রেণির পাঠদান চলছে বাইরে।শিক্ষক-শিক্ষার্থী ও এলাকাবাসীর সঙ্গে কথা বলে জানা যায়, ১৯৩৭ সালে স্কুলটি প্রতিষ্ঠিত হয়। ১৯৬৯ সালে বিদ্যালয়টিতে সরকারি বরাদ্দে একটি পাকা ভবন নির্মাণ করা হয়। এরপর এ পর্যন্ত আর স্কুলে কোনো ভবন নির্মাণ করা হয়নি। কয়েক বছর ধরে প্রাথমিক শিক্ষা সমাপনী পরীক্ষায় স্কুলটির পাসের হার শতভাগ।প্রধান শিক্ষক বেলাল হোসেনজানান, ৪ আগস্ট রায়গঞ্জ উপজেলা নির্বাহী কর্মকর্তা (ইউএনও) ইকবাল আখতার বিদ্যালয়টি পরিদর্শন করে ঝুঁকিপূর্ণ হওয়ায় স্কুলের ভবনটি আর ব্যবহার না করার পরামর্শ দেন। তিনি এ সমস্যার দ্রুত সমাধানের আশ্বাস দেন। কিন্তু তারপরেও ভবনটিতেই কাজ চালাতে হচ্ছে।
বিদ্যালয় ব্যবস্থাপনা কমিটির সভাপতি শাহাদাত হোসেন খান বলেন, এ সমস্যা সমাধানে বিভিন্ন সময়ে আশ্বাস পাওয়া গেলেও কাজ হয়নি। ৪৫ বছরে একটি বিদ্যালয়ে নতুন ভবন নির্মাণ না হওয়া দুঃখজনক।
উপজেলা শিক্ষা কর্মকর্তা ইয়াকুব হোসেন খান বলেন, এ সমস্যা সমাধানে প্রস্তাব পাঠানো হয়েছে। ইউএনও ইকবাল আখতার বলেন, ঝুঁকিপূর্ণ ভবনে পাঠদান না করতে বলা হয়েছে। নতুন ভবন নির্মাণে উদ্যোগ নেওয়া হবে বলে তিনি জানান।
