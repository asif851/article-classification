
বিভিন্ন অপরাধে জড়িত থাকার দায়ে ঢাকা বিশ্ববিদ্যালয়ের ১৬ শিক্ষার্থীকে আজীবন বহিষ্কার করেছে বিশ্ববিদ্যালয় প্রশাসন। আজ রোববার রাতে বিশ্ববিদ্যালয়ের সিন্ডিকেট সভায় এই সিদ্ধান্ত নেওয়া হয়। সভা শেষে সিন্ডিকেটের একাধিক সদস্য প্রথম আলোকে এই তথ্য নিশ্চিত করেছেন। এ ব্যাপারে যোগাযোগ করা হলে বিশ্ববিদ্যালয় জনসংযোগ দপ্তরের পরিচালক নূর-ই-ইসলাম প্রথম আলোকে বলেন, সোমবার সংবাদ বিজ্ঞপ্তির মাধ্যমে এ ব্যাপারে জানানো হবে। 
সিন্ডিকেট সূত্র জানায়, বিভিন্ন বিশ্ববিদ্যালয়ের ভর্তি পরীক্ষায় অন্যের হয়ে পরীক্ষা দেওয়ার (প্রক্সি) দায়ে ছয়জন, নিষিদ্ধ সংগঠন হিযবুত তাহরীরের সঙ্গে জড়িত থাকার দায়ে ছয়জন, যৌন নিপীড়নের দায়ে তিনজন এবং অমর একুশে হলের প্রাধ্যক্ষের কক্ষ ভাঙচুরের দায়ে একজনকে বহিষ্কার করা হয়।
