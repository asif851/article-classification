
জাল টাকা দিয়ে প্রতারণা করতে গিয়ে পুলিশের হাতে আটক হন এক নারী। গতকাল সোমবার বিকেল চারটায় চাঁদপুরের মতলব দক্ষিণ উপজেলা সদরের ইসলামী ব্যাংক শাখায় এ ঘটনা ঘটে। পরে তাঁকে আজ মঙ্গলবার মামলায় গ্রেপ্তার দেখিয়ে আদালতের মাধ্যমে কারাগারে পাঠানো হয়।ওই নারীর নাম জেসমিন বেগম (৪৫)। তাঁর বাড়ি মতলব দক্ষিণ উপজেলার খর্গপুর গ্রামে। তাঁর স্বামীর নাম মোহন মিয়া।পুলিশ, প্রত্যক্ষদর্শী ও ওই ব্যাংক সূত্রে জানা গেছে, গতকাল বিকেলে মতলব উত্তর উপজেলার শাহাবাজকান্দি গ্রামের জাহানারা বেগম নামের এক গৃহবধূ ওই ব্যাংক থেকে ৫০ হাজার টাকা তোলেন। ওই বান্ডিলে ৫০০টি ১০০ টাকার নোট ছিল। এ সময় জেসমিন বেগম নামের ওই নারী তাঁকে (জাহানারা) ১০০ টাকার নোটের পরিবর্তে তাঁর (জেসমিন) কাছ থেকে ১০০০ টাকার নোট নিতে বলেন। এতে রাজি হয়ে জাহানারা ওই নারীর কাছ থেকে ৫০টি ১০০০ টাকার নোট নেন। এরপর সন্দেহবশত তিনি নোটগুলো ব্যাংকের কাউন্টারে দেখান। কাউন্টারের লোকেরা ওই টাকা জাল বলে শনাক্ত করেন। বিষয়টি জানার সঙ্গে সঙ্গে উপস্থিত জনতা ও ব্যাংক কর্তৃপক্ষ জেসমিনকে আটক করে থানায় খবর দিলে পুলিশ এসে তাঁকে আটক করে। পরে তাঁকে মামলায় গ্রেপ্তার দেখানো হয়।
ওই ব্যাংকের ব্যবস্থাপক (ভারপ্রাপ্ত) মো. জাকির হোসেন পাঠান বলেন, জাহানারা বেগমকে তাঁর আসল টাকা ফিরিয়ে দেওয়া হয়।
মতলব দক্ষিণ থানার পরিদর্শক (তদন্ত) মো. ইব্রাহিম খলিল বলেন, জেসমিন নামের ওই নারীর বিরুদ্ধে বিশেষ ক্ষমতা আইনে থানায় মামলা হয়েছে। তিনি একটি সংঘবদ্ধ প্রতারক চক্রের সক্রিয় সদস্য। তাঁর বিরুদ্ধে কুমিল্লা সদরসহ বিভিন্ন থানায় তিন-চারটি মামলা রয়েছে। তিনি বলেন, আজ মঙ্গলবার দুপুরে চাঁদপুর বিচারিক হাকিম আদালতের মাধ্যমে তাঁকে কারাগারে পাঠানো হয়।
