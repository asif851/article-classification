
নারায়ণগঞ্জের সাত খুনের ঘটনায় র‌্যাবের অতিরিক্ত মহাপরিচালক (এডিজি) কর্নেল জিয়াউল আহসানসহ সব গডফাদারকে গ্রেপ্তারের দাবি জানিয়েছে বিএনপি।
আজ সোমবার দুপুরে রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে দলটির যুগ্ম মহাসচিব রুহুল কবির রিজভী এ দাবি জানান। 
রিজভী বলেন, র‌্যাব এই হত্যাকাণ্ড সম্পর্কে সব জানত। তাহলে তারা কেন চুপ ছিল, জনগণ তা জানতে চায়।
বিএনপির এই নেতা আরও বলেন, গণমাধ্যমে জিয়াউল আহসানের নাম বিভিন্ন বার এসেছে। কিন্তু তার পরও তাঁকে গ্রেপ্তার করা হচ্ছে না। বিএনপি বিশ্বাস করে, হাইকোর্ট আদেশ না দিলে র‌্যাবের ওই তিন কর্মকর্তাকে গ্রেপ্তার করা হতো না। সরকার ধূম্রজাল সৃষ্টি করে ঘটনাটি ধামাচাপা দিত।
এ ঘটনায় ন্যায় বিচারের স্বার্থে যাদের নাম এসেছে, তাদেরই গ্রেপ্তার করে জিজ্ঞাসাবাদ প্রয়োজন বলে দাবি করেন রিজভী। তিনি বলেন, ‘আমরা মনে করি, নারায়ণগঞ্জের হত্যাকাণ্ডের সঙ্গে যাদের নাম এসেছে, তাদের গ্রেপ্তার না করা, ন্যায়বিচারকে বৃদ্ধাঙ্গুলি প্রদর্শন ও রাষ্ট্রকে ব্যর্থ করে দেওয়ার ষড়যন্ত্র ছাড়া আর কিছু নয়। ন্যায়বিচারের স্বার্থে কর্নেল জিয়াসহ সব অপরাধীকে গ্রেপ্তার করার জোর দাবি জানাচ্ছি।’
আজকের সংবাদ সম্মেলনে দলের যুগ্ম মহাসচিব সালাউদ্দিন আহমেদ, সহদপ্তর সম্পাদক আসাদুল করিম উপস্থিত ছিলেন। 
