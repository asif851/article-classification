
ফেনীর সোনাগাজী থেকে অপহরণের দুই দিন পর সোনা ব্যবসায়ী কৃষ্ণ কুমার ধর ওরফে বিসুকে (৫০) ছাগলনাইয়া থেকে উদ্ধার করেছে পুলিশ।পুলিশ ও পারিবারিক সূত্র জানায়, গত রোববার সন্ধ্যা সাতটার কয়েকজন দুর্বৃত্ত সোনাগাজীর মতিগঞ্জ বাজার থেকে কৃষ্ণ কুমারকে একটি মাইক্রোবাসে তুলে অজ্ঞাত স্থানে নিয়ে যায়। পরে দুর্বৃত্তরা তাঁর ভাই সৌমেন কুমার ধরের কাছে মুঠোফোনে ১০ লাখ টাকা মুক্তিপণ দাবি করে। সৌমেন বিষয়টি সোনাগাজী থানার পুলিশকে জানান। পরে সোনাগাজী থানার পুলিশ ছাগলনাইয়া থানার সহযোগিতায় গতকাল মঙ্গলবার বেলা দুইটার দিকে পাঠাননগর ইউনিয়নের দক্ষিণ হরিপুর এলাকায় অভিযান চালিয়ে কৃষ্ণ কুমার ধরকে উদ্ধার করে। এ সময় মো. কামরুল ইসলাম (৩৭) ও ফরিদ আহম্মদ (৪০) নামের দুজনকে আটক করা হয়।
