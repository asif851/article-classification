
বিদেশি নাগরিক হত্যার সঙ্গে বিএনপি ও খালেদা জিয়াকে জড়িয়ে দেওয়া সরকারপক্ষের বক্তব্যকে ‘হাস্যকর’ আখ্যা দিয়েছেন দলটির স্থায়ী কমিটির সদস্য নজরুল ইসলাম খান। তাঁর মতে, বিএনপিকে হেয় করতে এ ধরনের কথা বলা হচ্ছে।আজ শনিবার ঢাকা রিপোর্টার্স ইউনিটি মিলনায়তনে এক আলোচনা সভায় নজরুল ইসলাম খান এই মন্তব্য করেন। স্বৈরাচারবিরোধী আন্দোলনে ১৯৯০ সালে নিহত নাজিরউদ্দিন জেহাদের ২৫তম শাহাদাতবার্ষিকী উপলক্ষে শহীদ জেহাদ স্মৃতি পরিষদ ওই আলোচনার আয়োজন করে।নজরুল ইসলাম খান বলেন, যাঁরা এখন ক্ষমতায় আছেন তাঁরা দেশের মানুষকে মূর্খ ভাবেন কি না জানি না, কিন্তু তাঁরা অবিশ্বাস্য সব কথা বলেন। জামায়াতের সঙ্গে জড়িয়ে বিএনপি সম্পর্কে কোনো না কোনো কথা বলতেই হবে। বিদেশ থেকে ফিরে এসে কোনো খবর না নিয়েই প্রধানমন্ত্রী বললেন যে, বিদেশি হত্যার সঙ্গে বিএনপি-জামায়াত জড়িত। এখন ভারতীয় গোয়েন্দা সংস্থা রিপোর্ট করেছে এর সঙ্গে জামায়াত জড়িত থাকতে পারে। এখন বলা যায় না, প্রধানমন্ত্রী তাঁর মতামত বদলাতেও পারেন।’হত্যাকাণ্ডের সঙ্গে বিএনপির চেয়ারপারসন খালেদা জিয়াকে জড়ানোর সমালোচনা করে নজরুল ইসলাম খান বলেন, কথায় কথায় প্রতিপক্ষকে জঙ্গি বা জঙ্গি সমর্থক বা উসকানিদাতা ইত্যাদি বলে চিহ্নিত করার চেষ্টা করতে করতে বাংলাদেশকে সারা বিশ্বের সামনে প্রশ্নবোধক করে রাখা হয়েছে। সরকার যেকোনো উপায়ে বিএনপিকে হেয় করায় চেষ্টায় থাকে।
