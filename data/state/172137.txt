
ঢাকা মহানগরের আশপাশে আজ বুধবার ভোর ছয়টা থেকে পরবর্তী ২৪ ঘণ্টা নিরবচ্ছিন্ন বিদ্যুত্ সরবরাহের সরকারি ঘোষণা ছিল। কিন্তু সকাল থেকে ঢাকার বিভিন্ন অঞ্চল থেকে লোডশেডিংয়ের খবর আসছে।
রাজধানীর মিরপুর, মোহাম্মদপুর, কল্যাণপুর, বনানী, ডিওএইচএসের বিদ্যুত্-গ্রাহকদের অভিযোগ, অন্যান্য দিনের মতোই লোডশেডিং চলছে। একজন গ্রাহক বলেছেন, সকালে খবরের কাগজে নিরবচ্ছিন্ন বিদ্যুত্ পাওয়া যাবে এমন খবরটা পড়ে শেষ করতে না করতেই তাঁর এলাকার বিদ্যুত্ চলে যায়। গ্রাহকেরা আধা ঘণ্টা থেকে এক ঘণ্টা পর্যন্ত লোডশেডিংয়ের অভিযোগ করছেন।
ঢাকা বিদ্যুত্ বিতরণ কর্তৃপক্ষের পরিচালক (অপারেশনস) মিজানুর রহমান প্রথম আলো ডটকমকে বলেন, ‘আজ লোডশেডিং হওয়ার কথা নয়। তবে কোনো কোনো জায়গায় ফোর্সড লোডশেডিং হচ্ছে। বিদ্যুত্ সরবরাহের যতটুকু ক্ষমতা রয়েছে, তার চেয়ে বেশি ব্যবহার করায় লোডশেডিং হচ্ছে।’
খোঁজ নিয়ে জানা গেছে, একটি লাইনের বিদ্যুত্ সরবরাহের ক্ষমতা যতটুকু তার চেয়ে বেশি চাপ পড়লে স্বয়ংক্রিয়ভাবেই বিদ্যুত্ চলে যায়। আন্ডার ফ্রিকোয়েন্সি রিলে ডিভাইসের মাধ্যমে বিষয়টি নিয়ন্ত্রিত হয়ে থাকে। পাশাপাশি কর্মকর্তারা বলেছেন, কোনো কোনো জায়গায় বিতরণ ব্যবস্থায় সমস্যা থাকে। কোথাও কোথাও বিদ্যুত্ সরবরাহ লাইনে মেরামত চলছে। এসব কারণে বিদ্যুত্ সরবরাহে বাধার সৃষ্টি হয়েছে।
আজ ঢাকা, টঙ্গী ও এর আশপাশের এলাকায় দিনের বেলা বিদ্যুতের সর্বোচ্চ চাহিদা নিরূপণ এবং সংশ্লিষ্ট বিতরণ কোম্পানিগুলোর (ডিপিডিসি, ডেসকো, আরইবি) সর্বোচ্চ বিতরণ, ক্ষমতা পর্যবেক্ষণের জন্য বিদ্যুত্ উন্নয়ন বোর্ড উন্মুক্ত সরবরাহের আয়োজন করেছে। ঢাকায় তিনটি বিতরণ কোম্পানির বিদ্যমান অবকাঠামোয় সর্বোচ্চ চাহিদা ও বিতরণ ক্ষমতা নিরূপণই এর উদ্দেশ্য। ঢাকায় দুই হাজার মেগাওয়াটের কিছু বেশি চাহিদা ছিল। তবে ধারণা করা হচ্ছে, এ চাহিদা আরও বেশি। পিডিবি দেশের মোট ছয়টি অঞ্চলে গতকাল মঙ্গলবার পর্যন্ত এই কার্যক্রম চালায়। আজ বুধবার ঢাকা অঞ্চলে এবং আগামী রোববার খুলনায় উন্মুক্ত বিতরণ চলার কথা রয়েছে।
