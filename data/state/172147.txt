
রাজধানীর কদমতলী থানা এলাকা থেকে গত সোমবার রাতে মো. মামুন (২০) নামের এক যুবককে গ্রেপ্তার করেছে পুলিশ। তাঁর কাছ থেকে দুটি বিদেশি পিস্তল ও ছয়টি গুলি উদ্ধার করা হয়। মামুন যুবদলের রাজনীতির সঙ্গে সম্পৃক্ত বলে জানা গেছে।
কদমতলী থানার এসআই অহিদুল হক বলেন, গোপন সংবাদের ভিত্তিতে সোমবার রাত ১২টার দিকে নতুন জুরাইনের আলমবাগের একটি বাসায় অভিযান চালিয়ে মামুনকে গ্রেপ্তার করা হয়। পরে ওই বাসার রান্নাঘরে রাখা অস্ত্র ও গুলি উদ্ধার করা হয়। মামুনের বিরুদ্ধে অস্ত্র আইনে মামলা হয়েছে।
 
শফিকুল কবির পদক চালু করবে ডিআরইউ
প্রতিষ্ঠাতা সভাপতি শফিকুল কবিরের নামে পদক চালুর সিদ্ধান্ত নিয়েছে ঢাকা রিপোর্টার্স ইউনিটি (ডিআরইউ)। গতকাল মঙ্গলবার ইউনিটির ডিআরইউ-সাগর রুনি মিলনায়তনে আয়োজিত স্মরণসভায় এ কথা জানানো হয়। এ সময় ঢাকা রিপোর্টার্স ইউনিটি প্রতিষ্ঠায় শফিকুল কবিরের ভূমিকার কথা উল্লেখ করেন বক্তারা।
সভায় ডিআরইউর সাবেক সভাপতি এম আনোয়ারুল হক, বর্তমান সাধারণ সম্পাদক ইলিয়াস খান, সাবেক সাধারণ সম্পাদক সাখাওয়াত হোসেন, জামাল উদ্দিন ও সাজ্জাদ আলম খান প্রমুখ বক্তৃতা করেন। ডিআরইউর সভাপতি শাহেদ চৌধুরী সভায় সভাপতিত্ব করেন। ১৩ অক্টোবর প্রবীণ ওই সাংবাদিক ইন্তেকাল করেন। আগামী শুক্রবার জুরাইনের বাসভবনে মরহুমের কুলখানি অনুষ্ঠিত হবে। বিজ্ঞপ্তি।
