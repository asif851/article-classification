
বিএনপির নেতৃত্বাধীন ২০-দলীয় জোটের টানা অবরোধের ২৫তম দিন গতকাল শুক্রবার রাতে লক্ষ্মীপুরে চট্টগ্রামগামী যাত্রীবাহী বাসে বোমা হামলায় বাসচালক সুমন হোসেন নিহত হয়েছেন।রাজধানীর খিলগাঁওয়ে রাতে একটি বাসে দুর্বৃত্তদের দেওয়া আগুনে পাঁচ যাত্রী দগ্ধ হয়েছেন। তাঁদের ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে। মিরপুরে ও লালবাগে পৃথক ককটেল হামলায় আহত হয়েছেন চারজন। সকালে ও দুপুরে কাপ্তানবাজার ও তাঁতীবাজারে দুটি বাসে আগুন দিয়েছে দুর্বৃত্তরা।ঢাকার বাইরে বরিশালে পেট্রলবোমায় আহত হয়েছেন একজন কাভার্ড ভ্যানচালক ও তাঁর সহকারী। পেট্রলবোমা হামলা, আগুন, ভাঙচুরের ঘটনা ঘটেছে সিলেট, কিশোরগঞ্জ, ঝিনাইদহ, যশোর, নোয়াখালীতেও। গাজীপুরে ১৩টি পেট্রলবোমাসহ আটক করা হয়েছে দুজনকে।অবরোধ কর্মসূচির মধ্যে গতকাল রাত সাড়ে নয়টা পর্যন্ত ২৪ ঘণ্টায় ১২টি গাড়িতে অগ্নিসংযোগ করা হয়। ভাঙচুর করা হয় অন্তত চারটি। নাশকতার আশঙ্কা, সহিংসতায় জড়িত থাকার অভিযোগ, মামলা ও অন্যান্য ঘটনায় গ্রেপ্তার করা হয় ১৭৭ জনকে।অবরোধের পাশাপাশি কাল রোববার সকাল ছয়টা থেকে বুধবার সকাল ছয়টা পর্যন্ত সারা দেশে ৭২ ঘণ্টার হরতাল ডেকেছে ২০-দলীয় জোট।৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে ৬ জানুয়ারি থেকে টানা এই কর্মসূচি চলছে। তবে সহিংসতার শুরু এর দুই দিন আগে থেকেই। গত ২৭ দিনে সহিংসতায় নিহত হয়েছেন ৪১ জন। আগুন দেওয়া হয় ৩৫৮টি যানবাহনে এবং ভাঙচুর করা হয় আরও ৪৩৫টি।খিলগাঁও, কাপ্তানবাজার ও তাঁতীবাজারে বাসে আগুন: রাজধানীর খিলগাঁওয়ে বাসে আগুন দেওয়ার ঘটনায় দগ্ধ ব্যক্তিরা হলেন অবসরপ্রাপ্ত পুলিশ কনস্টেবল জামাল উদ্দিন (৫৫), রাজু আহমেদ (২২), বাদশা মিয়া (৫০), মোস্তাফিজুর রহমান ওরফে জীবন (২০) ও বেলায়েত হোসেন (২৫)।দগ্ধ ব্যক্তিদের সঙ্গে কথা বলে জানা গেছে, গতকাল রাতে সায়েদাবাদ থেকে তুরাগ পরিবহনের একটি বাস টঙ্গীর উদ্দেশে রওনা দেয়। রাত নয়টার দিকে বাসটি খিলগাঁওয়ে পুরাতন পুলিশ ফাঁড়িসংলগ্ন বিশ্বরোড এলাকায় গেলে কয়েকজন দুর্বৃত্ত বাসটিতে আগুন দেয়। আগুন দ্রুত পুরো বাসেই ছড়িয়ে পড়লে ওই চার যাত্রী দগ্ধ হন।খিলগাঁও থানার ভারপ্রাপ্ত কর্মকর্তা (ওসি) মোস্তাফিজ ভূঁইয়া প্রথম আলোকে বলেন, প্রাথমিক তদন্তে জানা গেছে, যাত্রীবেশে কয়েকজন যুবক এ ঘটনা ঘটিয়েছেন। ওই যুবকেরা নামার সঙ্গে সঙ্গে বাসটিতে আগুন ধরে যায়। এরপর তাঁরা দৌড়ে শাহজাহানপুর এলাকার দিকে চলে যান।গতকাল বার্ন ইউনিটে গিয়ে দেখা গেছে, জ্বালায়-যন্ত্রণায় কাতরাচ্ছেন দগ্ধ চারজন। খবর পেয়ে ছুটে আসেন স্বজনেরা। দগ্ধ অবসরপ্রাপ্ত পুলিশ কনস্টেবল জামাল উদ্দিন বলেন, বাসে তাঁর পাশের দুই আসনে বসা চার যুবকের কথাবার্তা ও আচরণ ছিল সন্দেহজনক। ওই চারজন নামার সঙ্গে সঙ্গেই বাসে আগুন ধরে যায়। তবে তাঁরা বাসে কীভাবে আগুন দিয়েছেন, তা তিনি দেখেননি।জামাল উদ্দিন বলেন, তিনি রামপুরার উলন রোডে থাকেন। গতকাল তাঁর স্ত্রী খাদিজা বেগম, মেয়ে ও নাতনিকে নিয়ে তিনি রাজধানীর মাতুয়াইলে তাঁর আরেক মেয়ের বাসায় গিয়েছিলেন। রাতে সবাই বাসায় ফিরছিলেন। ঘটনায় তাঁর স্ত্রীর পা-ও কিছুটা পুড়ে গেছে।জামাল উদ্দিনের শরীরের ২০ ভাগ পুড়ে গেছে। কাঁদতে কাঁদতে জামাল উদ্দিন সাংবাদিকদের বলেন, ‘তাঁরা ক্ষমতার জন্য লড়াই করে আর আমাদের মরতে হয়। এখন আমরা কোথায় যাব?’দগ্ধ রাজু ও মোস্তাফিজুর বন্ধু। দুজনই মতিঝিলে ফটোকপি বিক্রি ও মেরামতের দুটি পৃথক প্রতিষ্ঠানে কাজ করেন। গতকাল রাতে ওই বাসে চড়ে রামপুরা এলাকায় কাজে যাচ্ছিলেন। রাজুর শরীরের ১৫ ভাগ ও মোস্তাফিজুরের ৮ ভাগ পুড়ে গেছে। মোস্তাফিজুরের এক ভাই ক্ষোভ প্রকাশ করে বলেন, ‘এত লিইখ্যা লাভ কী? কিছুই তো হইতেছে না।’দুপুরে মেয়র হানিফ ফ্লাইওভারের টোলপ্লাজার সামনে কাপ্তানবাজারে মদিনা এন্টারপ্রাইজ নামের একটি বাসে অগ্নিসংযোগ করা হয়। বাসটি নারায়ণগঞ্জের আদমজী থেকে গুলিস্তান পথে চলাচল করে। ওয়ারী থানার ভারপ্রাপ্ত কর্মকর্তা (ওসি) তপন চন্দ্র সাহা বলেন, দুর্বৃত্তরা যাত্রীবেশে বাসে উঠে আগুন দিয়ে পালিয়ে গেছে।এর আগে সকাল সাড়ে আটটার দিকে পুরান ঢাকার তাঁতীবাজার মোড়ে ভিক্টর পরিবহনের একটি বাসে আগুন লাগায় দুর্বৃত্তরা। বংশাল থানার ভারপ্রাপ্ত কর্মকর্তা (ওসি) আবদুল কুদ্দুস বলেন, আগুন দিয়েই পালিয়ে যায় দুর্বৃত্তরা। বাসটিতে যাত্রী কম থাকায় আগুন লাগার পরও সবাই নিরাপদে বের হতে সক্ষম হন।মিরপুর ও লালবাগে ককটেল হামলা: রাজধানীর মিরপুরে গতকাল রাতে ককটেল বিস্ফোরণে মনির আহম্মেদ (৪২) ও মো. জীবন (৩০) নামের দুজন আহত হয়েছেন। গতকাল রাত নয়টার দিকে দুজনই মিরপুর ১১ নম্বরে সড়কের পাশে দাঁড়িয়ে ছিলেন। এ সময় তাঁদের সামনে বিকট শব্দে একটি ককটেল বিস্ফোরিত হয়। এতে দুজন আহত হন। পরে স্থানীয় ব্যক্তিরা তাঁদের ঢাকা মেডিকেলে নিয়ে যান। আহত দুজন একটি পরিবহন প্রতিষ্ঠানের কর্মকর্তা।রাজধানীর লালবাগ থানা এলাকায় গতকাল সন্ধ্যায় ককটেল বিস্ফোরণে বাংলাদেশ প্রকৌশল বিশ্ববিদ্যালয়ের (বুয়েট) এক কর্মচারীসহ দুজন আহত হয়েছেন। হাসপাতাল সূত্র জানায়, সন্ধ্যা সাড়ে সাতটার দিকে লালবাগের পলাশী বাজার মোড়ে পর পর দুটি ককটেল বিস্ফোরিত হয়। এতে তপন রায় (২৮) ও আবুল বাশার (৪০) নামের দুজন আহত হন। আবুল বাশার বুয়েটের কর্মচারী। তপনের ব্যাপারে সুস্পষ্ট কোনো তথ্য মেলেনি। তাঁদের দুজনের শরীরের বিভিন্ন জায়গায় ককটেলের স্প্লিন্টার বিদ্ধ হয়। তাঁদের প্রাথমিক চিকিৎসা দেওয়া হয়েছে।ঢাকার বাইরের চিত্র: লক্ষ্মীপুরের কাছিদবাড়ী এলাকায় চট্টগ্রামগামী যাত্রীবাহী বাসে বোমা হামলায় বাসচালক সুমন হোসেন নিহত হয়েছেন। পুলিশ ও স্থানীয় ব্যক্তিরা জানান, রাত পৌনে ১১টায় লক্ষ্মীপুর থেকে আশিক পরিবহনের একটি যাত্রীবাহী বাস চট্টগ্রামের উদ্দেশে ছেড়ে যায়। বাসটি লক্ষ্মীপুর-ঢাকা মহাসড়কের কাছিদবাড়ী এলাকায় পৌঁছলে দুর্বৃত্তরা বাসটি লক্ষ্য করে বোমা হামলা চালায়। এ সময় বাসটি নিয়ন্ত্রণ হারিয়ে খাদে পড়ে যায়। এতে বাসচালক সুমন অগ্নিদগ্ধ হয়ে গুরুতর আহত হন। স্থানীয় ব্যক্তিরা গুরুতর আহত অবস্থায় সুমনকে লক্ষ্মীপুর সদর হাসপাতালে ভর্তি করায়। পরে আশঙ্কাজনক অবস্থায় নোয়াখালীতে হাসপাতালে নেওয়ার পথে সুমন মারা যান বলে জানান লক্ষ্মীপুরের চন্দ্রগঞ্জ থানার ওসি হুমায়ুন কবীর। আহত অন্য নয়জনকে স্থানীয় ক্লিনিকে ভর্তি করা হয়েছে।বরিশালে ঢাকা-বরিশাল মহাসড়কের গৌরনদী উপজেলার কটকস্থল নামক স্থানে বৃহস্পতিবার গভীর রাতে পণ্যবাহী একটি কাভার্ড ভ্যানে পেট্রলবোমা ছুড়েছে দুর্বৃত্তরা। এতে আগুন ধরে ভ্যানটি পুড়ে গেছে। হামলার সময় চলন্ত গাড়ি থেকে লাফিয়ে পড়ে আহত হয়েছেন চালক ও তাঁর সহকারী।নোয়াখালী শহরের মোহাম্মদিয়া মোড় এলাকায় গতকাল ভোর সাড়ে পাঁচটার দিকে রাস্তার পাশে দাঁড় করিয়ে রাখা একটি কাভার্ড ভ্যানে অগ্নিসংযোগ করে দুর্বৃত্তরা। মাইজদী ফায়ার সার্ভিসের কর্মীরা গিয়ে আগুন নেভান। এর আগে বৃহস্পতিবার রাত নয়টার দিকে সেনবাগ উপজেলার সেবারহাট বাজারে একটি ট্রাকে পেট্রলবোমা ছোড়া হয়। ভাঙচুর করা হয় চারটি অটোরিকশা।কিশোরগঞ্জের কুলিয়ারচরে গত বৃহস্পতিবার রাতে পৌরসভার কার্যালয়ের সামনে রাখা পরিচ্ছন্নতার কাজে ব্যবহৃত একটি গাড়িতে আগুন দেয় দুর্বৃত্তরা। ভৈরব-ময়মনসিংহ মহাসড়কের কুলিয়ারচরের দাড়িয়াকান্দি বাসস্ট্যান্ডের কাছে খড়বোঝাই একটি ট্রাকেও আগুন দেওয়া হয়।যশোরের কেশবপুরে খুলনা-সাতক্ষীরা সড়কের কেদারপুর এলাকায় গতকাল রাত পৌনে নয়টার দিকে ধানবোঝাই একটি ট্রাকে পেট্রলবোমা ছুড়ে মারে দুর্বৃত্তরা। এতে গাড়িতে আগুন ধরে যায়। গাড়ি থেকে নামতে গিয়ে চালক আল আমিন (২৫) আহত হন।সিলেটের দক্ষিণ সুরমায় কুমারগাঁও-তেলিবাজার বাইপাস সড়কের লতিপুরে বৃহস্পতিবার রাত সাড়ে ১০টার দিকে পেট্রলবোমা হামলায় একটি ট্রাক পুড়ে গেছে। ট্রাকটি সুনামগঞ্জ থেকে ঢাকায় যাচ্ছিল। হামলার আগেই ট্রাক থেকে অক্ষত অবস্থায় বেরিয়ে আসতে সক্ষম হন এর চালক ও সহকারী।খুলনা রেঞ্জের পুলিশের উপমহাপরিদর্শক (ডিআইজি) এস এম মনিরুজ্জামানের বাসভবনের সামনে ও নগরের আরও অন্তত তিনটি স্থানে ককটেলের বিস্ফোরণ ঘটিয়েছে দুর্বৃত্তরা। বৃহস্পতিবার রাত সাড়ে নয়টার পর অল্প সময়ের ব্যবধানে ডিআইজির বাসভবন এলাকা ছাড়া হরিণটানা থানার সামনে, রূপসা ঘাটে ও পিটিআই মোড়ে এসব বিস্ফোরণ ঘটানো হয়।ঝিনাইদহে চালভর্তি একটি ট্রাকে পেট্রলবোমা হামলা চালিয়েছে দুর্বৃত্তরা। এতে আগুন ধরে ট্রাকটি নিয়ন্ত্রণ হারিয়ে সড়কের পাশে খাদে পড়ে যায়। গতকাল সন্ধ্যা সাড়ে ছয়টার দিকে ঝিনাইদহ-মাগুরা সড়কের পোড়াহাটিতে চালানো হয় এ হামলা।রাজশাহীর পুঠিয়ায় গতকাল রাত আটটার দিকে খড়ের ট্রাকে আগুন দিয়েছে দুর্বৃত্তরা। এতে ট্রাকের সামান্য ক্ষতি হয়েছে। তবে চালক ও সহকারী নিরাপদে নেমে যেতে সক্ষম হন।গাজীপুরে গতকাল ভোরে ১৩টি পেট্রলবোমাসহ দুজনকে আটক করেছে র্যাব। আটক ব্যক্তিরা হলেন শহরের লক্ষ্মীপুরা এলাকার চান মিয়ার ছেলে মনির হোসেন (২৮) ও হাবিল মিয়ার ছেলে সাগর মিয়া (২০)। পরে চান্দনা মধ্যপাড়া এলাকায় মো. শফিকুল ইসলাম ওরফে খোকন (৩০) নামে তাঁদের এক সহযোগীর বাড়ি থেকে পাঁচটি গুলি উদ্ধার করা হয়।কুমিল্লার দাউদকান্দিতে গত বুধবার ট্রাকে অগ্নিসংযোগের ঘটনায় বৃহস্পতিবার সন্ধ্যায় একটি মামলা করেছেন দাউদকান্দি মডেল থানার উপপরিদর্শক (এসআই) সাহাজ উদ্দিন। বিশেষ ক্ষমতা আইনে করা এ মামলায় বিএনপির ২৮ নেতা-কর্মীকে আসামি করা হয়।{প্রতিবেদন তৈরিতে সহায়তা করেছেন সংশ্লিষ্ট এলাকার প্রথম আলোর নিজস্ব প্রতিবেদক ও প্রতিনিধিরা}
