
ভারতের কেন্দ্রীয় তদন্ত সংস্থার (এনআইএ) সঙ্গে বৈঠক করতে বাংলাদেশের সাত সদস্যের একটি গোয়েন্দা প্রতিনিধিদল আজ বৃহস্পতিবার সন্ধ্যায় কলকাতায় পৌঁছেছে।
জেট এয়ারওয়েজের একটি ফ্লাইটে সন্ধ্যা ছয়টার দিকে ওই প্রতিনিধিদল ঢাকা থেকে কলকাতার নেতাজি সুভাষ চন্দ্র আন্তর্জাতিক বিমানবন্দরে পৌঁছায়। বিমানবন্দরে এনআইএর আইজি সঞ্জীব সিংয়ের সঙ্গে ৩০ মিনিট বৈঠক করে তারা কলকাতার এনআইর দপ্তরে যায়।
পশ্চিমবঙ্গের বর্ধমান বিস্ফোরণের ঘটনার পর এনআইএর একটি প্রতিনিধিদল বাংলাদেশে যায়। এ সময় তারা দুই দেশের জঙ্গি প্রতিরোধে যৌথভাবে কাজ করার অঙ্গীকার করে।এবার এনআইর দেওয়া তথ্য সংগ্রহ করে সাত সদস্যের প্রতিনিধিদল উভয় দেশের তথ্য মিলিয়ে তারা জঙ্গি প্রতিরোধে নতুন কর্ম-পরিকল্পনা ও অভিযান চালাবে।
প্রতিনিধিদলে আছেন: এনএসআইর পরিচালক কর্নেল আবু হেনা মুস্তফা কামাল, ঢাকা মহানগর পুলিশের যুগ্ম কমিশনার মনিরুল ইসলাম, র‌্যাবের গোয়েন্দা শাখার পরিচালক কর্নেল আবুল কালাম আজাদ, ডিজিএফআইর মেজর আতিকুর রহমান, বিশেষ শাখার অতিরিক্ত ডিআইজি আবদুল আজিজ, পুলিশ হেডকোয়ার্টারের এআইজি (সিক্রেসি) মাহফুজুর রহমান ও সিআইডির সহকারী পুলিশ সুপার (এএসপি) আশরাফুল ইসলাম।
