
চট্টগ্রাম বন্দর চ্যানেলে আজ শুক্রবার সকালে দুটি জাহাজ নিয়ন্ত্রণ হারায়। এতে বন্দরের সরু চ্যানেলে চলাচলের ঝুঁকি তৈরি হয়। এরপর প্রায় সাড়ে তিন ঘণ্টা সাগর থেকে বন্দর জেটিতে জাহাজ আনা-নেওয়া করা হয়নি।
দুর্ঘটনার কারণে বন্দরে বড় ধরনের বিপদের ঝুঁকি তৈরি হয়েছিল। কারণ, বন্দর জেটি থেকে বহির্নোঙর পর্যন্ত ১৬ কিলোমিটার এই সরু চ্যানেলে এ ধরনের কোনো জাহাজ ডুবে গেলে পুরো বন্দর অচল হয়ে যেত। সমুদ্রপথে কনটেইনারে আমদানি-রপ্তানি পণ্য পরিবহনও বন্ধ হয়ে যেত।
বন্দর কর্মকর্তারা জানান, আজ শুক্রবার সকাল সাড়ে ছয়টার দিকে এমভি সামির নামে সিমেন্ট ক্লিংকারবাহী একটি জাহাজ বন্দর জেটিতে ভেড়ানোর সময় কর্ণফুলী নদীর বন্দর চ্যানেলে এ দুর্ঘটনা ঘটে। জাহাজটি বন্দর জেটির দিকে এগিয়ে যাওয়ার সময় বন্দরের ‘ভিটিএমআইএস সেন্টার’ থেকে মূল চ্যানেল বরাবর জাহাজ চালানোর জন্য জাহাজের ক্যাপ্টেনকে নির্দেশনা দেওয়া হয়। নির্দেশনা পেয়ে জাহাজটি বাঁ দিকে নিয়ে আসার সময় নিয়ন্ত্রণ হারিয়ে নৌবাহিনীর জেটির অদূরে সিমেন্ট ক্লিংকার জেটিতে রাখা এমভি গাজী নামের আরেকটি পণ্যবাহী জাহাজকে ধাক্কা দেয়। এতে এমভি গাজী নিয়ন্ত্রণ হারিয়ে পানির নিচে একটি নির্মাণাধীন স্থাপনায় ধাক্কা দেয়। ধাক্কা খেয়ে আবার নিয়ন্ত্রণ হারিয়ে মূল চ্যানেলে চলে আসে এমভি গাজী। দুর্ঘটনার সময় বড় বিপদ থেকে রক্ষা পেতে তাৎক্ষণিকভাবে এমভি সামিরের নোঙর কেটে নদীতে ফেলে দেওয়া হয়।
বন্দর পর্ষদ সদস্য জাফর আলম দুপুরে প্রথম আলোকে বলেন, নদীতে ঘন কুয়াশায় নিয়ন্ত্রণ হারানোর কারণে এ দুর্ঘটনা ঘটে। দুর্ঘটনার পর ১০টার মধ্যে জাহাজ দুটি দুর্ঘটনাস্থলের কাছে দুটি জেটিতে এনে বেঁধে রাখা হয়েছে। সতর্কতার জন্য বন্দরে কয়েকটি জাহাজের চলাচল বাতিল করা হয়েছে। তবে চ্যানেল এখন নিরাপদ রয়েছে।
