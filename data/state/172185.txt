
পল্লি রেশনিং ব্যবস্থা চালু, গরিব ও ভূমিহীনদের মধ্যে খাসজমি বণ্টনসহ ১০ দফা দাবিতে বাগেরহাটে বিক্ষোভ মিছিল ও পথসভা করেছে ক্ষেতমজুর সমিতি। ক্ষেতমজুর সমিতির জেলা শাখার উদ্যোগে গতকাল রোববার দুপুরে এই কর্মসূচির আয়োজন করা হয়।
প্রত্যক্ষদর্শীরা জানান, বাগেরহাট শহরের পুরাতন কোর্ট চত্বরের বাংলাদেশের কমিউনিস্ট পার্টির (সিপিবি) কার্যালয়ের সামনে থেকে বিক্ষোভ মিছিলটি বের হয়ে শহরের প্রধান সড়ক প্রদক্ষিণ করে। এ সময় শহরের সাধনার মোড়, ফলপট্টির মোড় ও রাহাতের মোড়ে তিনটি পথসভা হয়।
পথসভায় বক্তারা বলেন, দেশের ৬০ শতাংশ মানুষ খেতে-খামারে কাজ করে জীবিকা নির্বাহ করে থাকেন। যাঁরা জমিতে কাজ করে ১৬ কোটি মানুষের মুখে খাবার তুলে দেন তাঁদেরই এখন অভুক্ত থাকতে হয়। চড়া দামে তাঁদের নিত্যপ্রয়োজনীয় জিনিসপত্র কিনতে হয়। দেশের মন্ত্রী, সাংসদ ও সরকারি চাকরিজীবীদের বেতন-ভাতা বাড়ে, কিন্তু যাঁরা খেতে-খামারে কাজ করেন তাঁদের মজুরি বাড়ে না। ১০ দফা দাবি মেনে নিতে সরকারের প্রতি আহ্বান জানান বক্তারা।
