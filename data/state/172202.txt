
সিলেটে ছাত্রদলের নতুন কমিটি চার দিনব্যাপী কর্মসূচি ঘোষণা দেওয়ার সঙ্গে সঙ্গে মাঠে ফের তৎপর হয়েছেন ওই কমিটিতে পদ না পাওয়া নেতা-কর্মীরা। গতকাল রোববার নগরের জিন্দাবাজার এলাকায় বিক্ষোভ মিছিল ও সমাবেশ করে তাঁরা কেন্দ্রের কাছে জেলা ও নগর কমিটি পুনর্গঠন করার দাবি জানান।ছাত্রদল সূত্র জানায়, গত ১৮ সেপ্টেম্বর জেলা ও নগর কমিটি ভেঙে নতুন কমিটি ঘোষণা করে কেন্দ্র। কমিটি ঘোষণার সঙ্গে সঙ্গে পদ না পাওয়া ছাত্রদলের একাংশ বিক্ষোভ করে। সম্প্রতি নতুন দুই কমিটির উদ্যোগে নগরে ও উপজেলা সদরগুলোতে চার দিনব্যাপী প্রতিবাদ কর্মসূচি ঘোষণা করা হয়। নতুন কমিটির এ তৎপরতার বিরুদ্ধে পদ না পাওয়া নেতা-কর্মীরা গতকাল নগরে বিক্ষোভ মিছিল করেন। জেলা ছাত্রদলের সাবেক সহসাংগঠনিক সম্পাদক শাকিল মুর্শেদ বলেন, অবৈধ এ কমিটি ভেঙে পুনর্গঠন না করা পর্যন্ত তাঁদের বিক্ষোভ চলবে।জেলা ছাত্রদলের সভাপতি সাঈদ আহমদ এ তৎপরতাকে ‘বিচ্ছিন্ন ঘটনা’ দাবি করে গতকাল বলেন, চলমান সরকারবিরোধী আন্দোলনকে চাঙা করতে চার দিনব্যাপী নগরে ও উপজেলা সদরগুলোতে বিক্ষোভ মিছিল ও ছাত্র সমাবেশ করার কর্মসূচি নেওয়া হয়েছে। গতকাল বিকেলে নগরে মিছিল বের করার মধ্য দিয়ে এ কর্মসূচি শুরু হয়েছে।
