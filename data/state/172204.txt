
জামালপুরের মাদারগঞ্জ উপজেলায় বিদেশি পিস্তল এবং গুলিসহ হোসনে আরা (২৪) নামের এক তরুণীকে গ্রেপ্তার করেছে পুলিশ। গতকাল মঙ্গলবার দিবাগত রাত ১২টার দিকে উপজেলার গুনারিতলা গ্রাম থেকে তাঁকে গ্রেপ্তার করা হয়।হোসনে আরা ওই গ্রামের জাহিদুল ইসলামের স্ত্রী। পুলিশ জানিয়েছে, দীর্ঘদিন ধরে জাহিদুল মাদারগঞ্জসহ জেলার বিভিন্ন স্থানে বড় ধরনের চুরির ঘটনা ঘটিয়ে আসছিলেন। পুলিশ তাঁকে গ্রেপ্তারের চেষ্টা চালিয়ে আসছে।পুলিশ ও স্থানীয় সূত্রে জানা গেছে, জাহিদুল তাঁর বাড়িতে অবস্থান করছেন—এমন খবর পেয়ে পুলিশ গতকাল মঙ্গলবার রাত ১২টার দিকে তাঁর বাড়িতে অভিযান চালায়। এ সময় পুলিশের উপস্থিতি টের পেয়ে জাহিদুল পালিয়ে যান। পরে ঘরের ভেতর তল্লাশি চালিয়ে একটি বিদেশি পিস্তল, ১১০টি গুলি, কয়েকটি মুঠোফোন এবং চুরির কাজে ব্যবহৃত নানা সরঞ্জাম উদ্ধার করা হয়। এ সময় পুলিশ তাঁর স্ত্রী হোসনে আরাকে গ্রেপ্তার করে।
মাদারগঞ্জ থানার ভারপ্রাপ্ত কর্মকর্তা (ওসি) মো. রফিকুল ইসলাম ঘটনার সত্যতা নিশ্চিত করে বলেন, পুলিশের উপস্থিতি টের পেয়ে জাহিদুল পালিয়ে যান। তবে অস্ত্র, গুলিসহ তাঁর স্ত্রীকে গ্রেপ্তার করা হয়েছে। হোসনে আরার বিরুদ্ধে থানায় অস্ত্র আইনে মামলা করা হয়েছে। ওই মামলায় তাঁকে আজ বুধবার দুপুরে আদালতের মাধ্যমে কারাগারে পাঠানো হয়েছে।
