
১৪ দলের মুখপাত্র ও স্বাস্থ্যমন্ত্রী মোহাম্মদ নাসিম বলেছেন, প্রধানমন্ত্রীর কূটনীতির কারণে রোহিঙ্গা ইস্যুতে সারা বিশ্ব জেগে উঠেছে। সারা দেশের মানুষ এখন এই ইস্যুতে ঐক্যবদ্ধ।
বিএনপির জাতীয় ঐক্যের দাবির বিষয়ে সাংবাদিকদের প্রশ্নের জবাবে স্বাস্থ্যমন্ত্রী নাসিম এ কথা বলেন। আজ বুধবার আওয়ামী লীগের ধানমন্ডি কার্যালয়ে কেন্দ্রীয় ১৪ দলের সভা শেষে নাসিম সাংবাদিকদের সঙ্গে কথা বলেন। তিনি বলেন ‘শেখ হাসিনার কূটনৈতিক সাফল্যের কারণে সারা দুনিয়া আজ জেগে উঠেছে। বিএনপি কী বলল, তাতে আমাদের কিছু আসে-যায় না। দেশবাসী শেখ হাসিনার সঙ্গে আছে, থাকবে। ঐক্যবদ্ধভাবেই আছে। এর চেয়ে বড় ঐক্য আর হয় না। ঐক্যের বড় দৃষ্টান্ত আজ এখানে হচ্ছে।’
মিয়ানমারের নেত্রী অং সান সু চির জাতির উদ্দেশে দেওয়া বক্তব্য কোনোভাবেই গ্রহণযোগ্য নয় উল্লেখ করে ১৪ দলের মুখপাত্র, সু চি মানবতার পক্ষে নয় বরং সামরিক শক্তির পক্ষে দাঁড়িয়েছেন।
সভায় জোটের নেতারা মিয়ানমারের জাতির উদ্দেশে দেওয়া সু চির বক্তব্যের সমালোচনা করেন। তাঁরা রোহিঙ্গাদের তাদের নিজ আবাসভূমিতে ফিরিয়ে নিয়ে যাওয়ার ওপর গুরুত্বারোপ করেন।
মোহাম্মদ নামিস বলেন, সামরিক বাহিনী মিয়ানমারের নিরীহ মানুষকে হত্যা করছে। তারা শুধু মিয়ানমারের রোহিঙ্গাদের নয়, বৌদ্ধ ভিক্ষুদের হত্যা করছে। সাধারণ মানুষকে হত্যা করছে। ১৪ দল এই হত্যা-নির্যাতনের তীব্র নিন্দা জানায়। বিশ্ববিবেক জেগে উঠবে এবং মিয়ানমারের ওপর চাপ সৃষ্টি করবে বলেও আশা প্রকাশ করেন তিনি।
বৈঠকে ১৪ দলের কেন্দ্রীয় নেতারা উপস্থিত ছিলেন।
