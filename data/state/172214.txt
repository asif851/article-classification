
নারায়ণগঞ্জের আড়াইহাজার উপজেলার নবগঠিত আড়াইহাজার ও গোপালদী পৌরসভা নির্বাচনে মেয়র পদের দুটিতেই আওয়ামী লীগের ‘বিদ্রোহী’ প্রার্থীরা জয়ী হয়েছেন। তাঁরা কেউই দলের সমর্থন না পেয়ে নির্বাচন করেন।
এর মধ্যে আড়াইহাজারে জয়ী হয়েছেন সম্প্রতি বিএনপি থেকে আওয়ামী লীগে যোগ দেওয়া সাবেক আড়াইহাজার ইউনিয়ন পরিষদের (ইউপি) চেয়ারম্যান হাবিবুর রহমান (তালা)। আড়াইহাজার উপজেলা বিএনপির সাবেক সহসভাপতি হাবিবুর পেয়েছেন পাঁচ হাজার ১৯৭ ভোট। তাঁর নিকটতম প্রতিদ্বন্দ্বী আওয়ামী লীগ-সমর্থিত প্রার্থী ও আড়াইহাজার উপজেলা আওয়ামী লীগের সাংগঠনিক সম্পাদক সুন্দর আলী (চশমা) পেয়েছেন চার হাজার ৩৭৪ ভোট। এই পৌরসভায় বিএনপি-সমর্থিত প্রার্থী পারভীন আক্তার (দোয়াত-কলম) পেয়েছেন তিন হাজার ৫৬৯ ভোট।
অন্যদিকে গোপালদী পৌরসভায় জয়ী হয়েছেন আড়াইহাজার উপজেলা আওয়ামী লীগের সাংগঠনিক সম্পাদক এম এ হালিম শিকদার (আনারস)। সাবেক সাংসদ এমদাদ ভূঁইয়ার অনুসারী হিসেবে পরিচিত হালিম পেয়েছেন নয় হাজার ৯০৩ ভোট। তাঁর নিকটতম প্রতিদ্বন্দ্বী বিএনপি-সমর্থিত প্রার্থী ও গোপালদী পৌর বিএনপির সভাপতি আবুল বাশার (কাপ-পিরিচ) পেয়েছেন ছয় হাজার ২৮৭ ভোট। আওয়ামী লীগ-সমর্থিত প্রার্থী ও উপজেলা ছাত্রলীগের সভাপতি রফিকুল ইসলাম (তালা) পেয়েছেন চার হাজার ৫২১ ভোট।
রাত সোয়া ১০টার দিকে দুটি পৌরসভায় ফলাফল ঘোষণা করেন দুটি পৌরসভার রিটার্নিং কর্মকর্তারা।
প্রতিক্রিয়া: ফলাফল ঘোষণার সময় উপস্থিত ছিলেন না হাবিবুর রহমান। পরাজিত প্রার্থী ও আওয়ামী লীগের নেতা সুন্দর আলী ফল ঘোষণার পর সাংবাদিকদের বলেন, ‘এটি মেকানিজমের নির্বাচন হয়েছে।’
গোপালদী পৌরসভায় জয়ী এম এম হালিম শিকদার বলেন, ‘এই জয় গোপালদীর মানুষের।’ পরাজিত প্রার্থী আবুল বাশারের বক্তব্য পাওয়া যায়নি।
