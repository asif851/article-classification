
রাজশাহীতে বিএনপি-জামায়াতের বিক্ষোভ মিছিল থেকে বোমা হামলায় নিহত পুলিশ কনস্টেবল সিদ্ধার্থ চন্দ্র সরকারের পরিবারকে সাড়ে সাত লাখ টাকা অনুদান দিল পুলিশ। আজ বৃহস্পতিবার দুপুরে রাজশাহী মহানগর পুলিশ সদর দপ্তরে পুলিশ কমিশনার মাহবুবুর রহমান তাঁর পরিবারের সদস্যদের কাছে অনুদানের চেক হস্তান্তর করেন।নগরের বোয়ালিয়া মডেল থানার ভারপ্রাপ্ত কর্মকর্তা (ওসি) জিয়াউর রহমান জানান, পুলিশ সদর দপ্তর থেকে পাঁচ লাখ টাকা এবং রাজশাহী মহানগর পুলিশের পক্ষ থেকে আড়াই লাখ টাকা অনুদান দেওয়া হয়েছে। এর মধ্যে সিদ্ধার্থ চন্দ্র সরকারের বাবা বিমল চন্দ্র সরকার ও মা প্রিয়সী রানী সরকারকে তিন লাখ ৭৫ হাজার এবং স্ত্রী কনস্টেবল দীপ্তি রানী সরকারকে তিন লাখ ৭৫ হাজার টাকা দেওয়া হয়।এ ছাড়া অপর একটি ঘটনায় আহত উপপরিদর্শক (এসআই) আবদুল মান্নানের স্ত্রী হাসিনা মান্নানের হাতে তিন লাখ টাকার চেক দেওয়া হয়। অনুদানের এই টাকা পুলিশ সদর দপ্তর থেকে পাঠানো হয়।গত ২৬ ডিসেম্বর বিএনপি-জামায়াতের বিক্ষোভ মিছিল থেকে পুলিশের গাড়িতে বোমা হামলা চালানো হয়। এতে কনস্টেবল সিদ্ধার্থ চন্দ্র সরকার নিহত হন। এ ঘটনায় আহত হয় আরও আট কনস্টেবল।
