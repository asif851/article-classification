
ঢাকা মেডিকেল কলেজ হাসপাতালে শিশু জিহাদের ময়নাতদন্ত শেষ হয়েছে। আজ রোববার সকাল নয়টার দিকে জিহাদের ময়নাতদন্ত শুরু হয়। সকাল পৌনে ১০টার দিকে তা শেষ হয়।ঢাকা মেডিকেল কলেজ হাসপাতাল সূত্রে জানা যায়, ময়নাতদন্তের জন্য হাসপাতালের ফরেনসিক বিভাগের প্রধান অধ্যাপক হাবিবুজ্জামানকে প্রধান করে তিন সদস্যের তদন্ত কমিটি গঠন করা হয়। কমিটির অন্য সদস্যরা হলেন, চিকিৎসক একে এম শফিউজ্জামান ও প্রদীপ কুমার বিশ্বাস। জিহাদের মরদেহ গ্রামের বাড়ি শরীয়তপুরে নিয়ে যাওয়া হবে বলে জানিয়েছেন তার মামা মনির হোসেন।সকালে জিহাদের মা খাদিজা আক্তার ও বাবা নাসির ফকির হাসপাতালে যান। হাসপাতালে জিহাদের মামা মনির হোসেন রয়েছেন। তিনি জানান, সময় স্বল্পতার কারণে তাঁরা জিহাদের মরদেহ শাহজাহানপুরে নিয়ে যাবেন না। তার লাশ সরাসরি গ্রামের বাড়ি শরীয়তপুরের নাগরপাড়ায় নিয়ে যাওয়া হবে।
গতকাল শনিবার বেলা তিনটার দিকে একদল উদ্যমী তরুণের চেষ্টায় জিহাদকে উদ্ধার করা হয়। হাসপাতালে নেওয়ার পরে চিকিৎসক জানান, অনেক আগেই সে মারা গেছে। এর আগে ফায়ার সার্ভিসের দীর্ঘ ২৩ ঘণ্টার অভিযানে শিশু জিহাদকে উদ্ধার করা যায়নি। ফায়ার সার্ভিস উদ্ধার অভিযান স্থগিত করার ১০ মিনিট পর তার নিথর দেহ তুলে এনেছেন একদল স্বেচ্ছাসেবী। উদ্ধারের পর বালুর মাঠে কান্নায়-ক্ষোভে-বাঁধভাঙা আবেগে ফেটে পড়েন কয়েক হাজার মানুষ। শিশুটিকে একনজর দেখার প্রবল হুড়োহুড়ি পড়ে যায়। চিৎকার করে আল্লাহকে ডাকছিলেন অনেকেই।
জিহাদকে উদ্ধারের আগ পর্যন্ত শাহজাহানপুর থানায় সাড়ে ১২ ঘণ্টা আটকে রাখা হয় তারা বাবাকে। এমনকি কোথায় জিহাদকে লুকিয়ে রাখা হয়েছে, সে বিষয়ে জানাতে তাকে উল্টো ভয়ভীতিও দেখানো হয়। এ সময় কোনো ধরনের খাবারও দেওয়া হয়নি।গতকাল সন্ধ্যায় শাহজাহানপুর রেল কলোনির এক আত্মীয়ের বাসায় শিশু জিহাদের বাবা বিলাপ করে এমন অসহায়ত্ব ও কষ্টের অনুভূতি প্রথম আলোর কাছে তুলে ধরেন।
আরও জানতে পড়ুন:জিহাদের জন্য অন্য রকম যুদ্ধ অসহায় বাবাকে পুলিশ আটকে রাখল ১২ ঘণ্টা খাঁচা, ক্যামেরা ও কিছু উদ্যমী তরুণ
