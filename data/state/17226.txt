
সিলেট মহানগরের দক্ষিণ সুরমা থানার শিববাড়ি এলাকায় ‘জঙ্গি আস্তানায়’ থাকা সন্দেহভাজন জঙ্গিদের আত্মসমর্পণ করতে আহ্বান জানাচ্ছে পুলিশ।
গতকাল বৃহস্পতিবার দিবাগত রাত আড়াইটা থেকে ‘আতিয়া মহল’ নামের পাঁচতলা বাড়িটি ঘিরে রেখেছে পুলিশ।
বাড়ির নিচতলার ফ্ল্যাটে সন্দেহভাজন কয়েকজন জঙ্গি অবস্থান করছে বলে ধারণা পুলিশের।
সকাল থেকে ঘটনাস্থলে গিয়ে দেখা যায়, বাড়িটিতে থাকা সন্দেহভাজন জঙ্গিদের আত্মসমর্পণ করতে দফায় দফায় হ্যান্ড মাইক দিয়ে আহ্বান জানাচ্ছে পুলিশ।
সন্দেহভাজন এক নারী জঙ্গির নাম উল্লেখ করে পুলিশকে বলতে শোনা যায়, ‘মর্জিনা বেগম, আপনি শুনতে পারছেন? আপনারা বেরিয়ে আসুন। আত্মসমর্পণ করুন। আপনাদের কোনো সমস্যা হবে না।’
সন্দেহভাজন জঙ্গিদের উদ্দেশ করে হ্যান্ডমাইকে একটি ফোন নম্বর বলছে পুলিশ। এই নম্বরে ফোন দিয়ে তাঁদের আত্মসমর্পণের আগ্রহ প্রকাশ করতে বলা হচ্ছে।
পুলিশ জানায়, চট্টগ্রামের সীতাকুণ্ডে জঙ্গি আস্তানায় অভিযানের পর পাওয়া তথ্যের ভিত্তিতে সিলেটের বিভিন্ন স্থানে অনুসন্ধান ও তল্লাশি চালানো হচ্ছিল। এর ধারাবাহিকতায় গতকাল দিবাগত রাতে সন্দেহজনক বাড়িটির সন্ধান মেলে। বাড়ির মালিকের কাছ থেকে ভাড়াটেদের তথ্য নেয় পুলিশ। পুলিশ নিশ্চিত হয়, বাড়ির নিচতলায় জঙ্গিরা অবস্থান করছে। এরপর বাড়িটি ঘিরে ফেলা হয়। একপর্যায়ে বাড়ির ভেতর থেকে পুলিশকে লক্ষ্য করে বোমা ছোড়া হয়। পরে ফাঁকা গুলি ছোড়ে পুলিশ।
আরও পড়ুন: ‘জঙ্গি আস্তানা’ ঘিরে পুলিশ, গুলি-বোমার শব্দ
