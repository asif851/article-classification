
কুমিল্লা শহরের উত্তর রেসকোর্স এলাকায় আজ বুধবার সকাল সাড়ে ছয়টার দিকে সাগর দত্ত (১৯) নামের এক কলেজছাত্রকে গলা কেটে হত্যা করা হয়েছে। এ ঘটনায় গুলিবদ্ধ হয়েছেন সজীব সাহা নামের এক কলেজশিক্ষার্থী।
প্রেমঘটিত বিষয় নিয়ে বাগ্‌বিতণ্ডার জের ধরে এ ঘটনা ঘটেছে বলে ধারণা করছে পুলিশ।
কুমিল্লার অতিরিক্ত পুলিশ সুপার তানভীর সালেহীন জানান, খবর পেয়ে পুলিশ ঘটনাস্থলে গিয়ে একটি পিস্তল ও একটি ছোরা উদ্ধার করেছে। ঘটনাস্থল তিনতলা ভবনের নিচতলায় ছয় হিন্দু ছেলের মেস। সেখানে সাগর আর সজীবও থাকতেন। গতকাল মঙ্গলবার রাতে মেসে কোনো এক সদস্যের বোনের সঙ্গে প্রেমঘটিত ব্যাপার নিয়ে বাগ্‌বিতণ্ডা হয়। এর জের ধরে ছুরি দিয়ে সাগর দত্তের গলা কেটে হত্যা করা হয়। তানভীর সালেহীন জানান, নিহত সাগরের বাড়ি কুমিল্লার চান্দিনা উপজেলার চিলোড়া গ্রামে। তিনি ওই গ্রামের শঙ্কর দত্তের ছেলে। সাগর কুমিল্লা সরকারি কলেজের একাদশ শ্রেণির শিক্ষার্থী ছিলেন। গুলিবিদ্ধ সজীব সাহার বাড়ি ব্রাহ্মণবাড়িয়া জেলার বাঞ্ছারামপুর উপজেলার উজানচর গ্রামে। তাঁকে ঢাকা মেডিকেল কলেজ হাসপাতালে চিকিৎসার জন্য নেওয়া হয়েছে। তাঁর বুকের বাঁ পাশে গুলি লেগেছে।
