
রাজধানীর মতিঝিল এলাকায় বাবা-ছেলেকে গুলি করেছে দুর্বৃত্তরা। এ সময় তাঁদের কাছ থেকে ১৫ হাজার টাকাও ছিনতাই করেছে দুর্বৃত্তরা। আজ মঙ্গলবার সন্ধ্যা পৌনে ছয়টার দিকে মতিঝিল সরকারী বালিকা বিদ্যালয়ের সামনে এই ঘটনা ঘটে। গুলিবিদ্ধ দুজন হলেন অডিট ভবনের হিসাবরক্ষক শামসুল হক (৫০) ও তাঁর ছেলে ধর্ম মন্ত্রণালয়ের স্টেনোগ্রাফার আশরাফুল হক অপু (২৮)। তাঁদের দুজনকে ঢাকা মেডিকেল কলেজ হাসপাতালে ভর্তি করা হয়েছে।
গুলিবিদ্ধ দুজনকে হাসপাতালে নিয়ে আসা স্থানীয়রা ও পুলিশ জানায়, গুলিবিদ্ধ বাবা শামসুল হক ও ছেলে আশরাফুলের বাসা বাসাবো এলাকায়। বিকেলে তাঁরা দুজন সেগুনবাগিচা থেকে কাজ সেরে রিকশায় করে বাসার দিকে যাচ্ছিলেন। রিকশা মতিঝিল বালিকা বিদ্যালয়ের সামনে পৌঁছালে মোটরসাইকেলে তিনজন ব্যক্তি গিয়ে বাবা-ছেলেকে এলোপাতাড়ি গুলি করেন। পরে দুর্বৃত্তরা তাঁদের কাছে থাকা ১৫ হাজার টাকা নিয়ে পালিয়ে যায়। এ সময় শামসুল হক দুই পা ও ডান হাতে এবং আশরাফুল পেট ও পায়ে গুলিবিদ্ধ হন। স্থানীয়রা তাঁদের দুজনকে উদ্ধার করে ঢাকা মেডিকেল কলেজ হাসপাতালে নিয়ে আসেন।
মতিঝিল বিভাগের অতিরিক্ত উপকমিশনার শিবলী নোমান বিষয়টির সত্যতা নিশ্চিত করে বলেন, এটা ছিনতাই নাকি পূর্ব শত্রুতার জেরে এই ঘটনা ঘটেছে, তা খতিয়ে দেখা হচ্ছে। তিনি বলেন, দুজনের কাছে বেশি টাকা ছিল না। এমনও হতে পারে যারা এই ঘটনা ঘটিয়েছে তাদের কাছে ভুল তথ্য ছিল।
