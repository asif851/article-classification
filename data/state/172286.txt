
পরিবেশ সংরক্ষণ আইন অনুযায়ী ১৯৯৬ থেকে ২০১৩ সাল পর্যন্ত বিভিন্ন শিল্পপ্রতিষ্ঠানে ইটিপি (বর্জ্য শোধনাগার) স্থাপনের সংখ্যা জানতে চেয়েছেন হাইকোর্ট। এ ছাড়া পরিবেশ সংরক্ষণ আইন লঙ্ঘনের জন্য কী পরিমাণ জরিমানা আরোপ ও আদায় করা হয়েছে, তার তথ্য-উপাত্ত আগামী দুই মাসের মধ্যে দাখিল করতে বলা হয়েছে।পরিবেশ মন্ত্রণালয়ের সচিব ও পরিবেশ অধিদপ্তরের মহাপরিচালকের প্রতি এ নির্দেশ দেওয়া হয়। গতকাল মঙ্গলবার বিচারপতি মির্জা হোসেইন হায়দার ও বিচারপতি মুহাম্মদ খুরশীদ আলম সরকারের সমন্বয়ে গঠিত হাইকোর্ট বেঞ্চ এক রিটের প্রাথমিক শুনানি নিয়ে অন্তর্বর্তীকালীন এ আদেশের পাশাপাশি রুলও দেন। রিটের পক্ষে শুনানি করেন আইনজীবী মো. আবদুল হালিম। রাষ্ট্রপক্ষে ছিলেন ডেপুটি অ্যাটর্নি জেনারেল মো. আমিন সরকার।
