
পশ্চিম সুন্দরবনের সাতক্ষীরা রেঞ্জে নদীতে মাছ ধরার সময় দুই সহোদরসহ তিন ব্যক্তিকে অপহরণ করেছে বনদস্যুরা। গত শনিবার রাতে ভারত সীমান্তে রায়মঙ্গল নদী-সংলগ্ন কচুখালী খালে এ ঘটনা ঘটে। অপহরণের শিকার জেলেরা হলেন শ্যামনগর উপজেলার মীরগাঙ গ্রামের দাউদ গাজীর ছেলে রাশেদুল সরদার (৩৬) ও রহমত সরদার (৩১) এবং পার্শ্বেখালী গ্রামের কওসার গাজী (৩৩)। তাঁদের সঙ্গে মাছ ধরতে গিয়েছিলেন পার্শ্বেখালী গ্রামের রমজান আলী গাজী। মুক্তিপণ আনার জন্য দস্যুরা তাঁকে ছেড়ে দেন। তিনি প্রথম আলোকে বলেন, বন বিভাগ থেকে অনুমতি নিয়ে দুটি নৌকায় তাঁরা চারজন গত শুক্রবার মাছ ধরতে যান।
