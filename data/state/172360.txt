
ফরিদপুর সদর উপজেলায় ১২ বছর বয়সী শিশুকে ধর্ষণের অভিযোগে ৭০ বছরের এক বৃদ্ধকে আটক করেছে পুলিশ। আজ শুক্রবার সকাল নয়টার দিকে গ্রামবাসী ওই বৃদ্ধকে আটক করে পুলিশের কাছে সোপর্দ করেন। ওই শিশুটি স্থানীয় একটি প্রাথমিক বিদ্যালয়ের তৃতীয় শ্রেণির ছাত্রী।এলাকাবাসী ও পুলিশ সূত্রে জানা গেছে, ১৫ দিন আগে বিকেলে বাড়ির পাশে একটি মাঠে ছাগল নিয়ে যায় ওই শিশু। এ সময় কালু শেখ শিশুটিকে ধর্ষণ করেন। ধর্ষণের ওই দৃশ্য মুঠোফোনে ধারণ করেন এলাকার দুই বখাটে। তারা ভিডিও চিত্রটি ছড়িয়ে দেওয়ার হুমকি দিয়ে ওই বৃদ্ধের কাছে টাকা দাবি করে। ওই বৃদ্ধ তাদের ৭০০ টাকা দেন। এতে সন্তুষ্ট না হওয়ায় ওই দুই বখাটে গতকাল বৃহস্পতিবার রাতে ভিডিও চিত্রটি ব্লুটুথ দিয়ে এলাকার বিভিন্ন মানুষের কাছে ছড়িয়ে দেয়।
ঘটনাটি জানাজানি হওয়ার পর ক্ষুব্ধ এলাকাবাসী আজ শুক্রবার সকাল নয়টার দিকে ওই বৃদ্ধকে আটক করে। পরে বেলা ১১টার দিকে পুলিশ তাঁকে উদ্ধার করে ফরিদপুর কোতোয়ালি থানায় নিয়ে যায়।
ঘটনার সত্যতা নিশ্চিত করে আজ বিকেলে ফরিদপুর কোতোয়ালি থানার উপপরিদর্শক (এসআই) মো. জাহাঙ্গীর প্রথম আলোকে বলেন, প্রাথমিক তদন্তে ঘটনার সত্যতা পাওয়া গেছে। ওই বৃদ্ধ এবং শিশুটিকে পুলিশ হেফাজতে নেওয়া হয়েছে। এ ঘটনায় মামলার প্রস্তুতি চলছে। এসআই আরও বলেন, ওই ধর্ষণের দৃশ্য ভিডিও করে এলাকায় ছড়িয়ে দেওয়ার সঙ্গে জড়িত দুই বখাটেকে আটকের চেষ্টা চলছে।
