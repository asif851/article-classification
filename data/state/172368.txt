
‘যতক্ষণ জেগে থাকে ততক্ষণ চলে অশান্তি। নেশার টাকা না দিলে বাড়ির জিনিসপত্র চুরি করে। ওর যন্ত্রণায় বাড়ির প্রতিটি ঘর তালাবদ্ধ করে রাখতে হয়। প্রতিবেশীর সঙ্গে ভালোভাবে মিশতে পারি না। ওর ভয়ে আত্মীয়স্বজনও বাড়িতে আসতে চায় না। ওকে ভালো করার জন্য অনেক চেষ্টা করেছি। কিছুতেই ওকে ভালো করতে পারিনি। তাই বাধ্য হয়ে পুলিশের কাছে দিলাম।’অত্যাচারে অতিষ্ঠ হয়ে বগুড়ার দুপচাঁচিয়ার সরদারপাড়ার সাহিদুল ইসলাম তাঁর ছেলে শফিকুল ইসলামকে (২১) নিয়ে কথাগুলো বলছিলেন। গতকাল সোমবার দুপচাঁচিয়া থানায় তিনি মাদকাসক্ত ছেলেকে পুলিশের হাতে তুলে দেন। বন্ধুদের সঙ্গে মিশে শফিকুল মাদকাসক্ত হয়ে পড়েন বলে জানান তিনি। পুলিশ জানায়, শফিকুলকে মাদকাসক্তি নিরাময় কেন্দ্রে ভর্তি করা হয়। ভালো না হওয়ায় বাধ্য হয়েই থানায় এসে তাঁকে পুলিশের কাছে সোপর্দ করেন বাবা।
