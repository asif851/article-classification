
যুক্তরাজ্যে পূর্ব লন্ডনের হোয়াইটচাপেল এলাকার ভ্যালেন্স রোডে অবস্থিত ‘ওসমানী প্রাইমারি স্কুল’-এর নাম পরিবর্তনের সিদ্ধান্ত স্থগিত করা হয়েছে। স্থানীয় বাংলাদেশিদের ব্যাপক প্রতিক্রিয়ার ফলে নাম বদলের সিদ্ধান্ত স্থগিত করে বিদ্যালয়ের পরিচালনা পর্ষদ। গতকাল বুধবার এক বিবৃতিতে সিদ্ধান্ত স্থগিতের কথা জানায় তারা।
বিবৃতিতে বলা হয়, শিক্ষার্থী ও অভিভাবকদের মতামত যাচাইয়ের পর নামের ব্যাপারে পরবর্তী সিদ্ধান্ত নেওয়া হবে।
এর আগে সংশ্লিষ্ট কোনো পক্ষের সঙ্গে পরামর্শ না করেই ‘ওসমানী’ নাম বাদ দিয়ে বিদ্যালয়টির নাম ‘ভ্যালেন্স প্রাইমারি স্কুল’ করার সিদ্ধান্ত নেয় পরিচালনা পর্ষদ। সিদ্ধান্ত অনুযায়ী আগামী সেপ্টেম্বর থেকে নতুন নামকরণ কার্যকর হওয়ার কথা ছিল।
নাম বদলের পক্ষে পরিচালনা পর্ষদ যুক্তি দিয়েছিল যে স্থানীয় জনবসতির ব্যাপক পরিবর্তনের ফলে বিদ্যালয়ে শিক্ষার্থী ভর্তির হার কমে গেছে। এ অবস্থায় সব সম্প্রদায়ের শিক্ষার্থীদের আকৃষ্ট করার লক্ষ্যে নিরপেক্ষ নাম হিসেবে ‘ভ্যালেন্স প্রাইমারি স্কুল’ করার সিদ্ধান্ত হয়। পরিচালনা পর্ষদের যুক্তিকে একটি ‘খোঁড়া যুক্তি’ হিসেবে আখ্যায়িত করে প্রতিবাদকারীরা বলেন, এ নাম বদলে দেওয়া হবে যুক্তরাজ্যে বাংলাদেশিদের ইতিহাস মুছে দেওয়ার শামিল।
টাওয়ার হ্যামলেটস কাউন্সিলের মেয়র জন বিগস এবং গ্রেটার লন্ডন অ্যাসেম্বলির (জিএলএ) সদস্য উমেশ দেশাই ওই যুক্তিকে অগ্রহণযোগ্য মন্তব্য করে নাম বদলের সিদ্ধান্ত থেকে সরে আসার আহ্বান জানান।  বাংলাদেশের মহান মুক্তিযুদ্ধের প্রধান সেনাপতি জেনারেল এম এ জি ওসমানীর অবদানের প্রতি সম্মান জানিয়ে ১৯৮৬ সালে প্রতিষ্ঠিত স্কুলটির নামকরণ হয় ‘ওসমানী প্রাইমারি স্কুল’। ওসমানী দ্বিতীয় বিশ্বযুদ্ধে ব্রিটিশ সেনাবাহিনীর কমান্ডার হিসেবে তৎকালীন বার্মা সেক্টরে লড়াই করেন।  প্রসঙ্গত, ২০১৩ সালে এ এলাকার ‘বাংলা টাউন’ ওয়ার্ডের নাম পরিবর্তনের উদ্যোগ নেওয়া হয়। বাংলাদেশিদের ব্যাপক প্রতিবাদের ফলে ওই উদ্যোগ থেকে সরে আসে কর্তৃপক্ষ।
আরও পড়ুন: 
লন্ডনে ওসমানী স্কুলের নাম বদলের সিদ্ধান্তে ক্ষোভ
