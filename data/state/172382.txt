
সরকারি বা বেসরকারি ব্যবস্থাপনায় হজ প্যাকেজ ৪০ থেকে ৪৫ দিনের হয়। খরচ পড়ে ন্যূনতম ৩ লাখ ১৯ হাজার টাকা। পাশাপাশি বিলাসবহুল হজ প্যাকেজও রয়েছে। এগুলো ভিআইপি প্যাকেজ নামে পরিচিত। ভিআইপি প্যাকেজ ১৫ থেকে ২০ দিনের হয়। ন্যূনতম খরচ ৫ লাখ থেকে ১৪ লাখ টাকা পর্যন্ত। কিছু পাঠক জানতে চান, বিলাসবহুল হজ প্যাকেজে কী থাকে।
এ ধরনের প্যাকেজে থাকে মসজিদুল হারাম (কাবা শরিফ) সংলগ্ন হোটেলে আবাসনের ব্যবস্থা। উড়োজাহাজে বিজনেস ক্লাসের যাত্রী হতে পারেন প্যাকেজের অধীনে থাকা লোকজন। সাধারণ প্যাকেজে যাঁরা থাকেন, তাঁরা ইকোনমি ক্লাসের যাত্রী হন। মক্কায় পাঁচতারকা হোটেল যেমন হিলটন হোটেলে স্যুট, জমজম, সাফা, মেরিডিয়ান, দার আল তৌহিদ, জাবালে উমর হোটেলে আবাসনের ব্যবস্থা থাকে এই প্যাকেজের হাজিদের। ভিআইপি তাঁবুর বন্দোবস্তও থাকে।
ভিআইপি তাঁবু মানে হলো জামারা-সংলগ্ন তাঁবু। বাথরুম, হাইকমোড—সীমিত হজযাত্রীর জন্য। সাধারণ তাঁবুতে শীতাতপনিয়ন্ত্রিত হলেও ৪০ থেকে ৫০ জনের জন্য একটি বাথরুম থাকে। তিনবেলা খাবার ছাড়াও সকাল-বিকেল নাশতা ও সার্বক্ষণিক নাশতা-চা-কফির ব্যবস্থা থাকে। সার্বক্ষণিক গাইড মক্কা ঐতিহাসিক স্থানে বেড়ানো হজের নিয়মকানুন বর্ণনা করেন। জিলহজের মাসে, অর্থাৎ হজের কয়েক দিন আগে ঢাকা থেকে জেদ্দা পৌঁছে মক্কায় ওমরাহ করেন।
এই প্যাকেজে যাঁরা থাকেন, তাঁরা চার থেকে পাঁচ তারকা হোটেলে থেকে মক্কা মসজিদুল হারামে নামাজ আদায় করতে পারেন। মক্কার ঐতিহাসিক স্থান ঘুরে দেখতে পারেন। পাঁচ দিন মিনা, আরাফাত, মুজদালিফা মিনায় হজের আহকামগুলো পালন করতে পারেন। পরে বিদায়ী তাওয়াফ করে মদিনায় যান। আট দিন ধরে ৪০ ওয়াক্ত নামাজ শেষে মদিনা থেকে বিমানে করে ঢাকা পৌঁছান।
সাধারণ হাজিদের সঙ্গে পার্থক্য হলো বিলাসবহুল হজ প্যাকেজ ১৫ থেকে ২০ দিনের হয়। কিছু কিছু প্যাকেজে সাত দিনের বিশেষ ব্যবস্থাও থাকে। সাধারণ হাজিদের আবাসন মক্কার উঁচুনিচু হোটেল বা বাসায় হয়। ছোট ঘরে তাঁদের গাদাগাদি করে থাকতে হয়।
