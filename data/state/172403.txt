
গাবতলী ও আশুলিয়ায় পুলিশের তল্লাশিচৌকিতে হামলার পর এবার রাজধানীতে কুপিয়ে জখম করা হয়েছে এক মিলিটারি পুলিশ সদস্যকে। কচুক্ষেতে মিলিটারি পুলিশ (এমপি) তল্লাশিচৌকির সামনে আজ মঙ্গলবার সকাল সাড়ে নয়টার দিকে এ ঘটনা ঘটে।ওই মিলিটারি পুলিশ সদস্যের নাম সামিদুল ইসলাম। তিনি ১৩ এমপির ল্যান্স কর্পোরাল। আহত অবস্থায় তাঁকে ঢাকার সম্মিলিত সামরিক হাসপাতালে (সিএমএইচ) নেওয়া হয়েছে।কাফরুল থানার উপপরিদর্শক (এসআই) মেহেদী হাসান প্রথম আলোকে এ তথ্য জানিয়ে বলেন, এ ঘটনায় একজনকে আটক করা হয়েছে। তবে তাঁর নাম প্রকাশ করা হয়নি। র‍্যাব ও মিলিটারি পুলিশ ঘটনাস্থল ঘিরে রেখেছে।ঘটনাস্থলের বেশ কাছেই গোয়েন্দা সংস্থা ডিজিএফআইয়ের সদর দপ্তর। ওই এলাকায় সব সময় কড়া নিরাপত্তাব্যবস্থা থাকে।
এদিকে আন্তঃবাহিনী জনসংযোগ পরিদপ্তরের (আইএসপিআর) এক বিজ্ঞপ্তিতে বলেছে, আজ কাফরুল এলাকায় কর্তব্যরত এক মিলিটারি পুলিশকে একজন পথচারী পেছন থেকে ধারালো অস্ত্রের মাধ্যমে আঘাত করেছে। এতে ওই মিলিটারি পুলিশ সদস্য সামান্য আহত হয়েছেন। এ সময় কর্তব্যরত অপর সামরিক সদস্যরা সন্দেহভাজন একজন হামলাকারীকে আটক করেছেন। এ ঘটনার বিস্তারিত জানার জন্য ইতিমধ্যেই তদন্ত শুরু হয়েছে বলেও বিজ্ঞপ্তিতে বলা হয়েছে।
প্রত্যক্ষদর্শী ও আইনশৃঙ্খলা রক্ষাকারী বাহিনীর সদস্যদের সূত্রে জানা গেছে, ওই সড়কে রিকশা চলাচল নিষিদ্ধ থাকলে সকাল সাড়ে নয়টার দিকে এমপি তল্লাশিচৌকির সামনে দিয়ে একটি রিকশা সোজা দক্ষিণ দিকে যাচ্ছিল। সামিদুল রিকশাটিকে থামিয়ে রিকশাচালকের সঙ্গে কথা বলছিলেন। এ সময় ৩০-৩৫ বছর বয়সী এক যুবক পেছন দিক থেকে তাঁর ওপর হামলা চালায়। ধারালো অস্ত্র দিয়ে যুবকটি তাঁর বাম ঘাড়ে ও চোয়ালে আঘাত করতে থাকে। বাধা দিতে গেলে সামিদুলের হাতেও আঘাত করা হয়। এ সময় তল্লাশিচৌকির অন্যরা ও আইনশৃঙ্খলা রক্ষাকারী বাহিনীর সদস্যরা এগিয়ে এলে ওই যুবক দৌড়ে পালানোর চেষ্টা করে। পরে পেছনে ধাওয়া করে উত্তর কাফরুলের একটি বাসার পাঁচতলা থেকে তাঁকে ধরে ডিজিএফআই কার্যালয়ে নিয়ে যাওয়া হয়।
