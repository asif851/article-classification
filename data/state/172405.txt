
বাংলাদেশ মৎস্য উন্নয়ন করপোরেশন রাঙামাটির কাপ্তাই হ্রদ থেকে ২০১৫-১৬ অর্থবছরে ১০ কোটি ৫৪ লাখ ৪৮ হাজার টাকা রাজস্ব আয় করেছে। এটি গত কয়েক বছরের মধ্যে সর্বোচ্চ আয়। গতকাল রোববার সকালে সংস্থার রাঙামাটি কেন্দ্র কার্যালয়ে আয়োজিত সংবাদ সম্মেলনে এ তথ্য জানানো হয়।
রাঙামাটি কেন্দ্রের ব্যবস্থাপক মো. মাইনুল ইসলাম বলেন, গত বৃহস্পতিবার রাত ১২টা থেকে হ্রদে মাছ আহরণ নিষিদ্ধ করা হয়েছে। এর আগ পর্যন্ত এক বছরে আহরিত মাছের পরিমাণ ৯ হাজার ৫৮৮ দশমিক ৫৫ মেট্রিক টন। স্থানীয় চাহিদা পূরণে আহরিত মাছের পরিমাণ এ হিসাবের বাইরে। তিনি বলেন, কাপ্তাই হ্রদে মাছের উৎপাদন বাড়াতে প্রতিবছর ২০ থেকে ২২ টন বড় প্রজাতির মাছের পোনা অবমুক্ত করা হয়। ভবিষ্যতে ১০০ থেকে ১৫০ টন পোনা অবমুক্ত করা হবে।
মাইনুল ইসলাম বলেন, কাপ্তাই হ্রদে বর্তমানে ৪২ প্রজাতির মাছ পাওয়া যায়।
 
