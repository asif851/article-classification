
নগরের আগ্রাবাদ গোসাইলডাঙ্গা এলাকা থেকে ১৭টি পেট্রলবোমা, ১৬টি ককটেল ও বোমা তৈরির সরঞ্জামসহ একজনকে গ্রেপ্তার করেছে পুলিশ। আজ শুক্রবার রাত আটটার দিকে গোসাইলডাঙ্গার একটি গ্যারেজ থেকে এসব সরঞ্জাম উদ্ধার করা হয়।
উদ্ধার করা সরঞ্জামের মধ্যে পেট্রলবোমা ও ককটেল ছাড়াও দুই কেজি গান পাউডার, চার কেজি স্প্লিন্টার ছিল। গোসাইলডাঙ্গার সুলতান মিয়ার গ্যারেজ থেকে এসব উদ্ধার করা হয়।এর আগে গতকাল বৃহস্পতিবার রাতে মো. ইমরান (২২) নামের একজনকে গ্রেপ্তার করে পুলিশ। তাঁর স্বীকারোক্তি অনুযায়ী এসব উদ্ধার করে বলে জানায় পুলিশ।পুলিশ জানায়, ১০ ফেব্রুয়ারি বন্দর থানার একটি বিস্ফোরক মামলার আসামি ইমরান। তিনি মামলার পর থেকে পলাতক ছিলেন। বৃহস্পতিবার রাতে কুমিল্লার কান্দিরপাড় থেকে তাঁকে গ্রেপ্তার করা হয়। এরপর তাঁর স্বীকারোক্তি অনুযায়ী পুলিশ এসব সরঞ্জাম উদ্ধার করে।বন্দর থানার ভারপ্রাপ্ত কর্মকর্তা (ওসি) জাহেদুল ইসলাম বলেন, ‘ইমরানকে আমরা খুঁজছিলাম। কুমিল্লা থেকে গ্রেপ্তারের পর তাঁর স্বীকারোক্তি অনুযায়ী আমরা গোসাইলডাঙ্গা থেকে এসব উদ্ধার করি। নাশকতার জন্য এসব সরঞ্জাম জড়ো করা হয়েছিল। তাঁর বিরুদ্ধে মামলার প্রস্তুতি চলছে।’
