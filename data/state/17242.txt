
চট্টগ্রামে গ্রাহকের টাকা আত্মসাতের দায়ে সাজা পাওয়া পলাতক এক সাবেক পোস্টমাস্টার আত্মসমর্পণ করেছেন। তাঁকে কারাগারে পাঠানোর আদেশ দিয়েছেন আদালত।
ইব্রাহীম খলিল নামের সাবেক ওই পোস্টমাস্টার আজ সোমবার বেলা সাড়ে ১১টার দিকে চট্টগ্রাম বিভাগীয় বিশেষ জজ আদালতে আত্মসমর্পণ করে জামিনের আবেদন করেন।
আদালতের বিচারক মীর রুহুল আমিন জামিনের আবেদন নামঞ্জুর করে ইব্রাহীমকে কারাগারে পাঠানোর আদেশ দেন।
ইব্রাহীম নগরের পাহাড়তলী থানার উত্তর কাট্টলী ডাকঘরের পোস্টমাস্টার ছিলেন।
দুদকের আইনজীবী মেজবাহ উদ্দিন চৌধুরী প্রথম আলোকে বলেন, গ্রাহকের টাকা আত্মসাতের অভিযোগে পৃথক তিন মামলায় গত ১৫ সেপ্টেম্বর ইব্রাহীমের ছয় বছর করে মোট ১৮ বছরের কারাদণ্ড হয়। আসামি পলাতক ছিলেন। আজ তিনি আদালতে আত্মসমর্পণ করে জামিন চান। আদালত তাঁর জামিন আবেদন নামঞ্জুর করে কারাগারে পাঠানোর আদেশ দেন।
দুদকের এই আইনজীবী বলেন, ইব্রাহীম উত্তর কাট্টলী ডাকঘরের পোস্টমাস্টার থাকাকালে ২০০৯-১০ অর্থবছরে গ্রাহকের টাকা আত্মসাতের ঘটনাগুলো ঘটে। এসব ঘটনায় তাঁকে আসামি করে ২০১২ সালের ৩১ ডিসেম্বর নগরের পাহাড়তলী থানায় পৃথক তিনটি মামলা করে দুর্নীতি দমন কমিশন (দুদক)।
দুদকের আইনজীবী মেজবাহ উদ্দিন বলেন, আদালত প্রতিটি মামলায় আসামিকে ছয় বছর করে কারাদণ্ড দিয়েছেন। তিন মামলায় আসামির মোট ১৮ বছরের কারাদণ্ড হয়েছে। এ ছাড়া তাঁকে জরিমানাও করা হয়েছে।
