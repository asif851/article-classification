
রাজধানীর চানখারপুলে আজ শনিবার রাতে মোমিনুল ইসলাম (৩০) নামে ঢাকা মেডিকেল হাসপাতালের এক চিকিৎসককে বেদম মারধর করে গুরুতর আহত করেছে কয়েকজন যুবক। মোমিনুল হাসপাতালের অনারেবল মেডিকেল অফিসার (এইচএমও)।
একই ঘটনায় মারধরে নূরুল ইসলাম বাবু নামের একজনও আহত হয়। তিনি সাংবাদিকদের কাছে নিজেকে বোরহান উদ্দিন কলেজের ছাত্র বলে পরিচয় দেন।
এ ঘটনার পর রাত সাড়ে ১২টার দিকে হাসপাতালে যান পরিচালক ব্রিগেডিয়ার জেনারেল মোস্তাফিজুর রহমান। তিনি সেখানে গিয়ে হাসপাতালের আবাসিক সার্জন রিয়াজ মোর্শেদের কক্ষে বসেন। ওই কক্ষের সামনে শতাধিক শিক্ষানবিশ চিকিৎসক তাঁর পদত্যাগের সামনে স্লোগান দিতে থাকেন। এ সময় আতঙ্কে জরুরি বিভাগের রোগী ও স্বজনেরা দিগ্বিদিক ছুটোছুটি করতে থাকে।
হাসপাতালের চিকিৎসক ফজলে বারী সাংবাদিকদের জানান, রাত নয়টার দিকে তিনি ও মোমিনুলসহ কয়েকজন চিকিৎসক চানখারপুলে একটি হোটেলে খেতে যান। খাওয়া শেষে হাসপাতালে ফেরার পথে আফতাব হোটেলের সামনে ১০ থেকে ১৫ জন যুবক হকিস্টিক নিয়ে তাঁদের ঘিরে ধরে। ওই যুবকেরা জিজ্ঞেস করেন, তাঁরা ঢাকা মেডিকেল কলেজ হাসপাতালের শিক্ষানবিশ চিকিৎসক কিনা। উত্তরে তাঁরা হাসপাতালের অনারেবল মেডিকেল অফিসার (এইচএমও) পরিচয় দেন।
ফজলে বারী বলেন, পরিচয় দেওয়ার সঙ্গে সঙ্গে কিছু বুঝে উঠার আগে ওই যুবকেরা তাঁদের উপর হামলে পড়েন। তাঁরা হকিস্টিক দিয়ে এলোপাতাড়ি মারধর শুরু করেন। তাঁদের কয়েকজন দৌড়ে পালিয়ে যেতে পারলেও মোমিনুল পারেননি। ওই যুবকেরা তাঁকে বেদম মারধর করেন।
কারা, কী কারণে মারধর করেছে প্রশ্ন করলে চিকিৎসকদের কেউই এ ব্যাপারে মন্তব্য করেননি।
ঢাকা মেডিকেল কলেজ হাসপাতাল সূত্র জানায়, মারধরের কারণে মোমিনুলের মাথা ফেটে গেছে। শরীরে অসংখ্য আঘাতের চিহ্ন। ঢাকা মেডিকেলে তাঁর চিকিৎসা চলছে। খবর পেয়ে শতাধিক শিক্ষানবিশ চিকিৎসক হাসপাতালের জরুরি বিভাগে এসে জড়ো হন।
হাসপাতালে আসার আগে যোগাযোগ করা হলে হাসপাতালের পরিচালক ব্রিগেডিয়ার জেনারেল মোস্তাফিজুর রহমান প্রথম আলোকে বলেন, ঘটনার ব্যাপারে পুলিশকে জানিয়েছি। আমরা আইনানুগ ব্যবস্থা নেব।
শাহবাগ থানার ভারপ্রাপ্ত কর্মকর্তা (ওসি) সিরাজুল ইসলাম প্রথম আলোকে বলেন, আমি হাসপাতালে যাচ্ছি। ঘটনার কারণ ও জড়িতদের সম্পর্কে কিছু জানা যায়নি। তদন্ত করে ব্যবস্থা নেওয়া হবে।
এদিকে আহত নূরুল ইসলাম সাংবাদিকদের বলেন, চিকিৎসকদের মারার সময় তিনি ভয়ে দৌড় দিয়েছিলেন। তখন ওই যুবকেরা তাঁকেও মারধর করে। এতে মাথায় গুরুতর আঘাত পান তিনি।
