
বরগুনায় বাংলাদেশ সড়ক পরিবহন করপোরেশনের (বিআরটিসি) একটি বাস আগুন দিয়ে পুড়িয়ে দিয়েছে দুর্বৃত্তরা। এ সময় বাসের ভেতরে থাকা চালকের সহকারী জানালা দিয়ে লাফিয়ে প্রাণ বাঁচান। গতকাল শুক্রবার রাতে শহরের সোনিয়া সিনেমা হলের সামনে এ ঘটনা ঘটে।
আজ শনিবার সকালে এ ঘটনায় জড়িত সন্দেহে চারজনকে আটক করেছে পুলিশ। পুলিশের ভাষ্য, তাঁরা বিএনপির নেতা-কর্মী।
পুলিশ জানায়, খুলনা-বরগুনা রুটে চলাচলকারী বিআরটিসির বাসটি আজ শনিবার সকালে খুলনার উদ্দেশে ছেড়ে যাওয়ার কথা ছিল। আগুন দেওয়ার সময় ভেতরে ঘুমাচ্ছিলেন বাসের চালকের সহকারী এস এম কাইয়ুম। আগুন দেখে বাসের জানালা দিয়ে লাফিয়ে পড়ে বাইরে আসেন তিনি।
বরগুনা থানার ভারপ্রাপ্ত কর্মকর্তা (ওসি) মোহাম্মদ রিয়াজ হোসেনের ভাষ্য, এ ঘটনায় জড়িত সন্দেহে চারজনকে আটক করা হয়েছে। তাঁরা হলেন সদর উপজেলা বিএনপির সভাপতি সালেহ ফারুক, ছাত্রদল কর্মী মোহাম্মদ জুয়েল, আরাফাত হোসেন ও মোহাম্মদ বাবু।
খবর পেয়ে আজ সকালে ঘটনাস্থল পরিদর্শন করেন বরগুনা জেলা পুলিশ সুপার সাইফুল ইসলাম।
