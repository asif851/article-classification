
আগামীকাল রোববার বেলা সাড়ে তিনটায় নতুন মন্ত্রিসভার শপথ গ্রহণ অনুষ্ঠিত হবে। রাষ্ট্রপতি আবদুল হামিদ তাঁদের শপথ পড়াবেন।
মন্ত্রিপরিষদ বিভাগের সচিব মোশাররাফ হোসাইন ভূইয়া আজ শনিবার সন্ধ্যা সাড়ে সাতটার দিকে সচিবালয়ে সাংবাদিকদের এক ব্রিফিংয়ে এ কথা বলেন। তিনি জানান, এবার মন্ত্রী-প্রতিমন্ত্রীর সঙ্গে উপমন্ত্রীরাও নতুন মন্ত্রিসভায় থাকবেন।
মন্ত্রিপরিষদ সচিব জানান, মন্ত্রিসভার আকারসহ দপ্তর বণ্টনের বিষয়ে সুপারিশ করেছেন প্রধানমন্ত্রী এবং বিকেলে রাষ্ট্রপতি তা অনুমোদন করেছেন। কালকের অনুষ্ঠানে এক হাজারের বেশি অতিথি থাকবেন। ওই অনুষ্ঠানে বিএনপির চেয়ারপারসন খালেদা জিয়াকেও দাওয়াত দেওয়া হয়েছে। তিনি বলেন, ইতিমধ্যেই ভাবী মন্ত্রী-প্রতিমন্ত্রীদের ফোন করা হয়েছে। আজ রাতের মধ্যেই এ প্রক্রিয়া সম্পন্ন করা হবে।
মোশাররাফ হোসাইন ভূইয়া জানান, নতুন মন্ত্রিসভা শপথ নেওয়ার সঙ্গে সঙ্গে বর্তমান মন্ত্রিসভা ভেঙে দেওয়া হয়েছে বলে গণ্য করা হবে। আগামীকাল থেকে নতুন মন্ত্রিসভা কাজ করবে। তিনি বলেন, কালই বর্তমান উপদেষ্টাদের অব্যাহতি দেওয়া হবে। একই সঙ্গে মন্ত্রী-প্রতিমন্ত্রী, উপদেষ্টাদের নিয়োগ ও দপ্তর বণ্টন করা হবে। মন্ত্রীদের নিয়োগকর্তা রাষ্ট্রপতি আর উপদেষ্টাদের প্রধানমন্ত্রী। 
মোশাররাফ জানান, নতুন মন্ত্রিসভার বৈঠক সোমবার হবে না। তবে পরের সপ্তাহ থেকে যথারীতি মন্ত্রিসভার বৈঠক হবে।
