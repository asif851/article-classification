
প্রধানমন্ত্রী শেখ হাসিনার ছেলে এবং তাঁর তথ্য ও যোগাযোগপ্রযুক্তি-বিষয়ক উপদেষ্টা সজীব ওয়াজেদ জয় গতকাল সোমবার ‘আইসিটি ফর ডেভেলপমেন্ট অ্যাওয়ার্ড’ গ্রহণ করেছেন। ডিজিটাল বিশ্বের পথে বাংলাদেশকে এগিয়ে নেওয়ার জন্য তাঁকে এই পুরস্কার দেওয়া হয়েছে। খবর বাসসের।
বাংলাদেশ আওয়ামী লীগের ওয়েবসাইটে দেওয়া তথ্যে জানানো হয়, যুক্তরাষ্ট্রের নিউইয়র্কে এক জাঁকজমকপূর্ণ অনুষ্ঠানে হলিউডের বিখ্যাত অভিনেতা রবার্ট ডেভির হাত থেকে পুরস্কারটি গ্রহণ করেন জয়। এ সময় প্রধানমন্ত্রী শেখ হাসিনাসহ বাংলাদেশ সরকারের বেশ কয়েকজন মন্ত্রী উপস্থিত ছিলেন।
ওয়ার্ল্ড অর্গানাইজেশন অব গভর্নেন্স অ্যান্ড কম্পিটিটিভনেস, প্ল্যান ট্রিফিনিও, গ্লোবাল ফ্যাশন ফর ডেভেলপমেন্ট ও যুক্তরাষ্ট্রের কানেটিকাটের নিউ হেভেন বিশ্ববিদ্যালয়ের স্কুল অব বিজনেস সম্মিলিতভাবে এই পুরস্কার দিয়েছে। পুরস্কারটি পরবর্তী সময়ে প্রতিবছর প্রদান করা হবে।
