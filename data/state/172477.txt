
২০১৩ সালে সড়ক দুর্ঘটনাসহ বিভিন্ন দুর্ঘটনায় এক হাজার ১০৪ শিশু নিহত হয়েছে। এর মধ্যে ৫০২ জন মারা গেছে পানিতে ডুবে। ৪৮ জন বিদ্যুত্স্পৃষ্ট হয়ে। আর গত বছর রাজনৈতিক সহিংসতায় মারা গেছে ৪১ শিশু ও মারাত্মভাবে আহত হয়েছে ১০৭ জন।আজ বৃহস্পতিবার দুপুরে জাতীয় প্রেসক্লাবে মানুষের জন্য ফাউন্ডেশন আয়োজিত ‘বাংলাদেশ শিশু পরিস্থিতি-২০১৩-সংবাদপত্রের পাতা থেকে’ শীর্ষক সংবাদ সম্মেলনে এসব তথ্য জানানো হয়।প্রথম আলো, ইত্তেফাক, যুগান্তর, সমকাল, নিউ এইজ এবং ডেইলি স্টার পত্রিকায় প্রকাশিত শিশুবিষয়ক খবর থেকে মাসভিত্তিক এসব তথ্য-উপাত্ত নিয়ে একটি জরিপ চালায় সংগঠনটি। সংগঠনের হিসাবে ২০১৩ সালে শিশুবিষয়ক নেতিবাচক ঘটনার সংবাদ প্রকাশিত হয়েছে দুই হাজার ৮৯৫টি। ইতিবাচক সংবাদ প্রকাশিত হয়েছে এক হাজার ২৮৬টি।
মানুষের জন্য ফাউন্ডেশনের নির্বাহী পরিচালক শাহীন আনাম জানান, ২০১২ সালের তুলনায় ২০১৩ সালে শিশু অপহরণের সংখ্যা বেড়ে গেছে। গত বছর সম্পূর্ণ নতুন একটি বিষয় যুক্ত হয়েছে তা হলো—রাজনৈতিক সহিংসতায় শিশুর ব্যবহার। তিনি এ পরিস্থিতিকে উদ্বেগজনক বলে মনে করেন।
অনুষ্ঠানে তথ্যচিত্র উপস্থাপন করেন সংগঠনের কর্মসূচি সমন্বয়ক আবদুল আল মামুন। উপস্থিত ছিলেন ফাউন্ডেশনের গভর্নিং বডির সদস্য ও ঢাকা বিশ্ববিদ্যালয়ের আইন বিভাগের চেয়ারম্যান ড. শাহনাজ হুদা ও গভর্নিং বডির সদস্য পারভীন মাহমুদ।
