
কুমিল্লার নাঙ্গলকোট উপজেলা মুক্তিযোদ্ধা সংসদের কমান্ডার ইছহাক মিয়াকে ৫৪ ধারায় গ্রেপ্তার দেখিয়ে গতকাল মঙ্গলবার পুলিশ কুমিল্লার আদালতে পাঠিয়েছে। একজন মন্ত্রী এবং উপজেলা পরিষদের নবনির্বাচিত চেয়ারম্যান ও ভাইস চেয়ারম্যানদের সংবর্ধনা দেওয়ার নামে মুক্তিযোদ্ধাদের সম্মানী ভাতা থেকে টাকা আদায়ের অভিযোগে আগের দিন সন্ধ্যায় তাঁকে নাঙ্গলকোট থানার পুলিশ আটক করে।পুলিশ জানায়, গত রোববার ওই উপজেলার ১০৪ জন মুক্তিযোদ্ধা নাঙ্গলকোট সোনালী ব্যাংক থেকে সম্মানী ভাতা তোলেন। ওই সময় মুক্তিযোদ্ধা সংসদের কমান্ডার ইছহাক মিয়া, সংসদের ডেপুটি কমান্ডার আবদুল খালেক ও আবদুর রশিদ সংবর্ধনা অনুষ্ঠান করার কথা বলে ব্যাংকের জুনিয়র কর্মকর্তা (ক্যাশিয়ার) মো. নুরুল ইসলামের মাধ্যমে প্রত্যেকের সম্মানী ভাতা থেকে ৭০০ টাকা করে কেটে নেন। গত সোমবার এ ঘটনায় প্রথম আলোসহ কয়েকটি জাতীয় দৈনিক পত্রিকায় সংবাদ প্রকাশিত হয়। প্রকাশিত সংবাদের ভিত্তিতে নাঙ্গলকোট থানার ওসি ওই দিন সন্ধ্যার দিকে তাঁকে জিজ্ঞাসাবাদের জন্য থানায় ডেকে আনেন। রাতে জিজ্ঞাসাবাদ শেষে ৫৪ ধারায় গ্রেপ্তার দেখিয়ে তাঁকে গতকাল মঙ্গলবার সকালে আদালতে পাঠানো হয়।
