
নারায়ণগঞ্জ শহরের পাইকারি ব্যবসাকেন্দ্র নিতাইগঞ্জে ‘নায়না ফ্লাওয়ার মিল’ নামের একটি ময়দার কারখানার এক নিরাপত্তাকর্মী ও এক শ্রমিককে গলা কেটে হত্যা করা হয়েছে। গতকাল রোববার ভোরে এ ঘটনা ঘটে।খবর পেয়ে পুলিশ গিয়ে ঘটনাস্থল ঘিরে রাখে। পরে পুলিশ ব্যুরো অব ইনভেস্টিগেশন (পিবিআই) একটি দল ঘটনাস্থল পরিদর্শন করে আলামত সংগ্রহ করে। জিজ্ঞাসাবাদের জন্য পুলিশ ওই কারখানার ১০ জন শ্রমিককে আটক করেছে।নিহত ব্যক্তিরা হলেন ওই কারখানার নিরাপত্তা প্রহরী শহরের পাইকপাড়া এলাকার মালা বক্সের ছেলে আবদুল আজিজ (৬৫) ও কারখানার শ্রমিক চাঁদপুর সদর উপজেলার হাইমচর নয়নাপুর গ্রামের আলী খাঁর ছেলে হোসেন মিয়া (৩৫)।কারখানাটির মালিক নাহিদ হোসেন বলেন, নিতাইগঞ্জের ২১২ নম্বর বিকে রোড এলাকায় অবস্থিত তাঁর নায়না ফ্লাওয়ার মিলস-২-এ শনিবার রাতের শিফটে কাজ করছিলেন নিরাপত্তাকর্মীসহ ছয়জন শ্রমিক। কারখানার ভেতরে ঘুমাচ্ছিলেন আরও সাতজন শ্রমিক। গতকাল সকালে কারখানার ফোরম্যান মুঠোফোনে তাঁকে জানান, দুজনকে গলা কেটে হত্যা করা হয়েছে। পরে তিনি বিষয়টি পুলিশকে জানান।পুলিশ সুপার (এসপি) সৈয়দ নুরুল ইসলাম বলেন, ভোররাতের কোনো এক সময় এই হত্যাকাণ্ডের ঘটনা ঘটে। ঘটনার পর হত্যাকারীরা বাইরে থেকে কারখানার ফটকে তালা দিয়ে চলে যায়। মিলের ভেতরে সব শ্রমিক থাকলেও তাহের নামের এক শ্রমিক পলাতক রয়েছেন। পলাতক শ্রমিক তাহেরকে আটক করা সম্ভব হলে ঘটনাটি পরিষ্কার হবে। জিজ্ঞাসাবাদের জন্য কারখানার ১০ জন শ্রমিককে আটক করা হয়েছে। তাঁদের জিজ্ঞাসাবাদ করা হচ্ছে। পূর্ববিরোধ অথবা তাৎক্ষণিক কোনো দ্বন্দ্বের জের ধরে এই হত্যাকাণ্ডের ঘটনা ঘটে থাকতে পারে বলে নুরুল ইসলাম জানান।এসপি বলেন, ওই কারখানাটি চালু থাকলে শব্দের কারণে উপস্থিত কেউ কারও কথা শুনতে পারেন না। হত্যার সময় কারখানাটি চালু থাকায় কারখানার অপর শ্রমিকেরা কেউ কিছু শুনতে পায়নি। প্রথমে হত্যা করা হয়েছে মিলের শ্রমিক হোসেন মিয়াকে। পরে নেমে যাওয়ার সময় নিরাপত্তাপ্রহরী আবদুল আজিজকে খুন করা হয়েছে বলে আলামত দেখে নিশ্চিত হয়েছে পুলিশ। লাশ দুটি উদ্ধার করে ময়নাতদন্তের জন্য নারায়ণগঞ্জ জেনারেল হাসপাতালের মর্গে পাঠানো হয়েছে।
