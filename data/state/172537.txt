
ওই রেলক্রসিংয়ে কোনো গেটম্যান থাকে না। যাঁরা ক্রসিং পার হন, ‘নিজ দায়িত্বে’ কাজটি করতে হয়। এভাবে ট্রাক্টর নিয়ে ক্রসিং পার হতে গিয়ে প্রাণ দিলেন এক ব্যক্তি। ট্রেনের ধাক্কায় তাঁর ট্রাক্টর দুই টুকরো হয়ে গেছে। ঘটনাটি ঘটেছে রাজশাহীর পুঠিয়া উপজেলার ভরুয়াপাড়া ক্রসিংয়ে।
আজ শুক্রবার সকাল সাতটার দিকে ট্রেন ও ট্রাক্টরের সংঘর্ষে এজাজুল (৩৫) নামের ওই ব্যক্তি নিহত হন। নিহত ব্যক্তি ট্রাক্টরের মালিক ও চালক ছিলেন। তাঁর বাড়ি গাইবান্ধার গোবিন্দগঞ্জ এলাকায়।  ঘটনাস্থল থেকে পাবনার ঈশ্বরদী রেলওয়ে থানার উপপরিদর্শক (এসআই) জোবায়ের আরেফিন জানান, সকালে ‘সাগরদাঁড়ি এক্সপ্রেস’ নামের ট্রেনটি রাজশাহী থেকে খুলনা যাচ্ছিল। ভরুয়াপাড়া রেলক্রসিংটি ছোট। সেখানে কোনো গেটম্যান থাকে না। পথচারী ও যানবাহনের চালকদের নিজ দায়িত্বে রেলক্রসিং পার হতে হয়। ট্রেন যে আসছে, তা হয়তো ট্রাক্টরের চালক খেয়াল করেননি। লাইনের ওপরে ওঠার সঙ্গে সঙ্গে ট্রেনের সঙ্গে ধাক্কা খেয়ে ট্রাক্টরটি দুই টুকরো হয়ে যায়।
এসআই বলেন, এজাজুল ট্রাক্টর নিয়ে এই এলাকায় মাটি কাটার কাজে এসেছিলেন। তাঁর সঙ্গে আরও দুই-তিনটা গাড়ি ছিল। পুলিশ আসার আগেই অন্য গাড়ির শ্রমিকেরা তাঁর লাশ নিয়ে চলে গেছেন। রেল কর্তৃপক্ষ চাইলে এ ঘটনায় মামলা হতে পারে বলে তিনি জানান।
