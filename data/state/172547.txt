
মৌলভীবাজার সরকারি কলেজে ইংরেজি বিভাগের সহকারী অধ্যাপক মো. আবু হানিফকে কয়েকজন ছাত্র লাঞ্ছিত করেছে বলে অভিযোগ পাওয়া গেছে। গতকাল বুধবার প্রশাসনিক ভবনের কাছে এই ঘটনা ঘটে।কলেজ সূত্রে জানা গেছে, গতকাল বেলা পৌনে একটার দিকে প্রশাসনিক ভবনের পাশ দিয়ে যাওয়ার সময় কয়েকজন ছাত্র আবু হানিফকে ঘেরাও করে। এ সময় ছাত্ররা ওই শিক্ষকের বিরুদ্ধে তাদের (ছাত্রদের) গালাগালি ও তাদের কিছু প্রিয় শিক্ষকের কাজে ব্যাঘাত সৃষ্টির অভিযোগ তোলেন। এ নিয়ে কথাবার্তা বলার সময় কিছু ছাত্র তাঁকে শারীরিকভাবে লাঞ্ছিত করে। পরে ওই শিক্ষক বিষয়টি কলেজে কর্তৃপক্ষকে জানান।ইংরেজি বিভাগের সহকারী অধ্যাপক আবু হানিফ বলেন, ‘অনাকাঙ্ক্ষিতভাবে ঘটনাটি ঘটেছে। এদের সঙ্গে তো আমার কিছু থাকার কথা না। ঘটনাটি কলেজ কর্তৃপক্ষকে জানিয়েছি।’কলেজের অধ্যক্ষ সৈয়দ মহিবুল ইসলাম বলেন, ‘আজকে অনার্স ফার্স্ট ইয়ারের ফাইনাল পরীক্ষা ছিল। শুনলাম কিছু ছাত্র, ছাত্র নামধারী তাঁকে (শিক্ষককে) গালাগালি করছে। লাঞ্ছিত করেছে। বিষয়টি নিয়ে আজ (গতকাল) বিকেলে শিক্ষকদের জরুরি মিটিং ডাকা হয়েছে।’
