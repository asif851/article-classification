
ঐক্য ন্যাপের সভাপতি পঙ্কজ ভট্টাচার্য বলেছেন, বাংলাদেশের রাজনীতি চলে গেছে কিছু সীমিত শক্তির হাতে। অর্থনৈতিক উন্নয়নে ইতিবাচক পরিবর্তন হয়েছে, কিন্তু শাসক চক্র পরিকল্পিতভাবে তারুণ্যকে আটকে রাখতে চায়। সারা দেশে প্রগতিশীলতা এখন সক্রিয় নেই। সেই শূন্যতা পূরণে সাম্প্রদায়িক শক্তি ক্রিয়াশীল হচ্ছে।
আজ শনিবার সকালে রাজধানীর মুক্তিযুদ্ধ জাদুঘরে এক মতবিনিময় সভায় সভাপতির বক্তব্যে পঙ্কজ ভট্টাচার্য এ কথা বলেন।
অসাম্প্রদায়িক প্রগতিশীল গণতান্ত্রিক ধারায় মুক্তিযুদ্ধের চেতনায় দুর্নীতি ও শোষণমুক্ত সমাজ গড়ার লক্ষ্য ষাটের দশকের প্রাক্তন ছাত্রনেতাদের সঙ্গে ওই মতবিনিময়ের আয়োজন করে ঐক্য ন্যাপ।
অনুষ্ঠানে সাংবাদিক ও সাংস্কৃতিক ব্যক্তিত্ব কামাল লোহানী অভিযোগ করে বলেন, ‘অধিকাংশ সংসদ সদস্যই এখন রাজনীতির বাইরের লোক। তাঁদের লোভ অর্থের দিকে, কাজের দিকে নয়। রাজনীতির মানসিকতা অনেকখানি পরিবর্তন হয়ে গেছে। রাজনীতি সুস্থ না থাকলে যা হয়, এখন আমরা তাই দেখছি। অপরাজনীতির বিরুদ্ধে ঐক্যবদ্ধ হতে হবে।’
ঐক্য ন্যাপের সাধারণ সম্পাদক আসাদ উল্লাহ তারেক, কলেজ-বিশ্ববিদ্যালয় সমিতির সভাপতি নূর মো. ফারুক, প্রাক্তন ছাত্রনেতা মোশতাক হোসেন ও মাহবুবুজ্জামান প্রমুখ বক্তব্য দেন।
