
নারায়ণগঞ্জে সাত খুনের ঘটনায় শাহীন নামের এক প্রত্যক্ষদর্শী আদালতে ১৬৪ ধারায় স্বীকারোক্তিমূলক জবানবন্দি দিয়েছেন।
এদিকে, র‌্যাবের সাবেক তিন কর্মকর্তাসহ ১৩ জনকে কঠোর গোপনীয়তার মধ্যে আজ সোমবার আদালতে হাজির করা হয়।
নারায়ণগঞ্জ কোর্ট পুলিশের পরিদর্শক মো. হাবিবুর রহমান প্রথম আলোকে বলেন, অপহরণ ঘটনার প্রত্যক্ষদর্শী শাহীন নামের এক ব্যক্তি আদালতে ১৬৪ ধারায় স্বীকারোক্তিমূলক জবানবন্দি দেন। আর মামলার ধার্য তারিখ অনুযায়ী আজ ১৩ জনকে জ্যেষ্ঠ বিচারিক হাকিম এ এইচ এম শফিকুল ইসলামের আদালতে হাজির করা হয়। আদালত তাঁদের কারাগারে পাঠানোর নির্দেশ দেন।
এর আগে সাত খুনের ঘটনায় নিজেদের সম্পৃক্ত থাকার কথা স্বীকার করে ও হত্যাকাণ্ডের বর্ণনা দিয়ে আদালতে ১৬৪ ধারায় জবানবন্দি দেন র্যাবের সাবেক তিন কর্মকর্তা লে. কর্নেল তারেক সাঈদ মোহাম্মাদ, মেজর আরিফ হোসেন ও লে. কমান্ডার এম এম রানা।
