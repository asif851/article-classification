
বিএনপির নেতাদের রাজনৈতিক ভাষায় কথা বলার আহ্বান জানিয়েছেন আওয়ামী লীগের প্রচার ও প্রকাশনা সম্পাদক হাছান মাহমুদ। তিনি বলেছেন, ‘দয়া করে আমাদের দলের সাধারণ সম্পাদকের বিরুদ্ধে অশোভন সমালোচনা করবেন না।’আজ সোমবার দুপুরে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে আয়োজিত সংবাদ সম্মেলনে হাছান মাহমুদ এ কথা বলেন।হাছান মাহমুদ বলেন, দলের সাধারণ সম্পাদক মুখপাত্র হিসেবে দলীয় বক্তব্য উপস্থাপন করেন। সম্প্রতি তিনি (ওবায়দুল কাদের) দেশের বিগত নয় বছরের উন্নয়নের চিত্র তুলে ধরে আগামী নির্বাচনে আওয়ামী লীগের বিজয়ের প্রত্যয় ব্যক্ত করেন। এটা স্বাভাবিক। কিন্তু বিএনপি নেতা মওদুদ আহমদ ও খন্দকার মোশাররফ হোসেন তাঁর বক্তব্যকে বিকৃত করে নানা ধরনের কথা বলছেন। তিনি বলেন, বিএনপি নেতাদের বক্তব্যে প্রমাণিত হয়, তাঁরা বাস্তবতার নিরিখে বক্তব্য দেন না, রাজনৈতিক বিদ্বেষপ্রসূত বক্তব্য দেন।
বিএনপি নেতাদের উদ্দেশে হাছান মাহমুদ বলেন, বিএনপি ২০০৮ সালের নির্বাচনের আগে বলেছিল, আওয়ামী লীগ ৩০টি আসনও পাবে না। নির্বাচনের পর বিএনপি পেয়েছিল ২৯টি আসন। পরে উপনির্বাচনে আরও দুটি আসন বাড়ার পর তাঁরা ৩০টি আসন পূর্ণ করতে পেরেছিল। অতীতের ভুল থেকে শিক্ষা নিয়ে আগামী নির্বাচনের জন্য বিএনপিকে প্রস্তুতি নেওয়ার আহ্বান জানান তিনি।
বিএনপির জ্যেষ্ঠ যুগ্ম মহাসচিব রুহুল কবির রিজভীর সমালোচনা করে হাছান মাহমুদ বলেন, তাঁর সাম্প্রতিক বক্তব্যে মনে হচ্ছে দলীয় কার্যালয়ে দীর্ঘদিন পরিবার-পরিজনহীন থাকার কারণে তিনি কিছুটা মানসিক বিকারগ্রস্ত হয়েছেন কি না, তা পরীক্ষা করার দরকার আছে।
এক প্রশ্নের জবাবে হাছান মাহমুদ বলেন, বিএনপি তো চট্টগ্রাম, খুলনাসহ বিভিন্ন জায়গায় সমাবেশ করেছে। এমনকি তারা তাদের দলীয় কার্যালয়ের সামনেও সমাবেশ করেছে। সেখানে তারা বিশৃঙ্খলা করার চেষ্টাও করেছে। তিনি বলেন, সমাবেশের অনুমতি দেওয়া আইনশৃঙ্খলা বাহিনীর দায়িত্ব। নিশ্চয়ই কোনো সুনির্দিষ্ট তথ্য-উপাত্তের ভিত্তিতে আইনশৃঙ্খলা বাহিনী এ সিদ্ধান্ত দিয়েছে।
আওয়ামী লীগের শিক্ষা ও মানবসম্পদবিষয়ক সম্পাদক শামসুন নাহার, বিজ্ঞান ও প্রযুক্তি সম্পাদক আবদুস সবুর, সদস্য আনোয়ার হোসেন প্রমুখ সংবাদ সম্মেলনে উপস্থিত ছিলেন।
