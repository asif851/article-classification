
ব্রাহ্মণবাড়িয়ার আশুগঞ্জ উপজেলা সদরের বাসা থেকে এক ব্যাংক কর্মকর্তার লাশ উদ্ধার করেছে পুলিশ। গতকাল বুধবার দুপুরে চকবাজার এলাকার একটি বহুতল ভবনের তৃতীয় তলার বাসা থেকে তাঁর লাশ উদ্ধার করা হয়।ওই কর্মকর্তার নাম এ এস এম জুনাইদ চৌধুরী। তিনি নেত্রকোনার বলাইনগুয়া এলাকার চৌধুরী এল এ ওসমানী লিয়াকতের ছেলে। জুনাইদ মার্কেন্টাইল ব্যাংকের আশুগঞ্জ শাখায় ক্যাশ কর্মকর্তা হিসেবে দুই মাস আগে যোগ দেন।মার্কেন্টাইল ব্যাংক আশুগঞ্জ শাখার ব্যবস্থাপক মো. সামসুল আলম সিদ্দিকী জানান, সকাল ১০টায় কার্যালয়ের নির্ধারিত সময়ে জুনাইদ চৌধুরী ব্যাংকে না আসায় তাঁর বাসায় লোক পাঠানো হয়। কিন্তু বাসার দরজায় কড়া নেড়েও সাড়া-শব্দ না পাওয়ায় তাঁরা পুলিশে খবর দেন। পরে পুলিশ এসে দরজা ভেঙে জুনাইদের ঝুলন্ত লাশ উদ্ধার করে।আশুগঞ্জ থানার ভারপ্রাপ্ত কর্মকর্তা (ওসি) আবু জাফর জানান, বাসার দরজা ভেঙে সিলিং ফ্যানের সঙ্গে দড়িতে ঝুলন্ত লাশ দেখতে পায় পুলিশ। লাশটি উদ্ধার করে ময়নাতদন্তের জন্য জেলা সদর হাসপাতালের মর্গে পাঠানো হয়েছে।
