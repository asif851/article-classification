
দেশ স্বাধীন হওয়ার ৪৪ বছর পর এই প্রথমবারের মতো গতকাল সোমবার কিশোরগঞ্জের নিকলী উপজেলার কেন্দ্রীয় শ্মশানঘাটে পালিত হলো নিকলী গণহত্যা দিবস। মুক্তিযুদ্ধ চলাকালে এই দিনে এই শ্মশানঘাটে ৩৪ জনকে হত্যা করা হয়েছিল।
নিকলী শহীদ স্মৃতি পরিষদের উদ্যোগে গতকাল সকাল আটটার দিকে সোইয়জনী নদীর পাড়ে শ্মশানঘাটের শহীদ স্মৃতি নামফলকে পুষ্পস্তবক অর্পণ করা হয়। এ ছাড়া কালো ব্যাজ ধারণ করা, গীতাপাঠ, সংকীর্তন, আলোচনা সভা ও সাংস্কৃতিক অনুষ্ঠানের মধ্য দিয়ে দিবসটি পালিত হয়।
বিকেল পাঁচটার দিকে নিকলী পুরাতন বাজার মাছমহলে নিকলী মুক্তিযোদ্ধা কমান্ডের ডেপুটি কমান্ডার গোপাল দাসের সভাপতিত্বে আলোচনা সভায় বক্তব্য দেন মুক্তিযোদ্ধা শাজাহান তালুকদার, কালীদাস সূত্রধর, এনামুল হক, আলীয়াপাড়া এবি নূরজাহান উচ্চবিদ্যালয়ের প্রধান শিক্ষক আহসান হাবিব, মাসুদ আহম্মেদ প্রমুখ। বক্তারা নিকলী শ্মশানঘাটে নিহত ব্যক্তিদের পরিবারগুলোকে শহীদ পরিবার হিসেবে স্বীকৃতি দিতে, শহীদদের স্মৃতি রক্ষার্থে শ্মশানঘাটে ভাস্কর্য নির্মাণ করতে ও পাঠাগার স্থাপনের দাবি জানান।
 
