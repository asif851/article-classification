
বঙ্গবন্ধু স্যাটেলাইট-১ পরিচালনার জন্য ‘বাংলাদেশ কমিউনিকেশন স্যাটেলাইট কোম্পানি লিমিটেড’ নামে নতুন একটি কোম্পানি হচ্ছে। এর অনুমোদিত মূলধন হবে পাঁচ হাজার কোটি টাকা। এর ৫০০ কোটি শেয়ার হবে ১০ টাকা মূল্যের।
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার নিয়মিত বৈঠকে এই কোম্পানি গঠনের প্রস্তাব অনুমোদন দেওয়া হয়।
বৈঠক শেষে মন্ত্রিপরিষদ সচিব মোহাম্মদ শফিউল আলম সংবাদ ব্রিফিংয়ে সভার সিদ্ধান্ত জানান। মন্ত্রিপরিষদ সচিব বলেন, বাংলাদেশ শিগগিরই স্যাটেলাইট ক্লাবে অংশগ্রহণ করতে যাচ্ছে এবং বাংলাদেশের প্রথম স্যাটেলাইট বঙ্গবন্ধু-১ উৎক্ষেপণ করার প্রক্রিয়া প্রায় সম্পন্ন। এটা পরিচালনার জন্য কোম্পানি গঠনের সিদ্ধান্ত হয়েছে। এ ছাড়া বৈঠকে বীজ আইন, ২০১৭ এর খসড়ার চূড়ান্ত অনুমোদন দেওয়া হয়েছে। এটি মূলত সামরিক শাসনের সময়ে করা বিদ্যমান অধ্যাদেশটি বাংলায় অনুবাদ করে নতুন নামে করা হয়েছে। এতে সামান্য কিছু সংযোজন–বিয়োজন করা হয়েছে।
