
টাঙ্গাইলের কালিহাতী উপজেলার এলেঙ্গা পৌরসভার মসিন্দা গ্রামে অভিযান চালিয়ে সন্দেহভাজন দুই জঙ্গিকে আটক করেছে র‍্যাব-১২।
গতকাল সোমবার রাতে র‍্যাব এই অভিযান চালায়। অভিযানে আটক দুজন সহোদর বলে র‍্যাবের ভাষ্য।
আটক ব্যক্তিরা হলেন সৈয়দ নুরুল হুদা ওরফে মাসুম (৩৪) ও সৈয়দ মাজহারুল ইসলাম ওরফে খোকন (২৮)। তাঁদের বাবার নাম সৈয়দ আবুল হাসান চিশতিয়া। বাড়ি এলেঙ্গা পৌরসভার মসিন্দা গ্রামে।
র‍্যাবের ভাষ্য, আটক ব্যক্তিদের কাছ থেকে ড্রোন, কয়েকটি চাপাতি ও জিহাদি বই উদ্ধার করা হয়েছে।
র‍্যাব-১২–এর ৩ নম্বর কোম্পানি কমান্ডার অতিরিক্ত পুলিশ সুপার বীণা রানী দাস বলেন, গোপন সূত্রে খবর পেয়ে গতকাল রাতে সন্দেহজনক বাড়িটি ঘিরে ফেলা হয়। বাড়িটিতে রাতভর অভিযান ও তল্লাশি চালানো হয়। রাতেই দুই ভাইকে আটক করা হয়। জিজ্ঞাসাবাদে তাঁরা ঢাকার মিরপুরের মাজার রোডের একটি জঙ্গি আস্তানার তথ্য দেন।
অভিযানকালে র‍্যাব-১২–এর কমান্ডিং অফিসার অতিরিক্ত ডিআইজি সেলিম মো. জাহাঙ্গীর উপস্থিত ছিলেন।
এ ঘটনায় কালিহাতী থানায় মামলা দায়েরের প্রস্তুতি চলছে।
