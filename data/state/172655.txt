
ক্ষমতাসীন আওয়ামী লীগকে চলমান রাজনৈতিক সংকট দ্রুত নিরসনের তাগিদ দিয়েছে বাংলাদেশে সফররত কমনওয়েলথ প্রতিনিধিদল।গতকাল বুধবার দুপুরে আওয়ামী লীগের রাজনৈতিক কার্যালয়ে দলটির নেতাদের সঙ্গে বৈঠকে এ তাগিদ দিয়েছেন বলে জানিয়েছেন কমনওয়েলথের গণতন্ত্র ও রাজনীতিবিষয়ক উপদেষ্টা মার্টিন ক্যাস্ত্রি। তিনি বলেন, বাংলাদেশের চলমান সংকট সমাধানে দ্রুত পদক্ষেপ গ্রহণ করতে হবে। সংকট সমাধানের ব্যাপারে আওয়ামী লীগ কমনওয়েলথ প্রতিনিধিদলকে আশ্বস্ত করেছে।আগামী ৫ জানুয়ারি দশম জাতীয় সংসদ নির্বাচন সামনে রেখে রাজনৈতিক পরিস্থিতি পর্যবেক্ষণে এসেছে কমনওয়েলথের একটি প্রতিনিধিদল। মার্টিন ক্যাস্ত্রির নেতৃত্বাধীন তিন সদস্যের এই প্রতিনিধিদল নির্বাচন কমিশনের সঙ্গেও বৈঠক করে। প্রধান বিরোধী দল বিএনপির সঙ্গেও বৈঠক করবে তারা।মার্টিন ক্যাস্ত্রি সাংবাদিকদের বলেন, ‘আমরা মাঠে থেকে বর্তমান পরিস্থিতি পর্যবেক্ষণ করব। সব রাজনৈতিক দলের সঙ্গে বৈঠক করে কমনওয়েলথ মহাসচিবের কাছে প্রতিবেদন পাঠাব। এরপর নির্বাচনে পর্যবেক্ষক প্রতিনিধিদল পাঠানোর ব্যাপারে তিনি সিদ্ধান্ত নেবেন।’আওয়ামী লীগের যুগ্ম সাধারণ সম্পাদক মাহবুব উল আলম হানিফ সাংবাদিকদের বলেন, বিএনপিকে নির্বাচনে আনার জন্য আওয়ামী লীগের পক্ষ থেকে তৎপরতার বিষয়ে প্রতিনিধিদলকে জানানো হয়েছে। তারা এতে সন্তোষ প্রকাশ করেছে। তারা আশা প্রকাশ করেছে, আগামী নির্বাচন অবাধ, সুষ্ঠু ও নিরপেক্ষ হবে।বৈঠকে আওয়ামী লীগের পক্ষ থেকে উপস্থিত ছিলেন আওয়ামী লীগের যুগ্ম সাধারণ সম্পাদক দীপু মনি, ফারুক খান প্রমুখ।
