
১৮ দলীয় জোটের ৭২ ঘণ্টার অবরোধের দ্বিতীয় দিন আজ রোববার সন্ধ্যা পর্যন্ত রাজধানী ঢাকা থেকে ৩৮ জন পিকেটারকে আটক করেছে পুলিশ। অবরোধের সময় ককটেল বিস্ফোরণ, যানবাহনে আগুন দেওয়া এবং ভাঙচুরের অভিযোগে এদের আটক করা হয়।
আটক পিকেটারদের মধ্যে চারজনকে তিন থেকে ছয় মাসের কারাদণ্ড দিয়েছেন ভ্রাম্যমাণ আদালত। আজ সন্ধ্যা সাড়ে ছয়টার দিকে ঢাকা মেট্রোপলিটন পুলিশের (ডিএমপি) তথ্যকেন্দ্র থেকে পাঠানো খুদে বার্তায় এ তথ্য জানানো হয়।এদিকে ফায়ার সার্ভিসের তথ্যানুযায়ী, আজ অবরোধ চলাকালে দেশের বিভিন্ন স্থানে ১০টি যানবাহনে আগুন দেওয়ার ঘটনা ঘটেছে। এর মধ্যে রাজধানী ঢাকায় দুটি বাস এবং একটি পিকআপ ভ্যানে আগুন দেওয়া হয়েছে। তবে কেউ হতাহত হয়নি বলে জানান ফায়ার সার্ভিসের নিয়ন্ত্রণকক্ষের কর্তব্যরত কর্মকর্তা গোলাম মোস্তফা। বেলা তিনটায় যাত্রাবাড়ী এলাকায় একটি পিকআপ ভ্যানে, সকাল ১০টায় পুরান ঢাকার তাঁতীবাজারে এবং বেলা ১১টার দিকে ধানমন্ডি ১৫ নম্বর সড়কে যাত্রীবাহী বাসে আগুন দেয় দুর্বৃত্তরা।
