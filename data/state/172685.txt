
ঈদ উপহার হিসেবে রেফ্রিজারেটর (ফ্রিজ) ও রঙিন টেলিভিশন দিয়ে তৃণমূল পর্যায়ের ‘ত্যাগী’ নেতাকর্মীদের ‘মূল্যায়ন’ করলেন আওয়ামী লীগের সভাপতিমণ্ডলীর সদস্য সাবেক সংসদ সদস্য কাজী জাফরউল্যাহ।
এই ঈদে তিনি ফরিদপুরের ভাঙ্গা উপজেলার ২০০ জন নেতা কর্মীকে একটি করে রঙিন টেলিভিশন এবং অপর এক শ জন নেতা কর্মীর প্রত্যেককে একটি করে রেফ্রিজারেটর দিয়েছেন।আজ শনিবার সকালে ভাঙ্গা পৌরসভা মিলনায়তনে পৌরসভাসহ উপজেলার ৬টি ইউনিয়নের ১৫০ নেতা-কর্মীর হাতে ঈদ উপহার হিসেবে ১০০টি রঙিন টেলিভিশন ও ৫০টি রেফ্রিজারেটর তুলে দেন কাজী জাফরউল্যাহ। এ সময় তাঁর স্ত্রী ও সংরক্ষিত মহিলা আসনের সাংসদ নিলুফার জাফরউল্যাহ উপস্থিত ছিলেন।এর আগে গতকাল শুক্রবার কাউলীবেড়া ইউনিয়নের কাউলীবেড়া গ্রামের নিজ বাড়িতে ৬টি ইউনিয়নের ১৫০ নেতা-কর্মীদের মাঝে রঙিন টেলিভিশন ও রেফ্রিজারেটর বিতরণ করেন জাফরুল্যাহ।আজ পৌর মিলনায়তনে ঈদ উপহার বিতরণ অনুষ্ঠানে কাজী জাফরউল্যাহ বলেন, দলের ত্যাগী ও পরীক্ষিত তৃণমূল নেতা কর্মীদের ঈদের শুভেচ্ছা হিসেবে এ উপহার দেওয়া হলো। ভবিষ্যতে পর্যায়ক্রমে অন্য নেতা কর্মীদেরও মূল্যায়ন করা হবে।নেতার কাছ থেকে ফ্রিজ পেয়ে খুশি ঘারুয়া ইউনিয়ন আওয়ামী লীগের সভাপতি তৈয়ব আলী। তিনি বলেন, ‘নেতা আমাকে একজন ত্যাগী ও নিবেদিত প্রাণ কর্মী হিসেবে মূল্যায়ন করেছেন; এতে আমি খুশি। তা ছাড়া এ ঘটনায় রাজনীতিতে একটা নতুন মাত্রা যুক্ত হলো।’উপহার হিসেবে রঙিন টেলিভিশন পেয়ে খুশি ভাঙ্গা পৌর এলাকার হোগলাডাঙ্গি-সদরদী এলাকার প্রবীণ আওয়ামী লীগ কর্মী সার্জেন্ট (অব.) আনোয়ার হোসেন মুন্সী। তিনি বলেন, ‘নেতা আমার কাজের মূল্যায়ন করেছেন। আমি ধন্য হলাম।’
ভাঙ্গা উপজেলা আওয়ামী লীগের সভাপতি কাজী হেদায়েতুল্লাহ সাকলাইন বলেন, ‘লিডার তাঁর ব্যক্তিগত তহবিল থেকে তৃণমূল নেতা কর্মীদের মূল্যায়ন করেছেন। ব্যয় হয়েছে ৩০ লাখ টাকা।’সাকলাইন বলেন, ‘লিডার বিদেশে ভ্রমণ করে দেখেছেন বিভিন্ন দেশে রাজনৈতিক নেতারা এভাবে উপহার দিয়ে দলের নেতা কর্মীদের মূল্যায়ন করেন। বিষয়টি বাংলাদেশে তিনিই প্রথম চালু করলেন।’
