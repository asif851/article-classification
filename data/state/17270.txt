
ভোলার তজুমদ্দিন উপজেলার চর জহিরুদ্দিনে চার জলদস্যুকে জেলেরা পিটিয়ে মেরেছেন বলে জানা গেছে। গতকাল শনিবার সন্ধ্যা সাতটার দিকে মেঘনার মাঝে তেলিয়ার চরে এ ঘটনা ঘটে। এ সময় পুলিশ দস্যুদের কাছ থেকে কিছু ধারালো অস্ত্রসহ একটি বিদেশি বন্দুক উদ্ধার করে।
ভোলার পুলিশ সুপার মনিরুজ্জামান ঘটনার সত্যতা নিশ্চিত করেছেন। তজুমদ্দিন থানার ভারপ্রাপ্ত কর্মকর্তা (ওসি) মাহবুবুর রহমান ও স্থানীয় জেলেরা জানান, মেঘনার ত্রাস জয়নাল আবেদীন ‘স্পিকার বাহিনী’র সদস্যরা মেঘনায় ডাকাতি করতে গেলে অজিউল্যাহ বাহিনী ধাওয়া করে। ধাওয়া খেয়ে তারা ভোলার চর জহিরুদ্দিনের তেলিয়ার  চরে আশ্রয় নেয়। এ সময় জেলেরা দস্যুদের চিনতে পেরে ঘিরে ফেলেন। এ সময় জেলেদের গণপিটুনিতে জয়নাল বাহিনীর প্রধান জয়নাল স্পিকার, গিয়াস উদ্দিন বাহিনীর প্রধান গিয়াস উদ্দিন, ফোরকান বাহিনীর দ্বিতীয় প্রধান জহির উদ্দিন ও সামসুদ্দিন নামের চার জলদস্যু নিহত হন। শেষ খবর পাওয়া পর্যন্ত পুলিশ রাত ১১টায় লাশগুলো নিয়ে তজুমদ্দিন থানায় ফিরছিল। জয়নাল আবেদীনের বাড়ি রামগতি থানার জনতা বাজার এলাকায়। তাঁর বিরুদ্ধে রামগতি ও ভোলার বিভিন্ন থানায় একাধিক মামলা রয়েছে।
