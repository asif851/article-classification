
সাংবাদিকদের বিরুদ্ধে সমাজকল্যাণমন্ত্রীর বক্তব্য পছন্দের নয় বলে জানিয়েছেন অর্থমন্ত্রী আবুল মাল আবদুল মুহিত। আজ বৃহস্পতিবার বিকেল সিলেটে বিভাগীয় বৃক্ষমেলার উদ্বোধন শেষে সাংবাদিকদের প্রশ্নের জবাবে অর্থমন্ত্রী এ কথা বলেন।
এ প্রসঙ্গে অর্থমন্ত্রী বলেন, ‘সেটা (সমাজকল্যাণমন্ত্রীর বক্তব্য) আমরা মোটেও পছন্দ করি নাই। সরকারেরও পছন্দের নয়। তাঁকে কী বলা হয়েছে, সেটাও আপনারা জানেন।’
৯ আগস্ট সিলেটে আদিবাসী দিবসে জেলা পরিষদ মিলনায়তনে আয়োজিত আলোচনা সভায় সমাজকল্যাণমন্ত্রী সৈয়দ মহসিন আলী সাংবাদিকদের ‘খবিশ’ ও ‘চরিত্রহীন’ বলে বক্তব্য দেন। তাঁর এ বক্তব্যের পরিপ্রেক্ষিতে দেশব্যাপী প্রতিবাদের ঝড় ওঠে। পরদিন বিবৃতি দিয়ে মন্ত্রী দুঃখ প্রকাশ করেন। বিবৃতিতে সমাজকল্যাণমন্ত্রী দাবি করেন, ওই অনুষ্ঠানে প্রধানমন্ত্রী ও অর্থমন্ত্রীকে নিয়ে টিপ্পনি কাটা হয়েছিল।
আজ বিকেলে অর্থমন্ত্রী আবুল মাল আবদুল মুহিত সিলেট গেলে সাংবাদিকেরা সমাজকল্যাণমন্ত্রীর বিবৃতির ওই বিষয়টি অর্থমন্ত্রীকে জানান। এ ব্যাপারে অর্থমন্ত্রী বলেন, ‘সিলেটে সরকারের সমালোচনা একটু বেশিই হয়। যখন গ্রামে যাই, এ ধরনের কিছু শুনি না, দাবিও কেউ করে না।’নগরের কিনব্রিজ এলাকায় শুরু হওয়া বিভাগীয় বৃক্ষমেলা উদ্বোধন করে অর্থমন্ত্রী বলেন, ‘আমাদের দেশে ভূমির তুলনায় বৃক্ষ কম। এ জন্য নতুন বনায়ন সৃষ্টি করতে হবে। জীবনের তাগিদেই আমারদের বনায়ন করতে হবে।’
সিলেটের জেলা প্রশাসক মো. শহিদুল ইসলাম অনুষ্ঠানে সভাপতিত্ব করেন।
