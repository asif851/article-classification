
চট্টগ্রামের ফৌজদারহাট-বন্দর সংযোগ সড়কের টোলপ্লাজা এলাকায় গতকাল শুক্রবার সার্কাসের একটি হাতি হঠাৎ অসুস্থ হয়ে মাটিতে শুয়ে পড়েছে। এখনো উঠে দাঁড়াতে পারেনি প্রাণীটি। ওই এলাকাতে রেখেই হাতিটির চিকিৎসা চলছে।
হাতিটির মালিক মৌলভীবাজারের কমলগঞ্জের বাসিন্দা মোস্তাফিজুর রহমান। তিনি প্রথম আলোকে বলেন, খাবারের সন্ধানে হাতিটি নিয়ে সাগর উপকূলের দিকে যাচ্ছিলেন। হঠাৎ হাতিটি মাটিতে শুয়ে পড়ে। হাতিটির সামনের ডান পায়ে ক্ষতচিহ্ন রয়েছে।
গতকাল রাত নয়টার দিকে চট্টগ্রামের ভেটেরিনারি ও অ্যানিমেল সায়েন্স বিশ্ববিদ্যালয়ের মেডিসিন ও সার্জারি বিভাগের বিভাগীয় প্রধান মো. ইউসুফ ইলাহী চৌধুরীর নেতৃত্বে একটি দল হাতিটির চিকিৎসার কাজ শুরু করে। টোলপ্লাজা এলাকার এক পাশে হাতিটিকে সরিয়ে নেওয়ায় যানবাহন চলাচলের কোনো সমস্যা হচ্ছে না।
মো. ইউসুফ ইলাহী চৌধুরী আজ শনিবার প্রথম আলোকে বলেন, হাতিটির সামনের ডান পায়ে ফোঁড়া হয়েছিল। আজ শনিবার বিকেলে অস্ত্রোপচার করে ফোঁড়া অপসারণ করা হয়েছে। হাতিটি দ্রুতই সুস্থ হয়ে উঠবে বলে আশা প্রকাশ করেন তিনি।
