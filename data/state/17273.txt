
৬০ শতাংশ মহার্ঘ ভাতা ঘোষণাসহ পাঁচ দফা দাবিতে চট্টগ্রাম মেডিকেল কলেজ হাসপাতালের চতুর্থ শ্রেণীর কর্মচারীরা বিক্ষোভ মিছিল ও সমাবেশ করেছে। গতকাল মঙ্গলবার সকালে হাসপাতাল চলাকালীন এই বিক্ষোভ অনুষ্ঠিত হয়।কর্মসূচি চলাকালে চতুর্থ শ্রেণীর কর্মচারীরা ওয়ার্ডে না থাকার কারণে চিকিৎসাসেবায় কিছুটা ব্যাঘাত হয়। তবে পরিচ্ছন্নতা, ওষুধ আনা-নেওয়া, রোগী নিয়ে যাওয়া ও নিরাপত্তাজনিত সমস্যাগুলো এ সময় দেখা দেয়। তবে হাসপাতাল কর্তৃপক্ষের দাবি, চিকিৎসাব্যবস্থায় কোনো ব্যাঘাত হয়নি।হাসপাতালের পরিচালক ব্রিগেডিয়ার জেনারেল শহীদুল গনি বলেন, কর্মচারীরা তাঁদের দাবি-দাওয়া নিয়ে আন্দোলন করছেন। তাঁদের বলে তাড়াতাড়ি কাজে ফিরিয়ে আনা হয়েছে। এতে খুব বেশি সমস্যা হয়নি। শ্রমিক-কর্মচারী সমন্বয় পরিষদের সমাবেশটি দুপুর ১২টা পর্যন্ত স্থায়ী হয়। তাঁরা মিছিল করে বিভিন্ন সড়ক প্রদক্ষিণ করে হাসপাতাল ক্যাম্পাসে সংক্ষিপ্ত সমাবেশ করেন।এ সময় পরিষদের চট্টগ্রাম জেলার সভাপতি মোহাম্মদ সহিদ উদ্দিন, সহসভাপতি আবুল কালাম, সাধারণ সম্পাদক মোবাশ্বের হোসেন প্রমুখ বক্তব্য দেন। পাঁচ দফার মধ্যে রয়েছে ৬০ শতাংশ মহার্ঘ ভাতা, স্থায়ী পে-কমিশন ঘোষণা।
 
