
ফেসবুক পাতায় ধর্ম নিয়ে আপত্তিকর মন্তব্য করার অভিযোগে ময়মনসিংহের ঈশ্বরগঞ্জ থানা-পুলিশ গত শুক্রবার রাতে তাপস চন্দ্র কর (৪৫) নামের এক যুবককে গ্রেপ্তার করেছে। তিনি উপজেলার আঠারবাড়ী ইউনিয়নের উত্তর বনগাঁও গ্রামের দেবদাস চন্দ্র করের ছেলে।এ ঘটনায় পুলিশ বাদী হয়ে তথ্যপ্রযুক্তি আইনের ৫৭ ধারায় মামলা করেছে। পরে ওই মামলায় তাপসকে গ্রেপ্তার দেখিয়ে গতকাল শনিবার আদালতের মাধ্যমে কারাগারে পাঠানো হয়। স্থানীয় সূত্রে জানা যায়, আঠারবাড়ী ইউনিয়নের আঠারবাড়ী আঞ্চলিক উলামা পরিষদের উদ্যোগে গত ২৮ মার্চ রায়ের বাজার গরুহাট এলাকায় কিরাত মাহফিল ও ইসলামি সংগীতসন্ধ্যার আয়োজন করা হয়।খালবলা মাদ্রাসার সুপার মো. হিফজুর রহমান অভিযোগ করেন, তাপস কর তাঁর ফেসবুক পাতা থেকে ওই অনুষ্ঠান ও ধর্ম সম্পর্কে দুই দিন ধরে আপত্তিকর মন্তব্য করতে থাকেন। এসব মন্তব্য দ্রুত ছড়িয়ে পড়লে স্থানীয় লোকজন প্রশাসনের কাছে অভিযোগ করেন।
