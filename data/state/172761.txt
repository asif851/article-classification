
রেলস্টেশন পরিদর্শনে আসবেন বড় কর্মকর্তা। তাই তাঁদের সন্তুষ্ট করতে শুরু হয়েছে স্টেশনের পাশে অবৈধ স্থাপনা উচ্ছেদের কাজ। শুধু উচ্ছেদ নয়, এ পরিদর্শনকে কেন্দ্র করে পাকশী বিভাগের পাঁচটি স্টেশনে চলছে ১৫ লাখ টাকার উন্নয়নকাজ।পাকশী রেল কার্যালয়ের সূত্র জানায়, আগামী ৬ মে ঈশ্বরদী জংশন থেকে জামতৈল স্টেশন পর্যন্ত পরিদর্শন করবেন বাংলাদেশ সরকারের রেল পরিদর্শক (জিআইবিআর)। পরিদর্শনের সময় জিআইবিআরকে খুশি করার জন্য মুলাডুলি, চাটমোহর, লাহেড়ীমোহনপুর, উল্লাপাড়া ও জামতৈল রেলস্টেশনে জরুরি ভিত্তিতে প্রায় ১৫ লাখ টাকার কাজ ঠিকাদারি কাজ শুরু করা হয়েছে। এর আওতায় স্টেশন ভবন পরিষ্কার-পরিচ্ছন্ন, ধোয়া-মোছা ও রং করা হবে। বিভাগীয় রেল প্রধান এসব কাজ দেখাশোনা করছেন।একই সঙ্গে ঈশ্বরদীতে গতকাল বুধবার রেলের জমিতে অবৈধ স্থাপনা উচ্ছেদের কাজ শুরু হয়। সরেজমিনে দেখা যায়, গতকাল সকালে পাকশী বিভাগীয় রেলওয়ে ভূ-সম্পত্তি দপ্তরের পক্ষ থেকে পুলিশ, রেলের নিরাপত্তা বাহিনী ও আনসার সদস্যদের নিয়ে শহরের রেলগেট এলাকায় অবৈধ উচ্ছেদ অভিযান পরিচালিত হয়। রেলের লেভেল ক্রসিং ও ঘুমটিঘরের পাশে গড়ে ওঠা সাতটি দোকানঘর এ সময় উচ্ছেদ করা হয়। এ ছাড়া ঈশ্বরদী বুকিং কাউন্টার ও ফুট ওভারব্রিজসহ স্টেশন এলাকায় ৩০টি অবৈধ দোকান সরিয়ে ফেলা হয়।পাকশী রেলওয়ে বিভাগীয় ভূ-সম্পত্তি কর্মকর্তা মোস্তাক আহম্মেদ জানান, উচ্ছেদ অভিযানটি তাঁদের নিয়মিত কাজ। ঈশ্বরদী থেকে জামতৈল পর্যন্ত পাঁচটি স্টেশন এলাকায় বড়-ছোট ২৬০টি অবৈধ স্থাপনা উচ্ছেদের জন্য কাজ শুরু হয়েছে। তবে এরই মধ্যে জিআরবিআরের পরিদর্শনের কথা রয়েছে। আগামী ৫ মে পর্যন্ত রেলের উচ্ছেদ অভিযান চলবে বলে তিনি জানান।ঈশ্বরদী জংশন স্টেশনের তত্ত্বাবধায়ক মোস্তাফিজুর রহমান জানান, পরিদর্শনের কর্মসূচি ছাড়াও স্টেশনের সৌন্দর্যবৃদ্ধি, যাত্রীসেবা ও জনসাধারণের সুবিধার্থে এসব কাজ করা হচ্ছে।এদিকে, পাকশী বিভাগীয় রেলওয়ে ব্যবস্থাপক (ডিআরএম) আফজাল হোসেন জানান, মূলত জিআইবিআরের পরিদর্শনের কারণেই পাকশী বিভাগের পাঁচটি রেলস্টেশনে পরিষ্কার-পরিচ্ছন্ন ও অন্যান্য কাজের পরিকল্পনা নেওয়া হয়েছে।
