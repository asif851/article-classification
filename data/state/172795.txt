
অপহরণের পর ধর্ষণের ঘটনায় মামলা দায়েরের দেড় মাস পরও কোনো আসামি ধরতে পারেনি পুলিশ। আসামিরা প্রকাশ্যে ঘুরলেও পুলিশের কাছে তাঁরা পলাতক রয়েছেন। এ অবস্থায় আসামিরা একজোট হয়ে মামলার বাদী ওই কিশোরীকে মীমাংসার জন্য চাপ দিচ্ছেন।
ধর্ষণের শিকার ওই কিশোরী জানায়, ২ এপ্রিল বিকেলে সে নিজ বাড়ি থেকে হেঁটে উপজেলার হেমগঞ্জ বাজারে দর্জির দোকানে যাচ্ছিল। হেমগঞ্জ-দাতারাতিয়া সড়কে এলে সাভার গ্রামের মো. ডালিম (৩০) তাকে ছুরির ভয় দেখিয়ে একটি অটোরিকশায় তুলে নেন। পরে ডালিম ও তাঁর অপর তিন সহযোগী তানভীর (২২), আবুল খাঁ (৫০) ও নগদ পাগলা (৫০) ওই কিশোরীকে পাঁচ দিন বিভিন্ন স্থানে আটকে রেখে ধর্ষণ করেন। খবর পেয়ে পরিবারের লোকজন ৭ এপ্রিল ওই কিশোরীকে নান্দাইল ইউপির উত্তর চারিয়া গ্রামে নগদ পাগলার বাড়ি থেকে অসুস্থ অবস্থায় উদ্ধার করেন। পরে ৯ এপ্রিল রাতে ওই কিশোরী বাদী হয়ে নান্দাইল মডেল থানায় নারী ও শিশু নির্যাতন দমন আইনে একটি মামলা দায়ের করে। গতকাল শনিবার ওই কিশোরী অভিযোগ করে, ‘আমার ওপর যাঁরা নির্যাতন চালিয়েছেন, তাঁরা প্রকাশ্যেই ঘুরছেন। পুলিশ তাঁদের গ্রেপ্তার করছে না।’
 মামলার তদন্ত কর্মকর্তা ও নান্দাইল মডেল থানার পরিদর্শক খন্দকার জাকির হোসেন বলেন, আসামিদের খোঁজ পাওয়ার জন্য সোর্স লাগানো হয়েছে।
