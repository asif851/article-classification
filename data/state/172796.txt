
চাঁদাবাজির মামলা তুলে নিতে বাধ্য করার জন্য গতকাল বুধবার দুপুরে নাটোরের নলডাঙ্গা উপজেলার বাসুদেবপুরে যুবলীগ নেতা তৌহিদুর রহমান ওরফে লিটন বাদী সোনাউল্লা বাতেনকে হাতুড়িপেটা করেছেন। তৌহিদুর রহমান উপজেলা যুবলীগের যুগ্ম সম্পাদক।নলডাঙ্গা থানার ভারপ্রাপ্ত কর্মকর্তা (ওসি) নজিবুল ইসলাম বলেন, ‘খবর পেয়ে আমরা ঘটনাস্থল থেকে সোনাউল্লাকে উদ্ধার করেছি এবং তাঁর পূর্ণ নিরাপত্তা দিয়েছি।’বাসুদেবপুর গ্রামের সৌদিপ্রবাসী জহুরুল ইসলাম সম্প্রতি দেশে আসেন। এ সময় তৌহিদুর রহমান ও তাঁর সমর্থকেরা তাঁকে অপহরণ করে দুই লাখ টাকা চাঁদা দাবি করেন। চাঁদা না দিলে তাঁকে হাতুড়ি দিয়ে পেটানো হয়। খবর পেয়ে পুলিশ তাঁকে উদ্ধার করে। এ ব্যাপারে তাঁর বাবা সোনাউল্লা বাতেন বাদী হয়ে তৌহিদুর রহমানসহ নয়জনের বিরুদ্ধে চাঁদাবাজির মামলা করেন। পুলিশ ওই মামলায় তৌহিদুর রহমানকে গ্রেপ্তার করে জেলহাজতে পাঠায়।তৌহিদুর রহমান দাবি করেন, সোনাউল্লাহকে মারপিট করা হয়নি। তাঁকে ডেকে নিয়ে শুধু আলাপ করা হয়েছে।নলডাঙ্গা থানা ও এলাকাবাসী সূত্র জানায়, তৌহিদুর রহমান ও তাঁর লোকজন গতকাল দুপুর পৌনে ১২টার দিকে উপজেলার বাসুদেবপুর বাজার থেকে সোনাউল্লা বাতেনকে (৭০) ধরে নিয়ে যান। তাঁরা তাঁকে বিপ্রবেলঘরিয়া ইউনিয়ন পরিষদ ভবন-সংলগ্ন যুবলীগের একটি কার্যালয়ে আটকে রাখেন। পরে তাঁকে তাঁর দায়ের করা চাঁদাবাজির মামলা তুলে নিতে চাপ দেন। তিনি মামলা তুলে নিতে অস্বীকার করায় তাঁকে হাতুড়ি দিয়ে পিটিয়ে জখম করা হয়। লোকমুখে খবর পেয়ে তাঁর পরিবারের সদস্যরা নলডাঙ্গা থানায় খবর দেন। খবর পেয়ে পুলিশ ঘটনাস্থলে গিয়ে ওই বৃদ্ধকে উদ্ধার করে পরিবারের হাতে তুলে দেয়। এ ব্যাপারে তিনি তৌহিদুর রহমানকে অভিযুক্ত করে থানায় লিখিত অভিযোগ করেছেন।
