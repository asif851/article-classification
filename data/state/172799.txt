
শাহবাগে আন্দোলনরত নার্সদের ওপর গত বুধবার পুলিশি হামলার নিন্দা ও প্রতিবাদ জানিয়েছে বাংলাদেশ ডিপ্লোমা বেকার নার্সেস অ্যাসোসিয়েশন (বিডিবিএনএ) ও বাংলাদেশ বেসিক গ্র্যাজুয়েট নার্সেস সোসাইটি (বিজিএনএস)। গতকাল বৃহস্পতিবার ঢাকা রিপোর্টার্স ইউনিটিতে এক সংবাদ সম্মেলনে তারা এ ঘটনার সঙ্গে জড়িত পুলিশ সদস্যদের শাস্তির দাবি জানায়।গত ২৮ মার্চ বাংলাদেশ সরকারি কর্মকমিশন (পিএসসি) ৩ হাজার ৬১৬টি ‘সিনিয়র স্টাফ নার্স’ পদে নিয়োগ বিজ্ঞপ্তি প্রকাশ করেছে। নতুন সিদ্ধান্ত অনুযায়ী, দ্বিতীয় শ্রেণির কর্মকর্তা হিসেবে নার্সদের পিএসসির পরীক্ষায় অংশ নিতে হবে। কিন্তু নার্সরা ব্যাচভিত্তিক নিয়োগ বহাল রাখার দাবিতে আন্দোলন করছেন।পিএসসির প্রকাশিত বিজ্ঞপ্তি বাতিলের দাবিতে এবং আগের মতো জ্যেষ্ঠতার ভিত্তিতে ব্যাচভিত্তিক নিয়োগ দেওয়ার দাবিতে গত বুধবার সকালে শাহবাগ মোড় অবরোধ করে রাখেন নিয়োগপ্রার্থী নার্সরা। আশপাশের সড়কগুলোতে তীব্র যানজটের সৃষ্টি হলে পুলিশ লাঠিপেটা করে ও জলকামান দিয়ে গরম পানি ছিটিয়ে, কাঁদানে গ্যাসের শেল এবং সাউন্ড গ্রেনেড ছুড়ে বিক্ষোভকারীদের রাস্তা থেকে সরিয়ে দেয়। এতে অন্তত ২০ জন নারী ও পুরুষ নার্স আহত হন। গতকালের সংবাদ সম্মেলনে লিখিত বক্তব্যে বিজিএনএসের সাধারণ সম্পাদক নাহিদা আক্তার বলেন, শাহবাগে নার্সদের ওপর পুলিশের হামলার মধ্য দিয়ে কলঙ্কজনক অধ্যায় রচিত হয়েছে। বিজিএনএস ও বিডিবিএনএর উদ্যোগে অধিকারবঞ্চিত বেকার নার্সরা শান্তিপূর্ণভাবে কর্মসূচি পালন করছিলেন। কিন্তু আকস্মিকভাবে পুলিশ নার্সদের ওপর বেপরোয়াভাবে লাঠিপেটা করে। বিডিবিএনএর মহাসচিব ফারুক হোসেন বলেন, ২৮ মার্চ বাংলাদেশ সরকারি কর্মকমিশন নার্সদের দাবির প্রতি বৃদ্ধাঙ্গুলি দেখিয়ে ৩ হাজার ৬১৬ সিনিয়র স্টাফ নার্স পদে নিয়োগ বিজ্ঞপ্তি প্রকাশ করেছে। ঘুষ-বাণিজ্যের জন্যই তারা পরীক্ষার মাধ্যমে নিয়োগ বিজ্ঞপ্তি প্রকাশ করেছে।
