
গাজীপুরের কাশিমপুর কেন্দ্রীয় কারাগারে বন্দী এক পাকিস্তানি নাগরিকের মৃত্যু হয়েছে। গতকাল শুক্রবার দিবাগত রাত তিনটার দিকে তিনি মারা যান। 
পাকিস্তানের ওই নাগরিকের নাম মোহাম্মদ হারুন (৫৬)। তিনি পাকিস্তানের করাচির বাসিন্দা মৃত আবদুর রহমানের ছেলে।
কারা কর্তৃপক্ষ সূত্রে জানা গেছে, গতকাল রাতে কারাগারের ভেতর হারুন হঠাৎ অসুস্থ হয়ে পড়েন। এ সময় তাঁকে প্রথমে কারা হাসপাতাল নেওয়া হয়। সেখানে অবস্থার অবনতি হলে গাজীপুর শহীদ তাজউদ্দীন আহমদ মেডিকেল কলেজ হাসপাতাল নিয়ে গেলে চিকিৎসক তাঁকে মৃত ঘোষণা করেন। হারুন ঢাকার বিমানবন্দর থানায় মাদকদ্রব্য নিয়ন্ত্রণ এবং বিশেষ ক্ষমতা আইনে করা মামলার আসামি ছিলেন। তিনি ২০১৬ সালের অক্টোবর মাস থেকে কাশিমপুর কেন্দ্রীয় কারাগার পার্ট-২–এ বন্দী ছিলেন। কাশিমপুর কারাগার-২–এর কারা তত্ত্বাবধায়ক প্রশান্ত কুমার বণিক ঘটনার সত্যতা নিশ্চিত করেছেন। তিনি জানান, হারুনের লাশের ময়নাতদন্ত হবে গাজীপুর শহীদ তাজউদ্দীন আহমদ মেডিকেল কলেজ হাসপাতালে। লাশটি সংরক্ষণ করা হবে ঢাকা মেডিকেল কলেজ হাসপাতালে মর্গে। ঢাকায় অবস্থিত পাকিস্তান দূতাবাস যথাযথ প্রক্রিয়ার মাধ্যমে লাশ পাকিস্তানে তাঁর পরিবারের কাছে পাঠাবে।
