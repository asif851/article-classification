
ভিকারুননিসা নূন স্কুলের বসুন্ধরা শাখার এক ছাত্রীকে ধর্ষণের অভিযোগে শিক্ষক পরিমল জয়ধরের বিরুদ্ধে করা মামলার রায়ের দিন ২৫ নভেম্বর ধার্য করেছেন আদালত। গতকাল মঙ্গলবার ঢাকার নারী ও শিশু নির্যাতন দমন ট্রাইব্যুনাল-৪-এর বিচারক সালাউদ্দিন আহম্মেদ এই তারিখ ধার্য করেন। গতকাল এই মামলায় যুক্তিতর্ক উপস্থাপনের জন্য দিন ধার্য ছিল। এদিন রাষ্ট্র ও আসামিপক্ষে যুক্তিতর্ক উপস্থাপন শেষে আদালত এই তারিখ ধার্য করেন। এই মামলার একমাত্র আসামি পরিমল জয়ধর। শুনানির আগে তাঁকে কারাগার থেকে আদালতে হাজির করা হয়। এই মামলায় রাষ্ট্রপক্ষের ৩৭ জন সাক্ষীর মধ্যে ২৮ জনকে আদালতে উপস্থাপন করা হয়েছে। ২০১১ সালের ২৮ মে ভিকারুননিসা নূন স্কুলের বসুন্ধরা শাখার পাশে একতলা ভবনের একটি কক্ষে ওই স্কুলের দশম শ্রেণির একজন ছাত্রীকে নির্যাতন করা হয়। এ ঘটনায় ৫ জুলাই ওই ছাত্রীর বাবা বাড্ডা থানায় নারী ও শিশু নির্যাতন দমন আইনে মামলা করেন। মামলায় পরিমল জয়ধর, অধ্যক্ষ হোসনে আরা ও বসুন্ধরা শাখার প্রধান লুৎফুর রহমানকে আসামি করা হয়। ৭ জুলাই পুলিশ পরিমলকে গ্রেপ্তার করে। ঢাকার মহানগর গোয়েন্দা (ডিবি) পুলিশ তদন্ত শেষে ২০১১ সালের ২৮ নভেম্বর পরিমলের বিরুদ্ধে অভিযোগপত্র দেয়। আর প্রতিষ্ঠানের অধ্যক্ষ হোসেনে আরা ও লুৎফুর রহমানকে মামলা থেকে অব্যাহতি দেওয়া হয়।
