
সড়ক পরিবহন ও সেতুমন্ত্রী ওবায়দুল কাদের বলেছেন, রাজধানীর শাহজালাল আন্তর্জাতিক বিমানবন্দর থেকে আবদুল্লাহপুর-আশুলিয়া-বাইপাইল হয়ে ঢাকা রপ্তানি প্রক্রিয়াকরণ অঞ্চল (ডিইপিজেড) পর্যন্ত উড়াল সেতু নির্মাণ করা হবে।
৪২ কিলোমিটার দীর্ঘ এই সেতুর মূল সেতু হবে ২০ কিলোমিটার। আর ২২ কিলোমিটার হবে সেতুর শাখা-প্রশাখা। এতে ব্যয় ধরা হয়েছে ১২ হাজার কোটি টাকা। পরামর্শক নিয়োগের জন্য অস্ট্রেলিয়ার একটি প্রতিষ্ঠানের সঙ্গে আগামীকাল বুধবার সেতু ভবনে চুক্তি সই হবে।
চীনের একটি প্রতিষ্ঠান এই ​সেতু নির্মাণে আগ্রহ প্রকাশ করেছে। আজ মঙ্গলবার সকালে আশুলিয়ার আবদুল্লাহপুর-বাইপাইল সড়কের সংস্কারকাজ পরিদর্শনে গিয়ে মন্ত্রী এসব কথা বলেন। এই সড়কটির উভয়পাশে বিভিন্ন প্রতিষ্ঠান এবং সড়কের প্রশস্ততা কম থাকার কারণে ব্যস্ততম আশুলিয়ার শিল্পাঞ্চলের যানজট নিরসনে এই উড়ালসেতু নির্মাণের উদ্যোগ নেওয়া হয়েছে বলে তিনি জানান।
এ ছাড়া মহাসড়কের উভয় পাশের অবৈধ স্থাপনা উচ্ছেদ প্রসঙ্গে ওবায়দুল কাদের বলেন, আগামী ১৫ মার্চের মধ্যে স্ব-উদ্যোগে অবৈধ স্থাপনা উচ্ছেদের নির্দেশ দেওয়া হয়েছে। এই আদেশ অমান্যকারীদের বিরুদ্ধে নির্দিষ্ট সময়ের পর সরকার ব্যবস্থা নেবে বলেও তিনি জানান।
