
ভল্ট থেকে টাকা চুরির পর এবার রাষ্ট্রায়াত্ত সোনালী ব্যাংকের লালমাটিয়া শাখা থেকে অর্ধশতাধিক চেক চুরি হয়েছে। আজ সোমবার দুপুরে এই চুরির ঘটনা ঘটে। মোহাম্মদপুর থানায় এ নিয়ে একটি সাধারণ ডায়েরি করা হয়েছে।
এর আগে সোনালী ব্যাংকের নরসিংদীর একটি শাখার ভল্ট থেকে কোটি টাকা চুরির ঘটনা ঘটে। পরে সে টাকা উদ্ধার করা হয়।
মোহাম্মাদপুর থানার ভারপ্রাপ্ত কর্মকর্তা (ওসি) আজিজুল হক প্রথম আলোকে বলেন, ‘সোনালী ব্যাংকের লালমাটিয়া শাখা অর্ধশতাধিক চেক হারিয়ে গেছে বলে একটি অভিযোগ করেছে। আমরা বিষয়টি তদন্ত করছি। সবগুলো চেকই হিসাবে জমা দেওয়া হয়েছিল।’‘সোনালী ব্যাংকের লালমাটিয়া শাখার ব্যবস্থাপক রেজাউল করিম খান সাংবাদিকদের জানান, বিভিন্ন ব্যক্তি ও প্রতিষ্ঠান এসব চেক অন্য ব্যাংক বা সোনালী ব্যাংকেরই অন্য শাখা থেকে অর্থ সংগ্রহের জন্য জমা দিয়েছিলেন। সবগুলো চেকই হিসাবে জমা দেওয়ার জন্য দেওয়া হয়েছিল। এতে চেকগুলোতে সর্বোচ্চ ২৫ থেকে ৩০ লাখ টাকা সম্পৃক্ত থাকতে পারে।ব্যাংক কর্মকর্তাদের সঙ্গে কথা বলে জানা গেছে, সকাল থেকে জমা হওয়া চেকগুলো একজন নারী কর্মকর্তা নিজের ড্রয়ারের রাখছিলেন। বেলা একটার দিকে দেখেন কোনো চেক নেই। এরপরই বিষয়টি পুলিশকে জানানো হয়। হারানো চেকগুলোর মধ্যে কয়েকটি সরকারি প্রতিষ্ঠানের বেতনের চেক রয়েছে। এছাড়া পাটকল কর্পোরেশনের টেন্ডারে অংশ নেওয়া ঠিকাদারদের পে-অর্ডারও ছিল বলে ব্যাংক কর্মকর্তারা জানান। ব্যাংক কর্মকর্তারা জানান, যেসব চেকের তথ্য আছে সেগুলোর পাওয়া স্থগিত করার জন্য গ্রাহকদের ফোন করা হয়েছে।
