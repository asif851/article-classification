
যশোর সদর উপজেলার পাগলাদাহ গ্রামের উত্তরপাড়ায় আখতারুজ্জামান (৩২) নামের যুবলীগের এক কর্মীকে কুপিয়ে হত্যা করা হয়েছে। আজ শনিবার সন্ধ্যা সাতটার দিকে পুলিশ তাঁর লাশ উদ্ধার করেছে। তিনি পাগলাদাহ গ্রামের মধ্যপাড়া এলাকার শাহজাহান আলীর ছেলে। 
পুলিশ ও স্থানীয় বাসিন্দা সূত্রে জানা যায়, সন্ধ্যায় স্থানীয় লোকজন উত্তরপাড়া গ্রামের ইটের সড়কের পাশে রক্তাক্ত অবস্থায় ওই যুবলীগের কর্মীর লাশ পড়ে থাকতে দেখে পুলিশকে খবর দেন। পরে পুলিশ লাশ উদ্ধার করে যশোর ২৫০ শয্যাবিশিষ্ট জেনারেল হাসপাতালের মর্গে পাঠায়।
এ ব্যাপারে যশোর কোতোয়ালি থানার উপপরিদর্শক (এসআই) মাইনুল আহসান ঘটনার সত্যতা স্বীকার করে প্রথম আলো ডটকমকে বলেন, লাশ উদ্ধার করা হয়েছে। প্রাথমিকভাবে জানা গেছে, জমিজমাসংক্রান্ত বিরোধের জেরে আখতারুজ্জামানকে খুন করা হতে পারে।
স্থানীয় বাসিন্দারা জানান, পাগলাদাহ বাজারে আখতারুজ্জামানের মুদির দোকান আছে। তাঁরা জানান, কোনো এক কারণে বিকেলে তিনি মধ্যপাড়ায় গিয়েছিলেন। পরে স্থানীয় একটি পক্ষ তাঁকে খুন করে ফেলে যায়। তাঁর স্ত্রী ও এক মেয়েশিশু আছে। 
