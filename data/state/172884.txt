
যুক্তরাষ্ট্রের শিকাগো শহরের নর্থ ক্লার্ক সড়কের একটি অংশ ‘জিয়াউর রহমান ওয়ে’ নামেই থাকছে। নামফলক তুলে ফেলার জন্য একদল বাংলাদেশি নাগরিকের করা মামলায় গত মঙ্গলবার আদালত নাম রাখার পক্ষেই রায় দিয়েছেন। সাবেক রাষ্ট্রপতি জিয়াউর রহমানের নামে গত সেপ্টেম্বরে এর নামকরণ করা হয়। ওই নামকরণবিরোধীদের দাবি ছিল, জিয়াউর রহমান এ সম্মানের যোগ্য নন। খবর শিকাগো ট্রিবিউনের। বাংলাদেশি কয়েকজন নাগরিকের পক্ষে করা মামলার আইনজীবী আল-হারুন হুসাইন বলেন, আদালতে রায় পুনর্বিবেচনার আবেদন করা হবে।এদিকে যুক্তরাষ্ট্রে বাংলাদেশের রাষ্ট্রদূত মোহাম্মদ জিয়াউদ্দিন বলেছেন, দূতাবাস থেকে যুক্তরাষ্ট্রের সব শহরে চিঠি দেওয়া হয়েছে। এই চিঠিতে শহরের মেয়রদের জিয়াউর রহমান সম্পর্কে তথ্য দেওয়া হয়েছে। শিকাগোতে জিয়াউর রহমান যে স্বীকৃতি পেয়েছেন, তা অন্য কোথাও ঘটা বন্ধ করতেই এই পদক্ষেপ। রাষ্ট্রদূত আরও বলেন, সড়কের নামকরণের জন্য জিয়াউর রহমান মনোনীত হওয়ার যোগ্য নন। এ সময় রাষ্ট্রদূত ১৯৭৫ সালে বঙ্গবন্ধু শেখ মুজিবুর রহমানকে সপরিবারে হত্যা, পরবর্তী সময়ে রাষ্ট্রক্ষমতায় থাকাকালে বিরোধী দলের নেতা-কর্মীর ওপর জিয়াউর রহমানের আচরণ এবং ১৯৮১ সালে সামরিক অভ্যুত্থানে তাঁর নিহত হওয়ার ইতিহাস তুলে ধরেন। ‘জিয়াউর রহমান ওয়ে’ নামকরণের পক্ষে গুরুত্বপূর্ণ ভূমিকা পালন করেন শিকাগো শহরের ৪৯ ওয়ার্ডের কমিটির সদস্য জো মুর। তাঁর নির্বাচনে অনুদান প্রদানকারী এক স্থানীয় বাসিন্দাসহ সেখানে বসবাসকারী বাংলাদেশিদের একাংশের আবেদনের পরিপ্রেক্ষিতে তিনি ওই নামকরণের উদ্যোগ নেন। জো মুর জানান, ‘বাংলাদেশের রাজনীতি বেশ রুক্ষ ও উত্থান-পতনের। রাজনৈতিক সব পক্ষই বিভিন্ন অন্যায়ের সঙ্গে জড়িত। মোটের ওপর বিচার-বিবেচনা করে তাঁর কাছে জিয়াউর রহমানকে ভালো মানুষের একজনই মনে হয়েছে।’
