
জাহাঙ্গীরনগর বিশ্ববিদ্যালয়ের ৩৭ ব্যাচের ইংরেজি বিভাগের ছাত্র জুবায়ের আহমেদ হত্যাকাণ্ডের বিচারের দাবিতে গতকাল বৃহস্পতিবার ক্যাম্পাসে সংহতি সমাবেশ, আলোকচিত্র প্রদর্শনী ও প্রতিবাদী সাংস্কৃতিক অনুষ্ঠান হয়েছে। ‘সন্ত্রাসের বিরুদ্ধে জাহাঙ্গীরনগর’ ব্যানারে ওই কর্মসূচি পালিত হয়।দুপুর ১২টায় বিশ্ববিদ্যালয়ের শহীদ মিনারের পাদদেশে সংহতি সমাবেশ হয়। সমাবেশে সংহতি প্রকাশ করেন বিশ্ববিদ্যালয়ের সহ-উপাচার্য (প্রশাসন) অধ্যাপক আফসার আহমদ, শিক্ষক সমিতির সভাপতি অধ্যাপক অজিত কুমার মজুমদার, সাধারণ সম্পাদক অধ্যাপক মো. শরিফ উদ্দিন, অধ্যাপক নাসিম আখতার হোসাইন, অধ্যাপক এ টি এম আতিকুর রহমান, আনিছা পারভিন প্রমুখ।এ সময় বক্তারা বলেন, জুবায়ের হত্যাকাণ্ডের দুই বছর পার হয়েছে। কিন্তু এখনো তার বিচার হচ্ছে না। আইনের শাসন ও ন্যায়বিচার প্রতিষ্ঠায় জুবায়ের হত্যা মামলার বিচার শেষে রায় প্রদান করা জরুরি। শিক্ষার্থীরা ক্যাম্পাসে জুবায়েরের হত্যাকারীদের নাম ও ছবিসহ পোস্টার টাঙানো এবং ক্যাম্পাসে তাঁদের প্রবেশ নিষিদ্ধ করার দাবি জানান।সংহতি সমাবেশ শেষে একই স্থানে জাহাঙ্গীরনগর থিয়েটারের পথনাটক একটি ননফিকশন প্রদর্শিত হয়। পরে সেখান থেকে একটি বিক্ষোভ মিছিল শুরু হয়ে বঙ্গবন্ধু শেখ মুজিবুর রহমান হলের সামনে গিয়ে শেষ হয়। সেখানে জুবায়ের সরণির নামফলক উন্মোচন করেন বিশ্ববিদ্যালয়ের ৪২ ব্যাচের শিক্ষার্থীরা। বিকেল পাঁচটায় শহীদ মিনারের পাদদেশে হয় প্রতিবাদী সাংস্কৃতিক অনুষ্ঠান।২০১২ সালের ৮ জানুয়ারি ছাত্রলীগের কর্মীদের মারধরের শিকার হন একই সংগঠনের কর্মী জুবায়ের। পরের দিন হাসপাতালে চিকিৎসাধীন অবস্থায় তাঁর মৃত্যু হয়।
