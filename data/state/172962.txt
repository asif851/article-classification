
শামীম ওসমান ও তাঁর ভাইপো আজমেরী ওসমানের ফাঁসি দাবি করেছেন নারায়ণগঞ্জের মেয়র সেলিনা হায়াৎ আইভী। ত্বকী হত্যাকাণ্ডের ছয় মাস উপলক্ষে আজ শুক্রবার শীতলক্ষ্যা নদীতে এক নৌবন্ধনে তিনি বলেন, শামীম ওসমান ও আজমেরী ওসমান ত্বকী হত্যার জন্য দায়ী।সন্ত্রাস নির্মূল ত্বকী মঞ্চের উপদেষ্টা সেলিনা হায়াৎ আইভী বলেন, ‘শামীম ওসমানের নির্দেশে আজমেরী ওসমানের অফিসে ত্বকীকে হত্যা করা হয়েছে। শুধু ত্বকীকে নয়, ওসমান পরিবার আশিক, চঞ্চল, ভুলু সাহাকে খুন করে লাশ শীতলক্ষ্যা নদীতে ফেলে দিয়েছিল।’ তিনি বলেন, ‘শামীম ওসমান হিন্দু সম্প্রদায়ের জন্য দরদ দেখান। কিন্তু চাঁদা না দেওয়ায় টানবাজারের সুতা ব্যবসায়ী ভুলু সাহাকে টর্চার সেলে নির্যাতন চালিয়ে হত্যা করা হয়েছে।’মেয়র আইভী বলেন, ‘এখনো জেলার আইনশৃঙ্খলা রক্ষার সর্বোচ্চ ফোরাম আইনশৃঙ্খলা রক্ষা কমিটির সভায় এমপি নাসিম ওসমান ডিসি-এসপির সামনেই মানুষকে হুমকি দেন। একজন আইনপ্রণেতা হয়েও তিনি মানুষকে খুন করার কথা বলেন। নারায়ণগঞ্জের জেলা ও পুলিশ প্রশাসনের কতিপয় দুর্নীতিবাজ কর্মকর্তা ওসমান পরিবারের যাবতীয় অপকর্মে সহায়তা করছেন।’আইভী বলেন, ‘শামীম ওসমান কথায় কথায় প্রধানমন্ত্রী ও তাঁর পরিবারের সদস্যদের “নাম বেচেন”। কিন্তু তিনি একজন ভীতু, কাপুরুষ। অস্ত্র, ক্যাডার ছাড়া ঘর থেকে বের হতে সাহস পান না। স্বার্থ ফুরিয়ে গেলে তিনি তাঁর নিজের ক্যাডারদেরও খুন করে ফেলেন।’সন্ত্রাস নির্মূল ত্বকী মঞ্চের আহ্বায়ক ও তানভীর মুহাম্মদ ত্বকীর বাবা রফিউর রাব্বি বলেন, ‘ত্বকী হত্যাকাণ্ডের ঘটনায় গ্রেপ্তার হওয়া আসামি লিটন ১৬৪ ধারায় জবানবন্দি দিয়েছে। সে অনুযায়ী ভ্রমর, লিটন, কালাম সিকদার, রাজীব, সীমান্ত ও অপু খুন করেছে ত্বকীকে। এরা আজমেরী ওসমানের ঘনিষ্ঠ সহযোগী। কালাম শিকদার নাসিম ওসমানের ব্যবসার অংশীদার। সীমান্ত শামীম ওসমানের ছেলে অয়ন ওসমানের ঘনিষ্ঠ সহযোগী।’ তিনি বলেন, ‘ওসমান পরিবার চাঁদাবাজি করে টাকা বিদেশে পাচার করেছে। তারা পালিয়ে যাওয়ারও চেষ্টা করছে।’নারায়ণগঞ্জে মেধাবী ছাত্র তানভীর মুহাম্মদ ত্বকীকে অপহরণের পর ঘাতকেরা তার লাশ ফেলে দিয়েছিল শীতলক্ষ্যা নদীতে। ৮ মার্চ উদ্ধার করা হয় ত্বকীর ক্ষতবিক্ষত লাশ। নৌবন্ধন কর্মসূচিতে আরও বক্তব্য দেন সন্ত্রাস নির্মূল ত্বকী মঞ্চের সদস্যসচিব ও নারায়ণগঞ্জ প্রেসক্লাবের সভাপতি হালিম আজাদ, জেলা যুবলীগের সভাপতি আবদুল কাদির প্রমুখ। এ সময় ব্যানার, ফেস্টুন নিয়ে শত শত মানুষ নৌবন্ধন কর্মসূচিতে অংশ নেয়।
