
বাণিজ্যমন্ত্রী তোফায়েল আহমেদ বলেছেন, ট্রেডিং করপোরেশন অব বাংলাদেশের (টিসিবি) পর্যাপ্ত জনবল নেই। তাদের পক্ষে সারা দেশের ভোক্তাদের কাছে প্রয়োজনীয় পণ্য সরবরাহ করা সম্ভব নয়। আজ জাতীয় সংসদে নোয়াখালী-২ আসনের সাংসদ মোরশেদ আলমের প্রশ্নের জবাবে তিনি এ কথা বলেন। খবর বাসস ও ইউএনবির।বাণিজ্যমন্ত্রী বলেন, রমজান মাসে নিত্যপ্রয়োজনীয় পণ্যের দাম সহনীয় পর্যায়ে রাখার বিষয়ে ব্যবসায়ী নেতারা আশ্বাস দিয়েছেন। সংসদে সরকারি দলের নিজাম উদ্দিন হাজারীর এক প্রশ্নের জবাবে মন্ত্রী এ কথা বলেন।তোফায়েল আহমেদ আরও বলেন, আসন্ন পবিত্র রমজান মাসে নিত্যপ্রয়োজনীয় পণ্য ক্রেতাদের ক্রয়ক্ষমতার মধ্যে রাখার লক্ষ্যে সরকার সব সময়ই সচেষ্ট রয়েছে। বাণিজ্য মন্ত্রণালয়ের নেতৃত্বে ঢাকা মহানগরে ১৪টি টিম বাজার মনিটর করছে।বাণিজ্যমন্ত্রী বলেন, সারা দেশের বাজারগুলোতে নিত্যপ্রয়োজনীয় পণ্যের মূল্যতালিকা টাঙানোর জন্য সংশ্লিষ্ট কর্তৃপক্ষকে নির্দেশ দেওয়া হয়েছে। তিনি বলেন, বাজার নিয়ন্ত্রণের জন্য টিসিবি তিন হাজার ৩২ জন ডিলারের মাধ্যমে চিনি, মসুর ডাল, ভোজ্যতেল, ছোলা ও খেজুর সাশ্রয়ী মূল্যে ভোক্তাসাধারণের কাছে বিক্রি করা শুরু করেছে।
