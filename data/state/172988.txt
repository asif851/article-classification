
সপ্তম শ্রেণির এক ছাত্রীকে ধর্ষণের অভিযোগে গত শুক্রবার রাতে লক্ষ্মীপুরের কমলনগর উপজেলার সাহেবেরহাট ইউনিয়ন থেকে এক ব্যক্তিকে আটক করা হয়েছে।
গ্রেপ্তার মো. মোশারফ হোসেন গ্রাম পুলিশের সদস্য। তাঁর বাড়ি ইউনিয়নের চরজগবন্ধু এলাকায়। ধর্ষণের শিকার ওই স্কুলছাত্রীর মা কমলনগর থানায় মোশারফের বিরুদ্ধে গত শনিবার রাতে মামলা করেন। এর আগে শুক্রবার রাতে পুলিশ তাঁকে আটক করে।
মামলার বাদী বলেন, প্রতিবেশী মোশারফ নানা প্রলোভন দিয়ে তাঁর মেয়েকে ধর্ষণ করেন। এতে তাঁর মেয়ে অন্তঃসত্ত্বা হয়ে পড়ে। কয়েক দিন আগে মোশারফ কৌশলে তাঁর মেয়েকে অন্যত্র নিয়ে গর্ভপাত করান। তাঁর মেয়ে অসুস্থ হয়ে পড়লে তাঁরা বিষয়টি জানতে পারেন। পরে বিষয়টি ইউপি চেয়ারম্যানকে জানান।
সাহেবেরহাট ইউপি চেয়ারম্যান মো. আবুল খায়ের বলেন, ঘটনাটি জানার পর তিনি পুলিশকে জানান। পরে শুক্রবার পুলিশ মোশারফকে গ্রেপ্তার করে।
কমলনগর থানার ওসি আকুল চন্দ্র বিশ্বাস জানান, ডাক্তারি পরীক্ষার জন্য ওই স্কুলছাত্রীকে লক্ষ্মীপুর সদর হাসপাতালে পাঠানো হয়েছে।
 
