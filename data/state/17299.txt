
নারায়ণগঞ্জের তানভীর মুহম্মদ ত্বকী হত্যা মামলায় জিজ্ঞাসাবাদ শেষে ছেড়ে দেওয়া হয়েছে সাংসদ নাসিম ওসমানের ছেলে আজমেরী ওসমানের গাড়ির দুই চালক ও নিরাপত্তা প্রহরীকে। গতকাল বুধবার রাতে তাঁদের ছেড়ে দেওয়া হয় বলে নিশ্চিত করেন র‌্যাব-১১-এর স্পেশাল ক্রাইম প্রিভেনশন কোম্পানির এএসপি রবিউল হক।
গতকাল আজমেরী ওসমানের কার্যালয়ে অভিযোন চালিয়ে রক্তমাখা একটি জিনস প্যান্ট, দুটি লাঠি ও রক্তমাথা নাইলনের রশি উদ্ধার করা হয়। একই সঙ্গে জিজ্ঞাসাবাদের জন্য আটক করা হয় গাড়ির চালক জমশের হোসেন (৩২), শিপন (২৮) ও নিরাপত্তা প্রহরী শুক্কুর আলীকে।
রবিউল হক জানান, জিজ্ঞাসাবাদ শেষে গতকাল বুধবার রাতেই তাঁদের ছেড়ে দেওয়া হয়েছে। আজমেরী ওসমানের অফিস থেকে উদ্ধার হওয়া আলামত যাচাই-বাছাই করা হচ্ছে। তদন্তের স্বার্থে গণমাধ্যমে অনেক কিছু প্রকাশ করা সম্ভব হচ্ছে না বলে তিনি জানান।
তবে নাম প্রকাশে অনিচ্ছুক র‌্যাবের এক কর্মকর্তা জানান, ওই অফিসের কার্যক্রম, কারা কারা ওই অফিসে যাতায়াত করেন এবং উদ্ধার হওয়া আলামতের বিষয়ে তাঁদের জিজ্ঞাসাবাদ করা হয়েছে। জিজ্ঞাসাবাদে প্রাপ্ত তথ্য যাচাই-বাছাই করা হচ্ছে।
