
 
মাগুরার শালিখা উপজেলা সদর আড়পাড়ায় এক ব্যবসায়ীর বাড়িতে ডাকাতির অভিযোগ উঠেছে। গতকাল শনিবার গভীর রাতে ওই ডাকাতির ঘটনা ঘটে। ওই সময় ডাকাতেরা ব্যবসায়ী গোপাল সাহাকে কুপিয়ে আহত করেছে।
ব্যবসায়ীর পরিবার দাবি করেছে, ডাকাতেরা পাঁচ লাখ টাকারও বেশি নগদ অর্থ লুট করে নিয়ে গেছে। এর বাইরে কোনো মালামাল নেয়নি।
আহত ব্যবসায়ীর ভাই পল্টু সাহা প্রথম আলোকে জানান, দোতলা বাড়িটির সামনের সড়কের দিকে তাঁর ভাই গোপাল সাহার মুদি দোকান। বাড়ির পেছনের দিক গাছপালায় ঘিরে থাকায় বেশ অন্ধকার। ডাকাতেরা পেছনের দিকে থাকা কলাপসিবল গেটের তালা ভেঙে ভেতরে ঢোকে। পরে বাড়ির ভেতরে থাকা পল্টু সাহা, তাঁর স্ত্রী ও ভাই গোপাল সাহাকে জিম্মি করে পাঁচ লাখ টাকারও বেশি লুট করে নিয়ে যায়। এ সময় ডাকাতেরা গোপাল সাহাকে কুপিয়ে জখম করে। তাঁকে মাগুরা সদর হাসপাতালে ভর্তি করা হয়েছে।
এ ঘটনায় মামলার প্রক্রিয়া চলছে বলে জানিয়েছে পুলিশ।
ঘটনার সত্যতা নিশ্চিত করে সহকারী পুলিশ সুপার (শালিখা ও মহম্মদপুর সার্কেল) আবির শুভ্র আজ রোববার সকালে প্রথম আলোকে বলেন, বিষয়টি তদন্ত করে দেখা হচ্ছে। বাড়ির পেছনের যেদিক দিয়ে ডাকাতেরা ঢুকেছে, ওই দিকটায় গাছপালায় থাকায় দিনের বেলাতেই অন্ধকার থাকে। পেছনে কলাপসিবল গেট রয়েছে। সম্ভবত কেউ আগে থেকে ওই গেট দিয়ে ঢুকে ভেতরে ছিল। পরে সময়-সুযোগ বুঝে অন্যরা ঢোকে। টাকা লুট করার পরও কেন ডাকাতেরা গোপাল সাহাকে কুপিয়ে আহত করল, সে বিষয়টি খতিয়ে দেখা হচ্ছে বলে তিনি জানান।
 
