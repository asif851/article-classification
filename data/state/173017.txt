
চারটি জেলার ৪৭ কেন্দ্রে বেসরকারি উন্নয়ন সংস্থার সহযোগিতায় স্বাভাবিক প্রসবের কার্যক্রম চালাচ্ছে পরিবার পরিকল্পনা অধিদপ্তর৷ সেখানে নিরাপদ প্রসবের হার লক্ষ্যণীয়ভাবে বেড়েছে৷ অধিদপ্তরের কর্মকর্তারা গতকাল রোববার রাজধানীতে এক অনুষ্ঠানে এ কথা বলেন৷রাজধানীর একটি হোটেলে ইউনিয়ন স্বাস্থ্য ও পরিবারকল্যাণ কেন্দ্র পরিচালনা সহায়িকার মোড়ক উন্মোচন ও সার্বক্ষণিক নিরাপদ প্রসবসেবা কার্যক্রম বাস্তবায়নে অভিজ্ঞতা বিনিময় বিষয়ে এ অনুষ্ঠানের আয়োজন করা হয়৷ অনুষ্ঠানে জানানো হয়, দিনাজপুরের চিরিরবন্দর, নীলফামারীর জলঢাকা ও ডোমার, লালমনিরহাটের হাতীবান্ধা ও বরগুনা সদর উপজেলার ৪৭টি কেন্দ্রে মায়েরা নিরাপদে স্বাভাবিকভাবে সন্তান প্রসব করছেন। দক্ষ হাতে সন্তান প্রসবের হার এই অঞ্চলগুলোয় ২৯ দশমিক ১ শতাংশ থেকে বেড়ে ৪৭ দশমিক ৩ শতাংশে পৌঁছেছে। প্রসবের আগে-পরে মায়েরা স্বাস্থ্য পরীক্ষা করাতে যাচ্ছেন। কার্যক্রমটিতে সহযোগিতা করছে প্ল্যান ইন্টারন্যাশনাল। এই কর্মসূিচর সফলতার বর্ণনা দিয়ে অধিদপ্তরের মা ও শিশুস্বাস্থ্য কর্মসূিচর পরিচালক মো. শরীফ বলেন, ‘পরিবার পরিকল্পনা অধিদপ্তর নীরবে কাজ করে যায়। কোনো প্রচার নেই।’ মা ও শিশু মৃত্যুর হার কমানোয় বাংলাদেশের সাফল্যের কথা তুলে ধরে স্বাস্থ্যমন্ত্রী মোহাম্মদ নাসিমও পরিবার পরিকল্পনা অধিদপ্তরের প্রশংসা করেন।
