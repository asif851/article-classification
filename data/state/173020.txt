
দূষিত খাবার খেয়ে প্রতিবছর বিশ্বে ৬০ কোটি মানুষ অসুস্থ হয়। আর মৃত্যু হয় ৪ লাখ ২০ হাজার জনের। বিশ্ব স্বাস্থ্য সংস্থা (ডব্লিউএইচও) গতকাল বৃহস্পতিবার এ তথ্য প্রকাশ করেছে। খবর এএফপি ও ইউএনবির।বাংলাদেশসহ দক্ষিণ-পূর্ব এশিয়া অঞ্চলে প্রতিবছর দূষিত খাবার খেয়ে প্রায় ১ লাখ ৭৫ হাজার মানুষ মারা যায়। আর অসুস্থ হয় ১৫ কোটি মানুষ। ডব্লিউএইচওর প্রতিবেদন অনুযায়ী, দক্ষিণ-পূর্ব এশিয়ায় পাঁচ বছরের কম বয়সী প্রতি ১০ শিশুর ৩ জনই ডায়রিয়ায় ভোগে। রোগটি এ অঞ্চলের শিশুমৃত্যুর জন্য দায়ী সবচেয়ে ভয়াবহ রোগগুলোর একটি। ক্ষতিকর ব্যাকটেরিয়া, ভাইরাস, পরজীবী, বিষাক্ত রাসায়নিক উপাদান ইত্যাদির মাধ্যমে খাবার দূষিত হয়। আর সেই অস্বাস্থ্যকর খাবার খেয়ে বমিভাব, ডায়রিয়ার মতো প্রাথমিক প্রতিক্রিয়া হয়। আর দীর্ঘমেয়াদি ক্ষতি হিসেবে ক্যানসার, কিডনি ও যকৃৎ বিকল হয়। মস্তিষ্ক ও স্নায়ুর বিভিন্ন অসুখ হয়। কম বয়সী শিশু, অন্তঃসত্ত্বা নারী ও প্রবীণেরা খাবারে দূষণের শিকার হন সবচেয়ে বেশি। টাইফয়েড জ্বর এবং হেপাটাইটিস বি ভাইরাসের আক্রমণে বিশ্বে যত মানুষের মৃত্যু হয়, তার অর্ধেকের বেশি ঘটনা দক্ষিণ-পূর্ব এশিয়ার। ডব্লিউএইচওর পরামর্শ, জনস্বাস্থ্য রক্ষায় নিরাপদ খাবার নিশ্চিত করার জন্য অবিলম্বে ব্যবস্থা নেওয়া প্রয়োজন।প্রতিবেদনে আরও বলা হয়, নিম্ন ও মধ্য আয়ের দেশগুলোতে অনিরাপদ খাবারের ছড়াছড়ি বেশি। সেখানে রান্নাবান্নার কাজে বিশুদ্ধ পানি ব্যবহার করা হয় না। তাই খাবারবাহিত বিভিন্ন রোগের ঝুঁকিও ওই অঞ্চলে বেশি। এ ব্যাপারে পর্যাপ্ত আইন এবং সেগুলোর যথাযথ ব্যবহার না থাকায় পরিস্থিতির আরও অবনতি হয়েছে।বিশ্ব স্বাস্থ্য সংস্থা বলেছে, খাবার উৎপাদন ও সরবরাহকারীদের পাশাপাশি ভোক্তাদেরও স্বাস্থ্য রক্ষার জন্য নিরাপদ খাবারের ব্যাপারে সচেতন থাকতে হবে। আর সরকারকে এ-সংক্রান্ত নীতিমালা প্রণয়ন করে সেগুলোর কার্যকর বাস্তবায়ন নিশ্চিত করতে হবে।
