
রাজধানীর শাহজালাল আন্তর্জাতিক বিমানবন্দরে গতকাল বৃহস্পতিবার দিবাগত রাতে দুই যাত্রীর কাছ থেকে দুই কেজি ১০০ গ্রাম ওজনের ২১টি সোনার বার জব্দ করেছে আর্মড পুলিশ ব্যাটালিয়ন (এপিবিএন)। এপিবিএনের দাবি, এই সোনার আনুমানিক দাম ৯৫ লাখ টাকা।
গ্রেপ্তার ব্যক্তিরা হলেন আবু ইউসুফ আলী (৩১) ও মাসুদ মিয়া (৩৮)। তাঁদের মধ্যে ইউসুফের কাছ থেকে নয়টি ও মাসুদের কাছ থেকে ১২টি সোনার বার জব্দ করা হয়েছে। তাঁদের বাড়ি কুমিল্লার বুড়িচংয়ে। তাঁরা দুবাই থেকে আসা এয়ার এশিয়ার একটি ফ্লাইটের যাত্রী।
এপিবিএনের সহকারী পুলিশ সুপার তানজিনা আক্তারের ভাষ্য, যাত্রীদের সঙ্গে থাকা হাতব্যাগের ভেতর থেকে সোনা জব্দ করা হয়। বিমানবন্দরের ক্যানোপি ২-এর বাইরে থেকে তাঁদের আটক করা হয়।
১৯৭৪ সালে বিশেষ ক্ষমতা আইনে তাঁদের বিরুদ্ধে মামলা হয়েছে।
