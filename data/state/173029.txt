
এক স্কুলছাত্রীকে উত্ত্যক্তের প্রতিবাদ করায় রাকিব হাসান রকি (১৮) নামে এক কলেজছাত্রকে কুপিয়ে জখম করেছে বখাটেরা। ঘটনাটি ঘটেছে চাঁদপুর শহরের ষোলঘর এলাকায় গত বৃহস্পতিবার বেলা দেড়টায়।স্থানীয় ও পুলিশ সূত্রে জানা গেছে, চাঁদপুর শহরের ষোলঘর এলাকায় অবস্থিত চাঁদপুর টেকনিক্যাল স্কুল অ্যান্ড কলেজের দশম শ্রেণির এক ছাত্রীকে স্কুলে আসা-যাওয়ার পথে প্রায়ই উত্ত্যক্ত করতেন রনি ব্যাপারী (১৮)। তাঁর বাড়ি চাঁদপুর শহরের উত্তর জিটি রোডে।বৃহস্পতিবার বেলা দেড়টায় স্কুল থেকে বাড়ি ফেরার পথে রনি ও তাঁর কয়েক সহযোগী ওই ছাত্রীকে নানাভাবে উত্ত্যক্ত করেন। সে সময় ওই স্কুল অ্যান্ড কলেজের দ্বাদশ শ্রেণির ছাত্র রাকিব হাসান এর প্রতিবাদ করে। এ নিয়ে দুই পক্ষের মধ্যে কথা-কাটাকাটি হয়। একপর্যায়ে রনি ও তাঁর সহযোগী বিল্লাল হোসেন, শুভ মিয়া, মনির হোসেন, আলমগীর হোসেন ও সাগর শেখ ওই ছাত্রের ওপর হামলা চালান। তাঁরা দা দিয়ে কুপিয়ে ওই ছাত্রের মাথা, হাত, বুক ও পিঠ রক্তাক্ত জখম করেন।ঘটনার পর থেকে রনি ও তাঁর সহযোগীরা পলাতক।
