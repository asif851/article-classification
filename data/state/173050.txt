
ছয় দফা দাবি বাস্তবায়নসহ যুদ্ধাপরাধের বিচারে রাষ্ট্রপতির ক্ষমার বিধান রহিতকরণের দাবিতে দক্ষিণাঞ্চলের দিকে রওনা হয়েছে গণজাগরণ মঞ্চের জাগরণ যাত্রা।
আজ শুক্রবার সকাল নয়টায় রাজধানীর শাহবাগ মোড় থেকে চারটি বাস, একটি মাইক্রোবাস ও তিনটি প্রাইভেট কার নিয়ে জাগরণ যাত্রায় রওনা দেন গণজাগরণ মঞ্চের নেতা-কর্মীসহ বিভিন্ন শ্রেণি-পেশার মানুষেরা।
গণজাগরণ মঞ্চের মুখপাত্র ইমরান এইচ সরকার প্রথম আলোকে বলেন, দুপুর ১২টা পর্যন্ত জাগরণ যাত্রা মানিকগঞ্জের কাছাকাছি পৌঁছে গেছে। দুই দিনের কর্মসূচিতে আজ প্রথম দিন বেলা তিনটায় ঝিনাইদহে, চারটায় চুয়াডাঙ্গায় ও সন্ধ্যা ছয়টায় মেহেরপুরে সমাবেশ হবে। আগামী কাল শনিবার কুষ্টিয়া, ঈশ্বরদী, নাটোর, পুঠিয়া ও রাজশাহীতে সমাবেশ হবে। এরপর রাজশাহী থেকে সন্ধ্যায় ঢাকার উদ্দেশে রওনা হবেন তাঁরা।
ইমরান এইচ সরকার বলেন, দেলাওয়ার হোসাইন সাঈদীর রায় রাষ্ট্রপক্ষের রিভিউ পিটিশনের দাবি, যুদ্ধাপরাধের বিচারে রাষ্ট্রপতির ক্ষমার বিধান রহিতকরণ ও যুদ্ধাপরাধী সংগঠন জামায়াত-শিবিরের রাজনীতি নিষিদ্ধসহ গণজাগরণ মঞ্চের চলমান ছয় দফা দাবি আদায়ের লক্ষ্যে এই জাগরণ যাত্রার আয়োজন করা হয়েছে।
গণজাগরণ মঞ্চ যুদ্ধাপরাধের বিচারে রাষ্ট্রপতির ক্ষমার বিধান রহিতকরণের দাবি জানিয়ে এলেও গতকাল বৃহস্পতিবার প্রধানমন্ত্রী শেখ হাসিনা তা নাকচ করে দেন। এ প্রসঙ্গে ইমরান বলেন, ‘আমরা মনে করি এটা আইনের ফাঁকফোকর। এতে নতুনভাবে যুদ্ধাপরাধীরা পুনর্বাসন হতে পারে বলে আমাদের আশঙ্কা।’
