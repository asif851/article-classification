
বেলা একটা। সিলেট নগরের কোর্ট পয়েন্ট এলাকা। সিএনজিচালিত অটোরিকশা, মিনি ট্রাক, ব্যক্তিগত গাড়ি, বাস আর টেম্পোর জটলা। এই জটলার মধ্যেই একটি রিকশায় বসে দরদর করে ঘামছেন পঞ্চাশোর্ধ্ব হালিমা বেগম ও তাঁর কলেজপড়ুয়া মেয়ে জান্নাতুল পারভীন। তাঁরা সিলেট নগরের দক্ষিণ সুরমার ভার্থখলা এলাকা থেকে বাজার-সওদা করার জন্য জিন্দাবাজারের উদ্দেশে রওনা হয়েছেন।হালিমা জানান, ভার্থখলা থেকে তাঁর গন্তব্যস্থলে রিকশায় করে পৌঁছাতে ১৫ মিনিট সময় লাগার কথা। কিন্তু যানজটের কারণে নির্দিষ্ট দূরত্বের অর্ধেক পৌঁছাতেই তাঁর আধা ঘণ্টা লেগে গেছে। জান্নাতুল বলেন, ‘খানিক আগেও বৃষ্টি থাকায় দুর্ভোগ সঙ্গী করেই বাসা থেকে বেরিয়েছিলাম। এখন বৃষ্টি থেমে গেছে। কিন্তু যানজটে জটলার মধ্যে পড়ে গরমে হা-পিত্যেস করছি আর ঘামছি।’ গতকাল বুধবার এমন দৃশ্য শুধু কোর্টপয়েন্ট এলাকায় নয়, সিলেট নগরজুড়েই ছিল। পবিত্র রমজানকে সামনে রেখে গত কয়েক দিন ধরে নিষিদ্ধঘোষিত ‘ইজিবাইক’ আর অবৈধ রিকশার চলাচল বেড়ে যাওয়াকেই যানজটের প্রধান কারণ বলে নগরবাসী মনে করছেন।বিভিন্ন এলাকার ১২ জন বাসিন্দা জানান, সিটি করপোরেশন ও পুলিশ প্রশাসন অবৈধ যানবাহনের বিরুদ্ধে কঠোর অবস্থান নিলে যানজট অনেকটাই নিরসন হবে। সরেজমিনে দেখা গেছে, গতকাল নগরের বন্দরবাজার, জিন্দাবাজার, চৌহাট্টা, বারুতখানা, জেলরোড, নাইওরপুল, মীরাবাজার, কুমারপাড়া, তালতলা, সুরমা পয়েন্ট, কিনব্রিজ এলাকা, কালীঘাট, লালদিঘিরপার, সোবহানীঘাট, শিবগঞ্জ, পাঠানটোলা, সুবিদবাজার, মদিনা মার্কেট, আম্বরখানা, লামাবাজার, রিকাবীবাজার, পুলিশ লাইনস, মেডিকেল রোড, নয়াসড়ক, মীরবক্সটুলা, কদমতলীসহ অন্তত অর্ধশতাধিক এলাকায় তীব্র যানজট ছিল।নগরের লামাবাজার এলাকার দেশীয় কাপড়ের দোকান ষড়্ঋতুর অন্যতম স্বত্বাধিকারী হুমায়ূন কবীর বলেন, ‘রমজানের শুরু থেকেই যেভাবে যানজট বেড়েছে, তাতে আমরা হতাশ হয়ে পড়ছি। দিনভর যানজট থাকলে ব্যবসা-বাণিজ্য তো লাটে উঠবে। অথচ এই ঈদেই বেচাকেনা একটু বেশি হয়। এটি বিবেচনায় নিয়ে স্থানীয় প্রশাসনের যানজট নিরসনে উদ্যোগ নেওয়া দরকার।’সিটি করপোরেশনের লাইসেন্স শাখার একজন এবং ট্রাফিক বিভাগের দুজন কর্মকর্তা বলেন, রমজান মাস শুরু হওয়ার সঙ্গে সঙ্গে নগরে আগের চেয়ে যানচলাচল বেড়ে যাওয়ায় আকস্মিক এই যানজট দেখা দিয়েছে। রমজান মাসে ব্যবসা-বাণিজ্য বেড়ে যায়। মৌসুমি ব্যবসায়ীদের পাশাপাশি অবৈধ যানবাহনের পরিমাণও বেড়ে যায়। ফলে স্বাভাবিকভাবেই যানজট বাড়ে। ঈদের আগে এ ধরনের যানজট থেকে রক্ষা পাওয়া নগরবাসীর জন্য কঠিন হবে। সিটি করপোরেশনের ভারপ্রাপ্ত প্রধান প্রকৌশলী নূর আজিজুর রহমান জানান, নগরে বৈধ রিকশা রয়েছে ২৪ হাজার ২০০। এর সমপরিমাণ অবৈধ রিকশাও নগরে চলাচল করছে। এর বাইরে পাড়া-মহল্লায় চলাচল করছে নিষিদ্ধঘোষিত আরও দেড় থেকে দুই হাজার ‘ইজিবাইক’। এসব অবৈধ যানবাহনই যানজট বাড়াচ্ছে।সিলেট মহানগর পুলিশের অতিরিক্ত উপপুলিশ কমিশনার (গণমাধ্যম) মোহাম্মদ রহমত উল্লাহ বলেন, রোজায় নগরকে যানজটমুক্ত রাখতে মহানগর পুলিশ বিশেষ কিছু উদ্যোগ নিয়েছে। কয়েকটি রাস্তায় ডানে-বাঁয়ে ক্রসিং বন্ধ এবং বন্দরবাজার-জিন্দাবাজার ও জিন্দাবাজার-চৌহাট্টা সড়কটি পুরোপুরি ওয়ানওয়ে করা হয়েছে। এর বাইরে অবৈধ রিকশা ও ইজিবাইকের বিরুদ্ধে নিয়মিত অভিযান পরিচালনা করা হবে।
