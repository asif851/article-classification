
চাঁপাইনবাবগঞ্জের রাজাকার মাহিদুর রহমান ও আফসার হোসেনের বিরুদ্ধে মানবতাবিরোধী অপরাধের তদন্ত কর্মকর্তা অযোগ্য বলে মন্তব্য করেছেন আন্তর্জাতিক অপরাধ ট্রাইব্যুনাল-২। আজ বুধবার এ মামলার রায় ঘোষণার সময় ট্রাইব্যুনাল এ মন্তব্য করেন। রায় ঘোষণার মধ্যে ট্রাইব্যুনাল বলেন, এ মামলার দুই আসামির বিরুদ্ধে তিনটি অভিযোগ আনা হয়েছিল। এর মধ্যে তৃতীয় অভিযোগটি ছিল দালাল আইনে। কিন্তু আসামিদের বিরুদ্ধে আগেই দালাল আইনে মামলা হয় এবং তাঁদের কারাদণ্ড দেওয়া হয়। বিষয়টি মামলার সাক্ষ্যগ্রহণের সময় ধরা পড়ে। একই অভিযোগ দ্বিতীয়বার তোলায় এটিকে রাষ্ট্রপক্ষ মামলা থেকে বাদ দেন। ট্রাইব্যুনাল মনে করেন, তদন্ত কর্মকর্তার সম্পূর্ণ ব্যর্থতার কারণে এটা হয়েছে। তদন্ত কর্মকর্তা হিসেবে তিনি অযোগ্য। এ মামলার তদন্ত কর্মকর্তা আলতাফুর রহমান বিদেশে থাকায় এ ব্যাপারে তাঁর বক্তব্য জানা সম্ভব হয়নি।
