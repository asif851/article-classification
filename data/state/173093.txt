
ঈদুল ফিতরে ঘরে ফেরা মানুষের জন্য দূরপাল্লার বাসগুলোর অগ্রিম টিকিট দেওয়া শুরু হচ্ছে কাল সোমবার সকাল ছয়টা থেকে। আর ট্রেনের অগ্রিম টিকিট দেওয়া হবে ২২ জুন থেকে।
বাস-ট্রেনের টিকিট-সংশ্লিষ্ট ব্যক্তিরা বলেছেন, ঈদযাত্রায় ৩০ জুন ও আগামী ৪ জুলাইয়ের টিকিটের চাহিদা থাকবে সবচেয়ে বেশি। তাঁরা বলেছেন, এবারের ঈদে সরকারি চাকরিজীবীদের অনেকেই ৬ জুলাইকে সম্ভাব্য ঈদের দিন ধরে ৩০ জুন শেষ কার্যদিবস হিসেবে বাড়ি যাওয়ার টিকিট চাইবেন। এ ছাড়া বেসরকারি চাকরিজীবীরা ৪ জুলাই সর্বশেষ কার্যদিবস ধরে বাড়ি যাওয়ার দিন ঠিক করেছেন। এ জন্যই এই দুই দিনের টিকিটের চাহিদা সবচেয়ে বেশি। টিকিট বিক্রেতাদের মত হচ্ছে, এই দুই দিনের টিকিটের চাহিদা মেটাতে সবচেয়ে বেশি হিমশিম খেতে হবে। তবে ১ ও ৫ জুলাইয়ের টিকিটের চাহিদাও বেশি থাকবে।
বাসের অগ্রিম টিকিটের বিষয়ে জানতে চাইলে হানিফ পরিবহনের জ্যেষ্ঠ মহাব্যবস্থাপক আবদুস সামাদ মণ্ডল বলেন, বাসমালিকদের সিদ্ধান্ত অনুযায়ী কাল সোমবার সকাল ছয়টা থেকে কাউন্টারগুলোর সামনে ঈদের অগ্রিম টিকিট দেওয়া শুরু করা হবে। ঈদের টিকিটের চাহিদা কোন দিন কেমন, এ বিষয়ে তিনি বলেন, ‘ধরে নেওয়া হচ্ছে ৬ জুলাই ঈদ হবে। সে অনুসারে সরকারি কর্মজীবীরা বেশির ভাগই এক দিনের আগাম ছুটি নিয়ে ৩০ জুন শেষ অফিস করবেন। ওই দিন পরিবারসহ অনেকে ঢাকা ছাড়বেন। তাই এই দিনের টিকিটের চাহিদা সবচেয়ে বেশি। এ ছাড়া বেসরকারি চাকরিজীবীরা ঈদের শেষ কর্মদিবস ৪ জুলাই মনে করে ওই দিনের অগ্রিম টিকিট চাইবেন বলেই আমাদের ধারণা।’বেসরকারি চাকরিজীবী মাজেদুল হক জানালেন, তিনি পরিবারকে আগেই দেশের বাড়ি রংপুরে পাঠিয়ে দেবেন। তবে তিনি যাবেন ৪ জুলাই। তিনি জানালেন, তাঁর মতো আরও অনেক বেসরকারি চাকরিজীবী পরিবারকে আগেভাগে পাঠিয়ে দিলেও তাঁরা যাবেন ৪ জুলাই থেকে।সরকারি চাকরিজীবী এমদাদুল হক জানালেন, তিনি ৩০ তারিখ শেষ অফিস করে পরিবারসহ পাবনার বাসের অগ্রিম টিকিট কিনবেন। তবে কোনো কারণে ওই দিনের টিকিট না পেলে পরের দিনের টিকিট কিনবেন। তবে টিকিটের দাম ঈদ উপলক্ষে প্রতিবছরই বাড়ানো হয় বলে অভিযোগ করেন তিনি। টিকিটের দাম বাড়ানোর অভিযোগের বিষয়ে জানতে চাইলে এস আর ট্রাভেলসের সহকারী মহাব্যবস্থাপক প্লাবন রহমান জানালেন, এবারের ঈদে নন-এসি বাসের টিকিটের মূল্য যা ছিল তা-ই থাকবে। এ ক্ষেত্রে টিকিটের দাম বাড়ছে না। তবে এসি বাসের টিকিটের ভাড়া কিছুটা বাড়বে। এর পক্ষে তাঁর যুক্তি হচ্ছে, বিলাসবহুল এই গাড়িগুলো গন্তব্যে লোক বোঝাই থাকলেও ফিরে আসে একদম ফাঁকা। সে জন্য টিকিটের দাম বাড়িয়ে রাখা হচ্ছে।অনলাইনে বাসের টিকিট : সহজ ডটকম নামের একটি অনলাইন সেবাদাতা প্রতিষ্ঠান অনলাইনে নির্দিষ্ট কিছু বাসের টিকিট বিক্রি করছে। প্রতিষ্ঠানটি জানিয়েছে, তারা ২৮টি বাস কোম্পানির টিকিট অনলাইনে বিক্রি করেন। কলসেন্টারে ফোন করে বা অনলাইনে কেউ চাহিদা দিতে পারেন। এই সেবা পেতে ১৬৩৭৪ নম্বরে কল করতে হবে। ট্রেনের অগ্রিম টিকিট ২২ জুন থেকে : ঈদুল ফিতর উপলক্ষে ২২ জুন থেকে ট্রেনের অগ্রিম টিকিট বিক্রি শুরু হচ্ছে। ফিরতি যাত্রার টিকিট বিক্রি হবে ৪ থেকে ৮ জুলাই পর্যন্ত। ট্রেন কর্তৃপক্ষ জানায়, ২২ জুন বিক্রি হবে ১ জুলাই যাত্রার টিকিট। ২ জুলাই যাত্রার টিকিট বিক্রি হবে ২৩ জুন। একইভাবে ৩, ৪ ও ৫ জুলাইয়ের ট্রেনের টিকিট বিক্রি হবে যথাক্রমে ২৪, ২৫ ও ২৬ জুন। এবার ঢাকার কমলাপুর থেকে দৈনিক প্রায় ৪৩ হাজার অগ্রিম টিকিট বিক্রির পরিকল্পনা রয়েছে। এর ২৫ শতাংশ অনলাইনে বিক্রি হবে। অনলাইনের নিশ্চিত করা টিকিটও সংগ্রহ করতে হবে কমলাপুর থেকে। গুরুত্বপূর্ণ ব্যক্তিদের জন্য (ভিআইপি) ও রেলওয়ে কর্মীদের জন্য ৫ শতাংশ কোটা সংরক্ষণ করা হবে। কমলাপুর ছাড়াও চট্টগ্রাম ও সিলেটে ঈদের অগ্রিম টিকিট বিক্রি হবে। আর ফিরতি টিকিট বিক্রি হবে চট্টগ্রাম, রাজশাহী, লালমনিরহাট, খুলনাসহ বিভিন্ন স্টেশনে।
