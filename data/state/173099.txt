
রাজধানীতে আজ সোমবার পুলিশি বাধায় শ্রম মন্ত্রণালয়ের সামনে পূর্বঘোষিত বিক্ষোভ কর্মসূচি পালন করতে পারেনি কয়েকটি বামদল। এ সময় পুলিশের সঙ্গে তাদের ধস্তাধস্তি হয়। এতে কয়েকজন আহত হয়েছে। তোবা গ্রুপের পোশাক কারখানার শ্রমিকদের বেতন-ভাতা অবিলম্বে দেওয়ার দাবিতে এ বিক্ষোভ কর্মসূচি ছিল।প্রত্যক্ষদর্শীরা জানান, বেলা পৌনে ১২টার দিকে বিপ্লবী ওয়ার্কার্স পার্টি, গণসংহতি আন্দোলন, বাসদ জাতীয় কনভেনশন প্রস্তুতি কমিটি আর গণতান্ত্রিক বাম মোর্চা একটি মিছিল নিয়ে প্রেসক্লাবের পাশ দিয়ে সচিবালয়ের সামনে যেতে চাইলে পুলিশ বাধা দেয়। এ সময় পুলিশের ব্যারিকেড ভেঙে তাঁরা সামনে এগোতে চাইলে তাঁদের সঙ্গে পুলিশের ধস্তাধস্তি হয়। এতে কয়েকজন আহত হন। তাঁদের মধ্যে একজনকে হাসপাতালে পাঠানো হয়েছে। পরে বামদলের নেতা-কর্মীরা সেখানেই বসে সমাবেশ করেন।সমাবেশ থেকে আজ বিকেল পাঁচটার মধ্যে বেতন পরিশোধের দাবি জানানো হয়। দাবি না মানা হলে আগামীকাল মঙ্গলবার তাঁরা ঘটনাস্থলে গিয়ে তোবার শ্রমিকদের সঙ্গে একাত্মতা প্রকাশ করবেন বলে জানান।
সমাবেশে গণসংহতি আন্দোলনের আহ্বায়ক জুনায়েদ সাকী বলেন, ‘প্রধানমন্ত্রী তো নিজেই শ্রমমন্ত্রী। শ্রমিকেরা যেখানে অনশন করছেন, সেখানে তিনি ঈদের শুভেচ্ছা বিনিময় করে বেড়ান। এটা গণতান্ত্রিক পদ্ধতিতে চলতে পারে না।’
বাসদ জাতীয় কনভেনশন প্রস্তুতি কমিটির সমন্বয়ক শুভ্রাংশু চক্রবর্তী বলেন, ‘প্রধানমন্ত্রী তো অন্ধ, কালা ও বোবা। না হলে তিনি শ্রমিকদের কষ্টের কথা শুনতেন। তিনি এত মানুষের কাছে যান অথচ একদিন শ্রমিকদের কাছে গেলেন না। প্রধানমন্ত্রী শুধু লুটেরা দুর্নীতিবাজদের প্রধানমন্ত্রী। মেহনতি মানুষের নয়।’
তোবা গ্রুপের শ্রমিকেরা আজ অষ্টম দিনের মতো তাঁদের অনশন চালিয়ে যাচ্ছেন। তিন মাসের পূর্ণাঙ্গ বেতন ও এক মাসের ওভারটাইম এবং ঈদ বোনাস না দেওয়া পর্যন্ত এ অনশন চলবে বলে জানিয়েছেন শ্রমিকেরা।
গতকাল পোশাকমালিকদের সংগঠন বিজিএমইএ সংবাদ সম্মেলন করে তোবা গ্রুপের পাঁচ কারখানার শ্রমিকদের ৬ আগস্ট দুই মাসের মজুরি দেওয়ার ঘোষণা দেয়। আর কারখানা কর্তৃপক্ষ জুলাই মাসের মজুরি দেবে ১০ আগস্ট। একই সঙ্গে তারা এক মাসের ওভারটাইম ও ঈদ বোনাস অবিলম্বে পরিশোধ করবে।এ ঘোষণা প্রত্যাখ্যান করেছেন অনশনরত শ্রমিকেরা। তাঁরা বলছেন, একসঙ্গে তিন মাসের বেতন-ভাতা না দেওয়া পর্যন্ত অনশন চলবে।
