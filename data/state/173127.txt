
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, মুক্তিযুদ্ধের শহীদদের সংখ্যা নিয়ে ‘বিতর্ক আছে’ বলে বিএনপি নেত্রী খালেদা জিয়া মুক্তিযুদ্ধের ইতিহাসকে কলঙ্কিত করেছেন। তিনি বলেন, ‘এমন বক্তব্য দিয়ে খালেদা জিয়া মূলত রাজাকার ও পাকিস্তানিদের প্রতিষ্ঠিত করতে চাইছেন। পাকিস্তানের এজেন্ট হিসেবে তিনি স্বাধীন বাংলাদেশের ইতিহাস বিকৃত করছেন।’
আজ মঙ্গলবার রাজধানীর মিরপুর-১২ নম্বর গোল চত্বরে পল্লবী ও রূপনগর থানা আওয়ামী লীগ আয়োজিত মহান বিজয় দিবসের আলোচনা সভায় বক্তব্য দেন মাহবুব উল আলম হানিফ।গতকাল রাজধানীর ইঞ্জিনিয়ার্স ইনস্টিটিউশন মিলনায়তনে মুক্তিযোদ্ধাদের এক সমাবেশে খালেদা জিয়া তাঁর বক্তব্যে বলেন, ‘বলা হয়, এত লক্ষ লোক শহীদ হয়েছে। এটা নিয়েও অনেক বিতর্ক আছে যে, আসলে কত শহীদ হয়েছে মুক্তিযুদ্ধে, এটা নিয়েও বিতর্ক আছে।’মাহবুব উল আলম হানিফ বিএনপির চেয়ারপারসনকে উদ্দেশ করে বলেন, ‘উনি (খালেদা) নাকি অসুস্থ। তাই আদালতে গেলেন না। অথচ দেশের ইতিহাস বিকৃত করতে ইঞ্জিনিয়ার্স ইনস্টিটিউটে যেতে পারেন।’তিনি আরও বলেন, ‘৫ জানুয়ারির নির্বাচনে অংশ না নেওয়ায় বিএনপির মধ্যে ভাঙন সৃষ্টি হয়েছে। তা দেখে দলটির নেত্রী মানসিকভাবে অসুস্থ হয়ে পড়েছেন। তাই বিএনপি নেতাদের বলব—আপনাদের নেত্রীর চিকিৎসা করান। আওয়ামী লীগ সুস্থ খালেদা জিয়ার নেতৃত্বে শক্তিশালী বিরোধী দল প্রত্যাশা করে।’ঢাকা-১৬ আসনের (মিরপুর) সাংসদ ইলিয়াস হোসেন মোল্লার সভাপতিত্বে এ আলোচনা সভায় অন্যান্যের মধ্যে দলের সাংগঠনিক সম্পাদক খালিদ মাহমুদ চৌধুরী, দপ্তর সম্পাদক আবদুস সোবহান গোলাপ, ঢাকা মহানগর আওয়ামী লীগের সাংগঠনিক সম্পাদক শাহে আলম মুরাদ, ঢাকা মহানগর উত্তর যুবলীগের সভাপতি মাঈনুল ইসলাম খান ও মহানগর উত্তর ছাত্রলীগের সভাপতি সৈয়দ মিজানুর রহমান বক্তব্য দেন।
