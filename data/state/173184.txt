
‘শেকড়ের টানে প্রিয় প্রাঙ্গণে’ শীর্ষক স্লোগানে চট্টগ্রাম মেডিকেল কলেজে (চমেক) শুরু হয়েছে দুই দিনব্যাপী ‘সিএমসি ডে’ উৎসব। কলেজের ৬০ বছর পূর্তি উপলক্ষে গতকাল সোমবার বৃক্ষ রোপণের মধ্য দিয়ে দুই দিনের এ অনুষ্ঠান শুরু হয়।গতকাল বেলা ১১টায় চমেক ক্যাম্পাসে বৃক্ষ রোপণ করেন চিকিৎসকেরা।এ ছাড়া বিকেলে প্রাক্তন ও বর্তমান শিক্ষার্থীদের মধ্যে প্রীতি ফুটবল ম্যাচ অনুষ্ঠিত হয়। রাতে কলেজ মাঠে ছিল সাংস্কৃতিক আয়োজন।সিএমসি ডে উপলক্ষে আজ মঙ্গলবার বিভিন্ন ক্ষেত্রে অবদানের জন্য সাত চিকিৎসক ও দুই কর্মচারীকে সম্মাননা প্রদান করা হবে।তাঁরা হলেন মুক্তিযুদ্ধে ডা. শাহ আলম বীর উত্তম (মরণোত্তর), চিকিৎসা ক্ষেত্রে অধ্যাপক এল এ কাদেরী, চিকিৎসা ক্ষেত্রে অধ্যাপক প্রাণ গোপাল দত্ত, চিকিৎসা প্রশাসনে অধ্যাপক এম এ ফয়েজ, রাজনীতিতে সাংসদ আফসারুল আমীন, সাংসদ মোজাম্মেল হক ও বদিউজ্জামান ভূঁইয়া।দুই কর্মচারী আবুল মনসুর ও বিনোদ বিহারিকে আজীবন সম্মাননা দেওয়া হবে।
