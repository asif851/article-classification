
বিশিষ্ট আইনজীবী শাহদীন মালিক বলেছেন, প্রতিটি গুমের বিচার হতেই হবে। বিচার না হওয়া পর্যন্ত তাঁরা ঘরে ফিরবেন না। বিচার এ দেশে না হলে তাঁরা আন্তর্জাতিক আদালতে যাবেন।আন্তর্জাতিক গুম প্রতিরোধ দিবস উপলক্ষে আজ শনিবার জাতীয় প্রেসক্লাবে মৌলিক অধিকার সুরক্ষা কমিটি আয়োজিত ‘স্বজনদের ব্যথা: গুম, খুন, নির্যাতন আর না’ শীর্ষক সম্মেলনে এ কথা বলেন শাহদীন মালিক।সম্মেলনটি সকাল সাড়ে নয়টার দিকে শুরু হয়। এতে দেশের বিভিন্ন স্থান থেকে অপহরণ ও গুম-খুন হওয়া ব্যক্তিদের স্বজনেরা অংশ নেন। তাঁরা তাঁদের দুরবস্থার কথা তুলে ধরেন। দেশের মানবাধিকারকর্মী, পেশাজীবী ও নাগরিক সমাজের নেতারা ভুক্তভোগী পরিবারগুলোর প্রতি সংহতি ও সমবেদনা জানান। অনুষ্ঠানটি পরিচালনা করেন আইন ও সালিশ কেন্দ্রের নূর খান লিটন।ক্ষমতাসীন দলের উদ্দেশে শাহদীন মালিক বলেন, ‘র‌্যাব যদি থাকে, আর আপনারা যদি ক্ষমতায় না থাকেন, তাহলে এই  ফ্রাঙ্কেনস্টাইন আপনাদের ওপরই ঝাঁপিয়ে পড়বে। ২০০৬ সালে প্রথম আলোতে লিখেছিলাম, খালেদা জিয়া, আপনাদের এই র‌্যাব দানব হবে। এখন খালেদা জিয়া সে বিষয়টি উপলব্ধি করছেন।’সম্মেলনের শেষ বক্তা হিসেবে সুপ্রিম কোর্টের এই আইনজীবী বলেন, ‘প্রতিটি গুমের বিচার হতেই হবে। না হওয়া পর্যন্ত আমরা ঘরে ফিরব না। এটা আমাদের দেশ। এই দেশে এভাবে মানুষকে ধরে নিয়ে যাবে, আর সবাই কান্নাকাটি করবে, এটা হবে না।’
সরকারের উদ্দেশে শাহদীন মালিক বলেন, ‘আপনারা ক্ষমতায় এসে ক্ষমতার মোহে আচ্ছন্ন হয়ে আছেন, এই বিচার এ দেশে না হলে আমরা আন্তর্জাতিক আদালতে যাব।’
জাতিসংঘ ২০০২ থেকে কাজ শুরু করে ২০০৬ সালের মাঝামাঝি গুমবিরোধী আন্তর্জাতিক সনদ রচনা করে। ইংরেজিতে নাম ‘ইন্টারন্যাশনাল কনভেনশন ফর প্রোটেকশন অব অল পারসন্স অ্যাগেইনস্ট এনফোর্সড ডিস-অ্যাপিয়ারেন্স’।
২০১০ সালের ডিসেম্বরে এই আন্তর্জাতিক সনদ কার্যকর হয় তাতে ৩০ আগস্টকে আন্তর্জাতিক গুম প্রতিরোধ দিবস ঘোষণা করা হয়। এরপর ২০১১ সাল থেকে বিভিন্ন দেশে দিবসটি পালিত হচ্ছে।
