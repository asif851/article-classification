
প্রিমিয়ার বিশ্ববিদ্যালয়ের কেন্দ্রীয় বিতর্ক সংগঠন প্রিমিয়ার বিশ্ববিদ্যালয় ডিবেটিং সোসাইটি আয়োজিত ব্যবসায় ধারণাবিষয়ক প্রতিযোগিতা ‘পিইউডিএস বিজ প্রফেশনাল্স’-এর চূড়ান্ত পর্ব ২ মার্চ শেষ হয়েছে। বিশ্ববিদ্যালয়ের প্রবর্তক মোড় ক্যাম্পাসে ৭ ফেব্রুয়ারি শুরু হওয়া ভিন্নধর্মী এ প্রতিযোগিতায় বিশ্ববিদ্যালয়ের বিভিন্ন বিভাগের ৩২টি দল অংশ নেয়। প্রতিযোগী দলগুলো নিত্যনতুন ব্যবসায়ের ধারণা, প্রতিষ্ঠিত ব্যবসায়ের কেইস সমাধান, ব্র্যান্ডিং-রি-ব্র্যান্ডিং, প্রমোশনাল বিভিন্ন বিষয়ে তাদের বক্তব্য তুলে ধরে। ৩২ দল থেকে চারটি দল চূড়ান্ত পর্বে উত্তীর্ণ হয়। সবচেয়ে অভিনব ব্যবসার ধারণা দিয়ে প্রতিযোগিতায় চ্যাম্পিয়ন হয় ব্যবসায় অনুষদের সপ্তম অধিবর্ষের দল আর্ক টু এবং রানার আপ হয় এফবিএস ২১তম ব্যাচের দল রিসোর্সফুল। সমাপনী দিন পুরস্কার বিতরণী অনুষ্ঠানে প্রধান অতিথি ছিলেন চট্টগ্রাম বিশ্ববিদ্যালয়ের সহউপাচার্য ইফতেখার উদ্দিন চৌধুরী। অতিথি ছিলেন ওয়ান ব্যাংকের কর্মকর্তা রাশেদুল আমিন, হাবিব ব্যাংকের কর্মকর্তা মুজিবুর রহমান, প্রিমিয়ার বিশ্ববিদ্যালয়ের মানবসম্পদ ব্যবস্থাপনা বিভাগের সভাপতি মঈনুল হক ভূঁইয়া, ব্যবস্থাপনা বিভাগের সভাপতি সুজন কান্তি বিশ্বাস ও মার্কেটিং বিভাগের সভাপতি সাদিয়া আকতার। পিইউডিএসের প্রধান সঞ্চালক জুলিয়া পারভিনের সভাপতিত্বে সমাপনী পর্বে বক্তব্য দেন সঞ্চালক সঞ্জয় বিশ্বাস, সাইফুদ্দিন, পোয়েটিক ইংলিশ জোনের প্রধান নির্বাহী মাশরুর ও পিইউডিএসের সভাপতি সাবের শাহ্। অনুষ্ঠান শেষে প্রধান অতিথি বিজয়ীদের মধ্যে পুরস্কার বিতরণ করেন।
 
