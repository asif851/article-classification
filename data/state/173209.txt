
বাংলাদেশ থেকে কর্মী নেওয়ার পরিকল্পনা বাতিল করার জন্য মালয়েশিয়ার সাবাহ প্রদেশের সরকারের প্রতি আহ্বান জানিয়েছে সাবাহ প্রোগ্রেসিভ পার্টি (এসএপিপি)। বাংলাদেশ থেকে দেশটিতে ১৫ লাখ কর্মী নেওয়া-সংক্রান্ত এক পরিকল্পনার বাস্তবায়ন এ বছরের শেষ নাগাদ শুরুর কথা রয়েছে। মালয়েশিয়ার বোর্নিও দ্বীপের সর্বাধিক প্রচারিত ইংরেজি ভাষার দৈনিক দ্য বোর্নিও পোস্ট-এর অনলাইন সংস্করণে গতকাল রোববার এ তথ্য জানানো হয়। আহ্বানের পেছনে যুক্তি হিসেবে এসএপিপির প্রেসিডেন্ট দাতুক সেরি পাংলিমা ইয়ং তেক লি দাবি করেন, বাংলাদেশ থেকে কর্মীদের নেওয়া হলে তা সাবাহ প্রদেশের সামাজিক সমস্যা বাড়িয়ে তুলবে। বাংলাদেশ থেকে ওই বিপুলসংখ্যক কর্মী নেওয়া প্রসঙ্গে মালয়েশীয় স্বরাষ্ট্রমন্ত্রী দাতুক সেরি আহমাদ জাহিদ হামিদির এক বিবৃতির প্রতিক্রিয়ায় তিনি এ মন্তব্য করেন। গত মাসে দেওয়া ওই বিবৃতিতে স্বরাষ্ট্রমন্ত্রী হামিদি বলেছিলেন, তিন বছরে পর্যায়ক্রমে বাংলাদেশ থেকে ১৫ লাখ কর্মী নেওয়া হবে। সাবাহ ও সারাওয়াক প্রদেশসহ পেনিনসুলার মালয়েশিয়ার (পূর্ব মালয়েশিয়া) বিভিন্ন স্থানে বিশেষত বৃক্ষরোপণের কাজে নিয়োগ করা হবে তাঁদের। এসএপিপি নেতা বলেন, স্বরাষ্ট্রমন্ত্রীর পরিকল্পনা ঘোষণার মাস পার হয়ে গেছে। কিন্তু বিস্ময়করভাবে সাবাহ সরকার এ ইস্যুতে চুপ রয়েছে। তাঁর কথায়, বিপুলসংখ্যক বিদেশি কর্মীর আগমনের সঙ্গে নানা ধরনের সমস্যাও দেখা দেবে। পত্রিকাটির খবরে বলা হয়, পূর্ব মালয়েশিয়ায় বর্তমানে মিয়ানমার, নেপাল, ইন্দোনেশিয়া ও আরও কিছু দেশের কর্মী রয়েছেন। তাঁদের কারণে বিভিন্ন ধরনের অপরাধ, অস্বাস্থ্যকর পরিবেশ, আবাসন সমস্যা দেখা দেওয়ায় সমাজে বিশৃঙ্খলা ছড়াচ্ছে।
