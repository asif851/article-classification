
উত্তরাঞ্চলে ডাকা পণ্য পরিবহন ধর্মঘট রোজার ঈদ পর্যন্ত স্থগিত ঘোষণা করা হয়েছে। সড়ক-মহাসড়কে কাগজপত্র তল্লাশির নামে পুলিশি হয়রানি বন্ধসহ সাত দফা দাবিতে গত রোববার থেকে এই ধর্মঘট চলছিল।
আজ মঙ্গলবার বেলা সাড়ে ১১টার দিকে ধর্মঘট প্রত্যাহার করে নেওয়া হয়।  উত্তরবঙ্গ ট্রাক, ট্যাংক লরি, কাভার্ড ভ্যান ও পিকআপ মালিক-শ্রমিক ঐক্য পরিষদ অধিকার আদায় বাস্তবায়ন কমিটির আহ্বায়ক ও বগুড়া জেলা ট্রাক মালিক সমিতির সভাপতি আবদুল মান্নান বলেন, সাত দফা দাবি পূরণে প্রশাসন থেকে আশ্বাস পাওয়ার পরিপ্রেক্ষিতে এবং মানুষের দুর্ভোগ বিবেচনায় আগামী পবিত্র ঈদুল ফিতর (রোজার ঈদ) পর্যন্ত ধর্মঘট প্রত্যাহার করে নেওয়া হয়েছে।
আজ সন্ধ্যা সাতটার দিকে বগুড়ার পুলিশ সুপার কার্যালয়ে মালিক-শ্রমিকদের দাবিদাওয়া নিয়ে প্রশাসনের সঙ্গে দ্বিপক্ষীয় বৈঠক অনুষ্ঠিত হবে বলেও জানান এই নেতা।
আবদুল মান্নান আরও বলেন, দাবি আদায় না হলে ঈদের পর লাগাতার ধর্মঘট কর্মসূচি দেওয়া হবে।
রোববার থেকে শুরু হওয়া এই ধর্মঘট আগামীকাল বুধবার সকাল পর্যন্ত চলার কথা ছিল।
সাত দফা দাবির মধ্যে রয়েছে পণ্য পরিবহনে নিয়োজিত যানবাহনের কাগজপত্র তল্লাশির নামে সড়ক-মহাসড়কে পুলিশি হয়রানি বন্ধ, বিভিন্ন জায়গায় ওজন মাপার জন্য স্থাপিত ওজন স্টেশনের ওয়েট স্কেলের নামে বেপরোয়া চাঁদাবাজি ও হয়রানি বন্ধ, চালকদের লাইসেন্স নবায়নে হয়রানি বন্ধ, সহজ শর্তে নতুন লাইসেন্স প্রদান, ট্রাক, ট্যাংক লরি, কাভার্ড ভ্যান ও পিকআপে বাম্পার, সাইড অ্যাঙ্গেল ও হুক অপসারণের সরকারি আদেশ প্রত্যাহার, পণ্য পরিবহনে নিয়োজিত যানবাহনের ট্যাক্স টোকেন, ফিটনেস ও রুট পারমিটের বকেয়া সুদ মওকুফ এবং দুর্ঘটনা বন্ধে মহাসড়কে সব ধরনের অবৈধ যানবাহন চলাচল বন্ধে ব্যবস্থা গ্রহণ।
এর আগে একই দাবিতে গত বছরের ৩০ নভেম্বর অনির্দিষ্টকালের পণ্য পরিবহন ধর্মঘট ডেকেছিল মালিক-শ্রমিক ঐক্য পরিষদ অধিকার আদায় বাস্তবায়ন কমিটি। ২ ডিসেম্বর রাজশাহী বিভাগীয় কমিশনার আবদুল হান্নানের সঙ্গে বৈঠকে দাবি আদায়ের আশ্বাসের পর ধর্মঘট প্রত্যাহার করে নেন নেতারা।
এবারের তিন দিনের ধর্মঘটের প্রভাবে সারা দেশে উত্তরবঙ্গ থেকে সবজি ও খাদ্যশস্য পরিবহন বন্ধ হয়ে যায়। উত্তরের চারটি স্থলবন্দরে আটকে ছিল আমদানি পণ্য। আড়তে সবজি, ফল ও মাছ পচে যাচ্ছিল। লরি না আসায় পেট্রলপাম্প জ্বালানি তেলশূন্য হয়ে পড়েছিল।
