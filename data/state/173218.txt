
১৯৯৬ সালের শেয়ার কেলেঙ্কারির ঘটনায় করা দুই মামলায় খালাস পাওয়া দুটি প্রতিষ্ঠানের ৮ পরিচালককে আদেশ পাওয়ার ৩০ দিনের মধ্যে বিচারিক আদালতে আত্মসমর্পণ করার নির্দেশ দিয়েছেন হাইকোর্ট। পাশাপাশি তারা জামিন চাইলে তা বিবেচনা করতেও বলা হয়েছে। বিচারিক আদালতের রায়ের বিরুদ্ধে বাংলাদেশ সিকিউরিটি এক্সচেঞ্জ কমিশনের (বিএসইসি) করা আপিল শুনানির জন্য গ্রহণ করে এ আদেশ দেওয়া হয়।
আজ মঙ্গলবার বিচারপতি মো. রইস উদ্দিনের একক বেঞ্চ এ আদেশ দেন। পাশাপাশি বিচারিক আদালতের মামলার নথিপত্র তলব করা হয়েছে। আদালতে সিকিউরিটি এক্সচেঞ্জ কমিশনের পক্ষে শুনানি করেন আইনজীবী এ এম মাসুম। রাষ্ট্রপক্ষে ছিলেন ডেপুটি অ্যাটর্নি জেনারেল শফিউল বশর ভান্ডারি ও সহকারী অ্যাটর্নি জেনারেল সৈয়দা সাবিনা আহমেদ।
