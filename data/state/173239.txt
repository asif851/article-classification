
ইতালি, পাকিস্তান, সৌদি আরব ও রাশিয়া দূতাবাসের পর এবার গুলশানে অস্ট্রেলিয়া দূতাবাসের সামনের ফুটপাত দখল করে রাখা স্থাপনা উচ্ছেদ করেছে ঢাকা উত্তর সিটি করপোরেশন (ডিএনসিসি)।রাজধানীর কূটনৈতিক এলাকা বলে পরিচিত গুলশান, বারিধারার ফুটপাত, সড়কজুড়ে গড়ে তোলা নিরাপত্তাচৌকি ও বিভিন্ন স্থাপনা অপসারণে ডিএনসিসির নিয়মিত কর্মসূচির অংশ হিসেবে গতকাল বুধবার এই উচ্ছেদ অভিযান চালানো হয়।ডিএনসিসি কর্তৃপক্ষ বলছে, অস্ট্রেলিয়া দূতাবাস কর্তৃপক্ষের সঙ্গে আলোচনার পরিপ্রেক্ষিতে গতকাল দূতাবাসের সামনের ফুটপাত থেকে ৩৩টি কংক্রিটের তৈরি টব (ট্রি প্ল্যান্টার) অপসারণ করা হয়। আর আগামী ৭ মের মধ্যে দূতাবাস কর্তৃপক্ষ নিজ উদ্যোগে এর পেছনের অংশ ও দক্ষিণ দিকের ফুটপাত থেকে লোহার পোলসহ অন্যান্য স্থাপনা সরিয়ে নেবে।অভিযানে ডিএনসিসির প্রধান নির্বাহী কর্মকর্তা মো. মেসবাহুল ইসলাম ও প্রধান প্রকৌশলী ব্রিগেডিয়ার জেনারেল মো. সাঈদ আনোয়ারুল ইসলামসহ ঊর্ধ্বতন কর্মকর্তারা উপস্থিত ছিলেন।
