
জিয়াউর রহমান প্রথম রাষ্ট্রপতি নন, প্রথম মোকাব্বির (নামাজ শুরুর সময় যিনি তাকবির দেন)—এমন মন্তব্য করেছেন তথ্যমন্ত্রী হাসানুল হক ইনু। তিনি বলেছেন, ‘জিয়াউর রহমান প্রথম রাষ্ট্রপতি’ এমন মন্তব্য খালেদা জিয়া-তারেক রহমান যতই বলুক, তিনি প্রথম মোকাব্বির ছাড়া আর কিছুই না।
আজ বুধবার বিকেলে রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে যুবলীগ আয়োজিত সমাবেশে ইনু এসব কথা বলেন।হাসানুল হক ইনু বলেন, জিয়াউর হয়তো কানে কম শুনতেন। ২৬ মার্চ স্বাধীনতা ঘোষণা হয়ে যাওয়ার পর ২৭ মার্চ তিনি চট্টগ্রামের কালুর ঘাট বেতারকেন্দ্রে দাঁড়িয়ে মোকাব্বিরের দায়িত্ব পালন করেছিলেন।খালেদা জিয়ার উদ্দেশে জাতীয় সমাজতান্ত্রিক দলের (জাসদ) সভাপতি ইনু বলেন, ‘আমি আগেও বলেছি, আজও বলছি। ওনার (খালেদা জিয়া) মাথা খারাপ হয়নি, উনি পাগলও নন। এটা পাগলামিও নয়, ডাহা শয়তানি। গতকাল মঙ্গলবার সংসদে বলেছি, খালেদা জিয়া রাজাকারের মাতা। রাজাকারের যেমন দুই বাপ এক মা। তেমনি তার জন্মতারিখ তিন-চারটা। কিন্তু বাংলাদেশের জন্মতারিখ একটা। ২৬ মার্চ। বাংলাদেশের জাতির পিতাও একটা। তাঁর নাম বঙ্গবন্ধু শেখ মুজিবুর রহমান। তেমনি স্বাধীনতার ঘোষণাও একটা।’হাসানুল হক ইনু আরও বলেন, তারা যত চেষ্টাই করুক না কেন, বাংলাদেশের ইতিহাস ম্লান করা যাবে না। যুদ্ধাপরাধীদের বিচার কোনোভাবেই আটকিয়ে রাখতে পারবে না। বিচার হবে, হবেই।যুবলীগের চেয়ারম্যান ওমর ফারুক চৌধুরীর সভাপতিত্বে সমাবেশে বক্তব্য দেন ত্রাণ ও দুর্যোগ ব্যবস্থাপনামন্ত্রী মোফাজ্জল হোসেন চৌধুরী মায়া, যুবলীগের সাধারণ সম্পাদক হারুনুর রশীদ প্রমুখ।
