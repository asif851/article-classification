
নেপালের কাঠমান্ডুতে ইউএস–বাংলার উড়োজাহাজ বিধ্বস্তের ঘটনায় শনাক্ত না হওয়া তিনজনের ডিএনএ নমুনা আগামীকাল বুধবার দেশে আসবে। ঢাকা মেডিকেল কলেজ হাসপাতালের ফরেনসিক বিভাগের প্রধান সোহেল মাহমুদ সাংবাদিকদের আজ মঙ্গলবার এ কথা জানান।
নিহত ২৬ বাংলাদেশির মধ্যে ২৩ জনের মৃতদেহ গতকাল দেশে এনে স্বজনদের কাছে হস্তান্তর করা হয়। বাকি তিনজন মোহাম্মদ নজরুল ইসলাম, পিয়াস রায় ও মোল্লা আলিফুজ্জামানকে এখনো শনাক্ত করা যায়নি। এই তিনজনের মরদেহ নেপালের টিচিং হাসপাতালের মর্গে রয়েছে।
আজ মঙ্গলবার ঢাকা মেডিকেলে এক সংবাদ সম্মেলনে সোহেল মাহমুদ বলেন, তাঁরা ওই জনের ডিএনএ নমুনা সংগ্রহ করে দিয়ে এসেছেন। ওখানকার ফরেনসিক বিভাগের সঙ্গে আনুষ্ঠানিকতা শেষে নমুনাগুলো আগামীকাল দেশে এসে পৌঁছাবে। একজন সিআইডির সাব ইন্সপেক্টর ও ডিএনএ অ্যানালিস্ট নমুনাগুলো নিয়ে আসবেন।
১২ মার্চ নেপালের কাঠমান্ডুর ত্রিভুবন বিমানবন্দরে ইউএস-বাংলার ড্যাশ ৮ কিউ ৪০০ উড়োজাহাজ বিধ্বস্ত হওয়ার ঘটনায় ৪ ক্রুসহ বিমানের ৭১ জনের সবাই হতাহত হয়েছেন। তাঁদের মধ্যে ২৬ বাংলাদেশি, ২২ নেপালি, ১ জন চীনাসহ ৪৯ জন নিহত হন। আর ১০ বাংলাদেশি, ৯ নেপালি, ১ মালদ্বীপের নাগরিকসহ ২০ জন আহত হন।
