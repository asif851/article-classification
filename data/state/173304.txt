
স্বরাষ্ট্রমন্ত্রীর দপ্তরে এসে নিজেদের উদ্বেগের কথা জানিয়ে গেলেন বাংলাদেশে নিযুক্ত জাপানের রাষ্ট্রদূত মাশাতো ওয়াতানাবে। একই সঙ্গে তিনি বাংলাদেশে থাকা জাপানি নাগরিকদের নিরাপত্তা নিশ্চিত করারও দাবি জানিয়েছেন। আজ রোববার বিকেলে জাপানের রাষ্ট্রদূত তাঁর এ উদ্বেগের কথা জানান।
স্বরাষ্ট্র মন্ত্রণালয় সূত্র জানায়, বিকেলে সচিবালয়ে স্বরাষ্ট্র মন্ত্রীর সঙ্গে দেখা করতে আসেন জাপানি রাষ্ট্রদূত। এ সময় স্বরাষ্ট্রসচিব ও পুলিশ মহাপরিদর্শকও উপস্থিত ছিলেন। বৈঠকে জাপানি রাষ্ট্রদূত রংপুরে জাপানের নাগরিক কুনিও হোশিকে গুলি করে হত্যার ঘটনার বিষয়ে বিস্তারিত জানতে চান। তিনি এ ঘটনার সুষ্ঠু তদন্ত দাবি করে দ্রুত অপরাধীকে আটকের অনুরোধ জানান।
স্বরাষ্ট্রমন্ত্রী আসাদুজ্জামান খান কামাল রাষ্ট্রদূতকে জাপানি নাগরিকসহ সব বিদেশি নাগরিকের সর্বোচ্চ নিরাপত্তার আশ্বাস দেন। একই সঙ্গে বাংলাদেশে অবস্থানরত জাপানি নাগরিকদের পূর্ণাঙ্গ তালিকা দিতে বলেন। তিনি জানান, তাঁরা ইতিমধ্যে চারজনকে আটক করেছেন।বৈঠকের বিষয়ে জানতে চাইলে স্বরাষ্ট্রমন্ত্রী প্রথম আলোকে বলেন, ‘জাপানের রাষ্ট্রদূত তাঁদের নাগরিকের নিরাপত্তার বিষয়ে উদ্বেগ প্রকাশ করেছেন। তাঁদের কিছু সন্দেহের কথাও জানিয়েছেন। আমরা রাষ্ট্রদূতকে বলেছি, শিগগিরই এ রহস্য উদ্‌ঘাটন সম্ভব হবে।’
মন্ত্রণালয়ের একটি সূত্র জানায়, জাপানের রাষ্ট্রদূত নিহত কুনিও কোশির বিষয়ে জাপানের কাছে যে সব তথ্য রয়েছে সে বিষয়ে আলোচনা করেছেন এবং সরকারের কাছে ওই নাগরিকের বিষয়ে যে তথ্য রয়েছে সে বিষয়ে শুনেছেন। গত কয়েক দিন জাপান দূতাবাস হত্যাকাণ্ডের বিষয়টি নিয়ে কয়েক দফায় সরকারের সঙ্গে যোগাযোগ করেছে।
