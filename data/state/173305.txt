
ঢাকার রামপুরায় গাড়ির ধাক্কায় এক সাইকেল আরোহীর মৃত্যু হয়েছে। নিহত ব্যক্তির নাম সোলেমান হোসেন (৩২)।
রামপুরা থানা সূত্র জানায়, গতকাল রোববার দিবাগত রাত একটার দিকে পশ্চিম রামপুরার মদিনা হোটেলের সামনে এ দুর্ঘটনা ঘটে। মুমূর্ষু অবস্থায় মজনুকে ঢাকা মেডিকেল কলেজ হাসপাতালের জরুরি বিভাগে নিয়ে এলে চিকিৎসক রাত দুইটার দিকে মৃত ঘোষণা করেন।
রামপুরা থানার উপপরিদর্শক (এসআই) মো. হানিফ উদ্দিন জানান, মিরপুর থেকে বাইসাইকেলে করে সোলেমান তাঁর বাসায় ফিরছিলেন। এ সময় তাঁকে কোনো যানবাহন চাপা দেয়। কোন ধরনের যানবাহন তাঁকে চাপা দিয়েছে, তা জানা যায়নি। আশপাশের লোকজন দ্রুত হাসপাতালে নিয়ে এলে চিকিৎসক মৃত ঘোষণা করেন।
এসআই হানিফ জানান, নিহত মজনুর বুকপকেট থেকে আইডি কার্ড ও ড্রাইভিং লাইসেন্স থেকে ধারণা করা যায়, তিনি গাড়ির চালক ছিলেন। মজনুর বাবার নাম আবদুল জলিল। তাঁর গ্রামের বাড়ি গাইবান্ধার সাদুল্যাপুর উপজেলায়।
ময়নাতদন্তের জন্য সোলেমানের লাশ হাসপাতালের মর্গে রাখা হয়েছে।
