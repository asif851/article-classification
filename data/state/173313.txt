
প্রধানমন্ত্রীর মুখ্য সচিব হলেন জনপ্রশাসনসচিব কামাল আবদুল নাসের চৌধুরী। তিনি মুখ্য সচিব আবুল কালাম আজাদের স্থলাভিষিক্ত হবেন। আবুল কালামের চুক্তিভিত্তিক নিয়োগের মেয়াদ আগামী ১ ডিসেম্বর শেষ হবে।কামাল নাসেরকে মুখ্য সচিব নিয়োগ দিয়ে আজ রোববার আদেশ জারি করেছে জনপ্রশাসন মন্ত্রণালয়। ওই মন্ত্রণালয়ের সচিবের দায়িত্ব পালনের সময় ২০১৪ সালের ১৯ মার্চ জ্যেষ্ঠ সচিব হন কামাল নাসের।এর আগে শিক্ষা ও তথ্য মন্ত্রণালয়ের সচিব হিসেবে দায়িত্ব পালন করেন ১৯৮২ সালের নিয়মিত বিসিএস ব্যাচের ওই কর্মকর্তা। তিনি একজন কবি। কামাল চৌধুরী নামে লেখালেখি করেন ওই কর্মকর্তা।
আবুল কালাম আজাদকে নতুন পদে তিন বছরের জন্য চুক্তিভিত্তিক নিয়োগ দেওয়া হয়েছে। প্রধানমন্ত্রীর কার্যালয়ে টেকসই উন্নয়ন লক্ষ্যমাত্রা বা এসডিজি বিষয়ক সমন্বয়কের দায়িত্ব পালন করবেন তিনি। জনপ্রশাসন মন্ত্রণালয়ের আলাদা আরেকটি প্রজ্ঞাপনের মাধ্যমে তাঁকে এ নিয়োগ দেওয়া হয়।
