
সবার অংশগ্রহণে একটি মধ্যবর্তী নির্বাচন অনুষ্ঠানে সরকারকে বাধ্য করাতে বিএনপি এখনো আন্দোলনের চেয়ে আন্তর্জাতিক গোষ্ঠীর ভূমিকাকেই প্রাধান্য দিচ্ছে। দলটির প্রকাশ্য-অপ্রকাশ্য তৎপরতার বেশির ভাগই বিদেশকেন্দ্রিক।বিএনপির একটি প্রতিনিধিদল গত জুলাইয়ে জাতিসংঘের সহকারী মহাসচিব অস্কার ফার্নান্দেজ তারানকোর সঙ্গে দেখা করেছে। তারা মার্কিন যুক্তরাষ্ট্রের একাধিক সিনেটর ও কংগ্রেসম্যানের সঙ্গেও সাক্ষাৎ করেছে। শিগগিরই আরেকটি প্রতিনিধিদল চীনে যাবে বলে বিএনপির দায়িত্বশীল একজন নেতা প্রথম আলোকে জানিয়েছেন। ৫ জানুয়ারির আগে তারানকো একাধিকবার ঢাকায় এসে প্রধান দুই দলের মধ্যে সমঝোতার চেষ্টা করেছিলেন।দলীয় সূত্রগুলো জানায়, বিএনপির শীর্ষ পর্যায় থেকে নতুন করে আন্দোলনের ঘোষণা দিলেও কার্যত তার কোনো লক্ষণ দলে নেই। ঢাকায় কর্মীদের চাঙা করতে ঢাকা মহানগর আহ্বায়ক কমিটি করলেও নেতা-কর্মীরা এখন আহ্বায়ক মির্জা আব্বাস ও সদস্যসচিব হাবিব-উন-নবী খানের দ্বন্দ্বে জড়িয়ে পড়েছেন। বিরোধ মীমাংসায় দলের স্থায়ী কমিটির সদস্য তরিকুল ইসলামকে দায়িত্ব দেওয়া হয়। তিনি দ্বন্দ্বের সঙ্গে সংশ্লিষ্ট অন্তত কুড়িজন নেতার সঙ্গে কথা বলেছেন বলে এই প্রতিবেদকের কাছে স্বীকার করেছেন।আবার আন্দোলন প্রশ্নে বিএনপির চেয়ারপারসনের গুলশানের কার্যালয়ের সঙ্গে দলের সিনিয়র ভাইস চেয়ারম্যান তারেক রহমানের মতের অমিল এখনো কাটেনি। এর জেরে কূটনীতিকদের সঙ্গে যোগাযোগ রক্ষাকারী এবং দলের পররাষ্ট্রনীতি নির্ধারণের সঙ্গে যুক্ত দুজন নেতার তৎপরতা কমানো হয়েছে বলে জানান দলের একাধিক দায়িত্বশীল নেতা।বিএনপির নীতিনির্ধারণী একাধিক নেতা স্বীকার করেছেন, বিএনপির মূল দৃষ্টি এখনো আন্তর্জাতিক মহলের দিকেই। যদিও ৫ জানুয়ারির সংসদ নির্বাচনের আগে বিএনপি অতিমাত্রায় বিদেশনির্ভর হয়ে পড়েছিল বলে দলের ভেতরেই সমালোচনা আছে।তবে দলের চেয়ারপারসনের উপদেষ্টা ওসমান ফারুক দাবি করেন, এটা বিদেশমুখিতা নয়। তাই যদি হয়, আওয়ামী লীগ আরও বেশি বিদেশমুখী। তিনি বলেন, ‘আমরা গ্লোবাল ভিলেজে বাস করছি। ৫ জানুয়ারির নির্বাচন সম্পর্কে বহির্বিশ্ব যে নেতিবাচক অবস্থান নিয়েছে, বিএনপি সময় সময়ে কেবল তার ফলোআপ করছে।’দলটির নেতারা মনে করেন, ৫ জানুয়ারির একতরফা নির্বাচনের ব্যাপারে জাতিসংঘ, যুক্তরাষ্ট্র, যুক্তরাজ্য ও ইউরোপীয় ইউনিয়নসহ আন্তর্জাতিক মহল এখনো আগের অবস্থানে আছে। বিশ্বজনমতের এই অবস্থানের অবশ্যই মূল্য আছে এবং এর প্রভাব পড়তে বাধ্য। আন্তর্জাতিক মহলের এই অবস্থান দিন দিন জোরালো হচ্ছে বলেও দাবি করছেন আন্তর্জাতিক মহলের সঙ্গে যোগাযোগ রক্ষাকারী দলটির একাধিক দায়িত্বশীল নেতা।জাতিসংঘের সদর দপ্তর ঘুরে আসা বিএনপির নেতারা এ প্রসঙ্গে গত ২২ জুলাই লন্ডনে প্রধানমন্ত্রী শেখ হাসিনার সঙ্গে যুক্তরাজ্যের প্রধানমন্ত্রী ডেভিড ক্যামেরনের বৈঠকের বক্তব্যকে ‘বিকৃত’ করা, এর আগে ১৯ জুন নিউইয়র্কে রাষ্ট্রপতি আবদুল হামিদের সঙ্গে জাতিসংঘের মহাসচিব বান কি মুনের বৈঠকের আলোচনাকে ‘ভিন্ন রূপ’ দেওয়ার কথা উল্লেখ করেন। একইভাবে তাঁরা বাংলাদেশে নিযুক্ত মার্কিন রাষ্ট্রদূত ড্যান ডব্লিউ মজীনা ও নতুন মনোনীত রাষ্ট্রদূত মার্শিয়া ব্লুম বার্নিকাট সম্পর্কে সরকারের মন্ত্রী-সাংসদদের প্রকাশ্যে বিরূপ মন্তব্য করাকে প্রধানমন্ত্রী শেখ হাসিনার ভেতরকার অস্থিরতা হিসেবে দেখছেন। তাঁদের ধারণা, এসব ঘটনার নেতিবাচক দিকগুলো একটা সময়ে এসে সরকারের জন্য জটিল আকার ধারণ করতে পারে।তবে বাস্তব পরিস্থিতি হলো, বর্তমানে আন্তর্জাতিক মহল থেকে শেখ হাসিনা সরকারের ওপর তেমন কোনো চাপ নেই। যুক্তরাষ্ট্র, চীন, রাশিয়া, ভারতসহ গুরুত্বপূর্ণ অন্যান্য দেশের সঙ্গে অর্থনৈতিক খাতসহ বিভিন্ন বিষয়ে বাংলাদেশের দ্বিপক্ষীয় সম্পর্ক যথাযথভাবে বহাল আছে; কিছু কিছু ক্ষেত্রে বেড়েছেও।কূটনৈতিক সূত্রগুলো বলছে, আন্তর্জাতিক মহল মনে করছে, এ দেশের রাজনৈতিক সংকট এখানকার অভ্যন্তরীণ বিষয়। এ সংকট সমাধানে দেশের জনগণ, নাগরিক সমাজ ও রাজনৈতিক দলগুলোকে উদ্যোগী হতে হবে। বিএনপির নেতারা বলছেন, তাঁরা এখনো মনে করছেন, ৫ জানুয়ারির নির্বাচন বহির্বিশ্বে বৈধতা না পাওয়ায় সরকারের ভেতরে অস্বস্তি কাজ করছে। এ কারণে সরকারের শীর্ষ মহল প্রকাশ্যে কঠোর ও শক্ত কথা বললেও ভেতরে ভেতরে আন্তর্জাতিক মহলের মন জোগাতে নানাভাবে চেষ্টা-তদবির চালাচ্ছে। ইতিমধ্যে প্রধানমন্ত্রী শেখ হাসিনা যুক্তরাজ্য, চীন ও জাপান সফর করেন। এসব দেশকে বড় আকারে বাণিজ্যিক সুযোগ-সুবিধা দিয়ে সরকার নিবিড় সম্পর্ক গড়তে চাইছে বলে দাবি করেন দলটির একাধিক নেতা। এ প্রসঙ্গে ওসমান ফারুক প্রথম আলোকে বলেন, ‘সরকার রাষ্ট্রীয় অর্থ ব্যয় করে লবিস্ট পালছে। বিএনপির কোনো লবিস্ট নেই। আমরা কোথাও ধরনাও দিচ্ছি না; বরং সরকারই প্রতিনিয়ত এগুলো নিয়ে আছে।’সর্বশেষ গত শনিবার জাপানের প্রধানমন্ত্রীর ঢাকা সফর এবং জাতিসংঘের নিরাপত্তা পরিষদের অস্থায়ী সদস্যপদে জাপানের সমর্থনে বাংলাদেশের প্রার্থিতা প্রত্যাহারের ঘোষণাকেও শেখ হাসিনা সরকারের আন্তর্জাতিক সম্পর্ক বৃদ্ধির তৎপরতা হিসেবে দেখছেন বিএনপির নেতারা। তাঁরা বিএনপির চেয়ারপারসন খালেদা জিয়ার সঙ্গেও জাপানের প্রধানমন্ত্রী শিনজো আবের সাক্ষাৎ করাকে ইতিবাচক মনে করছেন।বিএনপির নীতিনির্ধারকেরা মনে করছেন, চলতি মাসে নিউইয়র্কে অনুষ্ঠেয় জলবায়ু শীর্ষ সম্মেলনের পর বাংলাদেশের রাজনৈতিক পরিস্থিতিতে একটা পরিবর্তন আসতে পারে। প্রধানমন্ত্রী শেখ হাসিনা ওই সম্মেলনে অংশ নেবেন। সেখানে প্রভাবশালী একাধিক দেশের রাষ্ট্রপ্রধানসহ প্রতিবেশী দেশ ভারতের প্রধানমন্ত্রী নরেন্দ্র মোদির সঙ্গেও শেখ হাসিনার বৈঠক হওয়ার সম্ভাবনা আছে।বিএনপির নেতাদের আশা, আন্তর্জাতিক গোষ্ঠীর মধ্যস্থতায় সংলাপের মধ্য দিয়ে সবার অংশগ্রহণে একটি মধ্যবর্তী নির্বাচন হবে। তাঁরা এ-ও মনে করেন, মোদির নেতৃত্বাধীন ভারতের নতুন সরকার আগের কংগ্রেস সরকারের মতো আওয়ামী লীগ বা একদলদর্শী নীতি বহাল রাখবে না। এ রকম আভাস আছে বলে দাবি করেন বিএনপির নেতৃস্থানীয় দুজন নেতা। তাঁরা জানান, মোদি সরকারের সঙ্গে একটা আস্থার সম্পর্ক গড়তে বিএনপির পক্ষ থেকে চেষ্টা অব্যাহত আছে।বিএনপির স্থায়ী কমিটির সদস্য তরিকুল ইসলাম বলেন, যারা ৫ জানুয়ারির একতরফা নির্বাচনে সমর্থন দিয়েছিল এবং যারা দেয়নি, তাদের প্রত্যেকের সঙ্গে বিভিন্নভাবে বিএনপি উত্তরোত্তর যোগাযোগ বাড়াচ্ছে। তিনি বলেন, জনগণের চাপে এবং আন্তর্জাতিক মহলের ভূমিকায় অবশ্যই বর্তমান অবস্থার পরিবর্তন হতে বাধ্য। যদি না হয়, তা হবে দুর্ভাগ্যজনক।বিএনপির নীতিনির্ধারণের সঙ্গে যুক্ত তিনজন নেতা জানান, মধ্যবর্তী নির্বাচনের দাবিতে এ বছরের শেষ নাগাদ একটি স্বল্পমেয়াদি জোরালো আন্দোলন গড়ে তোলার পরিকল্পনা রয়েছে তাঁদের। তবে রাস্তায় আন্দোলন করে সরকারের পতন ঘটানো বা সরকারকে মধ্যবর্তী নির্বাচন দিতে বাধ্য করার মতো সামর্থ্য নিয়ে বিএনপির ভেতরেই সংশয় আছে। এর কারণ, বারবার আন্দোলনের ঘোষণা দিয়েও তারিখ পেছানো, দলের শীর্ষস্থানীয় নেতাদের মধ্যে দ্বন্দ্ব-অবিশ্বাস, নেতা-কর্মীদের ওপর শত শত মামলার খড়্গ।অবশ্য তরিকুল ইসলাম বলেন, ‘আমরা তো কারও সঙ্গে যুদ্ধ করতে পারব না। জনগণকে সংগঠিত করে মিছিল-সমাবেশ, বড়জোর হরতাল-অবরোধ দিতে পারি।’
