
নরসিংদীর রায়পুরায় ব্রহ্মপুত্র নদে ঘের ও স্থায়ী জালের বেড় দিয়ে মাছ চাষ করায় বন্ধ হয়ে যাওয়া নৌপথ ফের সচল করা হয়েছে। জেলা প্রশাসনের উদ্যোগে গতকাল বুধবার দিনব্যাপী ঘের ও বাঁশ সরিয়ে নদটি নৌযান চলাচলের উপযোগী করা হয়।গত সোমবার প্রথম আলোর বিশাল বাংলায় ‘নৌপথ বন্ধ করে মাছ চাষ’ শিরোনামে প্রতিবেদন প্রকাশ হয়। এরপর নরসিংদী ও কিশোরগঞ্জ জেলা প্রশাসন নৌপথ সচল করতে উদ্যোগী হয়।নরসিংদী জেলা প্রশাসন সূত্র জানায়, প্রতিবেদনটি প্রকাশের পর জেলা প্রশাসক আবু হেনা মস্তফা জামান রায়পুরা উপজেলা প্রশাসনকে মাঠপর্যায়ে গিয়ে প্রতিবেদনের সত্যতা যাচাইয়ের নির্দেশ দেন। মঙ্গলবার রায়পুরা উপজেলা সহকারী কমিশনার (ভূমি) মাসুদ কামাল ঘটনাস্থলে গিয়ে প্রতিবেদনের সত্যতা পান। এরপর জেলা প্রশাসন ঘের উচ্ছেদ এবং নৌপথ সচল করার উদ্যোগ নেয়।গতকাল সকালে সহকারী কমিশনার (ভূমি) মাসুদ কামাল শ্রমিক নিয়ে রায়পুরার মুছাপুর ইউনিয়নের রামনগর এলাকায় গিয়ে প্রথমে স্থানীয়দের সঙ্গে মতবিনিময় করেন। ওই সময় কেউ ঘেরের স্বত্ব দাবি করেননি। পরে শ্রমিকরা নদে গিয়েপোতা বাঁশ তুলে ফেলেন এবং কিছু ঘের থেকে কচুরিপানা সরিয়ে ফেলেন। এতে নদটির মাঝ দিয়ে নৌযান চলাচলের উপযোগী হয়।
