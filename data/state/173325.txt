
যশোর শহরের ব্যস্ততম গাড়িখানা সড়ক বন্ধ করে প্রতিষ্ঠাবার্ষিকীর সমাবেশ ও সাংস্কৃতিক অনুষ্ঠান করেছে যুবলীগ।গতকাল মঙ্গলবার বেলা সাড়ে তিনটা থেকে রাত আটটা পর্যন্ত পুলিশ শহরের প্রাণকেন্দ্র দড়াটানা ও চিত্রার মোড়ে লোহার ব্যারিকেড দিয়ে অন্তত আধা কিলোমিটার সড়ক বন্ধ করে ওই কর্মসূচি পালনে সহায়তা করেছে।এতে করে জেলা শহরের অন্য সড়কগুলোতে তীব্র যানজটের সৃষ্টি হয়। চরম ভোগান্তির শিকার হন শহরবাসী। পাশাপাশি ওই সড়ক-সংলগ্ন ব্যবসাপ্রতিষ্ঠানগুলোও ক্ষতিগ্রস্ত হয়। এ ব্যাপারে জানতে চাইলে যশোরের অতিরিক্ত পুলিশ সুপার কে এম আরিফুল হক বলেন, সড়কের ওপর সমাবেশ করার জন্য দাপ্তরিক কোনো অনুমতি নেই। তবে দলীয় কার্যালয়ের সামনে আওয়ামী লীগ, যুবলীগ ও ছাত্রলীগের নেতা-কর্মীরা প্রায়ই এ ধরনের কর্মসূচি পালন করেন। অন্য সময় সড়কের এক পাশ খোলা রেখে কর্মসূচি পালন করা হলেও গতকাল জনসমাগম বেশি হওয়ায় সড়ক পুরোপুরি বন্ধ হয়ে যায়। এতে মানুষের কিছুটা ভোগান্তি হয়েছে। অপ্রীতিকর ঘটনা এড়াতে পুলিশের সদস্যরা সমাবেশের দুই পাশে ব্যারিকেড দিয়েছেন বলে তিনি জানান।
