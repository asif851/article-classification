
ঢাকার আশুলিয়ায় এক মাদ্রাসাছাত্রীকে হত্যার ঘটনার প্রতিবাদে মানববন্ধন ও ঢাকা-টাঙ্গাইল মহাসড়ক অবরোধ করেন স্থানীয় লোকজনসহ বিভিন্ন শিক্ষাপ্রতিষ্ঠানের শিক্ষক-শিক্ষার্থীরা। গতকাল রোববার দুপুরে তাঁরা এসব কর্মসূচি পালন করেন।আশুলিয়ার উনাইল দারুল উলুম ইসলামিয়া মাদ্রাসার সপ্তম শ্রেণীর ছাত্রী আকলিমা গত মঙ্গলবার দুপুরে অপহূত হয়। গত বৃহস্পতিবার সকালে হাত-পা বাঁধা অবস্থায় তার লাশ পাওয়া যায়। দুর্বৃত্তরা আকলিমাকে ধর্ষণের পর হত্যা করে বলে পুলিশ প্রাথমিকভাবে ধারণা করছে।আশুলিয়া থানা ও স্থানীয় সূত্রে জানা গেছে, দুপুর ১২টার দিকে উনাইল দারুল উলুম ইসলামিয়া মাদ্রাসার শিক্ষক-শিক্ষার্থী ও এলাকার লোকজন বলিভদ্র বাজার থেকে মিছিল বের করেন। পরে আশুলিয়া থানার সামনে গিয়ে মহাসড়ক অবরোধ করে বিক্ষোভ করেন।মামলার তদন্ত কর্মকর্তা আশুলিয়া থানার এসআই শফিকুল ইসলাম বলেন, আকলিমা হত্যাকাণ্ডে জড়িত সন্দেহে গতকাল সকালে খলিল, আবদুল জলিল, শাহীন আলম ও জুয়েল রানা নামের চারজনকে আটক করা হয়েছে। তাঁদের জিজ্ঞাসাবাদ করা হচ্ছে।
