
রাজধানীর সোহরাওয়ার্দী উদ্যানে আগামীকাল বুধবার সমাবেশ করতে পারবে বিএনপি।আজ মঙ্গলবার সন্ধ্যা ছয়টার দিকে ঢাকা মহানগর পুলিশ (ডিএমপি) বিএনপিকে মৌখিকভাবে এই অনুমতি দিয়েছে। এর আগে দলটি নয়াপল্টনে সমাবেশ করার ঘোষণা দিয়েছিল।ডিএমপির গণমাধ্যম শাখার সহকারী কমিশনার আবু ইউসুফ প্রথম আলো ডটকমকে ঘটনার সত্যতা নিশ্চিত করেছেন। ঢাকা মহানগর বিএনপির সদস্যসচিব আবদুস সালাম জানান, তাঁরা অনুমতি পেয়েছেন। এর আগে সমাবেশ করতে আজ দুপুর পর্যন্ত পুলিশের অনুমতি পায়নি বিএনপি।গত ১৯ মে স্বরাষ্ট্রমন্ত্রী মহীউদ্দীন খান আলমগীর চট্টগ্রামের মিরসরাই গিয়ে জানান, ঢাকায় এক মাস সভা-সমাবেশ করতে দেওয়া হবে না। তাঁর ঘোষণা অনুযায়ী ওই নিষেধাজ্ঞার মেয়াদ ১৮ জুন শেষ হবে। এরপর স্বরাষ্ট্রমন্ত্রী বিভিন্ন সময় বলেছিলেন, বিশৃঙ্খলা হবে না—এমন নিশ্চয়তা পেলে সভা-সমাবেশের অনুমতি দেওয়া হবে। আজ সংসদে তিনি বিএনপিকে দেয়ালঘেরা জায়গায় সভা-সমাবেশ করার পরামর্শ দেন।
