
দেশের ২০ জেলায় নতুন জেলা প্রশাসক (ডিসি) নিয়োগ করেছে সরকার। আজ বুধবার রাতে জনপ্রশাসন মন্ত্রণালয় এ সংক্রান্ত আদেশ জারি করে।এর মধ্যে তিন জেলা প্রশাসককে বদলি করে নতুন জেলায় এবং অন্য ১৭ জনকে নতুনভাবে জেলা প্রশাসক হিসেবে নিয়োগ করা হয়। বদলি করা তিন জেলা প্রশাসকদের মধ্যে হবিগঞ্জের জেলা প্রশাসক মো. জয়নাল আবদিনকে সিলেটে, মাদারীপুর জেলা প্রশাসক জিএসএম জাফর উল্লাহকে কিশোরগঞ্জ এবং কিশোরগঞ্জের জেলা প্রশাসক এস এম আলমকে গাজীপুরের জেলা প্রশাসক করা হয়েছে। আদেশে প্রধানমন্ত্রীর কার্যালয়ের পরিচালক মো. আশরাফ উদ্দিনকে বগুড়া, সাভারের বিপিএটিসির পরিচালক মো. কামাল উদ্দিন বিশ্বাসকে মাদারীপুর, টাঙ্গাইল জেলা পরিষদের প্রধান নির্বাহী কর্মকর্তা গাজী মো. সাইফুজ্জামানকে বরিশাল, প্রাথমিক শিক্ষা অধিদপ্তরের উপপরিচালক এ এম পারভেজ রহিমকে শেরপুর, চট্টগ্রাম জেলা পরিষদের প্রধান নির্বাহী কর্মকর্তা রবীন্দ্র শ্রী বড়ুয়াকে ঝালকাঠি, মাগুরার স্থানীয় সরকার বিভাগের উপপরিচালক রাহাত আনোয়ারকে রংপুর, স্বাস্থ্য ও পরিবার কল্যাণ মন্ত্রণালয়ের উপসচিব মো. জিল্লুর রহমান চৌধুরীকে লক্ষ্মীপুর, প্রধানমন্ত্রীর কার্যালয়ের পরিচালক আব্দুস সবুর মণ্ডলকে চাঁদপুর, প্রধানমন্ত্রীর কার্যালয়ের অপর পরিচালক মো. নুরুল আমিনকে কুড়িগ্রাম, মুক্তিযুদ্ধবিষয়ক মন্ত্রণালয়ে বদলির আদেশাধীন উপসচিব মো. মাহবুব আলম তালুকদারকে ঝিনাইদহ, অর্থনৈতিক সম্পর্ক বিভাগের উপসচিব আমিনুর রহমানকে নওগাঁ, বিআরটিএর উপপরিচালক মীর খায়রুল আলমকে দিনাজপুর, রাজশাহীর জাতীয় ভোক্তা অধিকার অধিদপ্তরের উপপরিচালক সফিকুল ইসলামকে মেহেরপুর, জনপ্রশাসন মন্ত্রণালয়ের উপসচিব আব্দুস সামাদকে গাইবান্ধা, জাতীয় সংসদের সংসদীয় স্থায়ী কমিটির চেয়ারম্যানের একান্ত সচিব হেলাল মাহমুদ শরিফকে নড়াইল, শিক্ষা মন্ত্রণালয়ের উপসচিব সায়মা ইউনুসকে চুয়াডাঙ্গা এবং সরকারি কর্মকমিশন সচিবালয়ের পরিচালক সাবিনা আলমকে হবিগঞ্জের জেলা প্রশাসক করা হয়। এ ছাড়া অন্য এক আদেশে দিনাজপুরের জেলা প্রশাসক আহমেদ শামীম আল রাজীকে জনশক্তি কমর্সংস্থান ব্যুরোর পরিচালক এবং চাঁদপুরের জেলা প্রশাসক মো. ইসমাইল হোসেনকে জাতীয় সংসদ সচিবালয়ের উপসচিব করা হয়।
