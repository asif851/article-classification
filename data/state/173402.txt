
সংগঠনের সদস্যদের কৃতী সন্তানদের সংবর্ধনা ও বৃত্তি দিয়েছে ঢাকায় কর্মরত সাংবাদিকদের সংগঠন ঢাকা রিপোর্টার্স ইউনিটি (ডিআরইউ)। গতকাল শুক্রবার ডিআরইউ মিলনায়তনে ওই অনুষ্ঠানের আয়োজন করা হয়।ডিআরইউর সদস্যদের সন্তানদের যারা এবার প্রাইমারি স্কুল সার্টিফিকেট (পিএসসি) ও জুনিয়র স্কুল সার্টিফিকেট (জেএসসি) পরীক্ষায় ভালো ফল করেছে, তাদের সংবর্ধনা দিতে ওই অনুষ্ঠানের আয়োজন করা হয়। অনুষ্ঠানে প্রধান অতিথি ছিলেন আইনমন্ত্রী আনিসুল হক। বিশেষ অতিথি ছিলেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক ও সাইফুরসের চেয়ারম্যান শামস আরা খান।ডিআরইউর সভাপতি জামাল উদ্দীনের সভাপতিত্বে ও সাধারণ সম্পাদক রাজু আহমেদের পরিচালনায় অনুষ্ঠানে ডিআরইউর সাবেক সভাপতি শাহেদ চৌধুরী, সাবেক সাধারণ সম্পাদক ইলিয়াস খান, ঢাকা সাংবাদিক ইউনিয়নের সাবেক সাধারণ সম্পাদক কুদ্দুস আফ্রাদ, সাইফুরসের চেয়ারম্যান শামস আরা খান ও ব্যবস্থাপনা পরিচালক সাইফুর রহমান খান অনুষ্ঠানে বক্তব্য দেন।সংবর্ধনা অনুষ্ঠানে সাইফুরস কোচিং সেন্টারের চেয়ারম্যানকে অতিথি করা এবং অনুষ্ঠানে তাদের সহযোগিতা নেওয়ায় অনুষ্ঠানস্থল থেকে ফিরে যান আইনমন্ত্রী আনিসুল হক ও ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক।
