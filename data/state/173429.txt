
নেত্রকোনার মোহনগঞ্জ পৌর শহরের পাঁচটি ব্যবসাপ্রতিষ্ঠানের মালিকদের ভোক্তা অধিকার আইনে ২২ হাজার টাকা জরিমানা করা হয়েছে। গতকাল সোমবার দুপুর ১২টা থেকে বেলা আড়াইটা পর্যন্ত এই অভিযান পরিচালিত হয়। এ সময় পার্বণ বেকারির মালিককে পাঁচ হাজার টাকা, বণিক স্টোরের মালিককে পাঁচ হাজার, লক্ষ্মী স্টোরের মালিককে পাঁচ হাজার, মলয় মনিহারি দোকানের মালিককে পাঁচ হাজার ও বাসন্তী ভেরাইটিজ স্টোরের মালিককে দুই হাজার টাকা জরিমানা করা হয়। নোংরা পরিবেশে খাদ্য তৈরি, মেয়াদোত্তীর্ণ পণ্য রাখাসহ বিভিন্ন অপরাধে এ জরিমানা করা হয়। অভিযানে নেতৃত্ব দেন জাতীয় ভোক্তা অধিকার সংরক্ষণ অধিদপ্তর নেত্রকোনা কার্যালয়ের সহকারী পরিচালক মো. ইব্রাহিম হোসেন। এ সময় অন্যদের মধ্যে উপস্থিত ছিলেন জেলা নিরাপদ খাদ্য পরিদর্শক আবদুল হক, মোহনগঞ্জ উপজেলা স্যানিটারি ইন্সপেক্টর শম্ভুনাথ সরকার। 
