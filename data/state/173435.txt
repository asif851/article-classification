
পুলিশের মহাপরিদর্শক এ কে এম শহীদুল হক বলেছেন, জঙ্গিদের আর সংগঠিত হওয়ার সুযোগ নেই। পুলিশের অব্যাহত অভিযানের ফলে সারা দেশে জঙ্গিদের নেটওয়ার্ক তছনছ ও দুর্বল হয়েছে, ধরা পড়েছে শীর্ষ জঙ্গিরা।চাঁপাইনবাবগঞ্জের শিবগঞ্জে আজ বৃহস্পতিবার সকালে নবনির্মিত শিবগঞ্জ থানা ভবনের উদ্বোধনের পর আইজিপি এ কথা বলেন।শিবগঞ্জে ৬ কোটি ৩৩ লাখ ৬১ হাজার টাকা ব্যয়ে চারতলাবিশিষ্ট নতুন থানা ভবন নির্মাণ করেছে গণপূর্ত বিভাগ।নতুন ভবন উদ্বোধনের সময় উপস্থিত ছিলেন চাঁপাইনবাবগঞ্জ-১ আসনের সংসদ সদস্য গোলাম রাব্বানী, সমাজকল্যাণ মন্ত্রণালয়ের সচিব মো. জিল্লার রহমান, পুলিশের রাজশাহী রেঞ্জের উপমহাপরিদর্শক এম খুরশিদ হোসেন, সাবেক সংসদ সদস্য ব্রিগেডিয়ার জেনারেল (অব.) মোহাম্মদ এনামুল হক, চাঁপাইনবাবগঞ্জের জেলা প্রশাসক মো. মাহমুদুল হাসান প্রমুখ।
পরে বেলা ১১টার দিকে শিবগঞ্জ উপজেলা স্টেডিয়ামে কমিউনিটি পুলিশিং ফোরামের আয়োজনে মাদক ও জঙ্গিবাদবিরোধী সমাবেশে প্রধান অতিথির বক্তব্য দেন পুলিশের মহাপরিদর্শক শহীদুল হক।
