
পৌরসভা নির্বাচনে সরকার কোনো হস্তক্ষেপ করবে না বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। তিনি বলেছেন, ‘আচরণবিধি লঙ্ঘনের অভিযোগে নির্বাচন কমিশন যে পদক্ষেপ নেবে, আমরা তা সর্বাত্মকভাবে সহযোগিতা করব।’ 
আজ বৃহস্পতিবার দুপুরে জাতীয় প্রেসক্লাবে মুক্তিযোদ্ধা বিসিএস অফিসার কল্যাণ সমিতি আয়োজিত ‘বঙ্গবন্ধু মুক্তিযোদ্ধা ও বিজয়’ শীর্ষক আলোচনা সভায় ওবায়দুল কাদের এসব কথা বলেন। ওবায়দুল কাদের বলেন, আওয়ামী লীগের বিদ্রোহী প্রার্থীদের যারা মদদ দেবে, তাঁদের বিরুদ্ধে কঠোর পদক্ষেপ নেওয়া হবে। মদদ দেওয়ায় যদি এমপিও হন তাহলে আগামী সংসদ নির্বাচনে তার মনোনয়ন অনিশ্চিত।’ আওয়ামী লীগের সভাপতিমণ্ডলীর সদস্য ওবায়দুল কাদের বলেন, ‘বিএনপি দেউলিয়া হয়ে এখন নালিশের রাজনীতিতে পরিণত হয়েছে। কথায় কথায় তারা শুধু নালিশ করছে। পৌরসভা নির্বাচনে সেনাবাহিনী নামানোর জন্য বিদেশি কূটনীতিকদের কাছে নালিশ করেছেন। বাংলাদেশের নির্বাচনে সেনাবাহিনী নামানোর সিদ্ধান্ত বিদেশিরা নেবে না, সেনাবাহিনী নামাতে হলে সিদ্ধান্ত নেবে নির্বাচন কমিশন।’ মুক্তিযুদ্ধে শহীদদের সংখ্যা নিয়ে ‘বিতর্ক আছে’ বিএনপির চেয়ারপারসন খালেদা জিয়ার এমন মন্তব্যের বিষয়ে ওবায়দুল কাদের বলেন, অনেকে বলছেন খালেদা জিয়া ‘পাগল’ হয়েছেন তার ‘মতিভ্রম’ হয়েছে। বাস্তবতা হলো খালেদা জিয়া ‘মতিভ্রম’ হননি। তিনি যে মন্তব্য করছেন তা জেনে শুনে বুঝে করেছেন। কারণ তিনি একাত্তরের চেতনায় বিশ্বাস করেননি। তিনি বলেন, একাত্তরের গণহত্যা খালেদা জিয়া দেখেননি। তিনি বলেন, পদ্মা সেতু সফল হবে না খালেদা বলেছেন অথচ বিশ্বব্যাংক স্বীকার করে নিয়েছে বাংলাদেশে পদ্মা সেতু নির্মাণের সক্ষমতা অর্জন করেছে। পদ্মাপাড়ে যে কর্মযজ্ঞ চলছে তা দেখলেই মনে হবে এটি স্বপ্ন নয় বাস্তবতা। এ জন্য পদ্মা তীরে তিনি একবার ঘুরে আসতে পারেন।
