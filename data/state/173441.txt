
খেলাধুলাকে মাঠপর্যায়ে আরও ছড়িয়ে দিতে ‘জাতীয় ক্রীড়া দিবস’ নামে একটি দিবস ঘোষণার সুপারিশ করেছে যুব ও ক্রীড়া মন্ত্রণালয়-সম্পর্কিত সংসদীয় স্থায়ী কমিটি। কমিটি এ ক্ষেত্রে ২৪ জুলাইকে অগ্রাধিকার দিতে বলেছে।
সংসদ ভবনে অনুষ্ঠিত গতকাল সোমবার কমিটির বৈঠকে এ সুপারিশ করা হয়।
বৈঠক শেষে কমিটির সভাপতি জাহিদ আহসান প্রথম আলোকে বলেন, দেশে অনেক দিবস আছে। কিন্তু কোনো ক্রীড়া দিবস নেই। এ জন্য কমিটি ২৪ জুলাই অথবা অন্য কোনো গ্রহণযোগ্য দিনকে ক্রীড়া দিবস ঘোষণা করতে বলেছে।
বৈঠক সূত্র জানায়, ১৯৭১ সালের ২৪ জুলাই ‘স্বাধীন বাংলা ফুটবল দল’ প্রথম ভারতের মাটিতে নদীয়া একাদশের বিরুদ্ধে খেলায় অংশ নেয়। সেদিন বাংলাদেশের খেলোয়াড়েরা নদীয়া জেলার কৃষ্ণনগর স্টেডিয়ামে দেশের পতাকা নিয়ে মাঠ প্রদক্ষিণ করেন। মুক্তিযুদ্ধের পক্ষে প্রচারণা ও অর্থ সংগ্রহের জন্য ৩১ জন খেলোয়াড়ের সমন্বয়ে ওই ফুটবল দল গঠন করা হয়। দলের অধিনায়ক ছিলেন জাকারিয়া পিন্টু।
জাহিদ আহসান জানান, ঐতিহাসিক এই প্রেক্ষাপটের কারণেই কমিটি ২৪ জুলাইকে জাতীয় ক্রীড়া দিবস হিসেবে বিবেচনা করার সুপারিশ করেছে।
সংসদ সচিবালয় থেকে জানানো হয়, বৈঠকে নারী খেলোয়াড়দের সরকারি চাকরির ক্ষেত্রে কোটা দেওয়া যায় কি না, তা পর্যালোচনা করে মন্ত্রণালয়কে প্রতিবেদন দিতে বলা হয়েছে।
জাহিদ আহসানের সভাপতিত্বে বৈঠকে কমিটির সদস্য যুব ও ক্রীড়া প্রতিমন্ত্রী বীরেন শিকদার, গোলাম ফারুক খন্দকার প্রিন্স, এ এম নাঈমুর রহমান, মাহবুব আলী ও নূরুল ইসলাম তালুকদার অংশ নেন।
