
নরসিংদীতে সড়ক পরিবহন ও সেতুমন্ত্রী ওবায়দুল কাদের বলেছেন, ‘বর্তমানে বিএনপির একমাত্র পুঁজি হচ্ছে কথামালার চাতুরি।’ তাদের নেতিবাচক রাজনীতির কারণে তারা শতকরা ৮০ আসনেই হেরে যাবে বলে মন্তব্য করেন মন্ত্রী।
আজ শনিবার বেলা সাড়ে ১১টার দিকে নরসিংদীর পাঁচদোনায় ঢাকা-সিলেট মহাসড়কে অবৈধ রাজনৈতিক বিলবোর্ড ও স্থাপনা পরিদর্শনের সময় মন্ত্রী এসব কথা বলেন। তিনি আট দিনের মধ্যে সব বিলবোর্ড অপসারণের নির্দেশ দেন।
মন্ত্রী বলেন, ‘নির্বাচনে, আন্দোলনে বিএনপির রাজনীতিতে কোথাও নিকট অতীত সাফল্য নেই। এখন এই ব্যর্থতাকে ঢাকতেই তারা নালিশ নির্ভর, ভাষণ সর্বস্ব রাজনীতির দিকে ঝুঁকে পড়ছে। তাদের এখন নালিশই গলার জোর। এ দুটোই দেখছি এখন তাদের মধ্যে।’
ওবায়দুল কাদের বলেন, বিএনপির তোতা পাখির মতো প্রতিদিনই বলে যাচ্ছে, নির্বাচন নিকৃষ্ট হবে, নির্বাচন সুষ্ঠু হবে না, সুষ্ঠু হলে শতকরা ৮০টি আসন তারা বিজয়ী হবে। কিন্তু তারা জানে না বাংলাদেশের জনগণের মনের ভাষা ও চোখের ভাষা। তারা যেহেতু মাঠে ময়দানে থাকে না, তাদের নেতারা ইতিমধ্যে ঘরে ঢুকে গেছে। তাদের নিজেদের মধ্যে নানান ধরনের হতাশা এবং বেপরোয়া মানসিকতা কাজ করছে। পেট্রল বোমা, ককটেলের রাজনীতিতে মানুষ পুড়িয়েও তারা ক্ষমতার খায়েশ পূর্ণ করতে পারেনি। তিনি বলেন, ‘এখন তাদের কথামালার চাতুরী ছাড়া আর কোনো পুঁজি নেই। বরং তাঁদের নেতিবাচক রাজনীতির জন্য আমি উল্টো করে বলছি, শতকরা ৮০ আসনেই তারা হেরে যাবে।’মন্ত্রী পরে ঢাকা-সিলেট মহাসড়কের বিভিন্ন মোড়ে রাজনৈতিক ও অরাজনৈতিক সব ধরনের বিলবোর্ড অপসারণের জন্য আট দিনের সময় বেঁধে দিয়ে সড়ক ও জনপদের (সওজ) কর্মকর্তা ও পুলিশকে নির্দেশ দেন।
এ সময় সওজের অতিরিক্ত প্রধান প্রকৌশলী মো. শাহাবুদ্দীন খান, তত্ত্বাবধায়ক প্রকৌশলী সবুজ উদ্দিন খান, নরসিংদী সওজ কার্যালয়ের নির্বাহী প্রকৌশলী মো. মনিরুজ্জামান প্রমুখ উপস্থিত ছিলেন।
