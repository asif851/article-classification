
আগামী বৃহস্পতিবার, ১৩ নভেম্বর থেকে ১০ম জাতীয় সংসদের চতুর্থ অধিবেশন সামনে রেখে শেরেবাংলা নগরের জাতীয় সংসদ ভবন ও পার্শ্ববর্তী এলাকায় বিশেষ নিরাপত্তা–ব্যবস্থা গ্রহণ করেছে ঢাকা মহানগর পুলিশ (ডিএমপি)। এরই অংশ হিসেবে এসব এলাকায় আজ মঙ্গলবার রাত ১২টা থেকে সব ধরনের অস্ত্র, বিস্ফোরক দ্রব্য, অন্যান্য ক্ষতিকারক ও দূষণীয় দ্রব্য নিষিদ্ধ করা হয়েছে। এ ছাড়া ওই এলাকায় সমাবেশ, মিছিল, শোভাযাত্রা, বিক্ষোভ প্রদর্শনও নিষিদ্ধ ঘোষণা করা হয়েছে।
আজ সন্ধ্যায় ডিএমপির এক সংবাদ বিজ্ঞপ্তিতে এসব কথা জানানো হয়। জাতীয় সংসদের চতুর্থ অধিবেশন শেষ না হওয়া পর্যন্ত এ আদেশ বলবত থাকবে।
যেসব এলাকায় প্রযোজ্য ময়মনসিংহ রোডের মহাখালী ক্রসিং থেকে পুরোনো বিমানবন্দর হয়ে বাংলামটর ক্রসিং পর্যন্ত, বাংলামটর লিংক রোডের পশ্চিম প্রান্ত থেকে হোটেল সোনারগাঁও রোডের সার্ক ফোয়ারা পর্যন্ত, পান্থপথের পূর্ব প্রান্ত থেকে গ্রিন রোডের সংযোগস্থল হয়ে ফার্মগেট পর্যন্ত, মিরপুর রোডের শ্যামলী মোড় থেকে ধানমন্ডি-১৬ (পুরাতন-২৭) নং সড়কের সংযোগস্থল, রোকেয়া সরণির সংযোগস্থল থেকে পুরোনো নবম ডিভিশন (উড়োজাহাজ) ক্রসিং হয়ে বিজয় সরণির পর্যটন ক্রসিং, ইন্দিরা রোডের পূর্ব প্রান্ত থেকে মানিক মিয়া অ্যাভিনিউয়ের পশ্চিম প্রান্ত, জাতীয় সংসদ ভবনের সংরক্ষিত এলাকা এবং এ সীমানার মধ্যে অবস্থিত সমুদয় রাস্তা ও গলিপথ।
