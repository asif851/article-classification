
শেরপুরের নকলায় মাদ্রাসাছাত্রী ধর্ষণ মামলার রায়ে একমাত্র আসামি মো. ফরহাদ হোসেন ওরফে সোনালিকে (২৭) যাবজ্জীবন কারাদণ্ড ও ৫০ হাজার টাকা জরিমানার আদেশ দেওয়া হয়েছে। আজ রোববার বিকেলে শেরপুরের শিশু আদালতের ভারপ্রাপ্ত বিচারক (অতিরিক্ত জেলা ও দায়রা জজ) মো. মোসলেহ উদ্দিন এ রায় ঘোষণা করেন। দণ্ডপ্রাপ্ত আসামি ফরহাদ হোসেন নকলা উপজেলার ডাকাতিয়াকান্দা গ্রামের ইয়াদ আলীর ছেলে।
আদালতে মামলার সংক্ষিপ্ত বিবরণে জানা গেছে, ২০১৩ সালের ৮ ডিসেম্বর দুপুরে নকলা উপজেলার ডাকাতিয়াকান্দা গ্রামের দরিদ্র পরিবারের মেয়ে ও স্থানীয় ছত্রকোনা মোফাজ্জলীয়া দাখিল মাদ্রাসার ষষ্ঠ শ্রেণির ওই ছাত্রী (১৩) বার্ষিক পরীক্ষা শেষে বাড়ি ফেরার পথে ফরহাদ তাকে (ছাত্রী) রাস্তা থেকে তুলে নিজের বাড়িতে নিয়ে গিয়ে ধর্ষণ করেন।এ ঘটনায় ধর্ষিতার বাবা বাদী হয়ে ফরহাদকে একমাত্র আসামি করে নারী ও শিশু নির্যাতন দমন আইনে নকলা থানায় একটি মামলা করেন। পরে নকলা থানার পুলিশ তাঁকে গ্রেপ্তার করে। মামলার তদন্ত শেষে নকলা থানার উপপরিদর্শক (এসআই) আল আমিন তালুকদার নারী ও শিশু নির্যাতন দমন আইনের ৯ (১) ধারায় ফরহাদের বিরুদ্ধে আদালতে অভিযোগপত্র দাখিল করেন। দীর্ঘ শুনানি ও সাক্ষ্য-প্রমাণ বিশ্লেষণ শেষে আদালত আজ রোববার ফরহাদ হোসেনকে এই দণ্ড দেন।
রাষ্ট্রপক্ষে সরকারি কৌঁসুলি (পিপি) মো. গোলাম কিবরিয়া ও আসামিপক্ষে মো. আবদুল মজিদ মামলাটি পরিচালনা করেন। রায়ে সন্তোষ প্রকাশ করে পিপি গোলাম কিবরিয়া বলেন, জরিমানার অর্থ ক্ষতিপূরণ হিসেবে ধর্ষণের শিকার ওই ছাত্রীকে প্রদানের জন্য আদালত নির্দেশ দিয়েছেন।
অপর দিকে আসামিপক্ষের আইনজীবী আবদুল মজিদ বলেন, এ রায়ের বিরুদ্ধে তাঁরা উচ্চ আদালতে আপিল করবেন।
