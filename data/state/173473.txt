
মানিকগঞ্জে ধারালো অস্ত্রের আঘাতে দুই মামাকে হত্যার অভিযোগ উঠেছে ভাগনেদের বিরুদ্ধে। হামলায় আহত হয়েছেন আরও এক মামা। পুলিশ বলছে, জমি-সংক্রান্ত বিরোধের জের ধরে এ ঘটনা ঘটেছে।
আজ রোববার সকাল আটটার দিকে মানিকগঞ্জের সিঙ্গাইর উপজেলার উত্তর গোবিন্দল গ্রামে এ হত্যাকাণ্ড ঘটে।
নিহত দুজন হলেন, উত্তর গোবিন্দল গ্রামের আজিজ মোল্লা (৫০) ও নান্নু মোল্লা (৬০)। আহত হয়েছেন করিম মোল্লা (৪৬)। তিনি সাভারের এনাম মেডিকেল কলেজ হাসপাতালে চিকিৎসাধীন। তাঁদের মধ্যে নান্নু ও করিম দুই ভাই। আজিজ তাঁদের চাচাতো ভাই।
সিঙ্গাইর থানার পরিদর্শক (তদন্ত) আমিনুল ইসলাম বলেন, জমি নিয়ে কয়েক মাস ধরে ভাগনে ও মামাদের মধ্যে বিরোধ চলছিল। সকাল আটটার দিকে ভাগনে জাহিদ হোসেন ও জসিম মিয়া দা, টেঁটাসহ দেশীয় অস্ত্র নিয়ে মামাদের ওপর হামলা চালায়। এতে ঘটনাস্থলে আজিজ ও নান্নু নিহত হন। আহত হন করিম মোল্লা। ঘটনার পর থেকে ভাগনেরা পলাতক।
