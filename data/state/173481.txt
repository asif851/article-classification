
বেসরকারি স্যাটেলাইট টেলিভিশন চ্যানেল ‘বৈশাখী টেলিভিশনের’ নিজস্ব প্রতিবেদক আহমেদ ফয়সাল কাঠমান্ডুতে ইউএস-বাংলার উড়োজাহাজ দুর্ঘটনায় নিহত হয়েছেন। মঙ্গলবার বৈশাখী টিভির পক্ষ থেকে এক সংবাদ বিজ্ঞপ্তিতে এ কথা জানানো হয়।
বৈশাখী টিভির সংবাদ বিজ্ঞপ্তিতে বলা হয়, আহমেদ ফয়সাল ১১ মার্চ থেকে পাঁচ দিনের ছুটিতে ছিলেন। সে কারণে উড়োজাহাজ দুর্ঘটনায় তাঁর মৃত্যুর খবর সম্পর্কে প্রথমে তাঁরা নিশ্চিত হতে পারেননি। মঙ্গলবার তাঁরা সংবাদ বিভাগের দুজন জ্যেষ্ঠ কর্মীকে নেপালে পাঠিয়েছেন। তাঁরা জানান, হাসপাতালসহ সম্ভাব্য সব জায়গায় খোঁজ নিয়ে আহমেদ ফয়সাল নামের কাউকে পাননি। তাঁরা নিশ্চিত হয়েছেন, আহমেদ ফয়সাল উড়োজাহাজের নিহত যাত্রীদের মধ্যে রয়েছেন।
সংবাদ বিজ্ঞপ্তিতে জানানো হয়, আহমদ ফয়সাল ২০১২ সালে বৈশাখী টিভিতে যোগ দিয়েছিলেন। প্রথমে তিনি প্রযোজনা বিভাগে কাজ করতেন, ২০১৪ সাল থেকে সংবাদ বিভাগে প্রতিবেদক হিসেবে কাজ করছিলেন। বিজ্ঞপ্তিতে তাঁর অকালমৃত্যুতে গভীর শোক প্রকাশ করে আত্মার মাগফিরাত ও পরিবারের প্রতি সমবেদনা জানানো হয়েছে।
আহমদ ফয়সালের গ্রামের বাড়ি শরীয়তপুর। বোনের সঙ্গে ঢাকায় থাকতেন তিনি।
