
রাজধানীর মাতুয়াইলে ঢাকা সিটি করপোরেশনের আবর্জনার স্তূপ থেকে বস্তাবন্দী অবস্থায় মানুষের কয়েকটি কঙ্কাল পাওয়া গেছে। ঢাকা দক্ষিণ সিটি করপোরেশন দাবি করছে, এর মধ্যে দুজন মানুষের দেহের বিভিন্ন অংশের হাড়গোড় রয়েছে। তবে পুলিশ জানিয়েছে, দুটি পূর্ণাঙ্গ দেহ শনাক্ত করা গেছে। অন্যান্য দেহের হাড়গোড়ও থাকতে পারে।
ঢাকা দক্ষিণ সিটি করপোরেশনের প্রধান বর্জ্য ব্যবস্থাপক ক্যাপ্টেন এস এম জাভেদ ইকবাল জানিয়েছেন, রাতে রাজধানীর বিভিন্ন স্থান থেকে যেসব বর্জ্যের কন্টেইনার আসে, তা মাতুয়াইলে ফেলা হয়। সকালে পথশিশুরা এসব বর্জ্যের স্তূপ থেকে কয়েকটি বস্তার মধ্যে হাড়গোড় দেখতে পায়। খবর পেয়ে সিটি করপোরেশনের বর্জ্য ব্যপস্থাপনা কর্মীরা পুলিশকে জানান। পুলিশ ঘটনাস্থল থেকে বস্তাবন্দী হাড়গোড় উদ্ধার করে।
ক্যাপ্টেন জাবেদ জানান, বস্তার মধ্যে মাথার খুলিসহ দেহের বিভিন্ন অংশের হাড় পাওয়া গেছে। এগুলো পুরুষ না নারীর দেহাবশেষ, তা বোঝা যাচ্ছে না। এ ব্যাপারে পুলিশকে জানানো হয়েছে।
ওয়ারী অঞ্চলের পুলিশের অতিরিক্ত উপকমিশনার মিনহাজুল ইসলাম প্রথম আলো ডটকমকে জানান, মানুষের শরীরের মোট ১৬টি অংশ পাওয়া গেছে। এর মধ্যে দুটি পূর্ণাঙ্গ দেহ, যার একটি পুরুষ ও একটি নারীর। ঢাকা মেডিকেল কলেজের ফরেনসিক বিভাগে পাঠিয়ে পরীক্ষার পর জানা যাবে, এসব হাড়গোড় আসলে কতজনের। তবে বোঝা যাচ্ছে, দেহের প্রতিটি অংশই ধারালো কিছু দিয়ে কাটা হয়েছে। এ ঘটনায় একটি মামলা হবে।
 
