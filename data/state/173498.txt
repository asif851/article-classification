
চট্টগ্রাম নগরের রিয়াজউদ্দিন বাজারের তামাকুণ্ডি লেনে মোবাইল ফোনের চারটি দোকানে অভিযান চালিয়ে ৭০ থেকে ৭৫ হাজার সিমসহ আটজনকে আটক করা হয়েছে। চট্টগ্রাম নগর গোয়েন্দা পুলিশ আজ রোববার বিকেলে তাঁদের আটক করে।
চট্টগ্রাম নগর গোয়েন্দা পুলিশের অতিরিক্ত উপকমিশনার (জনসংযোগ) আনোয়ার হোসেন প্রথম আলোকে বলেন, গোপন তথ্যের ভিত্তিতে অভিযান চালিয়ে রিয়াজউদ্দিন বাজারের চারটি দোকান থেকে ৭০ থেকে ৭৫ হাজার সিমসহ আটজনকে আটক করা হয়েছে। সিমগুলো গণনা করা হচ্ছে। এগুলো নিবন্ধিত নাকি অনিবন্ধিত, তা যাচাই-বাছাই করা হচ্ছে।
অতিরিক্ত উপকমিশনার বলেন, অভিযোগ রয়েছে, বায়োমেট্রিক পদ্ধতিতে সিম নিবন্ধন করে দোকানে এগুলো বিক্রি করা হচ্ছে। কিন্তু নিবন্ধিত হওয়ার পর কোনো সিম বিক্রি করার কথা নয়। ধারণা করা হচ্ছে, অগোচরে কারও আইডি ও আঙুলের ছাপ নিয়ে নিবন্ধন করে সিমগুলো বিক্রি করছেন তাঁরা। গণনা ও যাচাই করার পর নিশ্চিত হওয়া যাবে।
এদিকে আজ বিকেলে নগর গোয়েন্দা পুলিশের কার্যালয়ে গিয়ে আটক আটজনের পরিচয় জানা যায়নি ও তাঁদের সঙ্গে কথা বলা যায়নি। সিমগুলো যাচাই-বাছাই করে নিশ্চিত হওয়ার পর পুলিশ বিস্তারিত গণমাধ্যমকে জানাবেন বলে জানানো হয়।
