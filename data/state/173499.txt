
ছাড়া পেয়েছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। আজ মঙ্গলবার সন্ধ্যা সোয়া সাতটার দিকে তিনি গাজীপুরের কাশিমপুরের ঢাকা কেন্দ্রীয় কারাগার পার্ট-২ থেকে মুক্তি পান।
কারা কর্তৃপক্ষ সূত্রে জানা যায়, মির্জা ফখরুল ধানমন্ডি থানায় বোমা হামলার মামলায় গতকাল সোমবার জামিন পান। জামিনের কাগজপত্র আজ মঙ্গলবার বিকেল পাঁচটার দিকে কাশিমপুর কারাগারে যায়। পরে কাগজপত্র যাচাই-বাছাইয়ের পর সন্ধ্যা সোয়া সাতটার দিকে তাঁকে মুক্তি দেওয়া হয়।
এর আগে তাঁকে গ্রেপ্তারের পর ১৬ মার্চ ঢাকা কেন্দ্রীয় কারাগার থেকে কাশিমপুরে ঢাকা কেন্দ্রীয় কারাগার-২-এ স্থানান্তর করা হয়।
ঢাকা কেন্দ্রীয় কারাগার-২-এর সিনিয়র জেল সুপার মো. জাহাঙ্গীর কবির বিষয়টি নিশ্চিত করে বলেন, এর আগে বিভিন্ন মামলায় গ্রেপ্তারের পর দুবার এ কারাগার থেকেই জামিনে মুক্তি পান বিএনপির ওই নেতা।
এদিকে মির্জা ফখরুলের মুক্তির পর কারাগারের প্রধান ফটকে তাঁর স্ত্রী রাহাত আরা বেগম, মেয়ে মির্জা সাফারুহ, গাজীপুর জেলা বিএনপির সাধারণ সম্পাদক কাজী সাইয়েদুল আলম, বিএনপির গণমাধ্যম শাখার কর্মকর্তা শায়রুল কবির খান, বিএনপির কেন্দ্রীয় কমিটির সদস্য হুমায়ুন কবির খান, গাজীপুর সদর উপজেলা বিএনপির সাধারণ সম্পাদক মো. সুরুজ আহমেদ, জেলা ছাত্রদলের জ্যেষ্ঠ সহসভাপতি মনিরুল ইসলামসহ বিএনপি ও অঙ্গসংগঠনের স্থানীয় ও কেন্দ্রীয় শতাধিক নেতা-কর্মী তাঁকে ফুলেল শুভেচ্ছা জানান।
