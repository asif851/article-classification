
ব্যবসায়ীদের শীর্ষ সংগঠনবাংলাদেশ শিল্প ও বণিক সমিতি ফেডারেশনের (এফবিসিসিআই) নির্বাচন স্থগিত করে দেওয়া আদেশ স্থগিত চেয়ে সংগঠনটির করা আবেদন ২৭ মার্চ আপিল বিভাগের নিয়মিত বেঞ্চে শুনানির জন্য পাঠিয়েছেন চেম্বার বিচারপতি। গতকাল বৃহস্পতিবার চেম্বার বিচারপতি সৈয়দ মাহমুদ হোসেন এ আদেশ দেন। আদালত বলেছেন, এই সময়ে নির্বাচনের কার্যক্রম পরিচালনা করা যাবে বলে জানিয়েছেন এফবিসিসিআইয়ের আইন উপদেষ্টা ইমতিয়াজ মইনুল ইসলাম। এক রিট আবেদনের শুনানি নিয়ে গত বুধবার হাইকোর্টের একটি দ্বৈত বেঞ্চ এই নির্বাচন দুই মাসের জন্য স্থগিত করেন। এতে স্থগিতাদেশ চেয়ে এফবিসিসিআইয়ের ভারপ্রাপ্ত সভাপতি আবেদন করেন। এই নির্বাচন ১৪ মে অনুষ্ঠিত হওয়ার কথা ছিল। 
