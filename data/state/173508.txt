
তথ্যমন্ত্রী হাসানুল হক ইনু বিএনপির চেয়ারপারসন খালেদা জিয়াকে উদ্দেশ করে বলেছেন, ‘রাষ্ট্রপতি কীভাবে মেজর হলেন? এই উদ্ভট তথ্য পরিহার করুন ও মিথ্যাচার বন্ধ করুন।’ তিনি বলেছেন, জিয়াউর রহমানকে প্রথম রাষ্ট্রপতি বলা মিথ্যাচারের পর্যায়ে পড়ে।
আজ শুক্রবার দুপুরে কুষ্টিয়া সার্কিট হাউসে সাংবাদিকদের এসব কথা বলেন হাসানুল হক ইনু। খবর বাসসের।তথ্যমন্ত্রী বলেন, ‘যুদ্ধের সময় “প্রথম রাষ্ট্রপতি” বাংলাদেশ সরকারের অধীনে মেজরের চাকরিতে বহাল থেকে যুদ্ধ করেছেন। পরবর্তীতে উনি কর্নেল হয়েছেন, সেনাবাহিনীর উপপ্রধান হয়েছেন, প্রধান হয়েছেন এবং ১৯৭৫ সালের ১৫ আগস্ট বঙ্গবন্ধুকে হত্যার পরে নিজে নিজেই সামরিক শাসক হয়েছেন। সুতরাং জিয়াকে প্রথম রাষ্ট্রপতি বলাটা একটা মিথ্যাচার।’খালেদা জিয়া জিয়াউর রহমানকে প্রথম রাষ্ট্রপতি হিসেবে দাবি করা প্রসঙ্গে তথ্যমন্ত্রী বলেন, জিয়াউর রহমানের জীবদ্দশায় এবং খালেদা জিয়া ক্ষমতায় থাকাকালে এই উদ্ভট তথ্য তাঁদের মুখে শোনা যায়নি। অথচ লাখো কণ্ঠে যখন সোনার বাংলা সারা দেশে প্রচারিত হচ্ছে, খালেদা জিয়া তখন ঘরে বসে জাতীয় সংগীতে শরিক না হয়ে উদ্ভট তথ্য দিয়ে বিভ্রান্তির সৃষ্টি করছেন।সাংবাদিকদের এক প্রশ্নের জবাবে জাতীয় সমাজতান্ত্রিক দলের (জাসদ) সভাপতি বলেন, জামায়াতে ইসলামী যুদ্ধাপরাধী দল। এ দেশে এই দলের রাজনীতি করার কোনো অধিকার নেই। তাদের যুদ্ধাপরাধের অভিযোগের তদন্ত প্রতিবেদন প্রসিকিউশনের কাছে হস্তান্তর করা হয়েছে। মামলাটি এখন আদালতের এখতিয়ারে। এ ব্যাপারে আদালতের রায় পর্যন্ত অপেক্ষা করতে হবে।অনুষ্ঠানে কুষ্টিয়া জেলা প্রশাসক সৈয়দ বেলাল হোসেন, পুলিশ সুপার মফিজ উদ্দিন আহমেদ, অতিরিক্ত পুলিশ সুপার সোহেল রেজা, জাসদ সভাপতি গোলাম মহসিন প্রমুখ উপস্থিত ছিলেন।
