
নারায়ণগঞ্জ সিটি করপোরেশন নির্বাচনে আওয়ামী লীগের মেয়র পদপ্রার্থী সেলিনা হায়াৎ আইভী বলেছেন, ‘নৌকাকে বিজয়ী করতে বিএনপি ও আওয়ামী লীগ এক হয়ে মাঠে নেমেছে। সুতরাং আওয়ামী লীগ ও বিএনপি যেখানে এক হয়ে গেছে, সেখানে নৌকার বিজয় কেউ ঠেকাতে পারবে না। গতবার জনগণ আমাকে জিতিয়েছে। এবারও আমার ভরসা জনগণই।’সিটি করপোরেশনের বন্দর এলাকার ২৬ নম্বর ওয়ার্ডে আজ রোববার গণসংযোগ করেন আইভী। সেখানে সাংবাদিকদের সঙ্গে আলাপকালে তিনি এসব কথা বলেন।এ সময় নির্বাচনে বিএনপির মেয়র পদপ্রার্থী সাখাওয়াত হোসেন খান সম্পর্কে আইভী বলেন, সাখাওয়াত বিএনপির প্রার্থী হলেও বিএনপির লোকই নন তিনি। ভাড়াটে হিসেবে বিএনপির হয়ে ভোটের মাঠে নেমেছেন।নির্বাচনে শামীম ওসমান কোনো প্রভাব সৃষ্টির করবেন কি না, এমন প্রশ্নের জবাবে তিনি বলেন, শামীম ওসমান কোনো প্রভাব সৃষ্টি করবেন‍—বিএনপির এমন আশঙ্কার কোনো যৌক্তিকতা নেই।আইভী বিএনপি প্রার্থীকে জনগণের ওপর ভরসা রাখার আহ্বান জানিয়েছেন।
এর আগে আইভী বন্দর থানা আওয়ামী লীগের সভাপতি ও শামীম ওসমানের ঘনিষ্ঠজন এম এ রশিদের বাড়ি যান। তাঁর ভোট চান ও তাঁর(আইভী) পক্ষে কাজ করার অনুরোধ করেন।পরে এম এ রশিদ সাংবাদিকদের বলেন, আওয়ামী লীগের মধ্যে কোনো বিভেদ নেই। প্রধানমন্ত্রী বলার পর আইভীর জন্য কাজ করছেন।
