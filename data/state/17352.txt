
প্রথম আলোর আয়োজনে ভিডিও চিত্র তৈরির প্রতিযোগিতা ‘বর্ণময় জীবনে’র প্রাথমিক বাছাই শেষে সাতটি ভিডিও চিত্র ইউটিউবে প্রকাশের জন্য চূড়ান্ত করা হয়েছে। নির্বাচকদের বাছাই করা ওই সাতটি ভিডিও আজ মঙ্গলবার থেকে প্রথম আলোর ইউটিউব চ্যানেলে (www.youtube.com/ProthomAlo) দেখা যাবে।
গত এপ্রিলে ভিডিও চিত্র তৈরির এ প্রতিযোগিতা আহ্বান করে প্রথম আলো। প্রতিযোগিতার বিষয় ছিল চারপাশের জীবনের যেকোনো কিছু।প্রথম আলো কর্তৃপক্ষ জানিয়েছে, ঘোষণা অনুযায়ী বিভিন্ন বিষয়ে তৈরি ভিডিও চিত্র জমা পড়ে। সেখান থেকে একাধিক পর্যায়ে সাতটি ভিডিও প্রথম আলোর ইউটিউব চ্যানেলে প্রকাশের জন্য চূড়ান্ত করা হয়। তারা জানায়, প্রতিটি ভিডিওর জন্য বিচারকদের ভোট থাকবে ৫০ নম্বর, আর দর্শকের ভোট হবে ৫০। আগামী ৩১ জুলাই পর্যন্ত ভিডিওগুলো কতজন দর্শক দেখেছেন, লাইক দিয়েছেন ও মন্তব্য করেছেন, তার ওপর ভিত্তি করে দর্শকের ভোট গণনা হবে। এর সঙ্গে বিচারকদের মূল্যায়নে ৫০ নম্বর যোগ করে তিনজনকে বিজয়ী ঘোষণা করা হবে।
ঘোষণা অনুযায়ী তিনজনকে পুরস্কৃত করা হবে। প্রথম বিজয়ী পাবেন ২০ হাজার টাকা, দ্বিতীয় বিজয়ী ১৫ হাজার টাকা এবং তৃতীয় বিজয়ী ১০ হাজার টাকা।
