
রাজবাড়ী জেলা সদরের খানখানাপুর রেলস্টেশনে ফরিদপুর এক্সপ্রেসের যাত্রাবিরতির দাবিতে শত শত মানুষ বিক্ষোভ করেছে। রেললাইনে শুয়ে, গাছের গুঁড়ি ফেলে ও লাল নিশান উড়িয়ে বিক্ষোভ করে তারা।
আজ রোববার সকাল সাড়ে আটটা থেকে সাড়ে নয়টা পর্যন্ত তারা বিক্ষোভ করে। সদর উপজেলা নির্বাহী কর্মকর্তা (ইউএনও) সৈয়দা নুরমহল আশরাফীর আশ্বাসে অবরোধ প্রত্যাহার করে নেয় বিক্ষোভকারীরা।
ফরিদপুর এক্সপ্রেসের পরিচালক তৌফিকুর রহমান জানান, সকাল সোয়া আটটার দিকে পাঁচটি যাত্রীবাহী বগি নিয়ে ট্রেনটি ফরিদপুরের উদ্দেশে রওনা হয়। সাড়ে আটটার দিকে খানখানাপুর স্টেশনে শত শত মানুষ ট্রেনটি আটকে দেয়। একপর্যায়ে রেললাইনে শুয়ে পড়ে তারা।
ট্রেনের যাত্রী ফরিদপুর রাজেন্দ্র বিশ্ববিদ্যালয় কলেজের শিক্ষার্থী বাঁধন সাহা জানান, অবরোধের কারণে তিনি হয়তো ক্লাস পাবেন না। তবে তিনি অবরোধকারীদের সঙ্গে একমত।
ইউএনও সৈয়দা নুরমহল আশরাফী যাত্রাবিরতির ব্যবস্থা করার জন্য এক মাস সময় চেয়েছেন। তাঁর আশ্বাসের পরে ট্রেনটি ছেড়ে যায়।
