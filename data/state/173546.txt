
নিম্নচাপ চলে গেছে। তবে মৌসুমি বায়ুর প্রভাবে উত্তাল বঙ্গোপসাগর এখনো শান্ত হয়নি। এর দাপটে বৃষ্টি হচ্ছে দেশজুড়ে। তাই আবহাওয়া অধিদপ্তর দেশের সমুদ্রবন্দরগুলোকে ৩ নম্বর সতর্কতা সংকেত দেখাতে বলেছে। পাহাড়ি অঞ্চলে ভূমিধসের সতর্কতা বহাল রয়েছে। কাল রোববার বৃষ্টির পরিমাণ বেড়ে যাওয়ার আভাস দিয়েছে তারা। তাই এসব সতর্কতা সংকেত দু-এক দিন থাকতে পারে।
আবহাওয়া অধিদপ্তরের তথ্য অনুযায়ী, বঙ্গোপসাগর থেকে নিম্নচাপটি ১৮ জুলাই মঙ্গলবার দিবাগত রাত তিনটার দিকে ওডিশা উপকূল অতিক্রম করে। ওই দিনই ৩ নম্বর সতর্কতা সংকেত স্থল নিম্নচাপে রূপ নেয়। পরে আরও দুই দিন বৃষ্টি হয় বাংলাদেশ, ভারতের পশ্চিমবঙ্গ, আসাম, বিহার, মণিপুর, মেঘালয়সহ উত্তর-পূর্বাঞ্চলে। নিম্নচাপের রেশ কাটলেও সক্রিয়তা ধরে রাখে মৌসুমি বায়ু। এর প্রভাবে এখনো উত্তর বঙ্গোপসাগর, বাংলাদেশ উপকূলীয় এলাকায় বায়ুচাপের তারতম্যের আধিক্য রয়েছে। এ জন্য এসব এলাকায় ঝোড়ো হাওয়া বয়ে যেতে পারে। তাই আজ শনিবারও চট্টগ্রাম, মোংলা, কক্সবাজার ও পায়রা সমুদ্রবন্দরকে ৩ নম্বর সতর্কতা সংকেত দেখাতে বলেছে আবহাওয়া অধিদপ্তর। পরবর্তী নির্দেশ না দেওয়া পর্যন্ত মাছ ধরার নৌকা ও ট্রলারগুলোকে উপকূলের কাছাকাছি চলাচল করতে বলা হয়েছে।
আবহাওয়াবিদ আবদুর রহমান প্রথম আলোকে বলেন, কাল রোববার বৃষ্টি আরও বেড়ে যেতে পারে। সারা দেশে মৌসুমি বায়ু সক্রিয় থাকায় এই অবস্থা হতে পারে। তাই সতর্কতা সংকেত দু-এক দিন থাকতে পারে।
আবহাওয়া অধিদপ্তরের ভারী বৃষ্টির সতর্কবাণী থেকে জানা গেছে, আজ শনিবার সকাল ৮টা থেকে পরবর্তী ২৪ ঘণ্টায় মৌসুমি বায়ুর কারণে খুলনা, চট্টগ্রাম ও বরিশাল বিভাগের কোথাও কোথাও ভারী বৃষ্টি হতে পারে। এ কারণে চট্টগ্রাম বিভাগের পাহাড়ি এলাকায় ভূমিধসের আশঙ্কা রয়েছে।আজ সকাল ৬টা থেকে দুপুর ১২টা পর্যন্ত সবচেয়ে বেশি ২৬ মিলিমিটার বৃষ্টিপাত হয়েছে খেপুপাড়ায়। এ ছাড়া ভোলায় ১৪, খুলনায় ১০, কক্সবাজারে ১৫ মিলিমিটার বৃষ্টির কথা জানায় আবহাওয়া অধিদপ্তর। বৃষ্টির পূর্বাভাস দিয়েছে ভারত ও মিয়ানমার। পশ্চিমবঙ্গের উপকূলীয় এলাকায় ভারী থেকে অতি ভারী বৃষ্টি এবং ঝাড়খন্ড, দক্ষিণ ওডিশা, আসাম, সিকিম, মেঘালয়সহ উত্তর পূর্ব ভারতে ভারী বৃষ্টির কথা জানিয়েছে ভারতীয় আবহাওয়া অধিদপ্তর।
মিয়ানমারের ডিপার্টমেন্ট অব মেটেরোলজি অ্যান্ড হাইড্রোলজির আজ বেলা একটায় প্রকাশিত তথ্য অনুযায়ী, বঙ্গোপসাগর ও আন্দামান সাগরে মৌসুমি বায়ু শক্তিশালী অবস্থায় রয়েছে। তাই সাগর বেশ উত্তাল। এ কারণে পরবর্তী ২৪ ঘণ্টায় দেশটির বেশ কিছু উপকূলীয় এলাকায় প্রচুর বৃষ্টি বা বজ্রবৃষ্টি হতে পারে।
