
ত্রুটি সারিয়ে প্রধানমন্ত্রী শেখ হাসিনাকে বহনকারী উড়োজাহাজটি এখন হাঙ্গেরির রাজধানী বুদাপেস্টের পথে রয়েছে। বাংলাদেশ সময় সন্ধ্যা ৬টা ৩৭ মিনিটে আশখাবাদ থেকে বুদাপেস্টের পথে যাত্রা করে বিমানটি। আশা করা যাচ্ছে, ফ্লাইটটি বাংলাদেশ সময় আজ রাত ১১টায় বুদাপেস্ট পৌঁছাবে।আজ রোববার সন্ধ্যায় বিমান বাংলাদেশ এয়ারলাইনসের জনসংযোগ বিভাগের মহাব্যবস্থাপক শাকিল মেরাজের পাঠানো সংবাদ বিজ্ঞপ্তিতে এ তথ্য জানানো হয়।বিমানের সংবাদ বিজ্ঞপ্তিতে প্রধানমন্ত্রীকে বহনকারী উড়োজাহাজটির ত্রুটির বিষয়ে উল্লেখ করে জানানো হয়, প্রধানমন্ত্রী শেখ হাসিনাকে বহনকারী বাংলাদেশ বিমানের বিশেষ ভিভিআইপি ফ্লাইট (বিজি-১০১১) ‘রাঙ্গা প্রভাত’ আজ সকাল ৯টা ১৪ মিনিটে ঢাকা থেকে হাঙ্গেরির রাজধানী বুদাপেস্টের উদ্দেশে যাত্রা করে। যাত্রাপথে ওই বিমানে যান্ত্রিক ত্রুটি দেখা দেওয়ায় ফ্লাইটটির গতিপথ পরিবর্তন করে বাংলাদেশ সময় সোয়া দুইটায় তুর্কমেনিস্তানের রাজধানী আশখাবাদে অবতরণ করে।
বিজ্ঞপ্তিতে আরও বলা হয়, ওই ফ্লাইটে প্রধানমন্ত্রী ও তাঁর সফরসঙ্গীসহ ৯৯ জন যাত্রী, চারজন ককপিট ক্রু, ২০ জন কেবিন ক্রু এবং চারজন এয়ারক্রাফট ইঞ্জিনিয়ার ছিলেন। উড়োজাহাজটি আশখাবাদে অবতরণ করার পর ডিউটিরত প্রকৌশলীরা ত্রুটি মেরামতের জন্য কাজ করেন। তবে ঢাকা থেকে লন্ডনগামী বিমানের অপর একটি শিডিউল ফ্লাইট (বিজি ০০১) ‘আকাশপ্রদীপ’কে যাত্রাপথ পরিবর্তন করে আশখাবাদে পাঠানো হয় এবং তা বাংলাদেশ সময় বিকেল ৪টা ১০ মিনিটে সেখানে অবতরণ করে। বিজি ০০১ ফ্লাইটকে ভিভিআইপি ফ্লাইটের ব্যাকআপ কভারেজ দেওয়ার জন্য তাৎক্ষণিকভাবে সেখানে পাঠানো হয়।বিজ্ঞপ্তিতে বলা হয়, পরবর্তী সময়ে প্রধানমন্ত্রীকে বহনকারী ভিভিআইপি ফ্লাইট (বিজি ১০১১) ‘রাঙা প্রভাত’–এর যান্ত্রিক ত্রুটি মেরামত শেষে বাংলাদেশ সময় সন্ধ্যা ৬টা ৩৭ মিনিটে আশখাবাদ থেকে বুদাপেস্টের পথে যাত্রা করে। আশা করা যাচ্ছে, ফ্লাইটটি বাংলাদেশ সময় আজ রাত ১১টায় বুদাপেস্ট পৌঁছাবে।হাঙ্গেরির প্রেসিডেন্ট জানোস এডারের আমন্ত্রণে বুদাপেস্ট পানি সম্মেলন ২০১৬-এ যোগ দিতে চার দিনের সফরে সে দেশের উদ্দেশে আজ রোববার সকালে ঢাকা ত্যাগ করেন প্রধানমন্ত্রী শেখ হাসিনা। প্রধানমন্ত্রীর সফরসঙ্গী হিসেবে রয়েছেন স্থানীয় সরকার পল্লী উন্নয়ন ও সমবায়মন্ত্রী খন্দকার মোশাররফ হোসেন, পানিসম্পদমন্ত্রী আনিসুল ইসলাম মাহমুদ প্রমুখ।প্রধানমন্ত্রী ও তাঁর সফরসঙ্গীদের বহনকারী বিমানটি স্থানীয় সময় বেলা ১টা ৪৫ মিনিটে (বাংলাদেশ সময় সন্ধ্যা ৬টা ৪৫ মিনিটে) বুদাপেস্টের ফিরেন্স লিজট আন্তর্জাতিক বিমানবন্দরে পৌঁছানোর কথা ছিল। তবে যান্ত্রিক ত্রুটিতে পড়ায় এখন তা বাংলাদেশ সময় রাত ১১টায় পৌঁছাবে বলে আশা করা হচ্ছে।
