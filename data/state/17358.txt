
বিএনপির চেয়ারপারসন খালেদা জিয়ার উপদেষ্টা ও বগুড়া পৌরসভার মেয়র এ কে এম মাহবুবর রহমান নিরাপত্তা চেয়ে গত সোমবার রাতে থানায় সাধারণ ডায়েরি (জিডি) করেছেন।
মেয়র মাহবুবর অভিযোগ করে বলেন, শহরের রাজাবাজার, ফতেহ আলী বাজার ও চেলোপাড়া চাষি বাজারের ইজারার দরপত্র আহ্বানকে কেন্দ্র করে গত সোমবার শহর আওয়ামী লীগের সদস্য আবদুল মান্নান বাসায় গিয়ে তাঁকে চড় মেরেছেন। এ সময় তাঁকে হত্যারও হুমকি দেওয়া হয়। শহর যুবলীগের যুগ্ম সাধারণ সম্পাদক আবদুল মতিন সরকার ও বাজারের তত্ত্বাবধায়ক কানাই লাল জয়সোয়ালও তাঁর সঙ্গে ছিলেন। জিডিতে বাসায় এসে লাঞ্ছিত করা এবং হত্যার হুমকি প্রদানের বিষয়টি উল্লেখ করা হয়েছে। জিডিতে পুলিশের কাছে নিরাপত্তাও চাওয়া হয়েছে।
এ ব্যাপারে সদর থানার ভারপ্রাপ্ত কর্মকর্তা (ওসি) এমদাদ হোসেন প্রথম আলোকে বলেন, জিডিতে পৌর মেয়রকে লাঞ্ছিত করাসহ হুমকি প্রদানের বিষয়টি উল্লেখ করা হয়েছে। তবে মান্নান অভিযোগ অস্বীকার করে প্রথম আলোকে বলেন, শহরের তিনটি হাটের ইজারা দরপত্র আহ্বানকে কেন্দ্র করে মেয়রের সঙ্গে শুধু তর্ক-বিতর্ক হয়েছে। তাঁকে লাঞ্ছিত করা বা হুমকি দেওয়ার অভিযোগ সঠিক নয়।
