
ক্ষমতাসীনদের ‘একতরফা’ নির্বাচন প্রতিহত করতে বিএনপির নেতৃত্বাধীন ১৮-দলীয় জোটের নেতা-কর্মীরা মরিয়া। তাঁদের প্রতিরোধে রাস্তায় নেমে এসেছেন আওয়ামী লীগের নেতা-কর্মীরাও। দুই জোটের মুখোমুখি অবস্থানে আতঙ্কিত দেশের মানুষ। গত ২৪ ঘণ্টায় ১৭টি জেলায় ব্যাপক সহিংসতা ও নাশকতার খবর পাওয়া গেছে। সড়ক-মহাসড়কে চালানো হয় তাণ্ডব। নির্বিচারে যানবাহনে ভাঙচুর ও আগুন দেওয়া হয়েছে। ট্রেনে চালানো হয় নাশকতা।গতকাল শনিবার লালমনিরহাটের পাটগ্রাম উপজেলায় বিএনপি ও আওয়ামী লীগের মধ্যে সংঘর্ষে মোবারক হোসেন (৪০) নামের এক ব্যক্তি নিহত হন। তিনি উপজেলার বাউরা ইউনিয়নের ৯ নম্বর ওয়ার্ড স্বেচ্ছাসেবক দলের সভাপতি। এ নিয়ে গত ২৫ নভেম্বর থেকে রাজনৈতিক সহিংসতায় নিহতের সংখ্যা দাঁড়াল ১২৩ জন।পাটগ্রামে সংঘর্ষে একজন নিহত: লালমনিরহাটের পাটগ্রাম উপজেলার বাউরা ইউনিয়নের শফিরহাট বাজারে এ সংঘর্ষ হয়। সকালে বিএনপি-জামায়াত ও আওয়ামী লীগের নেতা-কর্মীদের মধ্যে ওই সংঘর্ষে উভয় পক্ষের কমপক্ষে ১৩ জন আহত হন। আওয়ামী লীগের নেতা-কর্মীদের মারপিট ও ধারালো অস্ত্রের আঘাতে ঘটনাস্থলেই নিহত হন স্বেচ্ছাসেবক দলের নেতা মোবারক হোসেন। সংঘর্ষে গুরুতর আহত বিএনপির কর্মী লেবু (২০) ও শিবিরের নেতা নুরুল হুদাকে রংপুর মেডিকেল কলেজ হাসপাতালে ভর্তি করা হয়েছে। পাটগ্রাম থানার ওসি আমিরুজ্জামান জানান, পুলিশ মোবারকের লাশ উদ্ধার করে ময়নাতদন্তের জন্য লালমনিরহাট মর্গে পাঠানোর ব্যবস্থা করছে।সংঘর্ষ-হামলা-লুটপাট: পাবনার ঈশ্বরদী উপজেলায় ছাত্রলীগ ও বিএনপির মধ্যে আড়াই ঘণ্টাব্যাপী সংঘর্ষে উভয় পক্ষের কমপক্ষে ২৫ জন আহত হন। তাঁদের মধ্যে ছাত্রলীগের নেতা আল আমিন গুলিবিদ্ধ হয়েছেন বলে দাবি করা হয়। তাঁকে ঈশ্বরদী হাসপাতালে ভর্তি করা হয়েছে। সংঘর্ষ চলাকালে উভয় পক্ষই অসংখ্য ককটেল ফাটায়। ভাঙচুর করা হয় ব্যাংক এশিয়া, প্রাইম ব্যাংক, ব্র্যাক ব্যাংক, ইসলামী ব্যাংক ও অগ্রণী ব্যাংকের স্থানীয় শাখাসহ ছয়টি হোটেল-রেস্তোরাঁ ও ব্যবসাপ্রতিষ্ঠান। হরতাল-সমর্থকেরা ঈশ্বরদী জংশন স্টেশনে খুলনাগামী মহানন্দা এক্সপ্রেস ট্রেনের পাঁচটি বগি ও অপর একটি ট্রেনের তিনটি খালি বগি ভাঙচুর করেন।হরতালের সমর্থনে সকালে সিরাজগঞ্জ সদর উপজেলার শালুয়াভিটায় মিছিল বের করেন ১৮-দলের নেতা-কর্মীরা। এ সময় আওয়ামী লীগের নেতা-কর্মীরা তাঁদের ধাওয়া দিলে দুই পক্ষে সংঘর্ষ বাধে। ভাঙচুর করা হয় ১৮ দলের সমর্থকদের চারটি ও আওয়ামী লীগ-সমর্থকদের দুটি বাড়ি। একটি বাড়িতে দেওয়া হয় আগুন। পুলিশ ঘটনাস্থলে পৌঁছে রাবার বুলেট ও কাঁদানে গ্যাসের শেল ছুড়ে পরিস্থিতি নিয়ন্ত্রণ করে। সংঘর্ষে উভয় পক্ষের ১০ জন আহত হন।মোটরসাইকেলযোগে কুড়িগ্রাম শহরে যাচ্ছিলেন জেলা ছাত্রলীগের সাবেক সভাপতি আনিছুর রহমান। এ সময় অবরোধকারীরা তাঁকে আটকে মোটরসাইকেলটি ভাঙচুর করেন। খবর পেয়ে জেলা ছাত্রলীগের সভাপতি মিনহাজুল ইসলামের নেতৃত্বে একটি মিছিল বের করা হয়। শহরের কালীবাড়ি মোড়ে সেই মিছিলেও হামলা চালান ১৮ দলের কর্মীরা। এ সময় মিনহাজুলসহ পাঁচজন আহত হন।হরতাল-অবরোধের সমর্থনে ১৮-দলের নেতা-কর্মীরা সকাল থেকে ঢাকা-খুলনা মহাসড়কের রূপদিয়া এলাকায় অবস্থান নেন। বেলা ১১টার দিকে র‌্যাব-৬-এর টহল গাড়ি রূপদিয়ায় পৌঁছালে নেতা-কর্মীরা গাড়ি লক্ষ্য করে ইটপাটকেল ছুড়তে শুরু করেন। র‌্যাব সদস্যরা গুলি ছুড়ে তাঁদের ছত্রভঙ্গ করে দেন। যশোর সদর উপজেলার নির্বাহী কর্মকর্তা সোহেল হাসান জানান, র‌্যাবের গুলিতে জামায়াত-শিবিরের দুই কর্মী আহত হন। তবে জামায়াতের দাবি, তাদের তিনজন গুলিবিদ্ধ হয়েছেন।পিরোজপুরের মঠবাড়িয়া উপজেলার আমড়াগাছিয়া ইউনিয়নের হোগলপাতি গ্রামে স্বতন্ত্র প্রার্থী রুস্তম আলী ফরাজীর সমর্থক সাবেক ইউপি সদস্য ইসাহাক তালুকদারের বাড়িতে লুটপাট চালিয়েছেন আওয়ামী লীগের কর্মীরা। এ সময় দুই পক্ষের সংঘর্ষে তিনজন আহত হন। ভোলা শহরের হোমিও কলেজের সামনে সংঘর্ষ হয় বিএনপি ও পুলিশের মধ্যে। এতে ১০ জন আহত হন।যানবাহনে ভাঙচুর, আগুন: ঢাকা-ময়মনসিংহ মহাসড়কের গাজীপুর সদরের বাসন সড়ক এলাকায় গত রাতে চারটি গাড়িতে পেট্রলবোমা হামলা চালান ১৮ দলের কর্মীরা। বোমার আগুনে চারটি গাড়ির অধিকাংশই পুড়ে যায়। এ ছাড়া শ্রীপুরের বেড়াইদেরচালা এলাকায় একটি খালি ট্রাক ও একটি পিকআপে পেট্রলবোমা নিক্ষেপ করে আগুন ধরিয়ে দেওয়া হয়।টাঙ্গাইলের মির্জাপুর থেকে গত রাতে গরু ব্যবসায়ী সামছুদ্দিন মিয়া ১৭টি গরু নিয়ে নরসিংদী যাচ্ছিলেন। পথে ঢাকা-টাঙ্গাইল মহাসড়কের গাজীপুরের কালিয়াকৈর উপজেলার মৌচাক আমবাগান এলাকায় হরতাল-সমর্থকেরা ট্রাকটি আটকে দেন। তাঁরা ট্রাকটিতে পেট্রলবোমা ছুড়ে পালিয়ে যান। পরে আশপাশের লোকজন এসে দ্রুত আগুন নিভিয়ে ফেললে গরুগুলো প্রাণে রক্ষা পায়। তবে অগ্নিদগ্ধ হন ট্রাকের চালক নুরুজ্জামান (৪২) ও তাঁর সহকারী মোফাজ্জল (৩০)। তাঁদের ঢাকা মেডিকেল কলেজ হাসপাতালে পাঠানো হয়েছে।ফেনী শহরের সোনাগাজী সড়কের সেন্ট্রাল হাইস্কুলের সামনে সিএনজিচালিত একটি অটোরিকশায় আগুন দেয় পিকেটাররা। এ সময় অটোরিকশাচালক শাহাব উদ্দিন (২৬) গুরুতর দগ্ধ হন। নোয়াখালীর কোম্পানীগঞ্জের বসুরহাটে তিনটি মোটরসাইকেল ও একটি অটোরিকশায় আগুন দেন ১৮ দলের কর্মীরা। শুক্রবার রাতে উপজেলার সিরাজপুর ইউনিয়নের গোপালের পোল নামক স্থানে আগুন দেওয়া হয় দুটি অটোরিকশায়। ভাঙচুর করা হয় দুটি মোটরসাইকেল।সাতক্ষীরার ভোমরা স্থলবন্দর এলাকায় চাল খালাস করার সময় শুক্রবার রাতে একটি ভারতীয় ট্রাকে আগুন দেয় দুর্বৃত্তরা। এ ঘটনায় পুলিশ একজনকে আটক করেছে।যশোর শহরের দড়াটানা মোড়ে অন্তত ৩০টি মোটরসাইকেল ও ১০টি ইজিবাইক ভাঙচুর করেন হরতাল-সমর্থকেরা। বাগেরহাটের মংলায় ভাঙচুর করা হয় দুটি বাস। ঢাকা-চট্টগ্রাম মহাসড়কের ফেনীর মহিপাল এলাকায় ভাঙচুর করা হয় সাতটি যানবাহন।কুষ্টিয়ার ভেড়ামারা উপজেলার লালন শাহ সেতুর পাশে শুক্রবার রাতে একটি মালবোঝাই ট্রাকে আগুন দেয় দুর্বৃত্তরা। সিরাজগঞ্জ সদর থানার ওসি হাবিবুল ইসলাম জানান, নগরবাড়ী-বগুড়া সড়কের উল্লাপাড়া উপজেলার ব্রহ্মকপালিয়ায় ভোরে ইউরিয়া সারবোঝাই একটি ট্রাকে আগুন দেয় অবরোধকারীরা।ভোলার চরফ্যাশন বাজারের উত্তর মাথা বাসস্ট্যান্ডে গত রাতে একটি বিআরটিসি বাসে আগুন দেন অবরোধকারীরা। ভোলা সদরের ব্যাপারির দোকান এলাকায় পুড়িয়ে দেওয়া হয় একটি অটোরিকশা।ট্রেনে নাশকতা: ঢাকা থেকে দিনাজপুরগামী একতা এক্সপ্রেস ট্রেনটি সকাল নয়টা ২৮ মিনিটে নাটোর স্টেশনে এসে থামে। এ সময় যাত্রীবেশী কয়েকজন হরতাল-সমর্থক হঠাৎ ট্রেনটির গার্ডরুমে পেট্রলবোমা নিক্ষেপ করেন। এতে তাৎক্ষণিক সেখানে আগুন ধরে যায়। ট্রেনের নিরাপত্তারক্ষীদের ধাওয়া খেয়ে তাঁরা পালিয়ে যান। পরে রেলের কর্মীরা দ্রুত আগুন নেভান। ফলে তেমন ক্ষতি হয়নি। একই সময় আরও কয়েকজন হরতাল-সমর্থক ট্রেনটির শীতাতপনিয়ন্ত্রিত বগিতে ভাঙচুর চালান। এসব ঘটনায় ট্রেনের নয় যাত্রী সামান্য আহত হন। ঘটনার পরপরই ট্রেনটি নাটোর স্টেশন ছেড়ে যায়। এ ঘটনার পর রেলস্টেশন এলাকায় বিএনপি ও আওয়ামী লীগ-সমর্থকদের মধ্যে সংঘর্ষ বাধে। আহত হন পাঁচজন। পুলিশ রাবার বুলেট ছুড়ে পরিস্থিতি নিয়ন্ত্রণ করে।বগুড়া রেলস্টেশনে গতকাল রাত সোয়া সাতটার দিকে তিন-চারটি হাতবোমা ছোড়ে দুর্বৃত্তরা। পরে তারা টিকিট কাউন্টারে পেট্রল ঢেলে আগুন ধরিয়ে দেয়। আগুনে কাউন্টারের টিকিটসহ আসবাব পুড়ে যায়।বোমা-ককটেল হামলা: গাজীপুরের টঙ্গীর হোসেন মার্কেট এলাকায় বিক্ষোভ মিছিল থেকে একটি বাস লক্ষ্য করে পেট্রলবোমা ছোড়েন ১৮ দলের কর্মীরা। কিন্তু লক্ষ্যভ্রষ্ট হয়ে বোমাটি রাস্তার পাশে একটি বাসাবাড়ির ছাদে গিয়ে পড়ে বিস্ফোরিত হয়। এলাকাবাসী তাৎক্ষণিক বালু ফেলে আগুন নেভান। ফলে কোনো ক্ষতি হয়নি।গতকাল সন্ধ্যা সাড়ে সাতটার দিকে বগুড়া রেলস্টেশনে তিন-চারটি ককটেলের বিস্ফোরণ ঘটানো হয় এবং পেট্রল ঢেলে টিকিট ঘরে আগুন দেওয়া হয়। এ ছাড়া কয়েকটি নির্বাচনী কেন্দ্রেও ককটেল ফাটানো হয়। জেলার ধুনটে সকালে ১৮ দলের নেতা-কর্মীরা লাঠিসোঁটা নিয়ে মিছিল করেন। পরে তাঁরা সদরের শতাধিক ব্যবসাপ্রতিষ্ঠান ও বিভিন্ন ভবনের কাচের জানালা এবং বেশ কিছু যানবাহনও ভাঙচুর করেন।সিলেট নগরের কুমারপাড়ায় শুক্রবার রাতে পেট্রলবোমা মেরে একটি ট্রাকে আগুন ধরিয়ে দেয় দুর্বৃত্তরা। একই রাতে গোলাপগঞ্জে আগুন দেওয়া হয় তিনটি অটোরিকশায়।এ ছাড়া মাগুরা ঢাকা রোড এলাকায় ও কুষ্টিয়া শহরে ককটেল হামলা চালানো হয়।দলীয় কার্যালয়ে আগুন: ভোলা পৌরসভার মেয়র ও জেলা যুবলীগের আহ্বায়ক মনিরুজ্জামানের ব্যক্তিগত কার্যালয়ে আগুন দিয়েছে দুর্বৃত্তরা। দৌলতখান উপজেলায় পুড়িয়ে দেওয়া হয় সৈয়দপুর ইউনিয়ন বিএনপির কার্যালয়। বরগুনার আমতলী উপজেলার আরপাঙ্গাশিয়া ইউনিয়ন আওয়ামী লীগের কার্যালয়েও আগুন দেওয়ার ঘটনা ঘটেছে।প্রতিবেদন তৈরিতে সহায়তা করেছেন আমাদের সংশ্লিষ্ট এলাকার নিজস্ব প্রতিবেদক, আঞ্চলিক কার্যালয় ও প্রতিনিধিরা।
 
