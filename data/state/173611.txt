
পুঁজিবাজারে তালিকাভুক্ত ওষুধ ও রসায়ন খাতের কোম্পানি গ্ল্যাক্সোস্মিথক্লাইন বাংলাদেশ লিমিটেডের শেয়ারহোল্ডারদের জন্য ৫৫০ শতাংশ লভ্যাংশ অনুমোদন করা হয়েছে। প্রতিটি ১০ টাকার শেয়ারে ৫৫ টাকা পাবেন শেয়ারহোল্ডাররা। ২০১৫ সালের জন্য এ লভ্যাংশ অনুমোদন করা হয়।গতকাল বৃহস্পতিবার চট্টগ্রাম নগরের পেনিনসুলা হোটেলে কোম্পানির ৪৩তম বার্ষিক সাধারণ সভায় এ লভ্যাংশ অনুমোদন করা হয়। সভায় সভাপতিত্ব করেন কোম্পানির চেয়ারম্যান রদ্রিগো বেকার।সভায় শেয়ারহোল্ডারদের জানানো হয়, ২০১৫ সালে কোম্পানি ৬৬৯ কোটি ৯০ লাখ টাকার পণ্য বিক্রি করেছে। এতে কোম্পানির ৮৩ কোটি ১০ লাখ টাকা নিট মুনাফা অর্জিত হয়েছে।সভায় ২০১৫ সালের বার্ষিক হিসাব অনুমোদন করা হয়। সভায় উপস্থিত ছিলেন কোম্পানির সচিব ও পরিচালক জিনিয়া তানজিনা হক, পরিচালক মাসুদ খান, ইফতিখারুজ্জামান, রাজিব বড়ুয়া ও মেসবাহ উল হক।কোম্পানির বার্ষিক প্রতিবেদনে জানানো হয়, গত বছর কোম্পানির শেয়ারপ্রতি আয় হয়েছে ৬৮ টাকা ৯৯ পয়সা। আগের বছর তা ছিল ৬৮ টাকা ৬৩ পয়সা।
