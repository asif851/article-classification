
ময়মনসিংহের ত্রিশালে পুলিশের প্রিজন ভ্যানে হামলা চালিয়ে মৃত্যুদণ্ডপ্রাপ্ত তিন জঙ্গিকে ছিনিয়ে নেওয়ার ঘটনায় গ্রেপ্তারকৃত জেএমবির চার সদস্য আলামিন, জিয়াউল ইসলাম, মো. আজমীর ও গোলাম সারোয়ারের ১০ দিনের রিমান্ড মঞ্জুর করেছেন আদালত।ময়মনসিংহের আদালত পরিদর্শক শহীদ শুকরানা জানান, ত্রিশাল থানার দায়ের করা পৃথক দুটি মামলায় গতকাল সোমবার দুপুরে ময়মনসিংহ কেন্দ্রীয় কারাগার থেকে জেএমবির চার সদস্যকে ময়মনসিংহের ৪ নম্বর আমলি আদালতে হাজির করে জেলা গোয়েন্দা পুলিশের ভারপ্রাপ্ত কর্মকর্তা মাজেদুর রহমান ১০ দিনের রিমান্ড আবেদন করেন। বিচারক ফারজানা ইয়াসমিন শুনানি শেষে ১০ দিনের রিমান্ড মঞ্জুর করেন। পরে জেএমবির সদস্যদের কড়া নিরাপত্তার মধ্য দিয়ে কারাগারে পাঠানো হয়।গত ২৩ ফেব্রুয়ারি গাজীপুরের কাশিমপুর কারাগার থেকে জেএমবির দণ্ডপ্রাপ্ত তিন আসামিকে ময়মনসিংহ আদালতে নিয়ে যাওয়া হচ্ছিল। পথে ত্রিশালের সাইনবোর্ড এলাকায় জেএমবির সদস্যরা পুলিশের প্রিজন ভ্যানে বোমা মেরে ও গুলি করে তিনজনকে ছিনতাই করে।
