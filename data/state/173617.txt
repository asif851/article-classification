
যুক্তরাজ্য ভিসা প্রক্রিয়া সহজ ও দ্রুত করার জন্য বাংলাদেশে অনলাইনে আবেদন ফরমের নতুন ভার্সন চালু করেছে।
ব্রিটিশ হাইকমিশন আজ বৃহস্পতিবার এক সংবাদ বিজ্ঞপ্তিতে বলেছে, বাংলাদেশে ভিসা প্রার্থীরা যুক্তরাজ্য সফরে যেতে এখন নতুন অনলাইন ফরমে সহজে ভিসার জন্য আবেদন করতে পারবেন।‘অ্যাকসেস ইউকে’ শিরোনামে নতুন ফরমে যৌক্তিক কিছু প্রশ্ন, মোবাইলবান্ধব ফরম্যাট এবং সহজলব্ধ ডাউনলোডসহ একটি ছোট ফরমসহ গ্রাহকদের বেশ কিছু সুবিধা দিয়েছে।সংবাদ বিজ্ঞপ্তিতে আরও বলা হয়, গ্রাহকদের আবেদনের জন্য আবেদন ফরমটি বাংলায় করার প্রক্রিয়া চলছে। ২০১৪ সালের জুন মাসে চীনে ‘অ্যাকসেস ইউকে’ চালু করে সফলতা পাওয়ার পর এখন বিশ্বের বিভিন্ন দেশে এটি চালু করা হচ্ছে।ব্রিটিশ হাইকমিশনার অ্যালিসন ব্লেক বলেন, ব্যবসায়ীদের জন্য ব্রিটেন উন্মুক্ত এবং আমরা যুক্তরাজ্যে ভ্রমণে উৎসাহিত করছি। তিনি বলেন, ভিসা আবেদনকারী বাংলাদেশিরা এখন খুব সহজেই নতুন ভিসা ফরম পাবেন এবং সহজে এটি ব্যবহার করতে পারবেন।www.gov.uk/apply-uk-visa.gc  ঠিকানায় ‘অ্যাকসেস ইউকে’ ভিসা ফরম পাওয়া যাবে।
