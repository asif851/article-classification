
রাজশাহী বিশ্ববিদ্যালয়ের ২০১৬-১৭ শিক্ষাবর্ষে স্নাতক সম্মান শ্রেণিতে ভর্তি পরীক্ষার প্রশ্নপত্রে জাতির পিতা বঙ্গবন্ধু শেখ মুজিবুর রহমান হত্যাকাণ্ডের সাল ভুলভাবে উপস্থাপন করা হয়েছে। আজ সোমবার ভর্তি পরীক্ষার প্রথম দিনে ‘বি’ ইউনিটের (আইন অনুষদ) বিজোড় রোল নম্বরধারীদের পরীক্ষার প্রশ্নপত্রে ওই ভুল ধরা পড়ে।
অনুষদের পক্ষ থেকে এটিকে অনিচ্ছাকৃত ভুল হিসেবে উল্লেখ করে দুঃখ প্রকাশ করা হলেও তা নিয়ে ব্যাপক সমালোচনা চলছে।
বিশ্ববিদ্যালয় সূত্রে জানা গেছে, আজ সকাল ৯টা থেকে ১০টা পর্যন্ত ‘বি’ ইউনিটের (আইন) বিজোড় রোল নম্বরধারীদের পরীক্ষা ৪ নম্বর সেটের প্রশ্নপত্রে অনুষ্ঠিত হয়। প্রশ্নপত্রের ৪১ নম্বর প্রশ্নটি ছিল ইংরেজি গ্রামারের প্রিপজিশন-সংক্রান্ত। শূন্যস্থান দিয়ে শুরু হওয়া প্রশ্নটি ছিল, ‘...১৫ আগস্ট ২০১৬, বঙ্গবন্ধু ওয়াজ ব্রুটালি কিলড’। ভাষান্তর করলে দাঁড়ায়, ‘...১৫ আগস্ট ২০১৬, বঙ্গবন্ধু নির্মমভাবে খুন হন।’ ইন, অ্যাট, অন এবং বাই—এই চারটি অপশন থেকে সঠিক প্রিপজিশনটি বেছে নিয়ে শিক্ষার্থীদের বাক্যের শুরুর শূন্যস্থান পূরণ করতে বলা হয়।
বিশ্ববিদ্যালয় সূত্রে জানা গেছে, ‘বি’ ইউনিটের পরীক্ষার নিয়ম অনুযায়ী শিক্ষার্থীদের উত্তরপত্রের সঙ্গে প্রশ্নপত্রটিও জমা দিতে হয়। ফলে প্রশ্নপত্রটি বাইরে ছড়িয়ে পড়েনি। তবে পরীক্ষার দায়িত্বে থাকা কয়েকজন শিক্ষক প্রশ্নপত্রটি দেখে ক্ষোভ প্রকাশ করেন এবং তাঁদের মাধ্যমে প্রশ্নটি বাইরে ছড়িয়ে পড়ে। সামাজিক যোগাযোগমাধ্যমেও শুরু হয় ব্যাপক সমালোচনা। প্রশ্নকারীর যোগ্যতা ও আদর্শ নিয়েও প্রশ্ন তুলে মন্তব্য করেন অনেকেই।
বিশ্ববিদ্যালয় শিক্ষক সমিতির সাধারণ সম্পাদক শাহ আজম শান্তনু বলেন, ‘প্রশ্নপত্রের মাধ্যমে আমরা শুধু পরীক্ষার্থীদের মেধাই যাচাই করি না, দেশ ও জাতি, মুক্তিযুদ্ধ, ইতিহাস এবং ঐতিহ্য সম্পর্কে তাঁদের তথ্যও দেওয়ার চেষ্টা থাকে। প্রশ্ন দেখে আমার মনে হয়েছে, হয়তো এটি ইচ্ছাকৃত ভুল নয়। কিন্তু যেভাবেই হোক, ঘটনাটি দুঃখজনক। এসব বিষয়ে আরও বেশি যত্নবান হওয়া উচিত।’
এ ঘটনায় আইন অনুষদের পক্ষ থেকে দুঃখ প্রকাশ করা হয়েছে। অনুষদের ডিন ও ‘বি’ ইউনিটের ভর্তি পরীক্ষা কমিটির চিফ কো-অর্ডিনেটর আ ন ম ওয়াহিদ স্বাক্ষরিত সংবাদ বিজ্ঞপ্তিতে বলা হয়, ‘প্রশ্নপত্রে ইংরেজি ব্যাকরণ অংশে একটি প্রশ্নে জাতির পিতা বঙ্গবন্ধু শেখ মুজিবুর রহমানের নির্মম হত্যাকাণ্ডের তারিখ ১৫ আগস্ট ১৯৭৫-এর পরিবর্তে ভুলবশত ১৫ আগস্ট ২০১৬ মুদ্রিত হয়েছে। এই অনিচ্ছাকৃত ভুলের জন্য আইন অনুষদ গভীরভাবে দুঃখপ্রকাশ করছে।’
