
গারো তরুণীকে ধর্ষণের কথা স্বীকার করে আদালতে জবানবন্দি দিয়েছেন রাফসান হোসেন ওরফে রুবেল (২৬)।
আজ রোববার ঢাকার মহানগর হাকিম সাদবীর ইয়াসির আহসান চৌধুরী রুবেলের জবানবন্দি রেকর্ড করেন। পরে রুবেলকে কারাগারে পাঠানো হয়।
এর আগে রুবেলকে আদালতে হাজির করে স্বীকারোক্তিমূলক জবানবন্দি রেকর্ড করানোর আবেদন করে বাড্ডা থানা-পুলিশ। গত ১৫ নভেম্বর রুবেলকে ছয় দিন রিমান্ডে নিয়ে জিজ্ঞাসাবাদের অনুমতি দেন আদালত। আদালত এলাকায় পুলিশের হেফাজত থেকে পালিয়ে যাওয়া রুবেলকে দ্বিতীয় দফায় সেদিন রাজধানীর বাড্ডা এলাকা থেকে গ্রেপ্তার করা হয়।
এর আগে ১৩ নভেম্বর বিকেলে ঢাকার সিএমএম আদালত থেকে পালিয়ে যান তিনি। এ মামলায় ১১ নভেম্বর রুবেলকে গ্রেপ্তার করে র‍্যাপিড অ্যাকশন ব্যাটালিয়ন (র‍্যাব-১)। পরদিন তাঁকে বাড্ডা থানার পুলিশের কাছে হস্তান্তর করা হয়। বাড্ডা থানার উপপরিদর্শক (এসআই) ইমরানুল হাসানের নেতৃত্বে পুলিশের একটি দল ১৩ নভেম্বর তাঁকে আদালতে নিয়ে গেলে সেখান থেকে তিনি পালান।
র‍্যাবের ভাষ্য অনুযায়ী, গত ২৫ অক্টোবর এক গারো তরুণী উত্তর বাড্ডার একটি মেসে তাঁর হবু স্বামীর সঙ্গে দেখা করতে যান। তখন এলাকার সন্ত্রাসী রুবেল ও তাঁর সহযোগী ওই গারো তরুণীকে পাশের একটি বাড়িতে ধরে নিয়ে ধর্ষণ করেন।
