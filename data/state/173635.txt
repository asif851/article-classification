
বাসে আগুন দেওয়ার মামলায় বিএনপির চেয়ারপারসন খালেদা জিয়াসহ দলের ২৭ জন নেতা-কর্মীর বিরুদ্ধে আদালতে অভিযোগপত্র দিয়েছে পুলিশ। গত ৩০ এপ্রিল এই অভিযোগপত্র দেওয়া হলেও বিষয়টি আজ বুধবার জানা গেছে।আদালত সূত্রে জানা গেছে, এই মামলার তদন্তকারী কর্মকর্তা দারুস সালাম থানার উপপরিদর্শক (এসআই) শহিদুর রহমান আদালতে অভিযোগপত্র দাখিল করেন। ঢাকার মহানগর হাকিম ইমদাদুল হক ৯ মে অভিযোগপত্রটিতে স্বাক্ষর করেছেন। এ মামলায় সাক্ষী করা হয়েছে ১৩ জনকে।২০১৫ সালের ৩ মার্চ দারুস সালাম থানাধীন গাবতলী বাস টার্মিনালের দক্ষিণ পাশের বাইপাস সড়কের গ্রেটওয়ালের মাঠে বাসে পেট্রল ঢেলে আগুন দেওয়া হয়। এই ঘটনায় দারুস সালাম থানার এসআই শাহ আলম বাদী হয়ে মামলা করেন।মামলার নথিপত্রে দেখা গেছে, এ মামলার এজাহারে খালেদা জিয়ার নাম উল্লেখ ছিল না। তবে অভিযোগপত্রে বলা হয়েছে, বিএনপির চেয়ারপারসন খালেদা জিয়ার ইন্ধনে আসামিরা বাসে পেট্রল দিয়ে আগুন ধরিয়ে দেয়। মামলার অপর উল্লেখযোগ্য আসামিরা হলেন বিএনপি নেতা আমানউল্লাহ আমান, হাবিব উন নবী খান সোহেল, মীর শরাফত আলী, সৈয়দা আশিফা আশরাফী পাপিয়া, খালেদা জিয়ার প্রেসসচিব মারুফ কামাল খান সোহেল, বিএনপির ছাত্রবিষয়ক সহসম্পাদক সুলতান সালাউদ্দিন টুকু প্রমুখ।মামলার সাক্ষী লুৎফুর রহমান তাঁর জবানবন্দিতে বলেছেন, ২০১৫ সালের ৫ জানুয়ারি থেকে বিএনপি দেশব্যাপী অবরোধ ও হরতাল কর্মসূচি ডাক দেয়। এই কর্মসূচি চলাকালে খালেদা জিয়াসহ ওপরে নাম উল্লেখিত সাত আসামির ইন্ধনে অপর আসামিরা ওই বাসে আগুন ধরিয়ে দেয়।
