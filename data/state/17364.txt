
পটুয়াখালীর দুমকি উপজেলার উত্তর মুরাদিয়া গ্রামে হরিনাথ খাসকেলকে (৭০) হত্যার দায়ে তাঁর ছেলে সঞ্জয় খাসকেলকে (২৮) যাবজ্জীবন কারাদণ্ড দেওয়া হয়েছে। একই সঙ্গে তাঁকে ২০ হাজার টাকা জরিমানা এবং অনাদায়ে আরও দুই বছরের কারাদণ্ড দেওয়া হয়।
আজ বৃহস্পতিবার সকালে পটুয়াখালীর জেলা ও দায়রা জজ আদালতের বিচারক বিমল চন্দ্র সিকদার এ রায় দেন।
মামলার সংক্ষিপ্ত বিবরণে জানা গেছে, গত বছরের ৫ ফেব্রুয়ারি দুপুর সাড়ে ১২টার দিকে হরিনাথ খাসকেল ও কমলা রানী খাসকেল দম্পতি ঘরে বসে কথা বলছিলেন। এ সময় ছেলে সঞ্জয় বাবাকে ডেকে ঘরের বাইরে নিয়ে গিয়ে টাকা চান। হরিনাথ তাঁর কাছে টাকা নেই জানালে সঞ্জয় রাগান্বিত হয়ে পাশের ঘর থেকে দা এনে তাঁকে এলোপাতাড়ি কোপাতে থাকেন। চিৎকার শুনে কমলা স্বামীকে বাঁচাতে দৌড়ে এলে তাঁকে আঘাত করার ভয় দেখানো হয়। আশপাশের লোকজন ঘটনাস্থলে এলে সঞ্জয় দা নিয়ে পালিয়ে যান। আহত অবস্থায় হরিনাথকে দুমকি উপজেলা স্বাস্থ্য কমপ্লেক্সে নিয়ে গেলে কর্তবরত চিকিৎসক তাঁকে মৃত ঘোষণা করেন। এ ঘটনায় পুলিশ সঞ্জয়কে আটক করে।
নিহতের স্ত্রী কমলা রানী খাসকেল বাদী হয়ে ওই বছরের ৭ ফেব্রুয়ারি দুমকি থানায় ছেলে সঞ্জয়ের বিরুদ্ধে হত্যা মামলা করেন। পরের দিন ছেলে আদালতে ১৬৪ ধারায় স্বীকারোক্তিমূলক জবানবন্দি দেন। পুলিশ তদন্ত শেষে ওই বছরের ৮ সেপ্টেম্বর আদালতে অভিযোগপত্র দাখিল করে। আদালত ১৭ জনের সাক্ষ্য গ্রহণ শেষে আজ রায় ঘোষণা করেন।
