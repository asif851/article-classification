
মানহানি ও সাম্প্রদায়িক উসকানির অভিযোগে করা একটি মামলায় বিএনপির স্থায়ী কমিটির সদস্য এম কে আনোয়ারকে কারাগারে পাঠানো হয়েছে। আজ সোমবার ঢাকা মহানগর হাকিম হারুনুর রশীদ এ আদেশ দেন।এম কে আনোয়ার এই মামলায় হাইকোর্ট থেকে দুই সপ্তাহের অন্তর্বর্তী জামিনে ছিলেন। জামিনের মেয়াদ শেষ হওয়ায় আজ তিনি নিম্ন আদালতে আত্মসমর্পণ করে পুনরায় জামিনের আবেদন করেন। তবে আদালত তা নাকচ করে তাঁকে কারাগারে পাঠানোর আদেশ দেন।এক সংবাদ সম্মেলনে ৫ মে হেফাজতে ইসলামের সহিংস ঘটনায় কোরআন শরিফ পোড়ানোর বিষয়ে স্বেচ্ছাসেবক লীগের নেতা দেবাশীষকে জড়িয়ে বক্তব্য দেন এম কে আনোয়ার। ওই সংবাদ সম্মেলনের মাধ্যমে এম কে আনোয়ার সাম্প্রদায়িক উসকানি দেওয়ার চেষ্টা করেন বলে অভিযোগ আনা হয়। এরপর ৭ মে দেবাশীষ তাঁর বিরুদ্ধে মানহানি ও সাম্প্রদায়িক উসকানি দেওয়ার অভিযোগে মামলা করেন। মামলাটি গ্রহণ করে আদালত সে সময় তাঁর বিরুদ্ধে গ্রেপ্তারি পরোয়ানা জারি করেছিলেন।
