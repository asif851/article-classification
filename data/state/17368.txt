
যশোরের শার্শা উপজেলার পুটখালী সীমান্ত এলাকায় ছেলের দায়ের আঘাতে মা আয়রা খাতুনের (৫৫) মৃত্যু হয়েছে। আজ বৃহস্পতিবার সকালে শার্শা পুটখালী গ্রামে আয়রা খাতুনের মেয়ের জামাই সাহেব আলীর বাড়িতে এ ঘটনা ঘটে। নিহত আয়রা খাতুন পিরোজপুরের মঠবাড়িয়া উপজেলার পিয়ারখালী গ্রামের মৃত আবদুস সামাদের স্ত্রী।
এ ঘটনায় নিহত আয়রার মেয়ে ইতি খাতুন বাদী হয়ে শার্শা উপজেলার বেনাপোল বন্দর থানায় একটি হত্যা মামলা করেন। মামলার এজাহারভুক্ত আসামি ও আয়রা খাতুনের ছেলে মো. বাপ্পীকে (২৪) পুলিশ আটক করেছে।পুলিশ ও স্থানীয় বাসিন্দা সূত্রে জানা গেছে, সম্প্রতি বাপ্পী মঠবাড়িয়া উপজেলার পিয়ারখালী গ্রামের বসতবাড়ির আট কাঠা জমি বিক্রি করে টাকা নিয়ে শার্শার পুটখালী গ্রামে বোনের বাড়িতে চলে যায়। ছেলের খোঁজে মা আয়রা খাতুনও মেয়ের বাড়িতে আসেন। আজ সকালে মায়ের সঙ্গে বাপ্পীর কথা-কাটাকাটি হয়। একপর্যায়ে বাপ্পী রাগান্বিত হয়ে ঘরে থাকা দায়ের উল্টো দিক দিয়ে তাঁর মায়ের ঘাড়ে আঘাত করেন। এতে ঘটনাস্থলেই তিনি মারা যান।এ ব্যাপারে জানতে চাইলে বেনাপোল বন্দর থানার ভারপ্রাপ্ত কর্মকর্তা (ওসি) অপূর্ব হাসান বলেন, পারিবারিক বিরোধের জেরে মায়ের সঙ্গে ছেলের কথা-কাটাকাটির একপর্যায়ে দা দিয়ে মায়ের ঘাড়ে আঘাত করেন। এতে ঘটনাস্থলেই মা মারা যান। ছেলেকে গ্রেপ্তার করা হয়েছে।
