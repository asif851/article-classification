
জগন্নাথ বিশ্ববিদ্যালয়ের মার্কেটিং বিভাগের এক ছাত্রীকে হয়রানির অভিযোগে আগামী ২৪ ঘণ্টার মধ্যে বিভাগের এক সহযোগী অধ্যাপককে চাকরি থেকে বরখাস্ত ও গ্রেপ্তারের দাবি জানিয়েছেন সাধারণ শিক্ষার্থীরা।
আজ রোববার বেলা সাড়ে ১১টার দিকে বিশ্ববিদ্যালয়ের শহীদ মিনারের সামনে এক মানববন্ধন করে শিক্ষার্থীরা এ দাবি জানান।সম্মেলনে ওই ছাত্রী অভিযোগ করে বলেন, সামাজিক যোগাযোগের মাধ্যম ফেসবুক ও মুঠোফোনে খুদেবার্তা পাঠিয়ে বিভিন্ন সময় তাঁকে কু-প্রস্তাব দিতেন ওই শিক্ষক। কিন্তু প্রস্তাবে রাজি না হওয়ায় ওই শিক্ষকের একটি কোর্সে তাঁকে পরীক্ষা দিতে দেওয়া হয়নি। এই অবস্থায় ৬ এপ্রিল বিষয়টি বিশ্ববিদ্যালয়ের উপাচার্যকে জানানো হলে তিনি কোনো ব্যবস্থা নেওয়ার আশ্বাস দেননি। পরে ৭ এপ্রিল তিনি (ছাত্রী) বাধ্য হয়ে বিশ্ববিদ্যালয়ের মঞ্জুরি কমিশনের চেয়ারম্যান এ কে আজাদের বরাবর লিখিত অভিযোগ দেন। এর পরও তাঁর মুঠোফোনে ওই শিক্ষক হুমকি দিয়েছেন বলেন অভিযোগ করেন এই ছাত্রী।মানববন্ধন শেষে শিক্ষার্থীরা একই দাবিতে উপাচার্যের কাছে স্মারকলিপি দেন।সাংবাদিকেরা জানতে চাইলে উপাচার্য মীজানুর রহমান জানান, বিষয়টি তিনি শুনেছেন। উভয় পক্ষের সঙ্গে আলোচনা করে এর সমাধান করা হবে।অভিযোগের ব্যাপারে ওই শিক্ষকের কাছে জানতে চাইলে তিনি বলেন, উদ্দেশ্যপ্রণোদিতভাবে ফাঁসানোর জন্য এ মানববন্ধন করা হচ্ছে। কোনো শিক্ষার্থীর ৬০ শতাংশের কম উপস্থিতি থাকলে বিশ্ববিদ্যালয় আইন অনুযায়ী তাঁর পরীক্ষায় অংশ নেওয়ার সুযোগ নেই। ওই ছাত্রীর মাত্র ১০ শতাংশ উপস্থিতি রয়েছে।
শিক্ষকের বিরুদ্ধে ‘নীরব নির্যাতনের’ অভিযোগ ছাত্রীর
