
লালমনিরহাটের পাটগ্রাম উপজেলায় এক ভারতীয় নাগরিকসহ দুই ব্যক্তিকে আটক করেছে থানা-পুলিশ। তাঁদের কাছ থেকে ৪৮টি গুলি ও একটি বিদেশি পিস্তল উদ্ধার করা হয়।গ্রেপ্তার হওয়া ব্যক্তিরা হলেন আমিনুর মাতব্বর ওরফে জাকি মাতব্বর (২৭) ও আবদুর রশিদ (৩৫)। আমিনুর মাতব্বর ভারতের আসাম রাজ্যের কোকড়াঝাঁর জেলার মাটিয়াপাড়া গ্রামের বাবলু মাতব্বরের ছেলে। আবদুর রশিদ পাটগ্রাম উপজেলার জগতবেড় ইউনিয়নের পশ্চিম জগতবেড় গ্রামের সাহাজুল ইসলামের ছেলে।
থানা-পুলিশ ও স্থানীয় বাসিন্দা সূত্রে জানা গেছে, ভারতীয় এক নাগরিক অবৈধভাবে এ দেশে অবস্থান করছেন—এমন সংবাদের ভিত্তিতে গতকাল রাত তিনটার দিকে সাহাজুল ইসলামের বাড়িতে অভিযান চালায় পুলিশ। থানা-পুলিশের পরিদর্শক (তদন্ত) ফিরোজ কবীরের নেতৃত্বে এ অভিযান চালানো হয়। এ সময় ভারতীয় নাগরিক আমিনুর মাতব্বরসহ আবদুর রশিদকে আটক করে পুলিশ। তাঁদের কাছ থেকে একটি অটোমেটিক পিস্তল, ৪৮টি গুলি ও দুটি ম্যাগাজিন উদ্ধার করা হয়।
থানা-পুলিশ ও স্থানীয় লোকজনের ভাষ্যমতে, আবদুর রশিদ ভারতে দুই বছর কারাভোগের পর এক মাস হলো দেশে এসেছেন। কারাগারে ভারতীয় নাগরিক আমিনুরের সঙ্গে পরিচয় হয় তাঁর। দুজনের মধ্যে বন্ধুত্ব গড়ে ওঠে। পরে আমিনুর অবৈধভাবে এ দেশে এসে বন্ধু আবদুর রশিদের বাড়িতে থাকতে শুরু করেন। তবে তাঁর বিরুদ্ধে ভারতে থানায় একাধিক মামলা রয়েছে। ঘটনার সত্যতা নিশ্চিত করে থানার ভারপ্রাপ্ত কর্মকর্তা (ওসি) অবনী শংকর কর বলেন, আটক ব্যক্তিদের জিজ্ঞাসাবাদসহ মামলার প্রস্তুতি চলছে।
