
সাতক্ষীরার কলারোয়া উপজেলার সরশকাঠি গ্রামে জজ আলী (৩৫) নামের আওয়ামী লীগের এক কর্মীকে কুপিয়ে হত্যা করেছে দুর্বৃত্তরা। গতকাল বৃহস্পতিবার দিবাগত রাত তিনটার দিকে জজ আলীকে জোর করে বাড়ি থেকে বের করে আনে তারা। এরপর বাড়ির ৫০ গজ দূরে তাঁকে হত্যা করা হয়।
নিহত জজ আলী সরশকাঠি গ্রামের নিজাম উদ্দিনের ছেলে।
ঘটনার সত্যতা নিশ্চিত করে কলারোয়া থানার ভারপ্রাপ্ত কর্মকর্তা (ওসি) শাহ দারা খান প্রথম আলো ডটকমকে বলেন, হত্যার পাশাপাশি দুর্বৃত্তরা জজ আলীর বাড়িতে ব্যাপক ভাঙচুর ও লুটপাট চালিয়েছে।
জজ আলীর বাড়ির ২০০ গজ দূরে সরশকাঠি পুলিশ ফাঁড়ি।
এর আগে গতকাল রাত ১২টার পর একদল দুর্বৃত্ত একই উপজেলার গোপীনাথপুর ওয়ার্ড আওয়ামী লীগের সাবেক সভাপতি আজিজুর রহমানকে তাঁর বাড়িতে ঢুকে পিটিয়ে হত্যা করে। কলারোয়া থানার ভারপ্রাপ্ত কর্মকর্তা (ওসি) শাহ দারা খান ঘটনার সত্যতা নিশ্চিত করেছেন।
এ ব্যাপারে কলারোয়া উপজেলার ভাইস চেয়ারম্যান আমিনুল ইসলাম অভিযোগ করে বলেন, জামায়াত-শিবিরের কর্মীরা আজিজুর রহমানকে পিটিয়ে হত্যা করেছেন।
গতকাল রাত ১০টা এক মিনিটে কাদের মোল্লার ফাঁসি কার্যকর করার পর সাতক্ষীরা সদরের বিভিন্ন স্থানে ভাঙচুর ও অগ্নিসংযোগ করেন জামায়াত-শিবিরের কর্মীরা। এর মধ্যে সাতক্ষীরা সদর উপজেলার আগরদাঁড়ি এলাকায় ১২টি বাড়িতে অগ্নিসংযোগ, একই এলাকার ঝাওডাঙ্গা বাজারে দুটি দোকানে আগুন দেন তাঁরা। এ ছাড়া আশাশুনি উপজেলার বোদাহাটা বাজারে তিনটি দোকান ও বোদাহাটা ইউনিয়ন আওয়ামী লীগের কার্যালয়েও অগ্নিসংযোগ করা হয়।
