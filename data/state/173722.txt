
গাছ দাঁড়িয়ে আছে, ঝুলে আছে কাঁদি। নেই শুধু কলা। এ অবস্থা ঝিনাইদহের শৈলকুপার মির্জাপুর ইউনিয়নের দেবীনগর গ্রামের আকরাম হোসেনের কলাখেতের। গত শনিবার রাতে তাঁর খেতের ২১০টি কলাগাছের কাঁদি থেকে কলা কেটে দিয়েছে দুবৃর্ত্তরা।
আকরাম হোসেন জানান, গতকাল রোববার সকালে স্থানীয় কৃষকেরা গ্রামের মাঠে কাজ করতে গিয়ে তাঁর কেটে দেওয়া কলার খেত দেখেন। তাঁরা খবর দিলে তিনি খেতে ছুটে আসেন। এসে দেখতে পান কাঁদি থেকে কলা কেটে দেওয়া হয়েছে। বেশির ভাগ কলা মাঝ থেকে কেটে ফেলা হয়েছে।
আকরাম হোসেন বলেন, তিনি ৩৫ শতক জমিতে কলার চাষ করেছিলেন। এক বছর পরিচর্যা করে গাছগুলো বড় করেছেন। এখন গাছে কাঁদি এসেছে, ইতিমধ্যে কলাগুলোও পরিপক্ব হয়েছে। অল্প দিনের মধ্যে এগুলো বাজারে নিয়ে বিক্রি করবেন আশা করেছিলেন। এ অবস্থায় দুর্বৃত্তরা কাঁদি থেকে কলাগুলো কেটে দিয়েছে, যা তাঁর অনেক ক্ষতি হয়েছে। তাঁর ধারণা, এই কলা কেটে দেওয়ায় তাঁর আনুমানিক ৫০ হাজার টাকার ক্ষতি হয়েছে।
একই গ্রামের কৃষক রুবেল হোসেন জানান, মানুষের সঙ্গে মানুষের শত্রুতা থাকতে পারে। কিন্তু ফসলের সঙ্গে কোনো শত্রুতা থাকতে পারে না। আর মানুষকে ক্ষতি করতে ফসল যারা নষ্ট করে, তাদের উপযুক্ত বিচার হওয়া প্রয়োজন।
এ ব্যাপারে রামচন্দ্রপুর পুলিশ ফাঁড়ির এএসআই রিয়াজুল ইসলাম জানান, অভিযোগ পেলে ব্যবস্থা নেওয়া হবে।
আকরাম হোসেন বলেন, তিনি লিখিতভাবে অভিযোগ করবেন।
 
