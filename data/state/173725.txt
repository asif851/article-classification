
চট্টগ্রামের বোয়ালখালীতে একটি বাড়িতে ডাকাতির ঘটনায় করা মামলায় তিনজনকে ১০ বছর করে কারাদণ্ড দিয়েছেন আদালত। গতকাল রোববার পঞ্চম অতিরিক্ত চট্টগ্রাম জেলা ও দায়রা জজ মো. নুরে আলম এ রায় দেন। সাজা পাওয়া আসামিরা হলেন মো. ইসমাঈল, মো. জসীম উদ্দিন ও মো. সৈয়দুল হক। আটজন সাক্ষীর সাক্ষ্য গ্রহণ শেষে আদালত এ রায় দেন। তাঁরা জামিনে গিয়ে পলাতক রয়েছেন। অভিযোগ প্রমাণিত না হওয়ায় বেকসুর খালাস পান ১৯ আসামি। সরকারি কৌঁসুলি মো. লোকমান হোসেন চৌধুরী প্রথম আলোকে বলেন, ২০০৪ সালের ১৬ মার্চ বোয়ালখালী উপজেলার চর খিজির এলাকার মো. আবদুর রহিমের বাড়িতে ঢুকে ডাকাত দল স্বর্ণালংকারসহ মালামাল লুট করে নিয়ে যায়। তদন্ত শেষে পরের বছরের ৩০ জুন পুলিশ ২২ জনের বিরুদ্ধে অভিযোগপত্র দেয়। নিজস্ব প্রতিবেদক, চট্টগ্রাম
