
চট্টগ্রাম বিশ্ববিদ্যালয়ে ২০১৬-১৭ শিক্ষাবর্ষের স্নাতক প্রথম বর্ষের ভর্তি পরীক্ষা আগামী ২৩ অক্টোবর থেকে শুরু হবে। গতকাল সোমবার বিশ্ববিদ্যালয়ের সংবাদ বিজ্ঞপ্তিতে এ তথ্য জানানো হয়। বিশ্ববিদ্যালয়ের একাডেমিক শাখার ডেপুটি রেজিস্ট্রার এস এম আকবর হোসাইন প্রথম আলোকে বলেন, স্নাতক প্রথম বর্ষের ভর্তি পরীক্ষা ২৩ অক্টোবর থেকে শুরু হয়ে ৩১ অক্টোবর পর্যন্ত চলবে। ৯ জুন ডিনস কমিটির বৈঠকে ভর্তি পরীক্ষার এ তারিখ নির্ধারণ করা হয়। তবে ভর্তি পরীক্ষার ফরম কবে থেকে ছাড়া হবে তা এখনো ঠিক করা হয়নি।
