
দক্ষিণ আফ্রিকার কেপটাউনে আজ সোমবার বাংলাদেশ সময় রাত নয়টায় শুরু হচ্ছে আন্তর্জাতিক গণিত অলিম্পিয়াডের (আইএমও) ৫৫তম আসর। প্রাক্-বিশ্ববিদ্যালয় পর্যায়ের শিক্ষার্থীদের জন্য বিশ্বের সবচেয়ে বড় এই মেধার লড়াইয়ের উদ্বোধনী অনুষ্ঠানে উপস্থিত থাকবেন দক্ষিণ আফ্রিকার শিক্ষামন্ত্রী ও আইএমওর উপদেষ্টাদের পর্ষদের সভাপতি নজর আগাখানভ, আয়োজক কমিটির প্রধান জন ওয়েব প্রমুখ।এবারের অলিম্পিয়াডে ১০৬টি দেশের ৫৬৫ জন খুদে গণিতবিদের অংশ নেওয়ার কথা। এ আসরে অংশ নিতে বাংলাদেশ গণিত দল গত শনিবার ভোররাতে ঢাকা থেকে রওনা দিয়ে গতকাল রোববার বিকেলে কেপটাউন বিশ্ববিদ্যালয়ে পেঁৗছেছে। ছয় সদস্যের বাংলাদেশ দলের সঙ্গে উপদলনেতা হিসেবে এই প্রতিবেদক ও পর্যবেক্ষক হিসেবে রয়েছেন বাংলাদেশ গণিত অলিম্পিয়াডের একাডেমিক কাউন্সিলর তামিম শাহরিয়ার। বাংলাদেশ দলের দলনেতা মাহবুব মজুমদার ৩ জুলাই থেকে কেপটাউনে রয়েছেন।কেপটাউন বিমানবন্দরে গণিত দলকে স্বাগত জানান বাংলাদেশ দলের গাইড কেনান লরেন্স। প্রাথমিক আনুষ্ঠানিকতা শেষে গণিত দল যায় পাহাড়ের কোলঘেঁষা কেপটাউন বিশ্ববিদ্যালয়ে।আইএমওতে এবার বাংলাদেশ গণিত দলের সদস্য হিসেবে আছেন নূর মোহাম্মদ শফিউল্লাহ (ঢাকা কলেজ), আদিব হাসান ও মো. সানজিদ আনোয়ার (ময়মনসিংহ জিলা স্কুল), সাজিদ আখতার (বিএল সরকারি উচ্চবিদ্যালয়, সিরাজগঞ্জ), আসিফ-ই-ইলাহী (সিলেট সরকারি পাইলট উচ্চবিদ্যালয়) এবং মুতাসিম মিম (রাজশাহী কলেজ।আইএমওতে এবার দশমবারের মতো অংশ নিচ্ছে বাংলাদেশ গণিত দল। ডাচ্-বাংলা ব্যাংকের পৃষ্ঠপোষকতায় ও প্রথম আলোর সার্বিক ব্যবস্থাপনায় সারা দেশে গণিত উৎসব আয়োজনের মাধ্যমে ৫৫তম আইএমওর জন্য ছয়জনের বাংলাদেশ গণিত দল নির্বাচিত হয়। দল নির্বাচন ও এর আনুষঙ্গিক আয়োজন করেছে বাংলাদেশ গণিত অলিম্পিয়াড কমিটি।
