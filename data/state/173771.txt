
কুষ্টিয়া সদর উপজেলার জোতপাড়া গ্রামে আবু বকর সিদ্দিক (৩৩) নামের এক যুবককে বাড়ি থেকে ডেকে নিয়ে হত্যার দায়ে ছয়জনকে মৃত্যুদণ্ডাদেশ দিয়েছেন আদালত। কুষ্টিয়ার অতিরিক্ত জেলা ও দায়রা জজ আদালতের বিচারক রেজা মো. আলমগীর হাসান আজ মঙ্গলবার দুপুরে এ রায় দেন।
রায় ঘোষণার সময় সাত আসামির মধ্যে পাঁচজন আদালতে উপস্থিত ছিলেন। একজন পলাতক আছেন এবং আরেক আসামি মারা গেছেন।
মামলার সংক্ষিপ্ত বিবরণে জানা যায়, ২০১২ সালের ১০ জুন রাতে জোতপাড়া গ্রামের বাড়ির সামনের দোকান থেকে আবু বকরকে কয়েকজন যুবক ডেকে নিয়ে যান। পরের দিন সকাল সাতটার দিকে গ্রামের কাঞ্চিখালী মাঠের মধ্যে তাঁর লাশ পড়ে থাকতে দেখা যায়। ওই দিনই কুষ্টিয়া মডেল থানায় নিহত ব্যক্তির ভাই নুর হক মণ্ডল বাদী হয়ে দুজনের নাম উল্লেখ করে এবং অজ্ঞাত কয়েকজনকে আসামি করে হত্যা মামলা করেন। উপপরিদর্শক ও তদন্তকারী কর্মকর্তা আরিফুর রহমান সাতজনের বিরুদ্ধে আদালতে চূড়ান্ত প্রতিবেদন জমা দেন।
আসামিরা হলেন সদর উপজেলার রাতুলপাড়া গ্রামের সাজ্জাদ (৩২), মাজেদ (৩৫), জামিরুল ইসলাম (৩৮), শুকচাঁদ (৩০) ও রশিদুল ইসলাম (২৪), পূর্ব রাতুলপাড়া গ্রামের কালাই ওরফে জলিল মণ্ডল (৪৫) ও মনসের আলী (৫০)। এর মধ্যে জামিরুল ইসলাম মারা গেছেন। আর রশিদুল পলাতক আছেন।
কুষ্টিয়া আদালতের সরকারি কৌঁসুলি অনুপ কুমার নন্দী বলেন, রায়ে বাদীর পরিবার সন্তোষ প্রকাশ করেছে।
