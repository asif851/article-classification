
স্থানীয় সরকার নির্বাচন নিয়ে সহিংসতায় গত এক মাসে ৩৭ জন নিহত ও অন্তত ২ হাজার ১২৭ জন আহত হয়েছেন। তাঁদের মধ্যে ৩৬ জনই ইউনিয়ন পরিষদ নির্বাচনকালীন সহিংসতায় নিহত হয়েছেন। এ ছাড়া পৌর নির্বাচনে একজন নিহত হয়েছেন এই সময়ে। মানবাধিকার সংগঠন অধিকার আজ শুক্রবার এ তথ্য প্রকাশ করেছে।
প্রতিবেদনে বলা হয়, ইউনিয়ন পরিষদ নির্বাচনের তফসিল ঘোষণার পর থেকে সহিংসতা শুরু হয় এবং মনোনয়নপত্র জমা দেওয়ার সময় থেকে নির্বাচনের আগ পর্যন্ত তা চলতে থাকে। এই সময় বিরোধী দলের প্রার্থীদের মনোনয়নপত্র জমা দিতে বাধা, তাঁদের ওপর হামলা এবং বাড়িঘর ভাঙচুর ও আগুন দেওয়ার ঘটনা ঘটান ক্ষমতাসীন দল আওয়ামী লীগের মনোনীত প্রার্থীরা। তাঁরা প্রশাসনকে ব্যবহার করে বিরোধী দলের নেতা-কর্মীদের কোণঠাসা করে রাখেন।প্রতিবেদনে বলা হয়, সরকারকে অবিলম্বে আলোচনার ভিত্তিতে নিরপেক্ষ সরকারের অধীনে নির্বাচন দিতে হবে অথবা জাতিসংঘের তত্ত্বাবধানে নির্বাচন অনুষ্ঠানের উদ্যোগ নিতে হবে।অধিকার-এর প্রতিবেদন অনুযায়ী, গত মার্চ মাসে ৫৩ জন নারী ধর্ষণের ও ২০ জন যৌন হয়রানির শিকার হয়েছেন, ১৪ জনকে যৌতুকের জন্য নির্যাতন করা হয়েছে ও তিনজন নারী অ্যাসিড-সন্ত্রাসের শিকার হয়েছেন। বিচারবহির্ভূত হত্যাকাণ্ডের শিকার হয়েছেন ১১ জন।
