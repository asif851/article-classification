
মানবতাবিরোধী অপরাধের বিচারের বিরুদ্ধে তুরস্কের নানামুখী অপচেষ্টা থেমে নেই। গত বৃহস্পতিবার জামায়াতে ইসলামীর সহকারী সেক্রেটারি জেনারেল আবদুল কাদের মোল্লার ফাঁসি কার্যকরের পর তুরস্কের রাজধানী আঙ্কারায় বাংলাদেশ দূতাবাসে হামলা চালানো হয়। একই দিন ইস্তাম্বুলে বাংলাদেশ কনস্যুলেট জেনারেলের দপ্তরে হামলা চালিয়েছে ইসলামপন্থী তরুণ সংগঠন আনাতোলিয়ান ইয়ুথ অ্যাসোসিয়েশন। সংগঠনটি অধুনালুপ্ত দল ওয়েলফেয়ার পার্টির যুব সংগঠন। কাদের মোল্লার ফাঁসি কার্যকরের আগে গত বৃহস্পতিবার দুপুরে তুরস্কের প্রধানমন্ত্রী রিসেপ তায়েপ এরদোয়ান প্রধানমন্ত্রী শেখ হাসিনাকে ফোন করেন। আর ফাঁসি কার্যকরের পর এ ঘটনার নিন্দা জানিয়ে বিবৃতি দিয়েছে তুরস্কের পররাষ্ট্র মন্ত্রণালয়। প্রসঙ্গত, মানবতাবিরোধী অপরাধের বিচার থেকে জামায়াত নেতাদের বাঁচাতে গত ডিসেম্বরে বাংলাদেশ সফর করে তুরস্কের একটি প্রতিনিধিদল।
