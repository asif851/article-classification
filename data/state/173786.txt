
জ্বালানি তেলের দাম ৫ থেকে ১০ টাকা কমতে পারে বলে ইঙ্গিত দিয়েছেন অর্থমন্ত্রী আবুল মাল আবদুল মুহিত।
সচিবালয়ে গতকাল সোমবার সন্ধ্যায় বিশ্বব্যাংকের একটি প্রতিনিধিদলের সঙ্গে অনুষ্ঠিত বৈঠক শেষে সাংবাদিকদের প্রশ্নের জবাবে অর্থমন্ত্রী এমন ইঙ্গিত দেন। প্রতিনিধিদলের নেতৃত্ব দেন বিশ্বব্যাংকের পরিবেশবিষয়ক জ্যেষ্ঠ পরিচালক পলা সেবোরোলো।তেলের দাম কমানোর বিষয়ে অর্থমন্ত্রী অবশ্য এও বলেছেন, ‘প্রধানমন্ত্রীর সঙ্গে আলোচনা করে চূড়ান্ত সিদ্ধান্ত নেওয়া হবে।’ জ্বালানি মন্ত্রণালয় প্রধানমন্ত্রীর অধীন হওয়ায় এ বিষয়ে সিদ্ধান্ত নেওয়ার আগে তাঁর (প্রধানমন্ত্রী) সঙ্গে কথা বলতে হবে বলেও জানান অর্থমন্ত্রী। তবে কবে প্রধানমন্ত্রীর সঙ্গে আলোচনা করবেন, কবে সিদ্ধান্ত হবে—এসব ব্যাপারে আর কিছু বলেননি তিনি।দাম পুনর্নির্ধারণের ব্যাপারে জ্বালানি মন্ত্রণালয়ের কাছে একটি প্রতিবেদন চেয়েছিলেন উল্লেখ করে অর্থমন্ত্রী বলেন, ‘সেই প্রতিবেদন পেয়েছি, কিন্তু আমি এখনো দেখিনি। তবে বিষয়টি নিয়ে অর্থনৈতিক বিষয়সংক্রান্ত মন্ত্রিসভা কমিটির বৈঠকে আলোচনা করব।’প্রতি লিটারের দাম কি ৫ থেকে ১০ টাকা কমতে পারে—এমন প্রশ্নের জবাবে অর্থমন্ত্রী বলেন, ‘হ্যাঁ, এ রকমই একটা কিছু হবে।’অপর এক প্রশ্নের জবাবে অর্থমন্ত্রী রামপাল বিদ্যুৎকেন্দ্রের স্থান পরিবর্তন সম্ভব নয় বলে সাংবাদিকদের জানান। কয়লাভিত্তিক এই বিদ্যুৎকেন্দ্রটি সুন্দরবনের কাছে বলে এ নিয়ে পরিবেশবাদীদের শক্ত বিরোধিতা আছে।অর্থমন্ত্রী বলেন, রামপাল নিয়ে জ্বালানি মন্ত্রণালয় বলছে, তারা একটা ভালো পরিবেশগত সমীক্ষা করেছে এবং তারা দেখেছে, এতে খুব বেশি নেতিবাচক প্রভাব পড়বে না। তিনি বলেন, ‘আমি রামপাল যাচ্ছি। সেখান থেকে ফিরে এসে আরও কথা বলা যাবে।’সুন্দরবন নিয়ে মন্ত্রী বলেন, সুন্দরীগাছ কেটে ফেলা হচ্ছে। ফলে সুন্দরবনের ব্যাপক এলাকা বন থেকে আলাদা হয়ে যাবে। এটা ভালো না। অর্থমন্ত্রী বলেন, ‘আমাদের বনাঞ্চল খুব কম, ৯ শতাংশ মাত্র। এটা কমপক্ষে ১৫ শতাংশ থাকা উচিত।’
