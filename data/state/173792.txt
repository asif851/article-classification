
রাজধানীর বায়তুল মোকাররম এলাকায় একটি বাসে ও মতিঝিলের এজিবি কলোনি এলাকায় একটি প্রাইভেটকারে আজ রোববার দুপুরে আগুন দিয়েছে দুর্বত্তরা।  ময়মনসিংহ শহরের মাসকান্দা এলাকায় আজ বেলা পৌনে তিনটার দিকে যাত্রীবাহী একটি বাসে আগুন দিয়েছে দুবৃর্ত্তরা। অন্যদিকে বিকেলে গাজীপুরে দুটি বাসে আগুন দেওয়ার ঘটনা ঘটে।
আমাদের প্রতিনিধি ও কার্যালয় থেকে পাঠানো খবর...
পল্টন থানার ভারপ্রাপ্ত কর্মকর্তা (ওসি) মোরশেদ আলম প্রথম আলোকে বলেন, দুপুর দুইটার দিকে বায়তুল মোকাররম জাতীয় মসজিদের উত্তর গেইটের দিকে মিরপুর চিড়িয়াখানা থেকে মতিঝিল পর্যন্ত ‘নিউ ভিশন’ বাসে দুর্বত্তরা আগুন দেয়। এ ঘটনায় চার-পাঁচ জনকে জিজ্ঞাসাবাদের জন্য থানায় আনা হয়েছে। 
এ ছাড়া দুপুরে হাতিরপুলে স্থানীয় ছাত্রদলের প্রতিনিধিরা মিছিল করার চেষ্টা করে। এসময় স্থানীয় আওয়ামী লীগ এবং পুলিশ মিছিলে ধাওয়া দেয়। এসময় ছাত্রদলের প্রতিনিধিরা পালিয়ে যাওয়ার সময় দুইটি গাড়িতে ইট মারে বলে জানা গেছে।
মতিঝিলেপ্রাইভেটকারেআগুন
মতিঝিল থানার ভারপ্রাপ্ত কর্মকর্তা (ওসি) বি এম কামরান আলী প্রথমআলোকে বলেন, বেলা আড়াইটার দিকে মতিঝিল পামরোডে মসজিদ মার্কেটের সামনে একটি প্রাইভেট কারে দুর্বৃত্তরা আগুন দেয়। তবে স্থানীয় লোকজন​ নিজেদের চেষ্টায় আগুন নেভায়। এসময় গাড়িতে কেউ ছিলেন না। এ ঘটনায় সন্দেভাজন তিনজনকে আটক করে থানায় আনা হয়েছে।
 গাজীপুরেদুটিবাসেআগুন
গাজীপুর শহরের শিববাড়ি মোড় এলাকায় ঢাকা-গাজীপুর সড়কে বিকেল সোয়া পাঁচটার দিকে ভিআইপি সাতাইশ পরিবহনের একটি বাসে  আগুন দিয়েছে দুবৃত্তরা। স্থানীয়রা এবং খবর পেয়ে জয়দেবপুর ফায়ার সার্ভিসের কর্মীরা গিয়ে আগুন নেভায়।আগুনে বাসের সবগুলো আসন পুড়ে গেছে।
এ ছাড়াও বিকেল সাড়ে চারটার দিকে চান্দনা চৌরাস্তায় থেমে থাকা যাত্রীবাহী একটি বাসে আগুন দেয় দুর্বৃত্তরা। তবে এতে কোনো হতাহতের ঘটনা ঘটেনি।
 জয়দেবপুর থানার ওসি খন্দকার রেজাউল হাসান এসব তথ্য জানিয়েছেন।
ময়মনসিংহেযাত্রীবাহীবাসেআগুন
ময়মনসিংহ শহরের মাসকান্দা এলাকায় যাত্রীবাহী একটি বাসে আগুন দিয়েছে দুবৃর্ত্তরা। এ সময় দুর্বৃত্তদের ছোঁড়া ইটের আঘাতে ও বাস থেকে নামতে গিয়ে কয়েকজন যাত্রী আহত হয়েছেন। কয়েকজন প্রত্যক্ষদর্শীর ভাষ্য অনুযায়ী, বেলা পৌনে তিনটার দিকে ত্রিশাল থেকে ময়মনসিংহ শহরে আসার পথে মাসকান্দা পলিটেনিক ইন্সটিটিউট মোড়ে কয়েকজন দুবৃর্ত্ত ‘গেটলক সার্ভিস’ নামের একটি যাত্রীবাহী বাসে  পেট্রোল ঢেলে আগুন দেয়। আগুনে বাসের অনেক আসন পুড়ে যায়। পরে স্থানীয়রা বাসের আগুন নেভান। বাবুল (৩৪) নামের একজন যাত্রী আহত হয়ে ময়মনসিংহ মেডিকেল কলেজ হাসপাতালে চিকিত্সা নিয়েছেন।
ময়মনসিংহ কতোয়ালি মডেল থানার ভারপ্রাপ্ত কর্মকর্তা (ওসি) আবু মো. ফজলুল করিম জানিয়েছেন, এ ঘটনায় এখন পর্যন্ত কাউকে আটক করা সম্ভব হয়নি।
