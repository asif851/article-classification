
হামলায় ক্ষতিগ্রস্ত বিএনপির চেয়ারপারসন খালেদা জিয়ার গাড়িসহ বহরে থাকা গাড়িগুলো বিভিন্ন দূতাবাসের প্রতিনিধিদের দেখানো হয়েছে। আজ মঙ্গলবার বিকেলে ১৬টি দেশ ও ইউরোপীয় ইউনিয়নের (ইইউ) প্রতিনিধিরা গুলশানে খালেদা জিয়ার কার্যালয়ে যান। এ সময় তাঁদের ক্ষতিগ্রস্ত গাড়িগুলো দেখানো হয়।আজ বিকেল পৌনে চারটার দিকে খালেদা জিয়ার গুলশান কার্যালয়ে যান যুক্তরাজ্য, কাতার, পাকিস্তান, ভারত, রাশিয়া, তুরস্ক, ফ্রান্স, সৌদি আরব, জাপান, কানাডাসহ ১৬টি দেশের ঢাকা দূতাবাসের প্রতিনিধিরা। তাঁরা সেখানে হামলায় ক্ষতিগ্রস্ত গাড়িগুলো দেখেন এবং বিএনপির নেতাদের সঙ্গে বৈঠক করেন। তবে খালেদা জিয়া বৈঠকে ছিলেন না।বৈঠকে বিএনপির স্থায়ী কমিটির সদস্য আব্দুল মঈন খান, চেয়ারপারসনের উপদেষ্টা সাবিহ উদ্দিন আহমদ, বিএনপির আন্তর্জাতিক বিষয়ক সম্পাদক গিয়াস কাদের চৌধুরী উপস্থিত ছিলেন।
তবে বৈঠকের বিষয়ে কোনো পক্ষ থেকেই কিছু জানানো হয়নি।
ঢাকা উত্তর সিটি করপোরেশন নির্বাচনে বিএনপি-সমর্থিত মেয়র পদপ্রার্থী তাবিথ আউয়ালের পক্ষে নির্বাচনী প্রচারে নেমে গতকাল সোমবার কারওয়ান বাজার এলাকায় হামলার মুখে পড়ে বিএনপির চেয়ারপারসন খালেদা জিয়ার গাড়িবহর।
