
আইন, বিচার ও সংসদবিষয়ক মন্ত্রী আনিসুল হক বলেছেন, সংবিধানের ষোড়শ সংশোধনী বাতিলের রায় পুনর্বিবেচনা (রিভিউ) চেয়ে চলতি মাসেই আবেদন দাখিল করা হবে।
আজ শনিবার সুপ্রিম কোর্টে অ্যাটর্নি জেনারেল কার্যালয়ে অ্যাটর্নি জেনারেল মাহবুবে আলমের সঙ্গে বৈঠক শেষে গণমাধ্যমকর্মীদের সঙ্গে আলাপকালে এ কথা জানান মন্ত্রী।
দুপুর পৌনে ১২টার দিকে অ্যাটর্নি জেনারেল কার্যালয়ে আসেন আইনমন্ত্রী। বেলা দুইটার পর সেখানে বৈঠক শেষে বের হয়ে তিনি সাংবাদিকদের বলেন, ‘আমরা রায় পর্যালোচনা করেছি। পুরো রায়ই বাতিল চেয়ে রিভিউর আবেদন জানাব।’ সাংবাদিকদের প্রশ্নের জবাবে আইনমন্ত্রী বলেন, ‘আমরা বসেছিলাম গ্রাউন্ডগুলো নিয়ে আলাপ-আলোচনা করার জন্য। আমরা গ্রাউন্ডগুলো ফাইনালাইজ করেছি। এখন দাখিল করার জন্য প্রস্তুতি নিচ্ছি। এ মাসের মধ্যেই রিভিউ পিটিশন দাখিল করা হবে।’
বৈঠকে দুই অতিরিক্ত অ্যাটর্নি জেনারেল মুরাদ রেজা, মমতাজ উদ্দিন ফকিরসহ রিভিউ আবেদন তৈরিতে সংশ্লিষ্ট আইন কর্মকর্তারাও অংশ নেন।সংবিধানের ষোড়শ সংশোধনী বাতিলের ৭৯৯ পৃষ্ঠার আপিল বিভাগের চূড়ান্ত রায় পর্যালোচনা ও রিভিউ করতে অ্যাটর্নি জেনারেলের নেতৃত্বে ১১ সদস্যের একটি কমিটি কাজ করছে। এ কমিটি রায় পর্যালোচনা করে রিভিউ আবেদন তৈরির কাজ করছেন। গত ২০ অক্টোবর অ্যাটর্নি জেনারেল মাহবুবে আলম গণমাধ্যমকে বলেছেন, রিভিউ আবেদন করতে সহকর্মীদের নিয়ে ১১ সদস্যের কমিটি করেছেন তিনি।ষোড়শ সংশোধনী বাতিলের আপিলের রায় গত ১ আগস্ট প্রকাশ করেন আপিল বিভাগ। এরপর ১১ অক্টোবর রায়ের সত্যায়িত অনুলিপি পাওয়ার কথা জানান অ্যাটর্নি জেনারেল মাহবুবে আলম।আইনজীবীরা বলেন, আইন অনুযায়ী রায়ের সত্যায়িত অনুলিপি পাওয়ার এক মাসের মধ্যে পুনর্বিবেচনার আবেদন করতে হয়। সে আলোকে ওই আবেদন করার প্রস্তুতি নেওয়া হচ্ছে।
