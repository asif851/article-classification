
বিএনপির চেয়ারপারসন ও সিনিয়র ভাইস চেয়ারম্যানকে নিয়ে প্রধানমন্ত্রীর বক্তব্যকে রাজনৈতিক শিষ্টাচারবহির্ভূত বলেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর।  আজ মঙ্গলবার নয়া পল্টনে বিএনপির কেন্দ্রীয় কার্যালয়ের সামনে আন্তর্জাতিক নারী দিবস উপলক্ষে মহিলা দল আয়োজিত শোভাযাত্রার উদ্বোধনী অনুষ্ঠানে মির্জা ফখরুল এ কথা বলেন। প্রধানমন্ত্রী শেখ হাসিনার নাম উল্লেখ না করে মির্জা ফখরুল বলেন, আওয়ামী লীগ নেতা যে ভাষায় কথা বলেছেন, তা রাজনৈতিক শিষ্টাচার বর্জিত। সত্যের সঙ্গে এর কোনো সম্পর্ক নেই। প্রত্যেক গণতান্ত্রিক আন্দোলনে গণতান্ত্রিক নেতার বিরুদ্ধে মামলা হয়েছে। তাঁরা আসামি হয়েছেন। বিএনপির চেয়ারপারসন খালেদা জিয়া এবং সিনিয়র ভাইস চেয়ারম্যান তারেক রহমানকে নিয়ে যে কথাগুলো বলা হয়েছে, তা রাজনৈতিক শিষ্টাচারের মধ্যে পড়ে না। তিনি এ বক্তব্যের নিন্দা জানান। পরে মহিলা দলের একটি র‍্যালি বিএনপির কেন্দ্রীয় কার্যালয়ের সামনে থেকে বের হয়ে নাইটিঙ্গেল মোড় ঘুরে আবার কার্যালয়ের সামনে এসে শেষ হয়।
আরও পড়ুন: 
আসামিকে চেয়ারপারসন ও ভাইস চেয়ারম্যান করেছে বিএনপি: প্রধানমন্ত্রী
