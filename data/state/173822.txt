
চট্টগ্রামের সাতকানিয়া উপজেলার চট্টগ্রাম-কক্সবাজার মহাসড়কের রাস্তার মাথা এলাকায় গতকাল মঙ্গলবার সকালে ছিনতাইকারীর ছুরিকাঘাতে এক দম্পতিসহ তিনজন আহত হয়েছেন।আহত ব্যক্তিরা হলেন চন্দনাইশ উপজেলার উত্তর হাসিমপুর এলাকার মো. মোরশেদ (২৪), তাঁর স্ত্রী কহিনুর আক্তার (১৯) ও বন্ধু মোহাম্মদ সুমন (২৪)। আহত ব্যক্তিদের সাতকানিয়া উপজেলা স্বাস্থ্য কমপ্লেক্সে চিকিৎসা দেওয়া হয়েছে।আহত মো. মোরশেদ (২৪) জানান, গতকাল সকালে তিনি স্ত্রী ও তিন বন্ধুকে নিয়ে অটোরিকশাযোগে কক্সবাজারের চকরিয়ার শ্বশুরবাড়িতে যাচ্ছিলেন। সাতকানিয়া রাস্তার মাথা এলাকায় পৌঁছালে অটোরিকশার একটি চাকা ফুটো হয়ে যায়। চাকাটি মেরামত করার সময় চার-পাঁচজন ছিনতাইকারী তাঁর স্ত্রীর গলার চেইন ছিনিয়ে নেওয়ার চেষ্টা করে। ওই সময় বাধা দিলে ছিনতাইকারীরা তাঁদের ছুরিকাঘাত করে চেইন, পাঁচ হাজার টাকা ও দুটি মুঠোফোন ছিনিয়ে নিয়ে যায়।সাতকানিয়া থানার ভারপ্রাপ্ত কর্মকর্তা (ওসি) মো. ফরিদ উদ্দিন খন্দকার বলেন, ছিনতাই ও ছুরিকাঘাতের সঙ্গে জড়িত ব্যক্তিদের গ্রেপ্তারের চেষ্টা চলছে।
