
খাদ্যমন্ত্রী কামরুল ইসলাম বলেছেন, ‘সুষমা স্বরাজ বাংলাদেশে আসায় বিএনপির নেতাদের মুখে চুনকালি পড়েছে। কারণ মোদি সরকার আসার পর তাঁরা বলেছিলেন, ভারতের সঙ্গে আমাদের সম্পর্ক খারাপ হয়ে যাবে। তিনি (সুষমা) এসেছেন, আশা করি আলোচনাও ফলপ্রসূ হবে।’আজ বৃহস্পতিবার রাজধানীর বঙ্গবন্ধু অ্যাভিনিউয়ে ঢাকা মহানগর আওয়ামী লীগের বর্ধিত সভায় খাদ্যমন্ত্রী এ মন্তব্য করেন।কামরুল ইসলাম বলেন, ‘ভারতের সঙ্গে ঐতিহ্যগতভাবে আমাদের ভালো সম্পর্ক। বিশ্বের বৃহত্তম গণতান্ত্রিক দেশের পররাষ্ট্রমন্ত্রী বাংলাদেশ সফরে আসায় অমীমাংসিত ইস্যুগুলোর সমাধান হবে।’বিএনপির আন্দোলনের হুমকি প্রসঙ্গে খাদ্যমন্ত্রী বলেন, তাঁদের ঝিমিয়ে যাওয়া, মৃতপ্রায় নেতা-কর্মীদের উজ্জীবিত করতে ঈদের পরে আন্দোলনের হুমকি দিয়েছেন খালেদা জিয়া। কিন্তু এ আন্দোলনের হুমকিতে আওয়ামী নেতা-কর্মীরা ভয় পায় না।বিএনপির সংলাপের আহ্বান প্রসঙ্গে তিনি বলেন, ‘বর্তমানে কোনো রাজনৈতিক সংকট নেই। দেশের মানুষ সুখে আছে। তাই সংলাপেরও প্রয়োজন নেই। আমরা প্রতিদিনই জনগণের সঙ্গে সংলাপ করছি। তাই কোনো রাজনৈতিক দলের সঙ্গে আলাদাভাবে সংলাপের প্রয়োজন নেই।’
আগামীকাল শুক্রবার সোহরাওয়ার্দী উদ্যানে আওয়ামী লীগের প্রতিষ্ঠাবার্ষিকী উপলক্ষে আলোচনা সভা ও সাংস্কৃতিক অনুষ্ঠানের আয়োজন করা হবে। ওই অনুষ্ঠানে প্রধান অতিথি হিসেবে থাকবেন প্রধানমন্ত্রী ও আওয়ামী লীগ সভানেত্রী শেখ হাসিনা। এই কর্মসূচি সফল করতে আজ এই বর্ধিত সভার আয়োজন করা হয়।
