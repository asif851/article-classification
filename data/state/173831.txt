
ফরিদপুরে চাকরির প্রলোভন দেখিয়ে ঢাকায় নিয়ে আটকে রেখে এক কলেজছাত্রীকে (২৫) ধর্ষণের অভিযোগে দুজনকে গ্রেপ্তার করেছে র‍্যাপিড অ্যাকশন ব্যাটালিয়নের (র‍্যাব-৮) একটি দল। এ সময় ওই কলেজছাত্রীকে উদ্ধার করা হয়।গ্রেপ্তার দুজন হলেন পল্লি চিকিৎসক মহিউদ্দিন (৪২) ও ধর্ষণের শিকার কলেজছাত্রীর চাচি নাজমুর নাহার (৪০)। মহিউদ্দিন ফরিদপুর সদর এলাকার বাসিন্দা। তিনি ঢাকার নবাবগঞ্জে চিকিৎসাসেবা প্রদান করেন। আর নাজমুর নাহার ফরিদপুরের বোয়ালমারী উপজেলার বাসিন্দা। গতকাল সোমবার বেলা সাড়ে ১১টা থেকে রাত সাড়ে ৮টা পর্যন্ত ফরিদপুরের বিভিন্ন স্থানে অভিযান চালিয়ে মহিউদ্দিন ও নাজমুর নাহারকে গ্রেপ্তার করা হয়।র‍্যাব-৮ সূত্রে জানা গেছে, সাত বছর আগে নিজে পছন্দ করে বিয়ে করেছিলেন ফরিদপুরের একটি কলেজের স্নাতক চতুর্থ বর্ষের ওই কলেজছাত্রী। তাঁদের পাঁচ বছর বয়সী একটি ছেলে আছে। ৮ নভেম্বর অভিমান করে স্বামীর বাড়ি ছেড়ে বাবার বাড়ি চলে যান তিনি। কিন্তু বাড়িতে থাকার অনুমতি দেননি মা। এ কারণে তিনি সেজো চাচি নাজমুর নাহারের বাড়িতে আশ্রয় নেন। চাচি তাঁকে চাকরির প্রলোভন দেখিয়ে পরের দিন মহিউদ্দিনের (দূর সম্পর্কের বোনের ছেলে) হাতে তুলে দেন। এরপর মহিউদ্দিন তাঁকে ঢাকার অজ্ঞাত জায়গায় নিয়ে আটকে রেখে ধর্ষণ করেন।
এদিকে স্ত্রী বাড়ি থেকে চলে যাওয়ায় ওই কলেজছাত্রীর স্বামী ১২ নভেম্বর ফরিদপুরের বোয়ালমারী থানায় সাধারণ ডায়েরি (জিডি) করেন। এ ব্যাপারে তিনি র‍্যাব-৮-এর সাহায্য চান।
র‍্যাব-৮ ফরিদপুর ক্যাম্পের কোম্পানি অধিনায়ক অতিরিক্ত পুলিশ সুপার মো. রইছ উদ্দিন বলেন, অপহৃত ওই কলেজছাত্রী কৌশলে কলেজে ব্যবহারিক পরীক্ষার কথা বলে গতকাল সকালে মহিউদ্দিনকে নিয়ে ফরিদপুর আসেন। কলেজে যাওয়ার কথা বলে তিনি শহরের লক্ষ্মীপুর এলাকায় এক বান্ধবীর বাড়িতে ওঠেন। খবর পেয়ে বেলা সোয়া ১১টার দিকে ওই কলেজছাত্রীকে উদ্ধার করা হয়। পরে বেলা দুইটার দিকে ফরিদপুর সদরের বাসস্ট্যান্ড থেকে মহিউদ্দিনকে গ্রেপ্তার করা হয়। গ্রেপ্তারের সময় মহিউদ্দিনের কাছ থেকে ৪৫০টি ইয়াবা উদ্ধার করা হয়। পরে রাত সাড়ে আটটার দিকে ফরিদপুরের বোয়ালমারী উপজেলা থেকে নাজমুর নাহারকেও গ্রেপ্তার করা হয়।
মো. রইছ উদ্দিন আরও বলেন, এ ব্যাপারে ওই কলেজছাত্রীর স্বামী বাদী হয়ে মহিউদ্দিন ও নাজমুরকে আসামি করে আজ মঙ্গলবার বিকেলে বোয়ালমারী থানায় নারী ও শিশু নির্যাতন দমন আইনে একটি মামলা করেছেন। এ ছাড়া র‍্যাব বাদী হয়ে মহিউদ্দিনকে আসামি করে ফরিদপুর কোতোয়ালি থানায় ১৯৯০ সালের মাদকদ্রব্য নিয়ন্ত্রণ আইনে আরেকটি মামলা করেছে।
