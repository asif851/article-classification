
মশার ওষুধ ছিটানোর নির্ধারিত সময় পেরিয়ে গেলেও সিলেট সিটি করপোরেশন কর্তৃপক্ষ এখনো ওষুধ কেনেনি। তাই নগরবাসী মশার অত্যাচারে অতিষ্ঠ হয়ে উঠেছেন।নগরের অনেক বাসিন্দা জানান, প্রতিটি পাড়া-মহল্লায় মশার উৎপাতে মানুষ অতিষ্ঠ। নালা-নর্দমা নিয়মিত পরিষ্কার করা হলেও মশার উৎস নষ্ট হচ্ছে না।সোনারপাড়া এলাকার গৃহিণী আছমা খাতুন বলেন, ‘দিনে-রাতে সমানতালে মশা কামড়ায়। বাচ্চারা ঠিকমতো পড়তে বসতেও পারে না। কয়েল, ওষুধ কোনো কিছুতেই মশা যায় না। আমরা ঘুমাতে পর্যন্ত পারছি না। বাচ্চাদের অসুখ-বিসুখও বাড়ছে।’সিটি করপোরেশন কর্তৃপক্ষ জানায়, সম্প্রতি মশা মারার ওষুধ কেনার দরপত্র প্রক্রিয়া সম্পন্ন হয়েছে। আগামী ১৫ দিনের মধ্যে ২২ লাখ টাকার ওষুধ কেনা হচ্ছে। এ ওষুধ নগরের সব ওয়ার্ডে ছিটানো হবে।করপোরেশনের ভারপ্রাপ্ত প্রধান প্রকৌশলী নূর আজিজুর রহমান বলেন, শিগগিরই চলতি বছরের জন্য ওষুধ কিনে তা ছিটানো হবে।
