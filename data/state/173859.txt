
বিএনপি ও ২০-দলীয় জোটের আন্দোলন কেবল ক্ষমতায় যাওয়ার লড়াই নয় বলে মন্তব্য করেছেন বিএনপির যুগ্ম মহাসচিব সালাহ উদ্দিন আহমেদ। তিনি বলেন, এ আন্দোলন রাষ্ট্রের মালিকানা জনগণের কাছে ফেরত দেওয়ার। আজ শনিবার এক বিবৃতিতে তিনি দাবি করেন, ‘সরকার এ আন্দোলনকে আন্তর্জাতিকভাবে সন্ত্রাসী ও জঙ্গি কর্মকাণ্ড হিসেবে উপস্থাপনের সীমাহীন চেষ্টা চালিয়েও ব্যর্থ হয়েছে। ’ছাত্রদল, যুবদলসহ যেসব নেতা-কর্মীকে পুলিশ গ্রেপ্তারের পর অস্বীকার করছে, তাঁদের তালিকা সংরক্ষণ করা হচ্ছে-উল্লেখ করে বিএনপির যুগ্ম মহাসচিব বলেন, ‘পুলিশ-র‌্যাবের কতিপয় দলকানা সদস্যদের উদ্দেশ্যে বলতে চাই, এই সরকারই শেষ সরকার নয়। অতএব, অবৈধ সরকারের পৃষ্ঠপোষকতা করে আইনের হাত থেকে নিজেদের রক্ষা করতে পারবেন না। ’সালাহ উদ্দিন আহমেদ অভিযোগ করেন, ‘বিনা ভোটের অবৈধ সরকারের প্রধানমন্ত্রীর সরাসরি হুকুমে র‌্যাব, পুলিশ, বিজিবির কতিপয় দলবাজ সেবাদাস কর্তাব্যক্তিরা আন্দোলনরত বিরোধীদলীয় নেতা-কর্মীদের বিভিন্ন নৃশংস কায়দায় ক্রসফায়ারের মাধ্যমে বিচারবহির্ভূতভাবে হত্যা করে সমগ্র দেশকে বধ্যভূমিতে পরিণত করলেও তারা অবৈধ সরকারকে রক্ষা করতে পারবে না। ২০-দলীয় জোটের নেতা-কর্মীরা দেশের প্রত্যন্ত অঞ্চল থেকে রাজধানী ঢাকা পর্যন্ত সর্বত্র ওই সমস্ত দলবাজ পিশাচ কর্মকর্তা-কর্মচারীদের তালিকা প্রণয়ন অব্যাহত রেখেছে। ’ ‘গোটা রাষ্ট্রের জনগণই আজ পুলিশি রিমান্ডে জীবনযাপন করছে’ মন্তব্য করে তিনি বলেন, ‘জাতিকে সেই পুলিশি রিমান্ড থেকে মুক্ত করার জন্য অবিরাম সংগ্রামের কেনো বিকল্প নেই। ’
ব্লগার ও বিজ্ঞান লেখক অভিজিৎ রায়ের হত্যাকাণ্ডের নিন্দা জানিয়ে সালাহউদ্দিন বলেন, ‘বাংলা একাডেমি ও টিএসসির মতো স্থানে নিশ্ছিদ্র পুলিশ বেষ্টনীর মধ্যেও অভিজিৎ রায়ের হত্যাকাণ্ড প্রমাণ করে, এ দেশের কোনো নাগরিকের জানমালের নিরাপত্তা দিতে সরকার ব্যর্থ। ’
বিবৃতিতে রোববার সকাল থেকে ৭২ ঘণ্টা হরতাল পালনের জন্য আহ্বান জানান বিএনপির এই নেতা।
