
চার দিন বন্ধ থাকার পর গতকাল সোমবার বিকেল থেকে ঢাকার সঙ্গে ব্রাহ্মণবাড়িয়ার বাঞ্ছারামপুর উপজেলার সরাসরি সড়ক যোগাযোগ চালু হয়েছে। উপজেলার রাধানগর এলাকায় নির্মাণাধীন সেতুর পাশের ভেঙে যাওয়া বিকল্প সড়কের স্থানে একটি বেইলি সেতু নির্মাণ করায় বাঞ্ছারামপুর-ঢাকা সড়কে যানবাহন চলাচল চালু করা সম্ভব হয়েছে।সওজের বাঞ্ছারামপুর কার্যালয়ের উপবিভাগীয় প্রকৌশলী হাবিব উল্লাহ জানান, বিকল্প সড়কের স্থানে একটি পুরাতন বেইলি সেতু পুনঃস্থাপন করা হয়েছে। অবস্থা নাজুক হওয়ায় ওই সেতুর ওপর দিয়ে পাঁচ টনের অধিক ওজনবাহী যান চলাচল নিষিদ্ধ করা হয়েছে। তিনি আরও জানান, নতুন সেতুটি ২১ দিন পর খুলে দেওয়া হবে। ওই সেতু চালু হলে ভারী যানবাহন চলাচলে আর কোনো সমস্যা থাকবে না।যান চলাচল বন্ধ হওয়ার বিষয়টি নিয়ে ১৩ জুলাই প্রথম আলোতে ‘ভেঙে গেছে বিকল্প সড়ক, বাঞ্ছারামপুর-ঢাকা সড়ক যোগাযোগ বিচ্ছিন্ন’ শিরোনামে একটি প্রতিবেদন ছাপা হয়েছে।
