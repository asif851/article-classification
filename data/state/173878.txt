
হবিগঞ্জে কৃষক মো. আবুল মিয়া হত্যা মামলায় সাতজনকে মৃত্যুদণ্ড দিয়েছেন আদালত। আসামিদের মধ্যে ছয়জনই একই পরিবারের। তবে তাঁরা সবাই পলাতক।
হবিগঞ্জের অতিরিক্ত জেলা ও দায়রা জজ মাফরোজা পারভীন আজ বুধবার বিকেলে এ রায় দেন।
সাজাপ্রাপ্ত আসামিরা হলেন মর্তুজ মিয়া (৬০), তাঁর ছেলে বশীর মিয়া (৩৬), ফজলু মিয়া (৩২), ফয়সল মিয়া (২৯), মইনুল মিয়া (২৫) ও মেয়ে শিফা বেগম (২৫) এবং আত্মীয় দরবেশপুর গ্রামের সুন্দর মিয়া (২৮)।
মামলার সংক্ষিপ্ত বিবরণী থেকে জানা গেছে, জেলার নবীগঞ্জ উপজেলার দাউদপুর গ্রামের আবুল মিয়ার সঙ্গে একই গ্রামের মর্তুজ মিয়ার জমিসংক্রান্ত বিরোধ নিয়ে মামলা চলে আসছিল। এসবের জের ধরে ২০০৮ সালের ২২ মার্চ মর্তুজ মিয়া ও তাঁর চার ছেলে, এক মেয়ে এবং এক আত্মীয় কৃষক আবুল মিয়াকে গ্রামের একটি হাওরে ধারালো অস্ত্র দিয়ে কোপান। এতে তিনি ঘটনাস্থলে মারা যান। এ ঘটনায় পরের দিন আবুল মিয়ার ছোট ভাই সাদিক মিয়া মামলা করেন। মামলায় এই সাতজনকে আসামি করা হয়। পুলিশ তদন্ত শেষে ২০০৯ সালের ৩১ মার্চ অভিযোগপত্র দেয়। আসামিরা মামলা চলাকালে জামিন নিয়ে পলাতক রয়েছেন।
