
রাজধানীর রামপুরার বনশ্রীতে দুই ভাইবোন হত্যা মামলার একমাত্র আসামি মা মাহফুজা মালেক জেসমিনের পাঁচ দিনের রিমান্ড শেষে আজ বুধবার আবার আদালতে হাজির করা হচ্ছে। মামলাটি পুলিশের গোয়েন্দা শাখায় (ডিবি) হস্তান্তরের প্রক্রিয়া হিসেবে মাহফুজা মালেক জেসমিনকে আদালতে হাজির করা হবে। রামপুরা থানার ভারপ্রাপ্ত কর্মকর্তা (ওসি) রফিকুল ইসলাম প্রথম আলোকে বলেন, ‘মামলাটি যেহেতু ডিবিতে হস্তান্তর করা হয়েছে, তাই আদালতের মাধ্যমে আমরা আসামিকে ডিবির কাছে হস্তান্তর করব।’ ডিবির পক্ষ থেকে আবার আসামির রিমান্ডের আবেদন করা হতে পারে বলে তিনি জানান। গত রোববার (৬ মার্চ) সন্ধ্যার পর এক আদেশে দুই ভাইবোন হত্যা মামলাটি তদন্তের দায়িত্ব পেয়েছে পুলিশের ডিবি। গত ২৯ ফেব্রুয়ারি বনশ্রীতে খুন হয় নুসরাত আমান ও আলভী আমান নামের দুই শিশু। এ ঘটনায় ওই দুই শিশুর মা মাহফুজা মালেক জেসমিন র‍্যাবের জিজ্ঞাসাবাদে দুই সন্তানকে হত্যার কথা স্বীকার করেছেন। এ ঘটনায় তাদের মাকে আসামি করে বাবা আমান উল্লাহ থানায় মামলা করেন। জিজ্ঞাসাবাদের জন্য ৪ মার্চ মা মাহফুজা মালেককে পাঁচ দিনের রিমান্ডে নেওয়ার আদেশ দেন ঢাকার মহানগর হাকিম আদালত। পরে পুলিশ তাঁকে রিমান্ডে নেয়।
আরও পড়ুন...মা মাহফুজার পাঁচ দিনের রিমান্ডদুই সন্তান হত্যা মামলা তদন্ত করবে ডিবি
