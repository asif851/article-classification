
গুলশানে রাজনৈতিক কার্যালয়ের ভেতরে থাকা বিএনপির চেয়ারপারসন খালেদা জিয়া ও অন্যদের জন্য মাছ, মোরগ, কাঁচাবাজার, ফলমূলসহ বিভিন্ন খাদ্যসামগ্রী নিয়ে আসেন মহিলা দলের কয়েকজন নেত্রী। তবে পুলিশি বাধায় তাঁরা তা দিতে পারেননি।আজ বৃহস্পতিবার দুপুর সাড়ে ১২টার দিকে মহিলা দলের সভানেত্রী নুরে আরা সাফার নেতৃত্বে সংগঠনের ১২-১৩ জনের একটি দল রিকশাভ্যানে করে এসব খাদ্যসামগ্রী নিয়ে রাজনৈতিক কার্যালয়ের উদ্দেশে যান।কার্যালয়ের প্রধান ফটক থেকে ২০-২৫ গজ দূরে রিকশাভ্যানসহ মহিলা দলের নেত্রীদের থামিয়ে দেয় পুলিশ। এরপর নুরে আরা সাফা ও ঢাকা মহানগর মহিলা দলের সভানেত্রী সুলতানা আহমেদ খালি হাতে হেঁটে কার্যালয়ের ভেতরে যান। তাঁরা সেখানে ১৫ মিনিট অবস্থান করেন।কার্যালয় থেকে বেরিয়ে সুলতানা আহমেদ উপস্থিত সাংবাদিকদের বলেন, নেত্রী অসুস্থ। ভেতরে সবাই যন্ত্রণায় কাতর। খাবার, ফলমূল, ওষুধ নিয়ে এসেছিলাম। কিন্তু পুলিশ তা ভেতরে নিতে দেয়নি। এখন তাঁদের (ভেতরে অবস্থানরত) ভাতেও মারা হচ্ছে। পানিতেও মারা হচ্ছে।খালেদা জিয়ার সঙ্গে দেখা হয়েছে কি না—জানতে চাইলে মহিলা দলের এই দুই নেত্রী বিষয়টি এড়িয়ে যান। সুলতানা আহমেদ বলেন, দেখা করাটা মূল বিষয় নয়। তিনি অসুস্থ—এটাই বড় কথা। তাঁর নির্দেশনাই আসল।রিকশাভ্যানটির কাছে গিয়ে দেখা যায়, সেখানে বেশ কয়েকটি বড় আকারের জ্যান্ত মোরগ, রুই মাছ, লাউ, বাঁধাকপি, ফুলকপি, টমেটো, গাজর, বিভিন্ন ধরনের সবজি, পাকা কলা, আপেল, কমলা, প্যাকেট নুডলস, মিষ্টি, দই, ওষুধ প্রভৃতি রয়েছে।কত টাকার বাজার করা হয়েছে—জানতে চাইলে মহিলা দলের নেত্রীরা বলেন, টাকাটা মুখ্য নয়। আমরা এগুলো দিতে এসেছিলাম, কিন্তু পারলাম না।এদিকে বাজার দিতে আসা ১২-১৩ জনের মধ্যে মাত্র দুজন কার্যালয়ের ভেতরে যাওয়ায় বাকি কয়েকজন ক্ষুব্ধ হয়েছেন। তাঁরা এ নিয়ে বিবাদও করেছেন।বেলা একটার দিকে মহিলা দলের নেত্রীরা চলে গেলে ভ্যানটিও তাঁদের সঙ্গে এলাকা ত্যাগ করে।
