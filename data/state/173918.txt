
বিএনপির স্থায়ী কমিটির সদস্য নজরুল ইসলাম খান বলেছেন, মুক্তিযুদ্ধে শহীদদের সংখ্যা নিয়ে বিতর্ক ও মতবিরোধ আছে। শহীদদের তালিকা তৈরি করা দরকার। বিএনপি ক্ষমতায় গেলে এই অসমাপ্ত কাজ শেষ করা উচিত হবে বলেও মন্তব্য করেন তিনি।
আজ রোববার দুপুরে রাজধানীর নয়াপল্টনে ভাসানী মিলনায়তনে এক প্রতিবাদ সভায় নজরুল ইসলাম খান এ কথা বলেন। বিএনপির অঙ্গ সংগঠন জাতীয়তাবাদী কৃষক দল বিএনপির চেয়ারপারসন খালেদা জিয়ার বিরুদ্ধে রাষ্ট্রদ্রোহ মামলার প্রতিবাদে ওই আলোচনার আয়োজন করে।
মুক্তিযুদ্ধে শহীদদের সংখ্যা নিয়েও অনেক বিতর্ক আছে—খালেদা জিয়ার এমন বক্তব্যের পরিপ্রেক্ষিতে সম্প্রতি তাঁর বিরুদ্ধে রাষ্ট্রদ্রোহ মামলা হয়েছে। বিএনপির নেতারাও এখন খালেদা জিয়ার স্বপক্ষে নানা যুক্তি দিয়ে বক্তব্য দিচ্ছেন।
বিএনপির এই নেতা বলেন, যারা এত দিন রাষ্ট্রের দায়িত্ব পালন করেছেন অভিযোগ তাদের সবার ওপরই পরতে পারে। খালেদা জিয়া উল্লেখ করেছেন এ ব্যাপারে উদ্যোগ নেওয়ার জন্য। কিন্তু সরকার সে দায়িত্ব পালন না করে তাঁর নামে রাষ্ট্রদ্রোহ মামলা দিয়েছে। তিনি মনে করেন, মুক্তিযুদ্ধ পরবর্তী সময়ে শহীদদের তালিকা করার যে উদ্যোগ নেওয়া হয়েছিল তা শেষ করা উচিত ছিল। বিএনপি ভবিষ্যতে ক্ষমতায় গেলে এ কাজটি করবে—এমন ইঙ্গিত দিয়ে বিএনপির অন্যতম এই নীতি নির্ধারক বলেন, ‘আশা করি, আল্লাহর মেহেরবানিতে আমরা যদি দায়িত্বে আসি, এই অসমাপ্ত কাজ সমাপ্ত করা আমাদের উচিত হবে।’
শহীদদের সংখ্যা নিয়ে বিতর্ক আছে, এটা মিথ্যা না—এমন দাবি করে নজরুল ইসলাম খান বলেন, ‘হতে পারে ২৯ লাখ, হতে পারে ৩১ লাখ, ৩০ লাখই হতে পারে। এই যে দ্বিমত বা বিতর্ক—এটা আমাদের স্বাধীনতা যুদ্ধে যারা শহীদ হয়েছেন তাদের কারও প্রতি কোনো অশ্রদ্ধা প্রকাশ পায় না। বরং এটা দাবি করে আমাদের এই দেশের জন্য, এই মাতৃভূমির জন্য যারা তাঁদের সর্বোচ্চ ত্যাগ স্বীকার করেছেন, আত্মদান করেছেন, জীবন দিয়েছেন, শহীদ হয়েছেন তাঁরা রেকর্ডেড হোক।’
নজরুল ইসলাম বলেন, যারা মুক্তিযুদ্ধ করেছেন তাদের ভাতা দেওয়া হচ্ছে, বিভিন্ন সুযোগ-সুবিধা দেওয়া হচ্ছে। ছেলেমেয়েদের সুযোগ-সুবিধা দেওয়া হচ্ছে, এতে তাঁরা খুশি। কিন্তু যারা শহীদ হয়েছেন তাদের কোনো প্রাপ্য নেই? তিনি অভিযোগ করেন, প্রধান বিচারপতির সাম্প্রতিক বক্তব্যে সরকারের ভীত কেঁপে গেছে। সেখান থেকে জনগণের দৃষ্টি ফেরাতে খালেদা জিয়ার নামে রাষ্ট্রদ্রোহ মামলা দেওয়া হয়েছে।
অন্যদের মধ্যে কৃষক দলের সাধারণ সম্পাদক শামসুজ্জামান, বিএনপির যুব বিষয়ক সম্পাদক সৈয়দ মোয়াজ্জেম হোসেন, কৃষক দলের সহসভাপতি নাজিম উদ্দীন প্রমুখ বক্তব্য দেন।
সভা থেকে খালেদা জিয়ার বিরুদ্ধে রাষ্ট্রদ্রোহের মামলার প্রতিবাদে তিন দিনের কর্মসূচি ঘোষণা করেছে কৃষক দল। তারা ৩ ফেব্রুয়ারি বিভাগীয় শহরে, ৪ ফেব্রুয়ারি জেলা শহরে এবং ৫ ফেব্রুয়ারি থানা ও ইউনিয়ন পর্যায়ে বিক্ষোভ সমাবেশ করবে।
