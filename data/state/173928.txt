
পিরোজপুরের মঠবাড়িয়া উপজেলা বিএনপির কার্যালয় ভাঙচুর করেছে দুর্বৃত্তরা। গত শুক্রবার রাত সোয়া ১০টার দিকে পৌর শহরের তুষখালী সড়কের রুটিপট্টি এলাকায় অবস্থিত কার্যালয়ে এ ঘটনা ঘটে। ছাত্রলীগের কর্মীরা এ ঘটনায় জড়িত বলে অভিযোগ করেছে উপজেলা বিএনপি।মঠবাড়িয়া উপজেলা বিএনপির সাধারণ সম্পাদক রুহুল আমিন দুলাল জানান, শুক্রবার রাত পৌনে ১০টার দিকে কার্যালয়টি বন্ধ করে দলীয় নেতা-কর্মীরা চলে যান। রাত সোয়া ১০টার দিকে ছাত্রলীগের ১৫-২০ জন নেতা-কর্মী পেছনের দরজা ভেঙে ভেতরে ঢুকে জিয়াউর রহমান, বেগম খালেদা জিয়া ও তারেক রহমানের ছবি এবং চেয়ার, টেবিল ও টেলিভিশন ভাঙচুর করেন। এ সময় তাঁরা কার্যালয়ে রাখা কাগজপত্র তছনছ করেন।মঠবাড়িয়া উপজেলা ছাত্রলীগের সভাপতি নজরুল ইসলাম বলেন, ‘আমি ভাঙচুরের ঘটনায় জড়িত নই। ছাত্রলীগের অন্য কোনো পক্ষ এ কাজ করতে পারে।’মঠবাড়িয়া থানার ওসি খন্দকার মোস্তাফিজুর রহমান বলেন, খবর পেয়ে রাত ১১টার দিকে ঘটনাস্থলে পুলিশ পাঠানো হয়েছিল। সেখানে কাউকে পাওয়া যায়নি।
