
মৌলভীবাজারের কুলাউড়া উপজেলার কর্মধা ইউনিয়নে ভাইয়ের মৃত্যুসনদ নিতে আসা ময়ূব আলী (৬৭) নামের এক বৃদ্ধকে ওই ইউনিয়ন পরিষদের (ইউপি) সচিব মারধর করেছেন বলে অভিযোগ পাওয়া গেছে। এ ব্যাপারে গতকাল মঙ্গলবার মৌলভীবাজারের জ্যেষ্ঠ বিচারিক হাকিমের আদালতে মামলা হয়েছে।মামলার এজাহার ও নির্যাতিত ব্যক্তির সূত্রে জানা গেছে, ময়ূব আলীর বাড়ি কর্মধার টাট্টিউলি গ্রামে। তাঁর বড় ভাই আয়ূব আলী প্রায় আট বছর আগে মারা যান। গত ২৭ আগস্ট তিনি ভাইয়ের মৃত্যু সনদ আনতে ইউপি কার্যালয়ে যান। এ সময় ইউপির সচিব বোরহান উদ্দিন ১ হাজার টাকা ঘুষ দাবি করেন। এ নিয়ে কথা–কাটাকাটির একপর্যায়ে সচিব ময়ূবকে কিলঘুষি ও লাথি মারেন।এদিকে অভিযোগ অস্বীকার করে ইউপি সচিব বোরহান উদ্দিন বলেন, ‘সনদ প্রদানে ইউপি চেয়ারম্যানের সুপারিশ ছিল না। এ কথা বুঝাতে চাইলে ময়ূব দুর্ব্যবহার করেন।’সংরক্ষিত নারী সদস্য লায়লা বেগম বলেন, ‘ইউপি সচিব (বোরহান) বৃদ্ধ ময়ূবকে মারধর করেছেন, এটা অনেকে দেখেছেন।’তবে ইউপি চেয়ারম্যান এম এ রহমান আতিক বলেন, ‘মারধরের অভিযোগটি ভিত্তিহীন।’ ইউএনও চৌধুরী মো. গোলাম রাব্বি বলেন, মামলার বিষয়টি তিনি শুনেছেন।
