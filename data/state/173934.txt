
রংপুরে বিদ্যালয়ের ভেতরে ঢোকে সপ্তম শ্রেণির ছাত্রীকে উত্ত্যক্ত করার অভিযোগে গতকাল শনিবার এক কলেজছাত্রকে এক বছরের কারাদণ্ড দিয়েছেন ভ্রাম্যমাণ আদালত। আদালত পরিচালনা করেন নির্বাহী ম্যাজিস্ট্রেট খালেদা খাতুন। ওই বিদ্যালয় ও এলাকার কয়েকজন বাসিন্দা সূত্রে জানা গেছে, রংপুর সরকারি কলেজের স্নাতক (সম্মান) শেষ বর্ষের ছাত্র নীলফামারীর জলঢাকার কৈমারী এলাকার জয়দেব রায়। জয়দেব গতকাল দুপুর ১২টার দিকে এক বালিকা উচ্চবিদ্যালয়ের ভেতরে ঢোকেন। এ সময় জয়দেব বিদ্যালয়ের দোতলায় উঠে সপ্তম শ্রেণির এক ছাত্রীকে উত্ত্যক্ত করেন। অন্য শিক্ষার্থীরা এ ঘটনার প্রতিবাদ করে। বিষয়টি মুহূর্তের মধ্যে বিদ্যালয়ে ছড়িয়ে পড়লে বিদ্যালয়ের শিক্ষক ও কর্মচারীরা তাঁকে আটক করে বিদ্যালয়ের প্রধান শিক্ষকের কক্ষে নিয়ে যান। এরপর বিদ্যালয়ের পক্ষ থেকে জেলা প্রশাসন ও পুলিশকে জানানো হয়। পরে নির্বাহী ম্যাজিস্ট্রেট খালেদা খাতুন বিদ্যালয়ে গিয়ে ভ্রাম্যমাণ আদালত পরিচালনা করেন। এ সময় জয়দেবকে এক বছরের সশ্রম কারাদণ্ড দেন আদালত।
