
বাংলাদেশ বিশ্ববিদ্যালয় মঞ্জুরি কমিশনের চেয়ারম্যান আবদুল মান্নান বলেছেন, দেশে ৩৮টি পাবলিক বিশ্ববিদ্যালয়ে মোট ৫০০ জন বিদেিশ শিক্ষার্থী পড়ালেখা করছেন। এর মধ্যে হাজী মোহাম্মদ দানেশ বিজ্ঞান ও প্রযুক্তি বিশ্ববিদ্যালয়ে সর্বোচ্চ ১৪৫ বিদেশি শিক্ষার্থী রয়েছেন। যা প্রশংসার দাবি রাখে।গতকাল রোববার বেলা ১১টায় বিশ্ববিদ্যালয়ের অডিটোরিয়াম-২ এ বিদেশি শিক্ষার্থীদের সঙ্গে মতবিনিময় সভায় প্রধান অতিথির বক্তব্যে আবদুল মান্নান এসব কথা বলেন। আবদুল মান্নান বলেন, ‘বিদেশি শিক্ষার্থীরা প্রত্যেকেই নিজ নিজ দেশের প্রতিনিধিত্ব করছেন। পড়ালেখার পাশাপাশি তাঁরা আমাদের দেশের সংস্কৃতি ও ঐতিহ্য সম্পর্কে জানতে পারছেন। এসব শিক্ষার্থী তাঁদের দেশে গিয়ে বাঙালি সংস্কৃতি, ঐতিহ্য ও এই বিশ্ববিদ্যালয়ের পরিচিতি তুলে ধরবে।’ সভায় সভাপতিত্ব করেন বিশ্ববিদ্যালয়ের উপাচার্য মো. রুহুল আমিন। বক্তব্য দেন ছাত্র পরামর্শ ও নির্দেশনা বিভাগের পরিচালক এস এম হারুন-উর রশিদ, ইন্টারন্যাশনাল অ্যাফেয়ার্স বিভাগের পরিচালক বিকাশ চন্দ্র সরকার। এর আগে বিশ্ববিদ্যালয় মঞ্জুরি কমিশনের চেয়ারম্যান আবদুল মান্নান বৃক্ষরোপণ কর্মসূচির শোভাযাত্রায় অংশ নেন। বেলা তিনটায় তিনি ওই বিশ্ববিদ্যালয়ে শিক্ষক ও শাখা প্রধানদের সঙ্গে মতবিনিময় করেন।
