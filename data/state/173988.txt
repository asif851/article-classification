
গাইবান্ধা শহরের পার্ক রোডে ন্যাশনাল ব্যাংক লিমিটেডের সামনে গতকাল সোমবার ছিনতাইয়ের ঘটনা ঘটেছে। ছিনতাইকারীরা ব্যাংকে টাকা জমা দিতে আসা সাখায়াত হোসেন (৬০) ও পল্লব মিয়া (৪২) নামে দুই ব্যবসায়ীকে গুলি করে দুই লাখ পাঁচ হাজার টাকা ও দুটি চেক নিয়ে যায়।গুলিবিদ্ধ পল্লব মিয়াকে গাইবান্ধা সদর হাসপাতাল ও সাখায়াত হোসেনকে রংপুর মেডিকেল কলেজ হাসপাতালে ভর্তি করা হয়েছে। পল্লব শহরের মাস্টারপাড়া ও সাখাওয়াত গাইবান্ধা সদর উপজেলার হরিণসিংহা গ্রামের বাসিন্দা। শহরের ভিএইড রোডে অবস্থিত সোমেশী ট্রেডার্সের মালিক পল্লব মুঠোফোন কোম্পানি গ্রামীণফোনের ফ্লেক্সিলোড এজেন্ট ও সাখাওয়াত তাঁর সহকারী।পুলিশ ও প্রত্যক্ষদর্শীরা জানান, তাঁরা টাকা জমা দিতে মোটরসাইকেলে করে বেলা সাড়ে ১১টায় ন্যাশনাল ব্যাংকের উদ্দেশে আসেন। ব্যাংকের সামনে মোটরসাইকেল থেকে নেমে ব্যাংকে ঢোকার সময় পাঁচ-ছয়জন ছিনতাইকারী আকসিঞ্চকভাবে তাঁদের দুজনকে লক্ষ্য করে গুলি ছোড়ে। গুলিবিদ্ধ অবস্থায় মাটিতে লুটিয়ে পড়লে ছিনতাইকারীরা তাঁদের কাছ থেকে দুই লাখ পাঁচ হাজার টাকা, ৪৬ লাখ ও সাত লাখ ৭০ হাজার টাকার দুটি চেক নিয়ে দুটি মোটরসাইকেলে করে পালিয়ে যায়। গাইবান্ধা সদর থানার ওসি রাজিউর রহমান বলেন, ছিনতাইকারীদের ধরতে অভিযান চলছে।
