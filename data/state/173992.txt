
আগামী নির্বাচন নিয়ে বাংলাদেশ সরকারের ব্যাখ্যার অপেক্ষা করছে যুক্তরাষ্ট্র। বাংলাদেশে নিযুক্ত মার্কিন রাষ্ট্রদূত ড্যান ডব্লিউ মজীনা অর্থমন্ত্রী আবুল মাল আবদুল মুহিতকে এ কথা জানিয়েছেন।
আজ মঙ্গলবার দুপুরে সচিবালয়ে অর্থমন্ত্রীর সঙ্গে মার্কিন রাষ্ট্রদূতের বৈঠক অনুষ্ঠিত হয়। বৈঠকের পরে অর্থমন্ত্রী সাংবাদিকদের এসব কথা জানান।
বৈঠক সম্পর্কে অর্থমন্ত্রী আরও বলেন, তিনি মজীনাকে আশ্বস্ত করে বলেছেন, বাংলাদেশে যা কিছু ঘটছে সবকিছুই সরকারের নিয়ন্ত্রণে রয়েছে। অর্থমন্ত্রী মজীনাকে বলেছেন, জামায়াত-শিবির বাংলাদেশে যে কর্মকাণ্ড করছে সে জন্য দলটিকে ‘টেরোরিস্ট পার্টি’ হিসেবে ‘ডিক্লেয়ার’ করা উচিত। এ ব্যাপারে মজীনা কী বলেছেন, জানতে চাইলে মন্ত্রী সাংবাদিকদের বলেন,  তিনি এতে ‘ডিসএগ্রিড’ হননি।
নির্বাচন নিয়ে মার্কিন রাষ্ট্রদূত কী বলেছেন, জানতে চাইলে মুহিত জানান, মজীনা তাঁকে বলেছেন, ‘অর্ধেক আসনে নির্বাচন নেই। ইলেকশন মানেই তো মানুষের ভোট দেওয়া।’
বৈঠকে নোবেলজয়ী অর্থনীতিবিদ ড. মুহাম্মদ ইউনূস সম্পর্কেও আলোচনা হয়েছে বলে জানান অর্থমন্ত্রী। বৈঠকে অর্থমন্ত্রী মার্কিন রাষ্ট্রদূতকে জানিয়েছেন,  ড. ইউনূস গ্রামীণ ব্যাংকের ব্যবস্থাপনা পরিচালক (এমডি) নিয়োগ বন্ধ করে রেখেছেন। তিনি গ্রামীণ ব্যাংকে ধ্বংসাত্মক কার্যকলাপ চালাচ্ছেন। অথচ তিনি একজন সম্মানীয় মানুষ।
আগামী ৫ জানুয়ারির পরে আওয়ামী লীগই সরকার গঠন করছে কি না, জানতে চাইলে মন্ত্রী বলেন, ‘তা তো বটেই।’ এ সময় সাংবাদিকেরা মুহিতের কাছে জানতে চান, তিনিই অর্থমন্ত্রী থাকবেন কি না? উত্তরে মুহিত বলেন, ‘আমি জানি না, এটা প্রধানমন্ত্রী ঠিক করেন।’ ৫ জানুয়ারির পরের সরকারের সঙ্গে কাজ করতে যুক্তরাষ্ট্র অস্বস্তি বোধ করবে কি না, জানতে চাইলে মন্ত্রী বলেন, তিনি তা বলতে পারবেন না।
