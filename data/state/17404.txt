
খাদ্যমন্ত্রী কামরুল ইসলাম দেশ থেকে বিএনপি-জামায়াতের ‘অপরাজনীতির শিকড়’ উপড়ে ফেলার জন্য সবার প্রতি আহ্বান জানিয়েছেন। তিনি বলেছেন, স্বাধীনতার মূল্যবোধ ও নিজস্ব সংস্কৃতি ধরে রাখতে দেশপ্রেমিক মুক্তিযোদ্ধা ও সব শ্রেণি–পেশার মানুষকে একতাবদ্ধ হতে হবে। তবেই এ দেশ থেকে বিএনপি-জামায়াতের অপরাজনীতির শিকড় উপড়ে ফেলা যাবে।
আজ শুক্রবার ঢাকার দোহার উপজেলার জয়পাড়া পাইলট উচ্চবিদ্যালয় মাঠে দোহারের মুক্তিযোদ্ধাদের দেওয়া এক সংবর্ধনা অনুষ্ঠানে খাদ্যমন্ত্রী এসব কথা বলেন। অনুষ্ঠানে সভাপতিত্ব করেন সাবেক গণপূর্ত প্রতিমন্ত্রী আব্দুল মান্নান খান।
বিএনপির আন্দোলন প্রসঙ্গে কামরুল ইসলাম বলেন, ভয়ভীতি দেখিয়ে কোনো লাভ হবে না। ২০১৯ সালের এক দিন আগেও এ দেশে কোনো সংসদ নির্বাচন হবে না।
অনুষ্ঠানে স্বরাষ্ট্র প্রতিমন্ত্রী আসাদুজ্জামান খান বলেন, হরতাল দিয়ে যুদ্ধাপরাধীর বিচার বানচাল করা যাবে না। আইনশৃঙ্খলা বিঘ্ন ঘটাতে চেষ্টা করলে পরিণতি ভালো হবে না।
মুক্তিযোদ্ধাবিষয়ক মন্ত্রী আ ক ম মোজাম্মেল হক বলেন, মুক্তিযোদ্ধাদের সম্মানী ভাতাসহ সব সুযোগ-সুবিধা বাড়ানো হবে। যাদের বাড়িঘর নেই, তাঁদের জন্য সরকার বাসস্থানের ব্যবস্থা করবে।
সংবর্ধনা অনুষ্ঠানে উপস্থিত ছিলেন স্থানীয় সাংসদ সালমা ইসলাম, সংরক্ষিত নারী আসনের সাংসদ পিনু খান, মুক্তিযোদ্ধা সংগঠক ইসমত কাদির গামা, দোহার উপজেলা নির্বাহী কর্মকর্তা নুরুল করিম ভূইয়া, ঢাকা জেলা আওয়ামী লীগের সভাপতি বেনজির আহমেদ, সাধারণ সম্পাদক মাহবুবুর রহমান, দোহার উপজেলা মুক্তিযোদ্ধা কমান্ডার রজ্জব আলী মোল্লা, ডেপুটি কমান্ডার শাজাহান প্রমুখ।
