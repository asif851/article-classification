
চাঁদপুরের মতলব উত্তর উপজেলায় উপজেলা নির্বাহী কর্মকর্তার (ইউএনও) হস্তক্ষেপে বাল্যবিবাহ থেকে রক্ষা পেল এক স্কুলছাত্রী। গতকাল বৃহস্পতিবার সন্ধ্যায় এ ঘটনা ঘটে। এ সময় বিয়ের আসর থেকে দৌড়ে পালিয়ে যান বর। 
ইউএনওর কার্যালয় ও ওই গ্রামের দুজন বাসিন্দা সূত্রে জানা গেছে, ওই ছাত্রী (১৫) স্থানীয় একটি উচ্চবিদ্যালয়ে নবম শ্রেণিতে পড়ে। গতকাল সন্ধ্যায় ওই ছাত্রীর সঙ্গে একই উপজেলার মো. কাউছার (২৬) নামের এক ব্যবসায়ীর বিয়ের আয়োজন চলছিল। বরপক্ষের আপ্যায়ন শেষে কাজি বিয়ে পড়ানোর প্রস্তুতি নিচ্ছিলেন। গোপন সংবাদের ভিত্তিতে ইউএনও শারমিন আক্তার তাঁর কার্যালয়ের কয়েকজন কর্মচারী নিয়ে ওই ছাত্রীর বাড়ি যান। ইউএনওর উপস্থিতি টের পেয়ে বর কাউছার ও তাঁর সঙ্গে আসা লোকজন দৌড়ে পালিয়ে যান। পরে মেয়ের বাবাকে ডেকে বিয়ের আয়োজন পণ্ড করে দেন ইউএনও।
মেয়ের বাবা বলেন, ভালো ও সচ্ছল পাত্র পেয়ে মেয়েকে বিয়ে দিচ্ছিলেন। এখন ভুল বুঝতে পেরেছেন। আর এমন করবেন না।
পরে ইউএনও শারমিন আক্তার বলেন, বাল্যবিবাহ একটি সামাজিক অপরাধ। এর শিকার হয়ে অনেক মেয়ের জীবন ও লেখাপড়া ধ্বংস হচ্ছে। এ কারণে তাঁর প্রশাসন ওই উপজেলায় পুরোপুরিভাবে বাল্যবিবাহ বন্ধে আন্তরিক প্রচেষ্টা চালিয়ে যাচ্ছে। তিনি আরও বলেন, প্রাপ্তবয়স্ক (১৮ বছর বয়সী) না হওয়া পর্যন্ত মেয়েকে আর বিয়ে দেবেন না, এই মর্মে ওই মেয়ের বাবার কাছ থেকে একটি লিখিত অঙ্গীকারনামা আদায় করা হয়েছে।
 
