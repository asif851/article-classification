
তানভীর হাসান জোহাকে গতকাল বুধবার রাত থেকে খুঁজে পাওয়া যাচ্ছে না বলে অভিযোগ করেছেন তাঁর পরিবারের সদস্যরা। সম্প্রতি রিজার্ভ চুরির বিষয়ে তানভীর নিজেকে তথ্য ও যোগাযোগ প্রযুক্তি (আইসিটি) বিভাগের সাইবার সিকিউরিটি স্পেশালিস্ট পরিচয় দিয়ে গণমাধ্যমে মতামত দিয়েছিলেন। পরে আইসিটি বিভাগ জানায়, তানভীরের সঙ্গে আইসিটি বিভাগের কোনো সম্পর্ক নেই।তানভীরের স্ত্রী কামরুন্নাহার অভিযোগ করেন, বুধবার রাতে তাঁর স্বামী সিএনজিচালিত অটোরিকশায় করে বাসায় ফিরছিলেন। রাত সাড়ে ১২টার দিকে রাজধানীর কচুক্ষেত এলাকায় দুটি মাইক্রোবাসে সাদা পোশাক পরা কয়েকজন ব্যক্তি কালো কাপড়ে মুখ বেঁধে তাঁর স্বামী ও তাঁর এক বন্ধুকে তুলে নিয়ে যায়। এরপর বন্ধুকে কিছু দূরে নামিয়ে দিয়ে তানভীরকে নিয়ে চলে যায়। পরে তাঁর বন্ধুর কাছ থেকে তিনি এই তথ্য পান। কামরুন্নাহার অভিযোগ করেন, তিনি রাতেই এ ব্যাপারে কাফরুল থানা ও কলাবাগান থানায় সাধারণ ডায়েরি (জিডি)‍ করতে গেলে তা পুলিশ গ্রহণ করেনি। এদিকে স্বরাষ্ট্রমন্ত্রী আসাদুজ্জামান খান কামাল বলেছেন, তানভীর হাসান জোহাকে জিজ্ঞাসাবাদের জন্য আইনশৃঙ্খলা রক্ষাকারী বাহিনী গ্রেপ্তার করলেও করতে পারে। তবে তিনি এ ব্যাপারে নিশ্চিত নন। আজ বৃহস্পতিবার বিকেলে কৃষিবিদ ইনস্টিটিউশনে এক অনুষ্ঠান শেষে সাংবাদিকদের প্রশ্নের জবাবে তিনি এ কথা বলেন। গত সোমবার আইসিটি বিভাগ থেকে পাঠানো এক বিজ্ঞপ্তিতে বলা হয়, যুক্তরাষ্ট্রে ফেডারেল রিজার্ভ ব্যাংক থেকে বাংলাদেশ ব্যাংকের টাকা চুরির বিষয়ে সম্প্রতি গণমাধ্যমে বিশেষজ্ঞ মতামত দেওয়া তানভীর হাসান জোহার সঙ্গে তথ্য ও যোগাযোগ প্রযুক্তি (আইসিটি) বিভাগের কোনো সংশ্লিষ্টতা নেই। তিনি আইসিটি বিভাগের সাইবার সিকিউরিটি স্পেশালিস্ট হিসেবেও কর্মরত নন।
