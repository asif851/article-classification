
কুমিল্লার চৌদ্দগ্রাম উপজেলার ছাত্রশিবিরের সভাপতি সাহাব উদ্দিন পাটোয়ারি (২৫) কথিত বন্দুকযুদ্ধে নিহত হয়েছেন। আজ শুক্রবার ভোরে কুমিল্লার চৌদ্দগ্রামের শামুকসার নাভানা প্রকল্পের সামনে ওই ঘটনা ঘটে।
নিহত সাহাব উদ্দিন চৌদ্দগ্রাম পৌর এলাকার জয়নাল আবেিদন পাটোয়ারির ছেলে ও কুমিল্লা ভিক্টোরিয়া সরকারি কলেজে হিসাববিজ্ঞান তৃতীয় বর্ষের শিক্ষার্থী।
নিহত সাহাবের পরিবারের সদস্যদের দাবি, তাঁকে নিজ বাড়ি থেকে তুলে নিয়ে হত্যা করা হয়েছে। তবে পুলিশ এ অভিযোগ অস্বীকার করে দাবি করেছে, সাহাব উদ্দিন বন্দুকযুদ্ধে নিহত হন।
কুমিল্লা জেলা পুলিশের বিশেষ শাখার কর্মকর্তা মাহবুবুর রহমান বলেন, আজ শুক্রবার ভোর সাড়ে চারটার দিকে চৌদ্দগ্রামে ঢাকা-চট্টগ্রাম মহাসড়কের পাশে সামুকশার এলাকায় ২০ জনের মতো দুর্বৃত্ত মহাসড়কে নাশকতা সৃষ্টির চেষ্টা চালায়। তখন চৌদ্দগ্রাম থানার ভারপ্রাপ্ত কর্মকর্তা (ওসি) উত্তম চক্রবর্তী ও পুলিশ পরিদর্শক (তদন্ত) আবদুল্লাহ আল মাহফুজের নেতৃত্ব পুলিশের একটি দল মহাসড়কে টহল দিচ্ছিল। এ সময় দুর্বৃত্তরা পুলিশকে লক্ষ্য করে প্রথমে পেট্রলবোমা নিক্ষেপ করে।
মাহবুবুর রহমান আরও জানান, পেট্রলবোমাটি লক্ষ্যভ্রষ্ট হলে পরে দুর্বৃত্তরা পুলিশকে লক্ষ্য করে গুলি ছোড়ে। পুলিশও পাল্টা গুলি ছুড়লে সাহাব উদ্দিন গুলিবিদ্ধ হন। পরে তাঁকে উদ্ধার করে কুমিল্লা মেডিকেল কলেজ হাসাপাতালে নেওয়া হয়। সেখানে কর্তব্যরত চিকিৎসক তাঁকে মৃত ঘোষণা করেন।
পুলিশের দাবি, গুলিবিদ্ধ অবস্থায় উদ্ধারের সময় তাঁর কাছ থেকে একটি বিদেশি রিভলবার, একটি তাজা বুলেট, দুটি পেট্রলবোমা, দুটি লোহার টুকরা ও শর্টগানের গুলির খোসা উদ্ধার করা হয়েছে।
খবর পেয়ে হাসপাতালে তার স্বজনেরা ভিড় করেন। হাসপাতালে নিহত সাহাবের বোন ফারজানা আক্তার দাবি করেন, গতকাল বৃহস্পতিবার বিকেল চারটায় সাদা পোশাকধারী একদল লোক সাহাব উদ্দিনকে চৌদ্দগ্রাম পৌর এলাকার চান্দিসকরার নিজ বাড়ি থেকে তুলে নিয়ে যান। সকালে তাঁরা সাহাব উদ্দিনের মৃত্যুর খবর জানতে পারেন।এ প্রসঙ্গে চৌদ্দগ্রাম থানার ওসি উত্তম চক্রবর্তী বলেন, পরিবারের দাবি ঠিক না। বন্দুকযুদ্ধে সাহাব উদ্দিন মারা গেছেন। তিনি গত সোমবার দিবাগত রাত সাড়ে তিনটায় চৌদ্দগ্রামের জগমোহনপুর এলাকায় কক্সবাজার েথকে ঢাকাগামী আইকন পরিবহনের একটি বাসে পেট্রলবোমা নিক্ষেপের মামলায় আসামি ছিলেন।
