
আগামী অর্থবছরের জন্য জাতীয় সংসদে যে বাজেট অর্থমন্ত্রী আবুল মাল আবদুল মুহিত উপস্থাপন করেছেন তা আদিবাসীদের জন্য হতাশাব্যঞ্জক। ‘আদিবাসী ও বাজেট’ শীর্ষক এক গোলটেবিল আলোচনায় এ কথা বলেছেন আদিবাসীবিষয়ক সংসদীয় ককাসের কয়েকজন সদস্যসহ বক্তারা।গতকাল বুধবার বিকেলে সিরডাপ মিলনায়তনে এই গোলটেবিল আলোচনা হয়। সংসদীয় ককাসের আহ্বায়ক সাংসদ ফজলে হোসেন বাদশার সভাপতিত্বে অনুষ্ঠিত এই গোলটেবিল আয়োজনে সহযোগিতা করে বেসরকারি সংগঠন গবেষণা ও উন্নয়ন কালেকটিভ (আরডিসি), মানুষের জন্য ফাউন্ডেশন ও বাংলাদেশ আদিবাসী ফোরাম।আদিবাসী ফোরামের সাধারণ সম্পাদক ও ককাসের টেকনোক্র্যাট সদস্য সঞ্জীব দ্রং অনুষ্ঠানে মূল বক্তব্য উপস্থাপন করেন। এতে বলা হয়, বাজেটে অর্থমন্ত্রী সমতলের প্রায় ২০ লাখ আদিবাসীর জন্য গত বছরের মতো এবারও ২০ কোটি টাকা বরাদ্দের প্রস্তাব করেছেন। ফজলে হোসেন বাদশা বলেন, সমতাভিত্তিক সমাজ গঠনের লক্ষ্যে বাজেট প্রণীত হয়েছে বলে অর্থমন্ত্রী বলেছেন। কিন্তু বাজেটে তা প্রতিফলিত হয়নি।সাংসদ ফজলুল হক, সাংসদ খালিদ মাহমুদ চৌধুরী, সাংসদ টিপু সুলতান ও সাংসদ কাজী রোজী এবং আদিবাসী ফোরামের সভাপতি রবীন্দ্রনাথ সরেনও অনুষ্ঠানে বক্তব্য দেন। অনুষ্ঠান সঞ্চালনা করেন ককাসের টেকনোক্র্যাট সদস্য জান্নাত-এ ফেরদৌসী। স্বাগত বক্তব্য দেন ককাসের সমন্বয়ক ও আরডিসির চেয়ারপারসন অধ্যাপক মেসবাহ কামাল।
