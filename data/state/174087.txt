
২১ আগস্ট গ্রেনেড হামলা মামলায় আসামির জবানবন্দী গ্রহণকারী একজন বিচারকসহ দুজন গতকাল সোমবার সাক্ষ্য দিয়েছেন। ঢাকার দ্রুত বিচার ট্রাইব্যুনাল-১-এর বিচারক শাহেদ নূর উদ্দিন এই সাক্ষ্য গ্রহণ করেন।গতকাল সাক্ষ্য দেন ঢাকার মুখ্য মহানগর হাকিম আদালতের সাবেক বিচারক ইসমত আরা। বর্তমানে তিনি ঠাকুরগাঁওয়ে অতিরিক্ত জেলা ও দায়রা জজ হিসেবে কর্মরত আছেন। অপর সাক্ষী হলেন ঢাকার মোহাম্মদপুর হাইস্কুলের সাবেক প্রধান শিক্ষক বেনজির আহমেদ।আদালত সূত্র জানায়, সাক্ষী ইসমত আরা ২০০৮ আলের ২৫ এপ্রিল এ মামলার একজন আসামি আরিফ হাসান ওরফে সুমনের জবানবন্দি গ্রহণ করেন।গতকাল পর্যন্ত এ-সংক্রান্ত দুটি মামলায় (হত্যা ও বিস্ফোরক) ১২১ জন সাক্ষ্য দিয়েছেন। এঁদের মধ্যে ১২০ জনের সাক্ষ্য জেরা শেষ হয়েছে। ঢাকার কেন্দ্রীয় কারাগারের পাশে স্থাপিত অস্থায়ী বিশেষ এজলাসে এ মামলার বিচারকাজ চলছে। রাষ্ট্রপক্ষে মামলা পরিচালনা করছেন এ মামলার প্রধান সরকারি কৌঁসুলি সৈয়দ রেজাউর রহমান৷ তাঁকে সহায়তা করেন আইনজীবী আকরাম উদ্দিন৷ আজ মঙ্গলবার পরবর্তী সাক্ষ্য গ্রহণের জন্য দিন ধার্য আছে।২০০৪ সালের ২১ আগস্ট বঙ্গবন্ধু অ্যাভিনিউয়ে আওয়ামী লীগের সমাবেশে গ্রেনেড হামলায় ২২ জন নিহত এবং শেখ হাসিনাসহ শতাধিক নেতা-কর্মী আহত হন৷
