
ইলিশের পোনা জাটকা সংরক্ষণ কর্মসূচির অংশ হিসেবে আগামী ১ মার্চ থেকে ৩০ এপ্রিল পর্যন্ত চাঁদপুরের পদ্মা-মেঘনা নদীর মতলব উত্তর উপজেলার ষাটনল থেকে লক্ষ্মীপুর জেলার চর আলেকজেন্ডার পর্যন্ত ১০০ কিলোমিটার এলাকায় সব ধরনের মাছ ধরা নিষিদ্ধ করা হয়েছে। মৎস্য অধিদপ্তরের নির্দেশে সরকার এ নিষেধাজ্ঞা জারি করে।
চাঁদপুর জেলা মৎস্য কর্মকর্তা মো. সফিকুর রহমান জানান, এ নিষেধাজ্ঞার আওতায় চাঁদপুর সদর, মতলব উত্তর, মতলব দক্ষিণ ও হাইমচর উপজেলায় ৪২ হাজার তালিকাভুক্ত জেলে রয়েছেন। এসব জেলেকে সচেতন করার লক্ষ্যে এর আগে জেলা প্রশাসক মো. আবদুস সবুর মণ্ডলের নেতৃত্বে জনপ্রতিনিধিদের সম্পৃক্ত করে এসব উপজেলার বিভিন্ন ইউনিয়নে পৃথক সভা করা হয়েছে। এ ছাড়া জেলা টাস্কফোর্স জাটকা সংরক্ষণের জন্য সব ধরনের প্রস্তুতি গ্রহণ করেছে। জেলা প্রশাসনের নির্বাহী ম্যাজিস্ট্রেট, কোস্টগার্ড, নৌপুলিশ ও মৎস্য বিভাগ চার উপজেলায় দুই মাস জাটকা ধরার বিরুদ্ধে অভিযান পরিচালনা করবে। এ সময় কোনো জেলে জাটকা ধরলে তাঁকে আইন অনুযায়ী জেল-জরিমানা করা হবে।
