
নাটোরের সিংড়া উপজেলায় ট্রাকচাপায় শোলাকুড়া ইসলামিয়া আলিম মাদ্রাসার উপাধ্যক্ষ মোহামঞ্চদ আলী খান (৫০) নিহত হয়েছেন। এ ছাড়া সিরাজগঞ্জের রায়গঞ্জে কাভার্ড ভ্যান ও পিকআপের মুখোমুখি সংঘর্ষে সাগর মিয়া (২৫) নামের এক পিকআপচালক এবং বগুড়ার আদমদীঘিতে ট্রাকের ধাক্কায় বেলায়েত হোসেন (৪৫) নামের এক মৎস্য ব্যবসায়ী নিহত হয়েছেন। আমাদের নিজস্ব প্রতিবেদক ও প্রতিনিধির পাঠানো খবর:
নাটোর: সিংড়া উপজেলার শোলাকুড়া ইসলামিয়া আলিম মাদ্রাসার উপাধ্যক্ষ মোহামঞ্চদ আলী খান গতকাল সোমবার সকালে মোটরসাইকেলে করে কর্মস্থলের দিকে যাচ্ছিলেন। সকাল সাড়ে আটটার দিকে নাটোর-বগুড়া মহাসড়কের জোলার বাতা মোড়ে নাটোরগামী একটি ধানবোঝাই ট্রাক পেছন থেকে তাঁর মোটরসাইকেলকে চাপা দিলে তিনি ঘটনাস্থলেই প্রাণ হারান। তিনি উপজেলার শালমারা গ্রামের বাসিন্দা।
দুর্ঘটনার খবর ছড়িয়ে পড়লে এলাকাবাসী ক্ষুব্ধ হয়ে ওঠে। তারা ঘটনাস্থলে একটি গতিরোধক নির্মাণের দাবিতে প্রায় দুই ঘণ্টা নাটোর-বগুড়া মহাসড়ক অবরোধ করে রাখে। পরে ইউএনও ও সিংড়ার ওসি ঘটনাস্থলে গিয়ে পরিস্থিতি নিয়ন্ত্রণে আনেন। ওসি গোলাম হায়দার ফায়জুর রহমান জানান, ট্রাকটি জব্দ করা হলেও এর চালক ও চালকের সহকারী পালিয়ে গেছেন।
সিরাজগঞ্জ: গতকাল ভোর পাঁচটার দিকে ঢাকা-বগুড়া মহাসড়কের রায়গঞ্জ উপজেলার ভূঁইয়াগাতিতে পিকআপ ও কাভার্ড ভ্যানের মুখোমুখি সংঘর্ষ হয়। এতে পিকআপের চালক সাগর মিয়া গুরুতর আহত হন। তাঁকে বগুড়া শহীদ জিয়াউর রহমান মেডিকেল কলেজ হাসপাতালে ভর্তি করার পর সকাল আটটার দিকে তিনি মারা যান। তিনি বগুড়ার আদমদীঘি উপজেলার কদমা গ্রামের বাসিন্দা। এ ব্যাপারে হাটিকুমরুল হাইওয়ে থানায় একটি মামলা হয়েছে।
আদমদীঘি (বগুড়া): রোববার বিকেলে উপজেলার সরদার মৎস্য খামারের ব্যবস্থাপক বেলায়েত হোসেন মোটরসাইকেলে করে আদমদীঘি বাজার থেকে ব্যবসাপ্রতিষ্ঠানের দিকে যাচ্ছিলেন। বিকেল সোয়া ছয়টার দিকে সান্তাহার-বগুড়া সড়কের বাবলাতলী এলাকায় পেছন থেকে অজ্ঞাতনামা একটি ট্রাক তাঁর মোটরসাইকেলকে ধাক্কা দিয়ে চলে যায়। এতে তিনি ঘটনাস্থলেই মারা যান। তিনি নওগাঁর রানীনগর উপজেলার পারইল গ্রামের বাসিন্দা।
