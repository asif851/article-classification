
তালিকাভুক্ত সন্ত্রাসীকে গ্রেপ্তার করতে গিয়ে প্রতিরোধের মুখে পড়ে পুলিশ। গ্রেপ্তার হওয়া সন্ত্রাসীর লোকজন তাঁকে পুলিশের কাছ থেকে ছিনিয়ে নিয়ে গেছে। পুলিশের দাবি, সন্ত্রাসীর লোকজনের সঙ্গে সংঘর্ষে অপর এক সন্ত্রাসী নিহত হয়েছে। আহত হয়েছে কয়েকজন পুলিশ। গতকাল বৃহস্পতিবার রাত সাড়ে ১০টার দিকে সাভারের বিরুলিয়া ইউনিয়নের ভবানীপুর এলাকায় এ ঘটনা ঘটে।
নিহত ব্যক্তির নাম ইসমাইল হোসেন (২৭)। তিনি বিরুলিয়া ইউনিয়নের শ্যামপুর এলাকার হাজি শহীদুল্লাহর ছেলে। ইসমাইলের বিরুদ্ধে সন্ত্রাসী তৎপরতায় জড়িত থাকার অভিযোগ অস্বীকার করে তাঁর পরিবারের দেওয়া ভাষ্য, তিনি ফুলের ব্যবসা করতেন। তাঁর দেহে গুলির চিহ্ন রয়েছে বলে জানা গেছে।
পুলিশের ভাষ্য, গতকাল রাতে একাধিক মামলার আসামি তালিকাভুক্ত সন্ত্রাসী আল-আমিনকে গ্রেপ্তার করতে ভবানীপুর এলাকায় যায় পুলিশ। তাঁকে গ্রেপ্তার করে নিয়ে আসার সময় আল-আমিনের লোকজনের প্রতিরোধের মুখে পড়ে পুলিশ। এ সময় পুলিশ আত্মরক্ষার চেষ্টা চালায়। আসামির লোকজন পুলিশের কাছ থেকে তাঁকে ছিনিয়ে নিয়ে যায়। ওই সময় ইসমাইল হোসেন নামের একজন ঘটনাস্থলে নিহত হন। ইসমাইল হোসেনও একজন সন্ত্রাসী বলে দাবি পুলিশের।
ঢাকা জেলার অতিরিক্ত পুলিশ সুপার আশরাফুল আজীম আজ শুক্রবার প্রথম আলোকে বলেন, আল-আমিন নামের ওই সন্ত্রাসীকে গ্রেপ্তার করার পর পুলিশের ওপর হামলা চালানো হয় এবং আসামিকে ছিনিয়ে নেওয়া হয়। পুলিশ ওই সময় প্রতিরোধের চেষ্টা করে।নিহত ব্যক্তি পুলিশের গুলিতে মারা গেছেন কি না, জানতে চাইলে অতিরিক্ত পুলিশ সুপার বলেন, তদন্ত ছাড়া এটা নিশ্চিত করে বলা সম্ভব নয়।
নিহত ইসমাইলের লাশ এখন ঢাকা মেডিকেল কলেজ হাসপাতালের মর্গে রয়েছে। হাসপাতালের পুলিশ ফাঁড়ির উপপরিদর্শক বাচ্চু মিয়া জানান, নিহত ব্যক্তির গলার নিচে ও কাঁধে গুলির চিহ্ন রয়েছে।
নিহত ইসমাইলের ভাই রমজান আলী প্রথম আলোকে জানান, আল-আমিনকে যখন গ্রেপ্তার করা হয়, ইসমাইল তখন ঘটনাস্থলে ছিলেন। কিছু লোক আল-আমিনকে ছিনিয়ে নেওয়ার চেষ্টা করে। ওই সময় পুলিশের গুলিতে তাঁর ভাই ইসমাইল নিহত হন। তিনি ইসমাইলের বিরুদ্ধে সন্ত্রাসী কর্মকাণ্ডে জড়িত থাকার অভিযোগ অস্বীকার করেন।
বিরুলিয়া পুলিশ ফাঁড়ির ইনচার্জ তরিকুল ইসলাম প্রথম আলোক বলেন, এ ঘটনায় পুলিশের কয়েকজন আহত হয়েছে। এ বিষয়ে মামলা করার প্রস্তুতি নেওয়া হচ্ছে। ছিনিয়ে নেওয়া আসামি আল-আমিন এলাকার চিহ্নিত সন্ত্রাসী বলে দাবি করেন তিনি।
