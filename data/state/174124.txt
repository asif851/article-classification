
সাংসদ মনজুরুল ইসলাম হত্যার মূল পরিকল্পনাকারী কাদের খানের সহযোগী সুবল চন্দ্র সরকারকে রংপুরের একটি ক্লিনিকে নজরবন্দী করে রাখা হয়েছে। চিকিৎসা শেষে তাঁকে আটক করা হবে।গতকাল বুধবার সন্ধ্যায় গাইবান্ধার নবাগত পুলিশ সুপার মো. মাশরুকুর রহমান খালেদ স্থানীয় সাংবাদিকদের সঙ্গে তাঁর কার্যালয়ে এক মতবিনিময় সভায় এসব কথা বলেন। তিনি বলেন, সাংসদ মনজুরুল হত্যায় গ্রেপ্তার পাঁচজনের স্বীকারোক্তি অনুযায়ী কাদের খানের সহযোগী হিসেবে আরও কয়েকজনের নাম পাওয়া গেছে। পুলিশ তাঁদেরও খুঁজছে।পুলিশ সুপার বলেন, অল্প সময়ের মধ্যে এই মামলার অভিযোগপত্র আদালতে দেওয়া সম্ভব হবে বলে আশা প্রকাশ করেন তিনি।পুলিশের একটি সূত্র জানায়, সুবল চন্দ্র কাদের খানের অন্যতম সোর্স চন্দন সরকারের ভগ্নিপতি। পেশায় তিনি মাংসবিক্রেতা। সুবল চন্দ্রও কাদের খানের সোর্স হিসেবে কাজ করতেন এবং সাংসদ মনজুরুলের গতিবিধি সম্পর্কে তাঁদের তথ্য দিতেন।
