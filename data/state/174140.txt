
‘আইন সবার জন্য সমান, কেউ আইনের বাইরে নয়। যে যেই পরিমাণ অপরাধ করবে, সেই পরিমাণ তাকে শাস্তি ভোগ করতেই হবে—এটাই আমরা জানি।’ 
বিএনপি চেয়ারপারসন খালেদা জিয়ার বিরুদ্ধে মামলা ও গ্রেপ্তার প্রসঙ্গে মহাসচিব মির্জা ফখরুল ইসলাম আলমগীরের বক্তব্যের প্রতিক্রিয়ায় কথাগুলো বলেন স্বরাষ্ট্রমন্ত্রী আসাদুজ্জামান খান কামাল।  বৃহস্পতিবার দুপুরে নারায়ণগঞ্জের আড়াইহাজারে ফায়ার সার্ভিস ও সিভিল ডিফেন্সের নতুন ভবন উদ্বোধনী অনুষ্ঠানে সাংবাদিকদের প্রশ্নের জবাবে তিনি এ কথা বলেন। গতকাল বুধবার ঢাকায় একটি আলোচনা সভায় মির্জা ফখরুল হুঁশিয়ারি দেন, বিএনপির চেয়ারপারসন খালেদা জিয়াকে মিথ্যা মামলায় সাজা দিয়ে জেলে পাঠানো হলে দেশে কোনো নির্বাচন হবে না।
স্বরাষ্ট্রমন্ত্রী বলেন, ‘আমরা বলব না শতভাগ জঙ্গি নির্মূল করেছি। আমরা বলব, আমরা নিয়ন্ত্রণ করেছি। আমরা বলব, সারা দেশের মানুষ ঐক্যবদ্ধ হয়েছেন প্রধানমন্ত্রীর ডাকে। তাঁরা সবাই ঘুরে দাঁড়িয়েছেন। সবাই বুঝতে পেরেছেন, এদের রুখতে হবে। না হলে আমাদের উন্নয়ন হবে না, আমাদের নিজেদের বাঁচার জন্যই এদের রুখতে হবে। এই উপলব্ধির জন্য আজকে জনতা ও আইনশৃঙ্খলা রক্ষাকারী বাহিনী একত্রে কাজ করেছে। আইনশৃঙ্খলা রক্ষাকারী বাহিনী তাদের দায়িত্ববোধ, পেশাদারি এবং দেশাত্মবোধ দিয়ে এটা করেছেন। তারা যে পারে, সেটা তারা দেখিয়ে দিয়েছেন।’ এ সময় উপস্থিত ছিলেন নারায়ণগঞ্জ (আড়াইহাজার) আসনের সংসদ সদস্য নজরুল ইসলাম বাবু, সংসদ সদস্য এ কে এম সেলিম ওসমান, গাজী গোলাম দস্তগীর বীর প্রতীক, সংরক্ষিত আসনের এমপি হোসনে আরা বাবলী, জেলা পরিষদের চেয়ারম্যান আনোয়ার হোসেন, জেলা আওয়ামী লীগের সভাপতি আবদুল হাই প্রমুখ।বিকেলে মন্ত্রী স্থানীয় আওয়ামী লীগ আয়োজিত জনসমাবেশে যোগ দেন।
