
লেখক, অধ্যাপক মুহম্মদ জাফর ইকবালের ওপর হামলাকারী ফয়জুর রহমানের ভাই এনামুল হাসানের আট দিনের রিমান্ড মঞ্জুর করেছেন আদালত। আজ মঙ্গলবার দুপুরে এনামুলকে সিলেটের মহানগর হাকিম (তৃতীয়) আদালতে হাজির করে ১০ দিনের রিমান্ড চায় পুলিশ। শুনানি শেষে বিচারক হরিদাস কুমার আট দিনের রিমান্ড মঞ্জুর করেন। মামলার তদন্তকারী কর্মকর্তা ও জালালাবাদ থানার ভারপ্রাপ্ত কর্মকর্তা (ওসি) শফিকুর রহমান এ তথ্য নিশ্চিত করেছেন।
পুলিশ সূত্রে জানা গেছে, এনামুলকে গাজীপুর থেকে আটক করে পুলিশের কাউন্টার টেররিজম অ্যান্ড ট্রান্সন্যাশনাল ক্রাইম ইউনিটের একটি দল। এ সময় তাঁর কাছে থাকা ফয়জুরের ব্যবহৃত মুঠোফোন ও ট্যাব উদ্ধার করা হয়। শাহজালাল বিজ্ঞান ও প্রযুক্তি বিশ্ববিদ্যালয় ক্যাম্পাসের মুক্তমঞ্চে ৩ মার্চ বিকেলে একটি অনুষ্ঠান চলাকালে ফয়জুর ছুরি নিয়ে জাফর ইকবালের ওপর হামলা চালান। হামলার পরই ফয়জুরকে ধরে ফেলেন শিক্ষক ও শিক্ষার্থীরা। পরে র‍্যাব তাঁকে উদ্ধার করে পুলিশের হাতে হস্তান্তর করে।
এ ঘটনায় বিশ্ববিদ্যালয়ের রেজিস্ট্রার ইশফাকুল হোসেন বাদী হয়ে মহানগর পুলিশের জালালাবাদ থানায় হত্যাচেষ্টা মামলা করেন। এ মামলায় প্রথমে ফয়জুরকে গ্রেপ্তার দেখানো হয়। পরে পর্যায়ক্রমে ফয়জুরের বাবা মাওলানা আতিকুর রহমান, মা মিনারা বেগম, মামা ফজলুর রহমান ও সর্বশেষ এনামুলকে গ্রেপ্তার দেখানো হয়।
গত বৃহস্পতিবার আদালতে হাজির করে ফয়জুরকে ১০ দিনের রিমান্ডে নেওয়া হয়। গত রোববার ফয়জুরের বাবা ও মামাকে পাঁচ দিনের এবং মাকে দুই দিনের রিমান্ডে নিয়ে জিজ্ঞাসাবাদ করছে পুলিশ।
