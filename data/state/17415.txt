
পঞ্চগড় বিপি সরকারি উচ্চ বিদ্যালয় মাঠ প্রাঙ্গণে উত্সবমুখর পরিবেশে অনুষ্ঠিত হয়েছে এইচএসবিসি-প্রথম আলো আয়োজিত আঞ্চলিক ভাষা প্রতিযোগ। আজ শুক্রবার পঞ্চগড় অঞ্চলের চারটি জেলার (ঠাকুরগাঁও, পঞ্চগড়, দিনাজপুর ও নীলফামারী) আট শতাধিক শিক্ষার্থী এ উত্সবে অংশ নেয়।অনুষ্ঠানের শুরুতে সকাল ১০টায় শিক্ষার্থীরা লাইন করে দাঁড়িয়ে যায়। এতে বন্ধুসভার পরিবেশনায় জাতীয় সংগীতের সঙ্গে জাতীয় পতাকা উত্তোলন করেন পঞ্চগড় বিপি সরকারি উচ্চ বিদ্যালয়ের প্রধান শিক্ষক মো. জোবায়ের ইসলাম। জাহাঙ্গীরনগর বিশ্ববিদ্যালয়ের বাংলা বিভাগের অধ্যাপক দানীউল হক ভাষা প্রতিযোগের পতাকা উত্তোলন করেন। পরে অধ্যাপক দানীউল হক প্রতিযোগের উদ্বোধন করেন।উদ্বোধনী বক্তব্যে দানীউল হক বলেন, ‘বিশ্বে বাংলা ভাষার অবস্থান এখন চতুর্থ। এর জন্য আমরা গর্ব বোধ করি। তোমাদের উপস্থিতিই প্রমাণ করে তোমরা বাংলাকে কতটুকু ভালোবাস।’
উদ্বোধন শেষে ৪০ মিনিটের পরীক্ষা অনুষ্ঠিত হয়। এরপর শুরু হয় প্রশ্নোত্তর পর্ব। ভাষা প্রতিযোগে চারটি বিভাগে দিনাজপুর, ঠাকুরগাঁও, নীলফামারী ও পঞ্চগড় জেলার অর্ধশত শিক্ষা প্রতিষ্ঠানের ৮০০ শিক্ষার্থী অংশ নেয়।ভাষা, বর্ণ, সাহিত্য, গদ্য, পদ্য, কাব্য, ব্যাকরণ নিয়ে অদ্ভুত ও মজার মজার প্রশ্ন করে শিক্ষার্থীরা। প্রশ্নের উত্তর দেন ঢাকা বিশ্ববিদ্যালয়ের বাংলা বিভাগের সহকারী অধ্যাপক তারিক মঞ্জুর, জগন্নাথ বিশ্ববিদ্যালয়ের বাংলা বিভাগের প্রভাষক রাহেল রাজীব, বেগম রোকেয়া বিশ্ববিদ্যালয়ের বাংলা বিভাগের সহকারী অধ্যাপক ড. তুহিন ওয়াদুদ, পঞ্চগড় এম আর সরকারি কলেজের বাংলা বিভাগের সহকারী অধ্যাপক এহতেশামুল হক, পঞ্চগড় সরকারি মহিলা কলেজের বাংলা বিভাগের সহকারী অধ্যাপক মণিশঙ্কর দাশ গুপ্ত ও পঞ্চগড় সরকারি বালিকা উচ্চ বিদ্যালয়ের সহকারী শিক্ষক মো. শাহজাহান সাজু। মজার মজার প্রশ্নের জন্য ছিল মহামূল্যবান বই।পুরো অনুষ্ঠানটি সঞ্চালন করেন প্রথম আলো ব্র্যান্ড অ্যান্ড অ্যাক্টিভেশন বিভাগের নির্বাহী কাজী রেজাউল করিম তুষার।এরপর পঞ্চগড় বিপি সরকারি উচ্চ বিদ্যালয়ের প্রধান শিক্ষক মো. জোবায়ের ইসলামের হাতে ভেন্যু স্মারক তুলে দেন অধ্যাপক দানীউল হক।জোবায়ের ইসলাম বলেন, ‘আঞ্চলিক ভাষা উত্সব আমার প্রতিষ্ঠানে আয়োজন করায় কৃতজ্ঞতা জানাই।’অনুষ্ঠানে প্রথম আলোর জ্যেষ্ঠ সহ সম্পাদক ফিরোজ জামান চৌধুরী, প্রথম আলোর প্রতিনিধি শহীদুল ইসলাম, বন্ধুসভার সভাপতি গোলাম মোস্তফা বক্তব্য দেন। উপস্থিত ছিলেন পঞ্চগড় সরকারি মহিলা কলেজের বাংলা বিভাগের প্রভাষক জিল্লুর রহমান, পঞ্চগড় এম আর সরকারি কলেজের বাংলা বিভাগের প্রভাষক আন্দালিব এহসান, পঞ্চগড় সরকারি বালিকা উচ্চ বিদ্যালয়ের সহকারী শিক্ষক রশিদা খাতুন ।ভাষা প্রতিযোগ আয়োজনে সহায়তা করেছে প্রথম আলো বন্ধুসভার বন্ধুরা। প্রথম আলো বন্ধুসভার সভাপতি মো. গোলাম মোস্তফা বলেন, ‘যাদের অক্লান্ত পরিশ্রমে ভাষা প্রতিযোগের পঞ্চগড় আঞ্চলিক উত্সব সফল হয়েছে, তাদের প্রতি রইল কৃতজ্ঞতা। প্রতিযোগে অংশ নেওয়া শিক্ষার্থী, অভিভাবক, শিক্ষক ও বন্ধুসভার সবাইকে শুভেচ্ছা জানাচ্ছি।’অনুষ্ঠানের শেষ পর্যায়ে চার বিভাগের ১৫ জন করে ৬০ জন বিজয়ীর নাম ঘোষণা করা হয়। অতিথিরা প্রত্যেকের হাতে সনদ, পুরস্কার হিসেবে বই তুলে দেন ও মেডেল পরিয়ে দেন। সেরাদের সেরা হয়েছে তেঁতুলিয়ার কাজী শাহাবুদ্দিন বালিকা উচ্চ বিদ্যালয় ও কলেজের অষ্টম শ্রেণীর ছাত্রী সাদিয়া আফরিন।
