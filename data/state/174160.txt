
নির্বাচন পর্যবেক্ষণকারী সংগঠনের জোট ইলেকশন ওয়ার্কিং গ্রুপ (ইডব্লিউজি) বলেছে, বৃহস্পতিবার অনুষ্ঠিত নারায়ণগঞ্জ-৫ আসনে উপনির্বাচনে ৩০ শতাংশ কেন্দ্রে জাল ভোট পড়েছে৷ এতে করে নির্বাচন প্রক্রিয়ার ‘সততা ক্ষুণ্ন’ হয়েছে। ভোট প্রদানের গড় হার ৪৩ দশমিক ৫ শতাংশ হলেও জাল ভোটের কারণে এ পরিসংখ্যানে প্রকৃত হারের প্রতিফলন ঘটেনি।গতকাল শনিবার জাতীয় প্রেসক্লাবে এক সংবাদ সম্মেলনে উপস্থাপিত ইডব্লিউজির ‘প্রাথমিক বিবৃিততে’ এ কথা বলা হয়। নারায়ণগঞ্জ-৫ আসনের উপনির্বাচন পর্যবেক্ষণ করতে এ সংগঠনটি ১৪১টি কেন্দ্রের মধ্যে ৬০টি কেন্দ্রে ৬০ জন পর্যবেক্ষক নিয়োগ করেছিল।সংবাদ সম্মেলনে প্রাথমিক বিবৃতি প্রতিবেদন পড়ে শোনান ইডব্লিউজির পরিচালক আবদুল আলীম। লিখিত বক্তব্যে ‘একদল লোক’, ‘অবৈধভাবে কিছু লোকের’ কেন্দ্রে প্রবেশ ও জাল ভোট দেওয়ার কথা উল্লেখ করা হলেও তাদের পরিচয় বলা হয়নি। পরিচয় জানতে চাইলে আবদুল আলীম বলেন, ‘প্রাথমিক বিবৃতিতে এসব বিষয় আনা হয় না। বিস্তারিত প্রতিবেদনে এসব তথ্য দেওয়া হবে।... এ ছাড়া (হেসে) এটা আমার মনে হয়, আপনারা বুঝতে পারছেন।’লিখিত বক্তব্যে বলা হয়েছে, এ নির্বাচন ছিল অনেকাংশে শান্তিপূর্ণ, যেখানে সহিংসতার কোনো ঘটনা ঘটেনি। কিন্তু বিপুলসংখ্যক ভোট জালিয়াতির ঘটনা ঘটেছে। ভোট গ্রহণ শুরুর সময়ে ৫৩ শতাংশ ভোটকেন্দ্রে এক থেকে ২০ জন এবং ৩ শতাংশ কেন্দ্রে ৪০ জনের বেশি ভোটারের লাইন ছিল।ভোটারদের ভয়ভীতি দেখানোর তিনটি ঘটনা এবং আইন অমান্য করে নির্বাচনী প্রচারণার তিনটি ঘটনার কথা উল্লেখ করেছে ইডব্লিউজি।লিখিত বক্তব্যে বলা হয়েছে, ওয়ার্ড ১১ এর ভোটকেন্দ্রে একদল লোক প্রবেশ করে আট থেকে ১০টি ব্যালটপেপার ছিিনয়ে নিয়ে সিল মেরে ব্যালটবাক্সে ঢুকিয়ে দেয়। আলীরটেক এলাকার একটি কেন্দ্রে ৫০ থেকে ৬০ জন লোক ঢুকে দুই ঘণ্টা অবস্থান করে একই কাজ করে। বেলা দুইটার পর ১৩ নম্বর ওয়ার্ডেও বেশ কয়েকটি কেন্দ্রে অবৈধভাবে কিছু লোক প্রবেশ করে। তখন সেসব কেন্দ্রে ভোট প্রদানের হার ছিল ১০ শতাংশের মতো। কিন্তু আড়াইটার পরই ৪০ শতাংশের মতো হয়ে যায়। ১৫ নম্বর ওয়ার্ডে ইডব্লিউজির পর্যবেক্ষককে আধ ঘণ্টার জন্য বের করে দেওয়া হয়। সাড়ে তিনটায় সেই পর্যবেক্ষক আবার কেন্দ্রে ঢুকে দেখেন, এ সময়ে আরও ২৭৮টি ভোট পড়েছে। অথচ সকাল থেকে বিকেল তিনটা পর্যন্ত কেন্দ্রটিতে ভোট পড়ে ২৯০টি। এ ধরনের ঘটনা ঘটলেও আইনশৃঙ্খলা রক্ষাকারী বাহিনী বা সংশ্লিষ্টদের কোনো ব্যবস্থা নিতে দেখা যায়নি।ইডব্লিউজি অভিযোগ করেছে, অনেক কেন্দ্রে প্রিসাইডিং অফিসারকে হুমকি দেওয়ায় তিনি চুপ করে থাকতে বাধ্য হন। ১৪ শতাংশ কেন্দ্রে প্রার্থীর এজেন্টদের গণনা-প্রক্রিয়া নিয়ে প্রতিবাদ বা আপত্তি করতে দেখা গেছে। ভোট গণনার পর ১৪ শতাংশ কেন্দ্রে নিয়ম অনুযায়ী ফলাফল টানিয়ে দেওয়া হয়নি। এ ছাড়া ইডব্লিউজির আটজন পর্যবেক্ষককে গণনাকক্ষে ঢুকতে দেওয়া হয়নি৷সংগঠনের স্টিয়ারিং কমিটির সদস্য নাজমুল আহসান কলিমুল্লাহ বলেন, ‘আন্তর্জাতিক মানদণ্ড অনুযায়ী নারায়ণগঞ্জের এ নির্বাচন খারাপ দৃষ্টান্ত হয়ে থাকবে। বড় কলঙ্ক হিসেবে বিবেচিত হবে। এ ধরনের প্রবণতা দূর করতে হবে।’
