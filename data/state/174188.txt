
বিএনপির স্থায়ী কমিটির বৈঠক ডেকেছেন খালেদা জিয়া। আজ রোববার রাতে গুলশানে বিএনপির চেয়ারপারসনের কার্যালয়ে বৈঠকটি অনুষ্ঠিত হবে।
বিএনপির চেয়ারপারসনের প্রেস উইংয়ের সদস্য শায়রুল কবির খান প্রথম আলোকে এই তথ্য জানিয়েছেন।
নির্বাচন কমিশন (ইসি) গঠনে রাজনৈতিক দলগুলোর কাছে পাঁচজন করে নিরপেক্ষ ও গ্রহণযোগ্য ব্যক্তির নাম চেয়েছে অনুসন্ধান কমিটি। এই নাম দেওয়া না-দেওয়ার বিষয়ে সিদ্ধান্ত নিতে বিএনপির স্থায়ী কমিটির আজকের বৈঠক ডাকা হয়েছে বলে দলটির সূত্র জানিয়েছে।
গতকাল শনিবার অনুসন্ধান কমিটি প্রথম বৈঠক করে। বৈঠকে তারা রাজনৈতিক দলগুলোর কাছে নাম চাওয়ার সিদ্ধান্ত নেয়।
নাম দেওয়ার বিষয়ে বিএনপির মহাসচিব মির্জা ফখরুল ইসলাম আলমগীর গতকাল প্রথম আলোকে বলেন, তাঁরা নাম দেবেন কি না, তা দলের নীতিনির্ধারণী ফোরামে আলোচনা করে সিদ্ধান্ত নেওয়া হবে।
বিএনপির স্থায়ী কমিটির সদস্য মওদুদ আহমদ গতকাল প্রথম আলোকে বলেন, এর আগেও ইসি গঠনে দলগুলোর কাছে নাম চাওয়া হয়েছিল। এবারও একইভাবে চাওয়া হয়েছে। দলের স্থায়ী কমিটি এ বিষয়ে সিদ্ধান্ত নেবে।
সূত্র জানায়, নাম দেওয়া না-দেওয়ার বিষয়ে বিএনপিতে দুটি মত আছে। এক দল নাম দেওয়ার পক্ষে। অন্য দল বিপক্ষে। এ নিয়ে দলটি কিছু দ্বিধাদ্বন্দ্বে আছে।
