
কক্সবাজারের টেকনাফের সেন্ট মার্টিন দ্বীপের অদূরে বঙ্গোপসাগর থেকে আটক মিয়ানমারের ৯২ জন জেলেকে গতকাল বুধবার পুলিশের কাছে হস্তান্তর করেছে বাংলাদেশ নৌবাহিনী।গত মঙ্গলবার দক্ষিণ-পশ্চিমে বঙ্গোপসাগর থেকে ১২টি মাছ ধরা ট্রলারসহ মিয়ানমারের ওই ৯২ জন জেলেকে আটক করে বাংলাদেশ নৌবাহিনী। মিয়ানমারের ওই জেলেরা অবৈধভাবে বাংলাদেশের সমুদ্রসীমায় প্রবেশ করে মাছ ধরছিলেন।নৌবাহিনীর বানৌজা ধলেশ্বরী জাহাজের উপ-অধিনায়ক কমান্ডার মো. সাজ্জাদ হোসাইন সাংবাদিকদের বলেন, আটক জেলেরা মিয়ানমারের বিভিন্ন গ্রামের বাসিন্দা বলে স্বীকার করেছেন। তিনি জানান, ট্রলার থেকে ২৪ হাজার কেজি বিভিন্ন ধরনের মাছ ও প্রচুর জাল জব্দ করে শুল্ক বিভাগে জমা দেওয়া হয়েছে। আটক ট্রলার, জাল ও মাছের আনুমানিক মূল্য ১০ কোটি ৮০ লাখ টাকা।টেকনাফ মডেল থানার ভারপ্রাপ্ত কর্মকর্তা (ওসি) মো. আতাউর রহমান খন্দকার প্রথম আলোকে বলেন, আটক জেলেদের থানায় হস্তান্তর করা হয়েছে। এ ঘটনায় মামলার প্রস্তুতি চলছে।
