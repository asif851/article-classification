
বিএনপির নেতা সালাউদ্দিন কাদের (সাকা) চৌধুরীর মানবতাবিরোধী অপরাধের মামলার রায়ের খসড়া ফাঁসের মামলায় অভিযোগ গঠনের বিষয়ে শুনানির জন্য ২৪ ফেব্রুয়ারি দিন ধার্য করেছেন আদালত। এ মামলায় সাকা চৌধুরীর স্ত্রী, ছেলে ও আইনজীবী ফখরুল ইসলামসহ সাতজন আসামি।বাংলাদেশ সাইবার ক্রাইম ট্রাইব্যুনালের বিচারক এস এম শামসুল আলম গতকাল বুধবার শুনানির এই দিন ধার্য করেন। গতকাল এ মামলায় অভিযোগ গঠনের শুনানির দিন ধার্য ছিল। তবে কারাগারে আটক আসামি আইনজীবী ফখরুল ইসলাম, আন্তর্জাতিক অপরাধ ট্রাইব্যুনালের অফিস সহকারী (সাঁটলিপিকার) ফারুক হোসেন ও পরিচ্ছন্নতাকর্মী নয়ন আলীকে হাজির না করায় আদালত পরবর্তী তারিখ ধার্য করেন।সাকা চৌধুরীর স্ত্রী ফারহাত কাদের চৌধুরী ও ছেলে হুম্মাম কাদের চৌধুরী আদালতে হাজির ছিলেন। অপর আসামি মেহেদী হাসান পলাতক আছেন।মানবতাবিরোধী অপরাধের দায়ে ২০১৩ সালের ১ অক্টোবর বিএনপির স্থায়ী কমিটির সদস্য সাকা চৌধুরীকে মৃত্যুদণ্ডাদেশ দেন আন্তর্জাতিক অপরাধ ট্রাইব্যুনাল-১। রায়ের আগেই সাকা চৌধুরীর স্ত্রী, পরিবারের সদস্য ও তাঁর আইনজীবীরা রায় ফাঁসের অভিযোগ তোলেন। তাঁরা রায়ের খসড়া কপি সংবাদকর্মীদের দেখান। এ ঘটনায় ট্রাইব্যুনালের রেজিস্ট্রার এ কে এম নাসির উদ্দিন মাহমুদ ওই বছরের ২ অক্টোবর তথ্য ও যোগাযোগপ্রযুক্তি আইনে শাহবাগ থানায় এ মামলা করেন। গত বছরের ২৮ আগস্ট সাতজনের বিরুদ্ধে অভিযোগপত্র দেয় মহানগর গোয়েন্দা পুলিশ (ডিবি)।
