
ঢাকা বিশ্ববিদ্যালয়ের হাজী মুহাম্মদ মুহসীন হলের সামনে থেকে এক হাজার ২৫০টি ইয়াবা বড়িসহ বহিরাগত সাত ব্যক্তিকে গ্রেপ্তার করেছে পুলিশ।আজ সোমবার ভোর চারটার দিকে ওই সাতজনকে আটক করে শাহবাগ থানার পুলিশ। পরে পুলিশের করা মামলায় তাঁদের গ্রেপ্তার দেখানো হয়।গ্রেপ্তার হওয়া ব্যক্তিরা হলেন মো. কাবুল খান, মো. আকবর, সুব্রত কুমার ভৌমিক, মো. বাচ্চু, কাজী শহিদুল ইসলাম, সঞ্জয় বিশ্বাস ও সুধীর বিশ্বাস। তাঁদের বয়স ২৭-৩৩ বছরের মধ্যে।শাহবাগ থানার পুলিশের দাবি, গ্রেপ্তার হওয়া ব্যক্তিরা ইয়াবার ব্যবসায়ী। তাঁরা হল থেকে ইয়াবা কিনে বিক্রির জন্য নিয়ে যাচ্ছিলেন।শাহবাগ থানায় করা মামলার এজাহার থেকে জানা যায়, সিএনজিচালিত দুটি অটোরিকশায় করে কয়েকজন ইয়াবার ব্যবসায়ী মুহসীন হলের দিকে গেছেন বলে রাত দুইটার দিকে গোপন সূত্রে খবর পায় পুলিশ। এরপর মুহসীন হলে যেতে বসুনিয়া গেটে অবস্থান নেয় পুলিশ। হলের দিক থেকে এসে বসুনিয়া গেট দিয়ে বেরিয়ে যাওয়ার সময় ওই সাতজনকে তল্লাশি করে পুলিশ। তাঁদের কাছে এক হাজার ২৫০টি ইয়াবা বড়ি পাওয়া যায়।মামলার বাদী শাহবাগ থানার উপপরিদর্শক (এসআই) সোহেল রানার ভাষ্য, প্রাথমিক জিজ্ঞাসাবাদে গ্রেপ্তার হওয়া ব্যক্তিরা দাবি করেছেন, তাঁরা ইয়াবা কিনতে মুহসীন হলে এসেছিলেন। এ ঘটনায় তাঁরা ছাত্রলীগের কয়েকজন নেতা-কর্মীর নাম বলেছেন।
