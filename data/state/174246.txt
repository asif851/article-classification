
রাজধানীর যাত্রাবাড়ী এলাকায় আজ রোববার ভোরে শাহরিয়ার স্টিল মিল নামের একটি ইস্পাত কারখানায় ক্রেনের তার ছিঁড়ে দুই শ্রমিকের মৃত্যু হয়েছে। নিহত দুই শ্রমিক হলেন জালাল (২৫) ও আতিক (৩০)।
প্রথম আলো ডটকমকে ঘটনার সত্যতা নিশ্চিত করেছেন যাত্রাবাড়ী থানার ভারপ্রাপ্ত কর্মকর্তা (ওসি) রফিকুল ইসলাম।
 
ওসি জানান, ভোর ছয়টার দিকে ছয়জন শ্রমিক ক্রেন দিয়ে মালামাল স্থানান্তরের কাজ করছিলেন। এ সময় ক্রেনের তার ছিঁড়ে লোহার পাত জালাল ও আতিকের শরীরে পড়ে। এতে তাঁরা ঘটনাস্থলেই মারা যান। এ দুর্ঘটনায় আরও দুই শ্রমিক আহত হন। লাশ দুটি ঢাকার মিটফোর্ড হাসপাতালের মর্গে রয়েছে। এ বিষয়ে এখনো কোনো মামলা হয়নি।
