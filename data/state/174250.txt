
যথাযথ মর্যাদায় ও ভাষাশহীদদের প্রতি বিনম্র শ্রদ্ধা নিবেদনের মধ্য দিয়ে মহান শহীদ দিবস ও আন্তর্জাতিক মাতৃভাষা দিবস পালন করা হয়েছে। দিবসের প্রথম প্রহরে রাত ১২টা ১ মিনিটে উত্তরাঞ্চলের বিভিন্ন জেলায় শহীদ মিনারে পুষ্পস্তবক অর্পণের মধ্য দিয়ে কর্মসূচি শুরু করা হয়। এ উপলক্ষে প্রভাতফেরি, আলোচনা সভা, কবিতা পাঠ, চিত্রাঙ্কন ও সুন্দর হাতের লেখা প্রতিযোগিতাসহ নানা কর্মসূচির আয়োজন করা হয়। আমাদের নিজস্ব প্রতিবেদক ও প্রতিনিধিদের পাঠানো খবর:রাজশাহী: রাজশাহী কলেজ শহীদ মিনার কোর্ট চত্বর শহীদ মিনার ও ভুবনমোহন পার্ক শহীদ স্মৃতিস্তম্ভে গিয়ে শহীদদের প্রতি শ্রদ্ধা জানাতে হাজারো মানুষ সমবেত হয়। রাত ১২টা ১ মিনিটে ভুবনমোহন পার্কের শহীদ মিনারে ফুল দিয়ে শ্রদ্ধা জানান রাজশাহী সদর আসনের সাংসদ ফজলে হোসেন বাদশা। রাজশাহী কলেজ শহীদ মিনারে ফুল দেন নগর আওয়ামী লীগের পক্ষ থেকে সংগঠনের সাধারণ সম্পাদক ডাবলু সরকার। রাজশাহী জেলা প্রশাসন ও পুলিশ প্রশাসনের পক্ষ থেকে কোর্ট শহীদ মিনার চত্বরে পুষ্পস্তবক অর্পণ করা হয়। নগরের আলুপট্টির মোড়ে কবি ও কবিতার সংগঠন কবিকুঞ্জের পক্ষ থেকে আলোচনা ও কবিতা পাঠের অনুষ্ঠানের আয়োজন করা হয়। একই মঞ্চে গণসংগীত পরিবেশন করে উদীচী।জয়পুরহাট: শহরের শহীদ ডা. আবুল কাশেম ময়দানে কেন্দ্রীয় শহীদ মিনারে জেলা প্রশাসন, পুলিশ প্রশাসন, আওয়ামী লীগ, বিএনপি, জাতীয় পার্টি, সিপিবি, বাসদ, জাসদ, ওয়ার্কার্স পার্টিসহ বিভিন্ন সামাজিক, সাংস্কৃতিক ও বেসরকারি সংস্থা পুষ্পমাল্য অর্পণ করেন। জেলা শিশু একাডেমী গতকাল সকালে শিশুদের চিত্রাঙ্কন ও সুন্দর হাতের লেখা প্রতিযোগিতার আয়োজন করে।সিরাজগঞ্জ: শহরের কেন্দ্রীয় শহীদ মিনার মুক্তির সোপানে ফুল দিয়ে জেলা প্রশাসক বিল্লাল হোসেন, পুলিশ সুপার এস এম এমরান হোসেন, সাবেক মৎস্য ও প্রাণিসম্পদমন্ত্রী ও জেলা আওয়ামী লীগের সভাপতি আবদুল লতিফ বিশ্বাস শ্রদ্ধা নিবেদন করেন। পরে একে একে জেলা মুক্তিযোদ্ধা কমান্ড, জেলা জাসদ, শিল্প ও বণিক সমিতির নেতারা এবং বিভিন্ন সামাজিক-সাংস্কৃতিক সংগঠনের কর্মীরা শ্রদ্ধা নিবেদন করেন।পাবনা: কেন্দ্রীয় শহীদ মিনারে জেলা প্রশাসক কাজী আশরাফ উদ্দিন, জেলা পরিষদের প্রশাসক এম সাইদুল হক ও পুলিশ সুপার মিরাজ উদ্দিন আহম্মেদ পুষ্পস্তবক অর্পণ করেন। এরপর আওয়ামী লীগ, বিএনপি, পাবনা বিজ্ঞান ও প্রযুক্তি বিশ্ববিদ্যালয়, সরকারি এডওয়ার্ড কলেজ, পাবনা ড্রামা সার্কেল ও বন্ধুসভাসহ বিভিন্ন সামাজিক-সাংস্কৃতিক ও রাজনৈতিক সংগঠন পুষ্পস্তবক অর্পণ করে।আদমদীঘি (বগুড়া): নওগাঁ জেলা আওয়ামী লীগের সভাপতি সাংসদ মো. আবদুল মালেক, জেলা প্রশাসক মো. এনামুল হক, পুলিশ সুপার কাইয়ুমুজ্জামান খান, জেলা পরিষদের প্রশাসক এ কে এম ফজলে রাব্বী, শিল্প ও বণিক সমিতির জ্যেষ্ঠ সহসভাপতি ইকবাল শাহরিয়ার, সদর উপজেলা পরিষদের চেয়ারম্যান আবু বক্কর সিদ্দিক, পৌর মেয়র নাজমুল হক, জেলা বিএনপি, নওগাঁ সরকারি কলেজ, নওগাঁ টেকনিক্যাল কলেজের পক্ষ থেকে শহীদ মিনারে পুষ্পস্তবক অর্পণ করা হয়েছে।নীলফামারী: জেলা প্রশাসক মো. জাকীর হোসেন, জেলা পরিষদের প্রশাসক মমতাজুল হক, পুলিশ সুপার জোবায়দুর রহমান, মুক্তিযোদ্ধা সংসদ, জেলা স্বাস্থ্য বিভাগ, জেলা শিল্পকলা একাডেমী, জেলা আওয়ামী লীগ, বিএনপি, জাতীয় পার্টির পক্ষ থেকে শহীদ মিনারে পুষ্পস্তবক অর্পণ করা হয়। জেলা প্রশাসন ও বিভিন্ন সামাজিক সংগঠনের উদ্যোগে দিনব্যাপী চিত্র প্রদর্শনী, কবিতা আবৃত্তি, চিত্রাঙ্কন ও রচনা প্রতিযোগিতা এবং চলচ্চিত্র প্রদর্শনীর আয়োজন করা হয়।গাইবান্ধা: গতকাল সকালে প্রথম আলো বন্ধুসভা, উদীচী শিল্পীগোষ্ঠীসহ বিভিন্ন সংগঠন প্রভাতফেরি, চিত্রাঙ্কন প্রতিযোগিতা, সাংস্কৃতিক অনুষ্ঠানের আয়োজন করে। সন্ধ্যায় জেলা শিল্পকলা একাডেমী মিলনায়তন আলোচনা সভা ও সাংস্কৃতিক অনুষ্ঠানের আয়োজন করে জেলা প্রশাসন। এতে জেলা প্রশাসক মো. এহছানে এলাহীর সভাপতিত্বে জাতীয় সংসদের হুইপ মাহাবুব আরা বেগম, পুলিশ সুপার মো. আশরাফুল ইসলাম প্রমুখ বক্তৃতা করেন।
