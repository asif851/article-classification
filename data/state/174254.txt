
নারায়ণগঞ্জের সাত খুন মামলার প্রধান আসামি নূর হোসেনের ঘনিষ্ঠ সহযোগী আলী মোহাম্মদকে ব্রাহ্মণবাড়িয়া থেকে গ্রেপ্তার করেছে জেলা গোয়েন্দা পুলিশ (ডিবি)। আজ শনিবার ভোরে জেলার আখাউড়া উপজেলায় অভিযান চালিয়ে তাঁকে গ্রেপ্তার করা হয়।আলী মোহাম্মদের বাড়ি সিদ্ধিরগঞ্জের শিমরাইল এলাকায়। তাঁর বাবার নাম আকবর আলী। তিনি নূর হোসেনের ক্যাশিয়ার হিসেবে কাজ করতেন।পুলিশের ভাষ্যমতে, আলী মোহাম্মদ নূর হোসেনের মাদক, পরিবহন চাঁদাবাজি, ফুটপাতের চাঁদাবাজি, খুন, অপহরণসহ বিভিন্ন অপকর্মের অন্যতম সহযোগী ছিলেন।
মামলার তদন্ত কর্মকর্তা ও জেলা গোয়েন্দা পুলিশের ভারপ্রাপ্ত কর্মকর্তা (ওসি) মামুনুর রশিদ মণ্ডল প্রথম আলোকে জানান, ভোরে আখাউড়া উপজেলার আউলিয়া বাজার এলাকায় অভিযান চালিয়ে আলী মোহাম্মদকে গ্রেপ্তার করা হয়। গ্রেপ্তার হওয়া আলী মোহাম্মদ নূর হোসেনের তিন ঘনিষ্ঠ সহযোগীর একজন। গ্রেপ্তার হওয়া আসামিদের স্বীকারোক্তিমূলক জবানবন্দিতে তাঁর নাম উঠে এসেছে। তিনি নূর হোসেনের বিভিন্ন অপকর্মের হোতা। তাঁর নামে একটি অস্ত্রের লাইসেন্সও ছিল। সাত খুনের ঘটনার পরই তিনি আত্মগোপনে চলে যান। আগামীকাল রোববার তাঁকে নারায়ণগঞ্জে আদালতে হাজির করে রিমান্ডের আবেদন করা হবে বলে জানান তিনি।
