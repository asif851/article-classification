
‘প্রথম বাংলাদেশ আমার শেষ বাংলাদেশ’—জাতীয় সংসদের বাজেট অধিবেশনে এই গানটি বাজিয়েছে বাংলাদেশ বেতার। এ ঘটনায় জড়িত থাকার অভিযোগে বেতারের ১৬ কর্মকর্তা-কর্মচারী শাস্তির মুখে পড়েছেন। বিএনপির বিভিন্ন অনুষ্ঠানে এই গান বাজানো হয়ে থাকে।বেতার সূত্র থেকে জানা যায়, অভিযুক্ত ব্যক্তিদের মধ্যে ছয় কর্মচারীকে সাময়িক বরখাস্ত করেছে বেতার কর্তৃপক্ষ। আর ১০ কর্মকর্তাকে সাময়িক বরখাস্ত করতে বেতারের পক্ষ থেকে সুপারিশ পাঠানো হয়েছে তথ্য মন্ত্রণালয়ে। তাঁদের মধ্যে আছেন ঢাকা অঞ্চলের পরিচালক, একজন জ্যেষ্ঠ প্রকৌশলী, সংগীত ও আউটডোর ব্রডকাস্টিংয়ের দুজন উপপরিচালক।বেতার সূত্র বলেছে, প্রায় নয় বছর ধরে যে গান বাজেনি, সেটি বাজেট অধিবেশনে বাজানোর কারণ খুঁজে পাচ্ছেন না সংশ্লিষ্ট কর্মকর্তারা।বাংলাদেশ বেতারের মহাপরিচালক এ কে এম নেছার উদ্দিন ভূঁইয়া বলেন, প্রাথমিক তদন্তে ওই গানটি বাজানোর সত্যতা পাওয়া গেছে। তদন্তে ১৬ জনের বিরুদ্ধে তাৎক্ষণিক ব্যবস্থা নেওয়া হয়েছে। বিস্তারিত তদন্তের পর দায়ী কর্মকর্তা-কর্মচারীদের বিরুদ্ধে চূড়ান্ত ব্যবস্থা নেওয়া হবে।
