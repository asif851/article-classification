
কলকাতার অদূরে সুন্দরবন এলাকায় বাংলাদেশের পণ্যবাহী একটি জাহাজ ডুবে গেছে। এমভি হাজি সাহেব নামের জাহাজটি গত রোববার সকালে ডুবে যায় বলে জানা গেছে।জাহাজে ১০ জন নাবিক ও অন্যান্য কর্মী ছিলেন। তাঁরা এখন স্থানীয় মরিচঝাপি দ্বীপে আছেন।গত শনিবার কলকাতা বন্দর থেকে জাহাজটি ফ্লাইঅ্যাশ নিয়ে খুলনার মংলা বন্দরের দিকে যাচ্ছিল। গভীর রাতে সুন্দরবনের কোরানখালি নদীর মুখে আসার পর কুয়াশার কারণে ক্যাপ্টেন দিক ভুল করায় জাহাজটি ডুবোচরে আটকে পড়ে। এরপর জাহাজের তলদেশ ফেটে যায়। পরদিন সকালে জাহাজটি ডুবে যায়।খবর পেয়ে ওই দিন সকালেই স্থানীয় মরিচঝাপি দ্বীপের লোকজন জাহাজের নাবিকদের সাহায্যে এগিয়ে যান। তাঁরা উদ্ধারকাজও শুরু করেন। জাহাজটিকে উদ্ধারে কলকাতা থেকে সেখানে ছুটে গেছে দুটি উদ্ধারকারী জাহাজ। উদ্ধারের কাজ চলছে।
