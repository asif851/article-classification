
মাহমুদা খানম হত্যার ঘটনায় তাঁর স্বামী সাবেক এসপি বাবুল আক্তার জড়িত বলে মাহমুদার মা ও বাবা যে অভিযোগ করেছেন, তা খতিয়ে দেখা হচ্ছে। তার অংশ হিসেবে জিজ্ঞাসাবাদের জন্য বাবুল আক্তারকে আবার চট্টগ্রামে ডাকা হবে।মাহমুদা হত্যা মামলার তদন্ত কর্মকর্তা চট্টগ্রাম নগর গোয়েন্দা পুলিশের অতিরিক্ত উপকমিশনার মো. কামরুজ্জামান গতকাল মঙ্গলবার তাঁর কার্যালয়ে সাংবাদিকদের এ কথা জানান। এর আগে গত বছরের ১৫ ডিসেম্বর বাবুল আক্তারকে চট্টগ্রামে ডেকে নিয়ে কথা বলেন তদন্ত কর্মকর্তা।তদন্ত কর্মকর্তা সাংবাদিকদের বলেন, তদন্তের অংশ হিসেবে গত রোববার তিনি রাজধানীর মেরাদিয়ার ভুঁইয়াপাড়ায় মাহমুদার বাবার বাসায় যান। প্রায় আড়াই ঘণ্টা মাহমুদার পরিবারের সদস্যদের সঙ্গে কথা বলে তিনি গুরুত্বপূর্ণ অনেক তথ্য পেয়েছেন। হত্যাকাণ্ডের সঙ্গে বাবুল আক্তার জড়িত বলে সন্দেহ মাহমুদার মা শাহেদা মোশাররফ ও বাবা মোশাররফ হোসেনের। বিষয়টি খতিয়ে দেখা হচ্ছে। তারই অংশ হিসেবে জিজ্ঞাসাবাদের জন্য বাবুল আক্তারকে চট্টগ্রামে ডাকা হবে। তবে কবে ডাকা হবে, তা এখনো নির্ধারণ করা হয়নি।মাহমুদা হত্যার ঘটনায় বাবুল আক্তারকে সন্দেহ করেন কি না, এই প্রশ্নের জবাবে তদন্ত কর্মকর্তা মো. কামরুজ্জামান বলেন, সন্দেহ করার মতো কোনো তথ্যপ্রমাণ এখনো পাওয়া যায়নি। ইতিমধ্যে দুজন ঘটনার দায় স্বীকার করে আদালতে জবানবন্দি দিয়েছে।গত বছরের ৫ জুন চট্টগ্রাম নগরের জিইসি মোড় এলাকায় ছুরিকাঘাতে ও গুলি করে হত্যা করা হয় মাহমুদাকে। এই ঘটনায় বাবুল আক্তার পাঁচলাইশ থানায় অজ্ঞাতপরিচয় তিনজনকে আসামি করে হত্যা মামলা করেছেন।
