
দুই দিনের ব্যবধানে আজ বুধবার হজরত শাহজালাল আন্তর্জাতিক বিমানবন্দরে উড়োজাহাজে কোটি টাকার সোনা ফেলে যাত্রী উধাওয়ের ঘটনা ঘটেছে। সকালে মালয়েশিয়া থেকে আসা বাংলাদেশ বিমানের ওই উড়োজাহাজ থেকে ২০টি সোনার বার উদ্ধার করেন শুল্ক গোয়েন্দারা। যার মোট ওজন দুই কেজি বলে জানান শুল্ক গোয়েন্দা ও তদন্ত অধিদপ্তরের মহাপরিচালক মইনুল খান। উদ্ধার হওয়া এই সোনার বাজারমূল্য প্রায় এক কোটি টাকা।
এর আগে গত সোমবার সকালে ইউএস-বাংলা এয়ারলাইনসের একটি উড়োজাহাজের আসনের মধ্যে ২ কোটি ৩২ লাখ টাকা মূল্যের ৪ কেজি ৬৪০ গ্রাম ওজনের সোনা উদ্ধার করে কাস্টমস হাউসের প্রিভেনটিভ টিম। এ ঘটনাও জড়িত কাউকে আটক করা যায়নি।
আজ সকালে সোনা উদ্ধারের ঘটনা সম্পর্কে মইনুল খান বলেন, সকাল সাতটার দিকে বাংলাদেশ বিমানের মালয়েশিয়া থেকে আসা বিজি ০৮৭ ফ্লাইটের ৭ই নম্বর আসনের নিচে সোনার ২০টি বার পাওয়া যায়। খোঁজ নিয়ে জানা যায়, এই আসনে কোনো যাত্রী ছিলেন না। সোনার বারগুলো কালো, হলুদ ও বাদামি রঙের স্কচটেপে মোড়ানো অবস্থায় দুটি প্যাকেটের ভেতর পাওয়া যায়। প্রতিটি বারের ওজন ১০০ গ্রাম, যার মোট ওজন দুই কেজি। এ ঘটনায় আইনি ব্যবস্থা নেওয়া হচ্ছে।
 
