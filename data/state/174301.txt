
মুক্তিযুদ্ধবিষয়ক মন্ত্রী আ ক ম মোজাম্মেল হক বলেছেন, মুক্তিযোদ্ধা যাচাই-বাছাই কার্যক্রম শুরু হয়েছে। ভুয়া মুক্তিযোদ্ধাদের সম্পদ বাজেয়াপ্ত করা হবে। ভুয়া মুক্তিযোদ্ধা বানানোর জন্য যাঁরা মিথ্যা সাক্ষ্য দেবেন, সেই মুক্তিযোদ্ধাদের ভাতা এক বছর থেকে তিন বছর পর্যন্ত বন্ধ থাকবে।আজ শনিবার সকালে নারায়ণগঞ্জের বন্দর উপজেলায় একটি এতিমখানার তিনতলা হলের উদ্বোধন উপলক্ষে আয়োজিত সমাবেশ শেষে সাংবাদিকদের প্রশ্নের জবাবে মন্ত্রী এ কথা বলেন।মন্ত্রী বলেন, প্রতি শনিবার মুক্তিযোদ্ধা যাচাই-বাছাই কার্যক্রম চলবে। পাঁচ সপ্তাহ ধরে যাচাই-বাছাই কার্যক্রম চলবে। যাতে কোনো অসত্য তথ্য দেওয়া না হয়, এ জন্য শাস্তির বিধান রাখা হয়েছে। ভুয়া মুক্তিযোদ্ধা বানানোর জন্য যাঁরা মিথ্যা সাক্ষ্য দেবেন, তাঁদের ভাতা এক বছর থেকে তিন বছর বন্ধ থাকবে। আইন মন্ত্রণালয় ও জেলা প্রশাসনের মাধ্যমে ভুয়া মুক্তিযোদ্ধাদের সম্পদ বাজেয়াপ্ত করা হবে। জেলা প্রশাসনের মাধ্যমে ভুয়া মুক্তিযোদ্ধাদের তালিকা প্রস্তুত করা হচ্ছে। তালিকা পাওয়ার পর আইনানুগভাবে তাঁদের সম্পদ সরকারের নিয়ন্ত্রণে নেওয়া হবে।
মন্ত্রী বলেন, মুক্তিযোদ্ধা হিসেবে তালিকাভুক্ত হতে কোনো কাগজপত্র লাগবে না। যদি সহযোদ্ধারা সাক্ষ্য দেন এবং বলেন তিনি ট্রেনিং নিয়েছেন এবং যুদ্ধ করেছেন, তাহলে এটাই যথেষ্ট। মুক্তিযুদ্ধ বিচ্ছিন্ন কোনো ঘটনা নয়। কেউ একা একা যুদ্ধ করেননি। তিনি আরও বলেন, যে নীতিমালা তৈরি করা হয়েছে, তা অনুসরণ করে যাচাই-বাছাই হলে ভুয়া মুক্তিযোদ্ধা আসার কোনো সুযোগ নেই। তারপরও যদি কোথাও বরখেলাপ হয়, তাহলে সেটা বাতিল করে দেওয়ার ব্যবস্থা নেওয়া হবে।
রোটারিয়ান এম জামালউদ্দিনের সভাপতিত্বে সমাবেশে বক্তব্য দেন জেলা গভর্নর রোটারিয়ান মুহাম্মদ আইয়ুব, নিউজিল্যান্ডের সাবেক গভর্নর পিডিজি সানড্রা ম্যাককারসি, তাঁর নাতনি হান্না রোজ, বন্দর উপজেলার নির্বাহী কর্মকর্তা (ইউএনও) মৌসুমী হাবিব, অতিরিক্ত পুলিশ সুপার (অপরাধ) মতিয়ার রহমান, বন্দর থানা আওয়ামী লীগের সভাপতি মুক্তিযোদ্ধা এম এ রশিদ প্রমুখ।
