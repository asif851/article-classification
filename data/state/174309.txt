
বিভিন্ন দেশে নিযুক্ত বাংলাদেশের কূটনীতিকদের নিয়ে প্রথমবারের মতো অনুষ্ঠিত হতে যাচ্ছে বাংলাদেশ দূত সম্মেলন। আগামী ৭, ৮ ও ৯ নভেম্বর তিন দিনব্যাপী এই সম্মেলন অনুষ্ঠানের প্রস্তুতি নেওয়া হচ্ছে।
গতকাল মঙ্গলবার জাতীয় সংসদ ভবনে অনুষ্ঠিত পররাষ্ট্র মন্ত্রণালয়-সম্পর্কিত সংসদীয় কমিটির বৈঠকে মন্ত্রণালয়ের পক্ষ থেকে এ তথ্য জানানো হয়।
সংসদীয় কমিটির সদস্য মুহাম্মদ ফারুক খান প্রথম আলোকে বলেন, কমিটির আগের বৈঠকে এ ধরনের সম্মেলন আয়োজনের জন্য মন্ত্রণালয়কে তাগিদ দেওয়া হয়েছিল। গতকাল মন্ত্রণালয় সংসদীয় স্থায়ী কমিটিকে জানায়, ৭-৯ নভেম্বর এই সম্মেলনের সম্ভাব্য তারিখ। এতে রোহিঙ্গা সমস্যার পাশাপাশি বাংলাদেশের পররাষ্ট্রনীতি, আন্তর্জাতিক সম্পর্ক, দ্বিপক্ষীয় সম্পর্ক, ব্যবসা-বাণিজ্য, প্রবাসী শ্রমিকদের কল্যাণসহ সামগ্রিক বিষয়ে সরকারের নীতি নিয়ে দূতাবাসগুলোর ভূমিকা পর্যালোচনা হবে।
সংসদ সচিবালয়ের সংবাদ বিজ্ঞপ্তিতে বলা হয়, কমিটি ১৯৭১ সালের গণহত্যার বিষয়ে তথ্যসূত্র উল্লেখ করে সংক্ষিপ্ত পুস্তিকা ও ডকুমেন্টারি প্রস্তুত করে সব দেশের বাংলাদেশ মিশনে পাঠানোর সুপারিশ করেছে।
বৈঠকে সভাপতিত্ব করেন কমিটির সভাপতি দীপু মনি।
