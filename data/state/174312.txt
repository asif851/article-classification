
‘দানব’ বলায় আওয়ামী লীগের সাংগঠনিক সম্পাদক আ ফ ম বাহাউদ্দিন নাছিমের সমালোচনা করেছেন নৌমন্ত্রী শাজাহান খান। তিনি বলেন, ‘মানুষ কীভাবে দানব হয় তা জানা নেই। একজন রাজনীতিবিদের মুখে এমন ভাষা শোভা পায় না।’
নৌমন্ত্রী আরও বলেন, একজন রাজনীতিবিদের সীমার মধ্যে থেকে কারও সমালোচনা করা উচিত। তা না হলে প্রকৃতপক্ষে তিনিও রাজনীতিবিদ হতে পারেন না।
আজ রোববার সকালে মাদারীপুর সরকারি নাজিমউদ্দিন বিশ্ববিদ্যালয় কলেজে ফুলের বাগান ও আইসিটি ল্যাব উদ্বোধন অনুষ্ঠানে প্রধান অতিথির বক্তব্যে নৌমন্ত্রী এ কথা বলেন।
শাজাহান খান বলেন, ‘যুবক-যুবতীদের ভুল বুঝিয়ে বিভ্রান্ত করে আইএস বানাচ্ছে জামায়াত। তাঁদের বোঝানো হয়, পবিত্র কোরআন-হাদিসে উল্লেখ আছে, আত্মঘাতী বোমায় কেউ নিহত হলে তিনি জান্নাতে যাবেনই। কিন্তু এমন কথা কোরআন-হাদিসের কোথাও উল্লেখ নেই। এমন কথা উল্লেখ থাকার কথা কেউ প্রমাণ করতে পারলে আমি আওয়ামী লীগ ছেড়ে আইএসএ যোগ দেব।’
নৌমন্ত্রী আরও বলেন, যখন কেউ মাঠে থাকে না, তখন শাজাহান খান থাকে। এই শাজাহান খানই দলের সব কর্মসূচিতে পাশে থেকে বিএনপি-জামায়াতের জ্বালাও-পোড়াও আন্দোলন প্রতিহত করেছে।
বিএনপির প্রতিবারের আন্দোলনের হুমকি প্রসঙ্গে মন্ত্রী বলেন, মানুষ কুঁজো হয়ে গেলে আর সোজা হয়ে দাঁড়াতে পারে না। বিএনপির মেরুদণ্ড কুঁজো হয়ে গেছে। তাই এখন তারা কুঁজোর দলে পরিণত হয়েছে। তাদের সোজা হয়ে দাঁড়ানোর শক্তি নষ্ট হয়ে গেছে।
এ সময় উপস্থিত ছিলেন মাদারীপুরের জেলা প্রশাসক মো. ওয়াহিদুল ইসলাম, পুলিশ সুপার মোহাম্মদ সরোয়ার হোসেন, সদর উপজেলা পরিষদের চেয়ারম্যান পাভেলুর রহমান শফিক খান, পৌর মেয়র খালিদ হোসেন, সরকারি বিশ্ববিদ্যালয় কলেজের অধ্যক্ষ মো. নুরুল হক প্রমুখ।
গত বৃহস্পতিবার বিকেলে আওয়ামী লীগের ধানমন্ডির কার্যালয়ে ওবায়দুল কাদেরের সভাপতিত্বে সম্পাদকমণ্ডলীর এক সভায় নৌমন্ত্রী শাজাহান খানের বিরুদ্ধে ক্ষোভ প্রকাশ করেন দলের কেন্দ্রীয় সাংগঠনিক সম্পাদক আ ফ ম বাহাউদ্দিন নাছিম। তিনি দলের সাধারণ সম্পাদক ওবায়দুল কাদেরের উপস্থিতিতে বলেন, মাদারীপুরের অবস্থা খুব খারাপ। শাজাহান খান সবকিছু ‘ফ্রি স্টাইলে’ চালাচ্ছেন। মন্ত্রী ‘দানব’ হয়ে উঠেছেন। তাঁর হাত থেকে আওয়ামী লীগকে বাঁচান। নতুবা তাঁকে (বাহাউদ্দিন) যেন কেন্দ্রীয় কমিটি থেকে বাদ দেওয়া হয়।
আরও পড়ুন:শাজাহান খানকে ‘দানব’ বললেন বাহাউদ্দিন নাছিম
