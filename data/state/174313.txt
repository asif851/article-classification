
সড়ক পরিবহন ও সেতুমন্ত্রী ওবায়দুল কাদের বলেছেন, কোনো মহাসড়কেই যানজটের সমস্যা নেই। যত সমস্যা কালিয়াকৈরের চন্দ্রা থেকে মির্জাপুর পর্যন্ত।আজ শুক্রবার বিকেলে ঢাকা-ময়মনসিংহ ও ঢাকা-টাঙ্গাইল মহাসড়ক পরিদর্শন শেষে গাজীপুরের কালিয়াকৈর উপজেলার চন্দ্রা ত্রিমোড় এলাকায় ওবায়দুল কাদের সাংবাদিকদের এ কথা বলেন।ওবায়দুল কাদের বলেন, ঢাকা-ময়মনসিংহ মহাসড়কের জয়দেবপুর এলাকায় কোনো যানজট দেখা যায়নি। সবচেয়ে বেশি যে মহাসড়কে যানজটের সমস্যা সেটা হচ্ছে ঢাকা-চট্টগ্রাম মহাসড়ক। কিন্তু সেখানে যানজটের সমস্যা নেই। এ ছাড়া দেশের কোনো জায়গায় যানজটের সমস্যা নেই। যত সমস্যা কালিয়াকৈরের চন্দ্রা থেকে মির্জাপুর পর্যন্ত। চন্দ্রা এলাকার যানজট নিয়ন্ত্রণে আরও ১০০ কর্মীকে কাজ যোগ দিতে সড়ক ও জনপদের কর্মকর্তাদের নিদের্শ দিয়েছেন সড়ক পরিবহন ও সেতুমন্ত্রী।মন্ত্রী বলেন, ‘যানজটের জন্য শুধু পুলিশকে দোষ দিলে চলবে না। বেপরোয়া ড্রাইভার, তারা কোনো নিয়ম-কানুন মানে না। আজকে আমার সামনেও বেশ কয়েকটি গাড়ি বেপরোয়াভাবে গাড়ি চালিয়েছে। বেপরোয়াভাবে গাড়ি চালানোর কারণে গত রাতেও তিন ঘণ্টা যানজট লেগে ছিল।’এ সময় কালিয়াকৈর উপজেলা নির্বাহী কর্মকর্তা (ইউএনও) হাবিবুর রহমান, গাজীপুরের অতিরিক্ত পুলিশ সুপার সঞ্জিত কুমার রায়, গাজীপুরের নির্বাহী ম্যাজিস্ট্রেট কাজী আরেফিন রেজওয়ান প্রমুখ উপস্থিত ছিলেন।
