
নতুন প্রজন্মের কাছে মুক্তিযুদ্ধের সঠিক ইতিহাস তুলে ধরতে রংপুরে সেনাবাহিনীর উদ্যোগে গতকাল শনিবার মাসব্যাপী বিজয় মেলা শুরু হয়েছে। নগরের নিসবেতগঞ্জ ঘাঘট নদের তীরে সেনা বিনোদন পার্ক ‘প্রয়াস’-এ মেলার আয়োজন করা হয়। গতকাল শনিবার মেলার উদ্বোধন করেন রংপুর সিটি করপোরেশনের মেয়র সরফুদ্দীন আহমেদ। অনুষ্ঠানে ৬৬ পদাতিক ডিভিশনের এরিয়া কমান্ডার মেজর জেনারেল মো. সালাহউদ্দিন মিঁয়াজীসহ সেনাবাহিনী ও বিভিন্ন আইনশৃঙ্খলা রক্ষাকারী বাহিনীর ঊর্ধ্বতন কর্মকর্তারা উপস্থিত ছিলেন। মেলায় সেনাবাহিনী, বিজিবি, পুলিশ, আনসার ও গ্রাম প্রতিরক্ষা বাহিনী, মুক্তিযোদ্ধা সংসদ, জেলা তথ্য অফিসসহ বিভিন্ন প্রতিষ্ঠানের স্টলে মুক্তিযুদ্ধের দুর্লভ ছবি, দলিলপত্র, মুক্তিযুদ্ধবিষয়ক বই প্রদর্শন করা হচ্ছে। এ ছাড়া হস্তশিল্প সামগ্রী, পোশাক, খেলনা, খাবারের দোকানও রয়েছে মেলায়। 
