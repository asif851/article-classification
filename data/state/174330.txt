
‘একতরফা’ নির্বাচন প্রতিহত করতে ২৯ ডিসেম্বর ঢাকা অভিমুখে অভিযাত্রা কর্মসূচি সম্পর্কে অবহিত ও সহযোগিতা চেয়ে ঢাকা মহানগর পুলিশকে (ডিএমপি) দুটি চিঠি দিয়েছে বিএনপি। এ ছাড়া স্বরাষ্ট্রমন্ত্রী, স্বরাষ্ট্রসচিব ও পুলিশের মহাপরিদর্শককে এ বিষয়ে ফ্যাক্সযোগে চিঠি দেবে বলে জানিয়েছে দলটি।
সংশ্লিষ্ট চিঠি পৌঁছে দিতে বিরোধীদলীয় চিফ হুইপ জয়নুল আবদিন ফারুকের নেতৃত্ব্বে তিন সদস্যের একটি প্রতিনিধিদল আজ বুধবার সকালে ডিএমপির কার্যালয়ে যান।
প্রতিনিধিদলে থাকা বিএনপির সহদপ্তর সম্পাদক শামিমুর রহমান প্রথম আলো ডটকমকে জানান, ডিএমপি কমিশনার বরাবর আজ তাঁরা দুটি চিঠি দিয়েছেন। একটি চিঠিতে ২৯ ডিসেম্বর নয়াপল্টনে বিএনপির কেন্দ্রীয় কার্যালয়ের সামনের জমায়েতে খালেদা জিয়া ও দলীয় নেতা-কর্মীদের নিরাপত্তা এবং অপর চিঠিতে মাইক ব্যবহারের অনুমতি চাওয়া হয়েছে। স্বরাষ্ট্রমন্ত্রী, স্বরাষ্ট্রসচিব ও পুলিশের মহাপরিদর্শককে এ বিষয়ে ফ্যাক্সযোগে চিঠি দেওয়া হবে।
২৯ ডিসেম্বর ঢাকা অভিমুখে অভিযাত্রা কর্মসূচি দিয়েছে বিএনপির নেতৃত্বাধীন ১৮-দলীয় জোট। চলমান আন্দোলনকে পরবর্তী ধাপে উন্নীত করতে ঘোষিত এই কর্মসূচির নাম দেওয়া হয়েছে ‘মার্চ ফর ডেমোক্রেসি’ বা ‘গণতন্ত্রের অভিযাত্রা’।
বিরোধীদলীয় নেতা ও বিএনপির চেয়ারপারসন খালেদা জিয়া গতকাল মঙ্গলবার গুলশানে নিজ কার্যালয়ে সংবাদ সম্মেলন করে এ কর্মসূচি ঘোষণা করেন। তিনি বলেন, তাঁদের কর্মসূচির লক্ষ্য হচ্ছে নির্বাচনী প্রহসনকে ‘না’ বলা এবং গণতন্ত্রকে ‘হ্যাঁ’ বলা।
