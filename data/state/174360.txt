
রাঙামাটির বাঘাইছড়ি উপজেলায় পার্বত্য চট্টগ্রাম জনসংহতি সমিতির (এমএন লারমা) দুই কর্মীকে কুপিয়ে হত্যা করেছে দুর্বৃত্তরা। গতকাল মঙ্গলবার রাতে উপজেলার বঙ্গলতলী ইউনিয়নে হাগলাছড়া গ্রামের ভূয়াছড়ি এলাকায় এ ঘটনা ঘটে। জনসংহতি সমিতি এ ঘটনার জন্য প্রতিপক্ষ ইউনাইটেড পিপলস ডেমোক্রেটিক ফ্রন্টকে (ইউপিডিএফ) দায়ী করেছে। তবে ইউপিডিএফ তা অস্বীকার করেছে।
নিহত ব্যক্তিরা হলেন জনসংহতি সমিতির সহযোগী সংগঠন যুব সমিতির সদস্য যুদ্ধ চন্দ্র চাকমা ও নয়ন জ্যোতি চাকমা।
পরিবারের বরাত দিয়ে বাঘাইছড়ি থানার পুলিশ জানায়, গতকাল রাত সাড়ে ১০টার দিকে বাড়িতে ঘুমাচ্ছিলেন যুদ্ধ চন্দ্র চাকমা ও নয়ন জ্যোতি চাকমা। এ সময় ১০ থেকে ১৫ জন দুর্বৃত্ত তাঁদের বাড়ি ঘেরাও করে। তাঁদের ঘর থেকে টেনেহিঁচড়ে বাইরে এনে এলোপাতাড়ি কোপাতে থাকে। দুজনের মৃত্যু নিশ্চিত হওয়ার পর তারা চলে যায়।
জনসংহতি সমিতির বাঘাইছড়ি উপজেলা শাখার সভাপতি সুরেশ কান্তি চাকমার অভিযোগ, ‘দীর্ঘদিন ধরে ইউপিডিএফ আমাদের কর্মীদের ওপর হামলা ও নির্যাতন চালিয়ে আসছে। তারাই আমাদের দুই কর্মীকে নির্মমভাবে কুপিয়ে হত্যা করেছে।’
এ অভিযোগ অস্বীকার করে বাঘাইছড়ি উপজেলা ইউপিডিএফের ইউনিটপ্রধান জুয়েল চাকমা বলেন, ‘দুজন হত্যার ঘটনায় আমাদের দলের কোনো সম্পৃক্ততা নেই। তাদের দলের অভ্যন্তরীণ কোন্দলের কারণে এ হত্যাকাণ্ড ঘটেছে।’
বাঘাইছড়ি থানার ভারপ্রাপ্ত কর্মকর্তা (ওসি) মো. আবুল কালাম চৌধুরী বলেন, পুলিশ দুজনের লাশ উদ্ধার করেছে। তাঁদের কুপিয়ে হত্যা করা হয়েছে।
