
বাগেরহাট শহরের মাছ বাজারে অভিযান চালিয়ে ২২৮টি জাটকা ইলিশ জব্দ করেছেন জেলা প্রশাসনের ভ্রাম্যমাণ আদালত। গতকাল রোববার দুপুরে জেলা প্রশাসনের সহকারী কমিশনার ও নির্বাহী হাকিম নাজিম উদ্দীন এ অভিযান পরিচালনা করেন। এ সময় আহরণ ও বিক্রয় নিষিদ্ধ জাটকা ইলিশ মজুত ও বিক্রির দায়ে দুজনকে অর্থদণ্ড দেন ভ্রাম্যমাণ আদালত। দণ্ডপ্রাপ্ত ব্যক্তিরা হলেন বাসাবাটি এলাকার জাকির হোসেন ওরফে পান্না মোল্লা (৩৮) ও আমলাপাড়া এলাকার আলী আকবর (৫৫)। তাঁদের ২০০ টাকা করে অর্থদণ্ড করা হয়েছে। জব্দ করা জাটকা বাগেরহাট সরুই এতিমখানায় প্রদান করা হয়েছে। মা ইলিশ ও জাটকা সংরক্ষণে এখন থেকে নিয়মিত অভিযান চালাবে জেলা প্রশাসন।
