
লালমনিরহাটের কাকিনা ও তুষভান্ডার রেলস্টেশনের মধ্যবর্তী স্থানের রেললাইন গতকাল মঙ্গলবার রাতে উপড়ে ফেলেছে দুর্বৃত্তরা। যাত্রীবাহী ট্রেন করতোয়া ওই পথ দিয়ে যাওয়ার সময় রাত আড়াইটার দিকে দুর্ঘটনায় পড়ে। এতে ইঞ্জিনসহ তিনটি বগি উল্টে কমপক্ষে ১৫ জন আহত হন।
রেলওয়ে সূত্রে জানা গেছে, লালমনিরহাটগামী করতোয়া ট্রেনটি বুড়িমারী থেকে ছেড়ে যায়। ট্রেনটি লালমনিরহাটের তুষভান্ডার হয়ে কাকিনা রেলস্টেশন যাওয়ার পথে দুর্ঘটনার কবলে পড়ে।
লালমনিরহাট রেল বিভাগীয় পরিবহন তত্ত্বাবধায়ক সাজ্জাদ হোসেন জানান, দুর্বৃত্তরা রেললাইনের ৫০ ফুট তুলে ফেলে। এতে দুর্ঘটনা ঘটে। বর্তমানে বুড়িমারীর সঙ্গে সারা দেশের রেলযোগাযোগ বন্ধ রয়েছে।
