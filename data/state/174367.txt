

জাতীয় মানবাধিকার কমিশনের সাবেক চেয়ারম্যান মিজানুর রহমান বলেছেন, মানবাধিকার না থাকলে উন্নয়ন নিরর্থক।
আজ রোববার রাজধানীতে ক্ষুদ্র জাতিসত্তার মানুষের মানবাধিকারসংক্রান্ত এক প্রতিবেদন প্রকাশ অনুষ্ঠানে এ কথা বলেন মিজানুর রহমান।
প্রতিবেদনটি তৈরি করেছে মানবাধিকার সংগঠন কাপেং ফাউন্ডেশন। প্রতিবেদনের মূল বক্তব্য তুলে ধরেন সংগঠনটির নির্বাহী পরিচালক পল্লব চাকমা।
অনুষ্ঠানে মিজানুর রহমান বলেন, বাংলাদেশ নিম্ন আয়ের দেশ থেকে মধ্যম আয়ের দেশে পরিণত হচ্ছে। কিন্তু দেশের মানবাধিকার পরিস্থিতির আশানুরূপ কোনো উন্নতি নেই। শত উন্নয়ন হলেও মানবাধিকার না থাকলে সেই উন্নয়ন দিয়ে মানুষের মঙ্গল হবে না।
গাইবান্ধার গোবিন্দগঞ্জে সাঁওতালদের ওপর হামলার নিন্দা জানান মিজানুর রহমান। তিনি বলেন, গাইবান্ধার পুলিশ সুপারকে (এসপি) বদলি করে জনগণের সঙ্গে প্রতারণা করা হয়েছে। মামলার তদন্ত চলা পর্যন্ত তাঁকে বরখাস্ত করে রাখা উচিত ছিল।
মিজানুর রহমান বলেন, মানবাধিকার সুরক্ষিত রাখতে হলে খেয়াল রাখতে হবে, জনগণ যেন অ-জনগণে রূপান্তরিত হয়ে না যায়। কিন্তু অবস্থাদৃষ্টে মনে হচ্ছে, ক্ষুদ্র জাতিসত্তার মানুষ দিন দিন অ-জনগণে পরিণত হচ্ছেন।
অনুষ্ঠানে সভাপতিত্ব করেন ফাউন্ডেশনের চেয়ারপারসন রবীন্দ্রনাথ সরেন। উপস্থিত ছিলেন নিজেরা করি-এর সমন্বয়ক খুশী কবীর, বাংলাদেশ আদিবাসী ফোরামের সাধারণ সম্পাদক সঞ্জীব দ্রং প্রমুখ।
