
তল্লাশি চৌকিতে দায়িত্ব পালনকালে আক্রান্ত হলেই গুলি চালাতে পারবেন পুলিশ সদস্যরা। এ জন্য পূর্ব অনুমতি লাগবে না। ঢাকা মহানগর পুলিশ (ডিএমপি) কমিশনারের সঙ্গে ডিএমপির বিভিন্ন বিভাগের উপকমিশনার ও অতিরিক্ত উপকমিশনারদের এক বৈঠকে এ নির্দেশনা দেওয়া হয়।
গতকাল বুধবার ডিএমপি সদর দপ্তরে এ বৈঠক হয়। এতে পুলিশ সদস্যদের চারটি নির্দেশনা দেওয়া হয় বলে বৈঠকে অংশ নেওয়া একাধিক পুলিশ কর্মকর্তা প্রথম আলোকে নিশ্চিত করেছেন। এ নির্দেশনাগুলো হলো পর্যাপ্ত লোকবল বা পুলিশ সদস্য না থাকলে তল্লাশি চৌকি বসানো যাবে না; তল্লাশি চৌকিতে দায়িত্ব পালনকালে পুলিশ সদস্যদের বুলেটপ্রুফ জ্যাকেট পরতে হবে; তল্লাশি চৌকিতে অন্তত একটি অস্ত্র গুলিভর্তি থাকতে হবে এবং আক্রান্ত হলে অনুমতির অপেক্ষা না করেই গুলি চালাতে হবে।
এ বিষয়ে জানতে চাইলে ডিএমপির গণমাধ্যম শাখার উপকমিশনার মুনতাসিরুল ইসলাম প্রথম আলোকে বলেন, বুধবার একটি বৈঠক হয়েছে। তবে আনুষ্ঠানিক কোনো সিদ্ধান্তের কথা তাঁর জানা নেই।
এদিকে পুলিশ সদর দপ্তর থেকে একই ধরনের নির্দেশনা সারা দেশের পুলিশ কর্মকর্তাদের কাছে পাঠানো হয়েছে বলে জানা গেছে।
