
সড়ক পরিবহন ও সেতুমন্ত্রী ও শিক্ষামন্ত্রীকে নিয়ে ফেসবুকে কটূক্তির অভিযোগে চট্টগ্রাম নগরের একটি স্কুলের অফিস সহকারীর বিরুদ্ধে মামলা হয়েছে।
আজ সোমবার চট্টগ্রাম মহানগর হাকিম আবু ছালেম মোহাম্মদ নোমানের আদালতে তথ্য ও যোগাযোগ আইনে এ মামলা হয়। বাংলাদেশ মানবাধিকার কমিশন চট্টগ্রাম নগরের সহসভাপতি হাজি ইকবাল বাদী হয়ে করা এ মামলা থানাকে এজাহার হিসেবে নিতে নির্দেশ দিয়েছেন আদালত।
অভিযুক্ত ব্যক্তির নাম হাজি মো. আলী। তিনি হালিশহর এলাকার মেহের আফজাল উচ্চবিদ্যালয়ের অফিস সহকারী।
বাদীর আইনজীবী রাশেদুল ইসলাম চৌধুরী বলেন, ২০১৫ সালের ৮ আগস্ট থেকে গত ১৬ জানুয়ারি সময়ের মধ্যে সেতুমন্ত্রী ওবায়দুল কাদের ও শিক্ষামন্ত্রী নুরুল ইসলাম নাহিদকে নিয়ে ফেসবুকে কটূক্তি করেছেন মো. আলী। কটূক্তির কারণে বাদী, দুই মন্ত্রী ও আওয়ামী লীগের কর্মী-সমর্থকদের সুনাম ক্ষুণ্ন হয়েছে। বাদীর পাঁচ কোটি টাকার সম্মানহানি হয়েছে। তাই তথ্য ও যোগাযোগপ্রযুক্তি আইন ২০০৬–এর ৫৭ ধারা ও তৎসহ দণ্ডবিধি ৫০০ ধারামতে অপরাধ করেছেন আসামি। আসামির বিরুদ্ধে গ্রেপ্তারি পরোয়ানা জারির আবেদন করা হয়। শুনানি শেষে বিচারক অভিযোগ আমলে নিয়ে তা এজাহার হিসেবে নিতে কোতোয়ালি থানাকে নির্দেশ দেন।
দুই মন্ত্রী সম্পর্কে ফেসবুকে কিছুই লেখেননি দাবি করে মো. আলী আজ বিকেলে মুঠোফোনে জানান, ১০ জানুয়ারি স্কুলের পুনর্মিলনী অনুষ্ঠানে বাদীর সঙ্গে তাঁর বিরোধ হয়। এর জেরে তাঁর বিরুদ্ধে মিথ্যা মামলা করেছেন। তিনি নিজেকে আওয়ামী লীগের রাজনীতির সঙ্গে যুক্ত বলে দাবি করেন।
