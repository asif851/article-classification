
কিশোরগঞ্জের বাজিতপুরে মো. নাজনু মিয়া (৪৫) হত্যা মামলায় তিনজনের যাবজ্জীবন সশ্রম কারাদণ্ড দিয়েছেন আদালত। এ ছাড়া প্রত্যেককে ১০ হাজার টাকা করে জরিমানা অনাদায়ে আরও দুই বছর করে কারাদণ্ড দেওয়া হয়।রোববার বিকেলে কিশোরগঞ্জ ২ নম্বর আদালতের বিচারক অতিরিক্ত জেলা ও দায়রা জজ মোহাম্মদ আবদুর রহমান আসামিদের উপস্থিতিতে এ রায় দেন।দণ্ডপ্রাপ্ত আসামিরা হলেন কিশোরগঞ্জের বাজিতপুর উপজেলার দড়িগাগটিয়া গ্রামের আক্কাস মিয়ার ছেলে আংগুর মিয়া (৩৫), একই এলাকার মঞ্জু মিয়ার ছেলে মো. সেলিম মিয়া (২৮) ও সিদ্দিক মিয়ার ছেলে মো. জমসেদ মিয়া (৪৫)।
অভিযোগ প্রমাণিত না হওয়ায় মামলার অপর আসামি বাহেরনগর দাশপাড়া গ্রামের রানা মিয়ার স্ত্রী জোছনা বেগমকে (৪০) বেকসুর খালাস দেওয়া হয়েছে। আর প্রধান আসামি উপজেলার দড়িগাগটিয়া গ্রামের খুর্শেদ মিয়ার ছেলে ফুদুর আলী মামলার তদন্ত চলার সময় ২০১৬ সালের ১৫ সেপ্টেম্বর র‍্যাবের সঙ্গে কথিত বন্দুকযুদ্ধে নিহত হন।
মামলার বিবরণে জানা যায়, একই এলাকার আংগুর মিয়ার সঙ্গে নাজনু মিয়ার জমি নিয়ে বিরোধ ছিল। এ ঘটনার সূত্র ধরে ২০১২ সালের ১৮ এপ্রিল ধারালো অস্ত্র দিয়ে নাজনু মিয়াকে হত্যা করা হয়।
ঘটনার দিন নিহত ব্যক্তির স্ত্রী আনোয়ারা খাতুন বাদী হয়ে পাঁচজনকে আসামি করে বাজিতপুর থানায় হত্যা মামলা করেন।
