
প্রবীণ সাংবাদিক জগলুল এ চৌধূরী আর নেই (ইন্নালিল্লাহি ওয়া ইন্না ইলাইহে রাজিউন)। শনিবার রাত আটটার দিকে রাজধানীর কারওয়ানবাজার এলাকায় বাস থেকে নামার সময় বাসের ধাক্কায় তিনি নিহত হন।তাঁর পারিবারিক সূত্র জানিয়েছে, দুর্ঘটনার পর তিনি অচেতন অবস্থায় রাস্তায় পড়ে ছিলেন। পরে দু’জন পথচারী তাঁকে একটি বেসরকারি হাসপাতালে ভর্তি করেন। সেখানেই তিনি শেষ নিঃশ্বাস ত্যাগ করেন।আন্তর্জাতিক বিষয়াদির বিশ্লেষক হিসেবে সুপরিচিত ছিলেন এই খ্যাতনামা সাংবাদিক। ৬৫ বছর বয়সী জগলুল এ চৌধূরী মৃত্যুকালে স্ত্রী, এক ছেলে ও এক মেয়ে রেখে গেছেন।জগলুল এ চৌধূরী অত্যস্ত সহজ-সরল জীবন-যাপনে অভ্যস্ত ছিলেন। বেশিরভাগ সময়ই চলাফেরার জন্য তিনি গণপরিবহন ব্যবহার করতেন। শনিবার রাতে একটি বেসরকারি টেলিভিশন চ্যানেলের আলোচনা অনুষ্ঠানে যোগ দিতেই তিনি কারওয়ানবাজারে এসেছিলেন।তাঁর নিকটাত্মীয় সামাউন আবেদ চৌধুরী প্রথম আলোকে জানান, ‘আসলে উনি অচেতন ও রক্তাক্ত অবস্থায় অনেকক্ষণ রাস্তায় পড়ে ছিলেন। দু’জন পথচারি তাঁকে নিয়ে গিয়ে একটি বেসরকারি হাসপাতালে ভর্তি করেন। সেখানেই তিনি মারা যান।’তাঁর মরদেহ আপাতত বঙ্গবন্ধু শেখ মুজিব মেডিকেল বিশ্ববিদ্যালয় হাসপাতালের হিমঘরে রাথা হয়েছে। আগামী পরশু দিন যুক্তরাষ্ট্র থেকে তাঁর মেয়ে দেশে আসার পর আজিমপুর কবরস্থানে তাঁকে দাফন করা হবে।জগলুল এ চৌধূরী তাঁর বর্ণাঢ্য কর্মজীবনে বাংলাদেশ সংবাদ সংস্থার (বাসস) প্রধান সম্পাদক ও ব্যবস্থাপনা পরিচালক ছিলেন। তাঁর মৃত্যুতে জাতীয় প্রেসক্লাবের পক্ষ থেকে গভীর শোক প্রকাশ করা হয়েছে।
