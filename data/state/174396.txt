
ঢাকা মহানগর পুলিশ (ডিএমপি) কমিশনার আছাদুজ্জামান মিয়া বলেছেন, ইংরেজি নববর্ষ উপলক্ষে কোনো উন্মুক্ত স্থানে বা বাড়ির ছাদে কোনো সমাবেশ, গান-বাজনা করা, আতশবাজি বা পটকা ফোটানো সম্পূর্ণ নিষিদ্ধ। ছাদে অনুষ্ঠান করে প্রতিবেশী ও এলাকাবাসীকে বিরক্ত করা যাবে না।
আজ শনিবার সকালে রাজধানীর মিন্টো রোডে থার্টি ফার্স্টের নিরাপত্তা–সংক্রান্ত এক সংবাদ সম্মেলনে ডিএমপি কমিশনার এ কথা বলেন।
ডিএমপি কমিশনার বলেন, চার দেয়ালের মধ্যে যদি কেউ নববর্ষ উদ্‌যাপন করতে চান, তাতে কোনো বাধা নেই। তবে অনুষ্ঠানের আগেই পুলিশকে জানাতে হবে। রাস্তায় যদি কেউ অপ্রীতিকর কাজ করে, তাকে আইনের আওতায় আনা হবে। ৩১ ডিসেম্বর সন্ধ্যা থেকে পরের দিন ১ জানুয়ারি সকাল পর্যন্ত ঢাকা শহরের সব বার বন্ধ থাকবে। কেউ এই নির্দেশ অমান্য করলে তার বিরুদ্ধে আইনি ব্যবস্থা নেওয়া হবে। এ ছাড়া এদিন রাতে কেউ আগ্নেয়াস্ত্র সঙ্গে রাখতে পারবে না।
নববর্ষ উদ্‌যাপনে কোনো হামলার হুমকি আছে কি না, সাংবাদিকদের এমন প্রশ্নের জবাবে আছাদুজ্জামান মিয়া বলেন, সুনির্দিষ্ট কোনো হুমকি নেই। তবে বৈশ্বিক অবস্থা বিবেচনায় নিরাপত্তাব্যবস্থা নেওয়া হয়েছে।
