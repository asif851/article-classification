
লক্ষ্মীপুর সদরের দিঘলী ইউনিয়নের উত্তর দুর্গাপুর গ্রামে যুবলীগের একজন নেতা গুলিবিদ্ধ হয়ে নিহত হয়েছেন। আজ সোমবার ভোররাত সাড়ে তিনটার দিকে এ ঘটনা ঘটে।
নিহত ব্যক্তির নাম কবির হোসেন (৩০)। দিঘলী ইউনিয়নের ৬ নম্বর ওয়ার্ড যুবলীগের সভাপতি ছিলেন তিনি।
কবিরকে নিজের সমর্থক বলে দাবি করেছেন আওয়ামী লীগ-সমর্থিত চেয়ারম্যান প্রার্থী ও পৌর মেয়র আবু তাহেরপুত্র এ কে এম সালাহউদ্দিন টিপু।
প্রাথমিকভাবে জানা গেছে, ভোররাত সাড়ে তিনটার দিকে ভোটকেন্দ্র থেকে বাড়ি ফেরার পথে তিনজন গুলিবিদ্ধ হন। ঘটনাস্থলে মারা যান কবির।
কে বা কারা গুলি করেছে, তা নিশ্চিত করতে পারেনি পুলিশ। তবে আওয়ামী লীগ-সমর্থিত চেয়ারম্যান প্রার্থী এ কে এম সালাহউদ্দিন টিপুর দাবি, পোস্টার নিয়ে যাওয়ার সময় প্রতিপক্ষের সন্ত্রাসীরা কবিরকে গুলি করে হত্যা করেছে।
সদর থানার ভারপ্রাপ্ত কর্মকর্তা (ওসি) ইকবাল হোসেন জানান, ঘটনাটি শুনেছেন তিনি।

