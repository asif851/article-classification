
পৌর নির্বাচনের ফলাফল মেনে নিতে বিএনপির প্রতি অনুরোধ করেছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ। তিনি বলেছেন ‘তারা (বিএনপি) ইতিমধ্যেই ফলাফল প্রত্যাখ্যানের মাধ্যমে জনগণের রায় প্রত্যাখ্যান করেছে এবং ভোটার ও জনগণকে অপমান করার সিদ্ধান্ত নিয়েছে। আমরা অনুরোধ করব, এই সিদ্ধান্ত থেকে সরে আসেন, ফল মেনে নেন।’পৌরসভা নির্বাচনে আওয়ামী লীগের অর্জন প্রসঙ্গে সাংবাদিকদের প্রশ্নের জবাবে দলটির যুগ্ম সাধারণ সম্পাদক মাহবুব উল আলম হানিফ বলেছেন, ‘বিএনপি এই নির্বাচনে অংশ নিয়ে প্রমাণ করেছে বর্তমান সরকার বৈধ।’হানিফ বলেন, ‘এ রাজনৈতিক দলটি (বিএনপি) সরকারকে মানে না। নির্বচন কমিশনকে মানে না। এই নির্বাচন কমিশনের অধীনে পৌরসভা নির্বাচন করতে বাধ্য হয়েছে তারা। এই নির্বাচনের এটাই আওয়ামী লীগের বড় অর্জন।’আজ দুপুর ১২টার দিকে আওয়ামী লীগের সভানেত্রীর ধানমন্ডি কার্যালয়ে এক সংবাদ সম্মেলনে আওয়ামী লীগের যুগ্ম সাধারণ সম্পাদক মাহবুব উল আলম হানিফ পৌরসভা নির্বাচন নিয়ে কথা বলেন।আওয়ামী লীগের যুগ্ম সাধারণ সম্পাদক বলেন, ‘এই ফলাফলের মাধ্যমে প্রমাণ হয়েছে পাকিস্তানের ভাবধারার এবং সন্ত্রাস সর্বস্ব বিএনপির রাজনীতি এ দেশের মানুষ মেনে নেবে না।ভোটকেন্দ্রে বিএনপি প্রার্থীর এজেন্ট না থাকা প্রসঙ্গে সাংবাদিকদের এক প্রশ্নের জবাবে হানিফ বলেন, ‘বিএনপি একটি মাজাভাঙা রাজনৈতিক দল, মেরুদণ্ড ভাঙা দল, সন্ত্রাসী কর্মকাণ্ডের কারণে জনবিচ্ছিন্ন হয়ে গেছে। নিয়মতান্ত্রিক রাজনীতি করার মতো সাংগঠনিক শক্তিও নেই। এ জন্য বিভিন্ন স্থানে তারা এজেন্ট দিতে পারে নাই। এর দায়ভার তো আওয়ামী লীগের না।’
