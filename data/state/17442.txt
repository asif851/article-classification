
টাঙ্গাইলের মির্জাপুরে জুয়েল দেওয়ান (২৮) নামের এক ব্যক্তির বিরুদ্ধে স্ত্রীকে নির্যাতনের অভিযোগ উঠেছে। গতকাল রোববার উপজেলার আজগানা ইউনিয়নের বেলতৈল গ্রামে এ ঘটনা ঘটে। পুলিশ জুয়েলকে আটক করেছে।
আহত গৃহবধূ রুপা আক্তার (২০) মির্জাপুর উপজেলা স্বাস্থ্য কমপ্লেক্সে চিকিৎসাধীন। রুপা উপজেলা সদরের শ্রীহরিপাড়া গ্রামের রফিকুল ইসলামের মেয়ে। রফিকুল ইসলাম এ ঘটনায় থানায় লিখিত অভিযোগ দিয়েছেন।
লিখিত অভিযোগ ও পরিবার সূত্রে জানা গেছে, প্রায় তিন বছর আগে জুয়েলের সঙ্গে রুপার বিয়ে হয়। তাঁদের সাত মাসের একটি মেয়ে রয়েছে। অন্তঃসত্ত্বা থাকাকালে জুয়েল গ্রামের এক গৃহবধূর সঙ্গে অনৈতিক সম্পর্কে লিপ্ত হন। সম্প্রতি ঘটনাটি জানতে পেরে রুপা তাঁকে বাধা দেন। এ নিয়ে মাঝেমধ্যেই তাঁদের মধ্যে বাগ্‌বিতণ্ডা হতো। গতকাল সকালে দুজনের মধ্যে কথা-কাটাকাটি হয়। একপর্যায়ে জুয়েল রুপার পিঠ ও অন্য স্থানে ব্লেড দিয়ে কেটে ক্ষতবিক্ষত করেন। খবর পেয়ে রুপার মা জাকিরননেছা ও দাদি আছিয়া বেগম জুয়েলদের বাড়িতে যান। তখন জুয়েল তাঁদের আটকে রাখেন। দুপুরে রুপার বাবা মির্জাপুর থানায় জুয়েল, তাঁর বাবা হাসেম, মা রোজিনা বেগম ও বড় ভাইয়ের স্ত্রী শিল্পী বেগমের বিরুদ্ধে থানায় লিখিত অভিযোগ দেন। পুলিশ ওই বাড়ি থেকে রুপা, তাঁর মা ও দাদিকে উদ্ধার করে এবং জুয়েলকে আটক করে।
 
