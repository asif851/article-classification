
ফার্মেসির গুদামের অনুমোদন না থাকা এবং অদক্ষ অপারেটর দিয়ে এক্স-রে মেশিন পরিচালনার দায়ে রাজধানীর ধানমন্ডির সেন্ট্রাল হাসপাতালকে চার লাখ টাকা জরিমানা করা হয়েছে। আজ শনিবার র‍্যাব-২-এর ভ্রাম্যমাণ আদালতের এ অভিযানে নেতৃত্ব দেন র‍্যাবের নির্বাহী ম্যাজিস্ট্রেট হেলাল উদ্দিন।
র‍্যাব-২-এর উপপরিচালক দিদারুল আলম বলেন, হাসপাতালটির এক্স-রে অপারেটরদের কোনো সনদ ছিল না। তাদের মেডিকেল টেকনোলজিস্টদেরও সনদ নেই। এসব সনদ ছাড়াই হাসপাতালটিতে রোগ নির্ণয়ের পরীক্ষা করা হতো। এ ছাড়া ওষুধ প্রশাসন অধিদপ্তরের লাইসেন্স ছাড়া প্রতিষ্ঠানটির ফার্মেসির গুদামে ওষুধ মজুত করা হতো। এই অপরাধ স্বীকার করায় ফার্মেসির ইনচার্জ মিজানুর রহমানকে দুই লাখ টাকা এবং এক্স-রে অপারেটর মকবুল হোসেন, স্যাম্পল কালেক্টর জাকির হোসেন ও সহকারী স্যাম্পল কালেক্টর সেলিনা আক্তারকে এক লাখ টাকা জরিমানা করা হয়।
এদিকে, হাসপাতালটির ফুড কোর্টে বিএসটিআইয়ের লাইসেন্স ছাড়াই পাউরুটি, কেক উৎপাদন ও বিক্রি করা হতো। এ অপরাধে স্বীকার করায় হাসপাতালের ফুড কোর্ট ব্যবস্থাপক রাফিজ উদ্দিনকে এক লাখ টাকা জরিমানা করা হয়।
অভিযানে স্বাস্থ্য অধিদপ্তরের পরিদর্শক সুপ্রিয় সরকার, সুপারিনটেনডেন্ট অব ড্রাগ এটিএম গোলাম রব্বানী এবং বিএসটিআইয়ের কর্মকর্তা শহিদুল ইসলাম উপস্থিত ছিলেন।
