
বিএনপির সিনিয়র ভাইস চেয়ারম্যান তারেক রহমানকে ‘বাংলাদেশের একমাত্র ভাষা প্রতিবন্ধী’ বলে মন্তব্য করেছেন মহিলা ও শিশুবিষয়ক মন্ত্রণালয়ের প্রতিমন্ত্রী মেহের আফরোজ চুমকি।আজ মঙ্গলবার ঢাকা রিপোর্টার্স ইউনিটিতে প্রতিবন্ধী নারীদের জাতীয় পরিষদ আয়োজিত ‘প্রতিবন্ধী নারীদের কর্মসংস্থান: বাস্তবতা ও করণীয়’ শীর্ষক সেমিনারে প্রধান অতিথির বক্তৃতায় মেহের আফরোজ এ কথা বলেন।প্রতিমন্ত্রী বলেন, ‘মুক্তিযুদ্ধের ভাষা কী ছিল, সেটা সে শিখে নাই। জাতির পিতা বঙ্গবন্ধুর নাম উচ্চারণ কীভাবে করতে হয়, এর ভাষা তার জানা নাই। জাতীয় নেতাদের কীভাবে সম্মান করতে হয়, সে জ্ঞান এবং শিক্ষাও তার নাই।’ মেহের আফরোজ বলেন, ‘মানুষ শারীরিক ও মানসিকভাবে সক্ষম না হলে তাকে প্রতিবন্ধী বলা হয়ে থাকে। কিন্তু তারেক জিয়া একজন স্বাভাবিক মানুষ হয়েও সে জাতির শ্রেষ্ঠ সন্তানদের নিয়ে কটূক্তি করতেও দ্বিধা করে না। কার সম্পর্কে কোন কথা বলতে হয়, এর সামান্য জ্ঞানটুকুও তার নাই। তারেকই বাংলাদেশের একমাত্র ভাষা প্রতিবন্ধী।’প্রতিমন্ত্রী বলেন, শেখ হাসিনার সরকার প্রতিবন্ধীদের অধিকারের বিষয়টিকে অনেক বেশি গুরুত্ব দিচ্ছে। চাকরিতে প্রতিবন্ধীদের কোটা চালু করেছে। এ ছাড়া স্কুল, বিশ্ববিদ্যালয় ও শপিং মলে প্রতিবন্ধীদের জন্য বিশেষ ব্যবস্থা রাখার নির্দেশ দিয়েছে।
