
জিয়া চ্যারিটেবল ট্রাস্ট দুর্নীতি মামলায় আজ বৃহস্পতিবার মামলার তদন্ত কর্মকর্তার সাক্ষ্য গ্রহণ শেষ হয়েছে। এর মধ্য দিয়ে এ মামলায় রাষ্ট্রপক্ষের সাক্ষ্য নেওয়া শেষ হলো। ১৪ জানুয়ারি আসামি পক্ষে জেরার জন্য তারিখ ধার্য করা হয়েছে।
আজ বৃহস্পতিবার রাজধানীর বকশীবাজারের আলিয়া মাদ্রাসা-সংলগ্ন মাঠে স্থাপিত বিশেষ জজ আদালত-৩-এর বিচারক আবু আহমেদ জমাদারের অস্থায়ী আদালতে খালেদা জিয়ার অনুপস্থিতিতে এ বিচারকাজ চলে।
খালেদা জিয়া অসুস্থ থাকায় তাঁর আইনজীবী সানাউল্লাহ মিয়া আদালতে সময়ের আবেদন করেন। এ আবেদনের পরিপ্রেক্ষিতে বিচারক সময়ের আবেদন মঞ্জুর করেন। এরপর তদন্ত কর্মকর্তার সাক্ষ্য নিয়ে জেরার এ তারিখ ধার্য করা হয়।
জিয়া চ্যারিটেবল ট্রাস্টের নামে অবৈধভাবে তিন কোটি ১৫ লাখ ৪৩ হাজার টাকা লেনদেনের অভিযোগে খালেদা জিয়াসহ চারজনের বিরুদ্ধে ২০১০ সালের ৮ আগস্ট তেজগাঁও থানায় এ মামলা করে দুর্নীতি দমন কমিশন (দুদক)। মামলার অপর আসামিরা হলেন হারিছ চৌধুরী, জিয়াউল ইসলাম ও মনিরুল ইসলাম খান।
