
সরকার পতন ও নির্বাচন ঠেকাতে ব্যর্থ হয়ে নেতা-কর্মীদের অসহায়ত্ব থেকে মুক্তি দেওয়ার জন্য খালেদা জিয়া আজ সংবাদ সম্মেলন করেছেন বলে মন্তব্য করেছেন আওয়ামী লীগের প্রচার ও প্রকাশনা সম্পাদক হাছান মাহমুদ।আজ মঙ্গলবার সন্ধ্যায় রাজধানীর ধানমন্ডিতে আওয়ামী লীগের সভানেত্রীর রাজনৈতিক কার্যালয়ে আয়োজিত এক সংবাদ সম্মেলনে তিনি এ মন্তব্য করেন। হাছান মাহমুদ বলেন, সংবাদ সম্মেলনে খালেদা জিয়া কিছু অসত্য, মনগড়া তথ্য তুলে ধরেছেন। ঠিক যেমনি করে তাঁরা গত ৫ মে হেফাজতে ইসলামের সমাবেশের পর অনেকগুলো হত্যা-গুমের তথ্য যেভাবে উপস্থাপন করেছিলেন, একই কায়দায় আজও অনেকগুলো মনগড়া তথ্য তুলে ধরেছেন।হাছান মাহমুদ বলেন, প্রকৃতপক্ষে এক বছরজুড়ে অর্থাত্ ২০১৩ সাল থেকে নির্বাচনের আগে ও পরে মানুষকে অবরুদ্ধ করে, মানুষের ওপর পেট্রলবোমা নিক্ষেপ করে, ককটেল, আগুনে সংখ্যালঘুদের ওপর যে নির্যাতন করেছেন, এগুলোকে আড়াল করার জন্য কিছু মনগড়া তথ্য দিয়েছেন।হাছান মাহমুদ বলেন, খালেদা জিয়াকে পরিষ্কার করতে হবে, তিনি আসলে কী চান? তিনি কি সংঘাতের রাজনীতি অব্যাহত রাখতে চান, নাকি নিয়মতান্ত্রিক রাজনীতিতে ফিরে আসবেন? তিনি অভিযোগ করেন, বিএনপি যে আন্দোলন করেছে, সেখানে জনগণ তো দূরের কথা তাদের নেতারাই যুক্ত হননি।
