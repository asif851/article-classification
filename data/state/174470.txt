
নারায়ণগঞ্জের রূপগঞ্জ উপজেলায় শীতলক্ষ্যা নদীতে বালুবাহী বাল্কহেডের ধাক্কায় যাত্রীবাহী নৌকা ডুবে নিখোঁজ পাঁচজনের সন্ধান মেলেনি। আজ শনিবার সকাল থেকে নদীতে নিখোঁজ ব্যক্তিদের খোঁজে ইঞ্জিনচালিত নৌকা নিয়ে সন্ধান চালিয়েছে পুলিশ।
নিখোঁজ যাত্রীরা হলেন রাজধানীর যাত্রাবাড়ী এলাকার লতিফ, শরীফ, তুষার, নাছিম ও বাবু।
ঘটনাস্থলে থাকা রূপগঞ্জ থানার উপপরিদর্শক (এসআই) আমিনুর রহমান জানান, নিখোঁজ ব্যক্তিরা বিভিন্ন পেশায় নিয়োজিত। গতকাল শুক্রবার রাতে রাজধানীর ডেমরা থেকে ১৪ জন নৌকা ভাড়া করে ঘুরতে যান। ওই নৌকাকে বালুবাহী আরেকটি নৌকা ধাক্কা দিলে সেটি ডুবে যায়। এতে পাঁচজন নিখোঁজ রয়েছেন।
আমিনুর রহমান জানান, দক্ষিণ রূপসী এলাকায় বালুবাহী বাল্কহেডের ধাক্কায় ডুবে যাওয়া নৌকা থেকে নয়জন সাঁতরে তীরে উঠতে সক্ষম হন। ঘটনার খবর পেয়ে পুলিশ ও ফায়ার সার্ভিস ডুবুরি দল উদ্ধারকাজ শুরু করে এবং ডুবে যাওয়া নৌকাটি উদ্ধার করে। তবে নিখোঁজ ব্যক্তিদের সন্ধান এখনো মেলেনি।
