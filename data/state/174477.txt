
খালেদা জিয়া ভোটের অধিকার প্রতিষ্ঠা করতে গিয়ে পেট্রলবোমা মেরে জনগণের বাঁচার অধিকার কেড়ে নিচ্ছেন বলে মন্তব্য করেছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ।আজ বুধবার বিকেলে যশোর শহরের চিত্রা মোড়ে ১৪ দলের সহিংসতাবিরোধী সমাবেশে প্রধান অতিথির বক্তব্যে হানিফ এ মন্তব্য করেন।হানিফ আরও বলেন, জামায়াতে ইসলামী আর কখনো নির্বাচনে অংশ নিতে পারবে না। এটি বুঝতে পেরে জামায়াতের নেতারা বেগম জিয়াকে সংলাপের জন্য প্রধানমন্ত্রী শেখ হাসিনার আমন্ত্রণে গণভবনে যেতে দেননি।১৪ দলের যশোর জেলা সমন্বয়ক ও জেলা আওয়ামী লীগের সাধারণ সম্পাদক শাহিন চাকলাদারের সভাপতিত্বে অনুষ্ঠিত সমাবেশে বক্তব্য দেন দলের কেন্দ্রীয় সাংগঠনিক সম্পাদক বি এম মোজাম্মেল হক, যশোর-৩ আসনের সাংসদ কাজী নাবিল আহমেদ, জাসদের কেন্দ্রীয় সহসভাপতি রবিউল আলম, ন্যাপের কেন্দ্রীয় সাধারণ সম্পাদক এনামুল হক, বাংলাদেশের ওয়ার্কার্স পার্টির পলিটব্যুরোর সদস্য ইকবাল কবির, জেলা আওয়ামী লীগের সভাপতি শহিদুল ইসলাম প্রমুখ।রাস্তা বন্ধ করে সমাবেশ: শহরের ব্যস্ততম নেতাজী সুভাষ চন্দ্র সড়ক বন্ধ করে চিত্রা মোড়ে এ সমাবেশ করা হয়। এতে দুর্ভোগে পড়ে সাধারণ মানুষ।
প্রত্যক্ষদর্শীরা জানান, সমাবেশের কারণে বেলা তিনটা থেকে সন্ধ্যা ছয়টা পর্যন্ত শহরের গুরুত্বপূর্ণ দড়াটানা মোড়, চিত্রা মোড়, মাইকপট্টিসহ কয়েকটি মোড় বন্ধ করে দেওয়া হয়। এ কারণে অন্য সড়কগুলোতে যানজট সৃষ্টি হয়।
