
আবদুল কাদের মোল্লার ফাঁসির রায় কার্যকর করা হলে আওয়ামী লীগ ও সরকারকে প্রতি ফোঁটা রক্তের জবাব দিতে হবে বলে হুঁশিয়ারি দিয়েছে জামায়াতে ইসলামী।
আজ বৃহস্পতিবার গণমাধ্যমে পাঠানো এক বিবৃতিতে দলের ভারপ্রাপ্ত আমির মকবুল আহমাদ এ হুঁশিয়ারি উচ্চারণ করেন। ফাঁসির রায় কার্যকরের নামে সরকার কাদের মোল্লাকে হত্যা করছে বলেও তিনি অভিযোগ করেন। এই ‘ষড়যন্ত্রের’ প্রতিবাদে ‘ধৈর্য ও সহনশীলতার সঙ্গে শান্তিপূর্ণ’ প্রতিরোধ গড়ে তোলার আহ্বান জানানো হয়।
বিবৃতিতে দাবি করা হয়, শুরু থেকে শেষ পর্যন্ত বিচার পরিচালিত হয়েছে সরকার নির্দেশিত ছকে। বিশ্ব সম্প্রদায় বিচারপ্রক্রিয়া ও রায় সম্পর্কে যেসব বক্তব্য রেখেছে, এ সরকার তা অগ্রাহ্য করে কাদের মোল্লাকে ‘হত্যা করতে অস্থির’ হয়ে পড়েছে।
 
