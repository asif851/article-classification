
বান্দরবানে দলীয় মনোনীত প্রার্থীর বিরুদ্ধে স্বতন্ত্র প্রার্থী হওয়ায় জেলা আওয়ামী লীগের সভাপতি প্রসন্ন কান্তি তঞ্চঙ্গ্যা ও লামা উপজেলা আওয়ামী লীগের সাধারণ সম্পাদক বাথোয়াইচিং মারমাকে দল থেকে বহিষ্কারের সিদ্ধান্ত নিয়েছে জেলা কমিটি।গতকাল সোমবার দলের জেলা কমিটির এক সভায় এ সিদ্ধান্ত নেওয়া হয়েছে বলে জেলা আওয়ামী লীগ নেতারা জানিয়েছেন। তবে সভাপতি প্রসন্ন কান্তি তঞ্চঙ্গ্যা বলেছেন, দলীয় গঠনতন্ত্র অনুযায়ী কোনো নেতাকে বহিষ্কারের জন্য কেন্দ্রীয় কমিটির কাছে সুপারিশ করতে পারলেও জেলা আওয়ামী লীগ কাউকে বহিষ্কার করতে পারে না। দলীয় কোনো অবস্থার প্রেক্ষাপটে নির্বাচন করতে বাধ্য হচ্ছেন সে ব্যাপারে আত্মপক্ষ সমর্থনের সুযোগ না দিয়ে নেত্রী (প্রধানমন্ত্রী) কখনো তাঁকে বহিষ্কার করবেন না বলে তিনি মন্তব্য করেন।জেলা আওয়ামী লীগের সহসভাপতি আব্দুর রহিম চৌধুরীর সভাপতিত্বে আয়োজিত জেলা কমিটির সভায় জেলার অধিকাংশ নেতাই উপস্থিত ছিলেন। আব্দুর রহিম চৌধুরী বলেন, সর্বসমঞ্চতভাবে প্রসন্ন কান্তি তঞ্চঙ্গ্যাকে সভাপতির পদ থেকে বহিষ্কার করা হয়েছে। লামা উপজেলা সাধারণ সম্পাদক বাথোয়াইচিং মারমাও দলীয় সিদ্ধান্তের বাইরে প্রার্থী হলে একইভাবে বহিষ্কার হিসেবে গণ্য হবেন সিদ্ধান্ত হয়েছে বলে আব্দুর রহিম চৌধুরী বলেছেন।জেলার সাধারণ সম্পাদক কাজী মুজিবর রহমান এক সংবাদ বিজ্ঞপ্তিতে বলেছেন, প্রসন্ন কান্তি তঞ্চঙ্গ্যাকে দলের শৃঙ্খলা ভঙ্গের দায়ে সভাপতির পদসহ দলীয় প্রাথমিক সদস্যের পদ থেকেও বহিষ্কার করা হয়েছে।প্রসন্ন কান্তি তঞ্চঙ্গ্যা দলীয় শৃঙ্খলা ভঙ্গের কথা অস্বীকার করে বলেছেন, তিনি দলের হয়ে দলীয় প্রার্থীর বিরুদ্ধে নির্বাচন করছেন না। স্বতন্ত্র প্রার্থী হয়ে নির্বাচনে অংশগ্রহণ করছেন। এতে বিদ্রোহী প্রার্থী হওয়ার কোনো প্রশ্নই আসে না। জেলা কমিটির কতিপয় নেতা তাঁকে বহিষ্কারের দাবি করে বিভ্রান্তি সৃষ্টি করছে বলে তিনি জানিয়েছেন।
 
