
ঢাকা উত্তর সিটি করপোরেশনে মেয়র পদে উপনির্বাচনে দলের নির্বাহী কমিটির সদস্য তাবিথ আউয়ালকেই প্রার্থী হিসেবে বেছে নিয়েছে বিএনপি। সোমবার রাত সোয়া ১১টার দিকে গুলশানে বিএনপি চেয়ারপারসনের কার্যালয়ে অনুষ্ঠিত এক সংবাদ সম্মেলনে এ কথা জানান দলটি মহাসচিব মির্জা ফখরুল ইসলাম আলমগীর।
আগামী ২৬ ফেব্রুয়ারি এ উপনির্বাচন অনুষ্ঠিত হবে।
মির্জা ফখরুল ইসলাম আলমগীর বলেন, বিএনপি সর্বসম্মতভাবে ঢাকা উত্তর সিটি করপোরেশনের উপনির্বাচনে দলীয় প্রার্থী হিসেবে তাবিথ আউয়ালকে মনোনয়ন দেওয়ার সিদ্ধান্ত নিয়েছে। মনোনয়নপ্রত্যাশী পাঁচজনের মধ্য থেকে তাবিথ আউয়ালকে বেছে নেওয়া হয়েছে।
সাংবাদিকেরা জানতে চান, কেন তাবিথ আউয়ালকে বেছে নেওয়া হলো? জবাবে মির্জা ফখরুল ইসলাম, ‘তাবিথ সবচেয়ে যোগ্য। গত নির্বাচনে সে ভালো ভোট পেয়েছে।’ এ নির্বাচনে অংশগ্রহণ বিএনপির আন্দোলনের অংশ বলেও জানান তিনি।
এদিকে বিএনপির মনোনয়ন পাওয়ার পর এক প্রতিক্রিয়ায় তাবিথ আউয়াল সাংবাদিকদের বলেন, তারুণ্যর জয় হয়েছে।
এর আগের সোমবার রাত সাড়ে নয়টার দিকে বিএনপির চেয়ারপারসন খালেদা জিয়ার সভাপতিত্বে স্থায়ী কমিটির বৈঠকে মনোনয়নপ্রত্যাশী প্রার্থীদের সাক্ষাৎকার নেওয়া হয়। বৈঠকে বিএনপির স্থায়ী কমিটির সদস্য, ঢাকা মহানগর উত্তর বিএনপির জ্যেষ্ঠ সহসভাপতি ও সাধারণ সম্পাদক উপস্থিত ছিলেন।
তাবিথ আউয়াল ২০১৫ সালে ঢাকা উত্তর সিটি করপোরেশন নির্বাচনে বিএনপির সমর্থন নিয়ে মেয়র প্রার্থী হয়েছিলেন। ভোট গ্রহণের দিন দুপুরের পর তিনি অনিয়মের অভিযোগ তুলে নির্বাচন বর্জনের ঘোষণা দেন। ওই নির্বাচনের তাবিথ আউয়াল তিন লাখের বেশি ভোট পেয়েছিলেন।
ঢাকা উত্তর সিটি করপোরেশনের মেয়র আনিসুল হক মারা যাওয়ার পর উপনির্বাচনের তফসিল ঘোষণা করে নির্বাচন কমিশন। এরপর থেকে তাবিথ আউয়াল বিএনপি থেকে মনোনয়ন দৌড়ে এগিয়ে ছিলেন।
