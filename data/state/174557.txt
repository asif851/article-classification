
জাতীয় মানবাধিকার কমিশনের চেয়ারম্যান কাজী রিয়াজুল হক বলেছেন, বনানীতে ধর্ষণের শিকার বিশ্ববিদ্যালয়ের দুই শিক্ষার্থী এবং তাঁদের পরিবারকে নিরাপত্তা দিতে হবে। রাষ্ট্র পুলিশের মাধ্যমে এ নিরাপত্তা দিতে বাধ্য। নিরাপত্তায় গাফিলতি থাকলে তার দায় পুলিশকে নিতে হবে।
আজ সোমবার রাজধানীর কারওয়ান বাজারে জাতীয় মানবাধিকার কমিশনের কার্যালয়ে গণমাধ্যমকর্মীদের তিনি এ কথা বলেন। কমিশনের আয়োজনে বিভিন্ন মানবাধিকার সংগঠনের প্রতিনিধিদের সঙ্গে মতবিনিময় সভার শেষ পর্যায়ে সভার বাইরে গিয়ে তিনি গণমাধ্যমকর্মীদের সঙ্গে কথা বলেন।
বনানীর ধর্ষণের ঘটনাটি কমিশন আমলে নিয়েছে উল্লেখ করে কমিশনের চেয়ারম্যান বলেন, অন্যান্য ঘটনায় কমিশন বক্তব্য দেয়। পরে আর ফলোআপ করে না। তবে এ ঘটনায় কমিশন আইনি লড়াইয়ে একটি পক্ষ হিসেবে কাজ করছে। কমিশনের নিজস্ব প্যানেল আইনজীবীকে নিয়োগ দেওয়া হয়েছে। শেষ পর্যন্ত আইনি লড়াই চালিয়ে যাওয়া হবে।
কমিশনের চেয়ারম্যান আরও বলেন, বনানীর ঘটনায় তদন্ত জোরদার করার জন্য কমিশনের গঠিত পাঁচ সদস্যবিশিষ্ট কমিটিকে সাত সদস্যবিশিষ্ট করা হয়েছে। চলতি মাসের শেষ দিকে অথবা আগামী মাসের প্রথম সপ্তাহ নাগাদ কমিটি পূর্ণাঙ্গ প্রতিবেদন দিতে পারবে। এ কমিটির প্রাথমিক তদন্তে ধর্ষণের অভিযোগের সত্যতা পাওয়া গেছে। প্রতিবেদন হাতে পাওয়ার পর ঘটনায় কার কার কোন কোন ক্ষেত্রে গাফিলতি ছিল, তা চিহ্নিত করা সম্ভব হবে। সে অনুযায়ী সংশ্লিষ্ট কর্তৃপক্ষের কাছে অভিযুক্ত ব্যক্তিদের বিরুদ্ধে ব্যবস্থা নেওয়ার সুপারিশ করা হবে।
বনানীতে বিশ্ববিদ্যালয়ের দুই শিক্ষার্থীকে ধর্ষণের অভিযোগে ৮ মে কমিশন তদন্ত কমিটি গঠন করে। ঘটনার গুরুত্ব বিবেচনায় স্বতঃপ্রণোদিত হয়ে কমিশন এ অভিযোগ আমলে নেয়। কমিটির আহ্বায়ক হলেন কমিশনের সার্বক্ষণিক সদস্য মো. নজরুল ইসলাম, অবৈতনিক সদস্য নুরুন নাহার ওসমানী, এনামুল হক চৌধুরী, পরিচালক (অভিযোগ ও তদন্ত) মো. শরীফ উদ্দীন ও সহকারী পরিচালক (অভিযোগ ও তদন্ত) এম রবিউল ইসলাম। এতে যোগ হয়েছেন কমিশনের সদস্য আখতার হোসেন ও মেঘনা গুহঠাকুরতা।
