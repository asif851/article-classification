
পড়াশোনার মান, গবেষণাসহ নানা মানদণ্ডে ময়মনসিংহে অবস্থিত বাংলাদেশ কৃষি বিশ্ববিদ্যালয় দেশের সেরা বিশ্ববিদ্যালয়ের তালিকার শীর্ষে রয়েছে। ওয়েবমেট্রিক্স র‍্যাংকিংয়ে এই বিশ্ববিদ্যালয়কে সেরা হিসেবে স্বীকৃতি দেওয়া হয়েছে।
গতকাল সোমবার দুপুর সাড়ে ১২টার দিকে বিশ্ববিদ্যালয়ের প্রশাসন ভবনে সংবাদ সম্মেলন করে এ কথা জানান উপাচার্য মো. আলী আকবর।
সংবাদ সম্মেলনে বলা হয়, স্পেনের শিক্ষা মন্ত্রণালয়ের স্প্যানিশ জাতীয় গবেষণা কাউন্সিলের করা র‍্যাংকিংয়ে বাংলাদেশের ১৫০টি বিশ্ববিদ্যালয় এবং এদের অধিভুক্ত কলেজের মধ্যে বাংলাদেশ কৃষি বিশ্ববিদ্যালয়কে সেরা দেখানো হয়েছে। সম্প্রতি ওয়েবমেট্রিক্সের ওয়েবসাইটে পৃথিবীর বিভিন্ন দেশের বিশ্ববিদ্যালয়গুলোর এ তালিকাটি প্রকাশ করা হয়। বাংলাদেশ কৃষি বিশ্ববিদ্যালয় তালিকায় দেশে ১ নম্বর অবস্থানে থাকলেও বিশ্ব র‍্যাঙ্কিংয়ে এর অবস্থান ২০৬১ নম্বরে। দেশভিত্তিক তালিকায় দ্বিতীয় অবস্থানে বাংলাদেশ প্রকৌশল বিশ্ববিদ্যালয় (বুয়েট) এবং তৃতীয় ঢাকা বিশ্ববিদ্যালয়।
জানা গেছে, বিশ্ববিদ্যালয়ের র‍্যাঙ্কিং তৈরিতে প্রতিটি বিশ্ববিদ্যালয়ের শিক্ষণ পদ্ধতি, বৈজ্ঞানিক গবেষণার প্রভাব, নতুন প্রযুক্তি উদ্ভাবন ও সম্প্রসারণ, অর্থনৈতিক প্রাসঙ্গিকতা, সাম্প্রদায়িক সন্নিবেশ অর্থাৎ সামাজিক, সাংস্কৃতিক ও পরিবেশগত ভূমিকা বিবেচনা করে ওয়েবমেট্রিক্স। ২০০৪ সাল থেকে বিশ্বের বিশ্ববিদ্যালয়গুলোর এই র‍্যাঙ্কিং করে আসছে ওয়েবমেট্রিক্স।
 সেরা হওয়ার পর প্রতিক্রিয়া জানাতে গিয়ে উপাচার্য গতকাল বলেন, ‘সেরা হওয়া একদিকে গর্বের, অন্যদিকে চ্যালেঞ্জেরও। সেরা হয়ে পরম প্রশান্তি নিয়ে বসে থাকলে চলবে না। সেরা অবস্থানটি ধরে রাখতে আরও বেশি কাজ করতে হবে। আমাদের অনেক প্রযুক্তি এখন কৃষকের দ্বারপ্রান্তে। শুধু গবেষণা নয়, শিক্ষাদানেও মনোযোগী হতে হবে। শিক্ষা ও গবেষণার পরিবেশ ঠিক রাখতে বিশ্ববিদ্যালয় পরিবারের সবাইকে একযোগে কাজ করতে হবে।’
 
