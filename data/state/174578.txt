
বাংলাদেশ পরিবেশ আন্দোলন (বাপা) সিলেটের সাধারণ সম্পাদক আবদুল করিমের নামে সামাজিক যোগাযোগমাধ্যমে আপত্তিকর মন্তব্য ছড়ানোর অভিযোগে তথ্য ও যোগাযোগপ্রযুক্তি আইনে (আইসিটি) মামলা হয়েছে। আজ বৃহস্পতিবার সন্ধ্যায় আবদুল করিম বাদী হয়ে সিলেট বিমানবন্দর থানায় মামলা করেছেন।
বিমানবন্দর থানার ভারপ্রাপ্ত কর্মকর্তা (ওসি) মোশাররফ হোসেন প্রথম আলোকে মামলা দায়েরের বিষয়টি নিশ্চিত করেন। তিনি বলেন, মামলার এজাহারে আসামি অজ্ঞাত বলে উল্লেখ করা হয়েছে। এ জন্য অজ্ঞাতদের শনাক্ত করতে প্রযুক্তির সহায়তা নেওয়া হবে।  এর আগে আবদুল করিমকে গত বুধবার রাত ১২টায় সিলেট নগরের হাউজিং এস্টেট এলাকার বাসা থেকে সিলেট কোতোয়ালি থানা হেফাজতে নিয়ে যায় পুলিশ। সেখানে একটানা প্রায় ১৬ ঘণ্টা আবদুল করিমের উপস্থিতিতে ফেসবুক আইডি অনুসন্ধান করে পুলিশ নিশ্চিত হয় তাঁর নামেই অপপ্রচার করা হচ্ছে। পরে বিকেল পাঁচটার দিকে পুলিশ আবদুল করিমকে বাসায় ফিরিয়ে দেয়।
সিলেট কোতোয়ালি থানার সহকারী কমিশনার (এসি) মো. নুরুল হুদা আশরাফী প্রথম আলোকে বলেন, ধর্মীয় অবমাননাকর মন্তব্য প্রচার হচ্ছিল বলে নিরাপত্তার বিষয়টি মাথায় রেখে পুলিশ করিমকে থানা হেফাজতে নিয়ে তদন্ত করে। প্রাথমিকভাবে ধারণা করা হচ্ছে, তাঁকে হেয় করতে একটি পক্ষ এ রকম প্রচারণা চালিয়েছে। পুলিশ অপপ্রচারকারীদের শনাক্ত করার চেষ্টা করছে। পাশাপাশি করিমকেও এ ব্যাপারে সর্বোচ্চ সচেতন থাকার পরামর্শ দেওয়া হয়েছে।
