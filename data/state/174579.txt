
‘আমার ভোট আমি দেব...জেনে-শুনে বুঝে দেব...।’ ভোটারের সচেতনতায় এমন কথা গীতিকবিতার মতো করে পরিবেশনের পর সমবেত জনতার উদ্দেশে চলে জিজ্ঞাসা। এরপর চলে আরেক দফা পরিবেশনা।পৌরসভা নির্বাচন সামনে রেখে এভাবে সাধারণ ভোটারের সচেতনতায় মাসব্যাপী কর্মসূচির সূচনা করেছে সিলেটের সামাজিক সংগঠন ‘মৌচাক’। গতকাল শুক্রবার বিকেলে সিলেট-সুনামগঞ্জ সড়কের কুমারগাঁও বাসস্টেশনে ‘মৌচাকের কাব্যগীত’ নামের পরিবেশনার মধ্য দিয়ে শুরু করা হয় প্রচারণা।আয়োজকেরা জানান, সিলেট বিভাগের ১৬ পৌরসভায় দলীয় প্রচারণার মধ্যেও যেন ভালো প্রার্থী দেখে ভোট দেন সাধারণ মানুষ—এ বিষয়টি বিবেচনায় নিয়েই মাসব্যাপী এ আয়োজন শুরু করা হয়েছে। সুনামগঞ্জ জেলায় যাতায়াতের একমাত্র সড়কের কুমারগাঁও বাসস্টেশনে গতকাল মৌচাকের কাব্যগীত পরিবেশনার উদ্দেশ্য ছিল, যাত্রাপথে ওই জেলার চার পৌর এলাকার মানুষকে আকৃষ্ট করা। বেলা সাড়ে তিনটা থেকে সাড়ে চারটা পর্যন্ত চলে তাঁদের পরিবেশনা।মৌচাকের কাব্যগীতের শুরুতে বাউলসম্রাট শাহ আবদুল করিমের জনপ্রিয় গান ‘আগে কী সুন্দর দিন কাটাইতাম...’ গেয়ে লোকসমাগম করা হয়। এর পরপরই অনেকটা ছন্দের মতো করে উপস্থাপক রাশেদ আহমদ ভোট-তথ্য উপস্থাপন করেন। ‘সুষ্ঠু হবে ভোটাধিকার—এই প্রত্যাশা জনতার’ শিরোনামে ১২৪ লাইনের গীতকাব্য তাঁরই রচনা। এরপর সমসাময়িক প্রসঙ্গ হিসেবে কুমারগাঁও বাসস্টেশনে গত ৮ জুলাই শিশু শেখ সামিউল আলম রাজন হত্যাকাণ্ড নিয়ে ‘রাজনগীতি’ ও সড়কপথে দুর্ঘটনার প্রতিকারে জনসচেতনতামূলক পরিবেশনের মধ্য দিয়ে গতকালের আয়োজন সমাপ্ত করা হয়।উদ্যোক্তাদের পক্ষে রাশেদ প্রথম আলোকে জানান, মৌচাকে সদস্যসংখ্যা ৫০ জন। এঁদের অধিকাংশ শিক্ষার্থী। অনুষ্ঠানে অর্থ ব্যয় হয় শুধু মাইক ভাড়ায়। এ টাকা তাঁরা সদস্যদের দেওয়া চাঁদা থেকে জোগাচ্ছেন। বাকি প্রচারণা চলে হাতে লেখা কাগজের মাধ্যমে। অনুষ্ঠান শুরুর পর উপস্থিত জনতার মধ্য থেকে স্বেচ্ছায় গান পরিবেশনের সুযোগ দেওয়া হয়। শেষ পর্বে এ অনুষ্ঠান থেকে কী কী শেখা হলো সে ব্যাপারে উপস্থিত দর্শকদের মধ্য থেকে প্রতিক্রিয়াও নেওয়া হয়। সঙ্গে থাকে সচেতনতামূলক নানা বিষয় নিয়ে ‘কুইজ’ পর্ব।কুমারগাঁও বাসস্টেশন থেকে সুনামগঞ্জের ছাতকে যাত্রা করার পথে মৌচাকের কাব্যগীত শুনছিলেন ছাতকের বাগবাড়ি এলাকার ব্যবসায়ী ফরহাদ হোসেন। ফরহাদ বলেন, ‘ভোট শুরু হলে তো শুধু প্রার্থীর পক্ষে-বিপক্ষে কথা শুনতে হয়। সামগ্রিকভাবে সুষ্ঠু ভোট প্রসঙ্গে এভাবে জনস্বার্থে গীতিকাব্য শুনে আকৃষ্ট হয়ে পুরো অনুষ্ঠান দেখেছি।’মৌচাকের এ আয়োজন সময়োপযোগী উল্লেখ করে সুশাসনের জন্য নাগরিক (সুজন) সিলেটের সভাপতি ফারুক মাহমুদ চৌধুরী প্রথম আলোকে বলেন, ভোটারদের সচেতন করতে নির্বাচন কমিশন বা নির্বাচন কর্মকর্তার কার্যালয় থেকে সরকারিভাবে অনেক কর্মসূচি নেওয়া হয়। কিন্তু এসবের প্রচার অনেকটা দায়সারাগোছের দেখা যায়। ভোটারের সচেতনতায় স্বতঃপ্রণোদিত হয়ে এমন প্রচার সত্যিই প্রশংসার দাবি রাখে। যদি এঁরা সচেতনভাবে শুধু ভোটারের পক্ষে থাকেন, তাহলে এর সুফল অবশ্যই মিলবে।
