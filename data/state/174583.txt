
নারায়ণগঞ্জের সাত খুনে জড়িতদের খুঁজে এনে বিচার করা হবে বলে অঙ্গীকার করেছেন প্রধানমন্ত্রী শেখ হাসিনা। আজ প্রধানমন্ত্রীর সরকারি বাসভবন গণভবনে নারায়ণগঞ্জের অপহরণের পর খুন হওয়া লোকজনের স্বজনেরা দেখা করতে গেলে তিনি এ অঙ্গীকার করেন।পরে প্রেস ব্রিফিংয়ে সাক্ষাতের বিষয়বস্তু তুলে ধরেন প্রধানমন্ত্রীর বিশেষ সহকারী মাহবুবুল হক শাকিল। তিনি বলেন, প্রধানমন্ত্রী বলেছেন অমানবিক এ হত্যাকাণ্ডে যারা জড়িত, তারা কেউ রেহাই পাবে না। হত্যাকারীরা যে অবস্থানের হোক, যে দলেরই হোক, কাউকে ছাড়া হবে না। তাদের খুঁজে এনে বিচার করা হবে।শাকিল বলেন, ‘সুষ্ঠু তদন্তের মাধ্যমে প্রকৃত অপরাধীদের গ্রেপ্তার করা হবে। এজন্য ইতিমধ্যে নারায়ণগঞ্জ থেকে র‌্যাব ও পুলিশ কর্মকর্তাদের অপসারণ করা হয়েছে।’ প্রধানমন্ত্রী বলেছেন, তিনি সব হারিয়েছেন, স্বজন হারানোর বেদনা তিনি বোঝেন। শাকিল বলেন, নিহতদের পরিবারের সদস্যরা প্রধানমন্ত্রীকে বলেছেন, একমাত্র প্রধানমন্ত্রী পারেন ন্যায়বিচার করতে। বঙ্গবন্ধুকন্যা শেখ হাসিনা পারেন হত্যাকারীদের ধরে এনে বিচার করতে।নিহত নজরুলের শ্বশুর শহিদুল ইসলাম সাক্ষাত্ শেষে বেরিয়ে সাংবাদিকদের বলেন, ‘প্রধানমন্ত্রী আমাদের বলেছেন এর সুষ্ঠু বিচার করবেন। আমরা প্রধানমন্ত্রীর কথায় আশ্বস্ত হয়েছি।’ নজরুলের ভাই আবদুস সালাম বলেন, প্রধানমন্ত্রী বলেছেন জড়িতদের ধরতে সব ধরনের চেষ্টা করা হচ্ছে। সন্ত্রাসীরা যেখানে থাকুক, তাদের মাটি খুঁড়ে বের করা হবে।এর আগে গতকাল নিহত আইনজীবী চন্দন কুমার সরকারের পরিবারের সদস্যরা প্রধানমন্ত্রীর সঙ্গে সাক্ষাত্ করে। আজ দেখা করে নিহত নজরুল ইসলাম, মনিরুজ্জামান খান, চালক জাহাঙ্গীর, তাজুল ইসলাম এবং লিটনের পরিবারের সদস্যরা।
