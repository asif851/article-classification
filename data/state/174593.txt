
ঢাকার অদূরে সাভারে প্রায় পৌনে দুই লাখ ইয়াবা বড়ি উদ্ধার করেছে র‍্যাপিড অ্যাকশন ব্যাটালিয়ন (র‍্যাব)-৪। এ ঘটনায় একটি ট্রাক জব্দ করা হয়েছে। আটক করা হয়েছে ট্রাকচালককে।র‍্যাবের ভাষ্য, সাভারে অবস্থিত লোকপ্রশাসন প্রশিক্ষণ কেন্দ্রের এক নম্বর ফটক-সংলগ্ন এলাকায় গতকাল শনিবার রাত ১১টার দিকে ইয়াবার চালানটি ধরা পড়ে। সন্দেহজনক ট্রাকটিতে তল্লাশি চালিয়ে এক লাখ ৭৮ হাজার ২০০টি ইয়াবা বড়ি পাওয়া যায়। ট্রাকটি জব্দ করে চালক ঈশা খানকে (৩২) আটক করা হয়। তার বাড়ি চাঁপাইনবাবগঞ্জে।র‍্যাব-৪-এর অতিরিক্ত পুলিশ সুপার মোহাম্মদ মোস্তাফা কামালের ভাষ্য, ইয়াবার চালানটি কক্সবাজার থেকে রাজশাহী যাচ্ছিল। চালানটি যার কাছে যাচ্ছিল, তাকে শনাক্ত করা হয়েছে। গ্রেপ্তারের চেষ্টা চলছে।এ নিয়ে আজ বেলা ১১টার দিকে রাজধানীর মিরপুরে র‍্যাব-৪-এর কার্যালয়ে সাংবাদিকদের ব্রিফিং করা হয়।
