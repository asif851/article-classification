
কতিপয় লোক ব্যাংক থেকে জনগণের আমানত নিয়ে গেছে, সম্পদ লুট করেছে। তাদের ছাড়া হবে না, সে যে-ই হোক। ব্যাংক থেকে অর্থ লোপাটকারীদের রেহাই নেই—গতকাল বৃহস্পতিবার সকালে চট্টগ্রাম সার্কিট হাউসে আয়োজিত এক অনুষ্ঠানে এ কথা বলেন দুর্নীতি দমন কমিশনের (দুদক) চেয়ারম্যান ইকবাল মাহমুদ। চট্টগ্রাম বিভাগের দুর্নীতি প্রতিরোধ কমিটিগুলোর (মহানগর, জেলা ও উপজেলা কমিটি) মধ্যে গত বছর যারা সবচেয়ে ভালো কাজ করেছে, তাদের পুরস্কৃত করতে এ অনুষ্ঠানের আয়োজন করা হয়। অনুষ্ঠানে জেলা পর্যায়ে কুমিল্লা, উপজেলা পর্যায়ে বাঁশখালী, চকরিয়া ও কসবা দুর্নীতি প্রতিরোধ কমিটিকে পুরস্কার দেওয়া হয়। অনুষ্ঠানে দুদক চেয়ারম্যান ইকবাল মাহমুদ বলেন, আগামী জুলাই মাস থেকে শিক্ষা, স্বাস্থ্য ও ব্যাংকের প্রাতিষ্ঠানিক দুর্নীতি বন্ধে বিশেষ কর্মসূচি নেওয়া হবে। এ বিষয়ে গণমাধ্যমসহ সবার সহযোগিতা প্রয়োজন। দেশে শিক্ষার মান কমেছে। বিসিএস পরীক্ষায় যোগ্য লোক পাওয়া যায় না। গ্রেস দিয়ে পাস করাতে হয়। এটা লজ্জাজনক। শিক্ষার মান বাড়াতে এই খাতের দুর্নীতি বন্ধ করতে হবে। নির্ধারিত সময়ে দুদকের অনুসন্ধান ও তদন্ত শেষ না হওয়াকেও দুঃখজনক বলে মন্তব্য করেন দুদক চেয়ারম্যান। চট্টগ্রাম জেলা প্রশাসক মেজবাহ উদ্দিনের সভাপতিত্বে অনুষ্ঠানে বিশেষ অতিথি ছিলেন দুদকের মহাপরিচালক মো. শামসুল আরেফিন, চট্টগ্রাম বিভাগীয় কমিশনার মো. রুহুল আমীন, চট্টগ্রাম মহানগর পুলিশ কমিশনার মো. ইকবাল বাহার ও চট্টগ্রাম বিশ্ববিদ্যালয়ের সমাজবিজ্ঞান অনুষদের ডিন মোহাম্মদ আবুল হোসাইন। স্বাগত বক্তব্য দেন দুদক চট্টগ্রামের পরিচালক আবদুল আজিজ ভূঁইয়া। দুদকের মহাপরিচালক মো. শামসুল আরেফিন বলেন, দুর্নীতি প্রতিরোধ কমিটিগুলো সারা দেশে বিনা পারিশ্রমিকে দুর্নীতির বিরুদ্ধে কাজ করে যাচ্ছে। এই অবদান গভীর শ্রদ্ধার। দুর্নীতি প্রতিরোধ কমিটি ও সততা সংঘগুলো তরুণ প্রজন্মের ভেতরে দুর্নীতির বিরুদ্ধে অবস্থান তৈরি করছে। দুর্নীতিবাজ ও অন্যায়ের জন্য শাস্তি পাওয়া ব্যক্তিদের বিরুদ্ধে সমাজে ঘৃণা তৈরি করতে হবে। বিভাগীয় কমিশনার মো. রুহুল আমীন বলেন, দেশের সব খাতে সমান দুর্নীতি হচ্ছে না। কোন কোন খাতে মানুষকে সেবা পেতে বেশি ভোগান্তির শিকার হতে হয় সেটি বের করা প্রয়োজন। গোপন জরিপের মাধ্যমে এটি বের করা সম্ভব। তাহলে ওই খাতকে অগ্রাধিকার দিয়ে দুর্নীতি দমনের কাজটি সহজে করা যাবে।
