
তথ্য অধিকার আইন সম্পর্কে জনসচেতনতা সৃষ্টির লক্ষ্যে খুলনায় আজ বুধবার থেকে শুরু হচ্ছে তথ্য মেলা। জেলা প্রশাসন ও সচেতন নাগরিক কমিটির (সনাক) যৌথ আয়োজনে জেলা প্রশাসন চত্বরে এ মেলা চলবে ৯ ডিসেম্বর পর্যন্ত। গতকাল মঙ্গলবার খুলনায় সনাকের কার্যালয়ে সাংবাদিকদের সঙ্গে মতবিনিময় সভায় এ তথ্য জানানো হয়। এতে সভাপতিত্ব করেন সনাকের সহসভাপতি শামীমা সুলতানা। সভায় জানানো হয়, মেলায় জেলার ৩৫টি সরকারি ও বেসরকারি সেবামূলক প্রতিষ্ঠান অংশ নেবে। প্রতিষ্ঠানগুলো নিজ নিজ প্রতিষ্ঠানের সেবা, সেবা পেতে করণীয় ও সেবার মূল্যতালিকা বিতরণ করবে। এ ছাড়া সেবা-সম্পর্কিত অভিযোগ থাকলে সেগুলো গ্রহণ করা হবে। মেলা প্রতিদিন সকাল ১০টা থেকে রাত ৮টা পর্যন্ত সবার জন্য উন্মুক্ত থাকবে। খুলনা প্রতিনিধি
