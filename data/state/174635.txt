
আইনমন্ত্রী আনিসুল হক জানিয়েছেন, নির্বাচনের পরে দেশের বিভিন্ন জায়গায় সংখ্যালঘুদের ওপর হামলার ঘটনায় দ্রুত ব্যবস্থা নেওয়ায় ভারত সন্তুষ্ট।আজ বৃহস্পতিবার সচিবালয়ে আইনমন্ত্রীর সঙ্গে দেশে নিযুক্ত ভারতের হাইকমিশনার পঙ্কজ সরন সাক্ষাত্ করেন। পরে মন্ত্রী সাংবাদিকদের প্রশ্নের জবাবে এ কথা জানান।মন্ত্রী জানান, পঙ্কজ সরন তাঁকে বলেছেন, সংখ্যালঘু নির্যাতনের পরে সরকার যেসব ব্যবস্থা নিচ্ছে তাতে তাঁরা শুধু সন্তুষ্টই নয়, পৃথিবীর কোনো দেশে এত দ্রুত ব্যবস্থা নেওয়া হয় না।আনিসুল হক আরও বলেন, সাতক্ষীরায় যৌথ বাহিনীর অভিযান নিয়ে সাবেক  বিরোধীদলীয় নেতা যা বলছেন, তা ভিত্তিহীন। সুতরাং এ কথা নিয়ে ভারত ও বাংলাদেশের মধ্যে ভুল বোঝাবুঝির সৃষ্টি হবে না।সাংবাদিকদের প্রশ্নের জবাবে আইনমন্ত্রী বলেন, আন্তর্জাতিক অপরাধ ট্রাইব্যুনাল-১-এর চেয়ারম্যানের শূন্যপদে শিগগিরই একজনকে নিয়োগ দেওয়া হবে।এর আগে পঙ্কজ সরন সংস্কৃতিমন্ত্রী আসাদুজ্জামান নূরের সঙ্গেও সৌজন্য সাক্ষাত্ করেন।
