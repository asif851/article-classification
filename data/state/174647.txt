
লালমনিরহাটের হাতীবান্ধা উপজেলার একটি ইউনিয়নের ষষ্ঠ শ্রেণিতে পড়ুয়া এক ছাত্রীকে ধর্ষণের অভিযোগ উঠেছে স্থানীয় দুই যুবকের বিরুদ্ধে। গত বুধবার রাতে গোতামারী ইউনিয়নে এ ধর্ষণের ঘটনা ঘটে।
গতকাল বৃহস্পতিবার সকালে ওই ছাত্রীকে প্রথমে হাতীবান্ধা উপজেলা স্বাস্থ্য কমপ্লেক্স ও পরে লালমনিরহাট সদর হাসপাতালে ভর্তি করা হয়।
ধর্ষণের শিকার ছাত্রী ও তার পারিবারিক সূত্র জানায়, গত বুধবার সন্ধ্যার দিকে এক প্রতিবেশীর বাড়ি থেকে নিজ বাড়িতে ফিরছিল মেয়েটি। এ সময় প্রতিবেশী আজিজুল ইসলামের ছেলে বাইজিদ (৩০) ও আবুল কালামের ছেলে রিয়ন (১৮) মেয়েটিকে জোর করে তুলে নিয়ে গিয়ে ইউনিয়নের গুচ্ছগ্রামের নিরিবিলি জায়গায় ধর্ষণ করেন। এ সময় মেয়েটির চিৎকারে আশপাশের লোকজন ছুটে এলে একটি মুঠোফোন ফেলে ওই দুই যুবক পালিয়ে যান। মুঠোফোনটি বাইজিদের বলে নিশ্চিত হওয়া গেছে। পরে বিষয়টি সংশ্লিষ্ট ইউপি চেয়ারম্যান আবুল কাসেম সাবু মিয়াকে জানায় মেয়েটির পরিবার।
তবে অভিযুক্ত বাইজিদ ধর্ষণের অভিযোগ অস্বীকার করে বলেন, ‘আমাদের বিরুদ্ধে ষড়যন্ত্র করা হচ্ছে।’
ইউপি চেয়ারম্যান আবুল কাসেম সাবু মিয়া বলেন, ধর্ষণের শিকার ওই মেয়েটিকে হাসপাতালে ভর্তি করা হয়েছে। এ ঘটনায় মেয়েটির পরিবারের পক্ষ থেকে মামলা দায়েরের প্রস্তুতি চলছে বলেও জানান তিনি।
হাতীবান্ধা উপজেলা স্বাস্থ্য ও পরিবার পরিকল্পনা কর্মকর্তা রমজান আলী বলেন, প্রয়োজনীয় পরীক্ষা-নিরীক্ষার জন্য মেয়েটিকে গতকাল লালমনিরহাট সদর হাসপাতালে পাঠানো হয়েছে।
হাতীবান্ধা থানার ভারপ্রাপ্ত কর্মকর্তা (ওসি) রেজাউল করিম বলেন, ‘বিষয়টি স্থানীয় এক শিক্ষকের মারফত শুনেছি। অভিযোগ পেলে তদন্ত করে প্রয়োজনীয় ব্যবস্থা নেওয়া হবে।’ 
