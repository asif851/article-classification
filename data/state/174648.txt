
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, স্থায়ী কমিটির সদস্য খন্দকার মোশাররফ হোসেন ও মির্জা আব্বাস এবং ঢাকা মহানগর বিএনপির নেতা আবদুস সালামের জামিন নামঞ্জুরের প্রতিবাদে নারায়ণগঞ্জে মিছিল ও সমাবেশ হয়েছে।নগর বিএনপি এবং নারায়ণগঞ্জ জেলা ও মহানগর যুবদল পৃথকভাবে গতকাল সোমবার এসব কর্মসূচি পালন করে। সমাবেশ থেকে বক্তারা অবিলম্বে বিএনপির শীর্ষস্থানীয় চার নেতার মুক্তি দাবি করেন।শহরের ডিআইটি বাণিজ্যিক এলাকায় গতকাল সকালে জেলা বিএনপির কার্যালয়ের সামনে একটি সমাবেশ হয়। সমাবেশে জেলা যুবদলের সভাপতি মোশারফ হোসেনের সভাপতিত্বে উপস্থিত ছিলেন জেলা বিএনপির সহসভাপতি জান্নাতুল ফেরদৌস, নগর বিএনপির সভাপতি জাহাঙ্গীর আলম, সাধারণ সম্পাদক এ টি এম কামাল, জেলা যুবদলের সহসভাপতি আবদুল কাদির ও গোলাম সারোয়ার, ফতুল্লা যুবদলের সভাপতি শহিদুল ইসলাম, আড়াইহাজার যুবদলের আহ্বায়ক জুয়েল আহমেদ, বন্দর যুবদলের যুগ্ম আহ্বায়ক আবদুর রহিম, সোনারগাঁ থানা যুবদলের সাধারণ সম্পাদক নুরে ইয়াছিন প্রমুখ।বিকেলে একই স্থানে নারায়ণগঞ্জ শহর ও মহানগর যুবদলের উদ্যোগে প্রতিবাদ সমাবেশ ও বিক্ষোভ মিছিল করা হয়।
