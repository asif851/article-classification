
ফ্যাশন জগতের নেতৃত্বস্থানীয় ব্যক্তিদের প্রতি সারা বিশ্বের পোশাকশ্রমিকদের পাশে দাঁড়ানোর আহ্বান জানিয়েছেন নোবেলজয়ী অর্থনীতিবিদ ড. মুহাম্মদ ইউনূস।নিউইয়র্কে বিভিন্ন দেশের ফার্স্ট লেডি ও বিশিষ্ট নারীদের সম্মানে জাতিসংঘ আয়োজিত এক অনুষ্ঠানে প্রধান বক্তার বক্তব্যে ড. ইউনূস এ কথা বলেন। আজ শুক্রবার ইউনূস সেন্টারের এক বিজ্ঞপ্তিতে এ কথা জানানো হয়।বিজ্ঞপ্তিতে বলা হয়, ড. ইউনূস তাঁর বক্তব্যে পোশাকশ্রমিকদের শোচনীয় অবস্থার কথা তুলে ধরে তাঁদের জীবনমান উন্নয়নে তাঁর আন্তর্জাতিক ন্যূনতম মজুরির প্রস্তাব বিস্তারিত বর্ণনা করেন।অনুষ্ঠানে দ্য ডেইলি বিস্ট পত্রিকার সম্পাদক টিনা ব্রাউনকে তাঁর জীবনব্যাপী নারীদের কল্যাণে কাজ করার স্বীকৃতিস্বরূপ সম্মাননা জানানো হয়। বেসরকারি প্রতিষ্ঠান ফ্যাশন ফর ডেভেলপমেন্ট এ সম্মাননা জানায়। প্রতিষ্ঠানটির পক্ষে ড. ইউনূস টিনা ব্রাউনের হাতে পুরস্কার তুলে দেন।অনুষ্ঠানে টিনা ব্রাউনের পাশাপাশি ফ্যাশন জগতের গুরু ও ভোগ ম্যাগাজিনের প্রধান সম্পাদক আনা উইনটুরও বক্তব্য দেন। তাঁরা উভয়েই সারা বিশ্বের দরিদ্র নারীদের জীবনমান উন্নয়নে ভূমিকা রাখায় ড. ইউনূসের উচ্চ প্রশংসা করেন।গ্লাসগো ক্যালেডোনিয়ান ইউনিভার্সিটির চ্যান্সেলর ড. ইউনূস নিউইয়র্কে বিশ্ববিদ্যালয়টির নতুন ক্যাম্পাসেরও উদ্বোধন করেন। অনুষ্ঠানে বিশ্ববিদ্যালয়ের ভাইস চ্যান্সেলর পামেলা গিলিস, ফ্যাশন জগতের প্রতিনিধি ও দুই শতাধিক গণ্যমান্য ব্যক্তি উপস্থিত ছিলেন।এ ছাড়া ড. ইউনূস গ্রামীণ এমেরিকার একটি অনুষ্ঠানেও যোগ দেন। গ্রামীণ এমেরিকার ক্ষুদ্র ঋণগ্রহীতাদের স্বল্প ব্যয়ে স্বাস্থ্যসেবাদানকারী নতুন প্রতিষ্ঠান গ্রামীণ প্রিমা কেয়ারের পরিচালনা পর্ষদের সভায়ও যোগ দেন শান্তিতে নোবেলজয়ী।
