
‘বাংলাদেশে যথারীতি যথাসময়ে নির্বাচন হবে। মানুষ নির্বাচন চায়। এখন আরও বেশি করে মানুষ নির্বাচনমুখী হচ্ছে। কারণ, গণতন্ত্রের প্রক্রিয়া অব্যাহত রাখতে নির্বাচন অন্যতম মাধ্যম। আশা করি, আমাদের এই নির্বাচনে সবাই যোগ দেবে।’ শুক্রবার রাতে কলকাতার বাংলাদেশ উপহাইকমিশনে আয়োজিত একটি অনুষ্ঠানে সাংবাদিকদের প্রশ্নের জবাবে এ কথা বলেন বাংলাদেশের সংস্কৃতিমন্ত্রী আসাদুজ্জামান নূর। শনিবার বিকেলে কলকাতা বইমেলায় আয়োজিত বাংলাদেশ দিবসে যোগ দিতে কলকাতায় যান তিনি।আসাদুজ্জামান নূর বলেন, অপসংস্কৃতি আর সাম্প্রদায়িকতার বিরুদ্ধে বাংলাদেশের সংস্কৃতি যোদ্ধাদের একসঙ্গে লড়তে হবে। মুক্তিযুদ্ধের চেতনায় সমৃদ্ধ হয়ে চালিয়ে যেতে হবে এই লড়াই। আজ শনিবার বাংলাদেশ দ্রুত এগোচ্ছে। তৈরি হচ্ছে নতুন নতুন নাট্যকার। লেখা হচ্ছে নতুন ভাবধারা আর মুক্তিযুদ্ধের চেতনা নিয়ে নানা নাটক। সমৃদ্ধ হচ্ছে বাংলাদেশের নাট্যসম্ভার।মন্ত্রী বলেন, ‘আমরা সাম্প্রদায়িকতার বিরুদ্ধে লড়ছি। লড়ছি মুক্তিযুদ্ধের চেতনায়। আমাদের লড়াই সাম্প্রদায়িকতা এবং জঙ্গিবাদের বিরুদ্ধে।’ বলেন, ‘জঙ্গিবাদ দেশের সুফল বয়ে আনতে পারে না। গণতান্ত্রিক কাঠামোকে ধ্বংস করে। আমরা এর বিরুদ্ধে আছি। তাই এই লড়াইকে আরও বেগবান করতে আমাদের সংস্কৃতিযোদ্ধাদের এগিয়ে আসতে হবে। ভারতে সাম্প্রদায়িকতা মাথাচাড়া দিয়ে উঠলে তার প্রভাব বাংলাদেশে পড়ে, আবার বাংলাদেশে সাম্প্রদায়িকতা মাথাচাড়া দিয়ে উঠলে তার প্রভাবও ভারতে পড়ে। তাই সাম্প্রদায়িকতামুক্ত দেশ গড়ার লক্ষ্য নিয়ে আমরা এগোচ্ছি।’আজ বিকেলে কলকাতার ঐতিহ্যবাহী বইমেলায় বাংলাদেশ দিবস উদ্‌যাপিত হচ্ছে। এ উপলক্ষে আয়োজন করা হয়েছে ‘বাংলাদেশের সাহিত্যে মুক্তিযুদ্ধ’ শীর্ষক সেমিনারের। সেমিনারে প্রধান অতিথি হিসেব উপস্থিত থাকবেন মন্ত্রী আসাদুজ্জামান নূর। সম্মানিত অতিথি থাকবেন পশ্চিমবঙ্গের পঞ্চায়েত ও গ্রামোন্নয়নমন্ত্রী সুব্রত মুখোপাধ্যায়। আর বিশেষ অতিথি থাকবেন বাংলাদেশের মহিলা ও শিশুবিষয়ক প্রতিমন্ত্রী মেহের আফরোজ চুমকি। সেমিনারে মূল প্রবন্ধ পাঠ করবেন ঢাকা বিশ্ববিদ্যালয়ের বঙ্গবন্ধু চেয়ার অধ্যাপক মুনতাসীর মামুন। আর আলোচনায় অংশ নেবেন লেখক ও সাংবাদিক ইমদাদুল হক মিলন, কলকাতার লেখক সমরেশ মজুমদার, ঢাকার বাংলা একাডেমির মহাপরিচালক শামসুজ্জামান খান প্রমুখ।
এবারের বইমেলায় বাংলাদেশ থেকে যোগ দিয়েছে ৪২টি প্রকাশনা সংস্থা। ৩ হাজার ২০০ বর্গফুট জায়গাজুড়ে নির্মিত হয়েছে বাংলাদেশ প্যাভিলিয়ন। এবারের বাংলাদেশ প্যাভিলিয়ন নির্মিত হয়েছে ঢাকার আহসান মঞ্জিলের আদলে।
