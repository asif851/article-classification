
বঙ্গবন্ধু শেখ মুজিবুর রহমান কারাস্মৃতি জাদুঘর পরিদর্শনে গিয়ে আবেগাপ্লুত হয়ে পড়লেন প্রধানমন্ত্রী শেখ হাসিনা। গতকাল শনিবার পুরান ঢাকায় সাবেক কেন্দ্রীয় কারাগারে বঙ্গবন্ধুর স্মৃতিবিজড়িত জাদুঘরে বঙ্গবন্ধুর ব্যবহার্য নানা সামগ্রী দেখে স্মৃতিকাতর হয়ে পড়েন তিনি। এ সময় তিনি জাতীয় চার নেতা স্মৃতি জাদুঘরও পরিদর্শন করেন।গুঁড়ি গুঁড়ি বৃষ্টির মধ্যে বেলা ৩টা ২০ মিনিটে প্রধানমন্ত্রী নাজিমউদ্দিন রোডের কারাগারে পৌঁছান। সেখানে তিনি বঙ্গবন্ধু ও জাতীয় চার নেতার স্মৃতির প্রতি শ্রদ্ধা নিবেদন করেন। বাংলাদেশের স্বাধীনতাসংগ্রাম ও বঙ্গবন্ধুর অনেক স্মৃতিবিজড়িত এই কারাগারে ঢুকে জাদুঘরের সামনে রক্ষিত বঙ্গবন্ধুর আবক্ষ ভাস্কর্যে ফুল দিয়ে শ্রদ্ধা জানান তিনি। এরপর কিছুক্ষণ নীরবে দাঁড়িয়ে থেকে বঙ্গবন্ধুর প্রতি সম্মান প্রদর্শন করেন এবং তাঁর স্মৃতিবিজড়িত কারাকক্ষটি (বর্তমান বঙ্গবন্ধু কারাস্মৃতি জাদুঘর) ঘুরে দেখেন।প্রধানমন্ত্রী পরে ১৯৭৫ সালের ৩ নভেম্বর এই কারাগারেই জেল হত্যাকাণ্ড সংঘটিত হওয়া কক্ষটিতে যান (বর্তমান জাতীয় চার নেতা স্মৃতি জাদুঘর)। সেখানে তিনি মুক্তিযুদ্ধের বিশিষ্ট চার সংগঠক ও বঙ্গবন্ধুর ঘনিষ্ঠ সহযোগী তাজউদ্দীন আহমদ, সৈয়দ নজরুল ইসলাম, ক্যাপ্টেন এম মনসুর আলী এবং এ এইচ এম কামারুজ্জামানের স্মৃতির প্রতি শ্রদ্ধা নিবেদন করেন। এ সময় ছোট বোন শেখ রেহানা, ভাগনে রেদওয়ান মুজিব সিদ্দিক ববিসহ দলের শীর্ষ নেতারা প্রধানমন্ত্রীর সঙ্গে ছিলেন।সমবায় আন্দোলন জোরদারের আহ্বান: সমবায় আন্দোলন জোরদার করার আহ্বান জানিয়েছেন প্রধানমন্ত্রী শেখ হাসিনা। গতকাল সকালে রাজধানীর ওসমানী স্মৃতি মিলনায়তনে ৪৫তম জাতীয় সমবায় দিবস উদ্যাপন এবং জাতীয় সমবায় পুরস্কার-২০১৪ প্রদান অনুষ্ঠানে তিনি এই আহ্বান জানান।প্রধানমন্ত্রী বলেন, দেশের আর্থসামাজিক উন্নয়নে সমবায় অত্যন্ত গুরুত্বপূর্ণ ভূমিকা পালন করতে পারে। অনুষ্ঠানে ১০টি ক্যাটাগরিতে পাঁচজন ব্যক্তি ও পাঁচটি প্রতিষ্ঠানকে জাতীয় সমবায় পুরস্কার প্রদান করা হয়। পুরস্কার হিসেবে স্বর্ণের পদক এবং সনদ প্রদান করা হয়।প্রধানমন্ত্রী বলেন, সমবায় একটি দর্শন। সামাজিক ও অর্থনৈতিক উন্নয়নের একটি শক্তিশালী কৌশল, যার মাধ্যমে অর্থনৈতিক, সামাজিক বৈষম্য দূর করে একটি শান্তির সমাজ গড়ে তোলা যায়। তিনি বলেন, ‘সরকার গঠনের পর আমাদের গৃহীত বাস্তবধর্মী নীতি-কৌশলের কারণে সমাজে বিদ্যমান ধনী-গরিবের বৈষম্য অনেকাংশে হ্রাস পেয়েছে।’সমবায় অধিদপ্তর এবং স্থানীয় সরকারের পল্লী উন্নয়ন ও সমবায় বিভাগ এই অনুষ্ঠানের আয়োজন করে।টুঙ্গিপাড়া সফর স্থগিত: গোপালগঞ্জের টুঙ্গিপাড়ায় প্রধানমন্ত্রী শেখ হাসিনার আজ রোববারের নির্ধারিত সফর স্থগিত করা হয়েছে। প্রধানমন্ত্রীর প্রেস সচিব ইহসানুল করিম বাসসকে বলেন, দুর্যোগপূর্ণ আবহাওয়ার কারণে প্রধানমন্ত্রীর সফর স্থগিত করা হয়েছে। আওয়ামী লীগের সভাপতি পদে পুনর্নির্বাচিত হওয়ার পর বঙ্গবন্ধু শেখ মুজিবুর রহমানের প্রতি শ্রদ্ধা জানানোর জন্য প্রধানমন্ত্রীর টুঙ্গিপাড়ায় যাওয়ার কথা ছিল। এদিকে একই কারণে বঙ্গবন্ধুর সমাধিতে পুষ্পার্ঘ্য অর্পণের কর্মসূচি স্থগিত করেছে বাংলাদেশ আওয়ামী লীগ।
