
নরসিংদীর রায়পুরার মেথিকান্দা রেলস্টেশনের পাশে উদ্ধারকারী ট্রেনের বগি লাইনচ্যুত হওয়ায় তিনটি পথে গতকাল বৃহস্পতিবার পাঁচ ঘণ্টা ট্রেন চলাচল বন্ধ থাকে। গতকাল সকালে অপর একটি উদ্ধারকারী ট্রেনকে ধাক্কা দিলে ওই ট্রেন লাইনচ্যুত হয়। এই সময় উভয় ট্রেনের পাঁচ কর্মী আহত হন।এই ঘটনা তদন্তে চার সদস্যের কমিটি গঠন করা হয়েছে। এই ঘটনায় রায়পুরার দৌলতকান্দি স্টেশনমাস্টার মনোরঞ্জন মল্লিক ও লাইনচ্যুত হওয়া উদ্ধারকারী ট্রেনের দায়িত্বপ্রাপ্ত কর্মকর্তা মহসিন মিয়াকে সাময়িক বরখাস্ত করা হয়েছে। জেলা প্রশাসন ও রেলওয়ে সূত্রে জানা গেছে, উদ্ধারকারী ট্রেন লাইনচ্যুত হলে ঢাকা-চট্টগ্রাম, ঢাকা-সিলেট ও ঢাকা-কিশোরগঞ্জ রেলপথে ট্রেন চলাচল বন্ধ হয়ে যায়।
