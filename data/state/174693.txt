
দীর্ঘ নয় বছর পর ভোলা জেলা আওয়ামী লীগের সম্মেলন হচ্ছে আগামীকাল শনিবার। ভোলা সরকারি বালক বিদ্যালয় মাঠে ওই সম্মেলন অনুষ্ঠিত হবে। সম্মেলনকে ঘিরে নেতা-কর্মীদের মধ্যে উৎসাহ-উদ্দীপনার শেষ নেই।সম্মেলনে প্রধান অতিথি হিসেবে উপস্থিত থাকবেন শিল্পমন্ত্রী আমির হোসেন আমু, বাণিজ্যমন্ত্রী তোফায়েল আহমেদ এবং জনপ্রশাসনমন্ত্রী ও আওয়ামী লীগের কেন্দ্রীয় কমিটির সাধারণ সম্পাদক সৈয়দ আশরাফুল ইসলাম প্রমুখ।সম্মেলন উপলক্ষে শহরে দুই শতাধিক তোরণ নির্মাণ করা হচ্ছে। এ ছাড়া গুরুত্বপূর্ণ স্থানে ও মোড়ে মোড়ে জাতীয় নেতাদের শুভেচ্ছা জানিয়ে ও ‘নতুন কমিটির গুরুত্বপূর্ণ পদে নতুন নেতৃত্ব দেখতে চাই’ লেখা অসংখ্য ব্যানার–ফেস্টুন টানানো হয়েছে।জেলা আওয়ামী লীগের সভাপতি পদে তিনজনের নাম শোনা যাচ্ছে। তাঁরা হলেন ভোলা-৪ আসনের সাংসদ আবদুল্লাহ আল ইসলাম, বর্তমান সভাপতি ও সাবেক সদর উপজেলা চেয়ারম্যান ফজলুল কাদের ও বর্তমান জেলা পরিষদের প্রশাসক ও সাধারণ সম্পাদক আবদুল মমিন। আর সাধারণ সম্পাদক পদ পাওয়ার জন্য মাঠে আছেন ভোলা সদর পৌরসভার মেয়র ও জেলা যুবলীগের আহ্বায়ক মোহাম্মদ মনিরুজ্জামান ও বর্তমান সাধারণ সম্পাদক।দলীয় সূত্র জানায়, ২০০৮ সালে আওয়ামী লীগ ক্ষমতায় আসার পরে আইনজীবী ইউসুফ হোসেন হুমায়ুন কেন্দ্রীয় আওয়ামী লীগের সভাপতিমণ্ডলীর সদস্য হওয়ার পরে ভোলার আওয়ামী লীগ অনেকটা বিভক্ত হয়ে পড়ে।
