
গাজীপুরে সন্দেহভাজন ডাকাতের গুলিতে এক মুক্তিযোদ্ধা নিহত হয়েছেন। সন্দেহভাজন ডাকাতদের ধারালো অস্ত্রের আঘাতে নিহত ব্যক্তির ভাইসহ তিনজন আহত হয়েছেন। গতকাল রোববার দিবাগত রাতে গাজীপুর সিটি করপোরেশনের সালনা কাথোরা মৈশানবাড়ি এলাকায় এ ঘটনা ঘটে।
নিহত ব্যক্তির নাম পরেশ চন্দ্র ঘোষ (৬৫)। তিনি স্থানীয় যোগেশ চন্দ্র ঘোষের ছেলে। পরেশ সালনা বাজারে কাপড়ের ব্যবসা করতেন।
গাজীপুর জেলা মুক্তিযোদ্ধা কমান্ডের ডেপুটি কমান্ডার এস এম মুজিবুর রহমান বলেন, পরেশ মুক্তিযোদ্ধা ছিলেন। তিনি গাজীপুর সদর থানা মুক্তিযোদ্ধা কমান্ডের সহকারী কমান্ডার হিসেবে দায়িত্ব পালন করেছেন।
এ ঘটনায় আহত তিনজন হলেন পরেশের ভাই নরেশ চন্দ্র ঘোষ (৫৮), ভাইপো বিধান চন্দ্র ঘোষ (৩২) ও মৃণাল চন্দ্র ঘোষ (২৮)।
আহত তিনজনকে রাতেই গাজীপুরের শহীদ তাজউদ্দীন আহমদ মেডিকেল কলেজ হাসপাতালে ভর্তি করা হয়েছে।
নিহত পরেশের চাচাতো ভাই আশুতোষ চন্দ্র ঘোষের ভাষ্য, দিবাগত রাত দুইটার দিকে ৮-১০ জন মুখোশধারী ডাকাত নরেশের বাড়িতে হানা দেয়। তারা বাড়ির ফটকের তালা ভেঙে ভেতরে প্রবেশ করে। ডাকাতেরা নরেশ, বিধান ও মৃণালকে কুপিয়ে স্বর্ণালংকারসহ মালামাল লুট করে। পরে তারা পরেশের ঘরেও হানা দেয়। দরজা ভাঙার শব্দ পেয়ে পরেশের ছেলে গৌতম চিৎকার দেন। তিনি ডাকাতদের চিনে ফেলেছেন বলতেই তারা (ডাকাত) গুলি ছোড়ে। গুলিতে গৌতমের বাবা পরেশ ঘটনাস্থলেই নিহত হন।
পরে স্থানীয় লোকজন ঘটনাস্থলে আসেন। তাঁরা আহত ব্যক্তিদের উদ্ধার করেন। তাঁদের গাজীপুরের শহীদ তাজউদ্দীন আহমদ মেডিকেল কলেজ হাসপাতালে নেওয়া হয়।
খবর পেয়ে ঘটনাস্থলে এসে নিহত ব্যক্তির লাশ উদ্ধার করে পুলিশ। ময়নাতদন্তের জন্য লাশ শহীদ তাজউদ্দীন আহমদ মেডিকেল কলেজের মর্গে পাঠানো হয়েছে।
জয়দেবপুর থানার উপপরিদর্শক (এসআই) পরিমল বিশ্বাস বলেন, ঘটনাটিকে প্রাথমিকভাবে খুন ও ডাকাতি বলে ধারণা করা হচ্ছে। ঘটনা তদন্ত করে দেখা হচ্ছে।
