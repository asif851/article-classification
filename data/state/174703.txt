
স্বাস্থ্যমন্ত্রী মোহাম্মদ নাসিম বলেছেন, বেসরকারি হাসপাতালে চিকিৎসার খরচ বেশি, তাই লোকজন সরকারি হাসপাতালে ভিড় জমায়। যার ফলে রোগীদের সেবাদান ব্যাহত হয়। এ জন্য তিনি বেসরকারি হাসপাতালগুলোর মালিকদের চিকিৎসা খরচ কমানোর আহ্বান জানিয়েছেন।
আজ বৃহস্পতিবার ‘বিশ্ব হার্ট দিবস’ উপলক্ষে ওয়ার্ল্ড হার্ট ফেডারেশনের উদ্যোগে ন্যাশনাল হার্ট ফাউন্ডেশনের সেমিনারে স্বাস্থ্যমন্ত্রী এ কথা বলেন। ন্যাশনাল হার্ট ফাউন্ডেশন মিলনায়​তনে সেমিনার অনুষ্ঠিত হয়। বিশ্ব হার্ট দিবসের এবারের প্রতিপাদ্য ‘পাওয়ার ইয়োর লাইফ’। যার বাংলা করা হয়েছে ‘সুস্থ হার্ট, প্রাণবন্ত জীবন’।
সেমিনারে মন্ত্রী বলেন, ধূমপানমুক্ত সমাজ গড়ে তুলতে হবে। প্রতিদিন হাঁটতে হবে। তিনি হৃদ্‌রোগ চিকিৎসকদের প্রশংসা করে বলেন, যেকোনো অপারেশন এখন দেশেই সম্ভব হচ্ছে। তিনি রাজনৈতিক নেতাদের সমালোচনা করে বলেন, তাঁরা (রাজনৈতিক নেতা) কখনো স্বাস্থ্য নিয়ে কথা বলেন না।
স্বাস্থ্য খাতে নেওয়া সরকারের নানা পদক্ষেপের কথা উল্লেখ করে নাসিম বলেন, সরকার ১০ হাজার নার্স নিয়োগ দিচ্ছে। চিকিৎ​সাসেবায় সম্পদের সীমাবদ্ধতার কথা উল্লেখ করে তিনি সমাজের বিত্তশালীদের এগিয়ে আসার আহ্বান করেন।
মূল প্রবন্ধে ন্যাশনাল হার্ট ফাউন্ডেশন হাসপাতালের অধ্যাপক সোহেল রেজা চৌধুরী বলেন, ব্যক্তিজীবনে হার্টের যত্নের ওপর গুরুত্ব দিতে হবে। এ জন্য প্রক্রিয়াজাত খাবার এড়িয়ে চলতে হবে। তিনি সরকারের প্রতি তামাক নিয়ন্ত্রণে শক্তিশালী নীতিমালা প্রণয়নের জন্য আহ্বান জানান। তিনি অস্বাস্থ্যকর খাবারের ওপর উচ্চ করারোপের প্রস্তাব করেন।
সেমিনারে বিশেষ অতিথি হিসেবে ছিলেন স্বাস্থ্য অধিদপ্তরের মহাপরিচালক আবুল কালাম আজাদ এবং ওয়ার্ল্ড হেলথ অর্গানাইজেশনের বাংলাদেশ প্রতিনিধি এন পারানিথারান। এতে সভাপতিত্ব করেন ন্যাশনাল হার্ট ফাউন্ডেশনে প্রতিষ্ঠাতা ও সভাপতি জাতীয় অধ্যাপক আবদুল মালিক। অনুষ্ঠানে আরও বক্তব্য দেন অধ্যাপক খন্দকার আবদুল আউয়াল রিজভী, ন্যাশনাল হার্ট ফাউন্ডেশনের সহসভাপতি সিরাজুল ইসলাম ।
