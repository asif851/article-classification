
সমুদ্রপথে মালয়েশিয়া পাচারের উদ্দেশ্যে কক্সবাজারের টেকনাফ নিয়ে আসা পাঁচ ব্যক্তিকে উদ্ধার করেছে বিজিবি। গতকাল শনিবার সকালে উপজেলার সাবরাংয়ের নয়াপাড়া এলাকা থেকে তাঁদের উদ্ধার করা হয়।টেকনাফ ৪২ বিজিবির অধিনায়ক লে. কর্নেল মো. আবু জার আল জাহিদ জানান, নয়াপাড়ার উপকূল দিয়ে সমুদ্রপথে মালয়েশিয়ায় মানুষ পাচার করা হবে—এমন তথ্যের ভিত্তিতে বিজিবির সদস্যরা সেখানে অভিযান চালান। এ সময় বিজিবির সদস্যদের দেখে পাচারকারীরা পালিয়ে যায়। পরে ঘটনাস্থল থেকে পাঁচজন যাত্রীকে উদ্ধার করা হয়। উদ্ধার ব্যক্তিরা হলেন মো. মনসুর আলী (৩৫), মো. আবদুল কুদ্দুস (২৪), মো. মাজহারুল ইসলাম (১৯), মো. রতন শাহ (২৩) ও মো. শাহীন খান (২০)। তাঁরা জানান, মানব পাচারকারীরা মালয়েশিয়ায় ভালো চাকরির প্রলোভন দেখিয়ে কয়েক দিন আগে তাঁদের টেকনাফে নিয়ে আসে।
