
গ্যাটকো দুর্নীতি মামলা বাতিলে বিএনপি চেয়ারপারসন খালেদা জিয়ার করা আবেদন দুটি রায়ের জন্য হাইকোর্টের ৫ আগস্টের কার্যতালিকায় এসেছে। খালেদা জিয়ার আইনজীবী রাগীব রউফ চৌধুরী আজ রোববার সাংবাদিকদের এ তথ্য জানান।বিচারপতি মো. নূরুজ্জামান ও বিচারপতি আবদুর রবের সমন্বয়ে গঠিত হাইকোর্ট বেঞ্চে গত ১৭ জুন খালেদা জিয়ার দুই আবেদনের ওপর শুনানি শেষ হয়। এরপর রায় অপেক্ষমাণ রাখেন আদালত।খালেদা জিয়ার বিরুদ্ধে গ্যাটকো দুর্নীতি মামলা হয় সেনা-সমর্থিত সাবেক তত্ত্বাবধায়ক সরকারের আমলে। ২০০৭ সালের ২ সেপ্টেম্বর খালেদা জিয়াসহ ১৩ জনকে আসামি করে এ মামলাটি করে দুদক।২০০৮ সালের ১৩ মে খালেদা জিয়াসহ ২৪ জনের বিরুদ্ধে এ মামলায় অভিযোগপত্র দেওয়া হয়। অভিযোগপত্রে বলা হয়, আসামিরা পরস্পর যোগসাজশে ঠিকাদারি প্রতিষ্ঠান গ্যাটকোকে ঢাকার কমলাপুর আইসিডি ও চট্টগ্রাম বন্দরের কনটেইনার হ্যান্ডেলিংয়ের কাজ পাইয়ে দিয়ে রাষ্ট্রের ১৪ কোটি ৫৬ লাখ টাকার ক্ষতি করেছেন।২০০৭ ও ২০০৮ সালে এই মামলার বৈধতা চ্যালেঞ্জ করে হাইকোর্টে পৃথক দুটি রিট আবেদন করেন খালেদা জিয়া। ২০০৮ সালের ১৫ জুলাই হাইকোর্ট এ মামলার কার্যক্রম স্থগিত করেন ও রুল দেন। চলতি বছরের শুরুর দিকে এ মামলাটি সচল করার উদ্যোগ নেয় দুদক।
