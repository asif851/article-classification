
রাজশাহীর চারঘাট উপজেলায় ভিজিএফ কার্ডের সুবিধাভোগীদের চাল বিতরণ করায় অনিয়ম হচ্ছে বলে অভিযোগ উঠেছে। এ অভিযোগে গতকাল রোববার ভুক্তভোগীরা ইউসুফপুর ইউনিয়ন পরিষদের (ইউপি) চেয়ারম্যানকে অপসারণ করার দাবিতে চালের বস্তা নিয়ে মানববন্ধন করেছেন।
চারঘাট উপজেলা সদরে বড়াল ব্রিজের সামনে গতকাল বেলা সাড়ে ১১টায় এ কর্মসূচির আয়োজন করা হয়। এ সময় ভুক্তভোগীরা বলেন, গত বৃহস্পতিবার ভিজিডি কার্ডের তৃতীয় পর্যায়ে ৩২৭টি কার্ডের বিপরীতে চাল বিতরণ করা হয়। প্রত্যেককে ৩০ কেজি করে চাল বিতরণ করার কথা থাকলেও সবাই ২১ থেকে ২২ কেজি করে চাল পেয়েছেন। চাল কম পেয়ে তাঁরা ক্ষুব্ধ হন। পরে তাঁরা এ কর্মসূচির আয়োজন করেন। মানববন্ধনের কয়েকজন দুস্থ নারী তাঁদের চালের বস্তা নিয়ে আসেন।
প্রায় ৩০০ ব্যক্তি এ মানববন্ধনে উপস্থিত ছিলেন। এ সময় অনেকের হাতে ব্যানার ছিল। তাঁরা ইউসুফপুরের ইউপি চেয়ারম্যান শফিউল আলমকে অপসারণ করার দাবিতে নানা স্লোগান দেন।
এ ব্যাপারে জানতে চাইলে ইউপি চেয়ারম্যান শফিউল বলেন, সরকারি তদারকি কর্মকর্তার উপস্থিতিতে চাল বিতরণ করা হয়েছে। সেখানে কেউ কোনো অভিযোগ করেননি। ইউপি সদস্য আবদুল মালেক তাঁর বিরুদ্ধে কুৎসা রটাচ্ছেন। তবে ইউপি সদস্য মালেক বলেন, এলাকার মানুষের কাছে যাচাই করলেই জানতে পারবেন ভিজিডির চাল কম দেওয়া হয়েছে কি না। আর চাল কম দেওয়ার অভিযোগ তিনি একা করেননি। সংরক্ষিত নারী আসনের তিনজন সদস্যও চাল কম দেওয়ার অভিযোগ করেছেন । 
