
ঢাকা উত্তর সিটি করপোরেশনের (ডিএনসিসি) উদ্যোগে গত মঙ্গলবার শুরু হয়েছে পাঁচ দিনব্যাপী নারী উদ্যোক্তা তৈরির প্রশিক্ষণ কর্মসূচি। ডিএনসিসির অন্তর্ভুক্ত বিভিন্ন এলাকা থেকে ১৫ জন সম্ভাবনাময় নারী এ প্রশিক্ষণে অংশ নিচ্ছেন। আন্তর্জাতিক শ্রম সংস্থার সহযোগিতায় ‘স্টার্ট অ্যান্ড ইমপ্রুভ ইয়োর বিজনেস’ কর্মসূচির আওতায় এ প্রশিক্ষণের আয়োজন করা হয়েছে। একটি বেসরকারি সংস্থা মিরপুরে অবস্থিত বাংলাদেশ ব্যাংক প্রশিক্ষণ একাডেমিতে এই প্রশিক্ষণ দিচ্ছে।ব্যবসা পরিকল্পনা, বিপণন পরিকল্পনা, ব্যবসার ধরন, জনবল নিয়োগ, মূল্য নির্ধারণ, আর্থিক পরিকল্পনা, প্রারম্ভিক মূলধন, আইনি বাধ্যবাধকতা ও বিমা এবং ব্যবসা পরিকল্পনা বাস্তবায়নে চূড়ান্ত কর্মপরিকল্পনা—এই নয়টি মডিউলে উদ্যোক্তা তৈরির এ প্রশিক্ষণ দেওয়া হচ্ছে। সামাজিক উন্নয়নের অংশ হিসেবে নারীদের কর্মমুখী প্রশিক্ষণের মাধ্যমে উদ্যোক্তা হিসেবে স্বাবলম্বী করে গড়ে তুলতে ডিএনসিসি এ প্রশিক্ষণ কর্মসূচি বাস্তবায়নে এগিয়ে এসেছে। পাশাপাশি কর্মসংস্থান সৃষ্টি এবং নারীর ক্ষমতায়ন নিশ্চিত করা এই প্রশিক্ষণের লক্ষ্য।
