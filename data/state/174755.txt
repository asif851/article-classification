
ঢাকা রেঞ্জের ডিআইজি মাহফুজুল হক নুরুজ্জামান বলেছেন, যুদ্ধাপরাধের বিচারের সঙ্গে টাঙ্গাইলের দরজি খুনসহ চাঞ্চল্যকর খুনের সম্পর্ক আছে। আজ দুপুর সাড়ে ১২টায় ডিআইজি ঢাকা রেঞ্জ অফিসে আয়োজিত সংবাদ সম্মেলনে তিনি এ দাবি করেছেন। ডিআইজি বলেন, যখনই যুদ্ধাপরাধীদের বিচার হয়, তার আশপাশের সময়ে খুনের ঘটনাগুলো—যেমন: টাঙ্গাইলের দরজি খুন, ঢাকার দুই খুনের ঘটনা ঘটে।পুলিশের সঙ্গে রাজনীতির কোনো সম্পর্ক নেই, কিন্তু প্রতিটি অপরাধের কিংবা প্রতিটি চাঞ্চল্যকর খুনের পর যাদের ধরা হয়েছে, তাদের সঙ্গে জামায়াত-শিবিরের সম্পর্ক আছে। জামায়াত-শিবির এসব কাজে অর্থায়ন করছে।  ডিআইজির দাবি, সব ধরনের অপরাধ কমেছে। ডিআইজি সংবাদ সম্মেলন করে বার্তা দিতে চায়, অপরাধ করলে পার পাওয়া যাবে না। সংবাদ সম্মেলনে ডিআইজির দাবি, সার্বিক বিবেচনায় ঢাকা রেঞ্জের ১৩টি জেলার আইনশৃঙ্খলা পরিস্থিতি ভালো। তারপরও খুনের ঘটনা মানুষের মধ্যে নিরাপত্তাবোধ তৈরি করেছে। তিনি এখনকার সময়কে ক্রান্তিকাল বলে উল্লেখ করেছেন।নারায়ণগঞ্জে প্রধান শিক্ষককে কান ধরে উঠ-বস করানোর ব্যাপারে পুলিশ কী পদক্ষেপ নিয়েছে, জানতে চাইলে সভায় উপস্থিত নারায়ণগঞ্জের পুলিশ সুপার বলেন, এটি স্কুল কমিটির বিষয়। পুলিশ ঘটনাস্থলে গিয়েছে যেন কোনো অপরাধ সংগঠিত না হয়। প্রয়োজন হলে পুলিশ তার দায়িত্ব পালন করবে।
