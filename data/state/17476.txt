
মুন্সিগঞ্জের মাওয়ায় পদ্মা নদীতে ডুবে যাওয়া পিনাক-৬ লঞ্চের মালিক আবু বকর সিদ্দিকের ছেলে লিমনকে রাজধানীর খিলক্ষেত থেকে গ্রেপ্তার করেছে র‌্যাব।গতকাল বৃহস্পতিবার রাত আড়াইটার দিকে খিলক্ষেতের একটি বাসা থেকে তাঁকে গ্রেপ্তার করেন র‌্যাপিড অ্যাকশন ব্যাটালিয়নের (র‌্যাব) সদস্যরা।র‌্যাবের গণমাধ্যম শাখার পরিচালক কমান্ডার মুফতি মাহমুদ খান জানান, দুর্ঘটনার পর লিমন খিলক্ষেতে তাঁর এক আত্মীয়ের বাসায় আত্মগোপন করে ছিলেন। আজ তাঁকে মুন্সিগঞ্জে পুলিশের কাছে হস্তান্তরের জন্য পাঠানো হয়েছে।এর আগে গত মঙ্গলবার দিবাগত রাত সোয়া তিনটার দিকে চট্টগ্রাম নগরের ডবলমুরিং থানার আগ্রাবাদ হাউজিং এলাকার একটি বাসা থেকে লঞ্চটির মালিক আবু বকর সিদ্দিককে গ্রেপ্তার করে র‌্যাব।লঞ্চডুবির ঘটনায় মালিককে প্রধান আসামি করে এর মাস্টার (চালক), সারেং ও সুকানিসহ ছয়জনের বিরুদ্ধে মামলা হয়েছে। বেপরোয়া লঞ্চ চলাচল, অতিরিক্ত যাত্রী বোঝাই ও অবহেলাজনিত হত্যার অভিযোগে মামলাটি করেছেন বিআইডব্লিউটিএর মাওয়া ঘাটের পরিবহন পরিদর্শক জাহাঙ্গীর ভূঁইয়া।
৪ আগস্ট মাদারীপুরের শিবচর উপজেলার কাওড়াকান্দি থেকে দুই শতাধিক যাত্রী নিয়ে মাওয়ায় আসার পথে বেলা ১১টার দিকে ডুবে যায় পিনাক-৬। এ ঘটনায় মোট ৪৭ জনের লাশ উদ্ধার করা হয়েছে। ডুবে যাওয়া লঞ্চটির অবস্থান শনাক্ত না করে গত সোমবার উদ্ধারকার্যক্রম বন্ধ করে দেওয়া হয়।
