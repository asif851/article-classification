
রংপুর সিটি করপোরেশনের আসন্ন নির্বাচনে আওয়ামী লীগ মেয়র পদে বর্তমান মেয়র সরফুদ্দীন আহমেদ ঝন্টুকে মনোনয়ন দিয়েছে। আজ শনিবার সন্ধ্যায় গণভবনে অনুষ্ঠিত এক বৈঠকে এই সিদ্ধান্ত নেওয়া হয়।
আওয়ামী লীগের এক সংবাদ বিজ্ঞপ্তিতে এ কথা জানানো হয়। এতে বলা হয়, দলের স্থানীয় সরকার নির্বাচন মনোনয়ন বোর্ডের সভায় সর্বসম্মতিক্রমে সরফুদ্দীন আহমেদকে মনোনয়ন দেওয়ার সিদ্ধান্ত হয়। দলীয় সভাপতি ও স্থানীয় সরকার নির্বাচন মনোনয়ন বোর্ডের সভাপতি প্রধানমন্ত্রী শেখ হাসিনা ওই সভায় সভাপতিত্ব করেন।
নির্বাচন কমিশন (ইসি) ইতিমধ্যে রংপুর সিটি করপোরেশন নির্বাচনের তফসিল ঘোষণা করেছে। ঘোষিত তফসিল অনুযায়ী প্রার্থীদের মনোনয়নপত্র জমা দেওয়ার শেষ তারিখ ২২ নভেম্বর। মনোনয়নপত্র যাচাই-বাছাই ২৫ ও ২৬ নভেম্বর, মনোনয়নপত্র প্রত্যাহার করা যাবে আগামী ৩ ডিসেম্বর পর্যন্ত। প্রার্থীদের মধ্যে প্রতীক বরাদ্দ ৪ ডিসেম্বর এবং ভোট গ্রহণ হবে ২১ ডিসেম্বর।
