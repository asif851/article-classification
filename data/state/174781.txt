
কক্সবাজারের টেকনাফ উপজেলায় পানের বরজ থেকে চারটি বস্তায় থাকা ১২ লাখ ১০ হাজার ইয়াবা বড়ি উদ্ধার করেছে বর্ডার গার্ড বাংলাদেশ (বিজিবি)। উদ্ধার হওয়া ইয়াবা বড়ির মূল্য ৩৬ কোটি ৩০ লাখ টাকা বলে বিজিবির ভাষ্য। এ ঘটনায় কাউকে আটক করা যায়নি।
আজ শুক্রবার সকাল ১০টার দিকে টেকনাফ উপজেলার সাবরাং ইউনিয়নের কাটাবুনিয়া-কুড়েরমুখসংলগ্ন এলাকার পানের একটি বরজ থেকে এই ইয়াবা বড়ি উদ্ধার করে টেকনাফ ২ বিজিবি।
টেকনাফ ২ বিজিবির অধিনায়ক লে. কর্নেল আবুজার আল জাহিদ বলেন, ওই এলাকা দিয়ে ইয়াবা বড়ির একটি বড় চালান বাংলাদেশে আসছে বলে তথ্য পাওয়া যায়। এই তথ্যের ভিত্তিতে বিজিবির কয়েকটি বিশেষ টহল দল সংশ্লিষ্ট এলাকায় নজরদারি করতে থাকে। আজ সকালে তাঁর (অধিনায়ক) নেতৃত্বে বিজিবির একটি দল অভিযানে গিয়ে পানের একটি বরজের ভেতরে চারটি বস্তা পায়। বস্তাগুলো খুলে ইয়াবা বড়ি পাওয়া যায়। এ ঘটনায় কাউকে আটক করা সম্ভব হয়নি।
বিজিবি সূত্র জানায়, তারা এককভাবে এ পর্যন্ত ইয়াবা বড়ির যত চালান আটক করেছে, তার মধ্যে আজকের চালানটি সর্ববৃহৎ। এর আগে ১৬ এপ্রিল টেকনাফ থেকে ৯ লাখ ৮০ হাজার ইয়াবা বড়ি আটক করেছিল বিজিবি।
টেকনাফ ২ বিজিবির অধিনায়ক বলেন, মিয়ানমার-বাংলাদেশ সীমান্তে বিজিবির টহল জোরদার করায় এখন মাদক ব্যবসায়ীরা গভীর সমুদ্র দিয়ে ইয়াবা বড়ির চালান পাচার করছে। তাই সমুদ্রে টহল ও নজরদারি আরও বাড়াতে হবে।
বিজিবি জানায়, আজ উদ্ধার হওয়া ইয়াবা বড়ি টেকনাফে বিজিবির ব্যাটালিয়ন সদরে রাখা হয়েছে। পরবর্তী সময়ে তা ধ্বংস করা হবে।
