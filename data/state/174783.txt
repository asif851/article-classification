
বাসা ভাড়া নিতে চান? বসবাসের এলাকা বদল করতে চান? নিশ্চিতভাবে আপনাকে বেশ কাঠখড় পোড়াতে হবে। রোদ-বৃষ্টি মাথায় নিয়ে ঘুরতে হবে এ–পাড়া থেকে ও–পাড়া। এসব করেও কত দিনে পছন্দমতো বাসা মিলবে, তার নিশ্চয়তা নেই।
এই ভোগান্তি শেষ হতে পারে প্রযুক্তির কল্যাণে। অনলাইনে ভাসতে থাকা হাজার হাজার বাসা থেকে খুঁজে নেওয়া সম্ভব প্রয়োজন ও সাধ্যের মধ্যে পছন্দের বাসা।
প্রযুক্তিবিদেরা বলছেন, উন্নত বিশ্বে অনলাইনে কেনাকাটার পাশাপাশি বাসা ভাড়া নেওয়া-দেওয়ার বিষয়টি বেশ জনপ্রিয়। এ দেশেও ধীরে ধীরে এটি জনপ্রিয় হচ্ছে। বর্তমানে রাজধানীতে বাড়ি ভাড়ার সন্ধান দিতে কাজ করছে অন্তত ২০টি অনলাইনভিত্তিক প্রতিষ্ঠান। এ মধ্যে bproperty.com, pbazaar.com, lamudi.com.bd, bikroy.com, propertyinbd.com, myrentbd.com, anytolet.com অন্যতম।
২০১৬ সাল থেকে ঢাকায় কার্যক্রম শুরু করে bproperty.com, গত ২৩ মার্চ আনুষ্ঠানিকভাবে এর উদ্বোধন করা হয়। প্রতিষ্ঠানটির বিপণন বিশ্লেষক এ্যান্ডি রোজারিও প্রথম আলোকে বলেন, ভাড়াটে বা ক্রেতার এবং ভবনমালিকের মধ্যে মধ্যস্থতাকারী হিসেবে কাজ করে তাঁদের প্রতিষ্ঠান। কোনো ধরনের ভোগান্তি ছাড়া স্বল্প সময়ের মধ্যে বাজেট অনুযায়ী পছন্দের বাসা ভাড়া এবং অফিস ও ব্যবসাপ্রতিষ্ঠানের জন্য স্থান কেনাবেচার সুবিধা পাওয়া যায় এর মাধ্যমে। এলাকা, বাসার সাইজ, ভাড়ার পরিমাণ বা বাজেট অনুযায়ী পছন্দেরটি বেছে নেওয়ার সুযোগ রয়েছে এখানে।
 অনলাইনে bproperty.com এই ঠিকানায় ঢুকে দেখা গেছে, প্রথমেই বিক্রি (ফর সেল) ও ভাড়া (ফর রেন্ট) নামে দুটি অপশন আছে। যাঁরা বাসা ভাড়া নিতে চান, তাঁদের ‘ফর রেন্ট’ অপশনটি নির্বাচন করতে হবে। এরপর যে এলাকায় ভাড়া নিতে চান সেই এলাকা, বাসার ধরন, সর্বনিম্ন ও সর্বোচ্চ বাজেট, রুম সংখ্যা নির্বাচন করে ‘ফাইন্ড’ অপশনে ক্লিক করলে একাধিক বাসার প্রাথমিক তথ্য আসবে। বাসা সম্পর্কে বিস্তারিত জানতে ও বাসার মালিকের সঙ্গে যোগাযোগ করতে বাসার তথ্যের সঙ্গে ‘কল’ বা ‘ই–মেইল’ অপশনে গিয়ে যোগাযোগ করতে হবে বিপ্রপার্টির সঙ্গে। এরপর বিপ্রপার্টির নির্ধারিত প্রতিনিধি মালিকের সঙ্গে যোগাযোগের ব্যবস্থা করে দেবেন। এভাবে তিনটি বাসা দেখাবে বিপ্রপার্টি এবং এর জন্য ফি নেবে ৫০০ টাকা।
আবার ওয়েবসাইটে না ঢুকে শুধু ফোন করেও পাওয়া যেতে পারে পছন্দের বাসা। ০১৯৮১-১১১৪৪৪ নম্বরে ফোন করে চাহিদার কথা জানালে বিপ্রপার্টির প্রতিনিধিরা বাসা খুঁজে গ্রাহককে জানাবেন।
প্রতিষ্ঠানটির জনসংযোগ নির্বাহী গোলাম আসাদ জানান, তাঁদের ওয়েবসাইটে ‘রিয়েল টাইম আপডেট’ পাওয়া যায়। এখানে বিক্রেতা বা ভবনমালিক কোনো বিজ্ঞাপন দিতে পারেন না। মাঠপর্যায়ে প্রতিষ্ঠানটির প্রায় ৫০ জন কর্মীর মাধ্যমে বাসা ভাড়া ও বিক্রির তথ্য সংগ্রহ করে ওয়েবসাইটে সংযুক্ত করা হয়। 
রাজধানীতে প্রায় সাত বছর থেকে অনলাইনে বাণিজ্যিক ভবন বা আবাসিক বাসা কেনাবেচা ও ভাড়ার তথ্য দিচ্ছে pbazaar.com। এখানে মালিকপক্ষ বিজ্ঞাপন দিতে পারে। তা দেখে বাসা বা ভবন নির্বাচন করতে পারেন গ্রাহক। উভয় পক্ষই জানাতে পারে তাদের চাহিদার কথা। প্রতিষ্ঠানটির নির্বাহী ফারজানা বলেন, তাঁদের ওয়েবসাইটে বিজ্ঞাপন দেখে আগ্রহী ব্যক্তি সরাসরি মালিকপক্ষের সঙ্গে যোগাযোগ করতে পারেন। আবার সরাসরি ০১৭৩৩-৩৩২৩১৩ নম্বরে যোগাযোগ করে কেউ প্রয়োজন অনুযায়ী বাসার চাহিদার কথা জানাতে পারেন। নির্দিষ্ট পরিমাণ মাশুল নিয়ে প্রতিনিধিদের মাধ্যমে চাহিদা অনুযায়ী বাসার খোঁজ দেওয়া হয়। এই ওয়েবসাইটেও এলাকা, বাসার ধরন, বাজেট ও কক্ষসংখ্যা অনুযায়ী পছন্দের বাসা খোঁজা যায়।
 অনলাইনভিত্তিক মার্কেটপ্লেস bikroy.com-এও পাওয়া যায় বাসা ভাড়া বা কেনাবেচার খোঁজ। প্রতিষ্ঠানটির পরিচালক (বিপণন) ইয়াসের নূর বলেন, ওয়েবসাইটে যে কেউ বিজ্ঞাপন দিতে পারেন। বিজ্ঞাপন দেখে ভোক্তা বা ক্রেতা সরাসরি মালিকপক্ষের সঙ্গে যোগাযোগ করে প্রয়োজন অনুযায়ী বাসা খুঁজে নেন। এখানে এই প্রতিষ্ঠানের পক্ষ থেকে মধ্যস্থতা করা হয় না।
এই প্রতিষ্ঠানগুলোর কর্মকর্তারা বলছেন, ঢাকায় নাগরিক ব্যস্ততা বাড়ার সঙ্গে সঙ্গে অনলাইন প্রতিষ্ঠানের মাধ্যমে ভাড়ার জন্য বাসা খোঁজা বা বাসা বেচাকেনার প্রতি আগ্রহ বাড়ছে মানুষের। আর এই আগ্রহকে পুঁজি করে এই খাতে দেশি–বিদেশি প্রতিষ্ঠানের সংখ্যা ক্রমাগত বাড়ছে।
 
