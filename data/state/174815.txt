
সাতক্ষীরার তালা উপজেলায় এক ব্যবসায়ীর বাড়িতে ডাকাতির ঘটনা ঘটেছে। এ সময় ডাকাতেরা ১৫ ভরি স্বর্ণালংকারসহ নগদ ৬০ হাজার টাকা লুট করে নিয়ে যায়। গতকাল মঙ্গলবার দিবাগত রাত তিনটায় দিকে উপজেলার মহান্দী গ্রামের ব্যবসায়ী কল্যাণ বসুর বাড়িতে এ ডাকাতির ঘটনা ঘটে।
ঠিকাদারি ব্যবসায়ী কল্যাণ বসু জানান, ১২ থেকে ১৪ জনের একদল ডাকাত রাত তিনটার দিকে প্রধান ফটকের তালা ভেঙে ঘরের ভেতরে ঢুকে তাঁকে বেঁধে ফেলে। এতে তাঁর বোন নীলিমা বসু ও ছেলে দেবাশীষ বসু বাধা দিতে গেলে তাঁদেরও বেঁধে ফেলা হয়। পরে বাড়ির সবাইকে অস্ত্রের মুখে জিম্মি করে ঘরের আলমারি ভেঙে ১৫ ভরি স্বর্ণালংকার ও নগদ ৬০ হাজার টাকা লুট করে নিয়ে যায় ডাকাতেরা।
তালা থানার ভারপ্রাপ্ত কর্মকর্তা (ওসি) মো. হাসান হাফিজুর রহমান বিষয়টি নিশ্চিত করেছেন। তিনি বলেন, এ ঘটনায় মামলার বিষয়টি প্রক্রিয়াধীন রয়েছে। এলাকায় অভিযান চালানো হচ্ছে। পাশাপাশি ওই গ্রামে আইনশৃঙ্খলার বিষয়ে সভা ডাকা হয়েছে। ডাকাতদের দ্রুত শনাক্ত করে গ্রেপ্তার করা যাবে বলে তিনি আশা প্রকাশ করেন।
