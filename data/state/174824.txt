
আওয়ামী লীগের সভানেত্রী শেখ হাসিনার তথ্য উপদেষ্টার দায়িত্ব পেয়েছেন সাংবাদিক ইকবাল সোবহান চৌধুরী। শেখ হাসিনা স্বাক্ষরিত নিয়োগ চিঠিতে বলা হয়, প্রধানমন্ত্রী ও আওয়ামী লীগের সভানেত্রীর তথ্য উপদেষ্টা হিসেবে বিশিষ্ট সাংবাদিক ইকবাল সোবহান চৌধুরীকে নিয়োগ প্রদান করা হলো। এই দায়িত্ব পালনে তিনি প্রধানমন্ত্রী এবং আওয়ামী লীগের সভানেত্রীর নির্দেশ ও পরামর্শ অনুযায়ী কাজ করবেন এবং সভানেত্রীর কাছে জবাবদিহি করবেন। গত সাধারণ নির্বাচনে ইকবাল সোবহান চৌধুরী ফেনী সদরে আওয়ামী লীগের মনোনয়ন পেয়ে নির্বাচন করে পরাজিত হন। অধুনালুপ্ত বাংলাদেশ অবজারভার-এর সাবেক সম্পাদক ইকবাল সোবহান চৌধুরী বাংলাদেশ ফেডারেল সাংবাদিক ইউনিয়নের একাংশের সভাপতি। ইকবাল সোবহান চার দশক আগে অবজারভার-এ স্টাফ রিপোর্টার হিসেবে সাংবাদিকতা শুরু করেন। প্রকাশনা বন্ধ হওয়ার আগ পর্যন্ত তিনি এই পত্রিকার সম্পাদক ছিলেন।
