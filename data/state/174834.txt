
বাহরাইনে দুর্ঘটনায় বিল্লাল হোসেন (৩২) ও ইউনুস শিকদার (৩৭) নামের বাংলাদেশি দুই শ্রমিক মারা গেছেন। তাঁরা কংক্রিট তৈরির একটি কারখানার শ্রমিক ছিলেন।
দেশটির স্বরাষ্ট্র মন্ত্রণালয়ের বরাত দিয়ে বাহরাইনের ‘ডেইলি ট্রিবিউন’-এর প্রতিবেদনে এ দুজনের মৃত্যুর বিষয়টি উল্লেখ করা হলেও বিস্তারিত পরিচয় জানানো হয়নি।
দেশটির মুহারক শহরের হিদ এলাকায় একটি রেডি মিক্স কংক্রিট প্ল্যান্টে গতকাল বৃহস্পতিবার এ দুর্ঘটনা ঘটে।
পত্রিকাটির প্রতিবেদনে বলা হয়েছে, পাঁচ টন ওজনের কংক্রিটের ব্লক বহনকারী একটি ক্রেন দুর্ঘটনাবশত স্তূপ করে রাখা কংক্রিটের ব্লকে আঘাত করলে তা শ্রমিকদের ওপর পড়ে। এতে ঘটনাস্থলে দুজনের মৃত্যু হয়।একটি সূত্রের বরাত দিয়ে ‘ট্রিবিউন’ লিখেছে, ‘ওই দুই বাংলাদেশির ভিসার মেয়াদ শেষ হয়ে যাওয়ার পর অবৈধভাবে বাহরাইনে কাজ করে আসছিলেন।’
দুর্ঘটনার পর বাহরাইনের শ্রমমন্ত্রী জামিল হুমাইদান ঘটনাস্থল পরিদর্শন করে দুর্ঘটনা বিষয়ে তদন্তের নির্দেশ দেন।
এ বিষয়ে বাহরাইনের বাংলাদেশ দূতাবাস বা ঢাকায় পররাষ্ট্র মন্ত্রণালয়ের কোনো বক্তব্য পাওয়া যায়নি।
