
প্রধানমন্ত্রী শেখ হাসিনাকে বহনকারী বিমানে যান্ত্রিক ত্রুটির ঘটনায় দায়িত্বে অবহেলার অভিযোগে বিমানের প্রকৌশলী নাজমুল হকসহ তিনজনের বিরুদ্ধে নতুন করে মামলার নির্দেশ দিয়েছেন আদালত। তার আগে এ ঘটনায় এর আগে ১১ জনের বিরুদ্ধে অপরাধমূলক ষড়যন্ত্র, অবহেলা ও অন্তর্ঘাতমূলক কার্যক্রমের অভিযোগে করা মামলা থেকে সবাইকে অব্যাহতি দেওয়া হয়।
আজ বুধবার এ মামলার চূড়ান্ত প্রতিবেদন গ্রহণ করে ঢাকা মহানগর দায়রা জজ কামরুল হোসেন মোল্লা এ আদেশ দেন।
তদন্ত কর্মকর্তার আবেদনের পরিপ্রেক্ষিতে বিমানের প্রকৌশলী নাজমুল হক, টেকনিশিয়ান সিদ্দিকুর রহমান ও শাহ আলমের বিরুদ্ধে মামলার নির্দেশ দেন আদালত।
কাউন্টার টেররিজম অ্যান্ড ট্রান্স ন্যাশনাল ক্রাইম (সিটিসিটি) বিভাগের পরিদর্শক মাহবুবুল আলম তদন্ত শেষে ২০১৭ সালের ৭ ডিসেম্বর এ মামলায় চূড়ান্ত প্রতিবেদন দাখিল করেন। তদন্ত কর্মকর্তা ১১ জনকে মামলার দায় থেকে অব্যাহতি দেওয়ার আবেদন জানান। একই সঙ্গে দায়িত্বে অবহেলার অভিযোগে বিমানের টেকনিশিয়ান সিদ্দিকুর রহমানসহ তিন আসামির বিরুদ্ধে প্রসিকিউশন দাখিলের অনুমতি চেয়ে আবেদন জানান।
মামলার অভিযোগ থেকে অব্যাহতিপ্রাপ্ত ব্যক্তিরা হলেন বাংলাদেশ বিমানের প্রধান প্রকৌশলী (প্রডাকশন) দেবেশ চৌধুরী, প্রধান প্রকৌশলী (কোয়ালিটি অ্যাসুরেন্স) এস এ সিদ্দিক, প্রধান প্রকৌশলী (মেইনটেন্যান্স অ্যান্ড সিস্টেম কন্ট্রোল) বিল্লাল হোসেন, প্রকৌশল কর্মকর্তা এস এম রোকনুজ্জামান, সামিউল হক, লুৎফর রহমান, মিলন চন্দ্র বিশ্বাস, জাকির হোসাইন।
২০১৬ সালের ২৭ নভেম্বর হাঙ্গেরি যাওয়ার পথে প্রধানমন্ত্রী শেখ হাসিনাকে বহনকারী বিমান বাংলাদেশ এয়ারলাইনসের বোয়িং ৭৭৭ উড়োজাহাজ যান্ত্রিক ত্রুটির কারণে তুর্কমিনিস্তানের রাজধানী আশখাবাদে জরুরি অবতরণ করে। ওই ঘটনায় গঠিত তদন্ত কমিটি ওই বছরের ১৮ ডিসেম্বর তদন্ত প্রতিবেদন মন্ত্রণালয়ে জমা দেয়। এর আগে ৩০ নভেম্বর বাংলাদেশ বিমানের ছয় কর্মকর্তাকে সাময়িক বরখাস্ত করা হয়। ওই বছরের ২০ ডিসেম্বর বিমানের পরিচালক (ইঞ্জিনিয়ারিং অ্যান্ড ম্যাটেরিয়েল ম্যানেজমেন্ট) উইং কমান্ডার (অব.) এম এম আসাদুজ্জামান বাদী হয়ে মামলা করেন।
