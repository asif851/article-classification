
ওয়াসার বিল বকেয়া থাকায় এবং মোটর পাম্পের অবৈধ সংযোগ দেওয়ায় নগরের বিভিন্ন এলাকায় ছয়টি পানির সংযোগ বিচ্ছিন্ন করে সংশ্লিষ্টদের বিরুদ্ধে মামলা করা হয়েছে। একই সঙ্গে এ সব গ্রাহকের কাছ থেকে জরিমানাসহ বকেয়া আদায় করা হয়েছে।
চট্টগ্রাম ওয়াসার নির্বাহী ম্যাজিস্ট্রেট হিল্লোল বিশ্বাস আজ বৃহস্পতিবার লালদীঘির পাড়সহ নগরের তিনটি এলাকায় এ অভিযান চালান।
হিল্লোল বিশ্বাস জানান, ওয়াসার পানির লাইনের সঙ্গে মোটর পাম্পের সংযোগ দেওয়া বেআইনি। এ অভিযানে লালদীঘির পাড়ের দুটি আবাসিক হোটেল, আন্দরকিল্লা ও হাজারী লেনের তিনটি নির্মাণাধীন বহুতল ভবন ও একটি অফিস ভবনে এ ধরনের অবৈধ সংযোগ পাওয়া গেছে। এ জন্য ছয়টি পানির সংযোগ বিচ্ছিন্ন করে ছয়টি মোটর পাম্প জব্দ করা হয়েছে। এ সময় ছয় গ্রাহককে ১২ হাজার টাকা জরিমানা করা হয়। এ ছাড়া এসব গ্রাহকের কাছ থেকে ওয়াসার পাওনা দুই লাখ ৩৫ হাজার ৭৪৩ টাকাও আদায় করা হয়।
এ ধরনের অভিযান নিয়মিত চলবে বলে জানান নির্বাহী ম্যাজিস্ট্রেট।
