
বাংলাদেশে আশ্রয় নেওয়া রোহিঙ্গাদের জঙ্গিবাদী কাজে ব্যবহারের আশঙ্কা করেছেন টেকনাফের আইনশৃঙ্খলা রক্ষাকারী বাহিনী ও নাগরিক সমাজের প্রতিনিধিরা। আর এ ঝুঁকি সামলাতে রোহিঙ্গা শিবিরগুলোয় নজরদারি বাড়ানোর জন্য দাবি করেছেন তাঁরা।কক্সবাজারের টেকনাফ মডেল থানা প্রাঙ্গণে কমিউনিটি পুলিশিং ডে উদ্‌যাপন উপলক্ষে আয়োজিত সভায় এ শঙ্কার কথা উঠে আসে। আজ শনিবার বেলা সাড়ে ১১টায় সভাটি অনুষ্ঠিত হয়।সাবেক সাংসদ মো. আলী বলেন, উখিয়া-টেকনাফে ইতিমধ্যে সন্ত্রাস ও সামাজিকভাবে অস্থিরতা শুরু হয়েছে। যেভাবে প্রতিদিন রোহিঙ্গা অনুপ্রবেশ অব্যাহত রয়েছে, তাতে উপকরণ সমস্যা ও নিরাপত্তা নিয়ে আতঙ্ক গভীর হচ্ছে। ফলে জেলার আইনশৃঙ্খলা রক্ষা অসম্ভব হয়ে পড়বে। এমনিতেই রোহিঙ্গা শরণার্থীদের অনেকে ইয়াবা ব্যবসার সঙ্গে জড়িয়ে পড়েছে। তাদের যাতে কেউ ব্যবহার করতে না পারে, সে বিষয়ে সবাইকে সচেতন হওয়ার আহ্বান জানান।ভারপ্রাপ্ত কর্মকর্তা (ওসি) মো. মাইন উদ্দিন খান বলেন, সরকার রোহিঙ্গাদের মানবিক চিন্তায় আশ্রয় দিয়েছে। সরকারের একার পক্ষে রোহিঙ্গাদের সামাল দেওয়া সম্ভব নয়, স্থানীয়দের পুলিশের ভূমিকা পালন করতে হবে। কোনো রোহিঙ্গা যাতে মাদকসহ বিভিন্ন ধরনের অপরাধে জড়িত হতে না পারে এবং ব্যবহার করতে না পারে, সে বিষয়ে সবাইকেই সজাগ থাকতে হবে।মাইন উদ্দিন খান বলেন, রোহিঙ্গাদের নিয়ে বাণিজ্যের অভিযোগে ৪০০ জনকে ভ্রাম্যমাণ আদালতের মাধ্যমে সাজা ও আরও প্রায় ৩০০ জনের বেশি মাদক ব্যবসায়ী ও সেবনকারীকে গ্রেপ্তার করে কারাগারে পাঠানো হয়েছে। রোহিঙ্গা শিবিরগুলো পুলিশের নজরদারিতে রয়েছে।সভায় উপজেলা কমিউনিটি পুলিশিংয়ের সভাপতি নুরুল হুদা, ওসি তদন্ত শেখ আশরাফুজ্জামান, উপজেলা আওয়ামী লীগের সাধারণ সম্পাদক নুরুল বশর, টেকনাফের হোয়াইকং ইউনিয়নের কমিউনিটি পুলিশিং কমিটির সভাপতি হারুন রশিদ সিকদার, স্থানীয় সাংবাদিক জাবেদ ইকবাল চৌধুরী, সাইফুল ইসলাম প্রমুখ। সভা শেষে কমিউনিটি পুলিশিংয়ের উদ্যোক্তা ও পুলিশের আইজি এ কে এম শহীদুল হকের পক্ষে কমিউনিটি পুলিশিং উপজেলা সভাপতি নুরুল হুদা ও পুলিশের উপপরিদর্শক (এসআই) মাহির উদ্দিন খানকে সেরা নির্বাচিত হওয়ায় পুরস্কার হাতে তুলে দেন ওসি মো. মাইন উদ্দিন খান।
