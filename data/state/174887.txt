
জাতিসংঘ মহাসচিবের প্রতিনিধি অস্কার ফার্নান্দেজ তারানকো বলেছেন, রাজনৈতিক দলগুলোর ছাড় দেওয়ার মানসিকতা থাকলে চলমান সংকটের শান্তিপূর্ণ সমাধান সম্ভব।আজ সোমবার দুপুরে প্রধান নির্বাচন কমিশনার (সিইসি) কাজী রকিব উদ্দীন আহমেদের সঙ্গে বৈঠক শেষে সাংবাদিকদের কাছে এ আশাবাদ ব্যক্ত করেন তারানকো। নির্বাচন কমিশন কার্যালয়ে বেলা দুইটা থেকে প্রায় ৩০ মিনিট ধরে এ বৈঠক চলে।জাতিসংঘের রাজনীতিবিষয়ক সহকারী মহাসচিব তারানকো বলেন, ‘চলমান অচলাবস্থার শান্তিপূর্ণ সমাধান সম্ভব বলে আমি বিশ্বাস করি। রাজনৈতিক নেতাদের সদিচ্ছা থাকলে, তাঁদের মাঝে ছাড় দেওয়ার মানসিকতা, বিশেষ করে শান্তিপূর্ণ আলোচনায় বসার আগ্রহ থাকলে এই সমস্যার সমাধান সম্ভব।’এ নিয়ে সিইসির সঙ্গে দুই দফায় বৈঠক করলেন তারানকো। গতকাল রোববার দুপুরে তারানকো নির্বাচন কমিশন কার্যালয়ে সিইসির সঙ্গে প্রথম দফায় বৈঠক করেন।রাজনৈতিক দলগুলোর মধ্যে সমঝোতা প্রতিষ্ঠার আশা নিয়ে গত শুক্রবার ঢাকা এসেছেন তারানকো। ইতিমধ্যে প্রধানমন্ত্রী, বিরোধীদলীয় নেত্রী, প্রধান নির্বাচন কমিশনার, জাতীয় পার্টির চেয়ারম্যান, নাগরিক সমাজ ও কূটনীতিকদের সঙ্গে বৈঠক করেছেন তিনি। আজ ও কাল রাজনৈতিক নেতাদের সঙ্গে আরও বৈঠক করে তিনি নিউইয়র্ক ফিরে যাবেন।
