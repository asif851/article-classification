
দরিদ্র শিশুদের হৃদ্রোগের জটিল চিকিৎসার জন্য ২০টি বিছানার শিশু কার্ডিয়াক ওয়ার্ড চালু করেছে ঢাকা শিশু হাসপাতাল। গতকাল বুধবার ঢাকা শিশু হাসপাতালে ওয়ার্ডের উদ্বোধন করেন স্বাস্থ্যমন্ত্রী মোহাম্মদ নাসিম। নতুন চালু হওয়া ২০টি বিছানার আটটিতে হৃদ্যন্ত্রে অস্ত্রোপচার হয়েছে এমন শিশুরা এবং ১২টি হৃদ্যন্ত্রে সমস্যা আছে এমন শিশুরা থাকবে। অনুষ্ঠানে প্রধান অতিথির বক্তব্যে মো. নাসিম বলেন, ধনাঢ্য ব্যক্তিরা চিকিৎসা খাতে অনুদান দিলে তা হবে করমুক্ত। নতুন হাসপাতাল নির্মাণ, একাডেমিক ভবন নির্মাণ, হল নির্মাণে ধনাঢ্য ব্যক্তিরা অনুদান দিতে পারেন।উদ্বোধনী অনুষ্ঠানে ঢাকা শিশু হাসপাতালের ব্যবস্থাপনা বোর্ডের সভাপতি জাতীয় অধ্যাপক শাহলা খাতুন সভাপতিত্ব করেন। উপস্থিত ছিলেন স্বাস্থ্যসচিব সৈয়দ মনজুরুল ইসলাম, জাইকার বাংলাদেশের প্রধান প্রতিনিধি মিকিও হাতেইদা, স্বাস্থ্য অধিদপ্তরের মহাপরিচালক অধ্যাপক ডা. দীন মো. নুরুল হক।
