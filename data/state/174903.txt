
৯ সেপ্টেম্বর ২০১৪, প্রথম আলোর আয়োজনে ‘বিনিয়োগে স্থবিরতা ও উত্তরণের উপায়’ শীর্ষক গোলটেবিল বৈঠক অনুষ্ঠিত হয়। অনুষ্ঠানে উপস্থিত আলোচকদের বক্তব্য সংক্ষিপ্ত আকারে এই ক্রোড়পত্রে প্রকাশিত হলো।সহযোগিতায় ইস্টার্ন ব্যাংক লিমিটেড
আলোচনায় সুপারিশ  গ্যাস, বিদ্যুৎ, অবকাঠামো, ব্যাংকের তারল্য, খেলাপি ঋণের পরিমাণ, সুদের হার—সবকিছুর মধ্যে সমন্বয় না আনতে পারলে বিনিয়োগ পরিস্থিতির উন্নতি হবে না।  সরকার সাতটা জোনের মধ্যে যদি একটা একটা করেও গ্যাস, বিদ্যুৎ ও জমির ব্যবস্থা করতে পারে, তাহলেও বিনিয়োগের অভাব হবে না। বিদ্যুৎ, গ্যাস, জমিকে এক ছাদের নিচে এনে সমন্বয় করতে হবে। এটা কখনো হয়নি।  সরকারি ব্যাংকগুলোকে অবিলম্বে বেসরকারি খাতে ছেড়ে দিতে হবে।  বৈদেশিক বিনিয়োগের জন্য প্রয়োজন হলে সংসদীয় কমিটি হবে। সংসদে একটা সেশনে আলোচনা হতে পারে।
আলোচনা মতিউর রহমান: প্রথম আলো সংবাদপত্র থেকেও একটু বেশি। দৈনিক ৫০ লাখ পাঠক প্রথম আলো পড়েন। ২০৩টি দেশ থেকে প্রথম আলো পড়া হয়। আমরা একটি সমৃদ্ধ বাংলাদেশের স্বপ্ন দেখি। গত কয়েক দশকে বাংলাদেশ অনেক ক্ষেত্রে এগিয়েছে। শিক্ষা, স্বাস্থ্য, মাতৃ ও শিশুমৃত্যু রোধে উল্লেখযোগ্য অগ্রগতি অর্জন করেছে। দেশের অগ্রগতির জন্য আমাদের আরও অনেক ক্ষেত্রে কাজ করতে হবে। যেকোনো দেশের উন্নয়নের জন্য দেশি-বিদেশি বিনিয়োগ গুরুত্বপূর্ণ ভূমিকা রাখে। তাই উন্নত ও সমৃদ্ধ বাংলাদেশ গড়তে হলে এ মুহূর্তে দেশি-বিদেশি বিনিয়োগ খুব জরুরি। সেই অর্থে বাংলাদেশে এখন দেশি-বিদেশি বিনিয়োগ তেমন নেই। ফলে দেশের সমৃদ্ধি ও অগ্রগতি ভবিষ্যতে বাধাগ্রস্ত হতে পারে। একটি বিনিয়োগবান্ধব বাংলাদেশ গড়ার লক্ষ্যে যা যা করা দরকার, সেসব ক্ষেত্রে আমাদের সবাইকে উদ্যোগ নিতে হবে।
আব্দুল কাইয়ুম: বাংলাদেশে সার্বিক বিনিয়োগ পরিস্থিতি সন্তোষজনক নয়। বিশ্বমন্দা সত্ত্বেও বিগত বছরগুলোতে দেশের বিনিয়োগ ও আর্থিক খাত মোটামুটি স্থিতিশীল ছিল। বর্তমানে দেশে তুলনামূলক রাজনৈতিক স্থিতিশীলতা থাকলেও ভবিষ্যতে কী হবে, তা নিয়ে অনিশ্চয়তা রয়েছে। তাই উদ্যোক্তারা বিনিয়োগমুখী হচ্ছেন না।ব্যাংকে দিন দিন অলস অর্থ বাড়ছে। যেমন এ বছর ২৭ ফেব্রুয়ারি ব্যাংকে অলস অর্থের পরিমাণ ছিল প্রায় তিন হাজার একচল্লিশ কোটি টাকা। এটা ২৭ মার্চ কমে হয় প্রায় দুই হাজার ৮৫৫ কোটি টাকা। ২৮ এপ্রিল কিছুটা বেড়ে হয় তিন হাজার ২৪ কোটি। আবার ২৯ মে কমে হয় দুই হাজার ৭৬১ কোটি। ৩০ জুন বেড়ে হয় তিন হাজার ১৮২ কোটি টাকা। অর্থাৎ ব্যাংকে কম–বেশি তিন হাজার কোটির মতো অলস টাকা জমে আছে। আলোচনায় এসব বিষয় আসবে। এখন আলোচনা করবেন আলী রেজা ইফতেখার
আলী রেজা ইফতেখার: আমরা দু-এক মাস পর পরই দৈনিক পত্রিকা ও সামাজিক প্রতিষ্ঠানে এসব বিষয়ে আলোচনা করি। বিনিয়োগই হচ্ছে ব্যাংকের সাফল্যের মাপকাঠি। বিনিয়োগের সুযোগ সৃষ্টি না হলে ব্যাংকে এর নেতিবাচক প্রভাব পড়বে। বাংলাদেশে তিন ধরনের ব্যাংক আছে—বেসরকারি, সরকারি ও বিদেশি ব্যাংক। দেরিতে হলেও বাংলাদেশ ব্যাংক সরকারি ব্যাংকের ওপর নিয়ন্ত্রণ আনতে পারছে। এটা একটা ভালো দিক। বেসরকারি ব্যাংকে কোনো স্থবিরতা নেই। তবে আশানুরূপ প্রবৃদ্ধি হচ্ছে না। ব্যাংকের লাভ নিয়ে অনেক কথা হয়। আমরা শেয়ারহোল্ডারদের একটা গ্রহণযোগ্য লভ্যাংশ দিতে চাই। লাভ না হলে সেটা সম্ভব হয় না। বাংলাদেশের ব্যাংকগুলোকে ৪২ দশমিক ৫ শতাংশ করপোরেট কর দিতে হয়। ব্যাংকের ক্ষেত্রে পৃথিবীতে এ হার সবচেয়ে বেশি। ব্যাংকের অপারেটিং প্রফিট বেশি হলেও প্রভিশনসহ সবকিছু বাদ দিয়ে ২০ শতাংশের বেশি আসল লাভ থাকে না। আমরা একেবারে খারাপ অবস্থায় নেই। তবে আরও প্রবৃদ্ধি আশা করি। আলোচনায় অনেক পরামর্শ আসবে। এসব পরামর্শমতো কাজ করার চেষ্টা করব।
দেবপ্রিয় ভট্টাচার্য: কোনো সমস্যার সমাধান করতে হলে তার ধরন বুঝতে হবে। ২০১২ সালের শুরু থেকেই সমস্যার শুরু। গত তিন বছরে ব্যক্তি খাতের বিনিয়োগ ধারাবাহিকভাবে কমেছে। যেমন ২০১২ সালে ব্যক্তি খাতের বিনিয়োগের পরিমাণ ২২ দশমিক ৫ শতাংশ। ২০১৩ সালে ২১ দশমিক ৭ শতাংশ ও ২০১৪ সালে ২১ দশমিক ৪ শতাংশ। তবে এ সময়ে রাষ্ট্র খাতের বিনিয়োগ বেড়েছে। যেমন ২০১২ সালে রাষ্ট্র খাতের বিনিয়োগ ছিল ৫ দশমিক ৮ শতাংশ। ২০১৩ সালে ৬ দশমিক ৬ শতাংশ। ২০১৪ সালে ৭ দশমিক ৩ শতাংশ। ২০১৪-১৫ সালে রাষ্ট্র খাতের বিনিয়োগ না বাড়লে সামগ্রিক বিনিয়োগ শঙ্কার মুখে পড়বে।  ব্যক্তি বিনিয়োগের ঋণপ্রবাহ গত বছর গত দশকের সর্বনিম্ন পর্যায়ে ছিল। এখন কিছুটা বাড়লেও এ বছরের জুন পর্যন্ত এর পরিমাণ ছিল ১২ দশমিক ৩ শতাংশ। বাংলাদেশ ব্যাংকের প্রাক্কলন অনুসারে ব্যক্তি খাতে বিনিয়োগ হওয়ার কথা ১৬ দশমিক ৫ শতাংশ। এখনো ব্যক্তি খাতে বিনিয়োগের পরিমাণ ৪ দশমিক ২ শতাংশ কম। ২০১১ সালে বিনিয়োগ বোর্ডে ৯৯ হাজার কোটি টাকার বিনিয়োগ নিবন্ধন হয়েছিল। ২০১২ সালে নিবন্ধন হয়েছে ৮৮ হাজার কোটি টাকা। ২০১৩ সালে ৬৭ হাজার কোটি টাকা এবং ২০১৪ সালে ৪৪ হাজার কোটি টাকা। অর্থাৎ গত চার বছরে বিনিয়োগ নিবন্ধন অর্ধেকেরও নিচে নেমেছে। বিনিয়োগ নিবন্ধনের ক্ষেত্রে দেশি-বিদেশি দুই বিনিয়োগই কমেছে। ২০১৩ সালে বেশি বিদেশি বিনিয়োগ হয়েছে। ২০১৪ সালে আবার কমে হয়েছে ১ দশমিক ৫৫ বিলিয়ন ডলার। অন্যান্য দেশের তুলনায় এটা খুবই কম বিদেশি বিনিয়োগ। দুশ্চিন্তার কারণ হলো, প্রায় ১ দশমিক ৪০ বিলিয়ন ডলার দেশের বাইরে চলে গেছে। এর মধ্যে ৫৩০ মিলিয়ন ডলার মুনাফা হিসেবে এবং ৮৪১ মিলিয়ন ডলার পাওয়ার ও এনার্জি কোম্পানি নিয়েছে। তিন প্রান্তিকে মেয়াদি ঋণ কমেছে ৩ দশমিক ৬ শতাংশ। মেয়াদি ঋণ শিল্পঋণ কি না, সেটা নিয়েও সংশয় তৈরি হয়েছে। আমদানিতে ওভার ইনভয়েসের মাধ্যমে অর্থ পাচার হচ্ছে কি না, সেটি একটি গুরুত্বপূর্ণ বিষয়। অনেক ক্ষেত্রে আমদানি তথ্য অগ্রহণযোগ্য। ২০১৩ সালের ডিসেম্বর পর্যন্ত তারল্য ছিল ৯৫ হাজার কোটি টাকা। জুন মাসে হলো ১৪৩ হাজার কোটি টাকা। ছয় মাসে কীভাবে ৫০ হাজার কোটি টাকা বেশি তারল্য হলো? প্রতি প্রান্তিকে খেলাপি ঋণের পরিমাণ বাড়ছে। ২০১৩ সালের ডিসেম্বরে খেলাপি ঋণের পরিমাণ ছিল ৭ দশমিক ৮ শতাংশ। ২০১৪ সালের জুনে এর পরিমাণ ১০ দশমিক ৯ শতাংশ। এর মধ্যে ব্যাংক খাতে বাংলাদেশে ইতিহাসে সর্ববৃহৎ নৈরাজ্য হয়েছে। এর পরিমাণ ১০ থেকে ২০ হাজার কোটি টাকা হতে পারে। এ নিয়ে গবেষণা হতে পারে। বাংলাদেশ ব্যাংকের বক্তব্য দেওয়ার সুযোগ রয়েছে। এখন এমন একটা পরিস্থিতি—ব্যাংকে তারল্য বাড়ছে, খেলাপি ঋণের পরিমাণ বাড়ছে, সুদের হার বাড়ছে। গ্যাস, বিদ্যুৎ, অবকাঠামো, ব্যাংকের তারল্য, খেলাপি ঋণের পরিমাণ, সুদের হার—সবকিছুর মধ্যে সমন্বয় না আনতে পারলে বিনিয়োগ পরিস্থিতির উন্নতি হবে না।
এ কে আজাদ: বর্তমানে সব ক্ষেত্রে আস্থার সংকট রয়েছে। কিছুদিন আগে সরকারের প্রতি ব্যবসায়ীরা বিরূপ মনোভাব দেখিয়েছেন। বাংলাদেশ ব্যাংকের গত সেপ্টেম্বরে প্রকাশিত বিনিয়োগের পরিসংখ্যান অনুযায়ী, ২০১২-১৩ অর্থবছরে ক্যাপিটাল মেশিনারি আমদানির প্রবৃদ্ধি ছিল ২১ শতাংশ। অথচ ২০১৩-১৪ অর্থবছরে এটা মাইনাস ১২ দশমিক ৫ শতাংশ। গত অর্থবছরে শিল্পে কাঁচামাল আমদানির প্রবৃদ্ধি ছিল ১১ শতাংশ, এ অর্থবছরে মাইনাস ১২ শতাংশ। বাংলাদেশ ব্যাংকের ঋণ বরাদ্দের ক্ষেত্রে কিছুটা প্রবৃদ্ধি বেড়েছে। কিন্তু ক্লাসিফাইড ঋণ হঠাৎ বেড়ে যাচ্ছে কেন? যেমন: ২০১১, ১২, ১৩ সালের ডিসেম্বর পর্যন্ত এবং এ বছর জুলাই পর্যন্ত ক্লাসিফাইড ঋণ ছিল যথাক্রমে ৬ দশমিক ১২ শতাংশ, ১০ শতাংশ, ৮ দশমিক ৯৩ শতাংশ এবং ১০ দশমিক ৯ শতাংশ। গত বছর রাজনৈতিক অস্থিরতার জন্য অনেক ক্ষুদ্র, মাঝারি ও বড় শিল্প ক্ষতিগ্রস্ত হয়েছে। তারা এখনো চাহিদামতো ঋণ পাচ্ছে না এবং ঠিকমতো কাজ করতে পারছে না। রাজনৈতিক অস্থিরতা এখনো কেটে যায়নি। মানুষের মনে এখনো শঙ্কা রয়েছে। কখন কী হয়, অনেকেই এই অনিশ্চয়তা দূর করতে পারছেন না। এত কিছুর পরও রপ্তানি প্রবৃদ্ধি মোটামুটি ভালো। আমি মনে করি, শত প্রতিবন্ধকতার মধ্যেও দেশ এগিয়ে যাবে, যদি গ্যাস ও বিদ্যুতের নিশ্চয়তা দেওয়া হয়। সাত বিভাগে সরকার বিশেষ অর্থনৈতিক অঞ্চল করেছে। কিন্তু এর কাজ খুব ধীরগতিতে এগোচ্ছে। সরকার সাতটা জোনের মধ্যে যদি একটা একটা করেও গ্যাস, বিদ্যুৎ ও জমির ব্যবস্থা করতে পারে, তাহলেও বিনিয়োগের অভাব হবে না। দেশে মূলধনের ব্যয় অনেক বেশি। এখানে সুদের হার ১৩ থেকে ১৪ শতাংশ। অথচ প্রতিবেশী দেশে ৮ থেকে ৯ শতাংশের বেশি নয়। আমরা দেশি বিনিয়োগকারীরা প্রস্তুত আছি। গ্যাস, বিদ্যুৎ ও মূলধনের স্বল্প ব্যয়ের নিশ্চয়তা দিতে হবে।
আফতাব উল ইসলাম: গ্যাস, বিদ্যুৎ ও অন্যান্য কিছু বিষয়কে বিদেশি বিনিয়োগের বাধা মনে করা হয়। আমি এর সঙ্গে একমত নই। গ্যাস, বিদ্যুৎ, বন্দর—এগুলোই বরং বিদেশি বিনিয়োগের সুযোগ হতে পারে। গত দেড় থেকে দুই বছর বিদেশি বিনিয়োগ না আসার প্রধান কারণ হলো অনিশ্চয়তা। বিওআইয়ের (বোর্ড অব ইনভেস্টমেন্ট) ক্ষমতাগুলো বর্তমানসহ আগের চেয়ারম্যানরা ব্যবহার করেননি। বিদ্যুৎ, গ্যাস, জমিকে এক ছাদের নিচে এনে সমন্বয় করতে হবে। এটা কখনো হয়নি। বিওআইয়ের সেবা কখনো ওয়ানস্টপ হয়নি। অথচ বিনিয়োগ নিবন্ধনের কয়েক ঘণ্টার মধ্যেই সব সেবা পাওয়ার কথা। চেয়ারম্যান তাঁর নির্বাহী নির্দেশের মাধ্যমে সবকিছু করতে পারেন। কিন্তু এ কাজগুলো না হওয়ার জন্য নতুন বিনিয়োগ হচ্ছে না। এমনকি পুরোনো বিনিয়োগ দীর্ঘস্থায়ী হওয়া নিয়ে শঙ্কা থাকবে। আমরা যে সুযোগ বিনিয়োগকারীদের দিচ্ছি, অন্য দেশ সেটা দিচ্ছে না। তার পরও এখানে বিনিয়োগ হচ্ছে না। রোড শোর মাধ্যমে প্রচুর অর্থের অপচয় করা হচ্ছে। এভাবে কখনো বিনিয়োগ আসবে না। রোড শো না করে বিশ্ববিদ্যালয়ের কিছু এমবিএর মাধ্যমে প্রজেক্ট প্রোফাইল করে ওয়েবসাইটে প্রকাশ করলে বেশি সুফল আসবে।আকবর আলি খান: বাংলাদেশে বিনিয়োগে স্থবিরতা তথ্যের ভিত্তিতে প্রতিষ্ঠা করা শক্ত। কারণ, নির্ভর করা যায় এমন কোনো তথ্য নেই। ব্যুরো অব স্ট্যাটিসটিকস থেকে প্রাপ্ত তথ্যে অনেক গোঁজামিল রয়েছে। ব্যাংকের তারল্য থেকেও বিনিয়োগের সঠিক চিত্র পাওয়া যাবে না। কারণ, চলতি মূলধনসহ বিভিন্ন খাতে তারল্য প্রবাহিত হয়। বিদেশি বিনিয়োগের আগে দেশি বিনিয়োগ নিয়ে আলোচনা করা উচিত। বিনিয়োগ প্রকল্প খুব লোভনীয় হলে বিদেশিরা যেকোনো দেশে ঝাঁপিয়ে পড়বে। যেমন: টেলিফোন, গ্যাস, বিদ্যুৎ ইত্যাদি। দেশি বিনিয়োগ কম হলে সেখানে বিদেশি বিনিয়োগ আসার সম্ভাবনা খুবই কম। দেশে বিদেশি বিনিয়োগকারীদের অবস্থা কী, এটাও তারা জানতে চায়। এ ক্ষেত্রে ইতিবাচক উত্তর না পেলে বিদেশিরা বিনিয়োগ করবে না। এ দেশে গ্যাস, বিদ্যুৎ, বন্দর, যোগাযোগের সমস্যা রয়েছে। সুশাসন ও সিদ্ধান্ত গ্রহণের সমস্যা রয়েছে। ব্যাংকেও সুশাসনের অভাব। এ জন্য সুদের হার বেশি। ঋণ প্রদানের সিদ্ধান্ত গ্রহণে অনেক সময় লেগে যায়। ঠিক সমেয় ঋণ না পাওয়াতে অনেকে ঋণ নিয়ে বিপদে পড়ে যান। ব্যাংকের আবার টাকা আনার ব্যাপারে যত আগ্রহ, বিনিয়োগের ব্যাপারে তেমন না। সরকারি ব্যাংকগুলোকে অবিলম্বে বেসরকারি খাতে ছেড়ে দিতে হবে। সরকারের স্বচ্ছতা প্রতিষ্ঠা না হলে বিনিয়োগসহ সব ক্ষেত্রে এর প্রভাব পড়বে।মোহাম্মদ নওশাদ আলী চৌধুরী: বিনিয়োগ বৃদ্ধি করাই আজকে আলোচনার উদ্দেশ্য। আমাদের দেশের প্রবৃদ্ধি এখনো ৬ শতাংশ। আমদানি-রপ্তানি বৃদ্ধি পাচ্ছে। বৈদেশিক মুদ্রার রিজার্ভ খুবই সন্তোষজনক। মুদ্রাস্ফীতি কমে আসছে। এসবই দেশের ইতিবাচক বিষয়। ব্যাংকে প্রায় সাড়ে তিন হাজার কোটি টাকা অলস আছে। এটা খুব যে বেশি তা বলা যাবে না। দেশের ৫৬টি ব্যাংকের মধ্যে ভাগ করলে ব্যাংকপ্রতি তারল্যের পরিমাণ কমে আসবে। ব্যাংকের বিনিয়োগ করার যথেষ্ট সুযোগ আছে। সব সময় বড় বিনিয়োগ আসবে এমন না। ব্যাংককে বিনিয়োগের বৈচিত্র্য সৃষ্টি করতে হবে। আমরা অনিয়মের বিরুদ্ধে ব্যবস্থা নিচ্ছি। তদারকি আগের থেকে অনেক বেড়েছে। ব্যাংকগুলো ডিজিটালাইজড হচ্ছে। অনলাইন ব্যাংকিং, মোবাইল ব্যাংকিং—সবই বিনিয়োগবান্ধব পরিবেশ। হতাশার কোনো কারণ নেই। সুযোগগুলো কাজে লাগাতে হবে। গণমাধ্যমকে বিনিয়োগসহায়ক ভূমিকা রাখতে হবে। বিশ্বের সবচেয়ে বড় সমুদ্রসৈকত বাংলাদেশে, অনেকেই সেটা জানে না। আরও যেসব সুযোগ আছে, গণমাধ্যমে সেসব তুলে ধরতে হবে। বিনিয়োগের জন্য বাংলাদেশ ব্যাংক বিভিন্নভাবে ভূমিকা রাখছে। অন্যদেরও এগিয়ে আসতে হবে।
