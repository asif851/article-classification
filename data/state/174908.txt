
চাঁপাইনবাবগঞ্জ শহরের শিবতলা মোড়ে গতকাল সোমবার নবনির্বাচিত সাংসদ আবদুল ওদুদের অভ্যর্থনা অনুষ্ঠানে যোগদান শেষে ফেরার পথে মোটরসাইকেলের একটি বহরে ককটেল হামলা চালিয়েছে দুর্বৃত্তরা। এতে আওয়ামী লীগের একজন ওয়ার্ড সভাপতিসহ দুজন আহত হন।সদর থানার ভারপ্রাপ্ত কর্মকর্তা (ওসি) জসিম উদ্দীন ও প্রত্যক্ষদর্শীরা জানান, চাঁপাইনবাবগঞ্জ-৩ আসনের সাংসদ আবদুল ওদুদ দশম জাতীয় সংসদ নির্বাচনে জয়ী হওয়ার পর শপথ নিয়ে গতকাল নিজ এলাকায় আসেন। তাঁর আগমন উপলক্ষে জেলা প্রশাসকের কার্যালয়ের সামনে সকালে তাঁকে সংবর্ধনা দেওয়া হয়। অনুষ্ঠান থেকে ফেরার পথে বেলা সোয়া একটার দিকে তাঁর সমর্থকদের একটি মোটরসাইকেলের বহরে দুর্বৃত্তরা ককটেল হামলা চালায়। এ সময় মহারাজপুর ইউনিয়ন পরিষদের (ইউপি) সদস্য ও ইউনিয়নের ৪ নম্বর ওয়ার্ড আওয়ামী লীগের সভাপতি মাইনুল ইসলামসহ আরেকজন আহত হন।হামলার পর মাইনুল ইসলামকে প্রথমে চাঁপাইনবাবগঞ্জ সদর হাসপাতাল ও পরে রাজশাহী মেডিকেল কলেজ হাসপাতালে ভর্তি করা হয়। কারা এই হামলা চালিয়েছে, তা নিশ্চিত হওয়া যায়নি বলে ওসি জানান।তবে হামলার জন্য স্থানীয় ১৮ দলের নেতা-কর্মীদের দায়ী করে সাংসদ আবদুল ওদুদ বলেন, ‘জেলা বিএনপি-জামায়াতের শীর্ষ নেতাদের নির্দেশে এই হামলা চালানো হয়েছে।’
