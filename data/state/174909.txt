
ফরিদপুরের সালথা এলাকায় হাঙ্গামা সৃষ্টির দায়ে দুই ব্যক্তিকে দেড় মাস করে বিনাশ্রম কারাদণ্ড দিয়েছেন ভ্রাম্যমাণ আদালত। গতকাল দুপুরে এই আদালত পরিচালনা করেন নির্বাহী হাকিম ও ইউএনও বিশ্বাস রাসেল হোসেন। দণ্ডপ্রাপ্তরা হলেন উপজেলার সোনাপুর ইউনিয়নের রঙ্গরায়েরকান্দী গ্রামের মোহাম্মাদ আলী (৩০) ও ফরিদ মুন্সী (৩৩)। এলাকাবাসী সূত্রে জানা গেছে, এলাকায় প্রভাব বিস্তার নিয়ে মঙ্গলবার সকালে রঙ্গরায়েরকান্দী গ্রামের দুই পক্ষের কয়েক শ লোক দেশীয় অস্ত্র নিয়ে মুখোমুখি হয়। এ সময় পুরো এলাকায় আতঙ্ক ছড়িয়ে পড়ে। খবর পেয়ে ইউএনও সালথা থানা-পুলিশ ঘটনাস্থলে গিয়ে পরিস্থিতি নিয়ন্ত্রণে আনেন। এ সময় তাঁদের গ্রেপ্তার করা হয়। 
