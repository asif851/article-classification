

অবশেষে জামিন পেয়েছে সেই শিশুটি, যাকে ২০১৩ সালের ২৮ অক্টোবর বিমানবন্দর এলাকায় পটকা ফোটানোর রাজনৈতিক মামলায় গ্রেপ্তার করা হয়েছিল। আজ বুধবার ঢাকার শিশু আদালতের বিচারক জেসমিন আরা বেগম শিশুটির জামিন মঞ্জুর করেন। এ সময় শিশুর আইনজীবীর উদ্দেশে বিচারক বলেন, ‘আপনারা মানবাধিকারের পক্ষে যাঁরা কাজ করেন, তাঁরা এত দিন কোথায় ছিলেন? কেন এত দিন শিশুটি আইনগত সহায়তা পেল না? আপনাদের সংগঠনের অনেককেই আমি দেখি না। এই সব শিশুদের অবশ্যই আইনগত সহায়তা অধিকার রয়েছে।’
গ্রেপ্তার হওয়ার পর থেকে শিশুটি টঙ্গীর কিশোর উন্নয়ন কেন্দ্রে বন্দী ছিল। এ নিয়ে আজ প্রথম আলোতে ‘রাজনৈতিক মামলায় দুই বছর কারাগারে শিশুটি’ নামে একটি প্রতিবেদন প্রকাশিত হয়। এরপর মানবাধিকার সংগঠন ব্লাস্ট-এর আইনজীবী ওই শিশুটির পক্ষে আদালতে জামিন আবেদন করেন। এর পরিপ্রেক্ষিতে তাঁকে জামিন দেন আদালত।ব্লাস্টের আইনজীবী এ এম জামিউল হক প্রথম আলোকে বলেন, ‘আজ শিশুটিকে নিয়ে প্রথম আলোয় একটি প্রতিবেদন প্রকাশ হয়। এর আগেও শিশুটির বিষয়ে খোঁজখবর নিচ্ছিলাম। জরুরি ভিত্তিতে তাই আজ আদালতে শিশুটির জামিনের আবেদন করি। আদালত আমার জিম্মায় ওই শিশুটির জামিন মঞ্জুর করেছেন।’বিস্ফোরক দ্রব্য নিয়ন্ত্রণ আইনে করা মামলায় ২০১৪ সালের ৯ সেপ্টেম্বর শিশুটির বিচার শুরু হয় শিশু আদালতে। এ মামলায় গত ১৫ মাসে মোট ১৮ জন সাক্ষীর মধ্যে মাত্র একজন আদালতে সাক্ষ্য দিয়েছেন। গ্রেপ্তারের পর থেকে ওই শিশুকে বারবার আদালতে হাজির করা হয়েছে। গত সোমবার আদালতের বারান্দায় দাঁড়িয়ে শিশুটি বলে, আগেই তার মা কাজের জন্য বিদেশ গেছেন। বাবাও খোঁজ রাখেন না। তার কোনো উকিল নেই। এখন সে মুক্তি চায়। লেখাপড়া করতে চায়।মামলার সংক্ষিপ্ত বিবরণ অনুযায়ী, অভিযোগপত্রে বলা হয়েছে, শিশুটির স্থায়ী ঠিকানা নাই। ঠিকানা দেওয়া হয়েছে চাঁদপুরের নবীনগর থানা। সুনির্দিষ্ট এলাকার নাম নেই।
আরও পড়ুন: 
রাজনৈতিক মামলায় দুই বছর কারাগারে শিশুটি
