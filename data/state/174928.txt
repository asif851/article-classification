
সুপ্রিম কোর্ট প্রাঙ্গণে স্থাপিত ভাস্কর্যটি আসন্ন রমজান মাস শুরুর আগে সরাতে সরকারের প্রতি আহ্বান জানিয়েছে চরমোনাই পীরের দল ইসলামী আন্দোলন বাংলাদেশ। এ সময়ের মধ্যে সরানো না হলে ১৭ রমজান সারা দেশে বিক্ষোভ সমাবেশ পালন করার কর্মসূচি ঘোষণা করেছে দলটি।গতকাল শুক্রবার এক সমাবেশে ইসলামী আন্দোলন বাংলাদেশের আমির ও চরমোনাইয়ের পীর মুফতি সৈয়দ মুহাম্মদ রেজাউল করীম এসব দাবি জানান। জুমার নামাজের পর জাতীয় মসজিদ বায়তুল মোকাররমের উত্তর ফটকে পূর্বঘোষিত সমাবেশ অনুষ্ঠিত হয়। এতে সারা দেশ থেকে আসা দলটির কয়েক হাজার নেতা-কর্মী অংশ নেন। এর আগে ২০ এপ্রিলের মধ্যে এই ভাস্কর্য সরিয়ে ফেলতে সময়সীমা বেঁধে দিয়েছিল দলটি।ভাস্কর্যটিকে গ্রিক দেবীর মূর্তি বলে আখ্যায়িত করে সমাবেশে রেজাউল করীম বলেন, রমজান মাসের আগেই সুপ্রিম কোর্ট প্রাঙ্গণ থেকে মূর্তি অপসারণ করতে হবে। ১৭ রমজান বদর দিবসে সারা দেশে বিক্ষোভ মিছিলের কর্মসূচি পালন করা হবে। এরপরও না সরালে ঘেরাও কর্মসূচি পালন ও মূর্তি উচ্ছেদ করা হবে। একই সঙ্গে ভাস্কর্য স্থাপন করায় প্রধান বিচারপতির অপসারণের দাবিও জানিয়েছে দলটি।
