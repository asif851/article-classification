

ইতালির নাগরিক সিজার তাবেলা হত্যা মামলার অন্যতম আসামি বিএনপি নেতা ও সাবেক কমিশনার এম এ কাইয়ুমের ছোট ভাই এম এ মতিনের আট দিনের রিমান্ড মঞ্জুর করেছেন আদালত। আজ বৃহস্পতিবার ঢাকার মহানগর হাকিম শাহরিয়ার মাহমুদ আদনান এ আদেশ দেন।
মামলার তদন্ত কর্মকর্তা আজ মতিনকে আদালতে হাজির করে ১০ দিনের রিমান্ডে নেওয়ার আবেদন করেন। রিমান্ড আবেদনে বলা হয়, বিদেশি হত্যাকাণ্ডের সঙ্গে এই আসামির জড়িত থাকার প্রমাণ পাওয়া গেছে। ঘটনার মূল রহস্য উদ্ঘাটন ও হত্যাকাণ্ডের সঙ্গে আর কারা জড়িত আছেন, তাদের ধরতে এই আসামিকে রিমান্ডে নেওয়া প্রয়োজন। শুনানি শেষে আদালত তাঁর আট দিনের রিমান্ড মঞ্জুর করেন।
এ নিয়ে এই মামলার মোট পাঁচ আসামিকে গ্রেপ্তার করল পুলিশ। এর মধ্যে শুটার রুবেল, কালা রাসেল ও শরীফ আদালতে স্বীকারোক্তিমূলক জবানবন্দি দিয়েছেন। অপর আসামি চাকতি রাসেলও আজ আদালতে স্বীকারোক্তি দিতে পারেন বলে আদালত সূত্রে জানা গেছে।
২৬ অক্টোবর এই চার আসামিকে গ্রেপ্তার করে পুলিশ। আর গতকাল ভারতে পালিয়ে যাওয়ার সময় যশোরের বেনাপোল থেকে এম এ মতিনকে গ্রেপ্তার করা হয়। এক আসামির দেওয়া জবানবন্দিতে মতিনের নাম এসেছে বলে পুলিশ দাবি করেছে।
২৮ সেপ্টেম্বর গুলশানে সিজার তাবেলাকে গুলি করে হত্যা করা হয়।
