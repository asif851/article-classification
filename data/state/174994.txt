
হবিগঞ্জের বাহুবল উপজেলার গোলগাঁও গ্রামে আজ সোমবার দুপুরের পাহাড়ের মাটি কাটতে গিয়ে চাপা পড়ে দুই শ্রমিকের মৃত্যু হয়েছে।
নিহত দুজন হলো আবদুল গনি (৫০) ও জুয়েল মিয়া (১৫)। তাদের বাড়ি বাহুবল উপজেলার গোলগাঁও গ্রামে।
পুলিশ ও প্রত্যক্ষদর্শী সূত্রে জানা গেছে, বাহুবল উপজেলার বৃন্দাবন চা–বাগানের লাগোয়া বিভিন্ন পাহাড়ে বেশ কিছুদিন ধরে মাটি কেটে আসছেন শ্রমিকেরা। আজ দুপুরে ওই এলাকার একটি পাহাড়ে দাসিন মিয়ার ব্যক্তিমালিকানাধীন ভূমির মাটি খুঁড়ে গর্তের মতো তৈরি করে দুই শ্রমিক। তারা গর্তের ভেতরে প্রবেশ করে সাদা মাটি সংগ্রহ করছিল। এ সময় হঠাৎ পাহাড় ধসে চাপা পড়ে আবদুল গনি ও জুয়েল। পরে এলাকাবাসী মাটি সরিয়ে তাদের মৃতদেহ উদ্ধার করেন। খবর পেয়ে পুলিশ ঘটনাস্থলে যায়।
বাহুবল মডেল থানার থানার ভারপ্রাপ্ত কর্মকর্তা (ওসি) মো. আলী ফরিদ প্রথম আলোকে জানান, শ্রমিকেরা ব্যক্তিগত ভূমি থেকে মাটি কাটলেও এটি অন্যায়। কারণ পরিবেশ আইনে পাহাড় কাটা নিষিদ্ধ। এ বিষয়ে একটি সাধারণ ডায়েরি করা হয়েছে বলে ওসি জানান।
