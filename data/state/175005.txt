
গাজীপুরের শ্রীপুর উপজেলায় পৃথক সড়ক দুর্ঘটনায় তিনজন নিহত হয়েছে। আজ শনিবার সকালে ঢাকা-ময়মনসিংহ মহাসড়কে এসব দুর্ঘটনা ঘটে।
শ্রীপুর মাওনা হাইওয়ে থানার ভারপ্রাপ্ত কর্মকর্তা (ওসি) মো. হাফিজুর রহমানের ভাষ্য, সকাল সাতটার দিকে উপজেলার রঙ্গিলা বাজার এলাকায় ঢাকা-ময়মনসিংহ মহাসড়কে বাস ও পিকআপ ভ্যানের সংঘর্ষ হয়। এতে ঘটনাস্থলেই একজন নিহত হয়। আহত হয়েছে আরও দুজন। তাদের পরিচয় জানা যায়নি।
একই উপজেলার ভবানীপুরের বাঘেরবাজার এলাকায় ঢাকা-ময়মনসিংহ মহাসড়কে যাত্রীবাহী লেগুনাকে পেছন থেকে একটি ট্রাক ধাক্কা দেয়। এতে ঘটনাস্থলে লেগুনার দুজন যাত্রী নিহত হয়। আহত হয়েছে কমপক্ষে সাতজন। তাদের পরিচয় জানা যায়নি।
আহত ব্যক্তিদের উদ্ধার করে বিভিন্ন হাসপাতাল ও ক্লিনিকে পাঠানো হয়েছে। লাশ উদ্ধার করে গাজীপুর শহীদ তাজউদ্দীন আহমদ মেডিকেল কলেজ হাসপাতালের মর্গে পাঠানো হয়েছে।
