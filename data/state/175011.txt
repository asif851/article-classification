
পেশাগত অসদাচরণের অভিযোগ প্রমাণিত হওয়ায় ঢাকা আইনজীবী সমিতির সদস্য পারভেজ আহমেদকে আইন পেশা থেকে স্থায়ীভাবে অপসারণ করেছে আইনজীবীদের তদারক ও নিয়ন্ত্রক সংস্থা বাংলাদেশ বার কাউন্সিল।
বার কাউন্সিল ট্রাইব্যুনালসের বেঞ্চ অফিসার কামনাশীষ রায় স্বাক্ষরিত এক বিজ্ঞপ্তিতে আজ সোমবার এ তথ্য জানানো হয়। ২১ অক্টোবর পারভেজকে অপসারণ করে এ আদেশ দেওয়া হয়।
বিজ্ঞপ্তিতে বলা হয়, পারভেজ আহমেদের বিরুদ্ধে সুপ্রিম কোর্টের আইনজীবী ব্যারিস্টার এম সারোয়ার হোসেন অভিযোগটি (০৪/২০১৭) করেন। অভিযোগে বলা হয়, পারভেজ আহমেদ নিজে ব্যারিস্টার বা সুপ্রিম কোর্টের আইনজীবী না হওয়া সত্ত্বেও নিজেকে ব্যারিস্টার এবং সুপ্রিম কোর্টের আইনজীবী হিসেবে মিথ্যা পরিচয় দিয়ে দেশের বিভিন্ন টিভি চ্যানেলে টক শোতে অংশগ্রহণের মাধ্যমে জনগণকে প্রতারিত করে আসছেন। ৭১ টিভি, ইটিভি, জিটিভি, আরটিভি ও দীপ্ত টিভি চ্যানেলগুলোয় নিজেকে ব্যারিস্টার ও সুপ্রিম কোর্টের আইনজীবী পরিচয় দিয়ে পারভেজ আহমেদ টক টক শোতে অংশ নিয়েছেন। এ ধরনের ভুয়া পরিচয়ে বিভিন্ন টেলিভিশন চ্যানেলের টক শোতে অংশ নিয়ে পারভেজ আহমেদ একজন আইনজীবী হিসেবে অসদাচরণ করেছেন বলে অভিযোগে বলা হয়।
বিজ্ঞপ্তিতে বলা হয়, নথিপত্র পর্যালোচনা এবং বাদীর সাক্ষ্য গ্রহণ করে, পেশাগত অসদাচরণের অভিযোগ ট্রাইব্যুনালে প্রমাণিত হওয়ায় অসদাচরণের দায়ে বার কাউন্সিলের এক নম্বর ট্রাইব্যুনালের চেয়ারম্যান মো. ইয়াহিয়া, সদস্য মো. পারভেজ আলম খান ও সদস্য শেখ আখতারুল ইসলাম ঢাকা আইনজীবী সমিতির সদস্য পারভেজ আহমেদকে আইন পেশা থেকে স্থায়ীভাবে অপসারণের আদেশ দিয়েছেন। আরও বলা হয়, এর আগে অন্য একটি মামলায় (ট্রাইব্যুনাল কেস নং: ১৯/২০১৭) ৭ অক্টোবর পারভেজ আহমেদকে দশ বছরের জন্য আইন পেশা থেকে বারিত (সাময়িক বরখাস্ত) করা হয়।
আইনজীবীরা প্রথম আলোকে বলেন, বার কাউন্সিলের এ সিদ্ধান্তের বিরুদ্ধে সংক্ষুব্ধ পক্ষের ৯০ দিনের মধ্যে হাইকোর্টে আবেদন করার সুযোগ রয়েছে।
