
প্রধানমন্ত্রী শেখ হাসিনা বলেছেন, আওয়ামী লীগের অধীনে সুষ্ঠু নির্বাচন হবে না বলে মিথ্যাচার করে বিএনপির নেত্রী খালেদা জিয়া জাতীয় নির্বাচন বর্জন করেছিলেন। এখন উপজেলা নির্বাচনে এসেছেন। হাঁটি হাঁটি পা পা করে সবকিছুতেই আসবেন। নাকে খত দিয়ে তাঁকে তওবা করতে হবে, এ ধরনের কথা আর বলবেন না।গতকাল শনিবার রাজধানীর ফার্মগেট খামারবাড়ির কৃষিবিদ ইনস্টিটিউশন মিলনায়তনে মহান শহীদ দিবস ও আন্তর্জাতিক মাতৃভাষা দিবস উপলক্ষে আওয়ামী লীগ আয়োজিত আলোচনা সভায় শেখ হাসিনা এসব কথা বলেন।উপজেলা নির্বাচনে বিএনপির অংশগ্রহণ প্রসঙ্গে শেখ হাসিনা বিএনপির নেত্রী খালেদা জিয়ার উদ্দেশে বলেন, এই সরকারের অধীনে কোনো নির্বাচনে যাবেন না—এমন কথা বলে তিনি জাতীয় নির্বাচন বর্জন করলেন। এখন উপজেলা নির্বাচনে এসে বেশিসংখ্যক স্থানে জিতলেন। যে থুতু খাবেন না বলে ফেলে দিয়েছিলেন, সেই থুতুই আবার চেটে খেলেন।শেখ হাসিনা বলেন, ১৯৯১ সালে ক্ষমতায় এসে তিনি (খালেদা জিয়া) উপজেলা পরিষদ বাতিল করে দিয়েছিলেন। এখন সেই উপজেলা নির্বাচনে এলেন। যে নির্বাচন অবাধ, সুষ্ঠু ও নিরপেক্ষ হয়েছে, সে নির্বাচন নিয়েও তাঁরা মিথ্যাচার করছেন। যেকোনো নির্বাচনে কেউ হারে, কেউ জেতে। কে জিতল আর কে হারল, সেটি বড় কথা নয়। আসল কথা হলো নির্বাচন সুষ্ঠু হয়েছে কি না।‘বর্তমান সরকার অবৈধ’—বিএনপির নেতাদের এমন বক্তব্যের জবাবে শেখ হাসিনা বলেন, ‘জিয়াউর রহমান তো অস্ত্র ঠেকিয়ে ক্ষমতা দখল করলেন, সেটি কী? তিনি হ্যাঁ-না ভোটের মাধ্যমে ১১০ ভাগ ভোট পেয়ে রাষ্ট্রপতি হলেন, বাংলাদেশের জনসংখ্যার অধিক ভোট পেয়েছেন তিনি! ক্ষমতার উচ্ছিষ্ট বিলিয়ে অবৈধ পন্থায় বিএনপি গঠন করেছেন। অবৈধ পথে যে দলের জন্ম, তারা কীভাবে অন্যকে অবৈধ বলে?’সংসদ উপনেতা সৈয়দা সাজেদা চৌধুরীর সভাপতিত্বে অনুষ্ঠিত আলোচনা সভায় আরও বক্তব্য দেন তোফায়েল আহমেদ, মতিয়া চৌধুরী, ইউসুফ হোসেন হুমায়ুন, আ আ ম স আরেফিন সিদ্দিক, জাহাঙ্গীর কবির নানক, আ ফ ম বাহাউদ্দিন নাছিম, হাবিবুর রহমান, এম এ আজিজ, মোফাজ্জল হোসেন চৌধুরী, আসাদুজ্জামান খান কামাল প্রমুখ।
