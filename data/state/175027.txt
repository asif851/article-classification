
দেশে নতুন করে আরও দুটি সরকারি বিশ্ববিদ্যালয় হতে যাচ্ছে। এর মধ্যে বঙ্গমাতা শেখ ফজিলাতুন্নেছা মুজিব বিজ্ঞান ও প্রযুক্তি বিশ্ববিদ্যালয়টি হবে জামালপুরের মেলান্দহে। আর শেখ হাসিনা বিশ্ববিদ্যালয়টি হবে নেত্রকোনায়।
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে মন্ত্রিসভার নিয়মিত বৈঠকে এ দুটি বিশ্ববিদ্যালয় আইনের খসড়ার নীতিগত অনুমোদন দেওয়া হয়। সভা শেষে মন্ত্রিপরিষদ সচিব মোহাম্মদ শফিউল আলম সংবাদ ব্রিফিংয়ে এসব তথ্য জানান।
সচিব বলেন, বঙ্গমাতা শেখ ফজিলাতুন্নেছা মুজিব বিশ্ববিদ্যালয়টি মূলত সেখানকার একটি ফিশারিজ কলেজকে অধিগ্রহণ করে বিশ্ববিদ্যালয় করা হবে। আর নেত্রকোনার বিশ্ববিদ্যালয়টি হবে নতুন।
বর্তমানে দেশে পাবলিক বিশ্ববিদ্যালয় আছে ৩৮টি। নতুন দুটি হলে এ সংখ্যা দাঁড়াবে ৪০।
অন্যদিকে দেশে বেসরকারি বিশ্ববিদ্যালয় আছে ৯৫টি। তবে আরও কয়েকটি বেসরকারি বিশ্ববিদ্যালয়ের অনুমোদনের তোড়জোড় চলছে।
