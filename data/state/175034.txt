
আগামী তিন মাসের মধ্যে অননুমোদিতভাবে প্রতিষ্ঠিত দেশের ক্যাডেট মাদ্রাসাগুলোকে শিক্ষা কার্যক্রম পরিচালনার জন্য সরকারের অনুমতি নিতে হবে। তবে প্রতিষ্ঠানের নামকরণ থেকে ‘ক্যাডেট’ ও ‘ইন্টারন্যাশনাল’ শব্দ দুটি বাদ দিতে হবে। 
আজ রোববার এ নির্দেশনা জারি করেছে শিক্ষা মন্ত্রণালয়ের কারিগরি মাদ্রাসা শিক্ষা বিভাগ। এতে আরও কিছু নির্দেশনা দেওয়া হয়। প্রধানমন্ত্রীর কার্যালয়ের দেওয়া পত্রের ভিত্তিতে এসব সিদ্ধান্ত ও নির্দেশনা দেওয়া হয়। মাধ্যমিক ও উচ্চশিক্ষা অধিদপ্তরের মহাপরিচালক, এনসিটিবি চেয়ারম্যান, মাদ্রাসা শিক্ষা অধিদপ্তরের মহাপরিচালক, মাদ্রাসা শিক্ষা বোর্ডের চেয়ারম্যানসহ সব জেলা প্রশাসক, জেলা শিক্ষা কর্মকর্তা, উপজেলা নির্বাহী কর্মকর্তা, উপজেলা শিক্ষা কর্মকর্তা এবং মাদ্রাসাগুলোর অধ্যক্ষ বা সুপারদের এসব সিদ্ধান্ত বাস্তবায়ন করতে বলা হয়েছে। সিদ্ধান্তের মধ্যে আরও রয়েছে জাতীয় শিক্ষাক্রম ও পাঠ্যপুস্তক বোর্ড (এনসিটিবি) এবং মাদ্রাসা শিক্ষা বোর্ড নির্ধারিত বই পড়া ও পাঠদান নিশ্চিত করা, মাদ্রাসা ব্যবস্থাপনা কমিটিতে একজন করে জেলা বা উপজেলা শিক্ষা কর্মকর্তার প্রতিনিধি রাখা, জাতীয় পতাকা উত্তোলন ও জাতীয় সংগীত আবশ্যিকভাবে পরিচালনা এবং জাতীয় দিবসগুলো বাধ্যতামূলকভাবে পালন করা। মাদ্রাসা শিক্ষা অধিদপ্তরকে সংশ্লিষ্ট প্রতিষ্ঠানগুলো নিয়মিত পরিদর্শন ও তদারক করতে হবে এবং মাদ্রাসা শিক্ষা বোর্ড থেকে নিবন্ধন নিতে হবে। এ ছাড়া ছাত্রছাত্রীদের বেতন-ভাতা ও টিউশন ফি মাধ্যমিক শিক্ষাপ্রতিষ্ঠানের মতো ঠিক করে পরিশোধ নিশ্চিত ও নিয়মিত নিরীক্ষা কার্যক্রম পরিচালনা করতে হবে।
