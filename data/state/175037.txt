
আওয়ামী লীগের কাউন্সিলকে কেন্দ্র করে কাল শনিবার রাজধানীর কিছু গুরুত্বপূর্ণ সড়কসহ সোহরাওয়ার্দী উদ্যানের আশপাশের সড়কে যান চলাচল বিঘ্নিত হবে। এ ছাড়া নেতা-কর্মীদের মিছিল ও গাড়ি রাখার কারণেও কিছু সড়কে যান চলাচল বন্ধ হয়ে যেতে পারে।বাংলাদেশ প্রকৌশল বিশ্ববিদ্যালয়ের (বুয়েট) পাঁচটি অনুষদের ভর্তি পরীক্ষায় অংশ নিতে শনিবার ওই এলাকায় জড়ো হবেন নয় হাজার শিক্ষার্থী। ইতিমধ্যেই বুয়েট কর্তৃপক্ষ তাদের যত আগে সম্ভব ক্যাম্পাসে পৌঁছানোর নির্দেশনা দিয়ে মুঠোফোনে খুদে বার্তা পাঠিয়েছে।আওয়ামী লীগের সম্মেলনে কাউন্সিলর ও প্রতিনিধি মিলিয়ে আসবেন ১৩ হাজার নেতা-কর্মী। অতিথি, নেতা-কর্মীসহ তা ৫০ হাজার ছাড়িয়ে যাবে।যেসব সড়ক বন্ধ থাকবে: ঢাকা মহানগর পুলিশের (ডিএমপি) যুগ্ম কমিশনার (দক্ষিণ) মফিজউদ্দীন আহমেদ প্রথম আলোকে বলেন, শনিবার সকাল আটটা থেকে ভিআইপি সড়কের জাহাঙ্গীর গেট থেকে বিজয় সরণি, কারওয়ান বাজার হয়ে শাহবাগ পর্যন্ত সড়কটিতে যান চলাচল বন্ধ করে দেওয়া হবে। এ ছাড়া প্রধানমন্ত্রী এ পথ ধরেই সম্মেলনস্থলে যাবেন। তবে সম্মেলন শুরু হওয়ার পরে কিছু সময়ের জন্য রাস্তাটি ছেড়ে দেওয়া হবে। এরপর আবার বন্ধ করে দেওয়া হবে। এর বাইরে সোহরাওয়ার্দী উদ্যানের চারপাশের রাস্তাগুলোতে চান চলাচল বন্ধ থাকবে। শাহবাগ থেকে মৎস্য ভবন পর্যন্ত সড়কটি পুরো সময় ধরেই বন্ধ থাকবে। কাঁটাবন থেকেও শাহবাগের দিকে কোনো যানবাহন আসতে পারবে না।গত বুধবার পুলিশের সংবাদ বিজ্ঞপ্তিতে বলা হয়, মানিক মিয়া অ্যাভিনিউ থেকে ফার্মগেটের রাস্তা, কাঁটাবন থেকে শাহবাগ, শাহবাগ থেকে মৎস্য ভবন সড়কের দুই পাশ পুরোপুরি বন্ধ থাকবে, কাকরাইল চার্চ থেকে কাকরাইল মসজিদের দিকে কোনো গাড়ি আসবে না। কার্পেট গলি, পরীবাগ গ্যাপ, শিল্পকলা একাডেমির গ্যাপ, মিন্টো রোড ক্রসিং, অফিসার্স ক্লাব মোড় বন্ধ থাকবে। এসব জায়গা থেকে ভিআইপি রোডেও কোনো গাড়ি ঢুকবে না।বুয়েটের পরীক্ষার কী হবে: বুয়েটের তথ্য ও প্রকাশনা বিভাগের উপপরিচালক মো. শাহ আলম বলেন, শনিবার যথাসময়ে পরীক্ষা হবে। যানজট এড়াতে শিক্ষার্থীদের পরীক্ষা শুরুর আগে কেন্দ্রে উপস্থিত থাকার পরামর্শ দেওয়া হয়েছে।
