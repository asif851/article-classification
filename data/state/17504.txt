
বেসিক ব্যাংকে জালিয়াতির ঘটনায় তদন্ত প্রতিবেদনে ব্যাংকটির সাবেক চেয়ারম্যান আবুল হাই বাচ্চুকে অভিযুক্ত করা হয়েছে। সে প্রতিবেদন দুর্নীতি দমন কমিশনকে (দুদক) দেওয়া হয়েছে বলে জানিয়েছেন অর্থমন্ত্রী আবুল মাল আব্দুল মুহিত।
আজ বুধবার রাজধানীর সেগুনবাগিচায় শিল্পকলা একাডেমিতে দুদক আয়োজিত দুর্নীতি প্রতিরোধ কমিটির সদস্যদের পুরস্কার বিতরণী অনুষ্ঠানে সাংবাদিকদের এক প্রশ্নের জবাবে এ কথা জানান অর্থমন্ত্রী। এ সময় দুদকের চেয়ারম্যান ইকবাল মাহমুদ উপস্থিত ছিলেন।
সাংবাদিকদের প্রশ্নের জবাবে অর্থমন্ত্রী বলেন, দুদকের কাছে প্রতিবেদন দেওয়া হয়েছে। ওই প্রতিবেদনে তিনি অভিযুক্ত (হি হ্যাজ বিন ব্লেমড) হয়েছেন। এখন দেখা যাক দুদক কী ব্যবস্থা নেয়।
বেসিক ব্যাংকে জালিয়াতির ঘটনায় ২০১৫ সালে ৫৬টি মামলা করে দুদক। ওই সব মামলায় ঋণগ্রহীতা বিভিন্ন প্রতিষ্ঠানের মালিক ও ব্যাংকটির বিভিন্ন পর্যায়ের কর্মকর্তাদের আসামি করা হলেও আবদুল হাইকে আসামি করা হয়নি। ইতিমধ্যে ১৮ মাস পেরিয়ে গেলেও মামলার তদন্ত শেষ করতে পারেনি দুদক।
