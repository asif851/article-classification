
নোয়াখালীর সেনবাগে বিএনপি ও শিবিরের নেতাকে গ্রেপ্তারের জের ধরে বন বিভাগের গাছ কেটে সড়কে অবরোধ সৃষ্টি করার ঘটনায় থানায় মামলা হয়েছে। মামলায় উপজেলা বিএনপির সাধারণ সম্পাদক মোক্তার হোসেন পাটোয়ারীসহ ১৭ জনকে আসামি করা হয়।
গত রোববার রাতে সেনবাগ থানার উপপরিদর্শক (এসআই) মো. শাহজাহান বিশেষ ক্ষমতা আইনে এই মামলা করেন। এ ছাড়া অজ্ঞাতনামা আরও অনেকে এ ঘটনায় জড়িত বলে এজাহারে উল্লেখ করা হয়। মামলার আসামিদের সবাই বিএনপি ও ছাত্রশিবিরের রাজনীতির সঙ্গে জড়িত।
পুলিশ সূত্র জানায়, সড়ক অবরোধের আগে ও পরে গ্রেপ্তার হওয়া পৌর বিএনপির সাধারণ সম্পাদক ফারুক বাবুল, ছাতারপাইয়া ইউনিয়ন বিএনপির সভাপতি ও ইউপি চেয়ারম্যান আবদুর রহমান এবং ছাত্রশিবিরের সেনবাগ কলেজ শাখার সাবেক সভাপতি আলাউদ্দিন আলোকে ওই মামলায় গ্রেপ্তার দেখানো হয়।
সেনবাগ থানার ভারপ্রাপ্ত কর্মকর্তা (ওসি) মো. মমিনুল ইসলাম মামলার সত্যতা নিশ্চিত করেছেন।
গত রোববার সকালে ফারুক বাবুল ও আলাউদ্দিনকে গ্রেপ্তার করা হয়। এ ঘটনার পর বিএনপি ও শিবিরের কর্মীরা পৌরসভার কাদরা এলাকায় সড়কের পাশে বন বিভাগের পাঁচটি গাছ কেটে রাস্তায় অবরোধ সৃষ্টি করে। পরে বিকেলে গ্রেপ্তার করা হয় আবদুর রহমানকে।
