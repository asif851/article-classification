
নোয়াখালীর দ্বীপ উপজেলা হাতিয়ার মেঘনার ঠেংগারচরে পুলিশ ও জলদস্যু ভুট্টো বাহিনীর মধ্যে গোলাগুলির ঘটনার পর আরও ১০ জেলেকে উদ্ধার করেছে পুলিশ। গত শনিবার রাতে ওই জেলেদের উদ্ধার করা হয়। হাতিয়া থানার পুলিশের ভাষ্য অনুযায়ী, টানা অভিযানের মুখে শনিবার রাত আটটার দিকে ওই জেলেদের ছেড়ে দিতে বাধ্য হয় জলদস্যু ভুট্টো বাহিনীর সদস্যরা। এরপর রাতেই উদ্ধার হওয়া জেলেরা বাড়িঘরে ফিরে গেছেন। এর আগে শনিবার বিকেলে ঠেংগারচরে অভিযান চালিয়ে অপহৃত ২৬ জেলে এবং তিনটি মাছ ধরা ট্রলার উদ্ধার করা হয়। এ সময় পুলিশের সঙ্গে ভুট্টো বাহিনীর গোলাগুলির ঘটনা ঘটে। হাতিয়া থানার ওসি আবদুস সামাদ বলেন, পুলিশের টানা অভিযানের মুখে দস্যুরা প্রথমে ১০ জেলেকে সঙ্গে নিয়ে পালিয়ে যায়, পরে আবার ছেড়ে দেয়। তবে অভিযানে কোনো দস্যুকে আটক করা যায়নি। 
