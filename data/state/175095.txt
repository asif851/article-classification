
প্রেমিকার সঙ্গে অন্তরঙ্গ মুহূর্তের ছবি ইন্টারনেটে ছেড়ে দেওয়ার অভিযোগ উঠেছে এক তরুণের বিরুদ্ধে। ওই তরুণের বিরুদ্ধে তাঁর প্রেমিকা নারী ও শিশু নির্যাতন দমন আইন ও পর্নোগ্রাফি নিয়ন্ত্রণ আইনে মামলা করেছেন। ঘটনার পর থেকে প্রেমিক তরুণ পলাতক। বাগেরহাটের মোল্লাহাট উপজেলায় এ ঘটনা ঘটে।
আসামির নাম সবুজ সরদার (২২)। মামলার বাদী মাদ্রাসার ছাত্রী।মেয়েটির অভিযোগ, সবুজ সরদারের সঙ্গে তাঁর প্রেমের সম্পর্ক ছিল। গত ১৭ ও ২৫ সেপ্টেম্বর সবুজ তাঁদের অন্তরঙ্গ মুহূর্তের দৃশ্য গোপনে ধারণ করে ভিডিও চিত্র ইন্টারনেটে ছেড়ে দেন।এ ঘটনার সত্যতা নিশ্চিত করেছেন মোল্লাহাট থানার ভারপ্রাপ্ত কর্মকর্তা (ওসি) আবু সাঈদ মোহাম্মদ খায়রুল আনাম। তিনি বলেন, ইন্টারনেটে ভিডিও চিত্রটি ছেড়ে দেওয়ার বিষয়টি মেয়েটির পরিবারের নজরে আসে। এরপর গত বৃহস্পতিবার রাতে মেয়েটি বাদী হয়ে সবুজ সরদারকে আসামি করে নারী ও শিশু নির্যাতন দমন আইন ৯ (১) এবং পর্নোগ্রাফি নিয়ন্ত্রণ আইনের ৮ (৩) ধারায় মামলা করেন।ওসি জানান, আসামি সবুজ পলাতক। তাঁকে গ্রেপ্তারের চেষ্টা চলছে। তিনি জানান, আজ শনিবার হাসপাতালে মেয়েটির ডাক্তারি পরীক্ষা হয়েছে। আজ তাঁকে আদালতে হাজির করা হবে।
