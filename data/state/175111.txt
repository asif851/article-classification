
প্রধানমন্ত্রী শেখ হাসিনা আগামীকাল শনিবার গাইবান্ধা যাচ্ছেন। প্রধানমন্ত্রী দিনব্যাপী এ সফরে ১৫টি উন্নয়ন প্রকল্পের ভিত্তিপ্রস্তর উন্মোচন করবেন। সেখানে বিএনপি ও জামায়াত-শিবিরের সন্ত্রাসীদের হামলায় নিহত ও আহত ব্যক্তিদের পরিবারের সদস্যদের সঙ্গে সাক্ষাত্ করবেন। খবর বাসসের।প্রধানমন্ত্রীর কার্যালয়ের সূত্রের বরাত দিয়ে বাসস জানায়, প্রধানমন্ত্রী বিমানবাহিনীর একটি হেলিকপ্টারে দুপুরে গাইবান্ধা পৌঁছাবেন এবং সন্ত্রাসীদের হামলায় আহত ও নিহত ব্যক্তিদের পরিবারের সদস্যদের সঙ্গে সার্কিট হাউসে বেলা পৌনে একটায় মতবিনিময় করবেন।বিকেলে প্রধানমন্ত্রী শেখ হাসিনা শাহ আবদুল হামিদ স্টেডিয়ামে ফলক উন্মোচনের মাধ্যমে গোবিন্দগঞ্জ ফায়ার সার্ভিস ও সিভিল ডিফেন্স স্টেশন, গাইবান্ধা টেক্সটাইল ভোকেশনাল ইনস্টিটিউট, প্রতিটি এক হাজার মেট্রিক টন ধারণ ক্ষমতাসম্পন্ন ছয়টি খাদ্যগুদাম, সাঘাটা, পলাশবাড়ী ও সুন্দরগঞ্জ উপজেলায় ৩১ শয্যার হাসপাতাল ৫০ শয্যায় উন্নীত ও জেলায় ইপিআই স্টোরের উদ্বোধন করবেন।প্রধানমন্ত্রী পলাশবাড়ী ও ফুলছড়ি থানা ভবনের ভিত্তিপ্রস্তর স্থাপন, জেলা মুক্তিযোদ্ধা সংসদ কমপ্লেক্স, গোবিন্দগঞ্জ উপজেলা প্রাণীসম্পদ উন্নয়ন কেন্দ্র, গাইবান্ধা কারিগরি প্রশিক্ষণ কেন্দ্র এবং গাইবান্ধা শাহ আবদুল হামিদ স্টেডিয়ামের গ্যালারি সম্প্রসারণ, সুন্দরগঞ্জ-চিলমারী সড়কে তিস্তা নদীর ওপর এক হাজার ৪৯০ মিটার পিসি গার্ডার সেতু এবং সাঘাটা উপজেলায় বোনারপাড়া ইউপি অফিস-রামনগর বাজার সড়কে কাটাখালী নদীর ওপর ৩৬০ মিটার পিসি গার্ডার সেতুর ভিত্তিপ্রস্তর উন্মোচন করবেন।পরে তিনি একই স্টেডিয়ামে গাইবান্ধা জেলা আওয়ামী লীগ আয়োজিত এক জনসমাবেশে ভাষণ দেবেন।
