
‘সুপার ম্যালেরিয়া’ সম্পর্কে প্রচার প্রত্যাখ্যান করেছে সরকারের রোগতত্ত্ব, রোগ নিয়ন্ত্রণ ও গবেষণা প্রতিষ্ঠান (আইইডিসিআর)। প্রতিষ্ঠানটি বলেছে, ঠিক এই মুহূর্তে এ রোগ নিয়ে ভয় পাওয়ার কিছুই নেই।
আইইডিসিআরের জ্যেষ্ঠ বৈজ্ঞানিক কর্মকর্তা এ এস এম আলমগীর বাসসকে জানান, ‘আমাদের দেশের কিছু অঞ্চলে ম্যালেরিয়া রোগ আছে, কিন্তু তাই বলে এখানে সুপার ম্যালেরিয়া নিয়ে ভয় পাওয়ার কিছু নেই।’ তিনি বলেন, ‘সাধারণত দক্ষিণ-পূর্ব এশিয়া উপমহাদেশের মেকং অঞ্চলে এ রোগটি দেখা যায়। তবে এখন এই ভাইরাসটি প্রথাগত ওষুধ প্রতিরোধী হয়ে উঠেছে। এর ফলে দ্রুত এ অঞ্চলে ছড়িয়ে পড়েছে।’
একটি আন্তর্জাতিক গণমাধ্যম জানিয়েছে ‘ম্যালেরিয়ার প্রথম চিকিৎসা হচ্ছে ‘আর্টেমিসিনিন’। কিন্তু ‘আর্টেমিসিনিন’ এখন তুলনামূলক কম কার্যকর হয়ে ওঠায় ম্যালেরিয়ার এই ভাইরাস প্রতিরোধের জন্য এখন ‘পিপরাকুইন’ যোগ করা হয়েছে। বিভিন্ন আন্তর্জাতিক গণমাধ্যম জানিয়েছে, দক্ষিণ-পূর্ব এশিয়া অঞ্চলে এই রোগটি দ্রুত ছড়াচ্ছে। বিশেষজ্ঞদের আশঙ্কা, এটি আরও শক্তিশালী হয়ে আফ্রিকা পর্যন্ত ছড়িয়ে পড়তে পারে।
বিশ্ব স্বাস্থ্য সংস্থার (ডব্লিউএইচও) মতে, ম্যালেরিয়া বাংলাদেশের একটি জনস্বাস্থ্য সমস্যা। ভারতের পূর্বাঞ্চলীয় রাজ্য আসাম, ত্রিপুরা ও মেঘালয় এবং মিয়ানমার ঘিরে থাকা সীমান্তবর্তী বাংলাদেশের ১৩টি জেলায় এ রোগের ব্যাপক বিস্তার রয়েছে।
