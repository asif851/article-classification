
স্বরাষ্ট্রমন্ত্রী আসাদুজ্জামান খান কামাল বলেছেন, ১০ বছর আগে যে পুলিশ ছিল, এখন আর তা নেই। তারা বদলে গেছে। এখন পুলিশ অনেক দক্ষ, অনেক জনবান্ধব। গুলশানের হলি আর্টিজান, শোলাকিয়া, টাঙ্গাইল ও কল্যাণপুরে জঙ্গি দমনে পুলিশ সাহসিকতার পরিচয় দিয়েছে। জঙ্গি দমনে জীবনদানেও তারা কুণ্ঠাবোধ করে না।আজ মঙ্গলবার দুপুর ১২টার দিকে উপজেলার পশ্চিম জুড়ী ইউনিয়নের বাছিরপুর এলাকায় নির্ধারিত স্থানে নতুন থানা ভবনের ভিত্তিপ্রস্তরের ফলক উন্মোচন করেন স্বরাষ্ট্রমন্ত্রী। পরে পার্শ্ববর্তী একটি কমিউনিটি সেন্টারে সুধী সমাবেশ হয়। সেখানেই মন্ত্রী এসব কথা বলেন।মৌলভীবাজারের পুলিশ সুপার মোহাম্মদ শাহ জালালের সভাপতিত্বে সমাবেশে বিশেষ অতিথি ছিলেন জাতীয় সংসদের হুইপ ও মৌলভীবাজার-১ আসনের সাংসদ মো. শাহাব উদ্দিন, মৌলভীবাজার-২ আসনের সাংসদ আবদুল মতিন, পুলিশের সিলেট রেঞ্জের উপমহাপরিদর্শক মিজানুর রহমান, মৌলভীবাজারের জেলা প্রশাসক মো. তোফায়েল ইসলাম প্রমুখ।
সমাবেশে হুইপ শাহাব উদ্দিন এলাকাবাসীর পক্ষ থেকে বিভিন্ন দাবিদাওয়ার কথা তুলে ধরে বলেন, জুড়ীর বটুলি ইমিগ্রেশন চেকপোস্ট দিয়ে শুধু ভারতীয় নাগরিকেরা ভিসা নিয়ে বাংলাদেশে আসা-যাওয়া করতে পারেন। কিন্তু বাংলাদেশি নাগরিকেরা বটুলি দিয়ে প্রবেশের ভিসা পান না। এখানে ফায়ার সার্ভিস স্টেশন এখনো স্থাপন হয়নি। এ ছাড়া থানায় যানবাহন স্বল্পতার কারণে আইনশৃঙ্খলা রক্ষায় পুলিশকে ভোগান্তি পোহাতে হচ্ছে।
এর পরিপ্রেক্ষিতে স্বরাষ্ট্রমন্ত্রী বলেন, বটুলি চেকপোস্ট দিয়ে ভিসা না দেওয়ার বিষয়টি খোঁজ নিয়ে দেখা হবে। ফায়ার সার্ভিস স্টেশন স্থাপনের জন্য জমি নির্বাচন হয়ে গেছে। সেটার নির্মাণকাজও দ্রুত শুরু হবে। দু-তিন মাসের মধ্যে পুলিশের জন্য নতুন গাড়ি দেওয়া হবে।
স্বরাষ্ট্রমন্ত্রী এলাকাবাসীর উদ্দেশে বলেন, পুলিশ বাহিনীর কেউ শৃঙ্খলা ভঙ্গ করলে তার শাস্তির বিধান রয়েছে। কোনো পুলিশ সদস্য অন্যায় করলে এসপি, ডিআইজির কাছে অভিযোগ জানাতে পারেন।
গণপূর্ত অধিদপ্তর সূত্র জানায়, ‘পুলিশ বিভাগের ১০১টি জরাজীর্ণ থানা-ভবন টাইপ প্ল্যান নির্মাণ’ প্রকল্পের আওতায় ৬ কোটি ৬৭ লাখ টাকা ব্যয়ে বাছিরপুর এলাকায় ১ একর ৫ শতক জায়গায় জুড়ী থানা ভবন নির্মাণ করা হবে।
বেলা দেড়টার দিকে স্বরাষ্ট্রমন্ত্রী পার্শ্ববর্তী বড়লেখা উপজেলায় নবনির্মিত থানা ভবনের উদ্বোধন করেন। সেখানে জেলা পুলিশ আয়োজিত সুধী সমাবেশেও তিনি প্রধান অতিথি হিসেবে বক্তব্য দেন।
ছাত্রলীগের কর্মীদের হাতাহাতি
জুড়ীতে সুধী সমাবেশ শুরুর আগে স্বরাষ্ট্রমন্ত্রীকে ফুল দিয়ে শুভেচ্ছা জানানো নিয়ে ছাত্রলীগের দুই পক্ষের নেতা-কর্মীদের মধ্যে হাতাহাতির ঘটনা ঘটে। এ সময় আইনশৃঙ্খলা রক্ষাকারী বাহিনীর হস্তক্ষেপে পরিস্থিতি শান্ত হয়।
