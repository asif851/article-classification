
পুলিশের মহাপরিদর্শক (আইজিপি) এ কে এম শহীদুল হক বলেছেন, ‘বাংলাদেশের মাটিতে কখনো জঙ্গিবাদের স্থান হবে না। জঙ্গিবাদের বিরুদ্ধে বাংলাদেশ পুলিশ বাহিনীর যথেষ্ট সফলতা আছে। যা পার্শ্ববর্তী দেশসহ যুক্তরাষ্ট্রের মতো শক্তিশালী দেশও পারেনি। আমরা জঙ্গিবাদ দমনে বিশ্বব্যাপী একটি রোল মডেল হিসেবে প্রতিষ্ঠিত হয়েছি।’
আইজিপি আজ শনিবার দুপুরে শরীয়তপুরের নড়িয়া উপজেলার ভোজেশ্বর নরকলিকাতা গ্রামে মজিদ জরিনা ফাউন্ডেশন স্কুল অ্যান্ড কলেজের একাদশ শ্রেণির নবীনবরণ অনুষ্ঠানে সভাপতির বক্তৃতায় এসব কথা বলেন।
আইজিপি বলেন, বাংলাদেশের মানুষ ধর্মভীরু, কিন্তু ধর্মান্ধ নয়। তারা জঙ্গিবাদকে সমর্থন করে না। এ কারণে ইতিমধ্যে জঙ্গিবাদের বিরুদ্ধে অনেক জনমত তৈরি হয়েছে। তিনি বলেন, ছাত্র-শিক্ষক, পেশাজীবী, সাংবাদিক যে যেখানে আছেন, সবাই জঙ্গিবাদের বিরুদ্ধে সোচ্চার হয়েছেন। তিনি আরও বলেন, যারা নিষিদ্ধঘোষিত জঙ্গি সংগঠনে যোগদান করেছে, তারা যদি নিজেদের ভুল বুঝতে পেরে স্বাভাবিক জীবনে ফিরে আসে এবং তারা যদি কোনো ফৌজদারি অপরাধ না করে থাকে, তাহলে পুলিশ তাদের সংশোধন হওয়ার জন্য সহযোগিতা করবে।
অনুষ্ঠানে প্রধান অতিথি হিসেবে বক্তব্য দেন মাধ্যমিক ও উচ্চমাধ্যমিক শিক্ষা বোর্ডের চেয়ারম্যান মাহমুদুর রহমান। অন্যদের মধ্যে বক্তব্য দেন শরীয়তপুর জেলা প্রশাসক মাহমুদুল হোসাইন খান, পুলিশ সুপার সাইফুল্লাহ আল মামুন প্রমুখ।
