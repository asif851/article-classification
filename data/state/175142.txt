
বন্যার কারণে যদি ট্রেন চলাচল বন্ধ হয়ে যায়, ট্রেনের টিকিটের অর্থ ফেরত দেওয়া হবে বলে জানিয়েছেন রেলমন্ত্রী মুজিবুল হক। আজ শনিবার দুপুরে মুঠোফোনে এ তথ্য জানান তিনি।
সকাল থেকে দুপুর ১২টা পর্যন্ত কমলাপুর রেলস্টেশনে সরেজমিনে দেখা গেছে, উত্তরাঞ্চল, বিশেষ করে রাজশাহী, রংপুর, দিনাজপুর, লালমনিরহাট—এসব রেলপথের টিকিট কাউন্টারগুলোতে দীর্ঘ সারি। বন্যার কারণে সড়কপথে যাতায়াতে অনেক সময় লাগতে পারে ভেবে অনেকে ট্রেনের টিকিটের সন্ধানে এসেছেন।
যাত্রীদের চারটি করে ট্রেনের টিকিট দেওয়ার কথা থাকলেও তা দেওয়া হচ্ছে না বলে অভিযোগ করেছেন কয়েকজন। অনেকে বলছেন, প্রথম শ্রেণির টিকিট পাচ্ছেন না। এসব অভিযোগ সম্পর্কে রেলমন্ত্রী মুজিবুল হক মুঠোফোন প্রথম আলোকে বলেন, যাত্রীদের টিকিট কম দেওয়ার অভিযোগ সঠিক নয়। বিষয়টি খতিয়ে দেখবেন। তবে লালমণি এক্সপ্রেসের প্রথম শ্রেণির টিকিট আগে শেষ হয়ে গেছে। এখন শোভনের টিকিট পাওয়া যাচ্ছে। যাঁরা লাইনে দাঁড়াবেন, তাঁরা পাবেন।
অনেক যাত্রী অভিযোগ করছেন, এসি কামরার টিকিট পাওয়া যাচ্ছে না। এ ব্যাপারে কমলাপুর রেলস্টেশনের স্টেশন ম্যানেজার সীতাংশু চক্রবর্তী জানান, সব কাউন্টারে এসির টিকিট বুকিং দেওয়ার সুযোগ নেই। যে কটা আছে, প্রথমে যিনি দাঁড়ান, তিনিই পেয়ে যান।
কাল রোববার থেকে তিনটি রেলপথের বিশেষ ট্রেনের টিকিট বিক্রি শুরু হচ্ছে।
