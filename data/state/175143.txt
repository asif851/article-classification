
আইন প্রতিমন্ত্রী কামরুল ইসলাম নোবেলজয়ী অর্থনীতিবিদ ড. মুহাম্মদ ইউনূসের উদ্দেশে বলেছেন, ‘ইউনূস সাহেব ঢাকা শহরের বিভিন্ন স্থানে ‘খানকায়ে শরিফ’ খুলে বসেছেন। সেখানে আওয়ামী লীগ ছাড়া প্রায় সব রাজনৈতিক দলের নেতা-কর্মীরা মুরিদ হতে যাচ্ছেন। তিনিও নিজের ইচ্ছামতো বয়ান দিয়ে যাচ্ছেন। কিন্তু ইউনূস মুরিদদের যতই বয়ান দেন না কেন, তাতে কোনো লাভ হবে না।’আজ রোববার দুপুর সাড়ে ১২টার দিকে জগন্নাথ বিশ্ববিদ্যালয়ের কেন্দ্রীয় মিলনায়তনে ‘যুদ্ধাপরাধীদের বিচার, আইনের শাসন ও আজকের বাংলাদেশ’ শীর্ষক সেমিনারে এসব কথা বলেন আইন প্রতিমন্ত্রী।আইন প্রতিমন্ত্রী আরও বলেছেন, ‘জাতীয় নির্বাচন অবাধ, সুষ্ঠু ও নিরপেক্ষ করতে গণফোরামের সভাপতি ড. কামাল হোসেন সর্বদলীয় সরকার গঠনের আশা প্রকাশ করেছেন। তাঁর এই স্বপ্ন শুধু স্বপ্নই থেকে যাবে। কারণ, আগামী জাতীয় নির্বাচন হবে সংবিধান অনুযায়ী। এখানে তত্ত্বাবধায়ক ও সর্বদলীয় সরকারের প্রশ্নই আসে না।অনুষ্ঠানে বিশ্ববিদ্যালয়ের উপাচার্য মীজানুর রহমান, কোষাধ্যক্ষ মো. সেলিম ভূইয়া, শিক্ষক সমিতির সভাপতি আশরাফ-উল-আলম, রাষ্ট্রবিজ্ঞান বিভাগের চেয়ারম্যান অরুণ কুমার গোস্বামী, শিক্ষক এস এম আনোয়ারা বেগম, তারিক হোসেন খান, ফরিদ হোসেন ও সিদ্দিকুর রহমান, বিশ্ববিদ্যালয় শাখা ছাত্রলীগের সভাপতি এফ এম শরীফুল ইসলাম এবং সাধারণ সম্পাদক এস এম সিরাজুল ইসলাম প্রমুখ বক্তব্য দেন।
অনুষ্ঠান শেষে বাংলাদেশ সরকারি কর্মকমিশনে সদস্য পদ লাভ করায় বিশ্ববিদ্যালয়ের রাষ্ট্রবিজ্ঞান বিভাগের শিক্ষক এস এম আনোয়ারা বেগমকে সংবর্ধনা দেওয়া হয়।
