
নবম শ্রেণিতে পড়ুয়া এক শিক্ষার্থী স্কুলের প্রধান শিক্ষকের কাছে ইভ টিজিংয়ের অভিযোগ জানাতে যায়। সঙ্গে তার মাও ছিলেন। এই অপরাধে ওই শিক্ষার্থী ও তার মাকে মারধর করে উত্ত্যক্তকারীরা।
এর প্রতিবাদে আজ শনিবার সকালে স্কুলের শিক্ষার্থী ও শিক্ষকেরা মানববন্ধন করতে যান। তবে পুলিশের হস্তক্ষেপে মানববন্ধন হয়নি। কালকিনি উপজেলার একটি স্কুলে এ ঘটনা ঘটে।
পুলিশ ও স্কুল কর্তৃপক্ষ বলছে, গত মঙ্গলবার দুপুরে স্কুলের পাশের দোকানে টিফিন কিনতে যায় ওই ছাত্রী। ছাত্রীর অভিযোগ, এ সময় শিকারমঙ্গল ইউনিয়ন পরিষদের (ইউপি) চেয়ারম্যান সিরাজুল হক মৃধার ছেলে মিঠু মৃধা, তাঁর সহযোগী রানা, রিয়াদসহ কয়েকজন তাকে উত্ত্যক্ত করে। বিষয়টি বিদ্যালয়ের প্রধান শিক্ষককে জানায় ছাত্রী ও তার মা। গত বৃহস্পতিবার বিকেলে এ নিয়ে সালিশিতে উত্ত্যক্তকারীরা ভুল স্বীকার করে ক্ষমা চায়।
সালিশ শেষে শিক্ষার্থী ও তার মা বাড়ির দিকে রওনা হন। স্কুলের পাশে একটি ইটভাটার সামনে আবারও তাদের ওপর হামলা চলে। তাদের উত্ত্যক্ত ও মারধর করা হয়।
এ ঘটনায় গতকাল শুক্রবার রাতে মিঠু মৃধাকে প্রধান আসামি করে তিনজনের নাম উল্লেখ করে কালকিনি থানায় ওই শিক্ষার্থীর পরিবারের পক্ষ থেকে একটি মামলা দায়ের করা হয়।
স্কুলের প্রধান শিক্ষক মো. ফজলুর রহমান বলেন, ‘স্কুলের নবম শ্রেণির শিক্ষার্থী ও তার মাকে লাঞ্ছিত করার প্রতিবাদে আজ শনিবার সকালে মানববন্ধনের আয়োজন করি। কিন্তু পুলিশ এসে আমাদের মানববন্ধন করতে দেয়নি। তারা আমাদের আশ্বাস দিয়েছে যে আসামিদের গ্রেপ্তার করা হবে। এ জন্য আমরা মানববন্ধন স্থগিত করেছি।’
ওই বিদ্যালয়ের নবম শ্রেণিতে পড়ুয়া আরেক শিক্ষার্থী বলে, ‘আমরা প্রায়ই স্কুলে আসা-যাওয়ার পথে ইভ টিজিংয়ের শিকার হই। আমাদের এক সহপাঠী ও তার মাকে উত্ত্যক্ত করার পাশাপাশি মারধরও করা হয়েছে। এ ঘটনার বিচারের পাশাপাশি আমরা মেয়েরা রাস্তাঘাটে চলাচলের নিরাপত্তা চাচ্ছি প্রশাসনের কাছে।’
কালকিনি থানার ভারপ্রাপ্ত কর্মকর্তা (ওসি) কৃপা সিন্দু বালা বলেন, ‘অভিযোগ পেয়েই পুলিশ প্রাথমিকভাবে ঘটনার সত্যতা পায়। তারপরই গতকাল রাতে ইভ টিজিংয়ের অভিযোগে মামলাও রেকর্ড করা হয়েছে। স্কুল কর্তৃপক্ষ ও ওই শিক্ষার্থীর পরিবারকে শতভাগ নিশ্চয়তা দিয়েছি, খুব শিগগির আসামিরা গ্রেপ্তার হবে। যাঁরা মানববন্ধন করতে চেয়েছেন, তাঁদের বিষয়টি বুঝিয়ে বলা হয়েছে।’
কালকিনি উপজেলা নির্বাহী কর্মকর্তা (ইউএনও) শেখ হাফিজুর রহমান প্রথম আলোকে বলেন, ‘যেহেতু মামলা হয়েছে, সেহেতু ভালো ফল পাওয়া যাবে। পুলিশ কেন মানববন্ধন করতে দেয়নি, বিষয়টি আমার জানা নেই। তবে আমি স্কুল কর্তৃপক্ষের সঙ্গে কথা বলেছি। কেউ যাতে অশান্ত হয়ে না ওঠে, সে ব্যাপারে সবাইকে সচেতন করা হয়েছে।’
এ ব্যাপারে উত্ত্যক্ত করার অভিযোগ ওঠা মিঠুর বাবা ইউপির চেয়ারম্যান সিরাজুল হক মৃধা মুঠোফোনে বলেন, ‘আমার ছেলের বিরুদ্ধে এটি একটি চক্রান্ত। স্থানীয় রাজনৈতিক লোকেরাই আমার ছেলেকে ফাঁসানোর চেষ্টায় এমন মামলা দিয়ে হয়রানি করছে।’
