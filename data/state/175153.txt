
চট্টগ্রাম আদালতের মালখানা থেকে মাদক বিক্রির অভিযোগে মো. নুরুজ্জামান নামের এক ব্যক্তিকে গ্রেপ্তার করেছে পুলিশ। গতকাল শুক্রবার বিকেলে চট্টগ্রাম মহানগর হাকিম নূরে আলম ভূঁইয়া আসামিকে কারাগারে পাঠানোর আদেশ দেন।নগরের কোতোয়ালি থানার উপপরিদর্শক (এসআই) মফিজ উদ্দিন প্রথম আলোকে বলেন, গত বৃহস্পতিবার বিকেলে ৩০টি ইয়াবা বড়িসহ মো. রফিক নামের এক ব্যক্তিকে আদালতপাড়ার নিবন্ধন (রেজিস্ট্রি) কার্যালয়ের পাশ থেকে গ্রেপ্তার করে মাদকদ্রব্য নিয়ন্ত্রণ অধিদপ্তর মেট্রো অঞ্চলের পরিদর্শক তপন কান্তি শর্মা। পরে রফিককে জেলা প্রশাসনের নির্বাহী হাকিম শাহাদাত হোসেন এক বছরের কারাদণ্ড দেন। রফিকই ম্যাজিস্ট্রেটকে জানান, ওই ইয়াবাগুলো মালখানায় দৈনিক মজুরির ভিত্তিতে কাজ করা নুরুজ্জামানের কাছ থেকে কিনেছেন। পরে পুলিশকে খবর দেওয়া হলে বৃহস্পতিবার সন্ধ্যায় নুরুজ্জামানকে আটক করে থানায় নিয়ে আসা হয়। ৫৪ ধারায় আটক দেখিয়ে গতকাল আদালতের মাধ্যমে তাঁকে কারাগারে পাঠানো হয়।এসআই মফিজ উদ্দিন জানান, নুরুজ্জামান প্রাথমিক জিজ্ঞাসাবাদে রফিককে ইয়াবা বড়ি দেননি দাবি করলেও দুজনের মুঠোফোনে কথোপকথনের প্রমাণ পাওয়া গেছে। তাঁকে আরও জিজ্ঞাসাবাদ করতে কয়েক দিনের মধ্যে রিমান্ডের আবেদন করা হবে।নগর পুলিশের অতিরিক্ত উপকমিশনার (প্রসিকিউশন) কাজী মুত্তাকী ইবনু মিনান জানান, বিষয়টি খতিয়ে দেখা হচ্ছে। জড়িত থাকার প্রমাণ পেলে নুরুজ্জামানের বিরুদ্ধে ব্যবস্থা নেওয়া হবে।
