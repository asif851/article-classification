
বিএনপির নেতৃত্বাধীন ২০-দলীয় জোটের টানা অবরোধের মধ্যেই আজ শুক্রবার নির্বিঘ্নে শেষ হয়েছে এসএসসি ও সমমানের তৃতীয় দিনের পরীক্ষা। এসএসসির ইংরেজি প্রথম পত্রের পরীক্ষা ছিল আজ। এর আগে হরতালের কারণে এ পরীক্ষাটি পিছিয়ে দেওয়া হয়। 
সাপ্তাহিক ছুটির দিন আজ সকালে রাজধানীর কয়েকটি পরীক্ষা কেন্দ্র ঘুরে দেখা যায়, সকাল নয়টায় পরীক্ষা শুরু হওয়ার ঘণ্টা খানেক আগেই শিক্ষার্থীরা পরীক্ষা কেন্দ্রে উপস্থিত হয়েছে। অধিকাংশ শিক্ষার্থীর সঙ্গে অভিভাবক ছিলেন। দুপুর ১২টায় পরীক্ষা শেষে শান্তিপূর্ণভাবেই শিক্ষার্থীরা কেন্দ্র থেকে বেরিয়ে আসে। পরীক্ষা শেষে রাজধানীর মতিঝিলে টিঅ্যান্ডটি স্কুল কেন্দ্রের এসএসসি পরীক্ষার্থী সাহিবা আলমের ভাষ্য, পরীক্ষা ভালো হয়েছে। তবে আজকের এ পরীক্ষাটি গত রোববার হওয়ার কথা ছিল। সময়মতো পরীক্ষা দিতে পারলে ভালো হতো। আগামীকালের ইংরেজি দ্বিতীয় পত্রের পরীক্ষাও ভালোভাবে দেওয়া যাবে বলে আশা করছে সে। সাথিয়া সাজ্জাদ নামের এক পরীক্ষার্থীর মা উর্মিলা খালেদের ভাষ্য, পরীক্ষা কেন্দ্রের আশপাশে নিরাপত্তাব্যবস্থা ভালো ছিল। তবে কালকের পরীক্ষার পর পরবর্তী পরীক্ষা কবে হবে, তা জানেন না বলে তিনি উদ্বিগ্ন। এমন অনিশ্চিত অবস্থা থেকে মুক্ত হতে চান তিনি।মিরপুরের চারটি পরীক্ষা কেন্দ্র ঘুরে দেখা যায়, পরীক্ষা শেষে শিক্ষার্থীরা বাসায় ফিরছে।  পুলিশের মিরপুর জোনের সহকারী কমিশনার শাখাওয়াত হোসেন জানান, পরীক্ষা শেষে শিক্ষার্থীদের নিরাপদে বাসায় ফিরতে সহায়তা করতে পুলিশের টহল দল কেন্দ্র থেকে সড়কে টহল দিচ্ছে। পরীক্ষার উত্তরপত্রও পুলিশি পাহারায় দেওয়া হচ্ছে।
