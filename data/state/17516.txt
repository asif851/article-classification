
রাজধানীতে জিয়াউর রহমানের মৃত্যুবার্ষিকী উপলক্ষে দুস্থদের মধ্যে খাবার বিতরণের কর্মসূচির দ্বিতীয় দিনে বিএনপির চেয়ারপারসন খালেদা জিয়া যেতে পারেননি। পায়ে ব্যথা অনুভব করায় আজ শনিবারের কর্মসূচিতে তিনি অংশ নিতে পারেননি।আজ বেলা ১১টার দিকে খিলক্ষেত এলাকায় খালেদা জিয়ার বদলে দলের ভারপ্রাপ্ত মহাসচিব মির্জা ফখরুল ইসলাম আলমগীরের নেতৃত্বে দুস্থদের মধ্যে খাবার বিতরণ শুরু করা হয়। রাজধানীর বিভিন্ন স্থানে তাঁরা খাবার বিতরণ করবেন।পূর্বঘোষিত কর্মসূচি অনুযায়ী খালেদা জিয়া এ কর্মসূচিতে থাকার কথা ছিল। গতকাল শুক্রবার প্রায় সারা দিন রাজধানীর বিভিন্ন স্থানে খাবার বিতরণ করে কাটান খালেদা জিয়া।যোগাযোগ করা হলে বিএনপির চেয়ারপারসনের প্রেস সচিব মারুফ কামাল খান প্রথম আলোকে জানান, মুন্সিগঞ্জের সমাবেশের পর গতকাল সারা দিনের কর্মসূচি করতে গিয়ে খালেদা জিয়া ক্লান্ত এবং পায়ে ব্যথা অনুভব করছেন। এ জন্য আজকের কর্মসূচিতে অংশ নেননি।১৯৮১ সালের ৩০ মে চট্টগ্রাম সার্কিট হাউসে একদল বিপথগামী সেনাসদস্যের হাতে নিহত হন তত্কালীন রাষ্ট্রপতি বিএনপির প্রতিষ্ঠাতা জিয়াউর রহমান। তাঁর মৃত্যুবার্ষিকী উপলক্ষে ১৪ দিনব্যাপী কর্মসূচি পালন করছে বিএনপি।

