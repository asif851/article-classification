
যশোরের চৌগাছা ও খুলনার ডুমুরিয়া উপজেলায় মুক্তিযোদ্ধা যাচাই-বাছাইয়ে গঠিত কমিটির কার্যক্রম ছয় মাসের জন্য স্থগিত করেছেন হাইকোর্ট।  পৃথক দুই রিট আবেদনের প্রাথমিক শুনানি নিয়ে আজ রোববার বিচারপতি মইনুল ইসলাম চৌধুরী ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চ রুলসহ এই আদেশ দেন।
 
মুক্তিযোদ্ধা যাচাই-বাছাইয়ের জন্য ওই দুই উপজেলায় গঠিত কমিটি কেন বেআইনি ঘোষণা করা হবে না, তা রুলে জানতে চাওয়া হয়েছে।
 
মুক্তিযুদ্ধ–বিষয়ক মন্ত্রণালয়ের সচিব, আইনসচিব, জাতীয় মুক্তিযোদ্ধা কাউন্সিলের মহাপরিচালকসহ সংশ্লিষ্টদের চার সপ্তাহের মধ্যে রুলের জবাব দিতে বলা হয়েছে।
আদালতে রিট দুটির পক্ষে ছিলেন আইনজীবী এম হুমায়ূন কবির। রাষ্ট্রপক্ষে ছিলেন ডেপুটি অ্যাটর্নি জেনারেল মোতাহার হোসেন সাজু।
 
পরে হুমায়ূন কবির বলেন, দুটি উপজেলায় গঠিত কমিটিতে থাকা সভাপতি অন্য উপজেলার মুক্তিযোদ্ধা হিসেবে তালিকায় রয়েছেন। অথচ কমিটির জন্য নির্দেশিকায় বলা হয়েছে, মনোনীত সভাপতি বা সদস্য অবশ্যই সংশ্লিষ্ট উপজেলার মুক্তিযোদ্ধা হবেন।
