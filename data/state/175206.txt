
ঢাকার অদূরে আশুলিয়ার মরাগাঙ্গ এলাকায় আজ সোমবার সকাল আটটার দিকে লেগুনা ও ছোট বাসের মুখোমুখি সংঘর্ষে দুজন নিহত হয়েছেন। তাঁদের নাম-পরিচয় জানা যায়নি।
প্রত্যক্ষদর্শী ব্যক্তিদের বরাত দিয়ে আশুলিয়া থানার ভারপ্রাপ্ত কর্মকর্তা (ওসি) বদরুল আলমের দেওয়া ভাষ্য, লেগুনাটি আশুলিয়ার দিকে যাচ্ছিল। বাসটি আসছিল বিপরীত দিক থেকে। ঘন কুয়াশার কারণে লেগুনা ও ছোট বাসের চালক পরিষ্কারভাবে দেখতে না পাওয়ায় এ দুর্ঘটনা ঘটে বলে প্রাথমিকভাবে ধারণা করা হচ্ছে।
ওসির ভাষ্য, ঘটনাস্থলেই একজনের মৃত্যু হয়েছে। হাসপাতালে নেওয়ার পর আরেকজনকে মৃত ঘোষণা করা হয়। তবে কোন যানবাহনের যাত্রী মারা গিয়েছে, ওসি তা জানাতে পারেননি। নিহত দুজনের পরিচয়ও তিনি জানাতে পারেননি।
