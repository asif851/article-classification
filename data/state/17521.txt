
লালমনিরহাটের কালীগঞ্জ উপজেলায় দুই চাচাতো ভাই অ্যাসিড-সন্ত্রাসের শিকার হয়েছেন। আজ রোববার গোড়ল ইউনিয়নের চৌপতি গ্রামে এ ঘটনা ঘটে। পূর্বশত্রুতার জের ধরে প্রতিপক্ষের লোকজন এ ঘটনা ঘটিয়েছেন বলে অভিযোগ পাওয়া গেছে।
অ্যাসিড-সন্ত্রাসের শিকার হওয়া ব্যক্তিরা হলেন গোড়ল চৌপতি গ্রামের আবুল কালামের ছেলে ফরহাদ হোসেন (২২) ও তাঁর চাচাতো ভাই নূর হক (১৬)।
ফরহাদ ও নূর হকের পরিবারের সদস্যদের সঙ্গে কথা বলে জানা গেছে, ফরহাদ ঢাকার একটি পোশাক কারখানায় কাজ করেন। একটি মামলায় হাজিরা দিতে শনিবার রাতে ঢাকা থেকে তিনি বাড়ি ফেরেন। রাতে চাচাতো ভাই নুর হকের সঙ্গে একই বিছানায় ঘুমিয়ে পড়েন তিনি। রোববার ভোরে কৌশলে ঘরের দরজা খুলে দুর্বৃত্তরা ভেতরে ঢোকে এবং তাঁদের লক্ষ্য করে অ্যাসিড ছুড়ে পালিয়ে যায়। তাঁদের প্রথমে কালীগঞ্জ স্বাস্থ্য কমপ্লেক্সে নেওয়া হয়। গুরুতর আহত ফরহাদকে উন্নত চিকিৎসার জন্য রংপুর মেডিকেল কলেজ হাসপাতালে নেওয়ার পরামর্শ দিয়েছেন চিকিৎসকেরা।
ফরহাদ হোসেনের চাচা আবুল কাশেম বলেন, পূর্বশত্রুতার জেরেই এ ঘটনা ঘটানো হয়েছে। গ্রামের একটি পরিবারের সঙ্গে ফরহাদের দ্বন্দ্ব রয়েছে। ওই পরিবার ফরহাদের বিরুদ্ধে আদালতে মামলা করেছে। আজ রোববার ওই মামলায় আদালতে ফরহাদের হাজিরা দেওয়ার কথা ছিল। কাশেম বলেন, ‘আমরা পরিবারের পক্ষ থেকে থানায় মামলা করব। তবে তার আগে এদের সুচিকিৎসার ব্যবস্থা করতে হবে।’
গোড়ল ইউনিয়ন পরিষদের (ইউপি) চেয়ারম্যান মাহমুদুল ইসলাম জানান, কেন বা কী কারণে এই অ্যাসিড-সন্ত্রাসের ঘটনাটি ঘটানো হয়েছে, তা এই মুহূর্তে বলা যাচ্ছে না।
কালীগঞ্জ স্বাস্থ্য কমপ্লেক্সের আবাসিক চিকিৎসা কর্মকর্তা (আরএমও) আহসান হাবীব জানান, ফরহাদের অবস্থা গুরুতর। উন্নত চিকিৎসার জন্য তাঁকে রংপুর মেডিকেল কলেজ হাসপাতালে পাঠানো হয়েছে। ফরহাদ ও নুর হোসেনকে পরীক্ষা করে তাঁদের শরীরে ‘অ্যাসিডিক বার্ন’ পাওয়া গেছে।
কালীগঞ্জ থানার ভারপ্রাপ্ত কর্মকর্তা (ওসি) মকবুল হোসেন বলেন, এ ঘটনায় এখন পর্যন্ত কেউ থানায় কোনো অভিযোগ করেননি। মামলা হলে তদন্ত করে আইনানুগ ব্যবস্থা নেওয়া হবে।
