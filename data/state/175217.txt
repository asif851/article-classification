
কক্সবাজারের টেকনাফ উপজেলা পরিষদের পেছনে পাহাড়ে অনন্ত ৩০-৪০টি পয়েন্টে আগুন জ্বলছে। ওই সব জায়গা পাহাড়ের গভীরে হওয়ায় আগুন নিয়ন্ত্রণে আনতে ফায়ার সার্ভিসের একটি ইউনিট, বনকর্মী, পাহারাদার সদস্য ও স্থানীয় লোকজনকে বেগ পেতে হচ্ছে। এ ঘটনায় বনে বিভিন্ন প্রজাতির গাছপালার ক্ষতির আশঙ্কা করা হচ্ছে।
আজ বৃহস্পতিবার বেলা সাড়ে ১১টার দিকে এই আগুন লাগে। বিকেল সাড়ে চারটায় শেষ খবর পাওয়া পর্যন্ত আগুন নিয়ন্ত্রণে আনা সম্ভব হয়নি।
টেকনাফ বন বিভাগের রেঞ্জ কর্মকর্তা সাজ্জাদ হোসেন প্রথম আলোকে বলেন, হঠাৎ করে দুপুরের দিকে পাহাড়ের উপজেলা পরিষদের পেছনে নাইট্যংপাড়া, কবির আহমদ ঘোনা, মাঠপাড়া, ব্যাটালিয়ন–সংলগ্ন কয়েকটি পয়েন্টে আগুন লাগার খবর পাওয়া যায়। তিনি, ইউএনও মো. রবিউল হাসান, সহকারী কমিশনার (ভূমি) প্রণয় চাকমা ও টেকনাফ থানার ওসি রণজিৎ কুমার বড়ুয়া পাহাড়ে আসেন। দুপুরের দিকে প্রায় ৩০-৪০টি স্থানে আগুন জ্বলতে দেখা যায়। যেসব স্থানে আগুন দেখা যাচ্ছে, সেসব স্থানে কোনো ধরনের জুমচাষ করা হয় না। তাই ধারণা করা হচ্ছে, কোনো ডাকাত দল এ ঘটনাটি ঘটাতে পারে।
ঘটনাস্থলে আছেন টেকনাফ উপজেলা সহকারী কমিশনার ভূমি প্রণয় চাকমা। তিনি প্রথম আলোকে বলেন, পাহাড়ের ভেতর হওয়াই ফায়ার সার্ভিসের গাড়ি ঢুকতে পারছ না। এর ওপর হালকা বাতাস থাকায় আগুন নেভাতে বেশ বেগ পেতে হচ্ছে। পাহাড়ি ছড়ার পানি ও বালু দিয়ে আগুন নেভানোর চেষ্টা চলছে। বনকর্মী, পাহারা সদস্য ও এলাকার শতাধিক লোকজন আগুন নেভাতে কাজ করছে। এ পর্যন্ত (বিকেল সাড়ে চারটা) ২৫টি স্থানের আগুন নিয়ন্ত্রণে আনা সম্ভব হয়েছে।
