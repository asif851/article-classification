
ঝালকাঠি জেলা ছাত্রলীগের সভাপতি শফিকুল ইসলামসহ ২৮ জনের বিরুদ্ধে চাঁদাবাজি ও ছিনতাইয়ের অভিযোগে মামলা হয়েছে। গতকাল রোববার ঝালকাঠি শহরের এক ঠিকাদার বাদী হয়ে থানায় মামলাটি করেন।এর আগে ২১ জুলাই রাতে জেলা ছাত্রলীগের সাবেক সভাপতি সৈয়দ হাদিসুর রহমানসহ ৫২ জনের বিরুদ্ধে থানায় দুটি পৃথক মামলা হয়।গতকাল দায়ের করা মামলার এজাহার সূত্রে জানা যায়, ১৫ দিন আগে আসামিরা ঠিকাদার সগির হোসেনের কাছে দুই লাখ টাকা চাঁদা দাবি করেন। ২০ জুলাই বিকেলে শহরের গুরুধাম সেতুর কাছে আসামিরা সগিরকে মারধর করে তাঁর সঙ্গে থাকা ৬৫ হাজার টাকা, মুঠোফোন ও সোনার চেইন ছিনিয়ে নেন। মামলায় জেলা যুবলীগের যুগ্ম আহ্বায়ক রেজাউল করিমকে প্রধান আসামি করে শফিকুল ইসলামসহ ২৮ জনের নাম উল্লেখ করা হয়েছে।ঝালকাঠি থানার ভারপ্রাপ্ত কর্মকর্তা (ওসি) আবদুস সালাম মামলা দায়েরের সত্যতা নিশ্চিত করেন।এ ব্যাপারে শফিকুল ইসলাম বলেন, জেলা ছাত্রলীগের নতুন কমিটিতে পদবঞ্চিত নেতা-কর্মীরা ২০ জুলাই দুপুরে তাঁর ও আওয়ামী লীগ নেতা রুহুল আমীন রিজভীর বাসভবনের সামনে ভাঙচুর ও হামলা করেন। এ ঘটনায় থানায় দুটি মামলা হয়েছে। ওই মামলার আসামিরা পাল্টা মামলা হিসেবে এক ঠিকাদারকে দিয়ে তাঁর বিরুদ্ধে মিথ্যা মামলা করিয়েছেন।ঝালকাঠি জেলা, সদর ও পৌর ছাত্রলীগের নতুন কমিটি ঘোষণাকে কেন্দ্র করে ২০ জুলাই দুপুরে শহরের কালীবাড়ি সড়কে নতুন কমিটির সভাপতি শফিকুল ইসলামের বাসভবনের সামনে ছাত্রলীগের এক পক্ষ হামলা চালায়। এতে এক সাংবাদিকসহ পাঁচজন আহত হন। সন্ধ্যায় আওয়ামী লীগের কেন্দ্রীয় উপকমিটির সহসম্পাদক রুহুল আমীনের বাসভবনে হামলা চালান একই পক্ষের নেতা-কর্মীরা।পরদিন ২১ জুলাই রাতে ব্যবসায়ী রিপন শীল ও আওয়ামী লীগের কেন্দ্রীয় উপকমিটির সহসম্পাদক রুহুল আমীনের বাবা রুস্তম আলী শরীফ বাদী হয়ে সদর থানার পৃথক দুটি মামলা করেন। জেলা ছাত্রলীগের সাবেক সভাপতি সৈয়দ হাদিসুর রহমানসহ ৩০ জনের নাম উল্লেখ করে ওই মামলা করা হয়।অন্যদিকে নতুন কমিটির সভাপতি শফিকুল ইসলামের মালিকানাধীন দোকানের ভাড়াটে ব্যবসায়ী রিপন শীল তাঁর ব্যবসাপ্রতিষ্ঠানে হামলা ও ভাঙচুরের অভিযোগে যুবলীগ নেতা হাফিজুর রহমান ও জেলা ছাত্রলীগের সাবেক সভাপতি সৈয়দ হাদিসুর রহমানসহ ২২ জনের নাম উল্লেখ করে থানায় মামলা করেন।২১ জুলাই প্রথম আলোয় ‘ছাত্রলীগের কমিটি ঘোষণা, ঝালকাঠিতে এক পক্ষের হামলায় আহত ৫’ শিরোনামে একটি প্রতিবেদন ছাপা হয়।
