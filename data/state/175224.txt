
বিরোধী দল বিএনপির চেয়ারপারসন খালেদা জিয়াকে শুভেচ্ছা জানাতে গিয়ে পাল্টাপাল্টি ধাওয়া ও সংঘর্ষে জড়িয়ে পড়েছেন দুপক্ষের নেতা-কর্মীরা। আজ শনিবার বিকেলে গাজীপুরের কালিয়াকৈর উপজেলার সফিপুর বাজারে এ ঘটনা ঘটেছে।এলাকাবাসী ও নেতা-কর্মীরা জানান, বগুড়া যাওয়ার পথে বিকেলের দিকে বিরোধী দলের নেত্রীর গাড়িবহর কালিয়াকৈর পার হচ্ছিল। তাঁকে শুভেচ্ছা জানাতে ঢাকা-টাঙ্গাইল মহাসড়কের দুই পাশে দুপুরের পর থেকে শতাধিক নেতা-কর্মী দাঁড়িয়ে ছিলেন। নেতা-কর্মীদের হাতে বড় বড় বিলবোর্ড ও ফেস্টুন ছিল। একপর্যায়ে বিএনপির বহিষ্কৃত নেতা চৌধুরী তানভীর আহম্মেদ সিদ্দিকীর কর্মীরা মহাসড়কের ওপর মিছিল শুরু করেন। এ সময় কালিয়াকৈর পৌর বিএনপির সাধারণ সম্পাদক মজিবুর রহমানের সমর্থকেরা একই জায়গায় পাল্টা আরেকটি মিছিল বের করেন। দুপক্ষের কর্মীদের মধ্যে প্রথমে বাগবিতণ্ডা ও পরে পাল্টাপাল্টি ধাওয়া শুরু হয়। একপর্যায়ে শুরু হয় সংঘর্ষ। সংঘর্ষে ১০ জন আহত হয়েছেন বলে জানা গেছে। এ সময় কিছুক্ষণের জন্য মহাসড়কে যান চলাচল বন্ধ ছিল।পরে পুলিশ গিয়ে লাঠিপেটা করলে কর্মীরা ছত্রভঙ্গ হয়ে যান। পরিস্থিতি নিয়ন্ত্রণে এলে নেতা-কর্মীরা মহাসড়কের পাশে দাঁড়িয়ে খালেদা জিয়াকে শুভেচ্ছা জানান। সন্ধ্যা সাড়ে ছয়টার দিকে খালেদা জিয়া কালিয়াকৈর এলাকা পার হন।
কালিয়াকৈর পৌর বিএনপির সাধারণ সম্পাদক মজিবুর রহমান জানান, তাঁর কোনো নেতা-কর্মী সংঘর্ষের সঙ্গে জড়িত নন। কারা জড়িত সেটাও তাঁর জানা নেই। এ ব্যাপারে তানভীর সিদ্দিকী বা তাঁর পক্ষের কোনো কর্মীর সঙ্গে কথা বলা যায়নি।
কালিয়াকৈর থানার ভারপ্রাপ্ত কর্মকর্তা (ওসি) ওমর ফারুক ঘটনার সত্যতা নিশ্চিত করে বলেন, ঘটনাস্থলে অতিরিক্ত পুলিশ মোতায়েন করা হয়েছে।
প্রসঙ্গত, খালেদা জিয়া আজ রাতে বগুড়ায় থাকবেন। আগামীকাল রোববার রংপুরে ও সোমবার তিনি রাজশাহীতে জনসভা করবেন।
