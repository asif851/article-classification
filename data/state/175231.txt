
পবিত্র ঈদুল আজহায় সরকারি ছুটি বাড়তে পারে। আগামী ১১ ও ১৫ সেপ্টেম্বর এই ছুটি হওয়ার সম্ভাবনা রয়েছে। বিষয়টি খুব শিগগির প্রধানমন্ত্রী শেখ হাসিনা চূড়ান্ত করবেন।
আজ সোমবার সচিবালয়ে মন্ত্রিসভার নিয়মিত বৈঠকে ঈদের ছুটি বাড়ানোর বিষয়টি নিয়ে আলোচনা হয়েছে। বৈঠকের পর মন্ত্রিপরিষদ সচিব মোহাম্মদ শফিউল আলম এই সম্ভাবনার কথা জানান। তিনি বলেন, বিষয়টি নিয়ে আলোচনা হলেও চূড়ান্ত সিদ্ধান্ত হয়নি। তবে খুব শিগগির সরকার এ বিষয়ে সিদ্ধান্ত জানাবে।
বৈঠক সূত্রে জানা যায়, ১১ (রোববার) ও ১৫ (বৃহস্পতিবার) সেপ্টেম্বর ছুটি ঘোষণা করা হলে তার বদলে ১৭ ও ২৪ সেপ্টেম্বর (দুই শনিবার) অফিস খোলা থাকবে।
তবে সভার আরেকটি সূত্র জানায়, দুই দিনের বদলে এক দিনও ছুটি বাড়ানো হতে পারে। ১১ তারিখ সাধারণ ছুটি হতে পারে। ১৫ তারিখ ঐচ্ছিক ছুটি হতে পারে।
আগামী ১৩ সেপ্টেম্বর (মঙ্গলবার) পবিত্র ঈদুল আজহা উদ্‌যাপিত হবে।
