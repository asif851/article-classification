
‘আজ ঈশ্বরের উপস্থিতি বিরাজ করছে রোহিঙ্গাদের মাঝে।’ 
মিয়ানমার থেকে প্রাণভয়ে বাংলাদেশে পালিয়ে আসা রোহিঙ্গাদের নাম আজ এভাবেই নিলেন বিশ্বের ক্যাথলিক খ্রিষ্টানদের ধর্মগুরু পোপ ফ্রান্সিস। খবর এএফপির।  মিয়ানমার সফরের সময় এবং বাংলাদেশে সফরের প্রথম দিনে পোপের মুখে ‘রোহিঙ্গা’ কথাটি শুনতে না পেয়ে অনেকে হতাশ হয়েছিলেন। আজ শুক্রবার রাজধানীর কাকরাইলে আর্চ বিশপস আন্তধর্মীয় ও আন্তমাণ্ডলিক সমাবেশে নির্যাতিত রোহিঙ্গা সম্প্রদায়ের ১৮ জনের সঙ্গে কথা বলেন পোপ ফ্রান্সিস। তাঁর কাছে নির্যাতন ও দুর্দশার বর্ণনা দিতে কক্সবাজারের আশ্রয়শিবির থেকে ঢাকায় এসেছিলেন রোহিঙ্গারা। সরকারের অনুমতি নিয়ে বেসরকারি সংগঠন কারিতাস তিন পরিবারের ১৮ রোহিঙ্গা সদস্যকে ঢাকায় নিয়ে আসে। সমাবেশে পোপ মন্তব্য করেন, তাঁদের (রোহিঙ্গা) সাহায্য করার জন্য আমাদের সঠিক কাজটি অব্যাহত রাখতে হবে। তাঁদের স্বীকৃত অধিকার সুরক্ষিত রাখার প্রচেষ্টা অব্যাহত রাখতে হবে।’মিয়ানমার সফরের সময় দেশটির স্টেট কাউন্সেলর অং সান সু চির সঙ্গে গত মঙ্গলবার বৈঠক করেছেন ক্যাথলিক খ্রিষ্টানদের প্রধান ধর্মগুরু পোপ ফ্রান্সিস। তবে বৈঠকে পোপ একবারও ‘রোহিঙ্গা’ শব্দটি উচ্চারণ করেননি। ওই বৈঠকে পোপ রোহিঙ্গা শব্দটি বলেন কি না, সেদিকে নজর রেখেছিল বিশ্ব। রোহিঙ্গা শব্দটিতে মিয়ানমার কর্তৃপক্ষের আপত্তি রয়েছে। কারণ সেখানকার শাসকশ্রেণি রাখাইন রাজ্যের এই মানুষগুলোকে নৃগোষ্ঠী হিসেবে স্বীকৃতি দিতে নারাজ।
