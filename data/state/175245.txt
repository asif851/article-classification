
যশোরের অভয়নগর উপজেলায় পাগলা কুকুরের কামড়ে ২০ জন আহত হয়েছে। আহত ব্যক্তিদের বেশির ভাগই শিশু। গত শনিবার সকাল থেকে বিকেল পর্যন্ত উপজেলার নওয়াপাড়া, গুয়াখোলা, বুইকরা, ধোপাদী ও শংকরপাশা গ্রামে ওই ঘটনা ঘটে।নওয়াপাড়া পৌরসভার উদ্যোগে গতকাল রোববার আহত ব্যক্তিদের ১৪ জনকে প্রতিষেধক দেওয়া শুরু হয়েছে।এলাকার কয়েকজন জানান, শনিবার নওয়াপাড়ার মডেল কলেজ সড়কের মিন্টু হাওলাদারের মেয়ে ফাতেমা খাতুন (১০) বাড়ির পাশে খেলা করছিল। এ সময় একটি কুকুর তার ডান পায়ে কামড় দিয়ে মাংস তুলে নেয়। প্রতিবেশীরা কুকুরটিকে ধাওয়া করেন। এরপর নওয়াপাড়া মডেল সরকারি প্রাথমিক বিদ্যালয়ের শিক্ষার্থীরা নওয়াপাড়া কেন্দ্রীয় শহীদ মিনারে ফুল দিতে যাওয়ার সময় নর্থ বেঙ্গল সড়কের কাছে কুকুরটি আট শিক্ষার্থীকে কামড়ে জখম করে।
