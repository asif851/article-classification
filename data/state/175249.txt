
ময়মনসিংহের নান্দাইলে সিএনজিচালিত অটোরিকশা ও পাওয়ার ট্রলির মুখোমুখি সংঘর্ষে একজন নিহত ও তিনজন আহত হয়েছেন। নিহত সোহেল মিয়া (৩০) অটোরিকশার চালক।আজ শনিবার সকাল ১০টায় নান্দাইল-তাড়াইল সড়কের বড়াইল ভান্ডারির মোড় এলাকায় এ দুর্ঘটনা ঘটে।প্রত্যক্ষদর্শীদের বরাত দিয়ে নান্দাইল মডেল থানার উপপরিদর্শক (এসআই) জালাল উদ্দিন বলেন, নান্দাইল চৌরাস্তা থেকে যাত্রী নিয়ে অটোরিকশাটি তাড়াইল উপজেলার দিকে যাচ্ছিল। বড়াইল ভান্ডারির মোড় এলাকায় পৌঁছানোর পর বিপরীত দিক থেকে আসা একটি পাওয়ার ট্রলির সঙ্গে এর মুখোমুখি সংঘর্ষ হয়। এতে অটোরিকশার চালক সোহেল ঘটনাস্থলে নিহত হন। তিন যাত্রী সড়কে ছিটকে পড়ে গুরুতর আহত হন। স্থানীয় লোকজন তাঁদের হাসপাতালে পাঠিয়েছেন। পুলিশ নিহত চালকের লাশ উদ্ধার করেছে।
