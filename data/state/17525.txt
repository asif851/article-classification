
চট্টগ্রামের বাঁশখালীতে ১০ বছরের এক শিশুকে ধর্ষণ মামলার আসামি র‍্যাবের সঙ্গে ‘বন্দুকযুদ্ধে’ নিহত হয়েছেন। তাঁর নাম আবদুল হাকিম মিন্টু (৩০)। আজ মঙ্গলবার ভোররাতে বাঁশখালীর-পেকুয়া সীমান্ত এলাকায় এ ঘটনা ঘটে। ঘটনার সত্যতা নিশ্চিত করেছে র‍্যাপিড অ্যাকশন ব্যাটালিয়ন (র‍্যাব-৭)।
র‍্যাব-৭–এর সহকারী পরিচালক (গণমাধ্যম) মিনতানুর রহমান বলেন, ‘১৮ এপ্রিল সন্ধ্যায় বাঁশখালীর শেখেরখিল এলাকায় ধানখেতে এক শিশুকে ধর্ষণ করা হয়। দুই দিন পরে বাঁশখালী থানায় আবদুল হাকিমকে আসামি করে একটি মামলা হয়। গোপন তথ্যের ভিত্তিতে র‍্যাব আবদুল হাকিমকে ধরতে বাঁশখালী-পেকুয়া সীমান্তে অভিযান চালায়। ওই এলাকায় আবদুল হাকিমের সহযোগীরা র‍্যাবকে লক্ষ্য করে গুলি ছোড়ে। এ সময় র‍্যাব আত্মরক্ষার্থে পাল্টা গুলি ছোড়ে। গোলাগুলিতে বাকিরা পালিয়ে গেলেও ঘটনাস্থলে আবদুল হাকিমের লাশ পড়ে থাকতে দেখে র‍্যাব।’
মিনতানুর রহমান বলেন, বন্দুকযুদ্ধের ঘটনাস্থল থেকে একটি ওয়ান শুটারগান, সাতটি গুলি ও দুটি খালি গুলির খোসা উদ্ধার করা হয়েছে।
