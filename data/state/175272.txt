

বাংলাদেশ ব্যাংকের রিজার্ভ চুরি ও তনু হত্যার ঘটনা নিয়ে যে বিক্ষোভ, তা ভিন্ন খাতে প্রবাহিত করতে শফিক রেহমানকে গ্রেপ্তার করা হয়েছে বলে অভিযোগ করেছেন বিএনপির মহাসচিব মির্জা ফখরুল ইসলাম আলমগীর।আজ বুধবার দুপুরে ঢাকা রিপোর্টার্স ইউনিটিতে এক আলোচনা সভায় মির্জা ফখরুল এ অভিযোগ করেন। শফিক রেহমান, মাহমুদুর রহমান, শওকত মাহমুদসহ রাজনীতিবিদদের মামলা প্রত্যাহারের দাবিতে এনপিপি (একাংশ) এই আলোচনা সভার আয়োজন করে। 
মির্জা ফখরুল বলেন, সরকার যখনই কোনো ঘটনা ঘটিয়ে বিপদে পড়ে, তখনই আরেকটি বিষয় তারা জনগণের সামনে আনে। বাংলাদেশ ব্যাংকের রিজার্ভ ডাকাতি ও তনু হত্যা নিয়ে সারা দেশের শিক্ষক, শিক্ষার্থী ও সাধারণ মানুষ যখন সোচ্চার, তখন দৃষ্টি ভিন্ন খাতে ফেরাতে শফিক রেহমানের ঘটনা সরকার সামনে এনেছে।  বিএনপির মহাসচিব অভিযোগ করেন, এখন ভিন্নমত শোনা হয় না। যাঁরা ভিন্নমত পোষণ করেন, তাঁদের ওপর নির্যাতন চালানো হয়। এত দিন এটা ছিল বিএনপির ওপর, এখন মাহ্‌ফুজ আনামও বাদ পড়েন না। তাঁর নামে ৮৬টি মামলা দেওয়া হয়েছে। মির্জা ফখরুল বলেন, তাঁরা ২০ দলের পরিধি আরও বড় করতে চান।
