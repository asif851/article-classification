
মুক্তিযুদ্ধকালে মানবতাবিরোধী অপরাধে ফাঁসি কার্যকর হওয়া সালাউদ্দিন কাদের (সাকা) চৌধুরীর দাফন সম্পন্ন হয়েছে। চট্টগ্রামে রাউজানের গহিরায় পৈতৃক বাড়ির পারিবারিক কবরস্থানে আজ রোববার সকাল ১০টার দিকে তাঁকে দাফন করা হয়। এ সময় তাঁর পরিবারের সদস্যরা উপস্থিত ছিলেন।
এর আগে বাড়ির মসজিদ প্রাঙ্গণে তাঁর জানাজা অনুষ্ঠিত হয়। জানাজা পড়ান হেফাজতে ইসলামের জ্যেষ্ঠ নায়েবে আমির মুহিবুল্লাহ বাবুনগরী। এতে সাকা চৌধুরীর পরিবারের সদস্য ছাড়াও এলাকার লোকজন অংশ নেন।
কড়া নিরাপত্তার মধ্য দিয়ে আজ সকাল নয়টার দিকে সাকা চৌধুরীর মরদেহ তাঁর পৈতৃক বাড়িতে পৌঁছায়।
চট্টগ্রামের অতিরিক্ত পুলিশ সুপার মোস্তাফিজুর রহমান প্রথম আলোকে বলেন, সাকা চৌধুরীর জানাজা ও দাফনকে কেন্দ্র করে রাউজানে বাড়তি নিরাপত্তা-ব্যবস্থা গ্রহণ করা হয়। আইনশৃঙ্খলা বজায় রাখতে অতিরিক্ত পুলিশের পাশাপাশি বিজিবি মোতায়েন করা হয়।
গতকাল শনিবার দিবাগত রাত ১২টা ৫৫ মিনিটে ঢাকা কেন্দ্রীয় কারাগারে সাকা চৌধুরীর মৃত্যুদণ্ড কার্যকর করা হয়। একই সময়ে একাত্তরে মানবতাবিরোধী আরেক অপরাধী জামায়াত নেতা আলী আহসান মোহাম্মাদ মুজাহিদেরও মৃত্যুদণ্ড কার্যকর করা হয়।
সাকা চৌধুরী বিএনপির স্থায়ী কমিটির সদস্য ছিলেন। আর মুজাহিদ ছিলেন জামায়াতের সেক্রেটারি জেনারেল। সাকা চৌধুরীর বাড়ি চট্টগ্রামের রাউজানে। মুজাহিদের বাড়ি ফরিদপুরে।
এর আগে একই অপরাধে ফাঁসি কার্যকর করা হয়েছিল জামায়াতের দুই সহকারী সেক্রেটারি জেনারেল আবদুল কাদের মোল্লা ও মুহাম্মদ কামারুজ্জামানের।
আরও পড়ুন:
সাকা ও মুজাহিদের ফাঁসি কার্যকরসাকা চৌধুরীর জানাজা ও দাফনের প্রস্তুতি সম্পন্নসাকা চৌধুরীর মরদেহ রাউজানেমুজাহিদের দাফন সম্পন্ন
