
চট্টগ্রামের মিরসরাই উপজেলার নোয়াপাড়ায় গতকাল সোমবার ভোররাতে ১২৬ ফুট রেললাইন উপড়ে ফেলে দুর্বৃত্তরা। এতে চট্টগ্রামের সঙ্গে সারা দেশের রেলযোগাযোগ বন্ধ হয়ে যায়। আজ মঙ্গলবার সকাল নয়টায় রেলপথ চলাচলের উপযোগী করা হয়।
বড়তাকিয়া রেলস্টেশনের স্টেশনমাস্টার ওসমান গণি জানিয়েছেন, উপজেলার বড়তাকিয়া এবং মিরসরাই রেলস্টেশনের মাঝামাঝি নোয়াপাড়ায় গতকাল সোমবার রাত একটা ৩৮ মিনিটে ঢাকা থেকে ছেড়ে আসা চট্টগ্রাম মেইল বড়তাকিয়া রেলস্টেশন অতিক্রম করে। এরপর আর কোনো ট্রেন চট্টগ্রামের দিকে আসেনি। ভোররাত বা তার আগে কোনো একসময় দুর্বৃত্তরা রেললাইন উপড়ে ফেলেছে বলে ধারণা করছেন তিনি।
ওসমান গণি জানান, আজ মঙ্গলবার ভোর ছয়টার দিকে এ ঘটনা জানতে পেরে সংশ্লিষ্ট প্রকৌশলীদের খবর দেওয়া হয়। সকাল নয়টার দিকে রেলপথ চলাচলের উপযোগী করা হয়।
 
