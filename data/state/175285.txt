
বান্দরবানের লামা উপজেলার ফাসিয়াখালী ইয়াংসায় বৃদ্ধ দম্পতিকে ধারালো অস্ত্র দিয়ে কুপিয়ে হত্যা করা হয়েছে। গতকাল শুক্রবার রাতে এ ঘটনা ঘটে। আজ শনিবার সকালে নিজ বাড়ি থেকে ক্যহ্লাচিং মারমা (৭০) ও তাঁর স্ত্রী চিংহ্লামে মারমার (৬৫) লাশ উদ্ধার করে পুলিশ। ক্যহ্লাচিং মারমা ইউনিয়ন পরিষদের (ইউিপ) সাবেক সদস্য।
পুলিশ ও স্থানীয় সূত্রে জানা গেছে, লামা উপজেলা সদর থেকে ১৫ কিলোমিটার দূরে ফাসিয়াখালী ইউনিয়নের ইয়াংসা ছোটপাড়া। সেখানে একটি বাড়িতে থাকতেন ওই দম্পতি। বৃদ্ধ ক্যহ্লাচিংকে গলা কেটে ও বৃদ্ধা চিংহ্লামেকে বুকে ও পেটে ছুরিকাঘাত করে হত্যা করা হয়েছে। বাড়ির আলমারি ও সিন্দুক ভাঙা রয়েছে।
ইয়াংসা ছোটপাড়া এলাকার ইউপি সদস্য আপ্রুসি মারমা জানান, পাঁচ মাস আগেও বৃদ্ধের বাড়িতে চুরির ঘটনা ঘটে। তাঁর সঙ্গে কয়েকজনের জমি নিয়ে বিরোধ ছিল।
লামা থানার ভারপ্রাপ্ত কর্মকর্তা (ওসি) আনোয়ার হোসেন বলেছেন, লাশ উদ্ধারে ঘটনাস্থলে গেছে পুলিশ। তদন্তের পর বিস্তারিত জানা যাবে। সেখানে সেনাবাহিনীও গেছে।
