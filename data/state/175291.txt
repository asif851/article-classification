
পুলিশের মহাপরিদর্শক (আইজিপি) এ কে এম শহীদুল হক বলেছেন, র‍্যাব-পুলিশের মধ্যে কোনো দ্বন্দ্ব নেই। র‍্যাব পুলিশেরই একটি ইউনিট। একটি পরিবার। এক পরিবারের মধ্যেও তো মতবিরোধ হয়। এটাকে বড় করে দেখার কিছু নেই।
আজ শুক্রবার বেলা সাড়ে ১১টার দিকে বরিশাল আর আর এফ পুলিশ লাইনসের নবনির্মিত ব্যারাক ভবন উদ্বোধনের পর মতবিনিময় সভা শেষে সাংবাদিকদের প্রশ্নের জবাবে এসব কথা বলেন আইজিপি।  আইজিপি বলেন, ‘দেশে সন্ত্রাস ও জঙ্গিবাদ রোধে আমরা একসঙ্গে কাজ করছি। এতে মতবিরোধ থাকলেও আমরা এক, আমাদের উদ্দেশ্যও এক। র‍্যাব একটি এলিট ফোর্স। সেটা আমাদের একটি ইউনিট। আমরা পারিবারিকভাবেই কাজ করছি। আমাদের এখন একটিই কাজ—সেটা হলো সন্ত্রাস দমন করা। র‍্যাব ও পুলিশ কখনোই আলাদা নয়। একই পরিবারের সদস্য আমরা।’
মতবিনিময় সভায় উপস্থিত ছিলেন বরিশাল রেঞ্জের অতিরিক্ত ডিআইজি আকরাম হোসেন, বরিশাল মেট্রোপলিটন পুলিশ কমিশনার এস এম রুহুল আমিন, বরিশালের পুলিশ সুপার এস এম আক্তারুজ্জামান, মেট্রোপলিটন পুলিশের অতিরিক্ত কমিশনার সায়েদুর রহমান, উপপুলিশ কমিশনার (সদর) হাবিবুর রহমান, উপপুলিশ কমিশনার (গোয়েন্দা) উত্তম কুমার পাল প্রমুখ।
