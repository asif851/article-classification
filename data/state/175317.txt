
বাংলাদেশের ১৬ কোটি মানুষের মধ্যে কমপক্ষে ৮৩ ভাগ দরিদ্র। দরিদ্র মানুষদের অনেকেই এখনো কার্যত নিরক্ষর, বিদ্যুৎ-সুবিধাবঞ্চিত এবং সুপেয় পানির অভাবে মরণব্যাধি আর্সেনিক রোগে আক্রান্ত হওয়ার ঝুঁকির মধ্যে রয়েছে।অর্থনীতিবিদ অধ্যাপক আবুল বারকাত তাঁর নতুন বই বাংলাদেশে দারিদ্র্য-বৈষম্য-অসমতার কারণ-পরিণাম ও উত্তরণ সম্ভাবনা: একীভূত রাজনৈতিক অর্থনীতির তত্ত্বের সন্ধানে শীর্ষক গ্রন্থে এসব তথ্য উল্লেখ করেন। ঢাকা বিশ্ববিদ্যালয়ের পদার্থবিজ্ঞান বিভাগের অবসরপ্রাপ্ত অধ্যাপক অজয় রায় বইয়ের সারকথা তুলে ধরতে গিয়ে এসব তথ্য দেন। গতকাল শুক্রবার ঢাকা বিশ্ববিদ্যালয়ের নবাব নওয়াব আলী চৌধুরী সিনেট ভবনে বইটির প্রকাশনা উৎসব হয়েছে। বইটি প্রকাশ করেছে মুক্তবুদ্ধি প্রকাশনা।বইয়ের সারসংক্ষেপ তুলে ধরে অধ্যাপক অজয় রায় বলেন, দেশে ক্রমবর্ধমান দারিদ্র্য-বৈষম্য-অসমতার প্রধান কারণ ‘রেন্ট-সিকার’। তারা নিজেরা কোনো বিত্ত-সম্পদ সৃষ্টি করে না, তারা বিত্ত হয় অন্যদের সম্পদ দখল, বেদখল, জবরদখল, গ্রহণ, অধিগ্রহণ ও আত্মসাতের মাধ্যমে। রাজনীতি ও সরকারের অশুভ সমস্বার্থে ও আঁতাতের মাধ্যমে এরা কাজটি করে থাকে। এ প্রক্রিয়ায় তারা সমাজের সম্পদ শুধু হ্রাসই করে না, ধ্বংসও করে। এরা দেশের ওপরের তলার ১ শতাংশ মানুষ। এদের রাজনীতি ও সরকার থেকে সম্পূর্ণ বিচ্ছিন্ন করতে হবে।গ্রন্থের মোড়ক উন্মোচন করেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক। তিনি বলেন, আবুল বারকাত তাঁর বইতে সাধারণ মানুষের অর্থনীতির অবস্থানকে স্পষ্টভাবে তুলে ধরেছেন। দারিদ্র্যের প্রকারভেদ হিসেবে তিনি ২৩টি কারণ উল্লেখ করেছেন, যার মধ্যে মানুষ কাঠামোর দারিদ্র্যপ্রবণতা মানুষকে আত্মজিজ্ঞাসাপ্রবণ করে তোলে। অর্থনৈতিক দুর্বৃত্তায়ন, অন্যের সম্পদ জবরদখল, অসৎ কালোবাজারি ইত্যাদিকে দারিদ্র্যের মৌলিক কারণ হিসেবে তিনি চিহ্নিত করেছেন।বাংলাদেশ অর্থনীতি সমিতির সভাপতি অধ্যাপক আশরাফ উদ্দিন চৌধুরীর সভাপতিত্বে অনুষ্ঠানে ঢাকা বিশ্ববিদ্যালয়ের ইতিহাস বিভাগের অবসরপ্রাপ্ত অধ্যাপক সিরাজুল ইসলাম, পিকেএসএফের চেয়ারম্যান অধ্যাপক কাজী খলীকুজ্জমান আহমদ, কথাসাহিত্যিক সেলিনা হোসেন, বাংলাদেশ মেডিকেল অ্যাসোসিয়েশনের সাবেক সভাপতি অধ্যাপক রশিদ-ই-মাহবুব, ঢাকা বিশ্ববিদ্যালয়ের সামাজিক বিজ্ঞান অনুষদের ডিন অধ্যাপক ফরিদ উদ্দিন আহমেদ, জাপানের রিক্কো বিশ্ববিদ্যালয়ের অধ্যাপক সাই কুরাসাওয়া, নাট্যব্যক্তিত্ব মামুনুর রশীদ, বাংলাদেশ অর্থনীতি সমিতির সাধারণ সম্পাদক জামালউদ্দিন আহমেদ প্রমুখ উপস্থিত ছিলেন।
