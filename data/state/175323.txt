
সম্প্রতি রাজনৈতিক সহিংসতায় পেট্রলবোমায় অগ্নিদগ্ধে নিহত ১৪টি পরিবারকে আর্থিক সহায়তা দিয়েছে ব্যবসায়ীদের শীর্ষ সংগঠন এফবিসিসিআই। আজ সোমবার দুপুরে এফবিসিসিআইয়ের সম্মেলনকক্ষে এই সহায়তা দেওয়া হয়। এ সময় নিহত ব্যক্তিদের প্রত্যেক পরিবারকে নগদ ৫০ হাজার টাকা দেওয়া হয়।এফবিসিসিআইয়ের সভাপতি কাজী আকরাম উদ্দিন আহমদ এই অর্থ তুলে দেন। এ সময় কণ্ঠশিল্পী ও সাংসদ মমতাজ বেগম, এফবিসিসিআইয়ের প্রথম সহসভাপতি মনোয়ারা হাকিম আলী, সহসভাপতি মো. হেলাল উদ্দিন ও ঢাকা মেডিকেল কলেজ হাসপাতালের ন্যাশনাল ইনস্টিটিউট অব বার্ন অ্যান্ড প্লাস্টিক সার্জারি বিভাগের প্রধান সমন্বয়কারী সামন্ত লাল সেন উপস্থিত ছিলেন।অনুষ্ঠানে এফবিসিসিআইয়ের সভাপতি বলেন, ‘রাজনীতির নামে সাম্প্রতিক যে সহিংসতা চলছে, তা নিন্দনীয় ও অসমর্থনযোগ্য। আমরা এর অবসান চাই।’ তিনি আরও বলেন, ক্ষতিগ্রস্ত ব্যক্তিদের পুনর্বাসনের জন্য এফবিসিসিআইয়ে একটি পৃথক সেল গঠন করা হয়েছে। নিহত ব্যক্তিদের সন্তানদের এফবিসিসিআইয়ের পরিচালকদের শিল্প-কারখানা ও ব্যবসাপ্রতিষ্ঠানে চাকরির ব্যবস্থা করা হবে জানান তিনি।
অনুষ্ঠানে অন্যান্যের মধ্যে এফবিসিসিআইয়ের পরিচালক আবদুল হক, আনোয়ার হোসেন, মোহাম্মদ জালাল উদ্দিন, আবু মোতালেব, মো. হারুন-অর-রশিদ প্রমুখ উপস্থিত ছিলেন। এ ছাড়া এফবিসিসিআইয়ের অধিভুক্ত চেম্বার ও অ্যাসোসিয়েশনের নেতারা এবং নিহত ব্যক্তিদের পরিবারের সদস্যরা উপস্থিত ছিলেন।
 
