
বাংলাদেশের কমিউনিস্ট পার্টি (সিপিবি) ও বাংলাদেশ সমাজতান্ত্রিক দল (বাসদ) দাবি করেছে, পাবনার সাঁথিয়ায় সংখ্যালঘু হিন্দু সম্প্রদায়ের ওপর হামলায় প্রশ্রয় দিয়েছেন স্বরাষ্ট্র প্রতিমন্ত্রী শামসুল হক টুকু। তাঁর বিরুদ্ধে ব্যবস্থা নেওয়ার আহ্বান জানিয়েছে এই দল দুটি।আজ রোববার পুরানা পল্টনের প্রগতি সম্মেলন কক্ষে এক সংবাদ সম্মেলনে সিপিবি-বাসদ এ দাবি জানায়। সাঁথিয়ায় সাম্প্রদায়িক হামলার পর সিপিবি-বাসদ প্রতিনিধিদল সরেজমিনে পরিদর্শন ও পর্যবেক্ষণ করে। সংবাদ সম্মেলনে দল দুটি তাদের পর্যবেক্ষণ তুলে ধরে।সংবাদ সম্মেলনে বলা হয়, পুলিশ সক্রিয় হলে এ ঘটনা নিয়ন্ত্রণ করা সম্ভব হতো। হামলাকারীদের বেশির ভাগই ছিল কিশোর ও তরুণ। তাদের মূল উদ্দেশ্য ছিল লুটপাট।সিপিবি-বাসদের নেতারা বলেন, ঘটনার পর স্বরাষ্ট্র প্রতিমন্ত্রী সেখানে গিয়েছিলেন। এটি তাঁর নির্বাচনী এলাকা। তাঁকে দেখে মানুষ আশ্বস্ত হওয়া তো দূরের কথা, তাঁর সঙ্গে হামলাকারীদের অনেককে দেখে মানুষ আতঙ্কে মুখ বন্ধ করে বসে আছে।সংবাদ সম্মেলনে দুটি সুপারিশ করা হয়। ১. ক্ষতিগ্রস্ত ব্যক্তিদের পুনর্বাসনের ব্যবস্থা করে তাঁদের আশ্বস্ত করা। ২. বিচার বিভাগীয় তদন্ত কমিটি করা, যাতে মানুষ নির্ভয়ে ঘটনার বর্ণনা দিতে পারে। এ ছাড়া চিহ্নিত হামলাকারীদের গ্রেপ্তার, বিচার ও শাস্তির দাবি জানান তাঁরা।সংবাদ সম্মেলনে মূল বক্তব্য উপস্থাপন করেন বাসদের কেন্দ্রীয় কমিটির সদস্য রাজেকুজ্জামান রতন। এতে আরও বক্তব্য দেন সিপিবির কেন্দ্রীয় কমিটির সাধারণ সম্পাদক সৈয়দ আবু জাফর আহমেদ, সিপিবির নেতা সাজ্জাদ জহির চন্দন প্রমুখ।
