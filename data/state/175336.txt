
টঙ্গীর খাঁপাড়া রোড মোল্লাবাড়ি এলাকায় টাইলসের দোকানের এক কিশোর কর্মচারীকে হত্যার অভিযোগ উঠেছে। গতকাল বুধবার রাতে তাকে হত্যা করা হয়েছে বলে অভিযোগ করেছে কিশোরের পরিবার।
নিহত কর্মচারীর নাম তমাল (১৪)। সে শেরপুর সদরের তিরশা গ্রামের সোহরাব আলীর ছেলে।
এ ঘটনায় তমালের মা হুজুরা বেগম টঙ্গী থানায় লিখিত অভিযোগ করার পর দোকান মালিক মো. আহসান উল্লাহ (৩২) ও নিহত তমালের বন্ধু নাজমুল মিয়াকে (১৪) আটক করেছে পুলিশ।
নিহত তমালের ভাই আপন বাবু জানান, তমাল টঙ্গীর খাঁপাড়া উত্তর আউচপাড়া এলাকার আহসান উল্লাহর টাইলসের দোকানে কর্মচারী হিসেবে কাজ করত। প্রতিদিন রাত ১০ থেকে ১১টার মধ্যে সে বাসায় ফিরত। গতকাল রাত ১০টার দিকে দোকান বন্ধ করে বাসার উদ্দেশে বের হয়। রাত ১১টার দিকেও বাসায় না ফেরায় তার মোবাইল ফোনে কল করা হয়। কিন্তু সে ফোন ধরেনি। রাত সোয়া ১১টার দিকে তমালের বন্ধু নাজমুল ও দোকান মালিক আহসান উল্লাহ খবর দেন, স্থানীয় সাবেক কাউন্সিলর নাসির উদ্দিন মোল্লার নির্মাণাধীন ভবনের এক কোনায় অচেতন অবস্থায় তমাল পড়ে আছে। পরে এলাকাবাসী ও স্বজনেরা তমালকে উদ্ধার করে টঙ্গী সরকারি হাসপাতালে নিলে চিকিৎসক তাকে মৃত ঘোষণা করেন।
এ ব্যাপারে রাতেই তমালের মা হুজুরা বেগম বাদী হয়ে দোকান মালিক আহসান উল্লাহকে প্রধান আসামি করে এবং অজ্ঞাত আরও ১০ থেকে ১২ জনকে আসামি করে লিখিত অভিযোগ করেন। তবে একটি প্রভাবশালী মহল আটক ব্যক্তিদের ছাড়িয়ে নিতে তদবির করছে বলে অভিযোগ করেছে নিহত তমালের পরিবার।
এদিকে আটক দোকান মালিক আহসান উল্লাহ জানান, গতকাল রাত ১০টার দিকে দোকান বন্ধ করে তমাল আর তিনি যাঁর যাঁর মতো চলে যান। রাত সোয়া ১১টার দিকে তাঁর বন্ধু আবু বকর ফোন করে জানান, তমাল ওই ভবনের নিচে পড়ে আছে। খবরটি তিনি তমালের স্বজনদের জানান। এর বাইরে তিনি আর কিছু জানেন না বলে দাবি করেছেন।
টঙ্গী থানার উপপরিদর্শক (এসআই) মো. ছিদ্দিকুর রহমান জানান, নিহত তমালের মাথায় জখমের চিহ্ন রয়েছে। তার লাশ টঙ্গী হাসপাতালের মর্গে রয়েছে। এ ঘটনায় দুজনকে আটক করা হয়েছে। এ ব্যাপারে মামলার প্রস্তুতি চলছে বলে তিনি জানান।
