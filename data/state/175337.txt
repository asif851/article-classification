
ভোলার দৌলতখান উপজেলার চরপাতা ইউনিয়ন পরিষদের (ইউপি) বরখাস্ত চেয়ারম্যানের দৃষ্টান্তমূলক শাস্তির দাবিতে মানববন্ধন, বিক্ষোভ ও সংবাদ সম্মেলন করা হয়েছে।গতকাল শুক্রবার দুপুর ১২টায় উপজেলা সদরের দক্ষিণ মাথায় প্রায় আধা ঘণ্টা মানববন্ধন করা হয়। এতে পাঁচ শতাধিক মানুষ অংশ নেয়। পরে বিক্ষোভ মিছিল করা হয়। এরপর উপজেলা চত্বরে সংবাদ সম্মেলন করা হয়। সংবাদ সম্মেলনে লিখিত বক্তব্যে বলা হয়, মোশারেফ হোসেন ভূঁইয়া ইউপি চেয়ারম্যানের দায়িত্ব পালনকালে নাগরিক সনদ, প্রত্যয়নপত্র, অভিজ্ঞতা সনদ, অবিবাহিত সনদ, ওয়ারিশ সনদ, ভিজিডি, ভিজিএফ, বিধবা ভাতা, জেলে কার্ড প্রদান করে ১০০ থেকে ২০০ টাকা আদায় করে আসছিলেন। সভা ও রেজল্যুশন ছাড়া ব্যাংক থেকে সাড়ে চার লাখ টাকা তুলে আত্মসাৎ করেছেন। সর্বশেষ মানুষের বাড়িঘর, দোকানপাট মেপে বাড়তি কর ধার্য করেছেন। ৫ লাখ টাকা কর আদায়ের জায়গায় ৮০ লাখ টাকা করেছেন। এসব কারণে ইউপির ১১ সদস্য তাঁর বিরুদ্ধে ৩০ এপ্রিল উপজেলা নির্বাহী কর্মকর্তা (ইউএনও) বরাবর অনাস্থা দেন। পরে তদন্ত করে এ ঘটনার সত্যতা পেয়ে ইউএনও মন্ত্রণালয়ে তদন্ত প্রতিবেদন পাঠান। মন্ত্রণালয় ২২ জুন মোশারেফ হোসেনকে বরখাস্ত করে। তাঁর দৃষ্টান্তমূলক শাস্তি হওয়া উচিত।২৪ জুন জেলেদের চাল বিতরণ নিয়ে অনিয়মের অভিযোগের পরিপ্রেক্ষিতে আইন প্রয়োগকারী সংস্থার সদস্যদের সঙ্গে মোশারেফের লোকজনের সংঘর্ষ হয়। এ কারণে তাঁকে গ্রেপ্তার করা হয়। বর্তমানে তিনি কারাগারে আছেন।
