
ঈদের ছুটি শেষে অফিস-আদালতে প্রচণ্ড কর্মব্যস্ততা শুরু না হলেও কর্মচারী-কর্মকর্তারা কাজে যোগ দিয়ে ফেলেছেন। কিন্তু বিয়ানীবাজার উপজেলা আনসার ভিডিপি কর্মকর্তার কার্যালয়ে গতকাল বুধবার গিয়ে দেখা গেল, ভিডিপি কর্মকর্তা শিব্বির আহমদ নেই। তবে এ অবস্থা নাকি ঈদের ছুটির জন্য নয়। মাসিক বেতন-ভাতার দিন ছাড়া অন্য দিনগুলোতে নাকি তিনি আসেনই না। তাঁর বিরুদ্ধে অধস্তনদের ভাতার অর্থ আত্মসাতেরও অভিযোগ রয়েছে।
উপজেলা আনসার ভিডিপি কর্মকর্তার কার্যালয়ে গতকাল বেলা ১১টায় গিয়ে দেখা যায়, উপজেলা আনসার ভিডিপি কমান্ডার ছমির উদ্দিন, দুবাগ ইউনিয়ন দলপতি কুদরত উল্লাহ, লাউতা ইউনিয়ন আনসার ভিডিপি দলপতি আবদুল আজিজ প্রমুখ শিব্বির আহমদের অপেক্ষায় বসে আছেন। কিন্তু তিনি নেই। ঈদের পর তিনি আর কার্যালয়ে ফেরেননি।
নাম প্রকাশ না করার শর্তে কার্যালয়ের কয়েকজন আনসার সদস্য জানান, ঈদ বলে নয়, তিনি শুধু বেতন-ভাতা বিতরণ করতে মাসে এক দিনই দপ্তরে আসেন। ওই দিনই সারা মাসের হাজিরা খাতায় স্বাক্ষর করেন।
লাউতা ইউনিয়নের দলনেতা আবদুল আজিজ অভিযোগ করেন, ‘আমরা প্রতি তিন মাসে ১৮৯০ টাকা ভাতা পাই। কিন্তু তিনি কাউকে দেড় হাজার, কাউকে এক হাজার দিয়ে বাকিটা আত্মসাৎ করেন। প্রতিবাদ করলে চাকরিচ্যুতির হুমকি দেন।’ উপজেলা চেয়ারম্যান রোমা চক্রবর্তী ও উপজেলা নির্বাহী কর্মকর্তা শহিদুল ইসলাম চৌধুরী জানান, ‘এক বছরের বেশি হয়েছে শিব্বির আহমদ বিয়ানীবাজার আনসার ভিডিপি কর্মকর্তা হিসেবে দায়িত্ব পালন করছেন। বিধান থাকা সত্ত্বেও এ পর্যন্ত তাঁর দপ্তরে বঙ্গবন্ধুর ছবি টানাননি। শেষ পর্যন্ত সম্প্রতি আমাদের চাপে তিনি ছবিটি টানান।’
চেয়ারম্যান রোমা আরও বলেন, ‘আমার ও তাঁর কার্যালয় খুব কাছাকাছি। তবে সমন্বয় সভা ছাড়া তাঁকে আমি কখনো দেখি না।’
ইউএনও শহিদুল ইসলামও স্বীকার করেন, শিব্বির আহমদকে প্রয়োজনের সময়ও পাওয়া যায় না। তা ছাড়া তাঁর বিরুদ্ধে নানা দুর্নীতিরও অভিযোগ রয়েছে। বিষয়টি নিয়ে তিনি জেলা আনসার কমান্ড্যান্টের সঙ্গে কথা বলেছেন বলে জানান। অভিযুক্ত কর্মকর্তা শিব্বির আহমদ বলেন, ‘আমার বিরুদ্ধে চক্রান্ত চলছে। তা ছাড়া ভাতা নেওয়ার সময় সবাই স্বাক্ষর দিয়েই টাকা নেন। কম দিলে তখন অভিযোগ করেন না কেন?’ এ বিষয়ে আনসার ভিডিপির সিলেট জেলা কমান্ড্যান্ট সুকান্ত বিকাশ চাকমা বলেন, ‘ইউএনও সাহেব মৌখিকভাবে বিষয়টি আমাকে জানিয়েছেন। তবে লিখিত অভিযোগ পেলে ব্যবস্থা নেব।
