
স্থানীয় সরকারমন্ত্রী খন্দকার মোশাররফ হোসেন বলেছেন, যারা সন্ত্রাস ও জঙ্গি কর্মকাণ্ডে লিপ্ত রয়েছে, তাদের কোনোভাবেই ছাড় দেওয়া হবে না। বঙ্গবন্ধুর সোনার বাংলাদেশে কোনো সন্ত্রাসী থাকতে পারবে না।আজ শুক্রবার বিকেলে ফরিদপুর সদর উপজেলার আলিয়াবাদ ইউনিয়নের গজারিয়া বাজারে আয়োজিত এক জনসভায় প্রধান অতিথির বক্তব্যে মন্ত্রী এ কথা বলেন। শেখ হাসিনার নেতৃত্বাধীন আওয়ামী লীগ সরকারের জনপ্রিয়তা দিন দিন বৃদ্ধি পাচ্ছে বলেও উল্লেখ করেন খন্দকার মোশাররফ।খন্দকার মোশাররফ বলেন, প্রধানমন্ত্রী শেখ হাসিনা বলেছেন, ‘তিন বছরের মধ্যে চাহিবামাত্র বিদ্যুৎ সংযোগ পাবে জনগণ। আমি ঘোষণা দিচ্ছি, তিন বছর না, আগামী দুই বছরের মধ্যেই ফরিদপুরের জনগণ চাহিবামাত্র বিদ্যুৎ সংযোগ পাবে।’আলিয়াবাদ ইউনিয়নে পদ্মার পাড়জুড়ে একটি পর্যটনকেন্দ্র গড়ে তোলার আশ্বাস দেন মন্ত্রী।খন্দকার মোশাররফ বলেন, ‘দুই বছরের মধ্যে ফরিদপুরে এক ইঞ্চিও কাঁচা সড়ক থাকবে না।’ তিনি বলেন, ফরিদপুরের পদ্মার চরে ১৫০ মেগাওয়াটের একটি বিদ্যুৎ প্ল্যান্টের নির্মাণকাজ শুরু হয়েছে। ফরিদপুরে একইভাবে ১৫০ মেগাওয়াটের আরেকটি বিদ্যুৎ প্ল্যান্ট নির্মাণ করা হবে। বিদ্যুতের এ প্ল্যান্ট তৈরি হলে শুধু ফরিদপুর নয়, পার্শ্ববর্তী জেলাগুলোতেও আমরা বিদ্যুৎ সরবরাহ করতে পারব।’ফরিদপুর কোতোয়ালি আওয়ামী লীগের সভাপতি আবদুর রাজ্জাক মোল্লার সভাপতিত্বে অনুষ্ঠিত সভায় আরও বক্তব্য দেন সদর উপজেলা পরিষদের চেয়ারম্যান খন্দকার মোহতেশাম হোসেন বাবর, জেলা আওয়ামী লীগের সাংগঠনিক সম্পাদক মাসুদুল হক, জেলা স্বেচ্ছাসেবক লীগের যুগ্ম আহ্বায়ক অনিমেষ রায়, আবু নাইম, জেলা যুবলীগের যুগ্ম আহ্বায়ক সৈয়দ সোহেল রেজা প্রমুখ।জনসভায় আলিয়াবাদ ইউনিয়ন পরিষদের (ইউপি) চেয়ারম্যান ও আলিয়াবাদ ইউনিয়ন বিএনপির সাধারণ সম্পাদক ওমর ফারুক এবং আলিয়াবাদ ইউনিয়ন বিএনপির দপ্তর সম্পাদক মো. লিটন মোল্লা মন্ত্রীর হাতে ফুলের তোড়া তুলে দিয়ে আওয়ামী লীগে যোগ দেন।এর আগে মন্ত্রী আলিয়াবাদ ইউনিয়নের সাদিপুর বাজার থেকে বিল গজারিয়া সড়ক এবং বিল মামুদপুর, মুন্সিরডাঙ্গি ও মঙ্গল খাঁর ডাঙ্গিতে পল্লী বিদ্যুতের ৩৬টি নতুন সংযোগের উদ্বোধন করেন।
