
তরুণদের উদ্ভাবনী চিন্তাকে বাস্তবে রূপ দেওয়ার লক্ষ্য নিয়ে ঢাকা বিশ্ববিদ্যালয়ে গঠিত হলো উদ্ভাবন ও পরিচর্যা পরীক্ষাগার (ইনোভেশন অ্যান্ড ইনকিউবেশন ল্যাব)। এখানে শিক্ষার্থীরা বিজ্ঞান, তথ্যপ্রযুক্তি, ব্যবসায় ও সামাজিক সমস্যা নিয়ে তাঁদের উদ্ভাবনী চিন্তাভাবনা বিনিময় করার সুযোগ পাবেন। সরকার, শিল্পকারখানা, উচ্চশিক্ষা প্রতিষ্ঠান ও বেসরকারি উন্নয়ন সংস্থার সঙ্গে যোগাযোগের মাধ্যমে এই ইনোভেশন ল্যাব (আই-ল্যাব) উদ্ভাবনী চিন্তার বাস্তব রূপ দেওয়ার চেষ্টা করবে।গতকাল শুক্রবার ঢাকা বিশ্ববিদ্যালয়ে পুরোনো সিনেট কক্ষে সংবাদ সম্মেলন করে আই-ল্যাবের উদ্বোধন করা হয়। এখানে বিশ্ববিদ্যালয়ের শিক্ষক, শিক্ষার্থী, কর্মকর্তা, কর্মচারী—সবাই যাঁর যাঁর অবস্থান থেকে তাঁদের উদ্ভাবিত প্রক্রিয়া ও সামাজিক ধারণা জমা দিতে পারবেন।উপাচার্য অধ্যাপক আ আ ম স আরেফিন সিদ্দিক বলেন, সামাজিক সমস্যাগুলো মোকাবিলা ও অর্থনৈতিক উন্নয়নের জন্য নতুন কিছু উদ্ভাবন করার দরকার। শিক্ষার্থী ও তরুণদের চিন্তাভাবনা উপস্থাপনে এবং তাঁদের প্রণোদনা ও উৎসাহ দিতেই এই পরীক্ষাগার।
