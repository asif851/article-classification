

নারায়ণগঞ্জ সিটি করপোরেশন নির্বাচনের পর প্রধানমন্ত্রী শেখ হাসিনার বক্তব্যের প্রতিক্রিয়ায় বিএনপির মহাসচিব মির্জা ফখরুল ইসলাম আলমগীর বলেছেন, স্থানীয় সরকার নির্বাচন দিয়ে জাতীয় নির্বাচন ও তার ফলাফল ধারণা করা ঠিক নয়। কারণ, জাতীয় ইস্যু স্থানীয় নির্বাচনে আসে না। তিনি দাবি করেন, দলের প্রার্থী হারলেও নারায়ণগঞ্জে বিএনপির আন্দোলনের আংশিক বিজয় হয়েছে।আজ শনিবার বঙ্গবন্ধু শেখ মুজিব মেডিকেল বিশ্ববিদ্যালয়ে চিকিৎসাধীন নাগরিক ঐক্যের আহ্বায়ক মাহমুদুর রহমান মান্নাকে দেখতে গিয়ে মির্জা ফখরুল এসব কথা বলেন।গতকাল শুক্রবার রাতে নারায়ণগঞ্জ সিটি করপোরেশনের নবনির্বাচিত মেয়র সেলিনা হায়াৎ আইভীসহ সেখানকার আওয়ামী লীগের নেতাদের সঙ্গে গণভবনে সৌজন্য সাক্ষাৎ করেন প্রধানমন্ত্রী। তখন তিনি বলেন, বিএনপি নির্বাচন নিয়ে এত দিন যে অভিযোগ করত, সেই অভিযোগের একটা উপযুক্ত জবাব নারায়ণগঞ্জবাসী দিয়ে দিয়েছে।মির্জা ফখরুল বলেন, নারায়ণগঞ্জ সিটি করপোরেশন নির্বাচন সুষ্ঠু হয়েছে, তিনি তা বলছেন না। বাহ্যিকভাবে ভোট গ্রহণ পর্যন্ত নির্বাচন সুষ্ঠু ছিল। তারপর কী হয়েছে, সেটা তাঁরা জানেন না।
বিএনপির মহাসচিব বলেন, বিএনপির দীর্ঘকালের যে সংগ্রাম, বিশেষ করে অবাধ সুষ্ঠু নির্বাচনের সেই সংগ্রামের আংশিক বিজয় অর্জন হয়েছে নারায়ণগঞ্জ সিটি করপোরেশন নির্বাচনে। গণতন্ত্র ও ভোটাধিকার ফিরিয়ে আনার সংগ্রাম কিছুটা হলেও সফল হয়েছে। অন্তত বাহ্যিকভাবে হলেও নির্বাচনের পরিবেশ সুষ্ঠু দেখাতে নির্বাচন কমিশন বাধ্য হয়েছে। মির্জা ফখরুল বলেন, তবে এই নির্বাচনের ভেতরে কী হয়েছে, তা বিএনপি আরও পরীক্ষা করছে। দলের পক্ষ থেকে তদন্ত করে বিস্তারিত জানানো হবে।
