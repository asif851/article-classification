
গাজীপুরের কাশিমপুরের নয়াপাড়ায় মালটিফ্যাবস লিমিটেড পোশাক কারখানায় বয়লার বিস্ফোরণে হতাহত শ্রমিকদের পর্যাপ্ত ক্ষতিপূরণ দেওয়ার নির্দেশনা চেয়ে হাইকোর্টে রিট করা হয়েছে। আগামীকাল সোমবার হাইকোর্টের দ্বৈত বেঞ্চে রিট আবেদনটির ওপর শুনানি হতে পারে।
আজ রোববার জাস্টিস ওয়াচ ফাউন্ডেশনের নির্বাহী পরিচালক আইনজীবী মাহফুজুর রহমান জনস্বার্থে রিটটি করেন।
রিট আবেদনে ভবিষ্যতে এ ধরনের বয়লার বিস্ফোরণ এড়াতে বিদ্যমান বয়লারগুলো যথাযথ পরিদর্শন সেই সঙ্গে মেয়াদোত্তীর্ণ বয়লার তাৎক্ষণিক বন্ধ করে দেওয়ার নির্দেশনা চাওয়া হয়েছে। সেই সঙ্গে ওই ঘটনায় কারখানার মালিক ও প্রকৃত জড়িত ব্যক্তিদের আইনি প্রক্রিয়ায় আনতে নতুন করে মামলা করার নির্দেশ চাওয়া হয়েছে।
মাহফুজুর রহমান প্রথম আলোকে বলেন, ওই ঘটনায় নিহত ১৩ ও আহত শ্রমিকদের চিকিৎসা ও ক্ষতিপূরণ প্রদানের নির্দেশনা চাওয়া হয়েছে। আগামীকাল বিচারপতি জুবায়ের রহমান চৌধুরীর নেতৃত্বাধীন বেঞ্চে রিট আবেদনের ওপর শুনানি হতে পারে।
বয়লার আইন ১৯২৩-এর বিধানগুলো অনুসরণে বিবাদীদের ব্যর্থতা ও নিষ্ক্রিয়তা কেন অবৈধ হবে না, এই মর্মে রুল চাওয়া হয়েছে রিটে। শিল্পসচিব, শ্রমসচিব, আইনসচিব, স্বরাষ্ট্রসচিব, প্রধান বয়লার পরিদর্শক, বিজিএমইএর প্রেসিডেন্ট, মালটিফ্যাবসের মালিকসহ ১৭ জনকে রিটে বিবাদী করা হয়েছে।
রিট আবেদনের যুক্তির বিষয়ে মাহফুজুর রহমান প্রথম আলোকে বলেন, ১৯২৩ সালে বয়লার আইনে মেয়াদোত্তীর্ণ বয়লারের জন্য কেবল ২০ হাজার টাকা জরিমানা করার বিধান রয়েছে। কিন্তু ওই দুর্ঘটনায় কেউ হতাহত হলে কী হবে, তা বলা নেই। এ জন্য আইনের ২৯ ধারায় বিধিমালা করার কথা বলা আছে। এত দিন পেরিয়ে গেলেও ওই বিধিমালা হয়নি। রিট আবেদনে যথাযথ বিধিমালা প্রণয়নের জন্য নির্দেশনা দেওয়ার আরজি জানানো হয়েছে।
