
নৌপরিবহনমন্ত্রী শাজাহান খান বলেছেন, ‘১৯৭১ সালে মুক্তিযুদ্ধের সময় যারা মানুষ হত্যা করেছে, ধর্ষণ করেছে, যারা বঙ্গবন্ধুকে খুন করেছে, তাদের সবার বিচার হচ্ছে। তেমনি ২০১৪-১৫ সালে বিএনপি-জামায়াতের যারা আন্দোলনের নামে গণহত্যা চালিয়েছে, সেই গণহত্যাকারীদের বিচারকাজ শুরু হবে।’
আজ শনিবার সকালে মাদারীপুরে সরকারি ডনোভান বালিকা উচ্চবিদ্যালয়ের ১০৫তম বার্ষিক ক্রীড়া প্রতিযোগিতার উদ্বোধনী অনুষ্ঠান শেষে সাংবাদিকদের প্রশ্নের জবাবে শাজাহান খান এসব কথা বলেন।
নৌপরিবহনমন্ত্রী বলেন, ‘বাংলাদেশ সরকারের স্বপ্ন হলো মুক্তিযুদ্ধের চেতনাকে বাস্তবায়ন করা, সোনার বাংলা প্রতিষ্ঠা করা। তাই প্রত্যেক বাবা-মাকে তার সন্তানের প্রতি খেয়াল রাখতে হবে। যাতে কোনো সন্তান মাদকে ঝুঁকে না পড়ে, কিশোর-কিশোরীরা যেন জঙ্গিগোষ্ঠীর সঙ্গে না মেশে, সেদিকে বিশেষ খেয়াল রাখতে হবে।’
নৌমন্ত্রী সরকারি ডনোভান বালিকা উচ্চবিদ্যালয়ের শিক্ষার্থীদের উদ্দেশ করে বলেন, ‘সব নারীকে ঐক্যবদ্ধ হয়ে বাল্যবিবাহকে প্রতিরোধ করতে হবে। কোনো কিশোরী যেন অল্প বয়সে ঝরে না পড়ে। নারীদের উচ্চশিক্ষায় এগিয়ে আসতে হবে।’
এ সময় উপস্থিত ছিলেন অতিরিক্ত জেলা প্রশাসক সৈয়দ ফারুক আহম্মেদ, জেলা পরিষদের চেয়ারম্যান মিয়াজউদ্দিন খান, পুলিশ সুপার মোহাম্মদ সরোয়ার হোসেন, সদর উপজেলা চেয়ারম্যান পাভেলুর রহমান শফিক খান, পৌর মেয়র খালিদ হোসেন ইয়াদ প্রমুখ।
