

• একুশের বইমেলা পরিণত হয়েছে আনন্দ উৎসবে। • আজ মেলার ১৯তম দিন।

এখন প্রকৃতির অদ্ভুত চরিত্র। সন্ধ্যায় ভারী কাপড় গায়ে জড়ালে গরম লাগে, পাতলা কাপড়ে শীত শীত লাগে। না গরম না শীত! দুই দিন ছুটির পর গতকাল রোববার বইমেলার সন্ধ্যাটাকে প্রকৃতির এ চরিত্রের সঙ্গে মেলানো যায়। গাদাগাদি করা ভিড় নেই, তবে জনসমাগম যথেষ্টও মনে হয়েছে। বিক্রেতারা জানিয়েছেন বিক্রিও ভালো।
একুশের বইমেলা পরিণত হয়েছে আনন্দ উৎসবে। এ রকম উৎসবে চারপাশে রাশি রাশি বই দেখেও অনেকে আনন্দ পান। নইলে ধুলোতে অ্যালার্জি জেনেও কেন যানজট এড়িয়ে রোববার বিকেলেই মেলায় চলে আসবেন মিরপুরের সুকন্যা? জাগৃতির স্টলের সামনে দাঁড়িয়ে সুকন্যা বললেন, মেলায় এত এত বই, দেখেও ভালো লাগে। কিনতে ইচ্ছে করে। কিন্তু মনে সাধ হলেও সাধ্যে কুলোয় না।
এই হচ্ছে বাস্তবতা। সবকিছু সাধ্যে কুলাবে না। কিন্তু এতে কিছু এসে-যায় না। সব বই কিনতে হবে এমনও নয়। মেলায় প্রায় সব প্রতিষ্ঠান বইয়ের তালিকা ছাপায়। সেটা দেখুন, কিছু বইয়ের তালিকা করে নিন। আপনার জন্য অমর একুশে গ্রন্থমেলায় ঢোকার জন্য ১৭টি প্রবেশপথ খোলা।
সোহরাওয়ার্দী উদ্যানে মেলার মূল প্রবেশপথ দিয়ে ঢুকেই মিলবে বাংলা একাডেমির প্যাভিলিয়ন। এবারই বাংলা একাডেমি এনেছে বঙ্গবন্ধুর ৭ই মার্চের ভাষণ বহুমাত্রিক বিশ্লেষণ বইটি। একটু এগিয়ে গেলে হাতের ডান পাশে মিলবে ইত্যাদি গ্রন্থপ্রকাশ। প্রয়াত শওকত আলীর অবিস্মৃত স্মৃতি বইটি এখানেই মিলবে। এই লেখকের ১৬টি গল্প নিয়েবামন প্রকাশ করেছে ইত্যাদি। এ ছাড়া হাসান আজিজুল হকের রাই কুড়িয়ে বেল, রিজিয়া রহমানের কয়েকটি উপন্যাসের সংকলন ঐতিহাসিক ও নৃতাত্ত্বিক উপন্যাস ইত্যাদির গুরুত্বপূর্ণ সংযোজন।
মেলার ঠিক মাঝখানে প্রথমা প্রকাশনের প্যাভিলিয়ন। ছিমছাম সুন্দর। চারপাশ থেকে কেনার সুযোগ। এবারের মেলাতেই এ প্রতিষ্ঠান থেকে এসেছে সিরাতে রাসুলুল্লাহ (সা.): মহানবীর প্রথম বিশদ জীবনী বইটি। ইবনে ইসহাকের লেখা থেকে বইটির অনুবাদ করেছেন শহীদ আখন্দ। প্রথমার বইয়ের বিষয়ে দারুণ বৈচিত্র্য আছে। এবারের মেলায় নতুন আসা বইয়ের মধ্যে আছে মন্দিরা ভট্টাচার্যের ঢাকার স্মৃতি ও ডাক্তার নন্দী, মহিউদ্দিন আহমদের গবেষণা এই দেশে একদিন যুদ্ধ হয়েছিল, আসলাম আহসানের বাংলা সিনেমার ছয় দশকের স্মরণীয় গান, গোলাম মুরশিদের বিদ্রোহী রণক্লান্ত: নজরুল-জীবনী। প্রথমার পাশেই বিশ্বসাহিত্য কেন্দ্রের স্টল। অধ্যাপক আবদুল্লাহ আবু সায়ীদের সুফলা ধরিত্রী এবারই এনেছে তারা। ঠিক উল্টো দিকে অন্যপ্রকাশে হুমায়ূন আহমেদের পুরোনো জনপ্রিয় বইয়ের পাশাপাশি মিলবে অধ্যাপক আনিসুজ্জামানের লেখা বিদ্যাসাগর ও অন্যেরা বইটি। এ বইয়ে রয়েছে ঈশ্বরচন্দ্র বিদ্যাসাগর, দীনবন্ধু মিত্র, ত্রৈলোক্যনাথ মুখোপাধ্যায়, মীর মশাররফ হোসেন, শেখ আবদুর রহিম ও শেখ ফজলুল করিম সম্পর্কে অজানা তথ্য।
মুক্তমঞ্চের পেছনেই চারুলিপি প্রকাশনীর স্টল। এ প্রতিষ্ঠানে এবারই এনেছে জাহানারা ইমামের অগ্রন্থিত অসমাপ্ত আত্মজীবনীজীবন বহে নিরবধি। অবসর এনেছে বেগম আকতার কামালের গবেষণাগ্রন্থ নজরুল: দৃষ্টি ও সৃষ্টি। অনন্যায় রয়েছে মুহাম্মদ ইব্রাহীমের বিজ্ঞানভিত্তিক বই আমি কে? ঐতিহ্য এনেছে মনজুরুল হক রচিত পূর্ব বাংলার সাত দশকের কমিউনিস্ট রাজনীতি, অ্যাডর্ন পাবলিকেশনস এনেছে সিরাজ উদ্দিন সাথীর বাংলাদেশের আমলাতন্ত্র। সোহরাওয়ার্দী উদ্যানে মেলা থেকে বের হওয়ার পথে মিলবে বেঙ্গল পাবলিকেশনসের স্টল। বেঙ্গলের মেলার গুরুত্বপূর্ণ সংযোজন অলকনন্দা প্যাটেল রচিত স্মৃতিমথিত গ্রন্থ পৃথিবীর পথে হেঁটে। কাছাকাছি সাহিত্য প্রকাশের স্টল। এবার সাহিত্য প্রকাশ এনেছে রফিউর রাব্বির নারায়ণগঞ্জের ভাষা আন্দোলন, হারুন হাবীবের বাংলাদেশের মুক্তিযুদ্ধে ভারত: পশ্চিমবঙ্গ।
আজ মেলার ১৯তম দিন। শুরু হবে বেলা ৩টায়, চলবে রাত ৯টা পর্যন্ত।
