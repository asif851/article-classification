
পদ্মা সেতুতে ওঠা নিয়ে বিএনপির চেয়ারপারসন বেগম জিয়ার মন্তব্যের জবাবে কৃষিমন্ত্রী মতিয়া চৌধুরী বলেছেন, ‘পদ্মা সেতুতে কেউ উঠবেন না, ভেঙে যাবে। উনি বলেছিলেন, পদ্মায় পানি আসবে না, কিন্তু যখন পানি আসছিল, তখন বলছিলেন, পানি থাকবে না। একজন দলের নেতা, দুবার প্রধানমন্ত্রী হয়েছেন, তাঁর মুখ দিয়ে এমন কথা কীভাবে আসে? আমরা পার্টির নেতার কাছে এমন কথা আশা করি না।’
সরকারের এ আমলে পদ্মা সেতু নির্মাণ করতে পারবে না দাবি করে মঙ্গলবার ছাত্রদলের অনুষ্ঠানে খালেদা জিয়া বলেন, ‘এখন পদ্মা সেতুর স্বপ্ন দেখাচ্ছে। কিন্তু পদ্মা সেতু এই আওয়ামী লীগের আমলে হবে না। আর সেই সেতুতে ওঠার জন্য...একটি যদি জোড়াতালি দিয়ে বানায়, সেই সেতুতে কেউ উঠতে যাবেন না। অনেক রিস্ক (ঝুঁকি) আছে।’
খালেদা জিয়ার এ মন্তব্যের পরিপ্রেক্ষিতে কৃষিমন্ত্রী আজ বৃহস্পতিবার শেরপুরের নালিতাবাড়ী উপজেলার শহীদ স্মৃতি উচ্চবিদ্যালয়ে শীতবস্ত্র ও মেধাবী শিক্ষার্থীদের মধ্যে আর্থিক সাহায্য দেওয়ার সময় তিনি এ মন্তব্য করেন।
কৃষিমন্ত্রী বলেন, ‘বলা হয়েছিল পদ্মা সেতুতে দুর্নীতি হয়েছে। কই, দুর্নীতির তো কোনো প্রমাণই হয়নি? যিনি এই দুর্নীতির অভিযোগ তুলছিলেন, তাঁর বিরুদ্ধে এখন দুর্নীতির দায়ে মামলা চলছে। এ সরকারের মাধ্যমে পদ্মা সেতু হবে। আমাদের দেশের প্রবৃদ্ধি ডাবল ডিজিটের হবে।’
সমাজকল্যাণ মন্ত্রণালয়, মহিলা ও শিশুবিষয়ক মন্ত্রণালয় ও কৃষিমন্ত্রীর বরাদ্দ করা টিআরের অর্থায়নে দিনব্যাপী উপজেলার ৮ ইউনিয়ন ও একটি পৌরসভায় শীতবস্ত্র ও অর্থ প্রণোদনা হিসেবে দেওয়া হয়। এ সময় মন্ত্রীর সঙ্গে জেলা প্রশাসক মল্লিক আনোয়ার হোসেন, পুলিশ সুপার রফিকুল হাসান গণি, শেরপুর উপজেলা পরিষদের চেয়ারম্যান সানোয়ার হোসেন, নালিতাবাড়ী উপজেলা পরিষদেও চেয়ারম্যান মুখলেছুর রহমান ও প্রশাসনের ঊর্ধ্বতন কর্মকর্তারা উপস্থিত ছিলেন।
