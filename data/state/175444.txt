
মাদকের মামলায় চট্টগ্রামে এক নারীকে যাবজ্জীবন কারাদণ্ড, ২০ হাজার টাকা জরিমানা, অনাদায়ে আরও এক বছরের কারাদণ্ড দিয়েছেন আদালত। গতকাল বৃহস্পতিবার পঞ্চম অতিরিক্ত চট্টগ্রাম জেলা ও দায়রা জজ মো. নুরে আলম এ রায় দেন। সাজাপ্রাপ্ত ওই নারীর নাম শাহজাদা আক্তার। তিনি জামিনে গিয়ে পলাতক রয়েছেন। পঞ্চম অতিরিক্ত জেলা ও দায়রা জজ আদালতের সরকারি কৌঁসুলি লোকমান হোসেন বলেন, ২০১০ সালের ৮ মার্চ চট্টগ্রামের মিরসরাইয়ে শাহজাদা আক্তারকে ২৪ বোতল ফেনসিডিলসহ গ্রেপ্তার করে পুলিশ। এই ঘটনায় করা মামলায় চারজন সাক্ষীর সাক্ষ্য শেষে আদালত এ রায় দেন। ২০১০ সালের অক্টোবর মাসে তিনি জামিনে গিয়ে পলাতক রয়েছেন। তাঁর বাড়ি কক্সবাজারের চকরিয়া উপজেলায়।
