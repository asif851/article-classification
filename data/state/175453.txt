

পৌরসভা নির্বাচনে বিএনপির সুমতি হয়েছে বলে মন্তব্য করেছেন প্রধানমন্ত্রী শেখ হাসিনা। তিনি বলেন, জাতীয় নির্বাচনে বিএনপি যায়নি। পরে তারা ভুল বুঝতে পেরেছে। কিন্তু জ্বালাও-পোড়াও করেছে বলে জনগণ ভোট দেয়নি।আজ শুক্রবার বেলা সাড়ে ১১টার দিকে হেলিকপ্টারে করে টুঙ্গিপাড়ায় যান প্রধানমন্ত্রী। পরে বঙ্গবন্ধু শেখ মুজিবুর রহমানের কবর জিয়ারত করেন। সেখানে বিশেষ মোনাজাতে অংশ নেন। প্রধানমন্ত্রী টুঙ্গিপাড়ায় শেখ রাসেল পৌরপার্ক উদ্বোধন করেন। দুপুর সোয়া ১২টার দিকে বিভিন্ন শিক্ষাপ্রতিষ্ঠানে ল্যাপটপ বিতরণ অনুষ্ঠানে তিনি বক্তব্য দেন।শেখ হাসিনা বলেন, গণতন্ত্রের ধারা অব্যাহত রাখলে যে দেশের উন্নয়ন হয়, সরকার তার প্রমাণ রেখেছে। তিনি বলেন, ‘সোনার মাটি আমাদের। আমাদের উন্নয়ন হবেই।’২০১৮ সালের মধ্যে পদ্মা সেতুর নির্মাণকাজ শেষ হবে বলে আশা প্রকাশ করেন প্রধানমন্ত্রী। তিনি বলেন, এরপর দেশের দক্ষিণাঞ্চলের উন্নয়ন আর থেমে থাকবে না।প্রধানমন্ত্রীর সঙ্গে ছিলেন তাঁর ছোট বোন শেখ রেহানা, চাচা শেখ কবির হোসেন, চাচাতো ভাই শেখ সালাহউদ্দিন জুয়েল, আওয়ামী লীগের উপদেষ্টা পরিষদের সদস্য কাজী আকরামউদ্দিন আহমেদ, আন্তর্জাতিক-বিষয়ক সম্পাদক লে. কর্নেল (অব.) ফারুক খান, ধর্মবিষয়ক সম্পাদক শেখ মো. আব্দুল্লাহ, জেলা আওয়ামী লীগের সভাপতি চৌধুরী এমদাদুল হক, টুঙ্গিপাড়া উপজেলা আওয়ামী লীগের সভাপতি শেখ আব্দুল হালিম প্রমুখ।
বিকেল তিনটার দিকে প্রধানমন্ত্রীর হেলিকপ্টারে করে ঢাকার উদ্দেশে রওনা হওয়ার কথা।
