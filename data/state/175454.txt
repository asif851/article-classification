
জাতীয় পার্টির চেয়ারম্যান ও সাবেক রাষ্ট্রপতি হুসেইন মুহম্মদ এরশাদ বলেছেন, ‘সহায়ক সরকারে আমরা বিশ্বাস করি না। সংবিধান অনুযায়ী নির্বাচন আগামী জাতীয় নির্বাচন অনুষ্ঠিত হবে।’
আজ শুক্রবার দুপুরে ময়মনসিংহ সদর উপজেলার চরখরিচা গ্রামে তিনি এ কথা বলেন।
চরখরিচা গ্রামে একটি ইসলামি সম্মেলনে যোগদান ও জুমার নামাজ আদায় করতে এরশাদ চরখরিচা গ্রামে যান। এ সময় সাংবাদিকদের প্রশ্নের উত্তরে তিনি বলেন, ‘খালেদা জিয়ার রায়ের বিষয়টি আদালতের। যদি তাঁর সাজা হয়, তাহলে সেটি আদালতের রায়ে হবে। আমি জেলে থেকে নির্বাচন করে ৫০টি আসনে জয় পেয়েছি।’
এরশাদ বলেন, ‘আমরা নির্বাচনমুখী দল। অনেক প্রতিকূলতা উপেক্ষা করে আমরা নির্বাচন করেছি।’ আগামী জাতীয় নির্বাচনে ৩০০ আসনে জাতীয় পার্টি প্রার্থী দেবে কি না—এ প্রশ্নের উত্তরে এরশাদ বলেন, ‘বিষয়টি নিয়ে আমরা দলের মধ্যে আলোচনা করছি।’
গত বৃহস্পতিবার থেকে শুরু হওয়া এসএসসি পরীক্ষার প্রশ্নপত্র ফাঁসের বিষয়ে এরশাদকে প্রশ্ন করা হলে তিনি এ বিষয়ে কোনো মন্তব্য করেননি।আজ এরশাদের সঙ্গে ছিলেন জাতীয় পার্টির মহাসচিব এ বি এম রুহুল আমিন হাওলাদার, ময়মনসিংহ-৮ (ঈশ্বরগঞ্জ) আসনের সংসদ সদস্য ফখরুল ইমাম, ময়মনসিংহ-৫ (মুক্তাগাছা) আসনের সাংসদ সালাহ উদ্দিন আহমেদ।
ওই ইসলামি সভায় ধর্মমন্ত্রী অধ্যক্ষ মতিউর রহমান উপস্থিত ছিলেন। জুমার নামাজের আগে ইসলামি সম্মেলনে এরশাদ ও ধর্মমন্ত্রী বক্তব্য দেন।
