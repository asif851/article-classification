
রাজধানীর রামপুরার হাজীপাড়া এলাকায় আজ রোববার দুর্বৃত্তদের গুলিতে ইসমাইল হোসেন (৩০) নামের এক ব্যক্তি মারা গেছেন। তাঁর কাছ থেকে দুই লাখ ৯০ হাজার টাকা ছিনতাই করে নিয়ে যাওয়ার অভিযোগ পাওয়া গেছে।
ইসমাইলের বাড়ি রমনা এলাকার মধুবাগের ১ নম্বর সড়কে। তিনি রামপুরার ডিআইটি রোডের একটি স্যানিটারি দোকানে চাকরি করতেন।
ইসমাইলের ভাতিজা রাজু সাংবাদিকদের বলেন, আজ বেলা পৌনে তিনটার দিকে রামপুরার হাজীপাড়া আল আরাফাহ ইসলামী ব্যাংক থেকে ইসমাইল তাঁর প্রতিষ্ঠানের ২ লাখ ৯০ হাজার টাকা তুলে পাশের ডাচ-বাংলা ব্যাংকে জমা দিতে যাচ্ছিলেন। হাজীপাড়া নতুন রাস্তা মোড়ের সামনে এলে চার-পাঁচ জন সশস্ত্র যুবক তাঁর সঙ্গে থাকা টাকার ব্যাগটি ছিনিয়ে নেওয়ার চেষ্টা করে। একপর্যায়ে তারা ইসমাইলের বুকে গুলি করে টাকাগুলো নিয়ে পালিয়ে যায়।
রমনা থানার উপপরিদর্শক জুয়েল মিয়া বলেন, গুরুতর আহত অবস্থায় ইসমাইলকে ঢাকা মেডিকেল কলেজ হাসপাতালে আনার পর চিকিৎসকেরা তাঁকে মৃত ঘোষণা করেন।
