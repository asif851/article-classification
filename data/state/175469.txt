
চট্টগ্রাম-কক্সবাজার মহাসড়কে পটিয়া উপজেলার শান্তিরহাট এলাকায় আজ বুধবার সকালে বাসচাপায় তিনজন পথচারী নিহত হয়েছেন।
নিহত ব্যক্তিরা হলেন পটিয়ার শান্তিরহাট এলাকার বাঁশ ব্যবসায়ী আবদুল মালেক (৬৫), আসবাব দোকানের ব্যবসায়ী আনোয়ার সওদাগর (৫৫) ও মাংস বিক্রেতা মোহাম্মদ নুরু (৪০)।
পুলিশ ও স্থানীয় সূত্র জানায়, আজ সকালে চট্টগ্রাম শহর থেকে চন্দনাইশে অবস্থিত বিজিসি ট্রাস্ট বিশ্ববিদ্যালয়ের ভাড়া বাস ক্যাম্পাসের দিকে যাচ্ছিল। সকাল সাড়ে আটটার দিকে শান্তিরহাট এলাকায় চালক নিয়ন্ত্রণ হারালে বাসটি তিনজন পথচারীকে চাপা দেয়। পরে বাসটি গাছের সঙ্গে ধাক্কা খায়। এতে বিজিসি ট্রাস্ট বিশ্ববিদ্যালয়ের আটজন ছাত্র আহত হন।
পটিয়া থানার উপপরিদর্শক (এসআই) হুমায়ুন কবীর প্রথম আলো ডটকমকে বলেন, দুর্ঘটনার পর নুরু ঘটনাস্থলেই মারা যান। গুরুতর আহত অবস্থায় চট্টগ্রাম মেডিকেল কলেজ হাসপাতালে নেওয়ার পথে মালেকের মৃত্যু হয়। হাসপাতালে ভর্তির পর মারা যান আনোয়ার। বাসটি আটক করা হয়েছে। এ ব্যাপারে মামলা দায়েরের  প্রস্তুতি চলছে।
বিজিসি ট্রাস্ট বিশ্ববিদ্যালয়ের সহকারী রেজিস্ট্রার আকতারুজ্জামান কায়সার প্রথম আলো ডটকমকে বলেন, আহত আট ছাত্রের মধ্যে দুজনকে চট্টগ্রাম মেডিকেল কলেজ হাসপাতালে ভর্তি করা হয়েছে। বাকিদের বিজিসি ট্রাস্ট মেডিকেল কলেজ হাসপাতালে প্রাথমিক চিকিত্সা দেওয়া হয়েছে।
