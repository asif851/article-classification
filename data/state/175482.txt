
নির্ধারিত সময়ে ফরম না পাওয়ায় কক্সবাজারের টেকনাফে গতকাল বৃহস্পতিবার থেকে ভোটার তালিকা হালনাগাদের কাজ শুরু করা সম্ভব হয়নি৷সরেজমিনে দেখা যায়, উপজেলা নির্বাচন কার্যালয়ের সামনে তথ্য সংগ্রহকারীরা ফরমের জন্য ভিড় করে আছেন৷ সকাল থেকে বিকেল পর্যন্ত অপেক্ষা করে ফরম না পেয়ে তাঁরা বাড়ি ফিরে যান৷ এ সময় কয়েকজন তথ্য সংগ্রহকারী বলেন, ভোটার তালিকা হালনাগাদের জন্য তাঁদের প্রশিক্ষণ দেওয়া হলেও নির্ধারিত সময়ে ফরমের ব্যবস্থা করা হয়নি৷উপজেলা নির্বাচন কার্যালয় সূত্র জানায়, গতকাল থেকে প্রথম ধাপে সারা দেশে ১৮২টি উপজেলায় ভোটার তালিকা হালনাগাদের কাজ শুরু হয়েছে৷ কক্সবাজারের টেকনাফ, মহেশখালী ও কুতুবদিয়ায়ও প্রথম ধাপে রয়েছে৷ কিন্তু নির্বাচন কমিশন থেকে ফরম না পাওয়ায় গতকাল নির্ধারিত সময়ে টেকনাফে ভোটার তালিকা হালনাগাদ করার কাজ শুরু করা সম্ভব হয়নি৷উপজেলা নির্বাচন কর্মকর্তা মো. নুরুল ইসলাম প্রথম আলোকে বলেন, নির্ধারিত সময়ে ফরম না পাওয়ায় গতকাল থেকে ভোটার তালিকা হালনাগাদের কাজ শুরু করা সম্ভব হয়নি৷ তিনি বলেন, ‘জেলা নির্বাচন অফিস থেকে ফরম সংগ্রহ করার জন্য কক্সবাজারে এসেছি৷ ফরম পাওয়া গেলে কাজ শুরু হবে৷’
