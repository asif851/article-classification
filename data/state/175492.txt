
চট্টগ্রামের সাতকানিয়ায় তিন মাছ ব্যবসায়ীর ৭২ হাজার টাকা ছিনতাই হয়েছে বলে তাঁরা অভিযোগ করেছেন। গত মঙ্গলবার রাতে উপজেলার সাতকানিয়া-বাঁশখালী সড়কের ছনখোলার ঢালা এলাকায় এ ঘটনা ঘটে। ছিনতাইয়ের শিকার মাছ ব্যবসায়ীরা হলেন বাঁশখালী উপজেলার ছনুয়া এলাকার মো. ছলিমউল্লাহ (৪৮), আবদুর রহমান (৫০) ও সোনা মিয়া (৫৫)। মো. ছলিমউল্লাহ প্রথম আলোকে বলেন, সাতকানিয়া সদরের দেওয়ানহাটে মাছ বিক্রি করে গত মঙ্গলবার রাতে অটোরিকশায় করে তাঁরা বাড়ি ফিরছিলেন। রাত সাড়ে ১০টার দিকে সাতকানিয়া-বাঁশখালী সড়কের ছনখোলার ঢালা এলাকায় পৌঁছার পর মুখোশপরা দুই ছিনতাইকারী তাঁদের বহনকারী অটোরিকশার গতি রোধ করে। এ সময় ছিনতাইকারীরা অস্ত্র ও ছুরির ভয় দেখিয়ে তাঁদের কাছে থাকা ৭২ হাজার টাকা ও দুটি মুঠোফোন সেট ছিনিয়ে নিয়ে পাশের পাহাড়ের দিকে পালিয়ে যায়। সাতকানিয়া থানার উপপরিদর্শক (এসআই) শাহজালাল বাবুল প্রথম আলোকে বলেন, তিন মাছ ব্যবসায়ী ছিনতাইয়ের শিকার হয়েছেন বলে তিনি শুনেছেন। তবে এ ঘটনায় থানায় কেউ অভিযোগ করেনি। এরপরও বিষয়টি তদন্ত করে দেখা হবে।
