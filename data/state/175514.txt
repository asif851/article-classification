
একটি মোবাইল ফোন অপারেটরের একটি বেজ ট্রান্সিভার স্টেশনে (বিটিএস) মাত্রাতিরিক্ত বিকিরণ পাওয়া গেছে বলে স্বাস্থ্য মন্ত্রণালয়ের বিশেষজ্ঞ কমিটির প্রতিবেদনে এসেছে। 
বলা হয়েছে, বিকিরণের এই মাত্রা বিশ্ব স্বাস্থ্য সংস্থার নীতিমালা (গাইডলাইন) অনুযায়ী জনস্বাস্থ্য ও পরিবেশের জন্য ক্ষতিকর।
তাই দেশের বিভিন্ন জায়গায় ছয়টি মোবাইল ফোন অপারেটরের স্থাপিত বিটিএসগুলো পরীক্ষা করে বিশ্ব স্বাস্থ্য সংস্থা-নির্ধারিত নিরাপদ মাত্রার মধ্যে বিকিরণ নামিয়ে আনতে প্রয়োজনীয় ব্যবস্থা নেওয়ার জন্য বাংলাদেশ টেলিযোগাযোগ নিয়ন্ত্রণ কমিশনকে (বিটিআরসি) বলা যেতে পারে।
আজ বুধবার বিচারপতি সৈয়দ রেফাত আহমেদ ও বিচারপতি মো. সেলিমের সমন্বয়ে গঠিত হাইকোর্ট বেঞ্চে এক সম্পূরক আবেদনের শুনানিকালে স্বাস্থ্য মন্ত্রণালয়ের বিশেষজ্ঞ কমিটির এই প্রতিবেদনের কথা জানায় রাষ্ট্রপক্ষ। আদালতে প্রতিবেদনটি হলফনামা আকারে রাষ্ট্রপক্ষকে দাখিল করতে বলা হয়েছে। ২৮ মার্চ আদেশের জন্য দিন রেখেছেন আদালত। 
রাষ্ট্রপক্ষে শুনানি করেন ডেপুটি অ্যাটর্নি জেনারেল কাজী জিনাত হক।   প্রতিবেদনে আরও বলা হয়, নিয়মিতভাবে সব মোবাইল ফোন অপারেটরের বিটিএসের বিকিরণ মনিটর করতে বিটিআরসিকে বলা যেতে পারে।
বিটিএস স্থাপন ও এর টাওয়ার থেকে বিকিরণ নিয়ন্ত্রণসংক্রান্ত নীতিমালা অতিসত্বর প্রণয়ন করতে ডাক ও টেলিযোগাযোগ মন্ত্রণালয় এবং বিটিআরসিকে বলা যেতে পারে বলে সুপারিশ করেছে কমিটি।
আদালতে রিট আবেদনের পক্ষে ছিলেন আইনজীবী মনজিল মোরসেদ।
