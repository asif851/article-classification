
নারায়ণগঞ্জের সাত খুনের মামলার বাদী সেলিনা ইসলাম বিউটি বলেছেন, কে খুনি তা নূর হোসেনের মুখেই শুনতে চায় পৃথিবী। তার মুখেই শুনতে চায় সাত খুনের পরিকল্পনায় তার সঙ্গে কে কে জড়িত ছিল; অর্থের জোগানদাতা কে ছিল। আজ শুক্রবার বিকেলে নারায়ণগঞ্জের সিদ্ধিরগঞ্জের মিজমিজি পৈতৃক বাড়িতে সাংবাদিকদের কাছে এসব কথা বলেন সেলিনা ইসলাম বিউটি। বিউটি নিহত সাতজনের একজন—নজরুলের স্ত্রী ও নারায়ণগঞ্জ সিটি করপোরেশনের দুই নম্বর ওয়ার্ডের কাউন্সিলর। নারায়ণগঞ্জের সাত খুন মামলার আসামি নূর হোসেনকে বাংলাদেশে ফেরত পাঠানোর নির্দেশ দিয়েছেন ভারতের একটি আদালত। এরপরই সাংবাদিকদের সঙ্গে কথা বলেন সেলিনা ইসলাম।সেলিনা ইসলাম বলেন, ‘পুরো পৃথিবী জানতে চায়; নুর হোসেনের মুখ থেকেই শুনতে চায় এই হত্যাকাণ্ডের পরিকল্পনায় তার সঙ্গে আর কে কে জড়িত ছিল। অর্থের জোগানদাতা কে? এই হত্যাকাণ্ডের নির্দেশ দাতা কে? আমার স্বামীর সঙ্গে তো র‍্যাবের বিরোধ ছিল না। তাঁকে হত্যা করতে র‍্যাবকে ব্যবহার করা হয়েছে। আমাদের দাবি, দ্রুত নূর হোসেনকে ফেরত এনে বিচারের মুখোমুখি দাঁড় করানো হোক।’ 
নূর হোসেনকে ফেরত দেওয়ার আদালতের সিদ্ধান্তে সেলিনা ইসলাম সন্তোষ প্রকাশ করেন। সাত খুনের ‘মূল হোতা’ নুর হোসেনকে ফিরিয়ে আনার ব্যাপারে প্রয়োজনীয় উদ্যোগ নেওয়ার জন্য বাংলাদেশ এবং ভারত সরকারের কাছে কৃতজ্ঞতাও প্রকাশ করেন তিনি। উল্লেখ্য, গত বছরের ২৭ এপ্রিল ঢাকা-নারায়ণগঞ্জ লিংকরোডের ফতুল্লার শিবু মার্কেট এলাকা থেকে কাউন্সিলর নজরুল ইসলাম, আইনজীবী চন্দন সরকারসহ সাতজনকে অপহরণ করা হয়। এই ঘটনার তিন দিন পর শীতলক্ষ্যা নদী থেকে তাঁদের লাশ উদ্ধার করা হয়। এই ঘটনায় নিহত নজরুল ইসলামের স্ত্রী সেলিনা ইসলাম বিউটি বাদী হয়ে নূর হোসেনসহ ছয়জনের নাম উল্লেখ করে একটি এবং আইনজীবী চন্দন সরকারের জামাতা বিজয় কুমার পাল বাদী হয়ে অজ্ঞাত আসামিদের বিরুদ্ধে ফতুল্লা মডেল থানায় মামলা দায়ের করেন। ওই হত্যাকাণ্ডের পর নজরুলের পরিবার অভিযোগ করে, নূর হোসেন ছয় কোটি টাকার চুক্তিতে র‍্যাবকে দিয়ে এই হত্যাকাণ্ড ঘটিয়েছেন। গত ৯ এপ্রিল দীর্ঘ প্রায় এক বছর তদন্ত শেষে মামলার তদন্ত কর্মকর্তা মামুনুর রশিদ মন্ডল নারায়ণগঞ্জের জ্যেষ্ঠ জুডিশিয়াল ম্যাজিস্ট্রেট আদালতে ৭ খুনের ঘটনায় নূর হোসেন, র‍্যাবের সাবেক তিন কর্মকর্তা লে কর্নেল (অব্যাহতিপ্রাপ্ত) তারেক সাঈদ মোহাম্মদ, মেজর (অব্যাহতিপ্রাপ্ত) আরিফ হোসেন ও লে. কমান্ডার (অব্যাহতিপ্রাপ্ত) এম এম রানাসহ ৩৫ জনকে অভিযুক্ত আদালতে অভিযোগপত্র দাখিল করেন। একটি মামলার বাদী নিহত নজরুল ইসলামের স্ত্রী সেলিনা ইসলাম বিউটি অভিযোগপত্র থেকে সিদ্ধিরগঞ্জ থানা আওয়ামী লীগের সাধারণ সম্পাদক ইয়াসিন মিয়াসহ পাঁচ আসামিকে অব্যাহতি দেওয়ায় জেলা ও দায়রা জজ আদালতে না রাজি আবেদন করে পুনর্বিবেচনার জন্য রিভিশন মামলা দায়ের করেন। যা বর্তমানে আদালতে বিচারাধীন রয়েছে। বর্তমানে র‍্যাবের সাবেক তিন কর্মকর্তাসহ ২২ জন কারাগারে আটক আছেন। পলাতক আছেন র‍্যাবের ৮ সদস্যসহ ১৩ জন। গত ৭ অক্টোবর র‍্যাবের সাবেক কর্মকর্তা তারেক সাঈদের পক্ষে ঢাকা আইনজীবী সমিতির ৫ সদস্য জামিনের আবেদন জানালে আদালত তা না মঞ্জুর করেন।
নূর হোসেনকে ফেরত আনা সময়ের ব্যাপার নূর হোসেনকে ভারত থেকে ফেরত আনা এখন সময়ের ব্যাপার বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। বিকেল চারটার দিকে নারায়ণগঞ্জের হাজীগঞ্জে নারায়ণগঞ্জ-আদমজীর বিলুপ্ত রেলপথকে সড়কে রূপান্তরের বিষয়টি পরিদর্শনে এসে নূর হোসেনকে ফেরত আনার বিষয়ে সাংবাদিকেরা জানতে চাইলে ওবায়দুল কাদের এ মন্তব্য করেন। তিনি বলেন, নূর হোসেনকে আনতে সরকারের পক্ষ থেকে সর্বাত্মক প্রচেষ্টা ও উদ্যোগ অব্যাহত রয়েছে। এখানে সরকারের পক্ষ থেকে আন্তরিকতা বা উদ্যোগের কোনো ঘাটতি নেই। এতে আনুষ্ঠানিক কোনো জটিলতা নেই, জটিলতার জট খুলে গেছে। ভারত সরকারের সঙ্গে আমাদের বন্দী বিনিময় চুক্তি অনুযায়ী নূর হোসেনকে দেশে ফেরত আনা হবে। নূর হোসেনকে ফেরত আনা এখন সময়ের ব্যাপার মাত্র।
