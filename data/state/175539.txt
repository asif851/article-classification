
রাজধানীর খিলগাঁওয়ের ত্রিমোহিনী সেতুতে ওঠার আগে মঙ্গলবার রাতে যাত্রীবাহী একটি বাসের চালক নিয়ন্ত্রণ হারান। এতে বাসটি খাদে পড়ে অন্তত ১৬ জন যাত্রী আহত হয়েছেন।
খিলগাঁও থানার ভারপ্রাপ্ত কর্মকর্তা (ওসি) মশিউর রহমান প্রথম আলোকে বলেন, রাত সোয়া ১০টার দিকে খিলগাঁও ত্রিমোহিনী থেকে যাত্রী নিয়ে আনন্দ পরিবহনের একটি বাস ডেমরায় যাচ্ছিল। বাসটি ত্রিমোহিনী সেতুতে ওঠার আগে চালক নিয়ন্ত্রণ হারান। বাসটি পাশের খাদে পড়ে যায়। এতে ১৬ যাত্রী আহত হয়।
পুলিশ জানায়, আহত যাত্রীদের মধ্যে দুজনকে ঢাকা মেডিকেল কলেজ হাসপাতালে পাঠানো হয়েছে। অন্যদের স্থানীয় হাসপাতালে চিকিৎসা দেওয়া হয়েছে। চালক পলাতক।
