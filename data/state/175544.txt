
বিএনপির চেয়ারপারসন খালেদা জিয়ার মুক্তির দাবিতে রাজধানীর জাতীয় প্রেসক্লাবের সামনে নির্ধারিত সময়ের ৩০ মিনিট আগেই মানববন্ধন শুরু করেছে বিএনপি। আজ মঙ্গলবার বেলা ১১টা থেকে মানববন্ধন শুরুর কথা থাকলেও প্রেসক্লাবের সামনে আগেই সড়কে দাঁড়িয়ে যান নেতা-কর্মীরা। এ কর্মসূচিতে দলটির বিভিন্ন পর্যায়ের অসংখ্য নেতা–কর্মী অংশ নিয়েছেন। ফলে ওই রাস্তায় যান চলাচল সীমিত হয়ে পড়েছে।
পূর্বঘোষিত কর্মসূচি অনুযায়ী বিএনপির চেয়ারপারসনের মুক্তির দাবিতে আজ ৬ মার্চ বেলা ১১টা থেকে এক ঘণ্টার মানববন্ধন অনুষ্ঠিত হবে। কর্মসূচিকে কেন্দ্র করে সকাল থেকেই আইনশৃঙ্খলা রক্ষাকারী বাহিনীর সদস্যদের ব্যাপক উপস্থিতি লক্ষ করা গেছে। যে স্থানে কর্মসূচি চলছে, সেখান থেকে ১০০ গজ দূরে একটি জলকামান ও একটি এটিসি কার রাখা হয়েছে। পশ্চিম পাশে পুলিশের প্রিজন ভ্যান রাখা হয়েছে।
সরেজমিনে দেখা গেছে, বেলা বাড়ার সঙ্গে সঙ্গে প্রেসক্লাবের সামনে বিএনপি কর্মীদের উপস্থিতি বেড়ে যাওয়ায় মানববন্ধন জনসমাবেশে রূপ নিচ্ছে। পুলিশ নেতা-কর্মীদের রাস্তা থেকে ফুটপাতে নেওয়ার চেষ্টা করছেন। কিন্তু মানুষ বেশি হওয়ায় স্বাভাবিক যান চলাচল ব্যাহত হচ্ছে। এরই মধ্যে বিএনপি মহাসচিব মির্জা ফখরুল ইসলাম আলমগীর, স্থায়ী কমিটির সদস্য খন্দকার মোশাররফ হোসেন, মির্জা আব্বাস, নজরুল ইসলাম খান, ভাইস চেয়ারম্যান আবদুল আওয়াল মিন্টু, এ জেড এম জাহিদ হোসেনকে সেখানে দেখা গেছে। ২০–দলীয় জোট শরিকেরাও এই মানববন্ধনে অংশ নিয়েছে।
