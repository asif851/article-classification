
জাতীয় সংসদের চিফ হুইপ আ স ম ফিরোজ প্রকাশ্যে মাইকে ঘোষণা দিয়ে বলেছেন, ‘আগামীকাল (শনিবার) দলীয় কার্যালয়ে সকাল নয়টা থেকে বেলা তিনটা পর্যন্ত বসব। যদি কেউর উপঢৌকন দেওয়ার ইচ্ছা থাকে, তবে আর এই ক্রেস্ট না। ক্যাশ (নগদ টাকা) চাই, ক্যাশ চাই।’চিফ হুইপ আরও বলেন, ‘বোঝেন নাই? নির্বাচন করতে গেলে অনেক লাগে। কাজেই ক্যাশ দিয়েন, খুব ভালো হইবে। কাল (শনিবার) দেখা হবে সবার সঙ্গে। আজ আর কোনো ক্রেস্ট নেব না। সমস্ত ক্রেস্ট আমি পরে নেব।’গতকাল শুক্রবার বিকেলে নিজ নির্বাচনী এলাকা পটুয়াখালীর বাউফল উপজেলা সদরের সরকারি পাবলিক মাঠে উপজেলা আওয়ামী লীগ ও সহযোগী সংগঠনের উদ্যোগে তাঁকে গণসংবর্ধনা দেওয়া হয়। গণসংবর্ধনা অনুষ্ঠানে নেতা-কর্মীরা চিফ হুইপকে ক্রেস্ট, ফুলের তোড়া উপহার দেন। সেখানে চিফ হুইপ এসব কথা বলেন। পরে গণসংবর্ধনা অনুষ্ঠানটি স্থানীয় কেবল অপারেটরের মাধ্যমে শহরে সম্প্রচার করা হয়।এ ব্যাপারে জানতে চাইলে চিফ হুইপ আজ শনিবার মুঠোফোনে প্রথম আলোকে বলেন, ‘ক্যাশের কথা বলেছি। তবে সেটা দলের জন্য।’স্থানীয় কেবল অপারেটরে প্রচারিত গণসংবর্ধনা অনুষ্ঠানের ওই ভিডিও দেখার পরে বাউফলে আলোচনার ঝড় উঠেছে। বাউফলের ব্যবসায়ী জাকির হোসেন বলেছেন, ‘এইডাও দেশ। চিফ হুইপেও মাইকে টাহা চায়।’এ ব্যাপারে উপজেলা আওয়ামী লীগের সাবেক সাধারণ সম্পাদক মো. জসিম উদ্দিন ফরাজি বলেন, ‘প্রথমে বিশ্বাস করতে পারিনি। পরে ভিডিও দেখে হতবাক হয়েছি।’পৌর নাগরিক কমিটির আহ্বায়ক আহম্মেদ মিয়া বলেন, তাঁর (চিফ হুইপ) ওই বক্তব্যে সবাই হতবাক হয়েছেন।

