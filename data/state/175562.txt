
মাতৃভাষায় সাঁওতাল শিশুদের শিক্ষার ব্যবস্থা করতে রোমান বর্ণমালা ব্যবহার করে পাঠ্যপুস্তক প্রণয়নের দাবিতে গতকাল রোববার ঠাকুরগাঁওয়ে মানববন্ধন করেছে সাঁওতাল স্টুডেন্টস ইউনিয়ন (সাসু)। শহরের চৌরাস্তায় ওই মানববন্ধন কর্মসূচিতে হাতে রোমান বর্ণমালায় লেখা সাঁওতালি ভাষায় প্রণয়ন করা পাঠ্যপুস্তক হাতে নিয়ে সাঁওতাল জনগোষ্ঠীর শিক্ষার্থীরা অংশ নেয়।মানববন্ধনে সাঁওতাল স্টুডেন্টস ইউনিয়ন ঠাকুরগাঁও জেলার সভাপতি মধু মুরমু সভাপতিত্ব করেন। বক্তব্য দেন শিক্ষাবিদ মনতোষ কুমার দে, সাংবাদিক মো. আসাদুজ্জামান, তাবিথা সংবাদ-এর সম্পাদক স্টেফান সরেন, সাঁওতাল সমন্বয় পরিষদের সভাপতি কর্নেলিয়াস মুরমু, উত্তরবঙ্গ আদিবাসী ফোরামের সভাপতি হিংগু মুরমু, সাঁওতাল লেখক ফোরামের সাংগঠনিক সম্পাদক প্রদীপ হেমব্রম, শিক্ষক সরলা মুরমু প্রমুখ। পরে সাঁওতাল স্টুডেন্টস ইউনিয়ন এ দাবিতে জেলা প্রশাসকের কাছে একটি স্মারকলিপি দেয়।
