



 খালেদা জিয়া চার মাসের অন্তর্বর্তীকালীন জামিন পেয়েছেন
 পুলিশি নির্যাতনে ছাত্রদল নেতার মৃত্যু, অভিযোগ রিজভীর 
ক্রসফায়ারের পাশাপাশি রিমান্ডের নামে মেরে ফেলা শুরু


জিয়া অরফানেজ ট্রাস্ট দুর্নীতি মামলায় বিএনপি চেয়ারপারসন খালেদা জিয়ার জামিনে দলের নেতারা আংশিক খুশি হয়েছেন। কারাগার থেকে বের হয়ে তিনি বাসায় গেলে তাঁরা পরিপূর্ণ খুশি হবেন।আজ সোমবার বিকেলে নয়াপল্টনে দলের কেন্দ্রীয় কার্যালয়ে সংবাদ সম্মেলনে বিএনপির জ্যেষ্ঠ যুগ্ম মহাসচিব রুহুল কবির রিজভী জামিন প্রসঙ্গে সাংবাদিকদের প্রশ্নের জবাবে এসব কথা বলেন।
‘নির্যাতনের সব সীমা অতিক্রম করে সরকার নিজেদের রক্ষা করতে পারবে না’ বলে মন্তব্য করে রুহুল কবির রিজভী বলেন, ‘আওয়ামী লীগ শিক্ষা না নিলেও যুগে যুগে দেশ-বিদেশের সব স্বৈরাচার ও একনায়কেরা জনগণের মিলিত স্রোতের কাছে মাথা নত করেছে, ধুলোয় মিশিয়ে গেছে তাদের চিরকাল ক্ষমতায় থাকার স্বপ্ন।’ তিনি বলেন, ‘বিএনপি এবং এর অঙ্গ ও সহযোগী সংগঠনের নেতা-কর্মীদের হত্যা, গুম, অপহরণসহ বর্তমান ভোটারবিহীন সরকারের সব অপকর্ম ও নির্যাতন-নিপীড়নের হিসাব আমরাও রাখছি।’
বিএনপির এই নেতা বলেন, ‘বাংলাদেশে এখন গণতন্ত্রে স্বীকৃত মানুষের অধিকারের মিছিল নেই, আছে শুধু অবিরাম শোকের মিছিল।’
রুহুল কবির রিজভী বলেন, ‘ঢাকা মহানগর উত্তর জাতীয়তাবাদী ছাত্রদলের সহসভাপতি ও তেজগাঁও থানা ছাত্রদলের ভারপ্রাপ্ত সভাপতি জাকির হোসেন মিলনকে রমনা থানা-পুলিশ রিমান্ডের নামে তাঁর ওপর বর্বরোচিত ও নিষ্ঠুর নির্যাতন চালানোর পর পরবর্তী সময়ে তাঁকে ডিবি কার্যালয়ে রিমান্ডে নেওয়া হয়। একটানা তিন দিন রিমান্ডে নিয়ে জাকির হোসেনের ওপর ভয়াবহ পাশবিক নির্যাতন চালানোর পর মৃতপ্রায় অবস্থায় কারাগারে পাঠানো হয়। তিনি অভিযোগ করেন, মুমূর্ষু অবস্থায় বিনা চিকিৎসায় সোমবার ভোরে মিলনের মর্মান্তিক ও হৃদয়বিদারক মৃত্যু হয়। মূলত রিমান্ডে পুলিশি নির্যাতনেই মিলনকে মৃত্যুর দরজায় পৌঁছে দেওয়া হয়েছে।’
রিজভী বলেন, ‘বিএনপিসহ বিরোধী দলের নেতৃস্থানীয় নেতাদের টার্গেট করে এভাবে হত্যা, নির্যাতন ও নিপীড়নের মেতে উঠেছে সরকার। সরকারের টার্গেট একটাই, তা হলো তীব্র পাশবিক নিপীড়নের মাধ্যমে প্রতিবাদী তরুণ সমাজকে ক্ষতবিক্ষত করে ক্ষমতায় টিকে থাকা, আর এ জন্যই সরকার আইনশৃঙ্খলা বাহিনীকে মৃত্যু পরোয়ানার হুকুম দিয়ে মাঠে নামিয়ে দিয়েছে। বেছে বেছে বিএনপি এবং অঙ্গসংগঠনের তরুণ নেতাদের গ্রেপ্তার করে রিমান্ডের নামে নির্যাতন চালানো হচ্ছে। গণতন্ত্রের জন্য তারুণ্যের দ্রোহকে মাটিচাপা দিতেই ক্রসফায়ারের পাশাপাশি এখন রিমান্ডের নামে মেরে ফেলার সিরিয়াল শুরু হলো।’
খালেদা জিয়ার জামিন প্রসঙ্গে সাংবাদিকদের প্রশ্নের জবাবে রুহুল কবির রিজভী বলেন, ‘আমরা তাঁর জামিনে আংশিক খুশি হয়েছি। জেল গেট থেকে বের হয়ে তিনি যখন বাসায় যাবেন, তখন আমরা পরিপূর্ণ খুশি হব।’
এর আগে জিয়া অরফানেজ ট্রাস্ট দুর্নীতি মামলায় পাঁচ বছর কারাদণ্ডপ্রাপ্ত খালেদা জিয়াকে চার মাসের অন্তর্বর্তীকালীন জামিন দিয়েছেন হাইকোর্ট। সোমবার বেলা আড়াইটার দিকে বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত বেঞ্চ জামিনের এ আদেশ দেন।
