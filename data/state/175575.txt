
নবম ওয়েজ বোর্ড দ্রুত বাস্তবায়নের লক্ষ্যে সরকার কাজ করছে বলে জানিয়েছেন তথ্যমন্ত্রী হাসানুল হক ইনু।
আজ বৃহস্পতিবার দুপুরে সচিবালয়ে তথ্য মন্ত্রণালয়ের সভাকক্ষে বাংলাদেশ সংবাদপত্র কর্মচারী ফেডারেশন ও বাংলাদেশ ফেডারেল ইউনিয়ন অব নিউজ পেপার প্রেস ওয়ার্কার্স প্রতিনিধিদের সঙ্গে মতবিনিময় সভায় তিনি এ কথা জানান। মন্ত্রণালয়ের ভারপ্রাপ্ত সচিব মো. নাসির উদ্দিন আহমেদ ও ঊর্ধ্বতন কর্মকর্তারা এ সময় উপস্থিত ছিলেন।হাসানুল হক ইনু বলেন, এ বছরের জানুয়ারি মাসে নবম ওয়েজ বোর্ড গঠনের প্রস্তাব অনুমোদনের সঙ্গে সঙ্গেই বোর্ডের সভাপতিসহ নয় সদস্যবিশিষ্ট পরিষদ গঠনের জন্য যথাযথ সংস্থাগুলোর কাছে মনোনয়ন চাওয়া হয়। এর মধ্যে বাংলাদেশ ফেডারেল সাংবাদিক ইউনিয়ন ও বাংলাদেশ ফেডারেল ইউনিয়ন অব নিউজ পেপার প্রেস ওয়ার্কার্স প্রতিনিধিদের নাম পাওয়া গেছে। নিউজ পেপার্স ওনার্স অ্যাসোসিয়েশন অব বাংলাদেশ (নোয়াব) এবং বাংলাদেশ সংবাদপত্র কর্মচারী ফেডারেশন প্রতিনিধির নামও শিগগিরই পাওয়া যাবে বলে আশা করছে মন্ত্রণালয়।ইলেকট্রনিক গণমাধ্যমকর্মীদের বিষয়ে মন্ত্রী বলেন, রেডিও এবং টেলিভিশনে কর্মরত সাংবাদিক ও কর্মচারীদের নবম ওয়েজ বোর্ডে অন্তর্ভুক্তির বিষয়ে নীতিগতভাবে সরকারের সিদ্ধান্ত ইতিবাচক। এ জন্য আইনগত পদক্ষেপ নেওয়া এবং এ বিষয়ে প্রয়োজনীয় কার্যক্রমের জন্য অংশীজনদের কাছে মতামত চাওয়া হয়েছে।
