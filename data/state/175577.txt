
যশোর সদর উপজেলার লেবুতলা গ্রামে স্বামী মোনতাজের হাতে স্ত্রী পারভীন বেগম (৩৫) নিহত হয়েছেন বলে অভিযোগ পাওয়া গেছে। লেবুতলা গ্রামের ফসলের মাঠে আজ মঙ্গলবার দুপুরে এ ঘটনা ঘটে।
পুলিশ ও স্থানীয় লোকজনের সঙ্গে কথা বলে জানা গেছে, আজ সকাল থেকে মোনতাজ মাঠে কৃষি কাজ করছিলেন। তাঁর স্ত্রী পারভীন বেগম দুপুরের খাবার নিয়ে সেখানে যান। এ সময় দুজনের মধ্যে কথা-কাটাকাটি হয়। একপর্যায়ে মোনতাজ উত্তেজিত হয়ে সেচ পাম্পের পাশে থাকা সেলাই রেঞ্জ দিয়ে পারভীনের মাথায় আঘাত করেন। গুরুতর অবস্থায় স্থানীয় লোকজন তাঁকে যশোর ২৫০ শয্যাবিশিষ্ট জেনারেল হাসপাতালে নিলে দায়িত্বরত চিকিৎসক তাঁকে মৃত ঘোষণা করেন।
যশোর কোতোয়ালি মডেল থানার ভারপ্রাপ্ত কর্মকর্তা (ওসি) সিকদার আক্কাস আলী বলেন, মোনাজাত উত্তেজিত হয়ে তাঁর স্ত্রী পারভীন বেগমকে সেলাই রেঞ্জ দিয়ে মাথায় আঘাত করেন। এতে তাঁর মৃত্যু হয়। ঘটনার পর থেকে মোনতাজ পলাতক রয়েছে। এ ঘটনায় মামলার প্রস্তুতি চলছে।
