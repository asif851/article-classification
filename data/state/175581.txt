
ঢাকার আশুলিয়ার পলাশবাড়ী এলাকায় গত শনিবার দিবাগত রাতে নিজ বাড়িতে খুন হয়েছেন জয়নাল আবেদিন (৪০) নামের এক জমি ব্যবসায়ী। এ ঘটনায় জিজ্ঞাসাবাদের জন্য পুলিশ তাঁর ছেলেকে (১৭) আটক করেছে।জয়নালের দ্বিতীয় বিয়ে হওয়ার কথা ছিল গত রোববার। ওই কারণে তাঁকে হত্যা করা হতে পারে বলে পুলিশ ধারণা করছে।আশুলিয়া থানার পুলিশ, নিহতের স্বজন ও ভাড়াটেরা জানান, জয়নাল নিজ বাড়ির তিনতলা ভবনের নিচতলার একটি কক্ষে থাকতেন। আর আকাশ থাকত তৃতীয় তলার একটি কক্ষে। রোববার ভোরে ভাড়াটেরা মেঝেতে জয়নালের দুই পা বাঁধা লাশ পড়ে থাকতে দেখে চিৎকার দেন। এ সময় বাসার কলাপসিবল গেট ও জয়নালের কক্ষের দরজা খোলা ছিল।আশুলিয়া থানার উপপরিদর্শক (এসআই) আবুল কালাম আজাদ বলেন, দরজা খোলা থাকায় মনে হচ্ছে বাসার ভেতরের কেউ তালা খোলার পর খুনিরা ভেতরে ঢোকে এবং পরিচিত কেউ ডেকে তুলে গলা ও পেটে ছুরিকাঘাত করে জয়নালকে হত্যা করে।এসআই বলেন, জয়নালের দ্বিতীয় বিয়ের সিদ্ধান্তে তাঁর ছেলে ক্ষুব্ধ হয়ে খুন করতে পারে। তবে সে হত্যাকাণ্ডে জড়িত থাকার কথা অস্বীকার করেছে। এ রকম আভাস পাওয়ার পর ছেলেকে মামলার বাদী না করে নিহতের বোনকে বাদী করে হত্যা মামলা করা হয়েছে।
 
