
ইসলামি জঙ্গিবাদ নিয়ে উদ্বিগ্ন বাংলাদেশের প্রায় তিন-চতুর্থাংশ মানুষ। মুসলিমপ্রধান অন্য দেশগুলোর পরিস্থিতিও প্রায় একই রকম। ওয়াশিংটনভিত্তিক গবেষণাপ্রতিষ্ঠান পিউ রিসার্চ সেন্টারের একটি জরিপে এই তথ্য উঠে এসেছে।১ জুলাই পিউ রিসার্চের নিজস্ব ওয়েবসাইটে জরিপের ফল প্রকাশ করা হয়। এতে বলা হয়েছে, আল-কায়েদা, হামাস, হিজবুল্লাহ ও পাকিস্তানি তালেবানের মতো চরমপন্থী সংগঠনগুলোর ব্যাপারে মুসলিম দেশগুলোর বেশির ভাগ মানুষ নেতিবাচক মনোভাব পোষণ করে। এই অবস্থায় মধ্যপ্রাচ্য ও দক্ষিণ এশিয়ার মুসলিম-অধ্যুষিত দেশগুলোতে জঙ্গিবাদ নিয়ে আতঙ্ক বেড়েই চলেছে। জঙ্গিবাদ নিয়ে সবচেয়ে বেশি, ৯২ শতাংশ মানুষ উদ্বেগের মধ্যে আছে লেবাননে। এ ছাড়া তিউনিশিয়ায় ৮০, মিসরে ৭৫, নাইজেরিয়ায় ৭২, বাংলাদেশে ৬৯, পাকিস্তানে ৬৬, ফিলিস্তিনে ৬৫, মালয়েশিয়ায় ৬৩, জর্ডানে ৬২, তুরস্কে ৫০, সেনেগালে ৪৬ ও ইন্দোনেশিয়ায় ৩৯ শতাংশ মানুষ এ নিয়ে উদ্বেগে আছে। এ ছাড়া ইসরায়েলের ৮৪ শতাংশ মানুষ এ নিয়ে ভীত। সব দেশেই আল-কায়েদা তার সমর্থন হারাচ্ছে।১৪টি দেশের ১৪ হাজার ২৪৪ জন মানুষের ওপর গত ১০ এপ্রিল থেকে ২৫ মে পর্যন্ত এই জরিপ চালানো হয়। আল-কায়েদা, হামাস, হিজবুল্লাহ, বোকো হারাম ও তালেবানের মতো চরমপন্থী সংগঠনগুলোকে মানুষ কীভাবে দেখে, তা বের করে আনাই ছিল এই জরিপের মূল উদ্দেশ্য।তবে বেসামরিক লোকজনের ওপর জঙ্গিদের আত্মঘাতী বোমা হামলা বা এ ধরনের অন্য যেকোনো সহিংস কর্মকাণ্ড ন্যায়সংগত কি না, সেই প্রশ্নে কিছু উত্তরদাতা বলেছেন, এ ধরনের সহিংসতা মাঝেমধ্যে ন্যায়সংগত। কিন্তু গত এক দশকে এ ধরনের সহিংসতা সাধারণভাবে কমে এসেছে।গবেষণাপ্রতিষ্ঠানটি বলেছে, বাংলাদেশসহ কিছু দেশের মুসলমান এখনো মনে করে, ইসলাম রক্ষায় সহিংসতা চালানো যেতে পারে। এই চরমপন্থাকে সর্বোচ্চ ৪৭ শতাংশ সমর্থন করে বাংলাদেশের মানুষ। এর পরেই রয়েছে ফিলিস্তিনি অঞ্চলের মানুষ, ৪৬ শতাংশ।বাংলাদেশে মোট এক হাজার লোকের ওপর জরিপ চালানো হয়। এর মধ্যে ৬৬ শতাংশ মানুষ আল-কায়েদা সম্পর্কে নেতিবাচক ধারণা পোষণ করে। আর ২৩ শতাংশ মানুষের সমর্থন পাওয়া গেছে চরমপন্থী এ সংগঠনটির প্রতি। বাংলাদেশের ক্ষেত্রে জরিপে ভুল হওয়ার মাত্রা উল্লেখ করা হয়েছে প্রায় ৪ শতাংশ।বাংলাদেশের পরই পাকিস্তান (৪০ শতাংশ) ও মালয়েশিয়ার (৩২ শতাংশ) মানুষ আল-কায়েদার প্রতি অসমর্থন জানিয়েছে। কিন্তু এসব দেশের অনেকে আবার এ বিষয়ে কোনো মন্তব্যই করেনি।
