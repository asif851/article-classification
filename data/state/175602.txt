
দুর্নীতির মামলায় কক্সবাজারের মহেশখালী পৌরসভার সাবেক ভারপ্রাপ্ত মেয়র পূর্ণচন্দ্র দে এবং সচিব আবদুল হককে কারাদণ্ড ও অর্থদণ্ড দিয়েছেন আদালত। গতকাল বৃহস্পতিবার বিকেলে আসামিদের অনুপস্থিতিতে চট্টগ্রাম বিভাগীয় বিশেষ জজ আদালতের বিচারক মীর রুহুল আমিন এ রায় ঘোষণা করেন।দুদকের আইনজীবী মেজবাহ উদ্দিন চৌধুরী প্রথম আলোকে বলেন, রায়ের আদেশে বিচারক দুই আসামিকে তিন বছর করে সশ্রম কারাদণ্ড, ২ লাখ ৭ হাজার ৭৫০ টাকা করে জরিমানা, অনাদায়ে আরও ছয় মাসের কারাদণ্ড দেন। এ ছাড়া দুই আসামির স্থাবর ও অস্থাবর সম্পত্তি থেকে ৪ লাখ ১৫ হাজার ৫০০ টাকা রাষ্ট্রের অনুকূলে বাজেয়াপ্ত করার জন্য জেলা ম্যাজিস্ট্রেটকে নির্দেশ দিয়েছেন।দুদকের আইনজীবী বলেন, ২০১০ সালে মহেশখালী পৌরসভার ভারপ্রাপ্ত মেয়র থাকাকালে আসামিরা যোগসাজশ করে বাড়তি কর্মকর্তা-কর্মচারী দেখিয়ে ভুয়া রসিদের মাধ্যমে সরকারি টাকা আত্মসাৎ করেন। এ ছাড়া বিভিন্ন প্রকল্পে কাজ না করে টাকা তুলে নেন। এ ঘটনায় ওই বছরেই কক্সবাজার আদালতে মামলা হয়। তদন্ত শেষে দুদক চট্টগ্রামের উপসহকারী পরিচালক সাইফুল্লাহ মো. এমরান ২০১২ সালের ৩১ জানুয়ারি দুই আসামির বিরুদ্ধে অভিযোগপত্র জমা দেন আদালতে।
