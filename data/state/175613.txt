
দিনাজপুরের হাকিমপুর উপজেলার বাংলাহিলি ডিজিটাল টেলিফোন এক্সচেঞ্জ আট দিন ধরে বিকল হয়ে আছে। ফলে এখান থেকে সারা দেশসহ বহির্বিশ্বের সঙ্গে সব টেলিফোন যোগাযোগ বিচ্ছিন্ন হয়ে গেছে। এতে সরকারি-বেসরকারিসহ বিভিন্ন পর্যায়ের চার শতাধিক গ্রাহক ভোগান্তিতে পড়েছেন।এক্সচেঞ্জ সূত্রে জানা গেছে, ৫১২ লাইনের টেলিফোন এক্সচেঞ্জের সুইচ রুমে ৪ নভেম্বর কিছু ত্রুটি দেখা যায়। পরদিন সুইচ রুম একেবারেই বিকল হয়ে পড়ে। এরপর এখান থেকে টেলিফোনের মাধ্যমে যোগাযোগ বন্ধ হয়ে যায়। বর্তমানে এই এক্সচেঞ্জের অধীনে ৩৭০টি সংযোগ রয়েছে।হিলি স্থলবন্দরের ব্যবসায়ী রবিউল ইসলাম বলেন, টিঅ্যান্ডটির কার্যালয়ে গিয়ে দায়িত্বপ্রাপ্ত উপসহকারী প্রকৌশলীসহ কাউকে পাওয়া যায় না। প্রায়ই কার্যালয়ের প্রধান ফটকে তালা থাকে। টেলিফোন লাইন কবে ঠিক হবে, তা-ও জানা যাচ্ছে না।বন্দরের আরেক ব্যবসায়ী জামিল হোসেন বলেন, হিলি স্থলবন্দর এখানে। তাই এখানে সরকারি-বেসরকারি কার্যালয়, ব্যাংক-বিমাসহ বিভিন্ন ব্যবসাপ্রতিষ্ঠানে টিঅ্যান্ডটি টেলিফোনের ব্যবহারও বেশি। বাণিজ্যিক এলাকা হওয়ায় গ্রাহকদের দেশের বাইরেও টেলিফোনে যোগাযোগ করতে হয়। কিন্তু আট দিন ধরে টেলিফোন বিকল হয়ে যোগাযোগে সমস্যা হচ্ছে। অথচ সংশ্লিষ্ট কর্তৃপক্ষের কোনো উদ্যোগ নেই এগুলো ঠিক করার। মুঠোফোনেও টিঅ্যান্ডটির কর্মকর্তাদের পাওয়া যাচ্ছে না।ইউএনও আজাহারুল ইসলাম বলেন, কয়েক দিন ধরে টেলিফোন বিকল থাকার বিষয়টি টিঅ্যান্ডটির দিনাজপুর বিভাগীয় প্রকৌশলীকে জানানো হয়েছে। কিন্তু কোনো সুরাহা হয়নি।এক্সচেঞ্জের উপসহকারী প্রকৌশলী সৈয়দ সিরাজুল ইসলাম জানান, টিঅ্যান্ডটির সুইচরুমের পুরো সিস্টেম খারাপ হয়ে গেছে। বিষয়টি দিনাজপুর বিভাগীয় টেলিফোন এক্সচেঞ্জ তদারক করছে। শিগগিরই তা চালু হওয়ার সম্ভাবনা রয়েছে বলে জানান তিনি। এদিকে কার্যালয়ে তাঁকে না পাওয়া নিয়ে গ্রাহকদের অভিযোগ প্রসঙ্গে জানান, এই এক্সচেঞ্জের পাশাপাশি তাঁকে বিরামপুর, নবাবগঞ্জ ও ঘোড়াঘাট এক্সচেঞ্জের দায়িত্বও পালন করতে হয়। তাই নিয়মিত এখানে থাকতে পারেন না।
 
