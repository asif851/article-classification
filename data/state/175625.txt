
পটুয়াখালীতে নারায়ণ চন্দ্র কর্মকার (৫০) নামের এক স্বর্ণ ব্যবসায়ীর লাশ উদ্ধার করা হয়েছে। আজ বুধবার সকালে পুলিশ শহরের পুরোনো আদালত মাঠের পরিত্যক্ত ভবনের পাশ থেকে লাশটি উদ্ধার করে। লাশের কপালের বাঁ পাশে কালো চিহ্ন রয়েছে। নিহত ব্যক্তির পরিবারের দাবি, এটা পরিকল্পিত হত্যাকাণ্ড।
জানা গেছে, নিহত নারায়ণ চন্দ্র কর্মকার শহরের সবুজবাগ এলাকায় বসবাস করতেন। শহরের কর্মকারপট্টিতে ‘মনীষা স্বর্ণ অলংকার’ নামে তাঁর সোনার অলংকার বিক্রির প্রতিষ্ঠান রয়েছে।
স্থানীয় লোকজন জানান, ভোরে আদালত মাঠের পরিত্যক্ত ভবনের পাশ থেকে গভীর নলকূপের পানি আনতে গিয়ে তাঁরা লাশ পড়ে থাকতে দেখে পুলিশে খবর দেন। নিহত ব্যক্তির পরনে জিনসের প্যান্ট ও গায়ে জ্যাকেট ছিল। খবর পেয়ে পুলিশ ঘটনাস্থলে আসে।
নিহত নারায়ণের বড় বোন উষা রানী দাবি করেন, তাঁর ভাই অনেকের কাছে টাকা পাবেন। এই টাকার জন্য তাঁকে ডেকে নিয়ে পরিকল্পিতভাবে হত্যা করা হয়েছে।
সকাল ১০টার দিকে পটুয়াখালীর পুলিশ সুপার সৈয়দ মোশফিকুর রহমান ঘটনাস্থল পরিদর্শন করেছেন।
পটুয়াখালী সদর থানার ভারপ্রাপ্ত কর্মকর্তা (ওসি) কে এম তারিকুল ইসলাম বলেন, লাশ উদ্ধার করে ময়নাতদন্তের জন্য হাসপাতালের মর্গে পাঠানো হবে। পুলিশ ঘটনাটির তদন্ত শুরু করেছে।
