
কক্সবাজারের মহেশখালীতে পুলিশের সঙ্গে ডাকাতদের প্রায় ঘণ্টাব্যাপী গোলাগুলি হয়েছে। গতকাল রোববার বিকেল সাড়ে পাঁচটায় উপজেলার কালারমারছড়া ইউনিয়নের চালিয়াতলি-মাতারবাড়ী সড়কের ধারাদিয়াঘোনায় এ ঘটনা ঘটে। পরে পুলিশ ধাওয়া করে ৪টি দেশি বন্দুক, ১২টি গুলিসহ মোহাম্মদ সিরাজ ওরফে সিরু ডাকাতকে (৩৭) গ্রেপ্তার করে।পুলিশ জানায়, সিরাজের বিরুদ্ধে হত্যাসহ বিভিন্ন অভিযোগে ১৩টি মামলা রয়েছে। তাঁর বাড়ি কালারমারছড়া ইউনিয়নের দক্ষিণ ঝাপুয়া গ্রামে।মহেশখালী থানার ভারপ্রাপ্ত কর্মকর্তা (ওসি) প্রদীপ কুমার দাশ প্রথম আলোকে বলেন, গতকাল বিকেলে উপজেলার কালারমারছড়া ইউনিয়নের চালিয়াতলি-মাতারবাড়ী সড়কের মাঝখানে ধারাদিয়াঘোনায় একদল ডাকাত বিভিন্ন যানবাহনে ডাকাতি করার প্রস্তুতি নিচ্ছিল। খবর পেয়ে সেখানে অভিযান চালায় পুলিশ। পুলিশের উপস্থিতি টের পেয়ে ডাকাত দলের সদস্যরা গুলি ছোড়ে। আত্মরক্ষার্থে পুলিশও পাল্টা গুলি চালায়। পরে পুলিশ ধাওয়া করে বন্দুক, গুলিসহ সিরাজকে গ্রেপ্তার করে।
