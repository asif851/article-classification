
ফরিদপুরের নগরকান্দা উপজেলা সাব-রেজিস্ট্রারের কার্যালয়ে অগ্নিসংযোগ করেছে দুর্বৃত্তরা। তবে এতে বড় ধরনের কোনো ক্ষয়ক্ষতি হয়নি।গত রোববার রাত সাড়ে ১০টার দিকে এ ঘটনা ঘটে।প্রত্যক্ষদর্শীরা জানান, রাত সাড়ে ১০টার দিকে দুর্বৃত্তরা উপজেলা কমপ্লেক্সসংলগ্ন সাব-রেজিস্ট্রারের কার্যালয়ের পেছনের জানালা দিয়ে পেট্রল ঢেলে আগুন ধরিয়ে পালিয়ে যায়। পরে পুলিশ ও এলাকাবাসী গিয়ে আগুন নেভায়।ঘটনার সত্যতা নিশ্চিত করে সাব-রেজিস্ট্রার মিজানুর রহমান জানান, অগ্নিসংযোগের ঘটনায় বড় ধরনের ক্ষতি না হলেও কিছু কাগজপত্র পুড়ে গেছে।এ ব্যাপারে থানায় একটি সাধারণ ডায়েরি (জিডি) করা হয়েছে। রাতেই উপজেলা নির্বাহী কর্মকর্তা (ইউএনও) আনোয়ার হুসাইন আকন্দ ও থানার ভারপ্রাপ্ত কর্মকর্তা (ওসি) এম এ করিম ঘটনাস্থল পরিদর্শন করেছেন।নগরকান্দা থানার ভারপ্রাপ্ত কর্মকর্তা (ওসি) এম এ করিম জানান, এ ঘটনায় জড়িত ব্যক্তিদের শনাক্ত করে তাদের বিরুদ্ধে আইনানুগ ব্যবস্থা নেওয়া হবে।
 
