
নেত্রকোনার মদন ও মোহনগঞ্জে পৃথক ঘটনায় পানিতে ডুবে তিন শিশুসহ চারজনের মৃত্যু হয়েছে। আজ সোমবার দুপুরে এসব দুর্ঘটনা ঘটে। এর মধ্যে বাড়ির সামনে খেলতে গিয়ে পানিতে ডুবে মারা গেছে তিন শিশু।
নিহত ব্যক্তিরা হলো মদনের বালালী গ্রামের আনিছ মিয়ার ছেলে মো. হাবিবুল্লাহ (৪), একই গ্রামের রহিছ মিয়ার ছেলে মোতাহার মিয়া (৫), মোহনগঞ্জ উপজেলার নারাইচ গ্রামের মিন্টু মিয়ার ছেলে জয় মিয়া (৭) ও একই উপজেলার লতিয়াকোনা গ্রামের মানিক মিয়া (৪২)।
স্থানীয় বাসিন্দা ও পুলিশ সূত্রে জানা গেছে, মোহনগঞ্জের লতিয়াকোনা গ্রামের মানিক মিয়া আজ দুপুর ১২টার দিকে বাড়ির সামনের নদীতে মাছ ধরতে গিয়ে পানিতে ডুবে মারা যান। একই দিন বিকেলে উপজেলার নারাইচ গ্রামের জয় মিয়া বাড়ির সামনে খেলতে গিয়ে পুকুরের পানিতে ডুবে মারা যায়।
মোহনগঞ্জ থানার ভারপ্রাপ্ত কর্মকর্তা (ওসি) আনসারী জিন্নাত আলী মৃত্যুর ঘটনা নিশ্চিত করে বলেন, মানিক মিয়ার মৃগীরোগ ছিল। মাছ ধরতে গিয়ে পানিতে ডুবে যান তিনি।
অন্যদিকে আজ বেলা একটার দিকে শিশু মো. হাবিবুল্লাহ ও মোতাহার মিয়া বাড়ির সামনে খেলা করছিল। আধা ঘণ্টা পর বাড়ির লোকজন তাদের দেখতে না পেয়ে খোঁজাখুঁজি শুরু করেন। পরে বেলা দুইটার দিকে বাড়ির পেছনের কাকিয়াজুরী বিলে তাদের লাশ পাওয়া যায়। স্থানীয় ত্রিয়শ্রী ইউনিয়ন পরিষদের চেয়ারম্যান ফকর উদ্দিন আহমেদ শিশু দুটির মৃত্যুর ঘটনা নিশ্চিত করেছেন।
