
চট্টগ্রাম বিশ্ববিদ্যালয় ছাত্রলীগের বিরোধ নিরসনে আজ শনিবার রাতে সমঝোতা বৈঠক ডাকা হয়েছে। নগর আওয়ামী লীগের সভাপতি এ বি এম মহিউদ্দিন চৌধুরীর চশমা হিলের বাসায় এ বৈঠক হওয়ার কথা রয়েছে। এতে ছাত্রলীগের তিন পক্ষের ১৮ নেতাকে আমন্ত্রণ জানানো হয়েছে।দলীয় সূত্র জানায়, ছাত্রলীগের বিবদমান দুটি পক্ষ মহিউদ্দিন চৌধুরীর অনুসারী হিসেবে পরিচিত। এক পক্ষ ‘ভিএক্স’ (ভার্সিটি এক্সপ্রেস) এবং অন্য পক্ষ ‘সিএফসি’ (চুজ ফ্রেন্ডস উইথ কেয়ার) ও ‘ক্যাম্পাস ছাত্রলীগ’ নামে কার্যক্রম চালাচ্ছে। গত কয়েক মাস ধরে দুটি পক্ষ দ্বন্দ্ব-সংঘাতে লিপ্ত রয়েছে। তাদের দ্বন্দ্বের কারণে বিশ্ববিদ্যালয়ে শিক্ষা কার্যক্রম ব্যাহত হওয়ায় বিষয়টি প্রধানমন্ত্রী পর্যন্ত গড়িয়েছে।তৃতীয় পক্ষের নেতা-কর্মীরা নগর আওয়ামী লীগের সাধারণ সম্পাদক আ জ ম নাছিরউদ্দিনের অনুসারী হিসেবে পরিচিত। বৈঠকের বিষয়ে মহিউদ্দিন চৌধুরী বলেন, ‘শনিবার (আজ) তিন পক্ষের ১৮ নেতাকে নিয়ে আমাদের বৈঠকে বসার কথা রয়েছে। উপাচার্যসহ বিশ্ববিদ্যালয় প্রশাসনের প্রতিনিধিরাও উপস্থিত থাকবেন। এ ব্যাপারে উপাচার্য ও পুলিশ সুপারের সঙ্গে বসে আগেই সিদ্ধান্ত হয়েছে।’
