
সারা দেশে আজ শনিবার ২০১৫ সালের হালনাগাদ করা খসড়া ভোটার তালিকা প্রকাশ করা হয়েছে। এ খসড়া তালিকায় নতুন ভোটার অন্তর্ভুক্ত হয়েছেন ৪৩,৬৮,০৪৭ জন। নির্বাচন কমিশন (ইসি) আজ এ তথ্য জানায়।
খসড়া তালিকা অনুযায়ী, এবার ভোটার বৃদ্ধির হার ৪ দশমিক ৫। বর্তমানে ভোটার আছেন ৯,৬২,২৬,৫৪২ জন।
খসড়া তালিকায় নতুন অন্তর্ভুক্ত ভোটারের মধ্যে পুরুষ ২২,৯৭,৮৯৫ জন এবং নারী ২০,৭০,১৫২ জন। এ ছাড়া হালনাগাদে ৭,৩৫,৮৭১ জন মৃত ভোটারের নাম ভোটার তালিকা থেকে ​কাটা হয়েছে।
প্রকাশিত খসড়া ভোটার তালিকার ওপর দাবি নিষ্পত্তির পর ৩১ জানুয়ারি চূড়ান্ত ভোটার তালিকা প্রকাশ করা হবে। দাবি, আপত্তি ও সংশোধনের জন্য আবেদন করার শেষ সময় ১৭ জানুয়ারি।
এই খসড়া ভোটার তালিকা সবার দেখার জন্য সংশ্লিষ্ট জেলা নির্বাচন অফিস, সংশ্লিষ্ট রেজিস্ট্রেশন অফিসারের অফিস, রিভাইজিং অথরিটির কার্যালয়, ইউনিয়ন পরিষদ, পৌরসভা, ওয়ার্ড অফিস, ক্যান্টনমেন্ট বোর্ড, রেজিস্ট্রেশন কেন্দ্র বা জনগুরুত্বপূর্ণ যেকোনো স্থানে সাঁটানো হবে।
