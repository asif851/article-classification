
সড়ক দুর্ঘটনায় সহপাঠীর মৃত্যুর প্রতিবাদে এবং বাসচালককে গ্রেপ্তার ও তাঁর ফাঁসির দাবিতে রাজধানীর তিতুমীর কলেজের শিক্ষার্থীরা ক্যাম্পাসের সামনের সড়কে বিক্ষোভ করেছেন। আজ রোববার সকাল সাড়ে ১০টার দিকে সাধারণ শিক্ষার্থীরা বিক্ষোভ ও অবস্থান কর্মসূচি শুরু করেন। ঘণ্টাখানেক ধরে চলে তাদের এই কর্মসূচি।
৪ জানুয়ারি চার বন্ধু মিলে রাস্তা পার হচ্ছিলেন। মহাখালী থেকে উত্তরাগামী একটি বাসকে থামতে ইশারা করলেও সেটি ধীর গতিতে আগাতে থাকে। এ নিয়ে এই চারজনের সঙ্গে বাসের সহকারীর বাগবিতণ্ডা হয়। একপর্যায়ে বাসের চালকের সহকারী ধাক্কা দিলে দুজন রাস্তায় পড়ে যান। পরে বাসটি তাঁদের ওপর দিয়ে চলে যায়। এতে ঘটনাস্থলে মৃত্যু হয় একজনের। তাঁর নাম শাকিল শেখ। তিনি তিতুমীর কলেজের হিসাববিজ্ঞান বিভাগের প্রথম বর্ষের ছাত্র ছিলেন। ওই ঘটনায় আহত হন শাকিল শেখের বন্ধু মো. রায়হান। তিনি ঢাকা মেডিকেল কলেজ হাসপাতালে চিকিৎসাধীন অবস্থায় প্রথম আলোর কাছে ঘটনার এই বর্ণনা দেন।
শিক্ষার্থীদের দাবি, তাদের সহপাঠী দুর্ঘটনায় মারা যাননি। তাঁকে হত্যা করা হয়েছে।
বনানী থানার উপপরিদর্শক (এসআই) আবু তাহের ভূঁইয়া প্রথম আলোকে বলেন, এটা কোনো রাজনৈতিক কর্মসূচি ছিল না। সহপাঠীর মৃত্যুতে অন্য সহপাঠীরা বিক্ষোভ ও অবস্থান কর্মসূচি পালন করছিলেন। পরে তাদের বুঝিয়ে ক্যাম্পাসে ফেরত পাঠানো হয়েছে।
 
