
ময়মনসিংহের ভালুকা উপজেলার টুংরাপাড়া গ্রামে মফিজ উদ্দিন (৫০) নামের এক ব্যক্তির মৃত্যু নিয়ে এলাকায় রহস্যের সৃষ্টি হয়েছে। মফিজ উদ্দিন পেশায় রিকশাচালক ছিলেন।পুলিশ ও স্থানীয় সূত্রে জানা যায়, গত বুধবার রাতে মফিজ উদ্দিন ও তাঁর স্ত্রী জহুরা খাতুন একই ঘরে ঘুমান। রাতে সেহরি খাওয়ার পর মফিজ উদ্দিন ঘরের বারান্দায় এসে ঘুমান। তাঁর স্ত্রী জহুরা খাতুন ঘরের ভেতরে ঘুমিয়ে ছিলেন। গতকাল বৃহস্পতিবার সকালে জহুরা খাতুন তাঁর স্বামীকে ডেকে ঘুম ভাঙাতে গেলে তিনি অনেকক্ষণ কোনো সাড়া দেননি। পরে জহুরা খাতুন গায়ে ধাক্কা দিয়ে ঘুম ভাঙানোর চেষ্টা করলেও কোনো সাড়া পাননি।মফিজ উদ্দিনের গলায় আঘাতের চিহ্ন থাকায় এলাকাবাসী তাঁর মৃত্যু স্বাভাবিক নয় এমন সন্দেহ করে পুলিশকে খবর দেন। পুলিশ এসে লাশ উদ্ধার করে ময়নাতদন্তের জন্য ময়মনসিংহ মেডিকেল কলেজ হাসপাতালে পাঠায়।ভালুকা মডেল থানার ভারপ্রাপ্ত কর্মকর্তা (ওসি) আবুল কালাম আজাদ বলেন, এলাকাবাসীর সন্দেহের পরিপ্রেক্ষিতে নিহতের স্ত্রীকে প্রাথমিক জিজ্ঞাসাবাদ করা হয়েছে।
