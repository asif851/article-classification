
মৌলভীবাজারের কমলগঞ্জ উপজেলায় হঠাৎ করে পেঁয়াজের কেজিপ্রতি দাম ৫৫ থেকে ১৩০ টাকা হয়ে গেছে। পাশাপাশি সরবরাহ কমে যাওয়ায় উপজেলার বাজারগুলোতে কেরোসিন-সংকট দেখা দিয়েছে।গতকাল বুধবার শমশেরনগর, আদমপুর, পতনউষার বাজার ঘুরে ব্যবসায়ীদের সঙ্গে কথা বলে জানা গেছে, মঙ্গলবার পর্যন্ত তাঁরা প্রতি কেজি পেঁয়াজ বিক্রি করেছেন ৫৫ থেকে ৬০ টাকা দরে। পরে ওই দিনই পাইকারি বাজার থেকে খুচরা ব্যবসায়ীদের পেঁয়াজ কিনতে হয় ১০০ টাকা দরে। অবরোধের কারণে অতিরিক্ত ভাড়া দিয়ে পণ্য খুচরা বাজারে নিতে হচ্ছে। ফলে খুচরা বাজারে কেজিপ্রতি পেঁয়াজ ১১০ থেকে ১৩০ টাকায় বিক্রি করতে হচ্ছে। হঠাৎ করে বাজারে পেঁয়াজের দাম দ্বিগুণেরও বেশি বেড়ে যাওয়ায় ক্রেতারা পড়েছেন বিপাকে।অপরদিকে সড়কপথে শ্রীমঙ্গলের জ্বালানি তেলের ডিপোগুলোতে কেরোসিনের সরবরাহ কমে গেছে। এই অবস্থায় বুধবার থেকে কমলগঞ্জে দেখা দিয়েছে কেরোসিন-সংকট। শমশেরনগরে জ্বালানি তেলের ডিলার কৈলাস প্রসাদ সাহা জানান, অবরোধের কারণে সড়কপথে শ্রীমঙ্গল ডিপো থেকে তাঁরা কেরোসিন আনতে পারছেন না। বৃহস্পতিবার বিকেলে অথবা শুক্রবার সকালে ডিপো থেকে কেরোসিন সংগ্রহ করলে এ সংকট কেটে যাবে।
