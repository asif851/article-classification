
ময়মনসিংহের নান্দাইল উপজেলার যুগের হাওর থেকে শিশুর লাশ উদ্ধারের ঘটনায় গত বৃহস্পতিবার রাতে মামলা হয়েছে। এতে তিন কিশোরকে আসামি করা হয়েছে। তাদের মধ্যে আগেই আটক দুজনকে জিজ্ঞাসাবাদের জন্য গতকাল শুক্রবার পুলিশ আদালতে আবেদন করেছে।উদ্ধার হওয়া লাশটি মো. আবদুল্লাহ আল আরাফাতের (১০)। সে তেলিয়াপাড়া গ্রামের মো. ফয়সল আহমেদের ছেলে। আরাফাত আচারগাঁও আলিম মাদ্রাসায় চতুর্থ শ্রেণিতে পড়ত। তারা নান্দাইল শহরের আচারগাঁও এলাকায় ভাড়া থাকত।আরাফাতের বাবা ফয়সল আহমেদ গতকাল বলেন, গত শনিবার সকালে নাশতা খেয়ে আরাফাত সাইকেল নিয়ে বের হয়। এরপর সে আর বাড়ি ফেরেনি। শহরের হাসপাতাল মহল্লার এক কিশোর শনিবার আরাফাতকে নান্দাইল-তাড়াইল সড়কে সাইকেল চালাতে দেখেছে বলে জানায়। মঙ্গলবার সকালে এ সড়কের পাশে যুগের হাওরের পানিতে আরাফাতের লাশ পাওয়া যায়। তবে তার সাইকেলটি পাওয়া যায়নি। সে খুবই বন্ধুবৎসল ছিল। বন্ধুদের পেছনে অনেক টাকা খরচ করত।পরিবারের সদস্যদের ধারণা, আরাফাত যেদিন সাইকেল নিয়ে বাসা থেকে বের হয়, সেদিনও তার সঙ্গে মোটা অঙ্কের টাকা ছিল। টাকা আর দামি সাইকেল হাতিয়ে নেওয়ার জন্য সঙ্গীরা তাকে হত্যা করে থাকতে পারে। লাশ উদ্ধারের রাতেই আরাফাতের বাবা-মা পুলিশের কাছে মৌখিকভাবে এ অভিযোগ করেন। বৃহস্পতিবার রাতে থানায় জমা দেওয়া প্রাথমিক তথ্য বিবরণীতেও বাবা ফয়সল আহমেদ এ তথ্য উল্লেখ করেন।নান্দাইল থানার ভারপ্রাপ্ত কর্মকর্তা (ওসি) মো. আতাউর রহমান বলেন, অভিযোগ পাওয়ার পর মঙ্গলবার রাতেই পুলিশ আরাফাতের তিন বন্ধুকে আটক করে। জিজ্ঞাসাবাদ শেষে তাদের দুজনকে ময়মনসিংহের কিশোর আদালতে পাঠানো হয়। আদালত তাদের গাজীপুরের টঙ্গীতে কিশোর সংশোধনাগারে পাঠানোর নির্দেশ দেন। বৃহস্পতিবার ওই দুজনসহ আরেক কিশোরকে আসামি করে মামলা হয়েছে। অপর আসামিকে ধরার চেষ্টা চলছে। আরাফাতকে শ্বাসরোধে হত্যা করা হয়ে থাকতে পারে।
