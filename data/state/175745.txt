
বাজারটির নাম রেজিস্ট্রি অফিস দুধ বাজার। তবে এটি দুই ঘণ্টার দুধের বাজার নামে বেশি পরিচিত। বগুড়ার শেরপুর রেজিস্ট্রি অফিসের পাশেই বসে বাজারটি, জেলা শহর থেকে ২২ কিলোমিটার দূরে সান্যালপাড়া হাটখোলা সড়কের ওপর।
এই বাজার থেকে প্রতিদিন দুধ কেনেন কাজল শেখ। তিনি দাবি করেন, প্রতিদিন দুপুর ১২টা থেকে বেলা দুইটার মধ্যে বাজারটি শেষ হয়ে যায়। এর মধ্যে শেরপুর উপজেলার শতাধিক মিষ্টান্নভান্ডারের স্বত্বাধিকারীরা ৩০০ থেকে ৩৫০ মণ দুধ কিনে নেন। তিনি নিজেও প্রতিদিন এই বাজার থেকে পাঁচ-ছয় মণ দুধ কেনেন।
স্থানীয় লোকজনের সঙ্গে কথা বলে জানা গেছে, শেরপুর পৌর শহরে ঘোষ সম্প্রদায়ের লোকজন প্রায় ২০০ বছর আগে এখানে দই-মিষ্টি তৈরির কাজ শুরু করেন। এ কাজে দুধের চাহিদা মেটাতে নিজেরাই বাড়িতে গাভি পালন করতেন। সেই গাভির দুধে তৈরি দই-মিষ্টি স্থানীয় চাহিদা মেটাত। দিন দিন চাহিদা বেড়ে যায়, তখন পারিবারিকভাবে পালন করা গরুর দুধে চাহিদা মিটত না। তখন বাধ্য হয়ে দূরদূরান্ত থেকে দুধ সংগ্রহ শুরু করেন তাঁরা। সেখান থেকেই এই দুধের বাজার বসতে থাকে। বর্তমানে দুধের বাজারটিতে শেরপুর উপজেলা ছাড়াও ধুনট, সিরাজগঞ্জ, তাড়াশ থেকে দুধ বিক্রি করতে আসেন অনেকেই।
বৃহস্পতিবার দুপুর ১২টার দিকে ধুনট উপজেলা থেকে শেরপুরের দিকে রওনা হন এই প্রতিবেদক। পথেই বথুয়াবাড়ি ও শালফা এলাকায় সড়কের ধারে বড় বড় পাতিল ভর্তি দুধ নিয়ে ভ্যানের অপেক্ষায় বসে আছেন খামারিরা। জিজ্ঞেস করতেই শেরপুরের শালফা গ্রামের হোসেন নামের এক খামারি জানালেন, দুই ঘণ্টার দুধের বাজারে যাবেন তিনি। বাজারে বিক্রির জন্য তিনি ১৫০ লিটার দুধ এনেছেন। তাঁর মতো আশপাশের অনেক পরিবার আছে, যারা গাভি লালনপালন ও দুধ বিক্রি করেই সংসার চালায়। এখন অনেকেই এদিকে ঝুঁকছেন। বাজারে প্রতি লিটার দুধ ৩২ থেকে ৪০ টাকায় বিক্রি হচ্ছে। প্রতিদিন খামারিরা সাইকেলে, ভ্যানে, পিকআপে ও ভাঁড়ে দুধ নিয়ে এ বাজারে আসেন।
পথেই দেখা হয় এক নারী খামারি আনোয়ারা বেগমের সঙ্গে। বাড়ি শালফা এলাকায়। বাড়ি থেকে দুধ বাজারের দূরত্ব প্রায় পাঁচ কিলোমিটার। ভ্যানে চেপে বেশ কয়েকটি পাতিল ভর্তি দুধ নিয়ে ছুটছেন তিনি। কোথায় যাচ্ছেন? জিজ্ঞেস করতেই বললেন, দুধ বাজারে। তাঁর দুটি গাভি আছে। সেখান থেকে ১২ লিটার দুধ পান তিনি।
দুধ বাজারে ২২ লিটার দুধ বিক্রির জন্য শেরপুর উপজেলার পানিসারা এলাকা থেকে এসেছেন রাশেদুল ইসলাম। তিনি প্রতি লিটার দুধ ৩২ টাকায় বিক্রি করেছেন।
শেরপুরের দই ব্যবসায়ী দুলাল মোহন্ত বলেন, এ বাজারে বিভিন্ন এলাকা থেকে দুধ ব্যবসায়ী ও গৃহস্থরা দুধ বিক্রি করতে আসেন। দই-মিষ্টির দোকান বেড়ে যাওয়ায় বাজারে আসা দুধ অল্প সময়েই বিক্রি হয়ে যায়। এ দুধ বাজার ঘিরে আশপাশে বেশ কয়েকটি দুগ্ধ খামার গড়ে উঠেছে।
