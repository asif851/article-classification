
স্থানীয় সরকার নির্বাচনে বিএনপির নেত্রী খালেদা জিয়া মাঠে নেমে নাটক করছেন বলে মন্তব্য করেছেন প্রধানমন্ত্রী শেখ হাসিনা। তিনি বলেন, ‘তাঁর (খালেদা জিয়া) নিরাপত্তা বাহিনী গুলি চালায়। তাঁর কাছে নিশ্চয়ই সার্ভে আছে, তার জেতা সম্ভব নয়। সে জন্য ভীতিকর পরিস্থিতি সৃষ্টি করছেন।’গতকাল সোমবার সন্ধ্যায় গণভবনে আওয়ামী লীগের সংসদীয় বোর্ডের সভায় প্রধানমন্ত্রী এ মন্তব্য করেন। মাগুরা-১ উপনির্বাচনে দলীয় প্রার্থী মনোনয়ন নিয়ে এ বৈঠক করা হয়। বৈঠকে উপস্থিত একাধিক ব্যক্তি এ তথ্য জানিয়েছেন। নির্বাচন সুষ্ঠু ও অবাধ হবে জানিয়ে প্রধানমন্ত্রী বলেন, এই সিটি করপোরেশন নির্বাচন মাগুরা মার্কা নির্বাচন হবে না। বিএনপি মাগুরায় যেভাবে নির্বাচন করে নিজেদের প্রার্থীদের জিতিয়ে ছিল, এ নির্বাচন সে রকম হবে না। এ নির্বাচন সুষ্ঠু ও অবাধ হবে।প্রধানমন্ত্রী বলেন, উনি সব কিছুতে নাটক করছেন। ৯১ দিন অফিসে বসে বোমা-ককটেল মেরে বাস পুড়িয়ে মানুষের জীবনে অশান্তি সৃষ্টি করেছেন। মানুষের জীবনকে স্থবির করে দিয়েছিলেন। যখন শান্তি এসেছে, মানুষকে আবার যন্ত্রণা দিতে তিনি মাঠে নেমেছেন। তিনি বলেন, আর অশান্তি সৃষ্টি করবেন না। আপনার নিরাপত্তা কর্মীদের ঠেকান। মানুষের জানমাল নিয়ে আর যেন না খেলা হয়। জনগণ যাকে ভোট দেবে সেই আসবে।আ.লীগের মনোনয়ন ফরম: মাগুরা-১ উপনির্বাচনে আওয়ামী লীগের মনোনয়ন ফরম সংগ্রহ করা যাবে কাল বুধ ও বৃহস্পতিবার। ধানমণ্ডির দলীয় কার্যালয় থেকে ২৫ হাজার টাকার বিনিময়ে ফরম সংগ্রহ করা যাবে। ফরম জমা দিতে হবে ২৪ এপ্রিল। সংসদীয় বোর্ডের গতকালের বৈঠকে এ সিদ্ধান্ত হয়। প্রধানমন্ত্রী শেখ হাসিনা বৈঠকে সভাপতিত্ব করেন।
