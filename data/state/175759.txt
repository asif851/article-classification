
জুরাছড়িতে যুবলীগ নেতা অরবিন্দু চাকমার হত্যার প্রতিবাদে রাঙামাটি জেলায় আগামীকাল বৃহস্পতিবার সকাল-সন্ধ্যা হরতাল ডেকেছেন রাঙামাটি জেলা যুবলীগের সাধারণ সম্পাদক নূর মোহাম্মদ কাজল।আজ বুধবার বেলা তিনটায় রাঙামাটি জেলা আওয়ামী লীগের উদ্যোগে প্রতিবাদ সমাবেশ ও বিক্ষোভ মিছিল আয়োজন করা হয়। বিক্ষোভ মিছিলটি শহরের কাঁঠালতলী এলাকার পৌরসভা প্রাঙ্গণ থেকে শুরু হয়। বনরুপা, হ্যাপীর মোড় এলাকা প্রদক্ষিণ শেষে জেলা প্রশাসকের কার্যালয় সামনে গিয়ে শেষ হয়। সেখানে প্রতিবাদ সমাবেশ আয়োজন করা হয়। ওই সমাবেশ থেকে যুবলীগের সাধারণ সম্পাদক নূর মোহাম্মদ কাজল হরতাল ঘোষণা করেন।জেলা আওয়ামী লীগের সভাপতি দীপংকর তালুকদারের সভাপতিত্বে অন্যান্যের মধ্যে বক্তব্য দেন জেলা আওয়ামী লীগের সহসভাপতি ও আঞ্চলিক পরিষদের সদস্য মো. কামাল উদ্দিন, জেলা আওয়ামী লীগের সহসভাপতি নিখিল কুমার চাকমা, জেলা যুবলীগের সভাপতি ও রাঙামাটি পৌর মেয়র মো. আকবর হোসেন চৌধুরী, ছাত্রলীগের সাধারণ সম্পাদক প্রকাশ চাকমা, মহিলা আওয়ামী লীগের সদস্য ঝরনা চাকমা প্রমুখ।
গতকাল মঙ্গলবার সন্ধ্যা সাড়ে সাতটায় রাঙামাটির জুরাছড়ি উপজেলা যুবলীগের সাংগঠনিক সম্পাদক ও ইউনিয়ন আওয়ামী লীগের সাধারণ সম্পাদক অরবিন্দু চাকমাকে একদল দুর্বৃত্ত এলোপাতাড়ি গুলি করে হত্যা করে।
