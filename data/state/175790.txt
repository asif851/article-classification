
টাঙ্গাইলের সখীপুরে একটি গভীর নলকূপে বিদ্যুৎ-সংযোগ দিতে ১০টি গাছকে বৈদ্যুতিক খুঁটি হিসেবে ব্যবহার করা হয়েছে বলে অভিযোগ পাওয়া গেছে। ফলে ওই এলাকায় যেকোনো সময় বড় ধরনের বৈদ্যুতিক দুর্ঘটনা ঘটতে পারে বলে এলাকাবাসী অভিযোগ করেছেন। সখীপুর পৌরসভার ২ নম্বর ওয়ার্ডের রামখা গ্রামে এ ঘটনা ঘটেছে বলে জানা গেছে।
গতকাল শনিবার দুপুরে সখীপুর পৌরসভার ২ নম্বর ওয়ার্ডের রামখা এলাকায় গিয়ে দেখা যায়, স্থানীয় মাদ্রাসার শিক্ষক আহাম্মদ আলীর বাড়ির পাশে অবস্থিত ট্রান্সফরমার থেকে পিডিবির একটি বৈদ্যুতিক সংযোগ ওই ওয়ার্ডের কাউন্সিলর এখলাছের মালিকানাধীন গভীর নলকূপে নেওয়া হয়েছে। সংযোগটি নিতে ২৮টি খুঁটি ব্যবহার করা হয়েছে। এর মধ্যে ১০টি খুঁটি সিমেন্টের, ৮টি কাঠের ও রাস্তার ধারের ১০টি গাছকে বাকি ১০টি খুঁটি হিসেবে ব্যবহার করা হয়েছে।
গ্রামের বাসিন্দা মোহাম্মদ আলী (৫০) বলেন, গাছকে খুঁটি হিসেবে ব্যবহার করায় যেকোনো সময় বড় ধরনের দুর্ঘটনা ঘটতে পারে। ছয় মাস আগে এ বিষয়টি স্থানীয় বিদ্যুৎ কার্যালয়ে জানানো হলেও কোনো উদ্যোগ নেওয়া হচ্ছে না।
ওয়ার্ড কাউন্সিলর এখলাছ হায়াৎ সরোয়ার বলেন, তিনি একা ওই গভীর নলকূপের মালিক নন। আরও ১২ জন অংশীদার আছেন। তিনি আরও বলেন, প্রথমে কাঠের খুঁটি দিয়েই বিদ্যুৎ-সংযোগ নেওয়া হয়েছিল। খুঁটিগুলো ভেঙে যাওয়ায় হয়তো কয়েকটি গাছের সঙ্গে বেঁধে বিদ্যুৎ-সংযোগ নেওয়া হয়েছে। এ ছাড়া সড়কে অনেক ব্যক্তিমালিকানাধীন গাছ থাকায় সেগুলো কাটা যায়নি। তবে শিগগিরই ওই গাছগুলো কেটে বিদ্যুৎ-সংযোগ টানতে সিমেন্টের খুঁটি ব্যবহার করা হবে বলে তিনি জানান।
রামখা এলাকার দায়িত্বে থাকা পিডিবির সখীপুর কার্যালয়ের উপসহকারী প্রকৌশলী জাহিদ ইকবাল মুঠোফোনে বলেন, সরেজমিনে দেখে এ বিষয়ে ব্যবস্থা নেওয়া হবে।
 
