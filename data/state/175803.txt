
রাজধানীর পল্লবীতে সড়ক দুর্ঘটনায় মো. ফরিদ (২০) নামের এক তরুণ নিহত হয়েছেন। গতকাল শনিবার দিবাগত রাত দুইটার দিকে রাস্তা পার হওয়ার সময় একটি বাস ধাক্কা দিলে এ দুর্ঘটনা ঘটে।
ফরিদের চাচাতো ভাই মো. রাশেদ জানান, ফরিদ দোকান কর্মচারী ছিলেন। দোকানের সামনেই দুর্ঘটনা ঘটে। দুর্ঘটনার পর ফরিদকে স্থানীয় একটি ক্লিনিকে নেওয়া হয়। অবস্থার অবনতি হলে তাঁকে আজ রোববার ভোর সাড়ে চারটার দিকে ঢাকা মেডিকেল কলেজ হাসপাতালে নেওয়া হয়। সেখানে কর্তব্যরত চিকিৎসক তাঁকে মৃত ঘোষণা করেন।
হাসপাতালের পুলিশ ফাঁড়ির উপপরিদর্শক (এসআই) বাচ্চু মিয়া বিষয়টি নিশ্চিত করেছেন।
ফরিদের লাশ ঢাকা মেডিকেল কলেজের জরুরি বিভাগের মর্গে রয়েছে।
