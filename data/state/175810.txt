
যেসব কেন্দ্রে এসএসসি পরীক্ষা চলে, সেখানে নিয়মতান্ত্রিকভাবেই ১৪৪ ধারা জারি থাকে। পরীক্ষার্থীদের যাতে কোনো অসুবিধা না হয়, সে জন্যই এ ব্যবস্থা নেওয়া হয়ে থাকে। কিন্তু আজ রোববার রাজধানীর আজিমপুর গভ. গার্লস স্কুল অ্যান্ড কলেজে এসএসসি পরীক্ষা চলার সময় প্রতিষ্ঠানের মিলনায়তনে সরকারি কলেজ অধ্যক্ষদের সম্মেলন অনুষ্ঠিত হয়।
এই সম্মেলনের আয়োজন করেছে খোদ দেশের মাধ্যমিক ও উচ্চ শিক্ষা দেখভালের দায়িত্বে থাকা সংস্থা মাধ্যমিক ও উচ্চ শিক্ষা অধিদপ্তর। তবে পরীক্ষার্থীদের যাতে কোনো ধরনের অসুবিধা না হয়, সেটি খেয়াল রেখেই সম্মেলন করা হচ্ছে বলে জানান অধিদপ্তরের মহাপরিচালক অধ্যাপক এস এম ওয়াহিদুজ্জামান।
আজ সকাল ১০টা থেকে ওই কেন্দ্রে এসএসসির বাংলাদেশ ও বিশ্ব পরিচয় বিষয়ের পরীক্ষা শুরু হয়। শেষ হয় বেলা একটায়। কিন্তু অধ্যক্ষ সম্মেলন শুরু হয় সকাল পৌনে ১০টায়। সাধারণত ওই সময়েই পরীক্ষার্থীরা কেন্দ্রে প্রবেশ করে। এ সময় অধ্যক্ষদের প্রচুর গাড়িও কেন্দ্রে প্রবেশ করে। এতে করে বেশ ভোগান্তি পোহাতে হয় কেন্দ্রে আসা পরীক্ষার্থীদের।
পরীক্ষা চলাকালে বেলা একটার আগে ওই কেন্দ্রে গিয়ে দেখা যায়, কিছুক্ষণ পরপরই অধ্যক্ষদের কেউ কেউ মিলনায়তন থেকে বের হয়ে বাইরে যাচ্ছেন, আবার আসছেন।
১৪৪ ধারা জারি থাকার পরও কেন এই সম্মেলনের আয়োজন করা হলো জানতে চাইলে মাধ্যমিক ও উচ্চ শিক্ষা অধিদপ্তরের মহাপরিচালক অধ্যাপক এস এম ওয়াহিদুজ্জামান বলেন, পরীক্ষার্থীদের অসুবিধা না করার চেষ্টা করেছেন তাঁরা। এ ছাড়া অধ্যক্ষদের গাড়িগুলো সকালে আগেই অনুষ্ঠানস্থলে প্রবেশ করেছে। অন্য কোথাও জায়গার অভাবেই এখানে অনুষ্ঠান করা হয়েছে বলেও জানান তিনি।
