
আওয়ামী লীগের ভ্রাতৃপ্রতিম সংগঠন ছাত্রলীগের কেন্দ্রীয় কার্যনির্বাহী সংসদের পূর্ণাঙ্গ কমিটি ঘোষণা করা হয়েছে। আজ সোমবার রাতে ৩০১ সদস্যের পূর্ণাঙ্গ কমিটি ঘোষণা করা হয়।
ছাত্রলীগের কেন্দ্রীয় সভাপতি সাইফুর রহমান সোহাগ ও সাধারণ সম্পাদক এস এম জাকির হোসাইন কমিটির অনুমোদন দেন। আংশিক কমিটি ঘোষণার প্রায় ৭ মাস পর পূর্ণাঙ্গ কমিটি ঘোষণা করা হলো।
জানা গেছে, আজ বিকেলে তালিকা নিয়ে গণভবনে যান সংগঠনের কেন্দ্রীয় নেতারা। ছাত্রলীগের ৩০১ সদস্যের পূর্ণাঙ্গ কমিটির সদস্যদের সম্পর্কে আওয়ামী লীগ সভানেত্রী ও প্রধানমন্ত্রী শেখ হাসিনাকে অবহিত করা হয়।
গত বছরের ২৬-২৭ জুলাই ছাত্রলীগের ২৮তম জাতীয় সম্মেলনে ‘সুপার ফাইভ’ কমিটি দেওয়া হয়। সেখানে সভাপতি হন সাইফুর রহমান সোহাগ, সহসভাপতি আজিজুল হক, সাধারণ সম্পাদক এস এম জাকির হোসাইন, যুগ্ম সাধারণ সম্পাদক আসাদুজ্জামান নাদিম ও সাংগঠনিক সম্পাদক মোবারক হোসেন।
