
‘যা কিছু নতুন, তার শুরুই হয় পুরান ঢাকায়’ স্লোগান নিয়ে পুরান ঢাকায় গড়ে তোলা হয়েছে সিটি গ্রুপের অঙ্গপ্রতিষ্ঠান ‘আসগর আলী হসপিটাল’। গতকাল সোমবার আনুষ্ঠানিকভাবে গেন্ডারিয়ার ধূপখোলা মাঠের পাশে সুবিশাল ভবনে চিকিৎসাকেন্দ্রটির কার্যক্রম শুরু হয়।গেন্ডারিয়ার অত্যাধুনিক চিকিৎসাসেবা নিয়ে গড়ে ওঠা এই হাসপাতালের কার্যক্রম সূচনার ঘোষণা করেন এর প্রতিষ্ঠাতা ও সিটি গ্রুপের চেয়ারম্যান ফজলুর রহমান। উদ্বোধনী অনুষ্ঠানে তিনি বলেন, ‘যানজটসহ নানা কারণে এই অঞ্চলের লোকজন ঢাকার উত্তর অংশে গিয়ে চিকিৎসা নিতে গিয়ে ভোগান্তিতে পড়ছে। অর্থ ও সময়—দুটোরই অপচয় হচ্ছে। এসব চিন্তাভাবনা থেকে ঘরের কাছেই আধুনিক চিকিৎসাসেবার সুযোগ করে দিতে এই হাসপাতাল প্রতিষ্ঠা করা হয়েছে। এটা আমাদের দীর্ঘদিনের স্বপ্ন ছিল। পুরান ঢাকায় আন্তর্জাতিক মানের চিকিৎসাসেবা নিশ্চিত করতে সব ধরনের ব্যবস্থা নেওয়া হবে।’ তিনি জানান, ভবিষ্যতে মেডিকেল কলেজ, নার্সিং ইনস্টিটিউট ও ডেন্টাল কলেজ প্রতিষ্ঠার পরিকল্পনা রয়েছে তাঁদের।অনুষ্ঠানে আরও উপস্থিত ছিলেন আন্তর্জাতিক খ্যাতিসম্পন্ন রক্তরোগ বিশেষজ্ঞ মনজুর মোরশেদ, সময় টেলিভিশনের প্রধান নির্বাহী কর্মকর্তা আহমেদ জুবায়ের, হাসপাতালটির পরিচালক জাবরুল এস এম হকসহ চিকিৎসক, কর্মকর্তা-কর্মচারী ও স্থানীয় বাসিন্দারা।হাসপাতালটির পরিচালক জাবরুল এস এম হক বলেন, এই অত্যাধুনিক হাসপাতালে দেশের একমাত্র ‘মডিউল অপারেশন থিয়েটার’ রয়েছে। যেখানে অস্ত্রোপচারের সময় রোগীর দেহে সংক্রমণের কোনো আশঙ্কা থাকে না।উদ্বোধনী অনুষ্ঠানে হাসপাতাল কর্তৃপক্ষ জানায়, চিকিৎসাসেবার সর্বাধুনিক প্রযুক্তি তথা যন্ত্রপাতি দিয়ে হাসপাতালকে সাজানো হয়েছে। উন্নত প্রশিক্ষণপ্রাপ্ত ও ডিগ্রিধারী চিকিৎসকেরা রয়েছেন। গরিব রোগীদের জন্য রয়েছে বিনা খরচায় চিকিৎসাসেবাসহ বিশেষ ছাড়ের ব্যবস্থা।বিশ্বমানের ল্যাবরেটরি-সমৃদ্ধ এ হাসপাতালে রয়েছে হেমাটোলজি ও ক্লিনিক্যাল প্যাথলজি, বায়োকেমিস্ট্রি ও ইমিউনোলজি, হিস্টোপ্যাথলজি, ব্লাড ব্যাংক, মাইক্রোবায়োলজি, সার্জিক্যাল, গাইনি, ডেন্টাল, ইউরোলজি, চোখের চিকিৎসা ও কার্ডিয়াক ওপিডি, আলট্রাসনোগ্রাম, কোলনোস্কপি, ইসিজি, ইকো, মেডিসিন, কিডনি, শিশু ও নবজাতক, স্নায়ুরোগ, চর্মরোগ, ফুসফুসের অসুখ, নাক-কান-গলা, ফিজিওথেরাপি অ্যান্ড রিহ্যাবিলিটেশন, এনডোস্কপিসহ বেশ কিছু বিভাগ।সিটি গ্রুপের প্রতিষ্ঠাতা ফজলুর রহমানের বাবা মরহুম আসগর আলী ছিলেন গেন্ডারিয়া এলাকার একজন বিশিষ্ট ব্যবসায়ী, সমাজসেবী ও দানশীল ব্যক্তি। তাঁর নামেই হাসপাতালটি গড়ে উঠেছে। উদ্বোধনী অনুষ্ঠানের পর বিভিন্ন বিভাগে বিপুলসংখ্যক রোগীর উপস্থিতি দেখ গেছে। স্থানীয় ব্যক্তিরা জানান, এলাকাবাসীর দীর্ঘদিনের চাহিদা ছিল, এখানে একটি উন্নত মানের হাসপাতাল হোক। সেটি হওয়ায় তারা খুব খুশি।
