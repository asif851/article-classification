
মানিকগঞ্জের সাটুরিয়া উপজেলায় শ্লীলতাহানির দৃশ্য মুঠোফোনে ধারণ করার ঘটনায় বিদ্যালয়ে যাওয়া বন্ধ হয়ে যায় মেয়েটির। অবশেষে ২১ দিন পর গতকাল বুধবার পুলিশ ও সাংবাদিকদের সহযোগিতায় বিদ্যালয়ে যেতে শুরু করেছে মেয়েটি।ছাত্রীর পরিবার ও পুলিশ সূত্রে জানা যায়, গত বছরের নভেম্বর মাসের শেষ সপ্তাহে উপজেলার দরগ্রাম ইউনিয়নের ষষ্ঠ শ্রেণির ওই ছাত্রীকে শ্রেণিকক্ষে একা পেয়ে তার সহপাঠী ময়নুল হোসেন শ্লীলতাহানি করে। এ সময় অন্য তিন সহপাঠী সেই দৃশ্য মুঠোফোনে ধারণ করে। লজ্জায় বিষয়টি কাউকে জানায়নি ওই ছাত্রী। এর পর থেকে ময়নুল বিদ্যালয়ে যাওয়া-আসার পথে মেয়েটিকে কুপ্রস্তাব দিতে থাকে। সে রাজি না হলে মুঠোফোনে ধারণ করা দৃশ্য ইন্টারনেটে ছড়িয়ে দেওয়ার হুমকি দেয় ময়নুল।গত ২৪ জানুয়ারি মুঠোফোনে শ্লীলতাহানির সেই দৃশ্য স্থানীয় এক ব্যক্তির মুঠোফোনে দেখতে পান মেয়েটির বাবা। ইতিমধ্যে মেয়েটি সপ্তম শ্রেণিতে ভর্তি হয়। এ ঘটনায় ২৭ জানুয়ারি ওই ছাত্রীর বাবা ময়নুলসহ চারজনকে আসামি করে থানায় মামলা করেন। ওই দিন রাতেই ময়নুলকে গ্রেপ্তার করে পুলিশ। বিষয়টি এলাকায় জানাজানি হলে মেয়েটি বিদ্যালয়ে যাওয়া বন্ধ করে দেয়।ঘটনা জানতে পেরে গতকাল বুধবার সকালে সহকারী পুলিশ সুপার (সদর সার্কেল) কামরুল ইসলাম ও মানিকগঞ্জ প্রেসক্লাবের সাধারণ সম্পাদক জাহাঙ্গীর আলম বিশ্বাস ওই ছাত্রীর বাড়িতে গিয়ে অভিভাবকদের সঙ্গে কথা বলেন। এরপর মেয়েটিকে বুঝিয়ে বিদ্যালয়ে নিয়ে যাওয়া হয়। পরে বিদ্যালয়ে শিক্ষক ও শিক্ষার্থীদের নিয়ে ইভ টিজিং এবং শ্লীলতাহানির কুফল ও শাস্তির বিষয়ে আলোচনা করা হয়।
