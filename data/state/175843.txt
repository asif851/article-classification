
মিনায় পদদলিত হয়ে নিহত হাজিদের মধ্যে এখন পর্যন্ত ৪১ জন বাংলাদেশি শনাক্ত হয়েছেন। জেদ্দায় বাংলাদেশ কনস্যুলেট জেনারেল থেকে পাওয়া তথ্যের বরাত দিয়ে আজ বৃহস্পতিবার পররাষ্ট্র মন্ত্রণালয় থেকে পাঠানো এক বিজ্ঞপ্তিতে এ তথ্য জানানো হয়।
এই ৪১ জনের মধ্যে ১৮ জনের পরিচয় মিলেছে। ১২ জনের শুধু নাম জানা গেছে। ১১ জনের নাম জানা যায়নি।
আরও ৬১ জন বাংলাদেশি মক্কা ও জেদ্দার বিভিন্ন হাসপাতালে চিকিৎসা নিচ্ছেন বলে বিবৃতিতে জানানো হয়। তাঁদের সুচিকিৎসা নিশ্চিত করতে জেদ্দার বাংলাদেশ কনস্যুলেট জেনারেল ও মক্কায় বাংলাদেশ হজ মিশন ওই সব হাসপাতাল কর্তৃপক্ষের সঙ্গে সার্বক্ষণিক যোগাযোগ রাখছে।
মন্ত্রণালয় বলছে, নিহত ব্যক্তিদের মধ্যে অন্যদের পরিচয় জানতে জেদ্দার বাংলাদেশ কনস্যুলেট ও মক্কার বাংলাদেশ হজ মিশনের কর্মকর্তারা কাজ করছেন।
মন্ত্রণালয় বলছে, নিহত ব্যক্তিদের মধ্যে বাকি ব্যক্তিদের পরিচয় জানতে জেদ্দার বাংলাদেশ কনস্যুলেট ও মক্কার বাংলাদেশ হজ মিশন কাজ করছে।
বাংলাদেশি হজযাত্রীদের মধ্যে নিখোঁজ হাজিদের আত্মীয়-স্বজন, সফরসঙ্গী ও হজ এজেন্টদের মক্কায় বাংলাদেশ হজ মিশনের সঙ্গে (কক্ষ-১০৭, ফোন: ০০৯৬৬-(০) ১২৫৪১৩৯৮০, ই-মেইল: missionhajj@gmail. com) যোগাযোগ করতে অনুরোধ জানানো হয়েছে।
বিজ্ঞপ্তিতে বলা হয়, সৌদি কর্তৃপক্ষ হাজিদের তথ্য সংগৃহীত থাকা ডেটাবেস থেকে নিহত হাজিদের আঙুলের ছাপসহ বিস্তারিত তথ্য প্রকাশ করেছে।
হজের আনুষ্ঠানিকতার অংশ হিসেবে গত ২৪ সেপ্টেম্বর মিনায় শয়তানকে লক্ষ্য করে পাথর ছুড়তে যাওয়ার পথে পদদলিত হয়ে মারা যান ৭৬৯ জন। ৯৩৪ জন হাজি আহত হয়েছেন। গত ২৫ বছরের মধ্যে এটিই সবচেয়ে বড় ধরনের দুর্ঘটনা।
বিভিন্ন গণমাধ্যমে পাওয়া তথ্যমতে, মিনার দুর্ঘটনায় সবচেয়ে বেশি হাজি মারা গেছেন ইরানের। দেশটির অন্তত ২২৬ জন নিহত হয়েছেন। এ ছাড়া মরক্কোর ৮৭ জন, মিসরের ৭৮, নাইজেরিয়ার ৬৪, ভারতের ৪৬, ইন্দোনেশিয়ার ৪৬, পাকিস্তানের ৪৪, মালির ৩০, নাইজারের ২২ ও ক্যামেরুনের ২১ জন হাজির মৃত্যু হয়েছে।
