
নানা আয়োজনে গতকাল শুক্রবার বেগম রোকেয়া সাখাওয়াত হোসেনের জন্মদিন পালন করেছে রংপুরবাসী। এ ছাড়া মিঠাপুকুর উপজেলার পায়রাবন্দে শুরু হয়েছে তিন দিনব্যাপী মেলাসহ বিভিন্ন অনুষ্ঠান।বেগম রোকেয়া বিশ্ববিদ্যালয়ে সকালে বেগম রোকেয়ার প্রতিকৃতিতে পুষ্পমাল্য অর্পণ ও শোভাযাত্রা বের করা হয়। রংপুর পাবলিক লাইব্রেরি মিলনায়তনে বেগম রোকেয়া ফোরামের উদ্যোগে রোকেয়া পদক প্রদান, আলোচনা ও সাংস্কৃতিক অনুষ্ঠানের আয়োজন করা হয়। এ বছর রংপুরের দুই কৃতী নারী ফেরদৌসী বেগম ও হাশমত আরা খানমকে পদক দেওয়া হয়। আলোচনা অনুষ্ঠানে সভাপতিত্ব করেন রোকেয়া ফোরামের সভাপতি শিক্ষাবিদ মারহামাতুন নেছা। প্রধান অতিথি ছিলেন জেলা প্রশাসক রাহাত আনোয়ার।পায়রাবন্দে সকাল নয়টায় বেগম রোকেয়ার স্মৃতিস্তম্ভে পুষ্পমাল্য অর্পণ করে তিন দিনব্যাপী অনুষ্ঠানের উদ্বোধন করেন প্রধান অতিথি বিভাগীয় কমিশনার কাজী হাসান আহমেদ। এরপর ‘নারী শিক্ষা বিস্তার ও জেন্ডার সমতা’ শীর্ষক এক আলোচনা সভায় সভাপতিত্ব করেন জেলা প্রশাসক রাহাত আনোয়ার। এ ছাড়া বিকেলে নারী মুক্তি কেন্দ্র রংপুর শহরে আলোচনা সভা ও শোভাযাত্রা করে।
