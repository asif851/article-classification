
পাবনার চাটমোহর উপজেলার মথুরাপুর ইউনিয়নের বাহাদুরপুর সরকারি প্রাথমিক বিদ্যালয় ভোটকেন্দ্রে ভোট গণনা নিয়ে বিরোধের জের ধরে গুলিতে ইমদাদুল হক (৫২) নামে এক ব্যক্তির মৃত্যু হয়েছে। আহত হয়েছেন অন্তত ১০ জন। আইনশৃঙ্খলা রক্ষাকারী বাহিনীর গুলিতে তিনি নিহত হয়েছেন বলে অভিযোগ উঠেছে।
পাবনার পুলিশ সুপার আলমগীর কবীর প্রথম আলোকে বলেন, ভোট গণনা শেষে একজন সদস্য প্রার্থী পুনরায় ভোট গণনার দাবি তুলেছিলেন। এ নিয়েই দায়িত্বরত কর্মকর্তাদের সঙ্গে ওই সদস্য প্রার্থীর সমর্থকদের ঝামেলা তৈরি হয়। শেষ পর্যন্ত পরিস্থিতি নিয়ন্ত্রণে না আনতে পেরে আইনশৃঙ্খলা রক্ষাকারী বাহিনীর সদস্যরা নির্বাহী হাকিমের নির্দেশে ১১টি গুলি ছোড়েন।
