
বাংলাদেশ কৃষি বিশ্ববিদ্যালয়ে কর্মচারী নিয়োগে অনিয়মের সঙ্গে আরও ছয় শিক্ষকের সংশ্লিষ্টতা পেয়েছে তদন্ত কমিটি। এ বিষয়ে একটি প্রতিবেদন বিশ্ববিদ্যালয়ের শিক্ষক ফোরামের কাছে জমা দিয়েছে তদন্ত কমিটি।চলতি বছরের গত ২ মার্চ তৃতীয় ও চতুর্থ শ্রেণির ৩০৬ জন কর্মচারী নিয়োগ দেন সাবেক উপাচার্য মো. রফিকুল হক। কিন্তু এ ক্ষেত্রে উপাচার্যের বিরুদ্ধে নিয়োগ-বাণিজ্যের অভিযোগ আনে বিশ্ববিদ্যালয়ের গণতান্ত্রিক শিক্ষক ফোরাম। বিষয়টি তদন্ত করে অভিযোগের সত্যতা পেয়ে ওই নিয়োগ স্থগিত করে বিশ্ববিদ্যালয় মঞ্জুরি কমিশন (ইউজিসি)।বিশ্ববিদ্যালয় সূত্রে জানা গেছে, বিশ্ববিদ্যালয়ের সার্বিক পরিস্থিতি, উপাচার্যের বিরুদ্ধে নিয়োগ-বাণিজের অভিযোগ এবং ফোরামের শৃঙ্খলা ভঙ্গের কারণ খতিয়ে দেখতে গত ৯ এপ্রিল একটি তদন্ত কমিটি গঠন করে আওয়ামীপন্থী শিক্ষকদের সংগঠন ‘গণতান্ত্রিক শিক্ষক ফোরাম’।
