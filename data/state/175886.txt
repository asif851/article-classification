
বিদেশ সফরে গেলে সাংবাদিকদের ওপর নজরদারি করতে সম্প্রতি বাংলাদেশের মিশনগুলোকে নির্দেশ দেওয়া হয়েছে। অন্য পেশাজীবীদের বাদ দিয়ে শুধু সাংবাদিকদের ওপর নজরদারি বৈষম্যমূলক কি না জানতে চাইলে পররাষ্ট্রমন্ত্রী আবুল হাসান মাহমুদ আলী বিষয়টি দেখবেন বলে জানান।
আজ বৃহস্পতিবার নিজ দপ্তরে আয়োজিত সংবাদ সম্মেলনে সাংবাদিকদের প্রশ্নের উত্তরে মন্ত্রী এ কথা বলেন।
বিদেশে গিয়ে বাংলাদেশের সাংবাদিকেরা দেশের স্বার্থবিরোধী কোনো তৎপরতায় লিপ্ত আছে কি না তা নজরদারির জন্য গতকাল বুধবার পররাষ্ট্র মন্ত্রণালয় থেকে বিদেশে বাংলাদেশের মিশনগুলোকে একটি নির্দেশ দেওয়া হয়েছে। পররাষ্ট্র মন্ত্রণালয় বিষয়ক সংসদীয় স্থায়ী কমিটির ১২ তম বৈঠকের সুপারিশ অনুযায়ী এই নির্দেশ দেওয়া হয়।
আজ সংবাদ সম্মেলনে সাংবাদিকদের ওপর এ ধরনের নজরদারি আদেশ প্রত্যাহার করে তাঁদের পেশাগত কাজে সহযোগিতার অনুরোধ জানান কূটনৈতিক সাংবাদিকদের সংগঠন ডিকাবের সাবেক সভাপতি মাসুদ করিম। এ সময় মাহমুদ আলী বলেন, ‘এটাতো নির্দেশ দেওয়ার কিছু নাই। আমরা বিদেশি সাংবাদিকদের দাওয়াত দিচ্ছি। সবাই সব জায়গায় যাচ্ছে। কোনো বিধিনিষেধ আছে বলে আমার জানা নাই। আপনারাও বিদেশে যাচ্ছেন, কোনো বাধা দেওয়া হচ্ছে না। কাউকে বাধা দেওয়া হলে আমাকে জানাবেন, আমি জানতে চাই।’
পররাষ্ট্রমন্ত্রী আরও বলেন, সাংবাদিকদের ওপর নজরদারি করার বিষয় নিয়ে তাঁরা সার্কুলার দেখেননি। তিনি এটা দেখবেন।
মন্ত্রী বলেন, জাতীয় স্বার্থ সংরক্ষণের জন্য যারাই বিদেশে যাচ্ছে তাঁদের সবার ওপরে নজর রাখা আমাদের কর্তব্য। সরকারের কর্তব্য। এর মানে এই নয় যে সবাইকে নিয়ন্ত্রণ করা হচ্ছে। এ রকম স্বাধীন গণমাধ্যম পৃথিবীর কম দেশে আছে। এখানে যা খুশি তাই লেখা হচ্ছে। বিদেশে গেলে কি করছে সেটি দেখা উচিত। যদি স্বার্থবিরোধী কিছু করে তবে সেটাতে (দেখার ব্যাপারে) আপনাদেরও সমর্থন থাকা উচিত।’
 আরও পড়ুন...মক্কা-মদিনার নিরাপত্তায় প্রয়োজনে সেনা পাঠানো হবে
