
গাজীপুরে তারেক রহমান (১৬) নামের এক স্কুলছাত্রকে বাড়ি থেকে ডেকে নিয়ে পিটিয়ে হত্যা করা হয়েছে। সিটি করপোরেশনের কাশিমপুর হাতিমারা পশ্চিমপাড়া এলাকায় গত বুধবার রাতে এ হত্যাকাণ্ড ঘটে।এ ঘটনায় গতকাল বৃহস্পতিবার দুজনকে গ্রেপ্তার করেছে পুলিশ।তারেক হাতিমারা এলাকার বাদশা মিয়ার ছেলে ও হাতিমারা স্কুল অ্যান্ড কলেজের দশম শ্রেণির ছাত্র ছিল।পুলিশ ও নিহতের পরিবার সূত্রে জানা গেছে, হাতিমারা এলাকার হামিদুল ইসলামের একটি মেয়ের সঙ্গে তারেক রহমানের প্রেমের সম্পর্ক ছিল। এ নিয়ে এক মাস ধরে দুই পরিবারের মধ্যে ঝামেলা চলছিল। কয়েক দিন ধরে স্থানীয়ভাবে দুই পরিবারের মধ্যে মীমাংসার চেষ্টা চলছিল। এর মধ্যেই বুধবার দিবাগত রাত সাড়ে ১২টার দিকে হামিদুল ইসলাম লোক দিয়ে তারেককে বাড়িতে ডেকে পাঠান। তারেক হামিদুলের বাড়িতে যায়। এ সময় হামিদুল মেয়ে ও স্ত্রীকে পাশের একটি কক্ষে আটকে রাখেন। এরপর হামিদুল ও তাঁর বন্ধু মমিনুল ইসলামসহ তিন-চারজন লাঠিসোঁটা দিয়ে তারেককে পেটাতে থাকেন। একপর্যায়ে সংজ্ঞা হারিয়ে ফেললে তারেকের মুখে ও শরীরে বিষ ছিটিয়ে দেন তাঁরা। এরপর হাতিমারা মসজিদের পাশের রাস্তায় তাকে ফেলে দেওয়া হয়। খবর পেয়ে স্বজনেরা গতকাল ভোর পাঁচটার দিকে তারেককে উদ্ধার করে গাজীপুর শহীদ তাজউদ্দীন আহমদ মেডিকেল কলেজ হাসপাতালে নিয়ে যান। সেখানে কর্তব্যরত চিকিৎসক তাকে মৃত ঘোষণা করেন। এ ঘটনায় গতকাল সন্ধ্যায় তারেকের মা হালিমা বেগম জয়দেবপুর থানায় মামলা করেছেন। পুলিশ অভিযান চালিয়ে হাতিমারা এলাকার মমিনুল ইসলাম (৩২) ও মাদারীপুরের শিবচর থানার মুন্সি কাজীপুর গ্রামের ইব্রাহীমকে (২৪) গ্রেপ্তার করেছে।হাসপাতালের আবাসিক চিকিৎসক আবদুস সালাম সরকার বলেন, তারেককে হাসপাতালে আনার অনেক আগেই তার মৃত্যু হয়। তার শরীরে আঘাতের অনেক চিহ্ন ছিল। জয়দেবপুর থানাধীন চক্রবর্তী পুলিশ ফাঁড়ির উপপরিদর্শক (এসআই) জাকির হোসেন প্রথম আলোকে বলেন, হামিদুল ইসলাম পলাতক আছেন। তাঁকে গ্রেপ্তারের চেষ্টা চলছে। টঙ্গীতে তরুণের লাশ: গাজীপুরের টঙ্গীর হোসেন মার্কেট এলাকা থেকে গতকাল সকালে অজ্ঞাতনামা এক তরুণের লাশ উদ্ধার করেছে পুলিশ। এলাকার অনেকে বলেন, ঢাকা-ময়মনসিংহ মহাসড়কের পাশে টঙ্গীর হোসেন মার্কেট এলাকায় গতকাল সকালে পয়োনিষ্কাশনের নালায় ওই তরুণের লাশ দেখতে পান এলাকাবাসী। স্থানীয় লোকজন বিষয়টি টঙ্গী থানা-পুলিশকে জানান। পরে পুলিশ লাশ উদ্ধার করে ময়নাতদন্তের জন্য গাজীপুর শহীদ তাজউদ্দীন আহমদ মেডিকেল কলেজ হাসপাতাল মর্গে পাঠায়। তাঁর পরনে জিন্সের প্যান্ট ও খয়েরি চেক শার্ট ছিল। লাশের শরীরে আঘাতের চিহ্ন ছিল।পুলিশের ধারণা, গত বুধবার দিবাগত রাতের কোনো এক সময় দুর্বৃত্তরা ওই তরুণকে শ্বাসরোধে হত্যার পর লাশ সেখানে ফেলে যায়। এ ঘটনায় পুলিশ বাদী হয়ে থানায় মামলা করেছে। টঙ্গী থানার উপপরিদর্শক (এসআই) আতাউর রহমান বলেন, দুর্বৃত্তদের গ্রেপ্তারের চেষ্টা চলছে।
