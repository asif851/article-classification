
বগুড়ার শেরপুরে ঢাকা-বগুড়া মহাসড়কের পাশে হামছায়াপুর এলাকায় গত শনিবার রাতে দুটি দোকানের তালা ভেঙে দুর্বৃত্তরা লক্ষাধিক টাকার মালামাল লুট করেছে। ক্ষতিগ্রস্ত মাসুদ স্টোর মুদিখানা দোকান মালিক মাসুদ রানা বলেন, গতকাল রোববার সকালে এসে তিনি দোকানের শাটারের তালা ভাঙা দেখেন। দুবৃর্ত্তরা তাঁর দোকানের প্রায় ৪০ হাজার টাকার মালামাল লুট করে নিয়ে গেছে। অপর ক্ষতিগ্রস্ত মেশিনারিজ যন্ত্রপাতি দোকান মালিক শ্যামল কুমার বলেন, একইভাবে দুর্বৃত্তরা তাঁর দোকানের তালা ভেঙে প্রায় ৬০ হাজার টাকার যন্ত্রপাতি লুট করেছে। থানার উপপরিদর্শক (এসআই) আলহাজ উদ্দিন বলেন, কারা এর সঙ্গে জড়িত তার অনুসন্ধান চলছে।
