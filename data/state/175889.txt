
বাংলাদেশের অন্যতম প্রাচীন বিদ্যাপীঠ রংপুর জিলা স্কুলের সম্মিলিত পুনর্মিলনীর উদ্যোগ নেওয়া হয়েছে। সাবেক ও বর্তমান সব শিক্ষার্থীর অংশগ্রহণে আগামী ঈদ-উল-আজহার সময় দুই দিন ব্যাপী এই পুন​র্মিলনী অনুষ্ঠিত হবে। এ ব্যাপারে আজ শনিবার ঢাকার কারওয়ান বাজারের একটি মিলনায়তনে হয়ে গেল প্রস্তুতি সভা। সভায় অংশ নিয়েছিলেন রংপুর জিলা স্কুলের সাবেক শিক্ষার্থীদের বিভিন্ন ব্যাচের ৭০ জন প্রতিনিধি।
প্রস্তুতি সভায় পুন​​র্মিলনীর বিভিন্ন বিষয় নিয়ে আলোচনা করা হয়। বক্তারা বলেন, ২০০৭ সালে সর্বশেষ প্রায় সাত হাজার অংশগ্রহণকারীর বিশাল আয়োজনে উদ্‌যাপন করা হয়েছিল ১৭৫ বছর পূর্তি উৎ​সব। সেই উৎ​সবে রংপুর জিলা স্কুলের সাবেক শিক্ষার্থীদের নিয়ে গঠিত অ্যালামনাই অ্যাসোসিয়েশনকে কার্যকর করার পরিকল্পনা ছিল। সে লক্ষ্যেই এবার আরও বড় পরিসর ও আয়োজনে পুনর্মিলনীর উদ্যোগ নেওয়া হয়েছে।
এরই মধ্যে সব ব্যাচের মধ্যে এ নিয়ে দারুণ সাড়া পাওয়া গেছে। পুনর্মিলনী সফল করতে সভায় নানা দিক-নির্দেশনা দেন আলোচকেরা। গঠন করা হয় ঢাকা ভিত্তিক একটি বিশেষ কমিটি। আগামী সোমবার ঢাকার সোবহানবাগে এই কমিটি আরও একটি প্রস্তুতি সভায় বসবে। জিলা স্কুলের বর্তমান ও সাবেক সব শিক্ষার্থী পুনর্মিলনী সম্পর্কে জানতে ও অনলাইনে রেজিস্ট্রেশন করতে পারবেন এই ওয়েবসাইটে: rzsreunion.com। পাশাপাশি ফেসবুকের এই ইভেন্টেও যোগ দিতে পারেন: http://tinyurl.com/z6ru9ts।
