
ফরিদপুরের নগরকান্দা পৌরসভার চেয়ারম্যান, বিএনপির পলাতক নেতা জাহিদ হোসেন খোকনের বিরুদ্ধে মানবতাবিরোধী অপরাধের মামলায় আজ বৃহস্পতিবার রাষ্ট্রপক্ষের ১৬তম সাক্ষী হিসেবে সাক্ষ্য দিয়েছেন ফরিদপুরের নগরকান্দা উপজেলার বাসিন্দা কলম শেখ (৬৫)।
কলম শেখ জবানবন্দিতে জাহিদ হোসেনকে খোকন রাজাকার হিসেবে আখ্যায়িত করে বলেন, একাত্তরে খোকন রাজাকার তাঁর মা, বড় ভাই ও এক বোনকে গুলি করে হত্যা করে। আরেক বোন গুলিবিদ্ধ হন।
বিচারপতি এ টি এম ফজলে কবীরের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-১-এ আজ কলম শেখের জবানবন্দি নেন রাষ্ট্রপক্ষের কৌঁসুলি মোকলেছুর রহমান ও সাবিনা ইয়াসমীন।
জবানবন্দিতে কলম শেখ বলেন, একাত্তরের ৩০ মে তাঁদের গ্রামে খোকন রাজাকাররা দলবল নিয়ে এলে তিনি বাড়ির উত্তর দিকে একটি ঝোপের আড়ালে লুকান। এ সময় তাঁর মা বারু খাতুন, বড় ভাই সালাম, বোন ফুলমতি ও শ্রীমতী পালাতে থাকলে খোকন রাজাকার তাঁদের গুলি করেন। এতে মা, বড় ভাই, বোন শ্রীমতী ঘটনাস্থলে গুলিবিদ্ধ হয়ে মারা যান, অপর বোন ফুলমতি গুলিবিদ্ধ হন। রাজাকাররা চলে গেলে তিনি ঝোপের আড়াল থেকে বের হন। মা, ভাই ও এক বোনকে মাটিচাপা দিয়ে গুলিবিদ্ধ বোনকে বাদল ডাক্তারের কাছে চিকিত্সার জন্য নিয়ে যান।
জবানবন্দির এ পর্যায়ে সাক্ষী হাউমাউ করে কাঁদতে থাকেন। কলম শেখের জবানবন্দি শেষে তাঁকে জেরা করেন রাষ্ট্রপক্ষে আসামি নিযুক্ত আইনজীবী আবদুস শুকুর খান। এ মামলায় পরবর্তী সাক্ষ্য গ্রহণের জন্য রোববার দিন ধার্য করা হয়।
 
এদিকে বিচারপতি ওবায়দুল হাসানের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-২-এ জামায়াতের সাবেক নায়েবে আমির এ কে এম ইউসুফের বিরুদ্ধে মামলায় রাষ্ট্রপক্ষের আরও এক সাক্ষীর সাক্ষ্য গ্রহণ বন্ধ করে দিয়েছেন। আজ রাষ্ট্রপক্ষের ১৮তম সাক্ষী সিকদার হাবিবুর রহমানকে জেরার ধার্য দিনে আসামিপক্ষের মামলা পরিচালনাকারী আইনজীবী না থাকায় ওই সাক্ষীর সাক্ষ্য গ্রহণ বন্ধ করে মামলার কার্যক্রম রোববার পর্যন্ত মুলতবি করা হয়েছে। এর আগে একইভাবে আসামিপক্ষের মামলা পরিচালনাকারী আইনজীবী সৈয়দ মিজানুর রহমান ট্রাইব্যুনালে না আসায় রাষ্ট্রপক্ষের ১২ থেকে ১৭তম সাক্ষীর সাক্ষ্য গ্রহণ বন্ধ করে দিয়েছিলেন ট্রাইব্যুনাল। বারবার ওই আইনজীবী ট্রাইব্যুনালে উপস্থিত না থাকায় গত বুধবার তাঁর ওকালতনামা বাতিল করে নতুন আইনজীবী নিয়োগের আদেশ দেন ট্রাইব্যুনাল।
