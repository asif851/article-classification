
রাজারবাগ পুলিশ লাইনে মিশনগামী পুলিশ সদস্যদের প্রশিক্ষণ চলাকালে সাউন্ড গ্রেনেড বিস্ফোরণে দুই পুলিশ কর্মকর্তাসহ ১২ পুলিশ সদস্য আহত হয়েছেন। তাঁদের ঢাকা মেডিকেল কলেজ হাসপাতাল ও রাজারবাগ পুলিশ লাইন হাসপাতাল থেকে প্রাথমিক চিকিত্সা দেওয়া হয়েছে।
আজ শনিবার বিকেলে এ ঘটনা ঘটে।
আহত ব্যক্তিরা হলেন উপপরিদর্শক (এসআই) আবদুল বাকী, সহকারী উপপরিদর্শক (এএসআই) আনোয়ার হোসেন, কনস্টেবল আদম আলী, জাহাঙ্গীর আলম, ফারুক হোসাইন, কাজী শাহীন, কাজী আনোয়ার, মো. আকরাম, মাকসুদ রানা, আবু সাইদ, লুত্ফর রহমান ও নায়েক খালেদুর রহমান।
ঢাকা মেডিকেল কলেজ হাসপাতাল সূত্র জানায়, কানে সমস্যা দেখা দেওয়ায় এএসআই আনোয়ার ও কনস্টেবল শাহীনকে ঢাকা মেডিকেলেও নিয়ে যাওয়া হয়। সেখানে প্রাথমিক চিকিত্সা শেষে তাঁদের আবার রাজারবাগে নিয়ে যাওয়া হয়।
ঢাকা মহানগর পুলিশের গণমাধ্যম শাখার সহকারী পুলিশ কমিশনার (এসি) আবু ইউসুফ ঘটনার সত্যতা নিশ্চিত করেছেন। তবে তিনি বলেন, এ ঘটনায় দুজন সামান্য আহত হয়েছেন।
আবু ইউসুফ বলেন, রাজারবাগ পুলিশ লাইন মাঠে বেশ কয়েক দিন ধরে মিশনগামী বিভিন্ন পুলিশের প্রশিক্ষণ চলছে। বিকেল পাঁচটার দিকে প্রশিক্ষণে ব্যবহূত হওয়া একটি সাউন্ড গ্রেনেড হঠাত্ বিস্ফোরিত হয়। তবে কী কারণে গ্রেনেডটি বিস্ফোরিত হয়, সে সম্পর্কে কিছু জানাতে পারেননি এসি আবু ইউসুফ।
নাম প্রকাশ না করার শর্তে রাজারবাগ পুলিশ লাইনের এক চিকিত্সক জানান, সবাই সামান্য আহত হয়েছেন। সবার শরীরের কিছু কিছু জায়গায় চামড়ায় চোট লেগেছে। বড় কোনো সমস্যা হয়নি।
