
আওয়ামী লীগের সাধারণ সম্পাদক ওবায়দুল কাদের বলেছেন, ‘বিশ্বজিৎ হত্যায় দণ্ডিত রাজনের মতো কর্মী ছাত্রলীগের দরকার নেই। বগুড়ার তুফান সরকারের মতো তুফান কর্মী আমাদের কোনো প্রয়োজন নেই। ছাত্রলীগকে আমরা সুনামের ধারায় পরিচালিত করার চেষ্টা করছি। যারা সংগঠনের সুনাম ক্ষুণ্ন করবে, দলে তাদের ঠাঁই হবে না।’ 
আজ সোমবার ঢাকা বিশ্ববিদ্যালয়ের টিএসসি মিলনায়তনে বঙ্গমাতা বেগম ফজিলাতুন্নেছা মুজিবের জন্মদিন উপলক্ষে বিশ্ববিদ্যালয় শাখা আয়োজিত ছাত্রী সমাবেশে প্রধান অতিথির বক্তব্যে আওয়ামী লীগের সাধারণ সম্পাদক এসব কথা বলেন। ছাত্রলীগের নেতাদের উদ্দেশে ওবায়দুল কাদের বলেন, আগস্ট মাসে বিলবোর্ডের নামে বাড়াবাড়িটা ছাত্রলীগ করছে না, এটা ভালো লাগছে। ছাত্রলীগ চাঁদাবাজি করে আগস্টের কর্মসূচি পালন করছে, এমন অভিযোগ তিনি পাননি। অনুষ্ঠানে বিএনপির উদ্দেশে ওবায়দুল কাদের বলেন, আদালত ক্ষমতায় বসাবে, বিদেশিরা ক্ষমতায় বসাবে—এমন রঙিন খোয়াব এ দেশে সফল হবে না।ÿক্ষমতায় বসাতে পারে এ দেশের জনগণ। সেই শক্তি শেখ হাসিনার সঙ্গে আছে। কোনো ষড়যন্ত্র আমাদের উন্নয়নের মহাসড়কে চলার পথে বিঘ্ন সৃষ্টি করতে পারবে না।’ ওবায়দুল কাদের বলেন, ‘সংসদ ভেঙে দেওয়ার দিবাস্বপ্ন যাঁরা দেখছেন, তাঁদের এই রঙিন খোয়াব তাসের ঘরের মতো ভেঙে যাবে। সেদিন আর বেশি দূরে নয়। ষড়যন্ত্র করছেন, কাদের কাদের নিয়ে, কীভাবে করছেন, সব আমরা জানি। আমরা জবাব দেব।’ তিনি বিএনপিকে উদ্দেশ করে বলেন, ‘আন্দোলনের ডাক দিচ্ছেন, কেউ সাড়া দিচ্ছে না। যিনি ডাক দিয়েছেন, তিনি টেমস নদীর পাড়ে। চিকিৎসার নামে চলে গেছেন, বসে বসে কী করছেন সবাই জানে। আন্দোলন এই বছর, না ওই বছর, মানুষ বাঁচে কয় বছর?’ বিশ্ববিদ্যালয় শাখা ছাত্রলীগের সভাপতি আবিদ আল হাসানের সভাপতিত্বে সমাবেশ সঞ্চালনা করেন বিশ্ববিদ্যালয় শাখার সাধারণ সম্পাদক মোতাহার হোসেন। সমাবেশে উপস্থিত ছিলেন শহীদসন্তান নুজহাত চৌধুরী, ছাত্রলীগের কেন্দ্রীয় সভাপতি সাইফুর রহমান সোহাগ, সাধারণ সম্পাদক এস এম জাকির হোসাইন প্রমুখ।
