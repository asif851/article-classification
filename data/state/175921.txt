
রাজশাহীর তিন সাংবাদিকের নামে দায়ের করা নাশকতার মামলা প্রত্যাহার করার ঘোষণা দিয়েছেন মহানগর পুলিশ কমিশনার মো. শামসুদ্দিন। একই সঙ্গে এ ঘটনার জন্য দায়ী পুলিশ কর্মকর্তাদের বিরুদ্ধে শাস্তিমূলক ব্যবস্থা নেওয়া হবে বলে তিনি জানান। গতকাল শুক্রবার সন্ধ্যায় রাজশাহী সার্কিট হাউসে রাজনৈতিক নেতা, পুলিশ ও সাংবাদিকের এক সভায় তিনি এই ঘোষণা দেন।
প্রথম আলোর আলোকচিত্রী সাংবাদিক শহীদুল ইসলাম, দৈনিক যুগান্তরের রাজশাহী ব্যুরোপ্রধান আনু মোস্তফা ও চ্যানেল টোয়েন্টিফোরের ক্যামেরাপারসন রায়হানের বিরুদ্ধে নাশকতার অভিযোগে গত মাসে তিনটি করে মামলা করে পুলিশ। এসব মামলায় সাংবাদিকদের বিরুদ্ধে বাস পোড়ানো ও পুলিশের ওপর ককটেল হামলার মতো অভিযোগ আনা হয়।
এদিকে এ ঘটনার প্রতিবাদে রাজশাহীর সাংবাদিকেরা মানববন্ধন কর্মসূচি পালন করেন। এ ছাড়া রাজশাহী রক্ষা সংগ্রাম পরিষদের সাধারণ সম্পাদক জামাত খান উদ্যোগ নিয়ে আলাদাভাবে মানববন্ধন কর্মসূচির আয়োজন করেন। তাতে সাংবাদিকসহ বিভিন্ন সামাজিক সংগঠনের প্রতিনিধিরা একাত্মতা ঘোষণা করেন। সেখানে থেকে অভিযুক্ত পুলিশ সদস্যদের বিরুদ্ধে শাস্তিমূলক ব্যবস্থা গ্রহণ ও মামলা প্রত্যাহারের দাবি জানানো হয়।
অবশেষে স্থানীয় সাংসদ ফজলে হোসেন বাদশা ও রাজশাহী মহানগর আওয়ামী লীগের সভাপতি সাবেক মেয়র এ এইচ এম খায়রুজ্জামান লিটন পুলিশ কমিশনারের সঙ্গে সাক্ষাৎ করে সাংবাদিকদের নিয়ে এক বৈঠক করে এর সমাধানের প্রস্তাব রাখেন।
এরই ধারাবাহিকতায় গতকাল সন্ধ্যায় অনুষ্ঠিত ওই সভায় ফজলে হোসেন বাদশা বলেন, সাংবাদিকদের বিরুদ্ধে উদ্দেশ্যপ্রণোদিত হয়ে মামলা দিয়ে হয়রানি করা হচ্ছে। এতে জনপ্রতিনিধি ও সরকারের ভাবমূর্তি ক্ষুণ্ন হচ্ছে। একইভাবে পুলিশের এই মামলাকে ষড়যন্ত্রমূলক বলে আখ্যা দেন সাবেক মেয়র লিটন।
সভায় মহানগর পুলিশ কমিশনার মো. শামসুদ্দিন বলেন, নগরের আইনশৃঙ্খলা রক্ষায় সাম্প্রতিক সময়ে পুলিশকে কঠোর হতে হয়েছে। তবে কেন সাংবাদিকদের মামলায় জড়ানো হয়েছে, তা জানাতে নগরের বোয়ালিয়া মডেল থানার ভারপ্রাপ্ত কর্মকর্তাসহ (ওসি) সংশ্লিষ্ট কর্মকর্তাদের কারণ দর্শাতে বলা হয়েছে। বিষয়টি তদন্ত করে অভিযুক্ত পুলিশ সদস্যদের বিরুদ্ধে ব্যবস্থা নেওয়া হবে। পাশাপাশি সাংবাদিকদের বিরুদ্ধে দায়ের করা মামলাগুলো প্রত্যাহারে যথাযথ ব্যবস্থা নেওয়া হবে।
সভায় অন্যদের মধ্যে বক্তব্য রাখেন রাজশাহী প্রেসক্লাবের সভাপতি আনোয়ারুল আলম ফটিক, রাজশাহী সাংবাদিক ইউনিয়নের সাধারণ সম্পাদক মামুন অর রশিদ, প্রথম আলোর নিজস্ব প্রতিবেদক আবুল কালাম মুহম্মদ আজাদ, রাজশাহী ফটোজার্নালিস্ট অ্যাসোসিয়েশনের সভাপতি আসাদুজ্জামান প্রমুখ। এ সভায় বিভিন্ন প্রিন্ট, ইলেকট্রনিক মিডিয়া ও অনলাইনের সাংবাদিকেরা উপস্থিত ছিলেন।
