
এবার বিতর্কিত সাংসদ আবদুর রহমান বদি মারধর করলেন কক্সবাজারের উখিয়া উপজেলার স্থানীয় সরকার ও প্রকৌশল অধিদপ্তরের (এলজিইডি)  উপজেলা প্রকৌশলী মোস্তফা মিনহাজকে। আজ বুধবার বেলা সাড়ে ১১টায় উখিয়া উপজেলা পরিষদে এ ঘটনা ঘটে। এর আগে বিভিন্ন সময়ে সওজের নির্বাহী প্রকৌশলী, মুক্তিযোদ্ধা, ম্যাজিস্ট্রেট, আইনজীবী, বন কর্মকর্তা, শিক্ষকসহ ১৯ জন তাঁর হামলার শিকার হয়েছেন।প্রত্যক্ষদর্শী সরকারি কর্মকর্তা ও চেয়ারম্যানেরা জানিয়েছেন, বেলা ১১টায় উখিয়া উপজেলা পরিষদ সম্মেলনকক্ষে উপজেলা মাসিক উন্নয়ন ও সমন্বয় সভা শুরু হয়। উপজেলা পরিষদের ভারপ্রাপ্ত চেয়ারম্যান ছেনুয়ারা বেগমের সভাপতিত্বে অনুষ্ঠিত এ সভায় কক্সবাজার-৪ (উখিয়া-টেকনাফ) আসনের আওয়ামী লীগের সাংসদ আবদুর রহমান বদি, উপজেলা নির্বাহী কর্মকর্তা (ইউএনও) হিল্লোল বিশ্বাস, পাঁচ ইউনিয়ন পরিষদের (ইউপি) চেয়ারম্যান জাহাঙ্গীর কবির চৌধুরী, নুরুল কবির চৌধুরী, আনোয়ার হোসেন চৌধুরী, গফুর উদ্দিন চৌধুরী ও কামাল উদ্দিন এবং সরকারের বিভিন্ন দপ্তরের কর্মকর্তারা উপস্থিত ছিলেন। সাংসদ বদি এই উন্নয়ন ও সমন্বয় কমিটির উপদেষ্টা। সাড়ে ১১টার দিকে পালংখালী ইউপি চেয়ারম্যান গফুর উদ্দিন চৌধুরী সাম্প্রতিক বন্যায় তাঁর এলাকায় গ্রামীণ অবকাঠামো ভেঙে পড়ার চিত্র তুলে ধরেন। এর পর আরও কয়েকজন ইউপি চেয়ারম্যান তাঁদের এলাকার ক্ষয়ক্ষতির চিত্র তুলে ধরেন।এ সময় সাংসদ বদি এলজিইডির উপজেলা প্রকৌশলীর বক্তব্য শুনতে চান। তখন ইউএনও হিল্লোল বিশ্বাস সাংসদকে জানান, ‘উপজেলা প্রকৌশলী সভায় অনুপস্থিত।’ এ সময় কয়েকজন ইউপি চেয়ারম্যানও মাসিক উন্নয়ন ও সমন্বয় সভায় উপজেলা প্রকৌশলী অনুপস্থিত থাকার ব্যাপারে অভিযোগ তোলেন।তখন সাংসদ বদি সভার কক্ষ থেকে বেরিয়ে নিচতলায় উপজেলা প্রকৌশলীর কার্যালয়ে যান। উপজেলা প্রকৌশলী তখন নিজ কক্ষে কাজ করছিলেন। সাংসদ তাঁর কাছে সমন্বয় সভায় না যাওয়ার কৈফিয়ত চান। একপর্যায়ে তাঁর শার্টের কলার ধরে কিলঘুষি মারতে থাকেন। টানা হেঁচড়ায় প্রকৌশলীর শার্ট ছিঁড়ে যায়। এরপর ক্ষুব্ধ সাংসদ বদি সভায় না গিয়ে নিজের গাড়িতে উঠে কক্সবাজারের দিকে চলে যান। সভাও ভন্ডুল হয়ে যায়।উপজেলা প্রকৌশলী মোস্তফা মিনহাজ প্রথম আলোকে বলেন, ‘অন্যান্য সভাগুলো সাড়ে ১১টায় শুরু হয়। তাই অফিসে বসে দাপ্তরিক কাজ করছিলাম। কিন্তু এর আগেই সাংসদ উপস্থিত হয়ে সভায় না যাওয়ার অজুহাত তুলে তাঁকে মারধর করেছে। এতে তাঁর শার্ট ছিঁড়ে গেছে। এ ঘটনা ঊর্ধ্বতন কর্তৃপক্ষকে জানানো হয়েছে।’এ প্রসঙ্গে জানতে চাইলে এলজিইডির কক্সবাজারের নির্বাহী প্রকৌশলী মনজুরুল আলম জানান, ‘হামলার ঘটনাটি শুনেছি। কেন তাকে (মোস্তফা মিনহাজ) মারধর করা হয়েছে, তার অনুসন্ধান চলছে।’ এ প্রসঙ্গে একাধিকবার যোগাযোগ করেও ইউএনও হিল্লোল বিশ্বাসের বক্তব্য পাওয়া যায়নি। তিনি মোবাইল ধরেননি।তবে হামলার প্রসঙ্গ জানার জন্য একাধিকবার ফোন করেও সাংসদ আবদুর রহমান বদির বক্তব্য পাওয়া যায়নি। তাঁর মুঠোফোনটি বন্ধ রয়েছে। জেলা প্রশাসক মো. আলী হোসেন উখিয়ার ইউএনও হিল্লোল বিশ্বাসের বরাত দিয়ে বলেন, ‘উপজেলা প্রকৌশলী প্রায় সময় সমন্বয় সভায় উপস্থিত থাকেন না। এবারের সভায়ও যাননি। এ নিয়ে সাংসদ ও উপজেলা প্রকৌশলীর মধ্যে কথা-কাটাকাটি হয়েছে। মারধরের বিষয়টি তিনি জানেন না।’ জেলা প্রশাসক বলেন, ‘যদি সাংসদ মারধর করে থাকেন তা দুঃখজনক। আবার সভায় না যাওয়াটাও দুঃখজনক।’
