
নীলফামারীর সৈয়দপুর উপজেলায় মুক্তিযুদ্ধে শহীদদের নাম সরকারি গেজেট আকারে প্রকাশ করার দাবিতে মানববন্ধন করা হয়েছে। প্রজন্ম ’৭১ সৈয়দপুর শাখার পক্ষ থেকে গতকাল শনিবার এ কর্মসূচি পালন করা হয়। শহীদ ডা. জিকরুল হক সড়কে অনুষ্ঠিত মানববন্ধনে শহীদ পরিবারের সন্তান ও মুক্তিযোদ্ধাসহ অনেক মানুষ অংশ নেন। বেলা ১১টায় ঘণ্টাব্যাপী মানববন্ধন করা হয়। এরপর আয়োজিত সমাবেশে সভাপতিত্ব করেন প্রজন্ম ’৭১ সৈয়দপুর সাংগঠনিক জেলা শাখার সভাপতি এ এ এম মঞ্জুর হোসেন। বক্তব্য দেন শহীদ সন্তান বখতিয়ার কবির, সাখাওয়াত হোসেন, সৈয়দপুর মুক্তিযোদ্ধা সংসদের কমান্ডার একরামুল হক, প্রমুখ। পরে সংগঠনের সদস্যরা ৩০ লাখ শহীদের নামের তালিকা প্রকাশ ও সরকারি গেজেটভুক্ত করার দাবিতে প্রধানমন্ত্রী শেখ হাসিনা বরাবর একটি স্মারকলিপি দেন। প্রধানমন্ত্রীর পক্ষে স্মারকলিপি গ্রহণ করেন সৈয়দপুর উপজেলা নির্বাহী কর্মকর্তা (ইউএনও) আবু ছালেহ মো. মুসা জঙ্গী।
