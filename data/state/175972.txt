
বাগেরহাটের মোরেলগঞ্জ উপজেলার জিউধরা ইউনিয়নে হাসিবুর রহমান নামের এক ব্যক্তির বিরুদ্ধে এক গৃহবধূকে ধর্ষণের অভিযোগ পাওয়া গেছে। গত মঙ্গলবার গভীর রাতে ওই ইউনিয়নের লক্ষ্মীখালী গ্রামে এ ঘটনা ঘটে।এ ঘটনায় ওই গৃহবধূর স্বামী গত বুধবার মোরেলগঞ্জ থানায় হাসিবুর রহমানসহ ছয়জনের নাম উল্লেখ এবং অজ্ঞাতনামা চার-পাঁচজনের বিরুদ্ধে নারী ও শিশু নির্যাতন দমন আইনে মামলা করেছেন।মামলার এজাহারে উল্লেখ করা হয়, রাত পৌনে ১২টার দিকে হাসিবুর রহমানসহ (৩৫) কয়েকজন ওই গৃহবধূর বাড়িতে এসে দরজা খুলতে বলেন। এই সময় ওই গৃহবধূর স্বামী দরজা খোলেন। তাঁরা ভেতরে ঢুকে স্বামীর হাত-পা ও মুখ বেঁধে তাঁকে বাড়ির পাশের মাঠে নিয়ে ফেলে রাখেন। পরে হাসিবুর ওই গৃহবধূকে ধর্ষণ করেন। পুলিশের সহযোগিতায় বুধবার দুপুরে গৃহবধূকে বাগেরহাট সদর হাসপাতালে ভর্তি করা হয়।মামলার তদন্ত কর্মকর্তা ও মোরেলগঞ্জ থানার উপপরিদর্শক রবীন্দ্রনাথ জানান, বাগেরহাট সদর হাসপাতালে মেয়েটির ডাক্তারি পরীক্ষা হয়েছে।গতকাল বৃহস্পতিবার ওই গৃহবধূ বাগেরহাট মুখ্য বিচারিক হাকিমের আদালতে নারী ও শিশু নির্যাতন প্রতিরোধ আইনের ২২ ধারা অনুযায়ী ধর্ষণের ঘটনার বিষয়ে জবানবন্দি দিয়েছেন। আসামিদের গ্রেপ্তারের চেষ্টা চলছে।এ বিষয়ে হাসিবুরের সঙ্গে যোগাযোগের চেষ্টা করেও কথা বলা সম্ভব হয়নি। তবে তাঁর বাবা জিউধরা ইউপির চেয়ারম্যান হাবিবুর রহমান হাওলাদার অবশ্য ঘটনাটি ষড়যন্ত্রমূলক এবং সাজানো বলে দাবি করেছেন।বাগেরহাটের পুলিশ সুপার মোল্লা নিজামুল হক জানান, আইনানুগভাবে ঘটনাটি তদন্ত করা হচ্ছে। দোষীদের অবশ্যই বিচারের আওতায় আনা হবে।
