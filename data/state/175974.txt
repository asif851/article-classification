
রাঙামাটি সদর উপজেলা কুতুকছড়ি ইউনিয়নে পাহাড়ি নেত্রী কল্পনা চাকমার অপহরণকারীদের শাস্তির দাবিতে বিক্ষোভ ও সমাবেশ করা হয়েছে। গতকাল সোমবার ইউনাইটেড পিপল ডেমোক্রেটিক ফ্রন্টের (ইউপিডিএফ) পাঁচ সহযোগী সংগঠন এ বিক্ষোভ সমাবেশের আয়োজন করে। সকাল ১০টার দিকে রাঙামাটি-খাগড়াছড়ি সড়কের কুতুকছড়ি বড় মহাপুরুম উচ্চবিদ্যালয় গেট এলাকায় এ সমাবেশ করা হয়।
সমাবেশে হিল উইমেন্স ফেডারেশনের কেন্দ্রীয় সাধারণ সম্পাদক মন্টি চাকমার সঞ্চালনায় বক্তব্য দেন হিল উইমেন্স ফেডারেশনের কেন্দ্রীয় সভাপতি নিরূপা চাকমা, পার্বত্য চট্টগ্রাম নারী সংঘের কেন্দ্রীয় সাধারণ সম্পাদক কাজলী ত্রিপুরা, ঘিলাছড়ি নারী নির্যাতন প্রতিরোধ কমিটির সাবেক সভাপতি শান্তি প্রভা চাকমা।
বক্তারা বলেন, কল্পনা চাকমা অপহরণের ২১ বছর পূর্ণ হলেও কোনো সরকার এখনও পর্যন্ত অপরাধীদের গ্রেপ্তার কিংবা বিচার করেনি। বরং সরকার অপরাধীদের বাঁচানোর জন্য নানা টালবাহানা করছে। কল্পনা চাকমার অপহরণ মামলাটি ৩৯বার তদন্ত করেও সুষ্ঠু প্রতিবেদন দেওয়া হয়নি। অপরাধীদের বিচার ও শাস্তি না হওয়ার কারণে পার্বত্য চট্টগ্রামে নারী ধর্ষণ, খুন ও গুমের মতো ঘটনা বেড়ে চলেছে বলে অভিযোগ করেন বক্তারা।
১৯৯৬ সালের ১১ জুন গভীর রাতে রাঙামাটির বাঘাইছড়ি উপজেলার নিউ লাল্যাঘোনার নিজ বাড়ি থেকে অপহৃত হন হিল উইমেন্স ফেডারেশনের সাধারণ সম্পাদক কল্পনা চাকমা। এ ঘটনার করা মামলার চূড়ান্ত প্রতিবেদন রাঙামাটি পুলিশ সুপার সাঈদ তারিকুল হাসান জমা দেন। রাঙামাটি পুলিশ সুপার ছিলেন এই মামলার ৩৯তম তদন্ত কর্মকর্তা।
