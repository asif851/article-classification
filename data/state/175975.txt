
হবিগঞ্জের বাহুবল উপজেলায় বাসচাপায় সিএনজিচালিত অটোরিকশার চালকসহ দুজন নিহত হয়েছেন। আজ বুধবার সকাল আটটার দিকে উপজেলার চারগাঁও এলাকায় ঢাকা-সিলেট মহাসড়কে এ দুর্ঘটনা ঘটে।
নিহত দুজন হলেন সিএনজিচালিত অটোরিকশার চালক ফরহাদ হোসেন (২২) ও নূর আলী (৪৫)। নিহত দুজন সম্পর্কে চাচা-ভাতিজা। তাঁদের বাড়ি বাহুবল উপজেলার শংকরপুর গ্রামে।
থানা-পুলিশ ও প্রত্যক্ষদর্শী সূত্রে জানা গেছে, সকালে গ্যাস নেওয়ার জন্য ফরহাদ হোসেন অটোরিকশা নিয়ে সদর উপজেলার শায়েস্তাগঞ্জে ফিলিং স্টেশনের উদ্দেশে বাড়ি থেকে বের হন। ওই সময় তাঁর চাচা নূর আলী কিছুটা পথ যাওয়ার জন্য অটোরিকশায় ওঠেন। গ্রামের রাস্তা থেকে বের হয়ে অটোরিকশাটি মহাসড়কে উঠতেই ঢাকা থেকে সিলেটগামী শ্যামলী পরিবহনের যাত্রীবাহী একটি বাসের সঙ্গে সংঘর্ষ হয়। এতে অটোরিকশাটি দুমড়ে-মুচড়ে যায়। ঘটনাস্থলেই প্রাণ হারান ফরহাদ ও নূর আলী।  ঘটনার সত্যতা নিশ্চিত করেছেন শায়েস্তাগঞ্জ হাইওয়ে থানার ভারপ্রাপ্ত কর্মকর্তা (ওসি) জসিমউদ্দীন খন্দকার। তিনি জানান, লাশ দুটি এখন থানায় আছে। স্বজনদের কাছে তা শিগগিরই হস্তান্তর করা হবে। ওসি জানান, ঘটনার পর বাসটি নিয়ে চালক দ্রুত পালিয়ে গেছেন। এখনো আটক করা যায়নি। এ ঘটনায় মামলা করার প্রস্তুতি চলছে বলে জানান তিনি।
