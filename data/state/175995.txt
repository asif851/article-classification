
‘শহীদ হামজা ব্রিগেড’ নামের চট্টগ্রামভিত্তিক জঙ্গি সংগঠনকে অর্থায়নের অভিযোগে গ্রেপ্তার দুই আইনজীবী সন্ত্রাসবিরোধী আইনের আরেকটি মামলায় জামিন পেয়েছেন। তাঁরা হলেন মো. হাছানুজ্জামান ও মাহফুজ চৌধুরী।
আজ সোমবার চট্টগ্রাম জেলা ও দায়রা জজ আদালতের অবকাশকালীন বিচারক নুরুল ইসলাম হাটহাজারী থানার মামলায় এ আদেশ দেন। একই আদালত থেকে গতকাল রোববার তাঁরা বাঁশখালী থানার সন্ত্রাসবিরোধী আইনের মামলায় জামিন পেয়েছেন।
এই দুই আইনজীবী বর্তমানে চট্টগ্রাম কেন্দ্রীয় কারাগারে আটক আছেন। তাঁদের বিরুদ্ধে আর কোনো মামলা না থাকায় কারাগার থেকে মুক্তি পেতে কোনো বাধা নেই বলে জানিয়েছেন তাঁদের আইনজীবী আবদুস সাত্তার।
গত ১৮ আগস্ট ঢাকা থেকে জাতীয়তাবাদী আইনজীবী ফোরামের যুগ্ম সম্পাদক শাকিলা ফারজানা, মো. হাছানুজ্জামান ও মাহফুজ চৌধুরীকে জঙ্গি অর্থায়নের অভিযোগে গ্রেপ্তার করে র‍্যাব। পরে তাঁদের বাঁশখালী ও হাটহাজারী থানার সন্ত্রাসবিরোধী আইনের মামলায় গ্রেপ্তার দেখানো হয়। গত মাসে শাকিলার জামিন আবেদন করা হলে আদালত তা নাকচ করে দেন।
গত ১৯ ফেব্রুয়ারি হাটহাজারী এবং ২১ ফেব্রুয়ারি বাঁশখালীতে জঙ্গি আস্তানার সন্ধান পায় র‍্যাব। এ ঘটনায় করা দুটি মামলায় এই তিন আইনজীবীকে গ্রেপ্তার দেখায় র‍্যাব।
চট্টগ্রাম জেলার সরকারি কৌঁসুলি আবুল হাশেম বলেন, হাটহাজারী থানার সন্ত্রাসবিরোধী আইনের মামলায় আজ দুই আইনজীবীর জামিনের আবেদন করা হয়। এ সময় রাষ্ট্রপক্ষ থেকে জামিনের বিরোধিতা করা হয়। আদালতকে জানানো হয়, এ মামলায় গ্রেপ্তার জঙ্গি মনিরুজ্জামান ডনের স্বীকারোক্তিতে জঙ্গি অর্থায়নের সঙ্গে তাঁদের জড়িত থাকার তথ্য রয়েছে। পরে শুনানি শেষে আদালত জামিন আবেদন মঞ্জুর করেন।
আসামিদের আইনজীবী আবদুস সাত্তার বলেন, দুই আইনজীবী জঙ্গিদের সঙ্গে কোনো অর্থ লেনদেন করেননি। তাঁরা মক্কেলদের কাছ থেকে মামলা পরিচালনার জন্য টাকা নিয়েছিলেন।
জানতে চাইলে বিকেলে চট্টগ্রাম কেন্দ্রীয় কারাগারের উপ কারাধ্যক্ষ জাহেদুল আলম বলেন, দুই আইনজীবীর জামিন হয়েছে বলে শোনা গেছে। তবে জামিননামা এখনো কারাগারে পৌঁছায়নি। জামিননামা পাওয়ার পর এগুলো যাচাই-বাছাই করে তাঁদের মুক্তি দেওয়া হবে।
