
বাজেট আলোচনায় অংশ নিয়ে সরকারি দলের সাংসদ হাছান মাহমুদ বলেন, গতবার নির্বাচনে অংশ না নিয়ে বিএনপি আইসিইউতে চলে গিয়েছিল। আগামী নির্বাচনে অংশ না নিলে বিএনপির মৃত্যু ঘটবে। কিন্তু তাঁরা চান না খালেদা জিয়ার হাতে বিএনপির মৃত্যু ঘটুক। তাঁরা চান খালেদা জিয়ার নেতৃত্বে বিএনপি নির্বাচনে আসুক। প্রতিদ্বন্দ্বিতাপূর্ণ নির্বাচন হোক।
নিজের নির্বাচনী এলাকায় বিএনপির মহাসচিব মির্জা ফখরুল ইসলাম আলমগীরের গাড়িবহরে হামলার প্রসঙ্গে হাছান মাহমুদ বলেন, বিএনপির নেতাদের যাওয়ার কথা ছিল রাঙামাটি রোড হয়েছে। পুলিশকে সে রকমই জানিয়েছিলেন। পরে তাঁরা রুট পরিবর্তন করেছেন, সেটা প্রশাসনকে জানাননি। ইছাখালীতে তাঁদের গাড়ির ধাক্কায় দুজন আহত হন। সেখানে বাগ্‌বিতণ্ডার একপর্যায়ে মানুষের ওপর দিয়ে গাড়ি চালাতে চাইলে জনতা তাঁদের ওপর চড়াও হয়।
বিএনপির মহাসচিব মির্জা ফখরুলের গাড়িবহরের ওপর হামলার ঘটনাকে দুঃখজনক বলে মন্তব্য করেছেন স্বাস্থ্যমন্ত্রী আওয়ামী লীগের সভাপতিমণ্ডলীর সদস্য মোহাম্মদ নাসিম। অন্যদিকে, এ ঘটনায় জড়িত ব্যক্তিরা যে দলেরই হোক না কেন, তাদের বিরুদ্ধে ব্যবস্থা নেওয়া হবে বলে জানিয়েছেন আওয়ামী লীগের সাধারণ সম্পাদক সড়ক পরিবহন ও সেতুমন্ত্রী ওবায়দুল কাদের। বিএনপি তাদের কর্মসূচি সম্পর্কে পুলিশকে আগে থেকে জানায়নি বলেও অভিযোগ করেন তিনি।
মির্জা ফখরুলের গাড়িবহরে হামলা
