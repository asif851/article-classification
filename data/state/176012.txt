
বাড়িভাড়ার ওপর ১৭ শতাংশ গৃহকর নেওয়ার উদ্যোগকে ‘অন্যায্য’ অভিহিত করে এই সিদ্ধান্ত থেকে সরে আসতে চট্টগ্রাম সিটি করপোরেশনের প্রতি দাবি জানিয়েছে চট্টগ্রাম করদাতা সুরক্ষা পরিষদ। একই সঙ্গে সংগঠনটি নগরের জলাবদ্ধতা সমস্যার স্থায়ী সমাধানেরও দাবি জানান। গতকাল শনিবার দুপুরে চট্টগ্রাম প্রেসক্লাবের সামনে এক মানববন্ধনে এসব দাবি জানানো হয়।
চট্টগ্রাম করদাতা সুরক্ষা পরিষদের সভাপতি নুরুল আবছারের সভাপতিত্বে ও সংগঠক হাসান মারুফের সঞ্চালনায় মানববন্ধনে বক্তব্য দেন মুক্তিযুদ্ধ গবেষক মাহফুজুর রহমান, চট্টগ্রাম বিশ্ববিদ্যালয়ের শিক্ষা ও গবেষণা ইনস্টিটিউটের সহযোগী অধ্যাপক আমির উদ্দিন, সিটি করপোরেশনের সাবেক কাউন্সিলর জান্নাতুল ফেরদাউস প্রমুখ।
মানববন্ধনে বক্তারা বলেন, সিটি করপোরেশন বাড়িভাড়ার ওপর ১৭ শতাংশ গৃহকর নেওয়ার যে প্রক্রিয়া শুরু করেছে, তা খুবই দুঃখজনক। ঘর ভাড়ার ওপর গৃহকর আরোপ করা হলে বাড়ির মালিকদের ওপর করের বোঝা বাড়বে। এতে বাড়িভাড়াও বেড়ে যাবে। তাঁরা বলেন, এই অন্যায্য উদ্যোগ থেকে সরে আসতে মেয়রকে স্মারকলিপি দেওয়া, সংবাদ সম্মেলন ও সভা-সমাবেশ করা হয়েছে। কিন্তু মেয়র তাতে কর্ণপাত না করে কর পুনর্মূল্যায়নের কাজ শেষ করেছেন। তবে চট্টগ্রামের চার নাগরিকের রিটের পরিপ্রেক্ষিতে উচ্চ আদালত গত ২১ মার্চ সিটি করপোরেশনের বর্ধিত কর আদায়ের ওপর ছয় মাসের স্থগিতাদেশ দিয়েছেন।
বক্তারা বলেন, সামান্য বৃষ্টিতেই নগরের অধিকাংশ এলাকা ডুবে যায়। পৃথিবীর কোনো বাণিজ্যিক শহর এভাবে পানিতে ডুবে থাকে না। এই সমস্যা নিরসনে সিটি করপোরেশনকে প্রয়োজনীয় পদক্ষেপ নিতে হবে।
 
