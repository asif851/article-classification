
শেরপুরের নালিতাবাড়ী উপজেলায় ট্রাকচালক শ্রমিকেরা অনির্দিষ্টকালের কর্মবিরতি পালন শুরু করেছেন। একজন ট্রাকচালকের ওপর হামলার প্রতিবাদে বৃহস্পতিবার থেকে এ কর্মসূচি চলছে। এর ফলে উপজেলা থেকে পণ্য পরিবহন করতে না পারায় বিড়ম্বনায় পড়ছেন ব্যবসায়ীরা।পুলিশ সূত্রে জানা গেছে, গত বুধবার রাতে রুবেল মিয়া নামের একজন ট্রাকচালক পৌরশহরের তারাগঞ্জ দক্ষিণ বাজার এলাকায় আসেন। এ সময় স্থানীয় ১০/১২ জন যুবক তাঁর কাছে চাঁদা দাবি করেন। এ নিয়ে বাগ্বিতণ্ডার একপর্যায়ে ওই যুবকেরা রুবেলকে মারধরের পাশাপাশি কিরিচ দিয়ে তাঁর পিঠে আঘাত করেন। এ ঘটনায় ট্রাকচালক রুবেল গত বৃহস্পতিবার উপজেলার ছিটপাড়া এলাকার বাসিন্দা মো. সোহেল মিয়াকে প্রধান আসামি করে মোট ১০ যুবকের বিরুদ্ধে নালিতাবাড়ী থানায় মামলা করেন।হামলাকারী যুবকদের গ্রেপ্তারের দাবিতে বুধবার রাতেই উপজেলায় ২৮ ঘণ্টার সময়সীমা বেঁধে দিয়ে কর্মবিরতি ঘোষণা করেন স্থানীয় ট্রাকচালক শ্রমিকেরা।
