
রাজশাহীর বিনোদপুর এলাকায় যৌথ বাহিনী আজ সোমবার ভোররাতে অভিযান চালিয়ে পরিত্যক্ত অবস্থায় ৬৫টি ককটেল ও পাঁচ কেজি গানপাউডার উদ্ধার করেছে। র‌্যাব, পুলিশ ও বিজিবির সদস্যরা ভোররাত তিনটার দিকে এ অভিযান পরিচালনা করে।রাজশাহীর র‌্যাব-৫ সূত্রে জানা গেছে, গোপন সংবাদের ভিত্তিতে শিবির-অধ্যুষিত নগরের বিনোদপুরের মণ্ডলের মোড়ে অভিযান চালায় যৌথ বাহিনী। সেখানে পরিত্যক্ত অবস্থায় ৬৫টি ককটেল ও পাঁচ কেজি গানপাউডার পাওয়া যায়।রাজশাহী মহানগর গোয়েন্দা পুলিশের ভারপ্রাপ্ত কর্মকর্তা আলমগীর হোসেন জানান, যৌথ বাহিনী ভোররাতে নগরের ডাঁশমারী এলাকায় অপর একটি অভিযান চালিয়ে রাজশাহী মহানগর বিএনপির সহসভাপতি ও ২৯ নম্বর ওয়ার্ড কাউন্সিলর শাহজাহান আলীসহ চারজনকে আটক করে।এদিকে গতকাল রোববার রাত সাড়ে সাতটার দিকে রাজশাহী বিশ্ববিদ্যালয়ের স্টেশন বাজার এলাকা থেকে চারটি ককটেল উদ্ধার করেছে পুলিশ। বিশ্ববিদ্যালয়ের স্টেশন বাজারের একটি দোকানের পাশ থেকে পরিত্যক্ত অবস্থায় ককটেলগুলো উদ্ধার করা হয়।মতিহার থানার উপপরিদর্শক (এসআই) মনির জানান, নাশকতার জন্য ককটেলগুলো রাখা হয়েছিল। খবর পেয়ে তা উদ্ধার করে পুলিশ।
 
