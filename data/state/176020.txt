
চট্টগ্রাম নগরের গুরুত্বপূর্ণ মুরাদপুর-অক্সিজেন সড়ক দখল করে খোলা অবস্থায় লবণজাত করা হচ্ছে কোরবানির পশুর চামড়া। এ কারণে পুরো এলাকায় দুর্গন্ধ ছড়িয়ে পড়েছে। এ জন্য মানুষের বিভিন্ন স্বাস্থ্যগত সমস্যা সৃষ্টি হওয়ার আশঙ্কা করছেন চিকিৎসকেরা।চট্টগ্রাম মেডিকেল কলেজের অধ্যক্ষ সেলিম মোহাম্মদ জাহাঙ্গীর প্রথম আলোকে বলেন, ‘পশুর চামড়ার সঠিকভাবে সংরক্ষণ করা না হলে সেখান থেকে জীবাণু সৃষ্টি হতে পারে। এসব জীবাণু মানুষের শরীরে সংক্রমণের মাধ্যমে বিভিন্ন প্রদাহ সৃষ্টি করবে।’উত্তর চট্টগ্রাম, চট্টগ্রাম বিশ্ববিদ্যালয়, খাগড়াছড়ি ও রাঙামাটির সঙ্গে চট্টগ্রাম নগরের যোগাযোগের অন্যতম রাস্তা মুরাদপুর-অক্সিজেন সড়ক। কিন্তু রাস্তার ওপর খোলা জায়গায় চামড়া রাখায় সংকুচিত হয়ে পড়েছে ব্যস্ততম সড়কটি। এতে যান চলাচল করছে ধীরগতিতে।গতকাল বৃহস্পতিবার সকালে সরেজমিনে দেখা যায়, মুরাদপুর রেলগেট, হামজারবাগ, আতুরার ডিপো ও আমিন জুট মিল এলাকায় সড়ক এবং ফুটপাতের ওপরই চলছে কোরবানির পশুর চামড়া লবণজাত করার কাজ। ফুটপাত ও সড়কের একাংশ দখল করে শামিয়ানা টাঙিয়েছেন আড়তদারেরা। শামিয়ানার নিচে খোলা অবস্থায় মজুত করা হয়েছে পশুর চামড়া। লবণ দিয়ে চামড়াগুলো রোদে শুকানো হচ্ছে। এরপর সেগুলো গুদামে নিয়ে যাচ্ছেন শ্রমিকেরা। চামড়ার দুর্গন্ধে পথচারীরা নাক-মুখ চেপে চলাচল করছে। প্রায় তিন কিলোমিটার দৈর্ঘের এ সড়কের দুই কিলোমিটারজুড়ে দেখা গেল এমন দৃশ্য।মুরাদপুর রেলগেট এলাকার একটি ফার্মেসির মালিক বাবুল দাশ প্রথম আলোকে বলেন, ‘সড়ক দখল করে খোলা অবস্থায় চামড়া রাখায় আমাদের অনেক সমস্যা হচ্ছে। লোকজন চলাফেরা করতে পারছে না। অনেকে দুর্গন্ধে রাস্তায় বমি করে দিচ্ছে।’চট্টগ্রাম সিটি করপোরেশন কাঁচা চামড়া আড়তদার ব্যবসায়ী সমবায় সমিতি লিমিটেড সূত্রে জানা গেছে, চট্টগ্রামে প্রায় ১৬০টি আড়ত আছে। এর মধ্যে সমিতির সদস্যভুক্ত ১১২টি। এসব আড়তে প্রায় চার হাজার শ্রমিক কর্মরত।বৃহত্তর চট্টগ্রামে এবার প্রায় সাড়ে পাঁচ লাখ কোরবানির পশুর চামড়া সংগ্রহ করেছে কাঁচা চামড়া আড়তদার ব্যবসায়ী সমিতি। এর মধ্যে প্রায় চার লাখ ৪০ হাজার গরুর এবং এক লাখ ছাগলের চামড়া রয়েছে। আর মহিষের চামড়া সংগ্রহ করা হয়েছে প্রায় ১০ হাজার। ৯০ শতাংশ চামড়া আড়তে পৌঁছে গেছে বলে চামড়া আড়ত ব্যবসায়ী সূত্রে জানা গেছে।সমিতির সাধারণ সম্পাদক নূর আহম্মদ বলেন, ‘ঈদের সময় গুদামের ধারণক্ষমতার অতিরিক্ত চামড়া সংগ্রহ করা হয়। চামড়াগুলো নির্ধারিত সময়ের মধ্যে লবণজাত করা না হলে নষ্ট হয়ে যায়। তাই বাধ্য হয়ে সড়ক দখল করে চামড়া লবণজাত করা হচ্ছে। তবে আগামীকালের (শুক্রবার) মধ্যেই সড়ক থেকে চামড়া সরিয়ে নেওয়া হবে।’চট্টগ্রাম সিটি করপোরেশনের প্রধান পরিচ্ছন্নতা কর্মকর্তা শফিকুল মান্নান সিদ্দিকী প্রথম আলোকে গতকাল দুপুরে বলেন, ‘ব্যবসায়ীদের সড়ক থেকে চামড়া দ্রুত সরিয়ে নিতে বলা হয়েছে। তাঁরা সেটা না করলে করপোরেশনের ভ্রাম্যমাণ আদালতের মাধ্যমে অভিযান চালিয়ে আমরা নিজেরাই তা সরিয়ে ফেলব। তখন অভিযুক্ত ব্যবসায়ীদের জরিমানা করা হবে।’
