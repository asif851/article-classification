
রাজধানীর ফকিরাপুলে ফুটপাতে এক চা-নাশতা বিক্রেতাকে গরম পানি দিয়ে ঝলসে দেওয়ার অভিযোগ পাওয়া গেছে। কথিত হামলাকারী নিজেও সামান্য ঝলসে গেছেন।
গতকাল শনিবার দিবাগত রাতে ঘটনাটি ঘটে। ঝলসে যাওয়া দুজনকেই ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে।
হাসপাতাল সূত্র জানায়, ঝলসে যাওয়া ব্যক্তিরা হলেন—চা-নাশতা বিক্রেতা বাবুল (৩০) ও কথিত হামলাকারী রাজু (২৫)। বাবুলের শরীরের ১৮ শতাংশ এবং রাজুর ৫ শতাংশ ঝলসে গেছে।
হাসপাতাল পুলিশ ফাঁড়ির পরিদর্শক মোজাম্মেল হক বলেছেন, রাজুকে আটক করা হবে।
ঘটনার প্রত্যক্ষদর্শী আরেক চা-নাশতা বিক্রেতা জাকিরের ভাষ্য, ‘ফাউ’ খাওয়াকে কেন্দ্র করে ঘটনাটি ঘটে। রাজু ফাউ খেতে চাইলে আপত্তি তোলেন বাবুল। এতে ক্ষিপ্ত হয়ে রাজু গরম পানি দিয়ে বাবুলকে ঝলসে দেন। এ সময় তিনি (রাজু) নিজেও সামান্য ঝলসে যান। পরে দুজনকেই হাসপাতালে নেওয়া হয়।
