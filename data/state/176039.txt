
নরসিংদীর রায়পুরায় দাওয়াত খাওয়াকে কেন্দ্র করে দুটি পক্ষের মধ্যে টেঁটা-সংঘর্ষ হয়েছে। এতে উভয় পক্ষের প্রায় ৩০ জন আহত হয়েছে। আজ বৃহস্পতিবার বেলা তিনটা থেকে সন্ধ্যা পর্যন্ত উপজেলার চরাঞ্চল বাঁশগাড়ী ইউনিয়নের বটতলীকান্দি, রাজনগর ও বালিয়াকান্দি এলাকায় এ সংঘর্ষের ঘটনা ঘটে।সংঘর্ষে সাহেদ সরকার পক্ষের আহত কয়েকজন হলেন রতন মিয়া (৫০), মোহন মিয়া (৩৮), আবু হানিফা (৪৫), খলিল উল্লাহ (১৮), লিয়াকত আলী (৪০), হায়াত আলী (৬৫) প্রমুখ। অন্যদিকে রূপ মিয়ার পক্ষে আহত কয়েকজন হলেন মনির হোসেন (২৭), বিল্লাল হোসেন (৩০), হারুন মিয়া (৩৫) প্রমুখ। আহত লোকজনের মধ্যে নয়জনকে ঢাকা মেডিকেল কলেজে পাঠানো হয়েছে। বাকিদের স্থানীয় নরসিংদী সদর হাসপাতাল, জেলা হাসপাতালসহ বিভিন্ন বেসরকারি হাসপাতালে ভর্তি করা হয়েছে। পুলিশের সঙ্গে কথা বলে জানা যায়, বাঁশগাড়ী ইউনিয়নে আধিপত্য বিস্তার নিয়ে চর মেঘনা গ্রামের সাহেদ সরকার ও বালিয়াকান্দি গ্রামের রূপ মিয়ার মধ্যে দীর্ঘদিন ধরে বিরোধ চলছিল। সম্প্রতি স্থানীয় জনপ্রতিনিধি ও প্রশাসনের উদ্যোগে বিরোধের মীমাংসা করা হয়। আজ ঈদ পুনর্মিলনী উপলক্ষে সাহেদ সরকারের পক্ষের মোসলেম উদ্দিন তাঁর বাড়িতে নিজেদের প্রতিপক্ষের সমর্থক আত্মীয়স্বজনকে দুপুরে দাওয়াত করে খাওয়ান। কিন্তু রূপ মিয়া পক্ষের নেতৃত্বে স্থানীয় কয়েকজন দাওয়াত খাওয়ার বিষয়টি মেনে নেননি। তাঁরা দাওয়াত খেতে যাওয়ার কারণ জানতে চেয়ে কয়েকজনকে চড় থাপ্পড় দেন। বিষয়টি দ্রুত ছড়িয়ে পড়লে আবার দুই পক্ষের লোকজন বিচ্ছিন্নভাবে বটতলীকান্দি, রাজনগর ও বালিয়াকান্দি গ্রামে টেঁটা নিয়ে সংর্ষে জড়িয়ে পড়েন। খবর পেয়ে পুলিশ ঘটনাস্থলে গেলে পরিস্থিতি নিয়ন্ত্রণে আনে। এ ব্যাপারে উভয় পক্ষের কারও বক্তব্য নেওয়া সম্ভব হয়নি।রায়পুরা থানার পরিদর্শক (তদন্ত) আরিফুল ইসলাম ঘটনার সত্যতা নিশ্চিত করে প্রথম আলোকে বলেন, প্রশাসনের উদ্যোগে ঈদের আগে দুপক্ষের দীর্ঘদিনের বিরোধটি মীমাংসা করা হয়েছিল। কিন্তু মীমাংসার বিষয়টি কয়েকজন মেনে নেননি। আজ মোসলেম মেম্বারের বাড়িতে দাওয়াত খাওয়াকে কেন্দ্র করে তাঁরা আবার বিচ্ছিন্নভাবে তিনটি গ্রামে টেঁটা নিয়ে সংঘর্ষে লিপ্ত হন। তিনি বলেন, এলাকায় অতিরিক্ত পুলিশ মোতায়েন করা হয়েছে। পরিস্থিতি পুলিশের নিয়ন্ত্রণে আছে। এ ঘটনায় কাউকে গ্রেপ্তার করা সম্ভব হয়নি।
