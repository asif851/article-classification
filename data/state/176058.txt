
মাঝে মাঝেই হু হু করে বয়ে যাচ্ছে দমকা হাওয়া। তাতে গাছের শাখা থেকে মলিন বিবর্ণ পাতা ঝরে পড়ছে মর্মর শব্দ তুলে। পলাশের নিষ্পত্র শাখাগুলো ভরে উঠেছে অজস্র ফুলের রক্তিম আভায়। কোকিলের কণ্ঠে মন উচাটন করা কুহু কুহু সুর। বসন্ত এল আবার ঋতুচক্রের পালাবদলের চিরায়ত নিয়মে। রবীন্দ্রনাথ বলেছিলেন, ‘আজি বসন্ত জাগ্রত দ্বারে।/ তব অবগুণ্ঠিত কুণ্ঠিত জীবনে/ কোরো না বিড়ম্বিত তারে’চিরকাল বসন্তের খ্যাতি যৌবনের দূত হিসেবে। কুয়াশাময় শীতের নিষ্পেষণে মুমূর্ষু প্রকৃতিতে প্রাণের স্পন্দন জাগিয়ে তুলতেই বসন্তের আগমন। গাছে গাছে নবীন কিশলয়, শাখায় শাখায় শিমুল, পলাশ, অশোকসহ বহু বিচিত্র ফুলের বর্ণাঢ্য সমারোহ। আমগাছগুলো ভরা মুকুলে মুকুলে। বনপথে যেতে এখন ফাগুন হাওয়ায় ভেসে আসবে সেই সব চেনা বা অচেনা ফুলের সৌরভ। শীতে হতশ্রী প্রকৃতিকে এই লাবণ্য সুষমা ফিরিয়ে দেওয়ার জন্যই হয়তো বসন্তের খ্যাতি ঋতুরাজ বলে।মানুষ প্রকৃতিসংলগ্ন বলেই নিসর্গের এই বিপুল পরিবর্তনের প্রভাব তার চিত্তেও বিশেষ দ্যোতনার সৃষ্টি করে, জাগিয়ে তোলে হূদয়ের সুকুমার বৃত্তি। চিরন্তন যে ভালোবাসার অনুভূতি, তার প্রকাশে জাগে ব্যাকুলতা—এই মিলনের, প্রণয়ের ঋতুতে। তরুণ প্রজন্ম আজ উৎসুক হবে প্রিয়জনের সান্নিধ্যে হূদয়ের বন্ধ দরজা মেলে ধরতে। না-বলা গোপন কথাটি গোপন থাকবে না আজ আর।রাজধানীর কৃত্রিম পরিবেশে নিসর্গই যেখানে সীমিত, সেখানে বসন্তের বর্ণাঢ্য প্রকাশ চোখে দেখার আশা দুরাশারই নামান্তর। তবে প্রকৃতির বর্ণচ্ছটার অভাব ঘুচবে নগরবাসীর পোশাক-আশাকে। চোখে পড়বে তারুণ্যের উচ্ছ্বাস-উদ্দীপনাও। অফিস-আদালত, ব্যবসাপ্রতিষ্ঠান থেকে শুরু করে শিক্ষাপ্রতিষ্ঠানেও আজ দেখা যাবে বাসন্তী রঙের ছটা। নারীদের পড়নে বাসন্তী শাড়ি, খোঁপায় গাঁদার মালা। হাতে গলায় তাজা ফুলের অলংকার—এ সবই নারীর বসন্তসজ্জার অনুষঙ্গ হয়ে উঠেছে। পুরুষের পোশাকে প্রাধান্য পাবে অনুরূপ উজ্জ্বল রঙের পাঞ্জাবি-ফতুয়া। ঘুরে-ফিরে আড্ডা দিয়ে কাটবে সময়।নগরজুড়ে বসন্ত উৎসবঢাকা মহানগরের বিভিন্ন স্থানে আজ বসন্ত উৎসব উদ্যাপনের আয়োজন রয়েছে। সকাল সাতটায় ঢাকা বিশ্ববিদ্যালয়ের চারুকলা অনুষদে অনুষ্ঠান শুরু হবে আকরাম হোসেনের এসরাজ বাদন দিয়ে। চলবে নয়টা পর্যন্ত। বৈকালিক অধিবেশন বেলা সাড়ে তিনটা থেকে। এ ছাড়া পুরান ঢাকার বাহাদুরশাহ পার্কে বসন্ত উৎসবের অনুষ্ঠান শুরু হবে বিকেল সাড়ে চারটায় এবং ধানমন্ডির রবীন্দ্রসরোবরে অনুষ্ঠান শুরু হবে বিকেল চারটায়। এই উৎসবের আয়োজন করেছে জাতীয় বসন্ত উৎসব উদ্যাপন পরিষদ।
