
পুষ্ট আম আশ্যাওড়া পাতা দিয়ে ঢেকে রেখে বা কুসুম গরম পানিতে ধুয়ে দীর্ঘদিন সংরক্ষণ করা যায়। এতে আমের রং, স্বাদ ও গুণমান ঠিক থাকে। ক্ষতিকর রাসায়নিক, বিশেষ করে কার্বাইড ব্যবহার করলে আমের গুণগত মান অর্ধেক নষ্ট হয়।মেহেরপুর জেলা প্রশাসকের সম্মেলনকক্ষে গতকাল বুধবার ‘নিরাপদ আম বিপণনে নীতিনির্ধারণী পরিবেশ’ শীর্ষক সংলাপ অনুষ্ঠানে ময়মনসিংহে অবস্থিত বাংলাদেশ কৃষি বিশ্ববিদ্যালয়ের শিক্ষক আম গবেষক এম এ রহিম ও বিশেষজ্ঞ আবুল কালাম আজাদ তাঁদের বক্তব্যে এ মতামত দেন। মেহেরপুরের আম সংরক্ষণ এবং স্বাদ ও মান ঠিক রেখে বাজারজাতে করণীয় নির্ধারণে ইউএসএইড ও বাংলাদেশ এগ্রিকালচারাল ভ্যালু চেইন প্রকল্পের উদ্যোগে ওই সংলাপের আয়োজন করা হয়। এতে সভাপতিত্ব করেন জেলা প্রশাসক মাহমুদ হোসেন। অতিরিক্ত জেলা প্রশাসক (সার্বিক) মাজেদুর রহমান, (রাজস্ব) হেমায়েত হোসেন, বাংলাদেশ এগ্রিকালচারাল ভ্যালু চেইন প্রকল্পের ডেপুটি চিফ অব পার্টি বানি আমিন, মেহেরপুর আম ব্যবসায়ী সমিতির সভাপতি গোলাম রসুল প্রমুখ বক্তব্য দেন।অনুষ্ঠানে এম এ রহিম বলেন, আম পুষ্ট হওয়ার আগ পর্যন্ত বিভিন্ন পোকামাকড় দমনে গাছে এবং আমে কীটনাশক ব্যবহারের যৌক্তিকতা রয়েছে। তবে আম পুষ্ট হওয়ার পর পাকানোর জন্য কীটনাশক, ক্যালসিয়াম বা কার্বাইড ব্যবহার করা একেবারেই উচিত নয়। অথচ, পুষ্ট আম পাড়ার পর সেটা কুসুম গরম পানিতে ডুবিয়ে ধুয়ে নিয়ে রেখে দিলে সেই আম দীর্ঘদিন সংরক্ষণ করা যায় এবং আমের স্বাদ ও গুণগত মান নষ্ট হয় না।আবুল কালাম আজাদ বলেন, বাগানমালিক ও চাষিরা জানেন না যে, পুষ্ট আম পাড়ার পর তা আশ্যাওড়া পাতা দিয়ে ঢেকে রাখলে আমের রং, মান, স্বাদ ও গন্ধ ঠিক থাকে। পাশাপাশি এভাবে আম দীর্ঘদিন সংরক্ষণও করা যায়। তিনি জানান, আশ্যাওড়া গাছটি দাতন গাছ নামে পরিচিত। বাংলাদেশের সব গ্রামে এ গাছটি পাওয়া যায়।
