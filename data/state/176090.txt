
রাজবাড়ীর গোয়ালন্দ পৌর শহরের নিলু শেখের পাড়ায় মোনছের মিস্ত্রি নামের এক ব্যক্তির বাড়িতে বৃহস্পতিবার রাতে দুর্বৃত্তরা হামলা চালিয়ে নগদ অর্থসহ মূল্যবান সামগ্রী লুটপাট এবং ঘরের বিভিন্ন আসবাব ভাঙচুর করেছে। ধারণা করা হচ্ছে, বাগিবতণ্ডার জেরে প্রতিপক্ষের লোকজন এ হামলা চালিয়েছে। একই রাতে মাদারীপুর পৌরসভার একটি বাড়িতে ডাকাতির ঘটনা ঘটেছে।মোনছের মিস্ত্রির ছেলে শফিকুল ইসলামের স্ত্রী আশা বেগম জানান, বৃহস্পতিবার রাত আটটার দিকে ১৪-১৫ জনের একদল দুর্বৃত্ত ধারালো অস্ত্র নিয়ে বাড়িতে এসেই ঘরের দরজা খুলতে বলে। দরজা খোলামাত্র ১০-১২ জন ঘরের ভেতর ঢুকে তাঁর বড় ভাশুর ছিদ্দিকুর রহমানকে খুঁজতে থাকে। এ সময় তাঁর ঘরের টেলিভিশনটি ভাঙচুর করা হয়। এতে বাধা দিলে দুর্বৃত্তরা তাঁকেও কিল-ঘুষি মারে এবং তাঁর কোলের শিশুর গলায় অস্ত্র ঠেকিয়ে চুপ থাকতে বলে। একপর্যায়ে তারা ঘরে থাকা ৩৫ হাজার টাকা এবং প্রায় পাঁচ ভরি স্বর্ণালংকার ছিনিয়ে নেয়।এ সময় ড্রেসিং টেবিল, খাট, বিদ্যুতের মিটারসহ অন্যান্য জিনিসপত্র ভাঙচুর করা হয়। আশপাশের লোকজন এগিয়ে এলে তারা দ্রুত পালিয়ে যায়।মোনছের মিস্ত্রি জানান, তাঁর ছেলের সঙ্গে স্থানীয় এক ব্যক্তির তুচ্ছ বিষয় নিয়ে কয়েক দিন আগে মুঠোফোনে বাগিবতণ্ডা হয়।ধারণা করা হচ্ছে, প্রতিপক্ষ ভাড়া করা লোকজন দিয়ে তাঁর বাড়িতে ভাঙচুর ও লুটপাট চালিয়েছে। তিনি আরও জানান, দুর্বৃত্তরা প্রায় সাড়ে তিন লাখ টাকার মালামাল লুট করে নিয়ে গেছে।গোয়ালন্দঘাট থানার ভারপ্রাপ্ত কর্মকর্তা (ওসি) মো. আবুল বাসার গতকাল শুক্রবার সন্ধ্যায় প্রথম আলোকে বলেন, এ ঘটনায় থানায় মামলা দায়েরের প্রস্তুতি চলছে।এদিকে বৃহস্পতিবার মধ্যরাতে মাদারীপুর পৌরসভার কুলপদ্দী রমা কুন্ডু নামের এক ব্যক্তির বাড়িতে ডাকাতির ঘটনা ঘটে। রাত দেড়টায় ৮-১০ জনের একদল ডাকাত রমা কুন্ডুর ঘরের দরজা ভেঙে ভেতরে ঢুকে তাঁর স্ত্রী ও শাশুড়িকে বেঁধে লক্ষাধিক টাকা, ১৬ ভরি স্বর্ণালংকারসহ প্রায় ১০ লাখ টাকার মালামাল লুট করে নিয়ে যায়।ঘটনার সময় বাড়ির পুরুষেরা সরস্বতী পূজার শোভাযাত্রায় অংশ নেওয়ার জন্য মাদারীপুরে পুরান বাজারে ছিলেন।মাদারীপুর সদর থানার ভারপ্রাপ্ত কর্মকর্তা (ওসি) মোফাজ্জেল হোসেন গতকাল বিকেলে জানান, এ ঘটনায় এখনো মামলা হয়নি।
 
