
বাংলাদেশে যুদ্ধাপরাধের বিচার নিয়ে আন্তর্জাতিক মানবাধিকার সংগঠন অ্যামনেস্টি ইন্টারন্যাশনালের দেওয়া বিবৃতির প্রতিবাদে লন্ডনে সংস্থাটির কেন্দ্রীয় কার্যালয়ের সামনে মানববন্ধন করা হয়েছে। 
গণজাগরণ মঞ্চ যুক্তরাজ্য শাখার ডাকে গতকাল সোমবার অনুষ্ঠিত এই কর্মসূচি থেকে সংস্থাটির বিবৃতি প্রত্যাহার ও ভবিষ্যতে ওই ধরনের বক্তব্য দেওয়া থেকে বিরত থাকার আহ্বান জানিয়ে একটি স্মারকলিপি দেওয়া হয়।  স্থানীয় সময় গতকাল বিকেল তিনটা থেকে লন্ডনের ইস্টন স্ট্রিটে অ্যামনেস্টির কেন্দ্রীয় কার্যালয়ের সামনে অবস্থান নেন মঞ্চের কর্মীরা। এ সময় তাঁরা যুদ্ধাপরাধীদের পক্ষে দেওয়া অ্যামনেস্টির বিবৃতির বিরুদ্ধে নানা প্রতিবাদী স্লোগান সংবলিত প্ল্যাকার্ড প্রদর্শন করেন। ঘণ্টাব্যাপী অবস্থান শেষে তাঁরা অ্যামনেস্টির সাউথ এশিয়ান ট্রানজিশনাল লিড অ্যান্ড রিসার্চ ডাইরেক্টর ডেভিড গ্রিফিথের হাতে একটি স্মারকলিপি তুলে দেন। এতে যুদ্ধাপরাধীদের পক্ষে দেওয়া অ্যামনেস্টির বক্তব্য প্রত্যাহারের আহ্বান জানানো হয়। ডেভিড গ্রিফিথই অ্যামনেস্টির পক্ষে বাংলাদেশের যুদ্ধাপরাধ বিচার নিয়ে ওই বিবৃতি দিয়েছিলেন।  গণজাগরণ মঞ্চ যুক্তরাজ্য শাখার সমন্বয়ক অজন্তা দেব রায়ের নেতৃত্বে মানববন্ধন কর্মসূচিতে অংশ নেন কবি গোলাম কবির, কবি হামিদ মোহাম্মদ, কবি মুজিবুল হক মনি, রম্য রহিম, সাগুফতা শারমিন তানিয়া, মো. সালিম মাহমুদ, নাহিদ জায়গীরদার, কামরুল হাসান তুষার, সিনথিয়া আরেফিন, তাজুল ইসলাম, এমএম হোসেইন, রোমেল আলাউদ্দিন প্রমুখ।
