
গোপালগঞ্জ ও বগুড়ায় পৃথক সড়ক দুর্ঘটনায় দুজন নিহত হয়েছেন। আহত হয়েছেন কমপক্ষে ১০ জন। আজ শনিবার সকাল ও গতকাল শুক্রবার রাতে দুর্ঘটনা দুটি ঘটে।
গোপালগঞ্জে বাস ও কাভার্ড ভ্যানের মুখোমুখি সংঘর্ষে আবদুল জব্বার (৪৩) নামের একজন বাসযাত্রী নিহত হন। এ ঘটনায় আহত হয়েছেন আরও ১০ জন। আজ শনিবার সকাল সাড়ে সাতটার দিকে গোপালগঞ্জ সদরের চন্দ্র দীঘলিয়া এলাকায় ঢাকা-খুলনা মহাসড়কে এ দুর্ঘটনা ঘটে।
নিহত বাসযাত্রী আবদুল জব্বার ওষুধ ব্যবসায়ী ছিলেন। তিনি খুলনা শহরের পূরব বানিয়াখামার মহল্লার ৭১ বি কে ইস্ট লেনের মৃত আবদুর রাজ্জাকের ছেলে। নিহত আবদুল জব্বার এক ছেলে ও এক মেয়ের বাবা।
নিহত ব্যক্তির চাচাতো ভাই কাবিল খাঁ জানান, আবদুল জব্বার বিদেশে যাওয়ার প্রক্রিয়া করার জন্য ঢাকা যাওয়ার পথে দুর্ঘটনার শিকার হন।
প্রত্যক্ষদর্শী ব্যক্তিরা জানান, খুলনা থেকে ঢাকার উদ্দেশে ছেড়ে আসা টুঙ্গিপাড়া এক্সপ্রেসের যাত্রীবাহী বাসটি ঘটনাস্থলে পৌঁছালে বিপরীত দিক থেকে আসা একটি কাভার্ড ভ্যানের সঙ্গে মুখোমুখি সংঘর্ষ হয়। এতে বাসটি দুমড়েমুচড়ে যায়।  ঘটনার সত্যতা নিশ্চিত করে গোপালগঞ্জ সদর থানার ভারপ্রাপ্ত কর্মকর্তা (ওসি) মো. সেলিম রেজা বলেন, কাভার্ড ভ্যানের সঙ্গে সংঘর্ষ হলে টুঙ্গিপাড়া এক্সপ্রেসের যাত্রীবাহী বাসটি দুমড়েমুচড়ে যায়। এতে ঘটনাস্থলেই একজন নিহত হন এবং আহত হন ১০ জন। আহত ব্যক্তিদের উদ্ধার করে ২৫০ শয্যাবিশিষ্ট গোপালগঞ্জ জেনারেল হাসপাতালে ভর্তি করা হয়েছে। তিনি বলেন, নিহত ব্যক্তির পরিবারের আবেদনের পরিপ্রেক্ষিতে ময়নাতদন্ত ছাড়াই লাশ পরিবারের সদস্যদের কাছে হস্তান্তর করা হয়েছে। ওসি জানান, কাভার্ড ভ্যানটি জব্দ করা হলেও এর চালক পালিয়ে গেছেন।
বগুড়ার শেরপুর উপজেলায় মহাসড়কে যাত্রীবাহী বাসের চাপায় নিহত হয়েছেন স্থানীয় কোয়ালিটি ফিড লিমিটেডের স্টোর সুপারভাইজার জহুরুল ইসলাম (৩৫)। তাঁর বাড়ি উপজেলার গাড়িদহ এলাকায়। গতকাল দিবাগত রাত সোয়া একটায় শহরের বাসস্ট্যান্ড এলাকায় এই দুর্ঘটনা ঘটে।
প্রত্যক্ষদর্শী দুজন বলেন, রাতে মহাসড়ক পারাপারের সময় ঢাকাগামী যাত্রীবাহী একটি বাস জহুরুল ইসলামকে চাপা দিয়ে দ্রুত চলে যায়। পরে তাঁকে উদ্ধার করে উপজেলা স্বাস্থ্য কমপ্লেক্সে নেওয়া হয়।
শেরপুর থানার পুলিশের উপপরিদর্শক (এসআই) আরিফুল ইসলাম বলেন, রাত দুইটায় জহুরুল ইসলামকে উন্নত চিকিৎসার জন্য বগুড়ার শহীদ জিয়াউর রহমান মেডিকেল কলেজ হাসপাতালে নেওয়ার পর চিকিৎসক তাঁকে মৃত ঘোষণা করেন। বাসটি শনাক্তের চেষ্টা করা হচ্ছে। আজ দুপুরে নিহত ব্যক্তির পরিবারের কাছে লাশ হস্তান্তর করা হয়েছে।
