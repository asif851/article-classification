
জনগণকে কোনো ধরনের হয়রানি না করে আন্তরিকভাবে ও দ্রুত সেবা দেওয়ার জন্য নিবন্ধন পরিদপ্তরের কর্মকর্তাদের প্রতি আহ্বান জানিয়েছেন আইনমন্ত্রী আনিসুল হক। একই সঙ্গে ভূমি নিবন্ধনে জাল-জালিয়াতি রোধে সচেষ্ট থাকারও আহ্বান জানিয়েছেন তিনি।গতকাল শনিবার রাতে রাজধানীর বিয়াম মিলনায়তনে বাংলাদেশ রেজিস্ট্রেশন সার্ভিস অ্যাসোসিয়েশনের (বিআরএসএ) নতুন কার্যনির্বাহী কমিটির অভিষেক অনুষ্ঠানে প্রধান অতিথির বক্তৃতায় আইনমন্ত্রী এসব কথা বলেন।নিবন্ধন কর্মকর্তাদের উদ্দেশে আইনমন্ত্রী বলেন, ‘রেজিস্ট্রেশন বিভাগ নিয়ে জনমনে যেসব নেতিবাচক ধারণা রয়েছে, তা দূর করে এই প্রতিষ্ঠানকে স্বচ্ছ, দক্ষ ও গতিশীল হিসেবে গড়ে তুলতে হবে। এ জন্য নিবন্ধন প্রক্রিয়া আধুনিকায়ন করা হবে। কর্মকর্তাদের যথাযথ প্রশিক্ষণ দেওয়া হবে। খুব অল্প সময়ের মধ্যে নিবন্ধন পরিদপ্তরকে অধিদপ্তরে রূপান্তর করা হবে।’নিবন্ধন পরিদপ্তরের মহাপরিদর্শক খান মোহাম্মদ আবদুল মান্নান অনুষ্ঠানে সভাপতিত্ব করেন। বিশেষ অতিথি ছিলেন আইন মন্ত্রণালয়ের অতিরিক্ত সচিব মোস্তাফিজুর রহমান। অনুষ্ঠানে নবনির্বাচিত সভাপতি দীপক কুমার সরকার ও মহাসচিব শেখ কাওসার আহমেদসহ ৪২ সদস্যের কমিটি শপথ গ্রহণের মধ্যে দিয়ে নতুন দায়িত্ব নেয়। শপথবাক্য পাঠ করান নিবন্ধন পরিদপ্তরের মহাপরিদর্শক খান মো. আবদুল মান্নান।
