
হবিগঞ্জের নবীগঞ্জ উপজেলার দিনারপুর এলাকায় ঢাকা-সিলেট মহাসড়কে আজ সোমবার বিকেলে ট্রাকের চাপায় আবদুর রউফ (৫০) নামের এক শিক্ষক নিহত হয়েছেন। পরে বিক্ষুব্ধ জনতা ঢাকা-সিলেট মহাসড়ক অবরোধ করে রাখে।
আবদুর রউফ দিনারপুর হাই স্কুলের শিক্ষক ছিলেন। তাঁর বাড়ি লুগাও গ্রামে দিনারপুরে।পুলিশ ও এলাকাবাসী জানায়, আজ স্কুল ছুটি শেষে আবদুর রউফ বাড়ি ফিরছিলেন। তিনি ঢাকা-সিলেট মহাসড়কের পাশ দিয়ে হেঁটে যাচ্ছিলেন। বিকেল পাঁচটার দিকে একটি দ্রুত গতির ট্রাক তাঁকে চাপা দিয়ে পালিয়ে যায়। ঘটনাস্থলেই তাঁর মৃত্যু হয়। পরে পুলিশ তাঁর লাশ উদ্ধার করে।এ দিকে দুর্ঘটনার খবর পেয়ে দিনারপুর হাইস্কুলের শিক্ষার্থী ও এলাকাবাসী ঘটনাস্থলে যান। তাঁরা মহাসড়ক অবরোধ করে রাখেন। এতে রাস্তার দুপাশে কয়েক শ যানবাহন আটকে পড়ে। সন্ধ্যা সাতটায় এ প্রতিবেদন লেখা পর্যন্ত সেখানে অবরোধ চলছিল।শেরপুর হাইওয়ে থানার ভারপ্রাপ্ত কর্মকর্তা (ওসি) হুমায়ুন কবীর ও নবীগঞ্জ থানার ওসি লিয়াকত আলী এ দুর্ঘটনার সত্যতা নিশ্চিত করেছেন।
