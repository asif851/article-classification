
সুনামগঞ্জ পৌরসভার মেয়র মো. আয়ূব বখত জগলুল (৫৩) আর নেই। আজ বৃহস্পতিবার সকালে তিনি ঢাকায় ইন্তেকাল করেন (ইন্না লিল্লাহি ওয়া ইন্না ইলাইহি রাজিউন)।
আয়ূব বখত জগলুলের ছোট ভাই রাশেদ বখত নজরুল জানান, আয়ূব বখত জগলুল গত মঙ্গলবার সিলেটে প্রধানমন্ত্রী শেখ হাসিনার সমাবেশে শেষে সেখান থেকে বিকেলে ঢাকায় যান। তিনি কমলাপুর এলাকার হোটেল আল ফারুকে অবস্থান করছিলেন। আজ বৃহস্পতিবার সকালে ঘুম থেকে ওঠার পর হঠাৎ করেই অসুস্থবোধ করেন। এ সময় তাঁর সঙ্গে থাকা লোকজন তাঁকে দ্রুত পান্থপথের বিআরবি বিশেষায়িত হাসপাতালে নিয়ে যান। সেখানে কিছু শারীরিক পরীক্ষা শেষে চিকিৎসকেরা জানান, তিনি হৃদ্‌রোগে আক্রান্ত হয়েছেন। পরে তাঁকে স্কয়ার হাসপাতালে নেওয়ার পথে তিনি সকাল সাড়ে আটটায় মারা যান।
সুনামগঞ্জ পৌরসভার দুবারের মেয়র আয়ূব বখত জগলুলের মৃত্যুসংবাদ সুনামগঞ্জ পৌঁছালে সর্বত্র শোকের ছায়া নেমে আসে। শহরের বিভিন্ন শ্রেণি ও পেশার মানুষ পৌরসভা কার্যালয় ও শহরের আরপিননগর এলাকায় তাঁর বাসায় যান।
আয়ূব বখত জগলুল সুনামগঞ্জ জেলা আওয়ামী লীগের সাবেক সাধারণ সম্পাদক ছিলেন। তাঁর বাবা প্রয়াত হুসেন বখত ছিলেন আওয়ামী লীগের নেতা ও মুক্তিযুদ্ধের সংগঠক। তাঁর বড় ভাই প্রয়াত মনোয়ার বখত নেক সুনামগঞ্জ পৌরসভার চেয়ারম্যান ছিলেন।
আয়ূব বখত জগলুল মৃত্যুকালে স্ত্রী, এক ছেলে, এক মেয়েসহ অসংখ্য আত্মীয়স্বজন ও শুভাকাঙ্ক্ষী রেখে গেছেন।
