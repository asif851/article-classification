
গাইবান্ধার গোবিন্দগঞ্জ উপজেলার কোচাশহর ইউনিয়নের জগ্ননাথপুর চাঁদপাড়া গ্রামে গতকাল বৃহস্পতিবার সকালে বিদ্যুৎস্পৃষ্টে নুরুল আমিন (৫০) ও নাহিদ হাসান (৩২) নামের দুই সহোদরের মৃত্যু হয়েছে। তাঁরা দুজন ওই গ্রামের আজগর আলী মাস্টারের ছেলে। নুরুল আমিন উপজেলার ধর্মা কালীতলা বালিকা উচ্চবিদ্যালয়ের প্রধান শিক্ষক ও নাহিদ হাসান উপজেলার মহিমাগঞ্জের রংপুর চিনিকলের ইক্ষু উন্নয়ন কর্মকর্তা ছিলেন।এ ব্যাপারে গোবিন্দগঞ্জ থানার ভারপ্রাপ্ত কর্মকর্তা (ওসি) সুব্রত সরকার প্রথম আলোকে বলেন, গতকাল সকাল সাড়ে আটটার দিকে নুরুল আমিন গোসল করার পর বাসার ছাদের ওপর যান। তিনি ছাদের ওপর টানানো জিআই তারে শুকানোর জন্য কাপড় ঝুলিয়ে দিতে গিয়ে বিদ্যুৎস্পৃষ্ট হন। তাঁর চিৎকার শুনে ছোট ভাই নাহিদ হাসান তাঁকে বাঁচাতে গিয়ে তিনিও বিদ্যুৎস্পৃষ্ট হন। পরে দুজনকে উদ্ধার করে বগুড়ার শহীদ জিয়াউর রহমান মেডিকেল কলেজ হাসপাতালে নিয়ে যাওয়ার পথে সকাল সাড়ে ১০টার দিকে তাঁদের মৃত্যু হয়। ওসি আরও বলেন, ওই জিআই তার হয়তো কোনোভাবে বিদ্যুতায়িত হয়ে পড়েছিল। এ নিয়ে থানায় একটি অপমৃত্যু মামলা হয়েছে।
