
বাংলাদেশ ইন্টেলেকচুয়াল প্রোপার্টি ফোরামের (বিআইপিএফ) আমন্ত্রণে পাঁচ দিনের সফরে বুধবার বাংলাদেশ আসছেন বিশ্বখ্যাত মেধাস্বত্ব বিষয়ক বিশেষজ্ঞ ইমেরিটাস প্রফেসর জে এ আস্টর্লিং। তিনি সুইজারল্যান্ডের জেনেভায় অবস্থিত বিশ্ব বুদ্ধিবৃত্তিক সম্পদ সংস্থার (ওয়ার্ল্ড ইন্টেলেকচুয়াল প্রোপার্টি অর্গানাইজেশন-ডব্লিউআইপি) মহাপরিচালকের উপদেষ্টা এবং পেটেন্ট কো-অপারেশন ট্রিটি’র (পিসিটি) সংস্থা পরিচালক হিসেবে কাজ করেছেন। তিনি বর্তমানে যুক্তরাষ্ট্রের হ্যামলিন বিশ্ববিদ্যালয়ের মিচেল হ্যামলিন স্কুল অব ল’র অধ্যাপক এমিরেটাস হিসেবে আছেন।
জে এ. আর্স্টলিং যুক্তরাষ্ট্রের মিনেসোটায় প্যাটারসন থুনটে ল ফার্মে একজন মেধাসম্পদ আইনজীবী হিসেবেও কর্মরত আছেন।
পাঁচ দিন ব্যাপী এ সফরে জে এ আস্টর্লিং বাংলাদেশের অর্থনীতির টেকসই উন্নয়নে মেধাসম্পদের ভূমিকা নিয়ে দুটি সেমিনারের মূল প্রবন্ধ পাঠ করবেন বলে জানিয়েছেন বাংলাদেশ আইপি ফোরামের প্রতিষ্ঠাতা হামিদুল মিজবাহ। দুটি সেমিনারের একটি অনুষ্ঠিত হবে বাংলাদেশ আইপি ফোরাম ও প্রধানমন্ত্রীর কার্যালয়ের এটুআই প্রোগ্রামের যৌথ আয়োজনে, অপরটি যৌথভাবে অনুষ্ঠিত হবে তথ্য ও যোগাযোগ মন্ত্রণালয়ের অধীনে আইসিটি ডিভিশনের বাংলাদেশ কম্পিউটার কাউন্সিলের সঙ্গে। দুটি সেমিনারেই উপস্থিত থাকবেন প্রধানমন্ত্রীর কার্যালয়, আইসিটি ডিভিশন ও সরকারের বিভিন্ন মন্ত্রণালয়ের উচ্চপর্যায়ের কর্মকর্তাবৃন্দ এবং শীর্ষ স্থানীয় বেসরকারি প্রতিষ্ঠান সমূহের প্রধানগণ।
জে এ. আর্স্টলিংয়ের এ সফর বাংলাদেশের সামগ্রিক মেধাস্বত্ব অবকাঠামো উন্নয়নে বিশেষ করে বাংলাদেশে পেটেন্ট সিস্টেমের আধুনিকায়নে গুরুত্বপূর্ণ ভূমিকা রাখবে বলে আশা প্রকাশ করেছেন বাংলাদেশ সফটওয়্যার অ্যাসোসিয়েশনের (বেসিস) সভাপতি মোস্তাফা জব্বার। বিজ্ঞপ্তি
