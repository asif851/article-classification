
চট্টগ্রাম নগরের পাহাড়তলী থানাধীন জহুর আহমদ চৌধুরী স্টেডিয়ামসংলগ্ন সাগরিকা সড়ক এলাকা থেকে পেট্রলবোমা ও পেট্রলসহ এক যুবককে গ্রেপ্তার করেছে র‌্যাব। গতকাল মঙ্গলবার ভোরে র‌্যাব-৭-এর সদস্যরা অভিযান চালিয়ে তাঁকে গ্রেপ্তার করে পুলিশের হাতে তুলে দেন।পুলিশ জানায়, গ্রেপ্তার হওয়া যুবকের নাম মোহাম্মদ নেওয়াজ (২৫)। তাঁর কাছ থেকে র‌্যাব সদস্যরা তিনটি পেট্রলবোমা ও দুই লিটার পেট্রল জব্দ করেছেন। তিনি বরিশালের বাকেরগঞ্জ উপজেলার ৪ নম্বর ইউনিয়নের যুবদলের সভাপতি বলে স্বীকার করেছেন।র‌্যাব-৭-এর অধিনায়ক লে. কর্নেল মিফতাহউদ্দিন আহমেদ প্রথম আলোকে বলেন, ‘পেট্রলবোমা ও পেট্রলসহ আমরা নেওয়াজকে গ্রেপ্তার করি। এরপর পুলিশের কাছে সোপর্দ করি। তাঁকে পুলিশ জিজ্ঞাসাবাদ করে বাকি তথ্য বের করবে।’পাহাড়তলী থানার ভারপ্রাপ্ত কর্মকর্তা (ওসি) আজিজুর রহমান প্রথম আলোকে বলেন, ‘র‌্যাব নেওয়াজকে ধরে আমাদের কাছে দিয়েছে। আমরা সন্ধ্যায় তাঁকে জিজ্ঞাসাবাদ করব।’এদিকে অবরোধের ৫১তম দিনে গতকাল মঙ্গলবার চট্টগ্রামের জনজীবনে তেমন প্রভাব পড়েনি। সরকারি দপ্তর ও ব্যবসায়িক প্রতিষ্ঠানসহ সব জায়গায় স্বাভাবিক কার্যক্রম চলেছে। কোথাও কোনো অপ্রীতিকর ঘটনার খবর পাওয়া যায়নি।
