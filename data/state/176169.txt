
শেরপুরের নালিতাবাড়ী উপজেলায় গত রোববার বজ্রপাতে এক জেলের মৃত্যু হয়েছে। নিহত ব্যক্তির নাম মাসুম মিয়া (২৮)। তিনি উপজেলার রূপনারায়ণকুড়া ইউনিয়নের বাগিচাপুর গ্রামের মো. সামসুদ্দিনের ছেলে। জনপ্রতিনিধি ও এলাকাবাসী সূত্রে জানা গেছে, মাসুম মিয়া জেলে ছিলেন। তিনি রোববার সন্ধ্যার আগ মুহূর্তে বৃষ্টির মধ্যে বাগিচাপুর বিলে জাল দিয়ে মাছ শিকার করছিলেন। এ সময় বজ্রপাতে ঘটনাস্থলেই তাঁর মৃত্যু হয়। এলাকাবাসী সন্ধ্যার দিকে বিল থেকে তাঁর লাশ উদ্ধার করে বাড়িতে নিয়ে আসেন। রূপনারায়ণকুড়া ইউপি চেয়ারম্যান মো. মিজানুর রহমান ঘটনার সত্যতা নিশ্চিত করেছেন।
