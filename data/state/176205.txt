
ঢাকার সাভারের একটি পোশাক কারখানায় গতকাল রোববার অগ্নিকাণ্ডের ঘটনা ঘটেছে। আগুন নেভাতে গিয়ে ধোঁয়ায় ১৫ জন শ্রমিক অসুস্থ হয়ে পড়েন। তাঁদের মধ্যে ১০ জনকে এনাম মেডিকেল কলেজ হাসপাতালে ভর্তি করা হয়েছে।
বৈদ্যুতিক লাইনের সংস্কার করার সময় আগুনের সূত্রপাত হয় বলে জানা গেছে।
শিল্প পুলিশ ও ফায়ার সার্ভিস জানায়, সাভারের রাজাবাড়ী এলাকায় অবস্থিত জে কে গার্মেন্টস নামের একটি পোশাক কারখানার নয়তলা ভবনের পঞ্চম তলায় শ্রমিকেরা বিদ্যুতের লাইন সংস্কারের কাজ করছিলেন। ওই তলাতে বিপুল পরিমাণ রাসায়নিক পদার্থ ছিল। কাজ করার সময় সন্ধ্যা সাড়ে সাতটার দিকে বৈদ্যুতিক স্ফুলিঙ্গ থেকে রাসায়নিক পদার্থে আগুন ধরে যায়। মুহূর্তের মধ্যে আগুন চারদিকে ছড়িয়ে পড়ে এবং ধোঁয়ায় আচ্ছন্ন হয়ে যায়। এ সময় আগুন নেভাতে গিয়ে ১৫ জন শ্রমিক অসুস্থ হয়ে পড়েন। তাঁদের মধ্যে ১০ জনকে এনাম মেডিকেল কলেজ হাসপাতালে ভর্তি করা হয়েছে।
অসুস্থ মেকানিক বাবলু চৌধুরী বলেন, আগুন নেভাতে গিয়ে তিনি অচেতন হয়ে পড়েন। এরপর তাঁর আর কিছু মনে নেই।
ঘটনার পর তথ্য সংগ্রহের জন্য ওই কারখানায় গেলে সেখানকার নিরাপত্তাকর্মীরা সংবাদকর্মীদের ভেতরে ঢুকতে বাধা দেন। এ কারণে কারখানা কণর্তৃপক্ষের সঙ্গে কথা বলা সম্ভব হয়নি। তবে শিল্প পুলিশের আশুলিয়া অঞ্চলের উপপরিদর্শক (এসআই) ওমর ফারুক বলেন, খবর পেয়ে রাত পৌনে আটটার দিকে সাভার ফায়ার সার্ভিসের একটি ইউনিট ঘটনাস্থলে পৌঁছে আগুন নিয়ন্ত্রণে আনে।
