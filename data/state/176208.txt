
রাজশাহী নগরে র‌্যাব পরিচয়ে মাদক ব্যবসায়ীদের কাছ থেকে চাঁদা আদায়ের অভিযোগে দুই ব্যক্তিকে গ্রেপ্তার করেছে র‌্যাব। গতকাল বুধবার বিকেলে তাঁদের জেলহাজতে পাঠানো হয়েছে। র‌্যাব-৫-এর পক্ষ থেকে জানানো হয়েছে, গত মঙ্গলবার রাত ১১টার দিকে নগরের ডিঙ্গাডোবা এলাকায় অভিযান চালায় র‌্যাব। এ সময় র‌্যাব সদস্যরা জানতে পারেন পিন্টু (৪৫) ও মুনসুর রহমান (৪০) নামের দুই ব্যক্তি র‌্যাব পরিচয় দিয়ে মাদক ব্যবসায়ীদের কাছ থেকে মাসিক চাঁদা আদায় করছেন। রাত দেড়টার দিকে পিন্টু ও মুনসুরকে গ্রেপ্তার করা হয়। গতকাল দুপুরে তাঁদের নগরের রাজপাড়া থানায় সোপর্দ করা হয়।
রাজপাড়া থানার উপপরিদর্শক (এসআই) ফেরদৌসী জানান, পিন্টু ও মুনসুরকে আদালতের মাধ্যমে জেলহাজতে পাঠানো হয়েছে।
