
• ‘পৈশাচিক জিঘাংসার’ প্রতিবাদে কালো পতাকা প্রদর্শন
• ভাষা দিবস উপলক্ষে ২৩ ফেব্রুয়ারি বিএনপির আলোচনা
কারাবন্দী বিএনপি চেয়ারপারসন খালেদা জিয়ার মুক্তি দাবিতে আগামী শনিবার ঢাকা মহানগরীতে কালো পতাকা মিছিলের পরিবর্তে কালো পতাকা প্রদর্শন করবে বিএনপি। এর আগে বিএনপি বলেছিল, ঢাকায় সমাবেশ করার অনুমতি না পেয়ে তারা কালো পতাকা মিছিল করবে।
আজ বৃহস্পতিবার নয়াপল্টনে বিএনপির কেন্দ্রীয় কার্যালয়ে সংবাদ সম্মেলনে দলের জ্যেষ্ঠ যুগ্ম মহাসচিব রুহুল কবির রিজভী এ কথা বলেন। তিনি বলেন, সেদিন কালো পতাকা মিছিলের পরিবর্তে কালো পতাকা প্রদর্শন করা হবে।
রুহুল কবির রিজভী বলেন, ঢাকায় যে সমাবেশ করার কথা ছিল, পুলিশ করতে না দেওয়ার ‘পৈশাচিক জিঘাংসার’ প্রতিবাদে শনিবার ঢাকায় কালো পতাকা মিছিলের কর্মসূচি ঘোষণা করেছিল বিএনপি। এর একটু সংশোধনী হবে। সেদিন কালো পতাকা মিছিল না হয়ে হবে কালো পতাকা প্রদর্শন।
এ সময় এক প্রশ্নের জবাবে রুহুল কবির রিজভী বলেন, কালো পতাকা প্রদর্শন কর্মসূচির ব্যাপকতা অনেক বেশি। এতে সাধারণ মানুষও অংশ নিতে পারবে। গৃহে, দোকানে বিভিন্ন জায়গায় মানুষজন কালো পতাকা উত্তোলন করতে পারবেন।
এ ছাড়া ভাষা দিবস উপলক্ষে ২৩ ফেব্রুয়ারি বিকেলে রমনার ইঞ্জিনিয়ার্স ইনস্টিটিউশন মিলনায়তনে আলোচনা সভার কর্মসূচির কথা জানান রিজভী।
