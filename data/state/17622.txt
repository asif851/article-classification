
ঢাকার সাভারের এনাম মেডিকেল কলেজ হাসপাতালে প্রসূতি সালেহা বেগমের (২৩) মৃত্যুর ঘটনার প্রতিবাদে ও চিকিৎসকের শাস্তির দাবিতে মানববন্ধন হয়েছে। গতকাল বৃহস্পতিবার সালেহার স্বজন ও বিভিন্ন শ্রেণী-পেশার দেড় শতাধিক লোক সাভার বাসস্ট্যান্ড এলাকায় ঢাকা-আরিচা মহাসড়কের পাশে ওই মানববন্ধন করেন।মানববন্ধনে সালেহার স্বামী জহুরুল ইসলাম বলেন, ‘ভুল চিকিৎসা ও অবহেলা করে আমার স্ত্রীকে হত্যা করা হয়েছে। তাই আমরা চিকিৎসক কামরুন্নেছার ফাঁসির দাবি জানাতে এই মানববন্ধনের আয়োজন করেছি।’জহুরুল আরও বলেন, ‘ঘটনার পর আমাদের হয়রানি করতে এবং প্রকৃত ঘটনা ধামাচাপা দিতে হাসপাতালের পক্ষ থেকে আমাদের বিরুদ্ধে সাভার মডেল থানায় মিথ্যা অভিযোগ করা হয়। অথচ আমরা অভিযোগ করলে পুলিশ মামলা নিতে অনীহা প্রকাশ করে।’
 
