
কুষ্টিয়ার খোকসা উপজেলায় জেএসসির গণিত পরীক্ষার প্রশ্নের উত্তরপত্র বাড়িতে বসে তৈরির দায়ে চার শিক্ষককে দুই বছর করে কারাদণ্ড দিয়েছেন ভ্রাম্যমাণ আদালত। তাঁদের প্রত্যেককে পাঁচ হাজার টাকা করে জরিমানাও করা হয়েছে। আজ রোববার দুপুর সাড়ে বারটার দিকে এ ঘটনা ঘটে।
দণ্ড পাওয়া ব্যক্তিরা হলেন খোকসার শোমসপুর উচ্চবিদ্যালয়ের সহকারী শিক্ষক আফিল উদ্দীন, দেব কুমার ঘোষাল ও সরওয়ার হোসেন এবং আমলাবাড়ি মাধ্যমিক বিদ্যালয়ের শিক্ষক বিশ্বনাথ দাস।খোকসা উপজেলা নির্বাহী কার্যালয় (ইউএনও) সূত্র জানায়, শোমসপুর মাধ্যমিক বালিকা বিদ্যালয় কেন্দ্র থেকে জেএসসির গণিত পরীক্ষার প্রশ্ন বাইরে নিয়ে এক শিক্ষকের বাড়িতে বসে উত্তরপত্র তৈরি করা হচ্ছে বলে গোপন খবর পাওয়া যায়। কেন্দ্র থেকে ওই বাড়ির দূরত্ব প্রায় দেড় কিলোমিটার। এমন খবরের ভিত্তিতে আজ বেলা পৌনে ১১টার দিকে জনৈক শিক্ষক দেব কুমার ঘোষালের বাড়িতে পুলিশ নিয়ে অভিযান চালান ইউএনও রেবেকা খান। বাড়ির ভেতরে একটি কক্ষে বসে জেএসসির গণিতের উত্তরপত্র তৈরিকালে চার শিক্ষককে হাতেনাতে ধরা হয়। তাঁদের কাছ থেকে গণিতের একটি প্রশ্নপত্র, নয়টি উত্তরপত্র, দুটি অতিরিক্ত খাতা, একটি ক্যালকুলেটর ও একটি জ্যামিতির বই উদ্ধার করা হয়েছে। তাঁদের আটক করে পুলিশ। ভ্রাম্যমাণ আদালতের বিচারক রেবেকা খান চার শিক্ষকের প্রত্যেককে দুই বছর করে কারাদণ্ড ও পাঁচ হাজার টাকা করে জরিমানা করেন।পরে রেবেকা খান প্রথম আলোকে বলেন, অভিযোগ প্রমাণিত হওয়ায় ওই চার শিক্ষককে দণ্ড দেওয়া হয়েছে। তাঁদের কুষ্টিয়া জেলা কারাগারে পাঠানোর প্রক্রিয়া চলছে।
