
রাজধানীর লালবাগের পোস্তা এলাকায় একটি বাড়িতে অগ্নিকাণ্ডে একই পরিবারের চারজন দগ্ধ হয়েছে। তাদের মধ্যে দুজন শিশুও রয়েছে।
গতকাল বুধবার দিবাগত রাত দেড়টার দিকে এ ঘটনা ঘটে। রাত তিনটার দিকে তাঁদের ঢাকা মেডিকেল কলেজ হাসপাতালে নেওয়া হয়।
দগ্ধ ব্যক্তিরা হাসপাতালের বার্ন ইউনিটে চিকিৎসাধীন। তাঁরা হলেন রেজাউল করিম (২৫), তাঁর স্ত্রী রানি বেগম (২৩), দুই মেয়ে আনিতা (৩) ও সানজিদা (২)।
হাসপাতালের বার্ন ইউনিট সূত্রে জানা গেছে, দুই শিশুর মধ্যে আনিতার শরীরের ২৬ শতাংশ ও সানজিদার শরীরের ৪৭ শতাংশ পুড়ে গেছে। বাবা রেজাউলের শরীরের ১৪ শতাংশ ও মা রানি বেগমের শরীরের ২৫ শতাংশ পুড়েছে।
দগ্ধ রেজাউল জানান, তাঁর স্ত্রী রাতে চুলা জ্বালাতে গেলে আগুন ধরে যায়।
বাড়িওয়ালা জাহাঙ্গীর আলম বলেন, বিকট শব্দ শুনে তাঁরা ওই বাড়িতে যান। সেখানে গিয়ে দেখেন আগুন জ্বলছে।
হাসপাতালের ক্যাম্প ইনচার্জ উপপরিদর্শক (এসআই) বাচ্চু মিয়া তথ্যের সত্যতা নিশ্চিত করেছেন।
