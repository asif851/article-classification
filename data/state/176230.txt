
কুমিল্লা সিটি করপোরেশন (কুসিক) নির্বাচনে মেয়র পদে আওয়ামী লীগের মনোনয়ন পেয়েছেন আঞ্জুম সুলতানা সীমা। তিনি কুসিকের সদ্য বিদায়ী প্যানেল মেয়র ও সংরক্ষিত কাউন্সিলর ছিলেন। গত রোববার রাত আটটায় আওয়ামী লীগের স্থানীয় সরকার নির্বাচনের মনোনয়ন বোর্ডের এক সভায় ওই সিদ্ধান্ত নেওয়া হয়।দলের কেন্দ্রীয় কমিটির দপ্তর সম্পাদক আবদুস সোবহান গোলাপ গণমাধ্যমকে বিষয়টি নিশ্চিত করেন। আঞ্জুম সুলতানা কুমিল্লা দক্ষিণ জেলা আওয়ামী লীগের সাবেক সাধারণ সম্পাদক ও গত নির্বাচনে আওয়ামী লীগের মেয়র পদপ্রার্থী আফজল খানের একমাত্র মেয়ে। গতকাল সোমবার তাঁর পক্ষে মনোনয়নপত্র সংগ্রহ করা হয়। আগামী ২ মার্চ তিনি মনোনয়নপত্র দাখিল করবেন বলে প্রথম আলোকে নিশ্চিত করেছেন।গতকাল বিকেলে মুঠোফোনে আঞ্জুম সুলতানা বলেন, ‘মাননীয় প্রধানমন্ত্রী আমাকে নৌকা প্রতীক তুলে দিয়েছেন। এ জন্য আমি ও আমার পরিবার তাঁর কাছে কৃতজ্ঞ। তৃণমূলের নেতা-কর্মীসহ সবাইকে নিয়েই এ নির্বাচনে কাজ করব। দলের সবার কাছে নৌকা প্রতীকের জন্য কাজ করতে বলব। অতীতে মেয়র পদে আওয়ামী লীগের প্রার্থী জয়ী হতে পারেনি। এবার সবার সম্মিলিত উদ্যোগে ইনশা আল্লাহ জয়ী হবে।’দলীয় সূত্রে জানা গেছে, আঞ্জুম সুলতানা ২০০০ সালে বিলুপ্ত কুমিল্লা পৌরসভার ৩ নম্বর ওয়ার্ডের সংরক্ষিত কাউন্সিলর পদে নির্বাচিত হন। এরপর তিনি প্যানেল চেয়ারম্যান নির্বাচিত হন। ২০০৩ সালের ১৩ ফেব্রুয়ারি কুমিল্লা পৌরসভার চেয়ারম্যান কামাল উদ্দিন চৌধুরী ইন্তেকাল করেন। এরপর ২০০৩ সালের ২২ ফেব্রুয়ারি থেকে ২০০৫ সালের ২১ সেপ্টেম্বর পর্যন্ত তিনি কুমিল্লা পৌরসভার ভারপ্রাপ্ত চেয়ারম্যান ছিলেন। ২০০৯ সালে তিনি আদর্শ সদর উপজেলা পরিষদের মহিলা ভাইস চেয়ারম্যান নির্বাচিত হন। ২০১২ সালের ৫ জানুয়ারি অনুষ্ঠিত কুমিল্লা সিটি করপোরেশনের প্রথম নির্বাচনে তিনি উপজেলা পরিষদের ভাইস চেয়ারম্যান পদ ছেড়ে পুনরায় সংরক্ষিত কাউন্সিলর পদে নির্বাচন করেন। ওই নির্বাচনেও তিনি বিজয়ী হন। পরবর্তী সময়ে তিনি কুমিল্লা সিটি করপোরেশনের প্যানেল মেয়র হন। এ ছাড়া ২০০৬ সালের ১২ মে অনুমোদিত কুমিল্লা দক্ষিণ জেলা আওয়ামী লীগের আহ্বায়ক কমিটির সদস্য ছিলেন। জনপ্রতিনিধি ও রাজনীতির বাইরে তিনি কুমিল্লা নগরের নজরুল অ্যাভিনিউ এলাকায় অবস্থিত মডার্ন প্রাইমারি স্কুলের শিক্ষকও ছিলেন।কুমিল্লা শহর আওয়ামী লীগের সাধারণ সম্পাদক আবুল কাশেম রৌশন বলেন, ‘আওয়ামী লীগ ও দলীয় সভাপতি শেখ হাসিনা যাঁকে প্রার্থী দিয়েছেন, তাঁর পক্ষে দলের নেতা-কর্মীদের মাঠে নামতে হবে। নৌকাকে বিজয়ী করে নেত্রীর হাতকে শক্তিশালী করতে হবে। মহানগর আওয়ামী লীগের কমিটি গঠন না হলেও দলের সবাই বসে প্রার্থীর জন্য করণীয় কী, তা ঠিক করবে।’আওয়ামী লীগের সক্রিয় অন্তত পাঁচজন নেতা-কর্মী নাম প্রকাশ না করার শর্তে বলেন, আফজল খান পরিবারের মধ্যে আঞ্জুম সুলতানার আলাদা ভাবমূর্তি ও গ্রহণযোগ্যতা রয়েছে। দলীয় কোন্দল মিটমাট করে সবাই কাজ করলে নৌকার প্রার্থী জয়ী হবে। এ জন্য দলের শীর্ষ নেতৃত্বকে উদ্যোগ নিতে হবে।
 
