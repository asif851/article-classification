
বাসে একজন হকার বনজ গাছগাছড়ায় তৈরি হালুয়া বিক্রি করছিলেন। আশপাশের কয়েক যাত্রীকে তা খেতে দেখে নিজেও খেয়েছিলেন মো. মাঈনুদ্দিন। খেয়েই অজ্ঞান হয়ে পড়েন। কয়েক দিন হাসপাতালে কাটিয়ে সুস্থ হন। মাঈনুদ্দিনের মতো অসতর্ক অনেকেই যাত্রাপথে অপরিচিত লোকের দেওয়া খাবার খেয়ে অজ্ঞান পার্টির খপ্পরে পড়ছেন। হারাচ্ছেন সর্বস্ব। অপরিচিত লোকজনের কাছ থেকে কিছু না খেতে আইনশৃঙ্খলা রক্ষাকারী বাহিনীর পক্ষ থেকে বারবার সতর্ক করা হচ্ছে। তাও বন্ধ করা যাচ্ছে না অজ্ঞান পার্টি, মলম পার্টির তৎপরতা। অজ্ঞান পার্টির খপ্পর থেকে বাঁচতে চলার পথে অপরিচিত সহযাত্রী কিংবা ভ্রাম্যমাণ ফেরিওয়ালার কাছ থেকে কিছু না খাওয়াই ভালো। অজ্ঞান পার্টির সদস্যরা কয়েকটি দলে ভাগ হয়ে থাকতে পারে। কেউ মিশে থাকে বাসের যাত্রীদের মাঝে, কেউ বেশ ধরে ফেরিওয়ালার। তাই অপরিচিত কারও কাছ থেকে কোনো কিছু না খাওয়াই ভালো। অনেক সময় উটকো ঝামেলার ভয়ে অজ্ঞান পার্টির খপ্পরে পড়া যাত্রীদের সহযোগিতায় সাধারণ যাত্রীরা এগিয়ে আসেন না। অজ্ঞান পার্টির শিকার ব্যক্তি থাকেন অসহায়। মানবিকতার খাতিরে তাঁর পাশে দাঁড়ানো প্রয়োজন। অজ্ঞান ব্যক্তিকে দ্রুত নিকটস্থ হাসপাতালে নেওয়া এবং চিকিৎসার ব্যবস্থা করতে হবে।
