
সংস্কারকাজের জন্য দিনাজপুর-পার্বতীপুর রেলপথের পার্বতীপুর উপজেলার মন্মথপুর স্টেশনের পূর্ব প্রান্তের রেলসেতু বন্ধ রাখায় তিন দিন সারা দেশের সঙ্গে দিনাজপুরের রেল যোগাযোগ বিচ্ছিন্ন ছিল।টানা বর্ষণে সেতুটির দুই পাশের মাটি সরে যাওয়ায় দুর্ঘটনার আশঙ্কায় গত মঙ্গলবার বিকেল থেকে কর্তৃপক্ষ ওই পথে ট্রেন চলাচল বন্ধ রাখে। গতকাল শুক্রবার বেলা পৌনে একটায় সংস্কারকাজ সম্পন্ন হওয়ার পর রেল যোগাযোগ স্বাভাবিক হয়।দিনাজপুর রেলস্টেশন সূত্রে জানা গেছে, ঈদের আগের দিন থেকে দিনাজপুর-পার্বতীপুর পথে ট্রেন চলাচল বন্ধ থাকায় ঘরমুখী এবং ঈদ শেষে কর্মস্থলে ফেরা যাত্রীরা ভোগান্তির শিকার হন।গতকাল সকালে দিনাজপুর রেলস্টেশনে আন্তনগর বরেন্দ্র এক্সপ্রেস ট্রেনের যাত্রী আজিজুল ইসলাম বলেন, ট্রেন কখন চালু হবে কর্তৃপক্ষ বলতে পারছে না। স্টেশন কর্তৃপক্ষ টিকিট ফেরত নেয়নি, পার্বতীপুরে গিয়ে ট্রেন ধরতে বলেছে। কিন্তু স্টেশনে অপেক্ষমাণ যাত্রীরা জানান, এত যাত্রীর পক্ষে দিনাজপুর থেকে পার্বতীপুরে গিয়ে ট্রেন ধরা সম্ভব নয়।দিনাজপুর রেলস্টেশনের মাস্টার সুনীল কুমার বর্মণ বলেন, কয়েক দিনের টানা বর্ষণের কারণে দিনাজপুর-পার্বতীপুর রেলপথের মন্মথপুর স্টেশনের পূর্ব প্রান্তে ছোট যমুনা নদীর ওপর নির্মিত রেলসেতুর দুই পাশের মাটি সরে যায়। এ কারণে দুর্ঘটনার আশঙ্কায় রেলওয়ের প্রকৌশল বিভাগ মঙ্গলবার বিকেল থেকে দিনাজপুর থেকে পার্বতীপুর হয়ে ঢাকাসহ বিভিন্ন জেলায় যাতায়াতকারী সব ট্রেন বন্ধ ঘোষণা করে। তবে এ সময়ের মধ্যে ট্রেনগুলো পার্বতীপুর থেকে যাতায়াত করেছে বলে তিনি জানান।
