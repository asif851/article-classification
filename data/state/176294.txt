
গাইবান্ধায় সমঝোতার মাধ্যমে অস্তিত্ববিহীন প্রতিষ্ঠানকে দফাদার ও মহল্লাদারের পোশাক সরবরাহের দায়িত্ব দেওয়ার অভিযোগ পাওয়া গেছে। একই প্রতিষ্ঠান তিন বছর ধরে পোশাক সরবরাহের দায়িত্ব পেয়ে আসছে।জেলা প্রশাসকের কার্যালয়ের স্থানীয় সরকার শাখা সূত্র জানায়, জেলার সাত উপজেলার ৮২টি ইউনিয়ন পরিষদে (ইউপি) কর্মরত ৮২০ জন দফাদার ও মহল্লাদারের ২০১৪-১৫ অর্থবছরে পোশাক ও সরঞ্জামাদি ক্রয়ের জন্য গত ২৫ নভেম্বর দরপত্র আহ্বান করা হয়। এতে ব্যয় ধরা হয় ২৮ লাখ ১৮ হাজার টাকা। মোট ২৭টি দরপত্র বিক্রি হলেও ২৩ ডিসেম্বর দাখিলের শেষ দিনে মাত্র পাঁচটি জমা পড়ে। চলতি বছরের ৬ জানুয়ারি ড্রেসি টেইলার্সকে কার্যাদেশ দেওয়া হয়।নাম প্রকাশ না করার শর্তে দরপত্র ক্রয় করা কয়েকজন ঠিকাদার অভিযোগ করেন, গাইবান্ধার ঠিকাদার নজরুল হক সমঝোতার মাধ্যমে সব দরপত্র কিনে নেন। পরে তিনি স্থানীয় সরকার শাখার কয়েকজন কর্মকর্তা-কর্মচারীর সঙ্গে যোগসাজশে ইচ্ছেমতো দর বসিয়ে মাত্র পাঁচটি দরপত্র দাখিল করেন। এভাবে অনিয়মের মাধ্যমে তিন বছর ধরে তিনি পোশাক সরবরাহের কাজ পাচ্ছেন।সরেজমিনে জানা গেছে, ২০১২-১৩ অর্থবছরে ড্রেসি টেইলার্স নামে কাজ নেন গাইবান্ধার ঠিকাদার নজরুল হক। তিনি ২০১৩-১৪ অর্থবছরেও তাঁর আত্মীয় মনজু মাহফুজা সুলতানার নামে কাজ নেন। এবার যে পাঁচটি দরপত্র জমা পড়েছে, সেগুলো হচ্ছে গাইবান্ধার মেসার্স নজরুল হক, ড্রেসি টেইলার্স, কুড়িগ্রামের গন্ধরাজ টেইলার্স, রংপুরের রবিউল হোসেন এবং একটির নাম জানা যায়নি।এর মধ্যে ঠিকাদার নজরুল হক এবারও ড্রেসি টেইলার্সের নামে কাজ নেন। ড্রেসি টেইলার্সের ঠিকানা দেখানো হয় গাইবান্ধা শহরের স্টেশন রোডে। তবে সরেজমিনে স্টেশন রোডে এই টেইলার্সের কোনো অস্তিত্ব খুঁজে পাওয়া যায়নি।জেলা টেইলার্স মালিক সমিতির সভাপতি রাজু মিয়া ও সাধারণ সম্পাদক আবুল কালাম আজাদ বলেন, প্রায় ২৫ বছর আগে এই টেইলার্সের কার্যক্রম ছিল। এর মালিক ছিলেন আবদুল কাদের। তিনি টেইলার্স ব্যবসা ছেড়ে দিয়েছেন। বর্তমানে এই টেইলার্সের কোনো কার্যক্রম কিংবা অবকাঠামো নেই।অভিযোগ অস্বীকার করে নজরুল হক বলেন, ‘আমি দরপত্র মোতাবেক কাগজপত্র দাখিল করায় কাজ পেয়েছি।’ অস্তিত্ববিহীন ড্রেসি টেইলার্স প্রসঙ্গে তিনি বলেন, ‘আমি ওই টেইলার্সের মালিকানা কিনে নিয়েছি।’জানতে চাইলে জেলা প্রশাসকের কার্যালয়ের স্থানীয় সরকার শাখার উপপরিচালক মোখলেছুর রহমান বলেন, অবকাঠামো আছে কি না, সেটা দেখা হয়নি। তবে সর্বনিম্ন দরদাতা ও দরপত্র মূল্যায়ন কমিটির যাচাই-বাছাইয়ে কাগজপত্র সঠিক পাওয়ায় ওই টেইলার্সকে কাজ দেওয়া হয়।
