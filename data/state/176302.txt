
এই শহ‌রের য‌ত ঐতিহা‌সিক মস‌জিদ, তার বে‌শির ভাগই পুরান ঢ‌াকায় অব‌স্থিত। এম‌নই একটি মসজিদ আরমানিটোলার আবুল খয়রাত রোডে অবস্থিত তারা মস‌জিদ। এটি ঠিক ক‌বে প্রতি‌ষ্ঠিত হ‌য়ে‌ছিল, তার কোনো তারিখযুক্ত শিলালিপি নেই। ত‌বে বাংলা‌পি‌ডিয়ার তথ্য অনুযায়ী, মসজিদটির নির্মাতা ঢাকার জ‌মিদার মির্জা গোলাম পীর। গোলাম পী‌রের পূর্বপুরুষ ঢাকায় এসে ‘মহল্লা আলে আবু সাইয়েদ’ এলাকায় বসবাস শুরু ক‌রেন। প‌রে যার নাম হয় আরমানিটোলা। মির্জা গোলাম পীর ১৮৬০ সা‌লে মারা যান। ওই শত‌কের শুরুতেই তি‌নি মস‌জিদ‌টি নির্মাণ করেছিলেন ব‌লে ধারণা করা হয়। সতেরো শতকে দিল্লি, আগ্রা ও লাহোরে নির্মিত মোগল স্থাপত্যশৈলী অনুসরণে এই মসজিদটি নির্মাণ করা হয়েছিল। শুরুতে এটি মির্জা সা‌হে‌বের মস‌জিদ না‌মেই প‌রি‌চিত ছিল। আদি মসজিদটি ছিল দৈর্ঘ্যে ৩৩ ফুট এবং প্রস্থে ১২ ফুট। গম্বুজ ছিল তিনটি। মাঝের গম্বুজটি অনেক বড় ছিল। সাদা মার্বেল পাথরের গম্বুজের ওপর তখন নীলরঙা অসংখ্য তারা যুক্ত ছিল। এ কার‌ণে এটি তারা মসজিদ নামে পরিচিত হয়ে ওঠে। ত‌বে শুরু‌তে এত নকশা ছিল না। জানা যায়, ১৯২৬ সা‌লে ঢাকার তৎকালীন স্থানীয় ব্যবসায়ী আলী জান ব্যাপারী মসজিদটির সংস্কার করেন। এই সময় মসজিদটির আকার বড় করা হয়। মসজিদের পূর্ব দিকে একটি বারান্দা যুক্ত করা হয়। মসজিদের মেঝে মোজাইক করা হয়। চিনিটিকরি কৌশলের এই মোজাইকে ব্যবহার করা হয় জাপানি রঙিন চিনামাটির টুকরা এবং রঙিন কাচের টুকরা। ১৯৮৭ খ্রিষ্টাব্দে এই মসজিদ পুনরায় সংস্কার করা হয়। এই সময় পুরোনো একটি মেহরাব ভেঙে দুটো গম্বুজ আর তিনটি নতুন মেহরাব বানানো হয়। সব মিলিয়ে বর্তমানে এর গম্বুজ সংখ্যা পাঁচটিতে দাঁড়িয়েছে। মসজিদের বতর্মান দৈর্ঘ্য ৭০ ফুট, প্রস্থ ২৬ ফুট। মসজিদের দেয়ালে ফুল, চাঁদ, তারা, আরবি ক্যালিগ্রাফি ইত্যাদি আছে। বৃত্তাকার শ্বেত গম্বুজগুলোতে নীল রঙের অসংখ্য তারা। লেখা: শ‌রিফুল হাসান। ছ‌বি: হাসান রাজা।
 
