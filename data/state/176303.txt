
পরিবেশ সংরক্ষণ ও দূষণ নিয়ন্ত্রণে বিশেষ অবদান রাখায় সম্মাননা পেলেন সাতক্ষীরার শ্যামনগর উপজেলার তালবাড়িয়া গ্রামের গৃহিণী ময়না রানী মণ্ডল (৫৫)। পরিবেশবান্ধব চুলার ব্যবহার বাড়িয়ে কার্বন নিঃসরণ কমাতে ভূমিকা রাখায় গতকাল শুক্রবার তাঁকে এ সম্মাননা দেওয়া হয়।বিশ্ব পরিবেশ দিবস উপলক্ষে খুলনা অফিসার্স ক্লাবে বিভাগীয় প্রশাসন ও পরিবেশ অধিদপ্তর আয়োজিত এক অনুষ্ঠানে ময়না রানীকে এই সম্মাননা দেওয়া হয়। অনুষ্ঠানে সভাপতিত্ব করেন জেলা প্রশাসক মোস্তফা কামাল। বিভাগীয় কমিশনার আবদুস সামাদ ময়না রানীর হাতে সম্মাননা স্মারক তুলে দেন।লোকায়ত জ্ঞান ও দক্ষতা কাজে লাগিয়ে জ্বালানি সাশ্রয়ী পরিবেশবান্ধব চুলা তৈরি করে বিশেষ সফলতা অর্জন করেন ময়না রানী। ১৫ বছর ধরে তিনি সাতক্ষীরার শ্যামনগর, কালিগঞ্জ, আশাশুনি, দেবহাটা, সাতক্ষীরা সদর ও খুলনা জেলার কয়রা উপজেলার শতাধিক গ্রামের ছয় হাজার পরিবারের জন্য এ পরিবেশবান্ধব চুলা বানিয়ে দিচ্ছেন।
