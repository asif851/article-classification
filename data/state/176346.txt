
ইতালির নাগরিক সিজার তাবেলা হত্যা মামলায় ঢাকা মহানগর বিএনপির যুগ্ম আহ্বায়ক ও সাবেক ওয়ার্ড কমিশনার এম এ কাইয়ুমের ছোট ভাই এম এ মতিনকে আট দিনের রিমান্ডে নিয়েছে ঢাকা মহানগর পুলিশের (ডিএমপি) গোয়েন্দা বিভাগ (ডিবি)। ডিবি গতকাল বৃহস্পতিবার তাঁকে এ মামলায় গ্রেপ্তার দেখিয়ে আদালতে হাজির করে ১০ দিনের রিমান্ডের আবেদন জানালে আদালত আট দিনের রিমান্ড মঞ্জুর করেন।ডিবি বলেছে, গত বুধবার রাতে ভারতে পালিয়ে যাওয়ার সময় যশোরের বেনাপোল থেকে এম এ মতিনকে গ্রেপ্তার করা হয়। গ্রেপ্তারকৃত মিনহাজুল আরেফিন রাসেলের জবানবন্দিতে মতিনের নাম এসেছে।তবে মতিনের পরিবার বলছে, গত ২০ অক্টোবর সন্ধ্যার পর মধ্য বাড্ডার বাসার সামনে থেকে ডিবি পরিচয়ে কয়েকজন ব্যক্তি মতিনকে সাদা রঙের একটি মাইক্রোবাসে তুলে নিয়ে যায়। এরপর থেকে তিনি নিখোঁজ ছিলেন। অবশ্য তাঁকে তুলে নিয়ে যাওয়ার অভিযোগ অস্বীকার করেছিল ডিবি।সিজার তাবেলা হত্যা মামলায় মতিনসহ এ পর্যন্ত পাঁচজনকে গ্রেপ্তার করা হলো। এঁদের মধ্যে তামজিদ আহম্মেদ রুবেল, মিনহাজুল আরেফিন রাসেল, শাখাওয়াত হোসেন ওরফে শরিফ আদালতে স্বীকারোক্তিমূলক জবানবন্দি দিয়েছেন। দ্বিতীয় দফায় রিমান্ডের দ্বিতীয় দিনে গতকাল রাসেল চৌধুরী আদালতে স্বীকারোক্তিমূলক জবানবন্দি দেন। ২৬ অক্টোবর এই চারজনকে গ্রেপ্তার করে ডিবি।ডিএমপির গণমাধ্যম ও জনসংযোগ বিভাগের উপকমিশনার মুনতাসিরুল ইসলাম প্রথম আলোকে বলেন, মতিনকে এই মামলার তদন্ত কর্মকর্তা জিহাদ হোসেন ১০ দিনের রিমান্ডে নেওয়ার আবেদন করেন। শুনানি শেষে ঢাকার মুখ্য মহানগর হাকিম শাহরিয়ার মাহমুদ আদনান আট দিনের রিমান্ড মঞ্জুর করেন।১৬৪ ধারায় রাসেল চৌধুরীর জবানবন্দি: গতকাল মুখ্য মহানগর হাকিম শাহরিয়ার মাহমুদ আদনান তাঁর খাস কামরায় রাসেল চৌধুরী ওরফে চাক্কী রাসেলের ১৬৪ ধারায় স্বীকারোক্তিমূলক জবানবন্দি গ্রহণ করেন। জবানবন্দি গ্রহণ শেষে তাঁকে কারাগারে পাঠানোর আদেশ দেন আদালত।আদালত সূত্র জানিয়েছে, জবানবন্দিতে রাসেল চৌধুরী বলেন, কাইয়ুম কমিশনারের ভাই এম এ মতিনের নির্দেশে বিদেশি নাগরিক সিজার তাবেলাকে হত্যা করা হয়েছে। এ কাজের জন্য তাঁকে মতিন পাঁচ লাখ টাকা দিতে চেয়েছেন। মতিন বিদ্যুতের ঠিকাদারি করতেন। ২০০১ সালে মতিনের সঙ্গে তাঁর পরিচয় হয়। বিএনপির বিভিন্ন সভা-সমাবেশে কর্মী হিসেবে সহযোগিতা করতেন। মতিন তাঁকে কোনো কাজ দিলে তা তিনি দায়িত্ব নিয়ে পালন করতেন। কাজ না থাকলে মাঝেমধ্যে মতিনের কাছ থেকে টাকাপয়সা আনতেন। গত ২১ সেপ্টেম্বর মতিন তাঁকে ডেকে নিয়ে বলেন, একটি কাজ করে দিতে হবে। কাজটি করতে পারলে তাঁকে পাঁচ লাখ টাকা দেওয়া হবে। কী কাজ করতে হবে জানতে চাইলে মতিন তাঁকে বলেন, গুলশান এলাকায় বিদেশি নাগরিককে হত্যা করে আতঙ্ক সৃষ্টি করতে হবে।রাসেল চৌধুরী জবানবন্দিতে বলেন, তিনি মিনহাজুল আরেফিনকে বলতে বলেন। পরে তাঁর কথামতো মিনহাজুল ঠিক করেন তামজিদকে। এরপর তাঁর (রাসেল চৌধুরী) বাসায় হত্যার পরিকল্পনা করা হয়। তিনি ও মিনহাজুল ২৮ সেপ্টেম্বর সন্ধ্যায় গুলশান ২-এর ৯০ নম্বর সড়কে ফুটপাতে সিজার তাবেলাকে দেখিয়ে দেন। তামজিদ গুলি করে সিজারকে হত্যা করেন। ঘটনার পর তাঁরা চলে আসেন। তিনি ভাঙারি সোহেলের কাছ থেকে অস্ত্র জোগাড় করেছিলেন। কাজ হয়ে যাওয়ার পর তা তাঁকে ফিরিয়ে দেন। মতিন এ জন্য তাঁকে ৫০ হাজার টাকা দেন। তিনি ওই টাকা থেকে মিনহাজুলকে ১০ হাজার টাকা দেন। এরপর মতিন তাঁকে আর কোনো টাকা না দিয়ে যোগাযোগ বন্ধ করে দেন।পুলিশ বলেছে, এর আগে মিনহাজুল ও শাখাওয়াতও আদালতে জবানবন্দিতে হত্যার নির্দেশদাতা হিসেবে মতিনের নাম বলেন। তামজিদ আদালতে তাঁর জবানবন্দিতে সিজারকে গুলি করার কথা স্বীকার করে বলেন, এক বড় ভাইয়ের নির্দেশে এ হত্যাকাণ্ড ঘটানো হয়েছে। রাসেল চৌধুরীকে তিনি বড় ভাই হিসেবে জানেন।অবশ্য জবানবন্দি দেওয়া চারজনের পরিবারই প্রথম আলোকে বলেন, ডিবি চাপের মুখে ওই চারজনকে আদালতে জবানবন্দি দিতে বাধ্য করেছে। তাঁরা বিদেশি হত্যায় জড়িত নন।২৮ সেপ্টেম্বর সন্ধ্যায় গুলশানে গভর্নর হাউসের সীমানাপ্রাচীরের বাইরের ফুটপাতে সিজারকে (৫০) গুলি করে হত্যা করা হয়। প্রত্যক্ষদর্শীরা দুই তরুণকে গুলি চালিয়ে অপেক্ষমাণ এক ব্যক্তির মোটরসাইকেলে করে পালাতে দেখেছেন। সিজার নেদারল্যান্ডসভিত্তিক আইসিসিও কো-অপারেশন নামের একটি বেসরকারি প্রতিষ্ঠানের প্রুফ (প্রফিটেবল অপরচুনিটিজ ফর ফুড সিকিউরিটি) কর্মসূচির প্রকল্প ব্যবস্থাপক ছিলেন।এদিকে সিজার হত্যার পর টুইট ও ব্লগে হত্যায় দায় স্বীকার করার অভিযোগে মো. আলাউদ্দিন ও মোহাম্মদ নাইমকে আইনশৃঙ্খলা রক্ষাকারী বাহিনী আটক করেছে বলে একটি দৈনিকে প্রকাশিত হয়েছে। এ বিষয়ে জানতে যোগাযোগ করা হলে মামলার তদন্ত তদারক কর্মকর্তা ডিবির উপকমিশনার শেখ নাজমুল আলম প্রথম আলোকে বলেন, তদন্তকারী সংস্থা হিসেবে এ ধরনের আটকের তথ্য তাঁদের কাছে নেই।
