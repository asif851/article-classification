
বাংলা একাডেমি সাহিত্য পুরস্কার-২০১৪ ঘোষণা করা হয়েছে। এবার কবিতায় শিহাব সরকার, সাহিত্যে জাকির তালুকদার, প্রবন্ধে শান্তনু কায়সার, গবেষণায় ভূঁইয়া ইকবাল, মুক্তিযুদ্ধভিত্তিক সাহিত্যে আবু মোহাম্মদ দেলোয়ার হোসেন, ভ্রমণে মঈনুস সুলতান ও শিশুসাহিত্যে খালেক বিন জয়েনউদ্দীন বাংলা একডেমি পুরস্কার পেয়েছেন।আজ বৃহস্পতিবার এক সংবাদ সম্মেলনে একাডেমির মহাপরিচালক শামসুজ্জামান খান এ পুরস্কার ঘোষণা করেন। একাডেমির ড. মুহম্মদ শহীদুল্লাহ ভবনের সভাকক্ষে এ সংবাদ সম্মেলন অনুষ্ঠিত হয়।অনুবাদ, নাটক এবং বিজ্ঞান-প্রযুক্তি ও পরিবেশ বিভাগে এবার কাউকে পুরস্কার দেওয়া হয়নি। আগামী ১ ফেব্রুয়ারি অমর একুশে গ্রন্থমেলা ও আন্তর্জাতিক সাহিত্য সম্মেলন উদ্বোধন অনুষ্ঠানে প্রধানমন্ত্রী শেখ হাসিনা পুরস্কার পাওয়া লেখকদের হাতে পুরস্কার তুলে দেবেন। আজ বাংলা একাডেমির এক বিবৃতিতে এ কথা জানানো হয়েছে। আজকের সংবাদ সম্মেলনে আরও উপস্থিত ছিলেন বাংলা একাডেমির সচিব আলতাফ হোসেন, পরিচালক অপরেশ কুমার ব্যানার্জী, মোহাম্মদ আবদুল হাই, জালাল আহমেদ, মোহাম্মদ মিজানুর রহমান, জনসংযোগ উপবিভাগের উপপরিচালক মুর্শিদুদ্দিন আহম্মদ, উপপরিচালক নুরুন্নাহার খানম এবং আমিনুর রহমান সুলতান।
