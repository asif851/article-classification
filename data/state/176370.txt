
বুধবার সন্ধ্যা সাড়ে সাতটা! সিলেট নগরের ব্যস্ততম বারুতখানা এলাকা। মোড়ের একটি ছোট মুদির দোকান ছাড়া আশপাশের সব দোকান বন্ধ। অথচ অন্য সময় সন্ধ্যার পর থেকেই মোড়টি আলোয় ঝলমল করত। এক মাস ধরে সে ঝলমলানি উধাও হয়ে কেবল গুমোট ও থমথমে পরিবেশ বিরাজ করছে। টুংটাং শব্দ করে মাঝেমধ্যে জিন্দাবাজার-বারুতখানা সড়ক ধরে দু-একটি রিকশা চলে যাচ্ছে।প্রায় নির্জন-নিস্তব্ধ নগরে রিকশার এই শব্দই যেন আতঙ্ক ধরিয়ে দেয়! এটি শুধু বারুতখানার দৃশ্য নয়, বরং নগরের প্রায় প্রতিটি ব্যস্ততম এলাকায় সন্ধ্যার পর থেকেই এমন দৃশ্য চোখে পড়ে।গত ৪ জানুয়ারি থেকে বিএনপি-জামায়াতসহ ২০-দলীয় জোটের ডাকা টানা অবরোধ-হরতাল কর্মসূচি শুরু হওয়ার পর থেকেই এ অবস্থা চলে আসছে।বুধবার রাত সাড়ে আটটায় বাসায় ফিরছিলেন কাপড় ব্যবসায়ী স্বপন মিয়া। তিনি বললেন, ‘নগরজুড়েই ভীতি ও আতঙ্কগ্রস্ত পরিবেশ। এই অবস্থার শেষ হবে কবে—একমাত্র আল্লায়ই জানে।’
