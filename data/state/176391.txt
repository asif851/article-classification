
চাঁদপুরের ফরিদগঞ্জে গতকাল রোববার রাতে ককটেল, ধারালো অস্ত্রসহ উপজেলা ছাত্রলীগের সভাপতি মাহবুবুল আলম সোহাগসহ পাঁচজনকে আটক করেছে পুলিশ।
আটক হওয়া অন্য ব্যক্তিরা হলেন ফরিদগঞ্জ বঙ্গবন্ধু ডিগ্রি কলেজ শাখা ছাত্রলীগের সভাপতি সারোয়ার হোসেন (২০), সাধারণ সম্পাদক জহিরুল ইসলাম (২২), ছাত্রলীগ কর্মী নজরুল ইসলাম (২২) ও অস্ত্র বহন করা সিএনজিচালিত অটোরিকশার চালক স্বপন (২৫)।
রাত ১০টা দিকে উপজেলার ১১ নম্বর চরদুখিয়া পূর্ব ইউনিয়নের ৯ নম্বর আলোনিয়া কুলচর সরকারি প্রাথমিক বিদ্যালয় ভোটকেন্দ্রের কাছ থেকে টহল পুলিশ তাঁদের আটক করে।
চাঁদপুরের অতিরিক্ত পুলিশ সুপার মো. আশরাফুজ্জামান বলেন, ৯ নম্বর আলোনিয়া কুলচর সরকারি প্রাথমিক বিদ্যালয় কেন্দ্রের সামনে তল্লাশির জন্য সিএনজিচালিত অটোরিকশাটি থামানো হয়। ফরিদগঞ্জ থানার ভারপ্রাপ্ত কর্মকর্তা (ওসি) এইচ এম ইকবালের নেতৃত্বে তল্লাশি চালিয়ে সেখান থেকে অস্ত্র, ককটেলসহ ওই পাঁচজনকে আটক করা হয়। আজ সোমবার তিনটি ইউনিয়নের পাঁচটি ভোটকেন্দ্রে পুনরায় ভোট নেওয়া চলছে। ভোটকেন্দ্রে নাশকতার উদ্দেশ্যেই তাঁরা হয়তো সেখানে অস্ত্রসহ অবস্থান করছিলেন।
ফরিদগঞ্জ থানার ওসি আবুল কালাম বলেন, আজ সকালে জিজ্ঞাসাবাদের জন্য আটক পাঁচজনকে পুলিশ সুপারের কার্যালয়ে নেওয়া হয়। থানায় এখনো মামলা হয়নি।
