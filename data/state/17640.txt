
ঢাকা-১৯ (সাভার) আসনের সাংসদ এনামুর রহমানের পিস্তল খোয়া গেছে। পিস্তলটি তাঁর নামে লাইসেন্স করা ছিল। এ ব্যাপারে সাভার মডেল থানায় একটি সাধারণ ডায়েরি করেছেন সাংসদ।সাভার মডেল থানা-পুলিশ ও সাংসদের পারিবারিক সূত্র জানায়, এনামুর রহমান ২১ ডিসেম্বর দুপুরে তাঁর বাসায় বসে দলীয় লোকজনের সঙ্গে কথা বলছিলেন। এ সময় লাইসেন্স ও পিস্তল তাঁর সামনের টেবিলের ওপরেই ছিল। কথা বলার একপর্যায়ে লাইসেন্সসহ পিস্তলটি খোয়া যায়। এর এক দিন পর সাভার মডেল থানায় সাধারণ ডায়েরি করেন সাংসদ। এরপর নয় দিন পার হয়ে গেলেও পুলিশ পিস্তলটি উদ্ধার করতে পারেনি।এনামুর রহমান পিস্তল খোয়া যাওয়ার বিষয়টি নিশ্চিত করে বলেন, দলীয় নেতা-কর্মীসহ নানা কাজে আসা লোকজনের সঙ্গে কথা বলছিলেন তিনি। এ সময় সবার অলক্ষ্যে তাঁর সামনে টেবিলে থাকা লাইসেন্স ও পিস্তলটি উপস্থিত লোকজনের মধ্যে কেউ নিয়ে যান। পরে অস্ত্রটির হদিস পাননি তিনি।সাভার মডেল থানার ওসি মোস্তফা কামাল বলেন, সাংসদের উপস্থিতিতে তাঁর বাসা থেকে পিস্তলটি খোয়া যায়। অস্ত্রটি উদ্ধারের চেষ্টা করা হচ্ছে।
