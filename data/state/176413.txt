
শেখ হাসিনা ও খালেদা জিয়াকে উদ্দেশ করে প্রাক্তন ছাত্রলীগ ফাউন্ডেশনের সভাপতি নূরে আলম সিদ্দিকী বলেছেন, ‘কপাল খুলতে সময় লাগে, কিন্তু কপাল পুড়তে সময় লাগে না।’হোসেন শহীদ সোহরাওয়ার্দীর মৃত্যুবার্ষিকী উপলক্ষে গতকাল শুক্রবার বিকেলে জাতীয় প্রেসক্লাবে আয়োজিত এক আলোচনা সভায় নূরে আলম সিদ্দিকী এ মন্তব্য করেন।নূরে আলম সিদ্দিকী বলেন, ‘অবস্থাদৃষ্টে মনে হচ্ছে, শেখ হাসিনা, খালেদা জিয়া কেয়ামত পর্যন্ত ক্ষমতায় থাকবেন। অনেকে বলছেন, ২০১৯ সালে আবারও শেখ হাসিনা নির্বাচনে জিতে হ্যাটটিক করবেন। তাঁদের বলতে চাই—কপাল খুলতে সময় লাগে, কিন্তু কপাল পুড়তে সময় লাগে না।’নূরে আলম সিদ্দিকী বলেন, আজকে যাঁরা সোহরাওয়ার্দীকে চেনেন না, মওলানা ভাসানীকে চেনেন না, তাঁদেরকে যদি জিজ্ঞাসা করা হয়, আওয়ামী লীগের প্রতিষ্ঠাতা কে, তাঁরা বলবেন শেখ হাসিনা। তিনি বলেন, ‘আমি বঙ্গবন্ধুর আওয়ামী লীগের বিরোধিতা করি না। শেখ হাসিনার কমিউনিস্ট লীগের বিরোধিতা করি। যত দিন বেঁচে থাকব, তত দিন কমিউনিস্ট লীগের বিরুদ্ধে কথা বলব, বিরোধিতা করে যাব।’ছাত্রলীগের সাবেক সভাপতি নূরে আলম সিদ্দিকী বলেন, ‘সংসদ হচ্ছে আইন প্রণয়নের জায়গা। আমি লিখে দিতে পারি, ৮০ শতাংশ এমপি সংসদের কার্যপ্রণালি পড়েন না, জানেন না। তাঁরা জানেন, কীভাবে শেখ হাসিনাকে অর্চনা করতে হয়। আর সুযোগ পেলে খালেদা জিয়াকে গুষ্টি উদ্ধার করতে হয়।’নাগরিক ঐক্যের আহ্বায়ক মাহমুদুর রহমান মান্না বলেন, সোহরাওয়ার্দীকে গণতন্ত্রের মানসপুত্র বলা হয়। আজকে যিনি ক্ষমতায় আছেন, তাঁকে গণতন্ত্রের মানসকন্যা বলা হয়। ৫ জানুয়ারি যে নির্বাচন হয়েছিল, সেটি কি গণতন্ত্রের নির্বাচন? তিনি বলেন, গণতন্ত্র প্রতিষ্ঠায় সাদাকে সাদা এবং কালোকে কালো বলতে হবে।
