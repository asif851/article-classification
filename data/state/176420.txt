
কাগজপত্র যাচাই-বাছাই শেষে চাঁপাইনবাবগঞ্জ সদর উপজেলার যে ৩২ জনের ভাতা স্থগিত করা হয়েছে, মুক্তিযোদ্ধা তালিকা থেকে তাঁদের বাদ দেওয়ার দাবি জানিয়েছে মুক্তিযোদ্ধা সংসদ, চাঁপাইনবাবগঞ্জ জেলা কমান্ড। চাঁপাইনবাবগঞ্জ পৌরসভার শহীদ সাটু হলে সংবাদ সম্মেলনে এ দাবি জানানো হয়।গতকাল বুধবার দুপুর পৌনে ১২টার দিকে ওই সংবাদ সম্মেলন হয়। এতে মুক্তিযোদ্ধা সংসদের জেলা ইউনিটের কমান্ডার সিরাজুল হক লিখিত বক্তব্য পড়ে শোনান। সংবাদ সম্মেলনে আরও বক্তব্য দেন মুক্তিযোদ্ধা সংসদ জেলা ইউনিটের সাংগঠনিক সম্পাদক তরিকুল ইসলাম, সদর উপজেলার যাচাইবাছাই কমিটির সদস্য আবদুর রহমান প্রমুখ।সিরাজুল হক বলেন, ভাতা স্থগিত হওয়া ব্যক্তিদের মধ্যে থানা ইউনিট কমান্ডার খাইরুল ইসলাম রয়েছেন। তিনি ভাতা আবারও চালুর জন্য নানা কূটকৌশল চালাচ্ছেন। তাঁর নেতৃত্বে ভাতা স্থগিত হওয়া ব্যক্তিরা ৩ মার্চ মানববন্ধন করেছেন। তিনি বয়সের প্রমাণ হিসেবে এসএসসি পরীক্ষার জাল সনদ দিয়েছেন।লিখিত বক্তব্যে বলা হয়, ইসলামপুর ইউনিয়নের তাইফুর রহমান রাজাকার ছিলেন। কিন্তু ৪০ বছর পর কূটকৌশল অবলম্বন করে তিনি মুক্তিযোদ্ধা তালিকায় অন্তর্ভুক্ত হয়েছেন। তিনি বয়সের প্রমাণ হিসেবে যাচাইবাছাই কমিটির কাছে এসএসসি পরীক্ষার সনদপত্র জমা দেননি। মহিপুর গ্রামের বিজয় কুমার ঘোষ ৩৫ বছর পর মুক্তিযোদ্ধা তালিকায় অন্তর্ভুক্ত হয়েছেন। ১৯৭১ সালে তাঁর বয়স ছিল ১০ বছর। তাঁর জন্মতারিখ ১৯৬০ সালের ৪ এপ্রিল।মুক্তিযোদ্ধা সংসদ সদর থানা ইউনিট কমান্ডার খাইরুল ইসলাম বলেন, ‘জেলা ইউনিটের কমান্ডার সিরাজুল হকের নেতৃত্বাধীন প্যানেলের বিরুদ্ধে মুক্তিযোদ্ধা সংসদের নির্বাচনে অংশ নিয়ে জয়ী হওয়ায় তিনি আমার বিরুদ্ধে অপতৎপরতা চালাচ্ছেন। আমার নামে এসএসসি পরীক্ষার জাল সনদ তৈরি করে যাচাইবাছাই কমিটির কাছে জমা দিয়েছেন। আমার কাছে আসল সনদ রয়েছে। ভাতা স্থগিত হওয়ার বিষয়ে মন্ত্রণালয়ে আবেদন করেছি। সেখানে সনদ জমা দেব।’তাইফুর রহমান ও বিজয় কুমার ঘোষের সঙ্গে যোগাযোগের চেষ্টা করেও কথা বলা সম্ভব হয়নি।সংবাদ সম্মেলনে আরও উল্লেখ করা হয়, সম্মানী ভাতাভোগী আরও ভুয়া মুক্তিযোদ্ধা রয়েছেন। নিবিড় যাচাইবাছাই হলে প্রকৃত তথ্য বেরিয়ে আসবে। এ সময় আরও উপস্থিত ছিলেন জেলা ইউনিটের ডেপুটি কমান্ডার তাজুল ইসলামসহ অর্ধশতাধিক মুক্তিযোদ্ধা।
