
নেত্রকোনার পূর্বধলা উপজেলা সদর বাজারের মিষ্টির দোকান থেকে গত শুক্রবার দুপুরে এক ভুয়া ম্যাজিস্ট্রেটকে আটক করেছে পুলিশ। তাঁর নাম রনি রহমান (৩৫)। তিনি নেত্রকোনা জেলা শহরের রাজুর বাজারের গজিনপুর এলাকার বাসিন্দা। গত শুক্রবার বেলা সাড়ে তিনটার দিকে রনিসহ তিন ব্যক্তি উপজেলা সদর বাজারের কয়েকটি দোকানে গিয়ে নিজেকে ম্যাজিস্ট্রেট বলে পরিচয় দেন। এগ্রো ফ্রাই রেস্টুরেন্টে গিয়ে অস্বাস্থ্যকর পরিবেশে মিষ্টি তৈরির অভিযোগ এনে ভ্রাম্যমাণ আদালত বসিয়ে ১০ হাজার টাকা জরিমানা করেন রনি। অনেক কাকুতি-মিনতির পরও জরিমানা না কমানোয় দোকানমালিক উপজেলা নির্বাহী কর্মকর্তার (ইউএনও) শরণাপন্ন হন। ইউএনও ফোনে রনির সঙ্গে কথা বলে বুঝতে পারেন, তিনি ভুয়া ম্যাজিস্ট্রেট। পরে পুলিশ গিয়ে রনিকে আটক করলেও তাঁর সঙ্গে থাকা অন্য দুজন পালিয়ে যান। পূর্বধলা থানার ভারপ্রাপ্ত কর্মকর্তা (ওসি) মো. মুশফিকুর রহমান বলেন, রনির নামে অনেক অভিযোগ রয়েছে। সাংবাদিক ও ম্যাজিস্ট্রেট পরিচয়ে অনেক দিন ধরে তিনি মানুষের সঙ্গে প্রতারণা করে আসছিলেন। তাঁকে আদালতে পাঠানো হয়েছে। 
