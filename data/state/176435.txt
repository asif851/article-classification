
‘যুক্তরাষ্ট্র রোহিঙ্গা ইস্যুর শান্তিপূর্ণ সমাধান চায়। তাই যুক্তরাষ্ট্রের উদ্দেশ্য মিয়ানমারের বিরুদ্ধে শাস্তিমূলক ব্যবস্থা নয়, দীর্ঘদিনের এ সমস্যার সমাধান করা।’ ঢাকা সফররত মার্কিন আন্ডার সেকেন্ডারি (রাজনীতিবিষয়ক) টমাস শ্যানন বাংলাদেশ-যুক্তরাষ্ট্র অংশীদারত্ব সংলাপ শেষে সাংবাদিকদের কাছে এ মন্তব্য করেন।
সংলাপ শেষে পররাষ্ট্রসচিব মো. শহীদুল হক বলেন, ‘রোহিঙ্গা সমস্যা সমাধানে যুক্তরাষ্ট্র বাংলাদেশের সবচেয়ে জোরালো সমর্থক। অংশীদারত্ব সংলাপে রোহিঙ্গা সমস্যা নিয়ে আমাদের মধ্যে বিস্তারিত ও ফলপ্রসূ আলোচনা হয়েছে।’
বাংলাদেশ-যুক্তরাষ্ট্র ষষ্ঠ অংশীদারত্ব সংলাপ আজ রোববার রাষ্ট্রীয় অতিথি ভবন মেঘনায় অনুষ্ঠিত হয়। সংলাপ শেষে শহীদুল হক ও টমাস শ্যানন যৌথ সংবাদ সম্মেলনে অংশ নেন।
