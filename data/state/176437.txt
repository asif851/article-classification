
চট্টগ্রামের বোয়ালখালীতে অস্ত্রসহ এক যুবলীগ নেতাকে গ্রেপ্তার করেছে পুলিশ। তাঁর নাম মো. আসাদুজ্জামান ওরফে হাছান। গ্রেপ্তারের পর তাঁর বাড়ি থেকে ২টি দেশীয় এলজি, ১১ রাউন্ড গুলি, ১টি ওয়াকিটকি ও ১টি খেলনা পিস্তল উদ্ধার করা হয়েছে। আসাদুজ্জামান উপজেলা যুবলীগের একাংশের দপ্তর সম্পাদক।
বোয়ালখালী থানার ভারপ্রাপ্ত কর্মকর্তা (ওসি) সালাহ্ উদ্দিন চৌধুরী বলেন, খুলনা জেলাতে সাম্প্রতিক সময়ে বেশ কিছু মুঠোফোন চুরির ঘটনা ঘটে। এতে তদন্তে বোয়ালখালীর আসাদুজ্জামানের নাম বের হয়ে আসে। খুলনা নগর পুলিশ সহায়তা চাইলে যৌথভাবে এ অভিযান পরিচালনা করা হয়।
ওসি আরও বলেন, ২০১৬ সালে ৫ মে হাটহাজারী থানা এলাকা থেকে ৩টি মোটরসাইকেল চুরির ঘটনার তদন্তেও আসাদুজ্জামানের সম্পৃক্ততা পাওয়া গেছে। পরে ওই বছরের ৩১ আগস্ট উপজেলার কালুরঘাট এলাকা থেকে পুলিশ তাঁকে গ্রেপ্তার করে।
যোগাযোগ করা হলে উপজেলা যুবলীগের (একাংশ) সভাপতি আবদুল মান্নান দাবি করেন, আসাদুজ্জামানের সঙ্গে যুবলীগের কোনো সম্পৃক্ততা নেই।
 
