
চট্টগ্রামের হাটহাজারীর ১৪ ইউনিয়নের ১২৮ কেন্দ্রে ভোট গ্রহণের শুরুটা ছিল উৎসবমুখর। বেলা বাড়ার পর চারটি কেন্দ্রে সংঘর্ষ শুরু হয়। এরপর ওই চার কেন্দ্র ছাড়া আরও কয়েকটি কেন্দ্রে ভোটারের সংখ্যা কমতে থাকে। সংঘর্ষে পুলিশ কনস্টেবলসহ অন্তত চারজন গুলিবিদ্ধ হন। চারটি কেন্দ্রে ভোট গ্রহণ স্থগিত রাখা হয়।
স্থগিত হওয়া কেন্দ্রগুলো হচ্ছে মির্জাপুর ইউনিনের মির্জাপুর সরকারি প্রাথমিক বিদ্যালয়, চিকনদণ্ডি ইউনিয়নের ছালামত আলী সরকারি প্রাথমিক বিদ্যালয়, চিপাতলী ইউনিয়নের গাউছিয়া মাদ্রাসা ও মেখল ইউনিয়নের উত্তর মেখল সরকারি প্রাথমিক বিদ্যালয়।চট্টগ্রামের জেলা পুলিশ সুপার এ কে এম হাফিজ আক্তার বলেন, আহত কনস্টেবল ফজলুল হককে চট্টগ্রাম মেডিকেল কলেজ হাসপাতালে ভর্তি করা হয়েছে। তিনি হাটহাজারীর উত্তর মাদার্শা ইউনিয়নের বারৈয়াঘোনা সরকারি প্রাথমিক বিদ্যালয় কেন্দ্রে দুপুর সাড়ে ১২টায় সন্ত্রাসীদের গুলিতে আহত হন। এ ছাড়া হাটহাজারীর বিভিন্ন কেন্দ্রে আরও তিনজন গুলিবিদ্ধ হন।চট্টগ্রামের জেলা প্রশাসক মেজবাহ উদ্দীন বলেন, হাতে গোনা ৮-১০টি কেন্দ্র ছাড়া বাকি কেন্দ্রগুলোতে শান্তিপূর্ণ পরিবেশে ভোট গ্রহণ হয়েছে। ভোটারদের উপস্থিতিও ছিল সন্তোষজনক।গতকাল সকাল পৌনে নয়টায় ফতেপুর ইউনিয়নের ফতেপুর লতিফপাড়া সরকারি প্রাথমিক বিদ্যালয় কেন্দ্রে গিয়ে নারী ও পুরুষ ভোটারদের দীর্ঘ সারি দেখা যায়। এ সময় স্কুলমাঠে ১৫-২০ জন যুবককে দাঁড়িয়ে থাকতে দেখা যায়। হঠাৎ করে তাঁরা বুথে ঢোকার চেষ্টা চালান। এ সময় পুলিশ বাঁশি বাজিয়ে তাঁদের সরিয়ে দেয়। এ সময় কিছুক্ষণের জন্য কেন্দ্রের তিনটি বুথে প্রবেশের দরজা বন্ধ করে দেওয়া হয়। ওই যুবকেরা বুথে ঢুকতে ব্যর্থ হওয়ার পর কে বা কারা স্কুলের ছাদে পরপর চারটি ককটেলের বিস্ফোরণ ঘটায়। পরে পুলিশ এসে পরিস্থিতি নিয়ন্ত্রণে আনে।গতকাল সকাল পৌনে ১০টায় মির্জাপুর ইউনিয়নের চারিয়া বোর্ড সরকারি প্রাথমিক বিদ্যালয় কেন্দ্রে ভোটারদের ব্যাপক উপস্থিতি দেখা যায়। ওই সময় পর্যন্ত কেন্দ্রের ২ হাজার ৫৯৪ জন ভোটারের মধ্যে প্রায় সাড়ে ৫০০ ভোটার ভোট দেন। প্রিসাইডিং কর্মকর্তা লিটন ভট্টাচার্য বলেন, নির্বাচনের পরিবেশ শান্তিপূর্ণ।মির্জাপুর ইউনিয়নের পশ্চিম চারিয়া কাজীপাড়া সরকারি প্রাথমিক বিদ্যালয় কেন্দ্রেও শত শত নারী-পুরুষকে সারিবদ্ধভাবে সারিতে দাঁড়িয়ে থাকতে দেখা যায়। গতকাল সকাল ১০টা ২৫ মিনিট পর্যন্ত কেন্দ্রের ২ হাজার ৬৪৪ ভোটের মধ্যে প্রায় পৌনে ৬০০ ভোট পড়ে বলে জানান প্রিসাইডিং কর্মকর্তা আবুল বশর সিদ্দিকী।মির্জাপুর ইউপি কার্যালয় কেন্দ্রে গতকাল সকাল পৌনে ১১টা পর্যন্ত প্রায় ৮০০ ভোট পড়ে বলে জানান প্রিসাইডিং কর্মকর্তা মো. জাহাঙ্গীর আলম। তিনি ভোটারদের দীর্ঘ সারি দেখিয়ে বলেন, উৎসাহ নিয়ে ভোটাররা কেন্দ্রে এসে ভোট দিয়ে যাচ্ছেন।মির্জাপুর ইউনিয়নের প্রায় প্রতিটি কেন্দ্রে শান্তিপূর্ণ পরিবেশে ভোট গ্রহণ চললেও বিপত্তি বাধে মির্জাপুর উচ্চবিদ্যালয় কেন্দ্রে। গতকাল বেলা সাড়ে ১১টায় কিছু যুবক ৩ নম্বর বুথে হানা দিয়ে ব্যালট ছিনিয়ে নেওয়ার চেষ্টা করেন। আইনশৃঙ্খলা রক্ষাকারী বাহিনীর সদস্যরা পরিস্থিতি নিয়ন্ত্রণের চেষ্টা করেন। পরে আবার ভোট গ্রহণ শুরু হয়।প্রত্যক্ষদর্শীরা বলেন, গতকাল দুপুর সাড়ে ১২টার দিকে মির্জাপুর মডেল সরকারি প্রাথমিক বিদ্যালয় কেন্দ্রে বহিরাগত লোকজন ঢুকে কেন্দ্র দখলের চেষ্টা করেন। এ সময় পাল্টাপাল্টি ধাওয়া শুরু হলে ভোট গ্রহণ বন্ধ রাখেন প্রিসাইডিং কর্মকর্তা।চট্টগ্রাম জেলা প্রশাসক মেজবাহ উদ্দিন বলেন, মির্জাপুর মডেল সরকারি প্রাথমিক বিদ্যালয় কেন্দ্রে বহিরাগত লোকজন হানা দিলে পরিস্থিতি নিয়ন্ত্রণের বাইরে চলে যায়। এ কারণে ওই কেন্দ্রে ভোট গ্রহণ বন্ধ রাখা হয়।
