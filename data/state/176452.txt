
‘ব্রেকিং নিউজ’ দেওয়ার নামে ঘটনা ঘটার আগেই ইলেকট্রনিক গণমাধ্যমে সংবাদ প্রকাশের সমালোচনা করেছেন আন্তর্জাতিক অপরাধ ট্রাইব্যুনাল-১। এ বিষয়ে সাংবাদিকদের আরও সচেতন হওয়ার পরামর্শ দিয়েছেন ট্রাইব্যুনাল।
আজ সোমবার মো. মোবারক হোসেনের মামলার রায় দেওয়ার আগে ট্রাইব্যুনালের চেয়ারম্যান এম ইনায়েতুর রহিম বলেন, ‘গতকাল আমরা যখন মামলাটি আদেশের জন্য কার্যতালিকায় নিই, তখনই বিভিন্ন টিভি চ্যানেলে ব্রেকিং নিউজ দিয়ে বলা হয়েছে, কাল (আজ) মোবারক হোসেনের মামলার রায়। আমরা মনে করি, আদালতে কোনো জিনিস যে অবস্থায় থাকে, সেই অবস্থা নিয়েই রিপোর্ট হওয়া উচিত। তবে অনেকের ইন্দ্রিয় শক্তি এত প্রখর, অনেকে দীর্ঘদিন ধরে কোর্টে আসতে আসতে প্রক্রিয়াগুলো বুঝতে পারেন, তাঁরা অগ্রিম নিউজ দিয়ে দেন। কিন্তু এটা হওয়া উচিত নয়।’
ট্রাইব্যুনাল বলেন, ‘আজ এক পত্রিকায় দেখলাম, সেখানে লেখা হয়েছে ঠিক ১১টায় রায় ঘোষণা করা হবে। কিন্তু রিপোর্টার সেটা কীভাবে বুঝলেন?’
এর সঙ্গে ট্রাইব্যুনালের চেয়ারম্যান এম ইনায়েতুর রহিম যোগ করেন, ‘সকালে একটি চ্যানেলে দেখছিলাম, এক সিনিয়র সাংবাদিক মন্তব্য করছেন দেশে এক বিতর্কিত ব্যক্তি ফিরে এসেছেন। এ ছাড়া পিএসসি পরীক্ষা শুরু হয়েছে। এসবের সঙ্গে ট্রাইব্যুনালের রায় ঘোষণাকে যুক্ত করে তিনি মন্তব্য করছিলেন। আদালতের কার্যক্রম নিয়ে নিউজ করার ক্ষেত্রে সাংবাদিকদের আরও সচেতন থাকতে হবে।’
শেষে ট্রাইব্যুনাল প্রশ্ন করেন, ‘ধরেন, গতকাল আমরা যদি বলতাম, ৩০ নভেম্বর রায় হবে। তখন সাংবাদিকেরা কী করতেন?’
