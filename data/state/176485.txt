
সবশেষ ঈদযাত্রায় সড়ক, রেল ও নৌপথে ২১১টি দুর্ঘটনা ঘটেছে। এতে ২৬৫ জন প্রাণ হারিয়েছে। আহত হয়েছে ১ হাজার ১৫৩ জন।
গত ৭ থেকে ১৮ সেপ্টেম্বরের মধ্যে এসব দুর্ঘটনা ঘটেছে। এই ১২ দিনে সড়ক, রেল ও নৌপথে সংঘটিত দুর্ঘটনার হিসাবটি তৈরি করেছে বাংলাদেশ যাত্রীকল্যাণ সমিতি।
সংগঠনটি আজ বুধবার দুপুরের দিকে রাজধানীর জাতীয় প্রেসক্লাবে এক সংবাদ সম্মেলনে সবশেষ ঈদযাত্রার সময়কার দুর্ঘটনার প্রতিবেদন তুলে ধরে।
বাংলাদেশ যাত্রীকল্যাণ সমিতির মহাসচিব মোজাম্মেল হক চৌধুরী জানান, ঈদযাত্রার এই সময়ে বিভিন্ন গণমাধ্যমে প্রকাশিত দুর্ঘটনার খবরাখবর পর্যবেক্ষণ করে তাঁরা প্রতিবেদনটি তৈরি করেছেন।
সংবাদ সম্মেলনে জানানো হয়, ঈদযাত্রার ওই ১২ দিনে ১৯৩টি সড়ক দুর্ঘটনা হয়েছে। এতে প্রাণ হারিয়েছে ২৪৮ জন। আহত হয়েছে ১ হাজার ৫৬ জন। একই সময়ে আটটি নৌ-দুর্ঘটনায় ১০ জন নিহত ও ৩০ জন আহত হয়েছে। ট্রেনে কাটা পড়ে নিহত হয়েছে সাতজন। চলন্ত ট্রেনের ছাদ থেকে পড়ে আহত হয়েছে ৫০ জন।
মোজাম্মেল হক চৌধুরী সড়ক দুর্ঘটনার বেশ কিছু কারণ উল্লেখ করেন। এর মধ্যে অন্যতম হলো অতিরিক্ত গতিতে গাড়ি চালানো, বিপজ্জনকভাবে পাশ কাটানো (ওভার টেকিং), সড়কে বিভাজক না থাকা, ট্রাফিক আইন না মানা, চালকের বেপরোয়া মনোভাব, প্রশিক্ষণবিহীন অদক্ষ চালক, যাত্রীদের অসচেতনতা।
