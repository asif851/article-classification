
হবিগঞ্জ জেলার রমিদপুর স্টেশন এলাকায় আজ রোববার ভোর পাঁচটার দিকে চট্টগ্রামগামী তেলবাহী একটি ট্রেনের ছয়টি ট্যাংকার লাইনচ্যুত হয়েছে। এতে সিলেটের সঙ্গে ঢাকা ও চট্টগ্রাম রুটে ট্রেন চলাচল বন্ধ রয়েছে। বেলা একটার দিকে শেষ খবর পাওয়া পর্যন্ত উদ্ধারকাজ শুরু হয়নি।
মৌলভীবাজারের কমলগঞ্জ উপজেলার শমশেরনগর স্টেশনের সহকারী মাস্টার কবির আহমদের ভাষ্য, দুর্ঘটনার পর ঢাকা থেকে ছেড়ে আসা সিলেট অভিমুখী আন্তঃনগর পারাবত ট্রেন শায়েস্তাগঞ্জ স্টেশনে আটকা পড়ে। এতে সিলেট থেকে ঢাকার পথে চলাচলকারী আন্তঃনগর ট্রেন কালনি এক্সপ্রেস ও সিলেট আখাউড়া পথে চলাচলকারী কমিউটার ট্রেন ড্যামুর যাত্রা বাতিল করা হয়। পাশাপাশি চট্টগ্রাম অভিমুখী আন্তঃনগর ট্রেন পাহাড়িকা কুলাউড়া এবং ঢাকা অভিমুখী আন্তঃনগর ট্রেন জয়‌ন্তিকা শমশেরনগর স্টেশনে আটকা পড়ে। এতে যাত্রীরা দুর্ভোগে পড়েছেন।
শমশেরনগরের সহকারী স্টেশন মাস্টার কবির আহমদ বলেন, তেলের ট্যাংকারগুলো উদ্ধার করতে আখাউড়া থেকে একটি ট্রেন রওনা দিয়েছে। ট্যাংকারগুলোকে উদ্ধার করে ট্রেন চলাচল স্বাভাবিক করতে কিছুটা সময় লাগবে।
