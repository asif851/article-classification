
ঝিনাইদহের কালীগঞ্জ পৌর আওয়ামী লীগের বর্ধিত সভায় আগামী নির্বাচনে মেয়র পদে দলীয় মনোনয়ন চূড়ান্ত করা হয়েছে।পৌর আওয়ামী লীগের সভাপতি মকছেদ আলীকে ওই পদে নির্বাচনের জন্য দলের প্রার্থী হিসেবে চূড়ান্ত করা হয়। গত মঙ্গলবার সন্ধ্যায় নিশ্চিন্তপুরের দলীয় কার্যালয়ে অনুষ্ঠিত ওই সভায় এ সিদ্ধান্ত নেওয়া হয়। পৌর আওয়ামী লীগের সাধারণ সম্পাদক তোরাব আলী বিষয়টি নিশ্চিত করেছেন।অবশ্য বর্তমান পৌর মেয়র যুবলীগের কেন্দ্রীয় কমিটির সদস্য মোস্তাফিজুর রহমান ওরফে বিজু দাবি করেছেন এখনো কেন্দ্রীয়ভাবে দলীয় মনোনয়ন কীভাবে দেওয়া হবে সে সিদ্ধান্ত হয়নি। ফলে এভাবে মনোনয়ন কেউ দিতে পারে না। তাই তিনি ওই বৈঠকে উপস্থিত হননি। তিনি দাবি করেন, দলের হয়ে মেয়র আছেন, ভবিষ্যতেও নির্বাচন করবেন। তিনি আশা করছেন কেন্দ্রীয়ভাবে এ বিষয়ে সিদ্ধান্ত হবে।পৌর কমিটির বর্ধিত সভায় স্থানীয় সাংসদ ও উপজেলা আওয়ামী লীগের সাধারণ সম্পাদক আনোয়ারুল আজিম ওরফে আনার উপস্থিত ছিলেন। তবে সভাপতি সাবেক সাংসদ আবদুল মান্নান সভায় উপস্থিত হননি। তিনি জানান দল এখনো প্রার্থী মনোনয়নের বিষয়ে কোনো সিদ্ধান্ত দেয়নি। দল সিদ্ধান্ত দিলে তাঁরা মনোনয়ন দেবেন বলে তিনি জানান।পৌর আওয়ামী লীগের সাধারণ সম্পাদক তোরাব আলী বলেন, পৌর কমিটি বর্ধিত সভা করে এই ঘোষণা দিয়েছে। ফলে আগামী পৌরসভা নির্বাচনে ঝিনাইদহের কালীগঞ্জ পৌরসভায় মেয়র পদে দলীয় প্রার্থী আলহাজ মকছেদ আলী।
