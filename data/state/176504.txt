
বিমান বাংলাদেশ এয়ারলাইনসের বহরে যুক্ত হলো নতুন বোয়িং ৭৭৭-৩০০ইআর উড়োজাহাজ ‘আকাশ প্রদীপ’।
আজ মঙ্গলবার ঢাকার হজরত শাহজালাল আন্তর্জাতিক বিমানবন্দরে সচল ডিসি-১০-এর বিদায় উপলক্ষে ‘বিদায় সংবর্ধনার’ আয়োজন করে বিমান বাংলাদেশ। প্রধানমন্ত্রী শেখ হাসিনা ডিসি-১০ উড়োজাহাজকে বিদায় জানান। একই সঙ্গে তিনি বিমান বহরের নতুন সদস্য তৃতীয় বোয়িং-৭৭৭-৩০০ইআর ‘আকাশ প্রদীপ’কে আনুষ্ঠানিকভাবে বরণ করে নেন। ডিসি-১০-এর বিদায়কে ঐতিহাসিক মুহূর্ত হিসেবে চিহ্নিত করেছেন প্রধানমন্ত্রী। খবর ইউএনবির।
অনুষ্ঠানে শেখ হাসিনা যাত্রীদের আকৃষ্ট করতে বিমান বাংলাদেশে সেবার মান আরও উন্নত করতে কর্তৃপক্ষের প্রতি আহ্বান জানিয়েছেন। তিনি বলেন, যাত্রীদের সেবা দেওয়ার জন্য বিমানের কর্মীদের আরও দায়িত্বশীল ভূমিকা পালন করতে হবে। তিনি আশা প্রকাশ করে বলেন, বিমান বাংলাদেশ খুব দ্রুত একটি লাভজনক প্রতিষ্ঠানে পরিণত হবে। পেশাদারি ও দায়িত্বের সঙ্গে কাজ করে গেলে দেশে ও বিদেশে বিমান বাংলাদেশের ভাবমূর্তি আরও উজ্জ্বল হবে বলে মন্তব্য করেন তিনি।
শেখ হাসিনা আরও বলেন, বিমানবন্দর স্টেশন থেকে হজরত শাহজালাল আন্তর্জাতিক বিমানবন্দর পর্যন্ত একটি আন্ডারপাস তৈরি করার পরিকল্পনা রয়েছে সরকারের। এতে করে যাত্রীরা সহজেই ওই আন্ডারপাস দিয়ে স্টেশন থেকে বিমানবন্দরের দিকে যেতে পারবেন। তিনি বলেন, বেসামরিক বিমান ও পর্যটন মন্ত্রণালয় এবং রেল মন্ত্রণালয় একসঙ্গে ওই প্রকল্প বাস্তবায়নের কাজ করবে।
শেখ হাসিনা জানান, এক সপ্তাহের মধ্যে সিলেট-লন্ডন রুটে বিমানের দুটি সরাসরি ফ্লাইট চালু করা হবে। এ ছাড়া রাজধানী ঢাকার কাছে বঙ্গবন্ধু আন্তর্জাতিক বিমানবন্দরের নির্মাণকাজও শিগগির শুরু করা হবে বলে জানিয়েছেন প্রধানমন্ত্রী ।
এ সময় সেখানে বেসামরিক বিমান পরিবহন ও পর্যটনমন্ত্রী রাশেদ খান মেনন, বিমান বাংলাদেশের চেয়ারম্যান এয়ার মার্শাল (অব.) জামালউদ্দিন আহমেদ, ব্যবস্থাপনা পরিচালক কেভিন স্টিল, বাংলাদেশে নিযুক্ত মার্কিন রাষ্ট্রদূত ড্যান ডব্লিউ মজীনা প্রমুখ বক্তব্য দেন।
বিমান সূত্র জানায়, ডিসি ১০ উড়োজাহাজটি ২০ ফেব্রুয়ারি ঢাকা থেকে প্রথম যাবে যুক্তরাজ্যের বার্মিংহামে। তবে ৩১৪ আসনের এ উড়োজাহাজে কোনো সাধারণ যাত্রী যাবেন না। ২২, ২৩ ও ২৪ ফেব্রুয়ারি এক ঘণ্টা করে বার্মিংহামের আকাশে উড়বে এটি। এই তিন দিনের ঐতিহাসিক উড্ডয়নের জন্য টিকিট বিক্রি চলছে। এক ঘণ্টার ভ্রমণের জন্য আগ্রহী ব্যক্তিদের দিতে হবে জানালার পাশের আসনের জন্য ব্রিটিশ মুদ্রায় ১৫০ পাউন্ড এবং পাশের (আইল) জন্য ১০০ পাউন্ড। তবে ২৪ ফেব্রুয়ারির শেষ স্মরণীয় যাত্রায় টিকিটের দাম ৫০ পাউন্ড করে বেশি পড়বে। ওই দিনই এটি রওনা হবে যুক্তরাষ্ট্রের সিয়াটলের উদ্দেশে। জাদুঘরে গড়বে শেষ আবাস।
