
হাইকোর্ট এলাকায় পুলিশের সঙ্গে বিএনপির নেতা–কর্মীদের মধ্যে সংঘর্ষের ঘটনা ঘটেছে। আজ বৃহস্পতিবার বিকেল চারটার দিকে জিয়া অরফানেজ ট্রাস্ট দুর্নীতি মামলায় রাজধানীর বকশীবাজার আলিয়া মাদ্রাসা মাঠে বিশেষ আদালত থেকে বিএনপি চেয়ারপারসন খালেদা জিয়া হাজিরা দিয়ে ফেরার সময় এ ঘটনা ঘটে। এতে চারজন পুলিশ সদস্য আহত হয়েছেন বলে পুলিশের পক্ষ থেকে দাবি করা হয়।

বিএনপির চেয়ারপারসনের মিডিয়া উইংয়ের সদস্য শায়রুল কবির খান প্রথম আলোকে বলেন, হাইকোর্ট এলাকায় গণপূর্ত ভবনের সামনে দলের নেতা–কর্মীদের সঙ্গে পুলিশের পাল্টাপাল্টি ধাওয়ার ঘটনা ঘটে। তবে কোনো হতাহতের খবর জানাতে পারেননি তিনি।পুলিশের দাবি, কোনো কারণ ছাড়াই বিএনপির নেতা–কর্মীরা পুলিশের ওপর ইটপাটকেল নিক্ষেপ করে। পুলিশের রমনা বিভাগের উপকমিশনার মারুফ হোসেন সরদার প্রথম আলোকে বলেন, আদালতে হাজিরা দিয়ে খালেদা জিয়া ফিরে যাচ্ছিলেন। তাঁর উপস্থিতিতে হাইকোর্টের সামনে বিএনপির নেতা–কর্মীরা পুলিশের ওপর ব্যাপক হারে ইটপাটকেল ছুড়তে থাকেন। ইটের আঘাতে চারজন পুলিশ সদস্য আহত হন। ঢাকা মেডিকেল কলেজে হাসপাতালে প্রাথমিক চিকিৎসা শেষে তাঁদের রাজারবাগ পুলিশ লাইনস হাসপাতালে পাঠানো হবে।
