
জ্ঞাত আয়-বহির্ভূত সম্পদ অর্জনের মামলায় ব্যবসায়ী গিয়াস উদ্দিন আল মামুনের খালাসের আদেশ বাতিল করেছেন সুপ্রিম কোর্টের আপিল বিভাগ। মামলাটি হাইকোর্টে পুনঃশুনানির নির্দেশ দিয়েছেন আদালত।প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের বেঞ্চ আজ রোববার এই রায় দেন।দুর্নীতি দমন কমিশনের (দুদক) আইনজীবী খুরশীদ আলম খান প্রথম আলোকে বলেন, ১০১ কোটি ৭৩ লাখ টাকা জ্ঞাত আয়-বহির্ভূতভাবে অর্জনের এই মামলায় ২০০৮ সালে বিশেষ আদালত মামুনকে কারাদণ্ড দিয়েছিলেন। ২০১২ সালের ৩০ জুলাই তাঁকে (মামুন) ওই মামলা থেকে খালাস দেন হাইকোর্ট।হাইকোর্টের ওই আদেশের বিরুদ্ধে দুদক লিভ টু আপিল করে। আজ আপিল বিভাগ হাইকোর্টের রায় বাতিল করেন। একই সঙ্গে কিছু পর্যবেক্ষণসহ মামলাটি হাইকোর্টে পুনঃশুনানির আদেশ দিয়েছেন আপিল বিভাগ।
