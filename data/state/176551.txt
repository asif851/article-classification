

মেলায় আসা প্রায় প্রত্যেকে একবার হলেও মাছটির কাছে গিয়ে দাঁড়াচ্ছেন। দাম অনেক চড়া। তাই কেনার সাধ্য না থাকলেও নজর বোলাতে তো অসুবিধা নেই!
মৌলভীবাজারের শ্রীমঙ্গলের মাছ বাজারে আজ শনিবার জমে উঠেছিল মাছের মেলা। সেখানের মূল আকর্ষণই হয়ে ওঠে বিশাল আকৃতির এক বাঘা আইড় মাছ।

মাছটির বিক্রেতা ছামুল মিয়া দাবি করেছেন, বাঘা আইড় মাছটির ওজন ৩০ কেজি। এটি হবিগঞ্জের খোয়াই নদ থেকে ধরা হয়েছে। এর দাম ধরা হয়েছে ৪৫ হাজার টাকা। বেলা একটা পর্যন্ত মাছটি দেখে ক্রেতারা ২৫ হাজার টাকা পর্যন্ত দাম হাঁকেন। আরও বেশি দামে বিক্রির অপেক্ষায় আছেন তিনি। প্রত্যাশা অনুযায়ী দাম পাবেন বলে তিনি মনে করছেন। তবে বেলা তিনটা পর্যন্ত মাছটি বিক্রি হতে দেখা যায়নি।
এদিকে মেলা উপলক্ষে পুরো বাজারে বড় আকৃতির নানা ধরনের মাছ আনা হয়েছে। রুই, কাতলা, ব্রিগেড, সিলভার কার্প, বোয়াল, বাঘা আইড়, চিতল, আইড়সহ বিশাল আকৃতির মাছ সাজিয়ে রেখেছেন বিক্রেতারা।
শ্রীমঙ্গল মাছ বাজার কমিটির সভাপতি মো. মজনু মিয়া বলেন, মেলা উপলক্ষে এখানে বিক্রির জন্য বড় বড় মাছ আনা হয়েছে। একসঙ্গে এত বড় মাছ সারা বছর বাজারে চোখে পড়ে না।মজনু বলেন, গত বছরের তুলনায় এবারের মেলায় মাছ একটু কম। দিনব্যাপী এই মেলায় শ্রীমঙ্গল উপজেলার বাইরে থেকেও অনেকে মাছ কিনতে আসেন।
এদিকে ক্রেতাদের সঙ্গে কথা বলে জানা যায়, শুধু কেনার জন্য নয়, মাছ দেখার জন্যও তাঁরা এসেছেন। অনেকে ছোট ছেলেমেয়েদের বিভিন্ন প্রজাতির মাছ দেখাতে মেলায় নিয়ে এসেছেন।
