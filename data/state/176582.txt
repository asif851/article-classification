
নিজেকে একজন ভালো মানুষ বলে দাবি করেছেন পরিকল্পনামন্ত্রী আ হ ম মুস্তফা কামাল। তিনি বলেছেন, ‘আমি ভালো মানুষ। আমাকে নিঃসন্দেহে বিশ্বাস করা যায়।’আজ বৃহস্পতিবার পরিকল্পনা কমিশনে আয়োজিত সামাজিক সুরক্ষা কর্মসূচি নিয়ে বিশ্বব্যাংকের এক প্রতিবেদন প্রকাশ অনুষ্ঠানে তিনি এসব কথা বলেন। এ সময় তিনি ১০ টাকা কেজি দরে দুস্থদের মধ্যে চাল বিতরণ কর্মসূচি নিয়ে কথা বলছিলেন।মন্ত্রী বলেন, ‘এই চাল বিতরণে যেসব ত্রুটি-বিচ্যুতি হচ্ছিল, সে বিষয়ে সরকার ব্যবস্থা নিয়েছে। তবে আমার এলাকায় ত্রুটি-বিচ্যুতি তুলনামূলক কম হয়েছে। কারণ, আমার এলাকার মানুষ তুলনামূলকভাবে ভালো।’মন্ত্রী বলেন, ‘সব এলাকার ছাত্রলীগ-যুবলীগ খারাপ না। আমিও ছাত্রলীগ করে এসেছি, আমি খারাপ নই।’অনুষ্ঠানে প্রকাশিত বিশ্বব্যাংকের প্রতিবেদনটির নাম ‘বাংলাদেশ সোশ্যাল প্রোটেকশন অ্যান্ড লেবার রিভিউ’। অনুষ্ঠানে প্রতিবেদনের বিস্তারিত তুলে ধরেন বিশ্বব্যাংকের জ্যেষ্ঠ অর্থনীতিবিদ ইউউন ইয়ং চো। এ সময় উপস্থিত ছিলেন বিশ্বব্যাংকের কান্ট্রি ডিরেক্টর চিমিয়াও ফান, পরিকল্পনা কমিশনের সদস্য শামসুল আলম, সমাজকল্যাণ মন্ত্রণালয়ের সচিব মো. জিল্লার রহমান।
প্রতিবেদনের ওপর নিজেদের মতামত তুলে ধরেন তত্ত্বাবধায়ক সরকারের সাবেক উপদেষ্টা হোসেন জিল্লুর রহমান, সরকারি গবেষণা সংস্থা বাংলাদেশ উন্নয়ন গবেষণা প্রতিষ্ঠানের (বিআইডিএস) গবেষণা পরিচালক রুশিদান ইসলাম রহমান।
