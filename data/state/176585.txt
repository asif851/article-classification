
সঠিকভাবে শিশুদের মানসিক গঠনে খেলনা ও গল্পের বইয়ের ভূমিকা অসামান্য। কিন্তু সেই শিশুটি যদি হয় সমাজের সুবিধাবঞ্চিত স্তরের কেউ? এসব শিশু জীবনে সারা জীবন অধরাই থেকে যায় খেলনা আর গল্পের বই। তিন বছর ধরে নিরবচ্ছিন্নভাবে সমাজের এই সুবিধাবঞ্চিত শিশুদের হাতে খেলনা আর গল্পের বই পৌঁছে দেওয়ার অসাধারণ কাজটি করে যাচ্ছে ‘এক্স ক্যাডেটস ফোরাম’।
বরাবরের মতো এবারও কর্মসূচিটি শুরু হয়েছে। সুবিধাবঞ্চিত শিশুদের মধ্যে আনন্দ বিতরণের লক্ষ্যে এক্স ক্যাডেটস ফোরামের উদ্যোগে তৃতীয়বারের মতো অনুষ্ঠিত হলো ‘টয়েস-আর-ইওরস ২০১৭’ কর্মসূচির ‘গ্র্যান্ড কালেকশন ক্যাম্পেইন’। গুলশানে ক্যাডেট কলেজ ক্লাবে আজ এ কর্মসূচির উদ্বোধনী অনুষ্ঠান এক অর্থে ছিল ‘তারার মেলা’। উপস্থিত ছিলেন প্রখ্যাত সংগীতশিল্পী আইয়ুব বাচ্চু, তারকা ক্রিকেটার সাকিব আল হাসান, প্রখ্যাত নির্মাতা অমিতাভ রেজার মতো ব্যক্তিবর্গ। তাঁদের সঙ্গে ছিলেন খ্যাতনামা সংগীতশিল্পী বাপ্পা মজুমদার, তাহসান, বালাম, এলিটা করিম, জনপ্রিয় ব্যান্ড শিরোনামহীনের সদস্যরা।

এ ছাড়া চিত্রনায়ক রিয়াজ, চিত্রনায়িকা অপু বিশ্বাস, মডেল ও অভিনেত্রী মেহজাবিন চৌধুরী, জান্নাতুল পিয়া, নোভা ফিরোজ, নাসির হোসেন, জনপ্রিয় ব্লগার ও সমাজকর্মী আরিফ আর হোসেইন, সোলাইমান সুখন, এক্স ক্যাডেটস ফোরামের সদস্যরাসহ বিশিষ্ট ব্যক্তিদের উপস্থিতিতে শুরু হলো ‘টয়েস-আর-ইওরস ২০১৭’ কর্মসূচি।
 
উদ্বোধনী অনুষ্ঠানে সাকিব বলেন, ‘সুবিধাবঞ্চিত শিশুদের জন্য এটি খুব অসাধারণ একটি উদ্যোগ। আমি এখানে আসতে পেরে নিজেকে ভাগ্যবান মনে করছি। আমি আশা করব, টয়েস-আর-ইউরস ভবিষ্যতে আরও এগিয়ে যাবে।’
এক্স ক্যাডেটস ফোরাম (ইসিএফ) বাংলাদেশের সাবেক ক্যাডেটদের একটি বিশ্বজনীন ফোরাম। ‘টয়েস-আর-ইওরস’ উদ্যোগের মাধ্যমে বিভিন্ন ব্যবসায়িক প্রতিষ্ঠান, শিক্ষাপ্রতিষ্ঠান এবং ব্যক্তিপর্যায়ে ব্যবহৃত খেলনা ও গল্পের বই সংগ্রহ করা হয়। এরপর সেসব খেলনা আর বই প্রয়োজনমতো সংস্কার করে বয়স অনুযায়ী ভাগ করা হয়। পরে তা যেসব বিদ্যালয় বা প্রতিষ্ঠান দুস্থ ও গরিব শিশুদের নিয়ে কাজ করে থাকে, তাদের মাধ্যমে বিতরণ করা হয়। ইতিমধ্যে সারা বাংলাদেশের বিভিন্ন প্রতিষ্ঠান, বিদ্যালয় এই খেলনা ও গল্পের বই সংগ্রহে আগ্রহ প্রকাশ করেছে।
খেলনা সংগ্রহ চলছে সারা বাংলাদেশের বিভিন্ন ড্রপ-অফ পয়েন্টে। বিস্তারিত তথ্যের জন্য তাঁদের ফেসবুক পেজ ভিজিট করতে যান-<https://www.facebook.com/Toysryoursecf/> অথবা তাদের হটলাইনে কল করতে পারেন—০১৯৯০৫৫৫৬৬৬। বিজ্ঞপ্তি।
