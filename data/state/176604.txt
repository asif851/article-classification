
বাংলাদেশি হজযাত্রীদের কোরবানির টাকা সৌদি আরবে ইসলামি উন্নয়ন ব্যাংকের (আইডিবি) মাধ্যমে জমা দিতে হবে। সম্প্রতি মন্ত্রিপরিষদের বৈঠকে এ সিদ্ধান্ত নেওয়া হয়েছে। আগে হাজিরা নিজস্ব ব্যবস্থাপনা ও আইডিবি মাধ্যমে কোরবানি দুই পদ্ধতিতেই দিতে পারতেন। এবার থেকে আইডিবির কুপন কিনে কোরবানি দেওয়াকে বৈধ পদ্ধতি হিসেবে স্বীকৃতি দেওয়া হয়েছে। কারণ, এটিই সৌদি সরকারের স্বীকৃত ব্যবস্থা।
মন্ত্রিপরিষদের বৈঠকে জানানো হয়েছে, আরাফাত ময়দানে প্রচণ্ড গরম থেকে রেহাই পেতে তাঁবুতে ওয়াটার কুলারের ব্যবস্থা করবে সৌদি সরকার।এ ছাড়া এ বছর হজযাত্রীদের সব টাকা অনলাইনের মাধ্যমে জমা দিতে হবে। হজ এজেন্সিগুলোর প্রতারণা ঠেকাতে এ ব্যবস্থা নেওয়া হয়েছে।ওয়েবসাইটে দেওয়া তথ্য অনুযায়ী, গতবার হজের সময় আইডিবির মাধ্যমে ১০ লাখের বেশি হাজি পশু কোরবানি দিয়েছেন। পশুর দাম, কসাইখানার খরচ, হিমাগারে মাংস সংরক্ষণ ও বিশ্বের বিভিন্ন মুসলিম দেশের গরিব লোকজনের মধ্যে এই মাংস বিতরণের খরচ বাবদ এ টাকা নেওয়া হয়। হজের পর মুসলিম দেশে এসব মাংস বিতরণের জন্য পাঠানো হয়।কয়েক বছর ধরে হজ পালন করেছেন এমন একজন বলেন, আইডিবির মাধ্যমে কোরবানি দিলে দুশ্চিন্তা ছাড়াই মিনাসহ বিভিন্ন স্থানে হজসংশ্লিষ্ট কাজ সারতে সুবিধা হয়। কোরবানি বাবদ প্রায় ৫০০ রিয়াল খরচ হতে পারে।
