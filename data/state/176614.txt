
পঞ্চম শ্রেণির এক ছাত্রীকে (১২) বিয়ে করায় বর ও কাজির সহকারীসহ চারজনকে দণ্ডাদেশ দিয়েছেন ভ্রাম্যমাণ আদালত। নারায়ণগঞ্জের চাষাঢ়া এলাকায় আজ বৃহস্পতিবার ভ্রাম্যমাণ আদালতের বিচারক ও সদর উপজেলার উপজেলা নির্বাহী কর্মকর্তা গাউছুল আজম এ দণ্ডাদেশ দেন।
দণ্ডাদেশ পাওয়া চারজন হলেন বর আলম (২৬), ছাত্রীর মা, শ্বশুর জিন্নাহ ও কাজির সহকারী মহিউদ্দিন। তাঁদের মধ্যে আলম ও মহিউদ্দিনকে এক মাসের বিনাশ্রম কারাদণ্ড এবং ছাত্রীর মা ও শ্বশুরকে এক হাজার টাকা আর্থিক দণ্ড দেওয়া হয়েছে।
ভ্রাম্যমাণ আদালতের বিচারক গাউছুল আজমের ভাষ্য, গত ১৫ আগস্ট মহিউদ্দিন কোনো রেজিস্ট্রেশন ছাড়াই মৌখিকভাবে ওই ছাত্রীর সঙ্গে আলমের বিয়ে পড়ান। আগামীকাল শুক্রবার মেয়ের বাড়িতে বিয়ের অনুষ্ঠান হওয়ার কথা ছিল। এ জন্য মেয়ের পক্ষ থেকে আত্মীয়স্বজন ও প্রতিবেশীকে দাওয়াত কার্ড দেওয়া হয়। দাওয়াত কার্ড পাওয়া এক ব্যক্তি কার্ডসহ বিষয়টি গাউছুল আজমকে জানান। আজ তিনি অভিযান চালিয়ে আলম, তাঁর বাবা জিন্নাহ ও মহিউদ্দিনকে আটক করেন। একই সঙ্গে ওই ছাত্রীর বাবাকে না পেয়ে তার মাকে আটক করা হয়। পরে তাঁদের দণ্ড দেওয়া হয়।
জিন্নাহ পরিবারসহ নারায়ণগঞ্জের জামতলা এলাকায় থাকেন। তাঁদের গ্রামের বাড়ি নীলফামারী সদর উপজেলায়।
