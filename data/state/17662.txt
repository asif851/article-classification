
রাজধানীর যাত্রাবাড়ী এলাকার মাতুয়াইলে একটি বাসে আগুন দিয়েছে দুর্বৃত্তরা।
১৮-দলীয় জোটের ডাকা দেশব্যাপী ৭২ ঘণ্টার অবরোধ ও ঢাকা মহানগরে সকাল-সন্ধ্যা হরতালের মধ্যে আজ রোববার ভোর ছয়টার দিকে বাসে আগুন দেওয়ার ঘটনা ঘটে।
এলাকাবাসী সূত্রে জানা যায়, মোহাম্মদপুর থেকে চিটাগং রোড পর্যন্ত চলাচলকারী বাসটি মাতুয়াইল মাতৃসদনের সামনের সড়কে থেমে ছিল। এ সময় দুর্বৃত্তরা বাসটিতে আগুন দেয়।
ফায়ার সার্ভিসের নিয়ন্ত্রণকক্ষ থেকে জানানো হয়েছে, পোস্তগোলা ফায়ার স্টেশন থেকে দমকল বাহিনীর একটি ইউনিট গিয়ে আগুন নেভায়। বাসটি পুরোপুরি পুড়ে গেছে। তবে হতাহতের ঘটনা ঘটেনি।
একই সময় একই এলাকায় কয়েকজন যুবক তিন-চারটি ককটেলের বিস্ফোরণ ঘটান। পুলিশের ধাওয়ায় তাঁরা পালিয়ে যান।
পুলিশের ওয়ারী বিভাগের সহকারী কমিশনার মিনহাজুল ইসলাম উভয় ঘটনার জন্য জামায়াত-শিবিরের কর্মী-সমর্থকদের দায়ী করেছেন।
