
বেসরকারি প্রতিষ্ঠানের হাতে স্বাস্থ্য অধিদপ্তরের ম্যানেজমেন্ট ইনফরমেশন সার্ভিসেসের (এমআইএস) সার্ভার রুম ও ডেটা সেন্টার তুলে দেওয়ার সিদ্ধান্ত থেকে পিছিয়ে এসেছে স্বাস্থ্য অধিদপ্তর। আজ রোববার বিকেলে অধিদপ্তরের মহাপরিচালক খন্দকার মো. সিফায়েতউল্লাহ এ-সম্পর্কিত একটি আদেশ জারি করেছেন। এর আগে ৭ নভেম্বর প্রথম আলো অনলাইন ‘২৩ হাজার সরকারি কর্মকর্তার নথি বেসরকারি হাতে’ শিরোনামে একটি সংবাদ প্রকাশ করে। এরপর দেশের বিভিন্ন সংবাদমাধ্যমে এ নিয়ে সমালোচনা হয়।
৬ নভেম্বর স্বাস্থ্য অধিদপ্তরের মহাপরিচালক খন্দকার সিফায়েতউল্লাহ নাযদাক টেকনোলজি নামের একটি বেসরকারি প্রতিষ্ঠানকে সার্ভার রুম ও ডেটা সেন্টার ব্যবহারের অনুমতি দিয়েছিলেন। এর এক দিন পর অধিদপ্তরের নিজস্ব কর্মকর্তাদের বাদ দিয়ে সার্ভার রুমের দায়িত্ব নেন নাযদাকের কর্মকর্তারা।সার্ভার রুম ও ডেটা সেন্টারে স্বাস্থ্য অধিদপ্তর এবং এর আওতায় থাকা প্রতিষ্ঠানের ২৩ হাজার কর্মকর্তার বার্ষিক গোপনীয় প্রতিবেদনসহ (এসিআর) অতি গোপনীয়, গুরুত্বপূর্ণ ও সংবেদনশীল নথি সংরক্ষিত আছে। নাযদাককে সার্ভার রুম ও ডেটা সেন্টারে প্রবেশের অনুমতি দেওয়ার ক্ষেত্রে কোনো চুক্তি করা বা দরপত্র আহ্বান করা হয়নি। স্বাস্থ্যমন্ত্রী এ বিষয়ে বলেছিলেন, ‘সব সময় দরপত্র আহ্বানের প্রয়োজন পড়ে না।’
