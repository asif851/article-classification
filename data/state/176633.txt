
সুন্দরবনে র‌্যাবের সঙ্গে ‘বন্দুকযুদ্ধে’ দুজন নিহত হয়েছেন। তাঁরা হলেন এমদাদুল হাওলাদার (৩৫) ও সাইফুল ইসলাম (২৪)। গতকাল মঙ্গলবার সকালে পূর্ব সুন্দরবনের চাঁদপাই রেঞ্জের আন্ধারমানিক ক্যাম্প এলাকায় আড়ুবাড়িয়ার খালে এ ঘটনা ঘটে।র‌্যাপিড অ্যাকশন ব্যাটালিয়ন (র‌্যাব) জানায়, নিহত এমদাদুল বনদস্যু ‘দারোগা বাহিনীর’ প্রধান এবং সাইফুল তাঁর সহযোগী। দুজনেরই বাড়ি খুলনার রূপসা উপজেলায়। অভিযানের সময় মানিক নামের র‌্যাবের এক সৈনিক পায়ে গুলিবিদ্ধ হয়েছেন।র‌্যাব-৮-এর অধিনায়ক লে. কর্নেল ফরিদুলের ভাষ্য অনুযায়ী, ট্রলার নিয়ে একদল বনদস্যু বাগেরহাটের শরণখোলা থানার পূর্ব সুন্দরবনের আন্ধারমানিক ক্যাম্পসংলগ্ন আড়ুবাড়িয়ার খালে অবস্থান করছে—এমন সংবাদের ভিত্তিতে তাঁর নেতৃত্বে র্যা বের একটি দল গতকাল ভোরে অভিযানে যায়। খালপাড়ে নোঙর করে রাখা ট্রলারটি দেখে র্যা ব সদস্যরা সেটি ঘিরে ফেলার চেষ্টা করেন। এ সময় ট্রলার ও বনের ভেতর থেকে র‌্যাব সদস্যদের লক্ষ্য করে গুলি ছুড়তে শুরু করে বনদস্যুরা। র‌্যাবও পাল্টা গুলি চালায়। সকাল ছয়টা ৫০ মিনিট থেকে সাতটা ২৫ মিনিট পর্যন্ত উভয় পক্ষে শতাধিক গুলিবিনিময় হয়। একপর্যায়ে বনদস্যুরা পিছু হটলে র‌্যাব সদস্যরা বনের মধ্যে গুলিবিদ্ধ দুজনের মরদেহ উদ্ধার করেন। পরে জেলেরা লাশ দুটি শনাক্ত করেন।লে. কর্নেল ফরিদুল বলেন, ঘটনাস্থল থেকে তিনটি বিদেশি বন্দুক, একটি শটগান, একটি কাটা রাইফেল, তিনটি দেশি বন্দুক, পাঁচটি পাইপগান, পাঁচটি রাম দা ও ১৬৫টি গুলি উদ্ধার করা হয়েছে। এ ছাড়া একটি ট্রলার, একটি সৌর প্যানেল, কয়েকটি মুঠোফোনও উদ্ধার হয়েছে।এ ঘটনায় র‌্যাব-৮-এর উপসহকারী পরিচালক (ডিএডি) সাইফুল ইসলাম বাদী হয়ে শরণখোলা থানায় নিহত দুজনসহ অজ্ঞাতপরিচয় ১৫-২০ জনকে আসামি করে হত্যা ও অস্ত্র আইনে দুটি মামলা করেছেন।শরণখোলা থানার ওসি কাজী আব্দুস সালেক জানান, আজ বুধবার লাশ দুটির ময়নাতদন্ত সম্পন্ন হবে।
