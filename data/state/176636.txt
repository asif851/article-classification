
পুলিশ বাহিনীতে গত চার বছরে চারজন কর্মকর্তাকে চাকরিচ্যুত করা হয়েছে। তবে কাউকেই বাধ্যতামূলক অবসর দেওয়া হয়নি। আর বিশেষ ভারপ্রাপ্ত কর্মকর্তা (ওএসডি) করা হয়েছে ২০ জনকে। বর্তমানে ওএসডি আছেন ১১ জন।এদিকে বিএনপির আমলে বাধ্যতামূলক অবসরে যাওয়া পুলিশের ১৬ কর্মকর্তা এই সরকারের সময়ে আদালতের আদেশে ভূতাপেক্ষ পদোন্নতি পেয়ে মহাপরিদর্শক (আইজিপি) হয়েছেন।পুলিশ সদর দপ্তর সূত্র জানায়, বর্তমান সরকারের আমলে চাকরিচ্যুত চার কর্মকর্তা হলেন উপ-মহাপরিদর্শক (ডিআইজি) খান সাঈদ হাসান ও ফারুক আহমেদ, পুলিশ সুপার কোহিনুর মিয়া ও সহকারী পুলিশ সুপার গিয়াস উদ্দিন। খান সাঈদ ২১ আগস্ট গ্রেনেড হামলা মামলার আসামি। গিয়াস উদ্দিন বিদেশে গিয়ে আর ফিরে আসেননি। কোহিনুর মিয়া ও ফারুক আহমেদ হাওয়া ভবনের ঘনিষ্ঠ বলে পরিচিত।পুলিশ সদর দপ্তর থেকে পাওয়া তালিকায় দেখা গেছে, বর্তমানে ওএসডি থাকা কর্মকর্তাদের মধ্যে অতিরিক্ত আইজিপি এ কে এম মাহফুজুল হক, ডিআইজি মাজেদুল হক,অতিরিক্ত ডিআইজি আকবর আলী, পুলিশ সুপার ওবায়দুর রহমান খান উল্লেখযোগ্য। মাহফুজুল হক আওয়ামী লীগের নেতা এ এস এম কিবরিয়া হত্যাসংক্রান্ত তদন্ত কমিটির প্রধান ছিলেন। ওই কমিটির প্রতিবেদনে ঘটনাটি ভিন্ন খাতে নেওয়ার চেষ্টা করা হয় বলে অভিযোগ ছিল। সর্বশেষ ওএসডি হন এআইজি জহিরুল হক ভূঁইয়া ও রখফার সুলতানা খানম। জাতীয় সংসদের অপরাধ-সংক্রান্ত তথ্য দেওয়ার ঘটনা নিয়ে তাঁদের ওএসডি করা হয় বলে স্বরাষ্ট্র মন্ত্রণালয় সূত্র জানিয়েছে।এ ছাড়া সাবেক আইজিপি খোদা বখস চৌধুরী, অতিরিক্ত আইজিপি বজলুর রহমান, মিজানুর রহমান ও ডিআইজি আনিসুর রহমান ওএসডি থাকা অবস্থায় স্বাভাবিক অবসরে যান।পুলিশ সদর দপ্তর সূত্র জানায়, চারদলীয় জোট সরকারের আমলে তিন দফায় পুলিশের মোট ১৬২ জন সদস্যকে বাধ্যতামূলক অবসর দেওয়া হয়েছিল। ২০০১ থেকে ২০০৫ সালের মধ্যে বিভিন্ন সময়ে এঁদের চাকরিচ্যুত করা হয়। চাকরি হারানো পুলিশ সদস্যদের মধ্যে শুধু কর্মকর্তা ছিলেন ৬২ জন। সরকার বদলের পর এসব কর্মকর্তার অনেকে চাকরি ফিরে পাওয়ার জন্য আদালতে মামলা করেন। এর মধ্যে ৩৩ জন এই সরকারের আমলে ভূতাপেক্ষ পদোন্নতি পান। এই তালিকায় ১৬ জন আইজিপি ছাড়াও ১১ জন অতিরিক্ত আইজি ও ছয়জন ডিআইজি হিসেবে ভূতাপেক্ষ পদোন্নতি পান।
জানতে চাইলে আইজিপি হাসান মাহমুদ খন্দকার প্রথম আলোকে বলেন, এখানে আইনের বাইরে কোনো কিছুই হয়নি। কোনো কর্মকর্তার বিরুদ্ধে অন্যায় বা জুলুম করা হয়নি।
আইজিপি হিসেবে পদোন্নতি পাওয়া উল্লেখযোগ্য কর্মকর্তারা হলেন এ টি এম আহমেদুল হক চৌধুরী, আওলাদ হোসেন মিয়া, নুরুল আনোয়ার, এনায়েতুল্লাহ দেওয়ান, আবদুর রউফ ও মোহাম্মদ আবদুল হান্নান।
আবদুল হান্নান প্রথম আলোকে বলেন, ঢাকা মহানগর গোয়েন্দা পুলিশের উপকমিশনার থাকার সময় ২০০২ সালে তাঁকে বাধ্যতামূলক অবসর দেওয়া হয়। এ নিয়ে তিনি মামলা করলে আদালত সরকারের অবসর আদেশ অবৈধ ঘোষণা করে তাঁকে চাকরিতে পুনর্বহালসহ বকেয়া বেতন-ভাতা প্রদানের আদেশ দেন। একইভাবে তাঁর মতো আরও ১৫ জন আদালতের আদেশে ভূতাপেক্ষ পদোন্নতি পান।
