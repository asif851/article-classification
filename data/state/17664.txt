
স্থানান্তর প্রক্রিয়ায় থাকা সিলেট কেন্দ্রীয় কারাগারের জায়গায় মুক্তিযুদ্ধের স্মৃতিসৌধ ও শিশু উদ্যান প্রতিষ্ঠার দাবি জানিয়েছে ‘শিশু কিশোর মেলা’ নামে একটি সংগঠন। গতকাল মঙ্গলবার সিলেট সিটি করপোরেশনের প্রধান নির্বাহী কর্মকর্তা এনামুল হাবিবের কাছে স্মারকলিপি দিয়ে তারা এ দাবি জানায়।শিশু কিশোর মেলার সংগঠক ও সমাজতান্ত্রিক ছাত্রফ্রন্ট সিলেট নগর শাখার সাধারণ সম্পাদক রুবাইয়াৎ আহমেদের নেতৃত্বে স্মারকলিপিটি দেওয়া হয়। এতে বলা হয়, চৌহাট্টা এলাকায় নির্মিত কেন্দ্রীয় শহীদ মিনার মহান বিজয় দিবস ও স্বাধীনতা দিবসে ব্যবহৃত হয়। মুক্তিযুদ্ধের শহীদদের স্মরণে আলাদা স্মৃতিসৌধ নির্মাণের প্রয়োজনীয়তা থাকলেও যথাযথ স্থান না পাওয়ায় তা হচ্ছে না। কেন্দ্রীয় কারাগার জালালাবাদের বাদাঘাটে স্থানান্তরের প্রক্রিয়া চলছে। এই জায়গায় হতে পারে মুক্তিযুদ্ধের স্মৃতিসৌধ। পাশাপাশি এ স্থানে শিশুদের বিকাশ উপযোগী উদ্যান নির্মাণও সিলেটের মানুষের প্রাণের দাবি।
