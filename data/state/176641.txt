
গাজীপুরের কাশিমপুর হাই-সিকিউরিটি কেন্দ্রীয় কারাগার থেকে আজ শুক্রবার সকাল সাড়ে ১০টায় মুক্তি পেয়েছেন বিএনপির স্থায়ী কমিটির সদস্য গয়েশ্বর চন্দ্র রায়।গত বুধবার হত্যা ও বিস্ফোরক দ্রব্য নিয়ন্ত্রণ আইনে করা এক মামলায় গয়েশ্বর চন্দ্র রায়ের ছয় মাসের অন্তর্বর্তীকালীন জামিন মঞ্জুর করেছেন হাইকোর্ট। এর আগে একই মামলায় গত ২৯ এপ্রিল বিএনপির যুগ্ম মহাসচিব আমানউল্লাহ আমানের ছয় মাসের জামিন মঞ্জুর করেছিলেন হাইকোর্টের অপর এক বেঞ্চ। ওই বেঞ্চ গয়েশ্বর চন্দ্র রায়ের আবেদনের শুনানি গ্রহণে বিব্রতবোধ করেছিলেন।কারা কর্তৃপক্ষ সূত্রে জানা গেছে, গয়েশ্বর চন্দ্র রায়ের জামিনের কাগজপত্র গতকাল বৃহস্পতিবার রাত সোয়া আটটার দিকে কারাগারে পৌঁছেছে। পরে তা যাচাই করে আজ সকাল সাড়ে ১০টায় তাঁকে মুক্তি দেওয়া হয়। এ সময় কারা-ফটকে বিএনপি ও এর সহযোগী সংগঠনের নেতা-কর্মীরা উপস্থিত ছিলেন। কারাগার থেকে গয়েশ্বর চন্দ্র রায়ের মুক্তির বিষয়টি নিশ্চিত করেছেন কাশিমপুর হাই-সিকিউরিটি কেন্দ্রীয় কারাগারের জেলার জান্নাতুল ফরহাদ।গত ২৯ ডিসেম্বর বিএনপির নেতৃত্বাধীন ১৮-দলীয় জোটের ডাকা ‘গণতন্ত্রের অভিযাত্রা’ কর্মসূচি চলাকালে মালিবাগের চৌধুরীপাড়ায় ছাত্রশিবিরের একজন কর্মী নিহত হন। এ ঘটনায় রামপুরা থানায় ৩০ ডিসেম্বর একটি মামলা হয়। ওই মামলায় ২০ এপ্রিল আমানউল্লাহ আমান ও গয়েশ্বর চন্দ্র রায় নিম্নআদালতে আত্মসমর্পণ করলে আদালত তাঁদের কারাগারে পাঠানোর নির্দেশ দেন।
