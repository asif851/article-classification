
টানা বৃষ্টি ও জোগান কম থাকায় কুমিল্লায় সবজির দাম বেড়ে গেছে। নগরের রাজগঞ্জ, চকবাজার, নিউমার্কেট, রানীরবাজার, বাদশা মিয়ার বাজার, টমছমব্রিজ, মগবাড়ি ও কোটবাড়ি কাঁচাবাজারে আগের তুলনায় সবজি উঠছে কম। দাম লাগামহীন। কোনো কোনো সবজির দাম কেজিপ্রতি দ্বিগুণও বেড়েছে। নিম্ন ও মধ্যম আয়ের মানুষ বাজার খরচ জোগাতে হিমশিম খাচ্ছে। গতকাল রোববার সকালে নগরের অন্তত চারটি বাজার ঘুরে এমন চিত্র পাওয়া গেল।
গতকাল সকাল সোয়া আটটায় রাজগঞ্জ বাজার ঘুরে দেখা গেছে, প্রতি কেজি ঢ্যাঁড়স ৫০ টাকা, মরিচ ১৯০, পটোল ৫০, কাঁকরোল ৫০-৬০, শিম ১১০-১২০, বরবটি ৬০, করলা ৬০, টমেটো ১৪০-১৫০, ঝিঙে ৬০, চিচিঙ্গা ৭০, পেঁপে ৪০, মিষ্টিকুমড়া ৬০, বেগুন ৬০, ধুন্দল ৬০, পুঁইশাক ৩০, কচুর লতি ৫০-৬০, ধনেপাতা এক কেজি ৩০০, শসার (দেশি) কেজি ৭০ টাকা, হাইব্রিড শসা ৪০, মুলা এক হালি ৪০-৫০, কাঁচাকলা এক হালি ৩০-৪০, ছোট আকারের লাউ ৫০, বড় আকারের লাউ ৮০, লালশাকের ছোট আঁটি ২৫ ও ডাঁটাশাক ২৫ টাকা আঁটিতে বিক্রি হতে দেখা গেছে। অন্যদিকে নিউমার্কেট, রানীরবাজার ও বাদশা মিয়ার বাজারে দেখা গেছে, আগের তুলনায় বাজারে সবজি কম উঠেছে। এসব বাজারেও সবজির দাম লাগামহীন।
রাজগঞ্জ বাজারের অন্তত পাঁচজন সবজি বিক্রেতার সঙ্গে কথা বলে জানা গেছে, বাড়তি পরিবহন খরচ, চাহিদা অনুযায়ী সবজি না পাওয়ার কারণে দাম বেড়েছে। বছরের অন্য সময় কম দামে সবজি এনে সামান্য লাভে বিক্রি করা হতো। এখন সবজি পেতেই কষ্ট হচ্ছে।
কোটবাড়ি বাজার থেকে নিয়মিত সবজি কেনেন কুমিল্লা বিশ্ববিদ্যালয়ের ব্যবস্থাপনা বিভাগের সহকারী অধ্যাপক কাজী ওমর সিদ্দিকী। তিনি বলেন, ‘আগে এ বাজারে টাটকা শাকসবজি পাওয়া যেত। দামও নাগালের মধ্যে ছিল। এক মাস ধরে প্রতি বাজারেই হু হু করে বাড়ছে সবজির দাম। কেজিপ্রতি কোনো কোনো সবজিতে ১০ থেকে ১৫ টাকা বাড়তি গুনতে হচ্ছে।’
কৃষি সম্প্রসারণ অধিদপ্তর কুমিল্লা সূত্রে জানা গেছে, এবার বর্ষা শুরুর আগ থেকেই কুমিল্লায় বৃষ্টি হচ্ছে। অতিবৃষ্টির কারণে সবজিখেতে পানি জমে ফসল নষ্ট হচ্ছে। ফলে চাহিদা অনুযায়ী সবজি জোগান দেওয়া সম্ভব হচ্ছে না। তার ওপর বর্ষা মৌসুমে সবজির সংকট এমনিতে থাকে।
কুমিল্লার অতিরিক্ত জেলা প্রশাসক (সার্বিক) মো. মনিরুজ্জামান তালুকদার বলেন, বাজার মনিটরিং কমিটি প্রতি সপ্তাহের বাজার দর পর্যালোচনা করছে। বৃষ্টির কারণে সবজির দাম হয়তো কিছুটা বেড়েছে।
