
রাজধানীর কল্যাণপুরে হাউজিং অ্যান্ড বিল্ডিং রিসার্চ ইনস্টিটিউটের জমি থেকে বস্তি উচ্ছেদ কার্যক্রমে হাইকোর্টের নিষেধাজ্ঞা স্থগিত চেয়ে আবেদন করেছে রাষ্ট্রপক্ষ। ৩১ জানুয়ারি আবেদনটি আপিল বিভাগের নিয়মিত বেঞ্চে শুনানির জন্য নির্ধারণ করেছেন চেম্বার আদালত।
চেম্বার বিচারপতি হাসান ফয়েজ সিদ্দিকী গতকাল রোববার রাষ্ট্রপক্ষের করা আবেদনের শুনানির জন্য এই দিন ধার্য করেন। তবে হাইকোর্টের তিন মাসের নিষেধাজ্ঞার আদেশের ওপর চেম্বার আদালত কোনো স্থগিতাদেশ দেননি। আদালতে রাষ্ট্রপক্ষে ছিলেন অ্যাটর্নি জেনারেল মাহবুবে আলম ও ডেপুটি অ্যাটর্নি জেনারেল একরামুল হক। আবেদনকারীর পক্ষে ছিলেন জ্যেষ্ঠ আইনজীবী এম আমীর-উল ইসলাম ও সারা হোসেন।
