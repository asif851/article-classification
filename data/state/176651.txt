
শিক্ষার্থীরা নন, ভ্যাট দেবে ব্র্যাক বিশ্ববিদ্যালয় কর্তৃপক্ষ। শুধু তা-ই নয়, ইতিমধ্যে শিক্ষার্থীদের কাছ থেকে নেওয়া ভ্যাট বাবদ অর্থও ফেরত দেওয়া হবে। বিশ্ববিদ্যালয় কর্তৃপক্ষ এ ব্যাপারে দ্রুত সিদ্ধান্ত নেবে।
আজ বৃহস্পতিবার বিকেলে বিশ্ববিদ্যালয় কর্তৃপক্ষের এমন মৌখিক আশ্বাসের পর আন্দোলন প্রত্যাহার করেছেন ব্র্যাক বিশ্ববিদ্যালয়ের শিক্ষার্থীরা। তবে কবে সিদ্ধান্ত হবে, সে ব্যাপারে কর্তৃপক্ষ শিক্ষার্থীদের কিছু জানায়নি বলে কয়েকজন শিক্ষার্থী প্রথম আলোকে বলেছেন।এ ব্যাপারে জানতে চাইলে বিশ্ববিদ্যালয়ের রেজিস্ট্রার মো. সহুল আফজাল প্রথম আলোকে বলেন, শিক্ষার্থীদের তিনি এনবিআরের ব্যাখ্যার কথা বলেছেন। শিগগিরই বিশ্ববিদ্যালয় কর্তৃপক্ষ এসব বিষয়ে সিদ্ধান্ত নেবে বলে শিক্ষার্থীদের বলা হয়েছে। তিনি বলেন, আগামী রোববার বিষয়গুলো নিয়ে বৈঠক হতে পারে।অন্য অনেক বেসরকারি বিশ্ববিদ্যালয়ের শিক্ষার্থীদের মতো ব্র্যাক বিশ্ববিদ্যালয়ের শিক্ষার্থীরাও ভ্যাটবিরোধী আন্দোলন শুরু করেন। আজ দুপুর থেকে বিশ্ববিদ্যালয়ের শিক্ষার্থীরা ক্যাম্পাসের সামনের সড়ক অবরোধ করে আন্দোলন করছিলেন। এ কারণে মহাখালী থেকে গুলশান-১ নম্বর সড়কে যান চলাচল মারাত্মক ব্যাহত হয়। মানুষ পড়ে চরম ভোগান্তিতে।চলতি অর্থবছরের বাজেটে বেসরকারি শিক্ষাপ্রতিষ্ঠানের ওপর সাড়ে ৭ শতাংশ ভ্যাট আরোপ করে সরকার। এই ভ্যাট বেসরকারি বিশ্ববিদ্যালয়ের শিক্ষার্থীদের টিউশন ফির সঙ্গে নেওয়া হচ্ছিল। এ জন্য শিক্ষার্থীরা ভ্যাট প্রত্যাহারের দাবিতে আন্দোলন শুরু করেন।বিকেলে এনবিআরের এক ব্যাখ্যায় বলা হয়, শিক্ষার্থীদের কোনো ভ্যাট দিতে হবে না। ভ্যাট দেবে বিশ্ববিদ্যালয় কর্তৃপক্ষ। তাই টিউশন ফি বাড়ার কোনো কারণ নেই। বিদ্যমান টিউশন ফির মধ্যেই ভ্যাট অন্তর্ভুক্ত আছে।এদিকে সাত মসজিদ রোডে স্টেট ইউনিভার্সিটির ক্যাম্পাসের কাছে ভ্যাট প্রত্যাহারের দাবিতে আন্দোলনরত শিক্ষার্থীরা তাঁদের আন্দোলন আজকের মতো প্রত্যাহার করেছেন। ভ্যাট প্রত্যাহার না হলে শিক্ষার্থীরা কাল আবার আন্দোলন করবেন।
