
র‌্যাবের ভ্রাম্যমাণ আদালত গতকাল মঙ্গলবার রাজধানীর দনিয়ার রসুলপুরে এক নারীকে লাঞ্ছিত করার অভিযোগে মো. দিদার (৩০) নামের এক যুবককে দুই বছরের কারাদণ্ড দিয়েছেন।র‌্যাব সূত্র জানায়, অভিযুক্ত দিদার ও এক নারী একই অ্যাপার্টমেন্ট কমপ্লেক্সে থাকেন। কিন্তু দিদার প্রায়ই সেই নারীকে উত্ত্যক্ত করতেন। র‌্যাবের কাছে এ অভিযোগ আসার পর গতকাল সকালে নির্বাহী ম্যাজিস্ট্রেট মো. সারওয়ার আলমের নেতৃত্বে ভ্রাম্যমাণ আদালত সেখানে অভিযান চালান। এ সময় ওই নারীকে মারধরের অভিযোগে দিদারকে আটক করা হয়। দিদার তাঁর প্রতিবেশী নারীকে অভিযোগের সত্যতা স্বীকার করায় আদালত তাঁকে দুই বছরের বিনাশ্রম কারাদণ্ড দেন। এ সময় তাঁর কাছ থেকে ৫০টি ইয়াবা বড়ি ও একটি রিভলবার উদ্ধার করা হয়। এ ঘটনায় র‌্যাব তাঁর বিরুদ্ধে অস্ত্র আইনে যাত্রাবাড়ী থানায় একটি মামলা করেছে।র‌্যাবের নির্বাহী ম্যাজিস্ট্রেট মো. সারওয়ার আলম প্রথম আলোকে বলেন, এর আগে দিদার লিফটের ভেতরে ওই নারীকে দুবার ধর্ষণের চেষ্টা করেন।
