
রাজধানীর গুলশানের ৭৪ নম্বর সড়কে ১২ অক্টোবর দুর্ঘটনার বিষয়ে গাড়ির মালিক ও চালকের বিরুদ্ধে আগামী ১৪ দিনের মধ্যে আইনগত ব্যবস্থা নিতে পুলিশকে নির্দেশ দিয়েছেন হাইকোর্ট। অভিযোগ রয়েছে, ওই দিন সাবেক সাংসদ এইচ বি এম ইকবালের ভাতিজা ফারিজ রহমানের গাড়ি নিয়ন্ত্রণ হারিয়ে দুটি রিকশাকে ধাক্কা দিলে চারজন আহত হন। এ নিয়ে থানায় কোনো অভিযোগ দায়ের না করে বিষয়টি মিটমাট করে ফেলা হয়।একটি রিট আবেদনের প্রাথমিক শুনানি শেষে বিচারপতি শেখ হাসান আরিফ ও বিচারপতি মো. ইকবাল কবিরের সমন্বয়ে গঠিত হাইকোর্টের অবকাশকালীন বেঞ্চ গতকাল মঙ্গলবার এ আদেশ দেন। আদালতে রিট আবেদনের পক্ষে ছিলেন আইনজীবী অনীক আর হক ও জ্যোতির্ময় বড়ুয়া।অনীক আর হক প্রথম আলোকে বলেন, কেন পুলিশ এত দিনে কোনো পদক্ষেপ নেয়নি এবং পুলিশের এই নিষ্ক্রিয়তাকে কেন অবৈধ ঘোষণা করা হবে না, তা জানতে আদালতের কাছে রুল চাওয়া হয়েছিল। এ ছাড়া পুলিশকে কেন ওই ঘটনার তদন্ত শুরু করার জন্য নির্দেশনা দেওয়া হবে না, সে বিষয়েও রুল চাওয়া হয়। আদালত রুল দিয়েছেন। আর যেহেতু মোটরযান অধ্যাদেশের ২১ দিনের মধ্যে মামলা করতে হয় এবং ইতিমধ্যে ওই ঘটনার এক সপ্তাহ পার হয়ে গেছে, তাই আগামী ১৪ দিনের মধ্যে পুলিশকে আইনগত পদক্ষেপ নিতে নির্দেশ দিয়েছেন আদালত।সুপ্রিম কোর্টের পাঁচজন আইনজীবীসহ ছয়জন গত সোমবার এই রিট আবেদনটি করেন। আবেদনে স্বরাষ্ট্রসচিব, পুলিশের মহাপরিদর্শক (আইজিপি), ঢাকা মেট্রোপলিটন পুলিশের কমিশনার, দুজন অতিরিক্ত পুলিশ কমিশনার (ট্রাফিক ও তদন্ত) ও গুলশান থানার ভারপ্রাপ্ত কর্মকর্তাকে (ওসি) বিবাদী করা হয়েছে। দুই সপ্তাহের মধ্যে রুলের জবাব দিতে বলা হয়েছে।
