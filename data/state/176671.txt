
জামালপুরের সরিষাবাড়ী উপজেলার তারাকান্দিতে যমুনা সার কারখানা কোম্পানি লিমিটেড থেকে সালফিউরিক অ্যাসিড পাচারের চেষ্টার ঘটনায় গত সোমবার রাতে ট্যাংকলরির চালক ও সহকারীর বিরুদ্ধে মামলা হয়েছে। গতকাল মঙ্গলবার তাঁদের গ্রেপ্তার করা হয়েছে।গ্রেপ্তার হওয়া দুজন হলেন ট্যাংকলরির চালক নরসিংদীর পলাশ উপজেলার খালিপুর গ্রামের মো. আনোয়ার (৩৮) ও তাঁর সহকারী একই উপজেলার সুলতানপুর গ্রামের জাইদুল (৩০)।মামলার তদন্ত কর্মকর্তা ও তারাকান্দি পুলিশ ফাঁড়ির দায়িত্বপ্রাপ্ত কর্মকর্তা ইদ্রিস হোসাইন বলেন, ওই দুজনকে গতকাল আদালতের মাধ্যমে কারাগারে পাঠানো হয়েছে।এজাহার ও কারখানা সূত্রে জানা যায়, গত শনিবার পাচারের সময় কারখানার প্রধান ফটকের সামনে থেকে তিন মেট্রিক টন সালফিউরিক অ্যাসিডসহ একটি ট্যাংকলরি আটক করা হয়। এ ঘটনায় সোমবার রাতে কারখানার সহকারী নিরাপত্তা ব্যবস্থাপক নুরুল আমিন লরির চালক ও তাঁর সহকারীর বিরুদ্ধে চুরি ও পাচারের চেষ্টার অভিযোগে থানায় মামলা করেন।
