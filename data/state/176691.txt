
পাবনার সুজানগর উপজেলার মানিকদিয়ার গ্রাম থেকে গতকাল মঙ্গলবার সকালে পুলিশ আসমা খাতুন (৩০) নামে এক গৃহবধূর লাশ উদ্ধার করেছে। তিনি অন্তঃসত্ত্বা ছিলেন। 
নিহত আসমার পরিবারের অভিযোগ, আসমার স্বামী সাদেক আলী ৫০ হাজার টাকা যৌতুক না পেয়ে তাঁকে হত্যা করেছে। মামলার এজাহার সূত্রে জানা গেছে, বছর সাতেক আগে তাঁদের বিয়ে হয়। সাত মাস আগে আসমা অন্তঃসত্ত্বা হন। সাদেক এর পর থেকেই আসমার পরিবারের কাছে ৫০ হাজার টাকা যৌতুক দাবি করতে থাকেন। টাকা না দেওয়ায় তিনি প্রায়ই আসমাকে মারধর করতেন। সোমবার গভীর রাত পর্যন্ত যৌতুকের টাকা নিয়ে তাঁদের মধ্যে ঝগড়া হয়। সকালে ঘরে আসমার লাশ পাওয়া যায়।  আসমার বাবা অভিযোগ করেন, যৌতুকের টাকার জন্যই তাঁর মেয়েকে সাদেক পিটিয়ে ও বিষ খাইয়ে হত্যা করেছে।
