
রাজশাহী বিশ্ববিদ্যালয়ের শিক্ষক হত্যায় জড়িত ব্যক্তিদের খুঁজে বের করে শাস্তির দাবি জানিয়েছে বিএনপি। দলটির মহাসচিব মির্জা ফখরুল ইসলাম আলমগীর এ দাবি জানিয়ে বলেছেন, দেশে ন্যায়বিচার সম্পূর্ণভাবে বিলুপ্ত হয়ে যাওয়ায় একের পর এক হত্যাকাণ্ডের ঘটনা ঘটছে। রাজশাহী বিশ্ববিদ্যালয়ে আগের হত্যাকাণ্ডগুলোর প্রকৃত রহস্য উন্মোচন ও শাস্তি না হওয়ায় একের পর এক শিক্ষক খুনের ঘটনা ঘটছে।
আজ রোববার গণমাধ্যমে পাঠানো বিবৃতিতে মির্জা ফখরুল এসব কথা বলেন। তিনি অভিযোগ করেন, রাষ্ট্রযন্ত্রকে দলীয় স্বার্থে ও বিরোধী দল দমনে ব্যবহার করার কারণে সারা দেশে খুন, গুম, অপহরণ, গুপ্তহত্যা ও বিচারবহির্ভূত হত্যাকাণ্ড বেড়ে গেছে। সহিংস তাণ্ডব ও বেআইনি কর্মকাণ্ড এবং বিচারহীনতার কারণে দুষ্কৃতকারীরা বেপরোয়া হয়ে উঠেছে।
মির্জা ফখরুল বলেন, দেশে ভয়ংকর ও আলোচিত হত্যাকাণ্ডগুলো ধারাবাহিকভাবে সংঘটিত হওয়ার পর তা নিয়ে আন্তর্জাতিক জঙ্গিগোষ্ঠীর দায় স্বীকার দেশের মানুষকে আতঙ্কিত করে তুলছে। কিন্তু ঘাতকদের নির্মূল করতে সরকারের কোনো দৃশ্যমান তৎপরতা দেখা যাচ্ছে না। শুধু নিজেদের ব্যর্থতার দায় অন্যের ঘাড়ে চাপিয়ে নিজেরা দায়মুক্তির চেষ্টা করছে। তিনি বলেন, ‘ভোটারবিহীন সরকারের দুষ্কর্মের কারণেই দুষ্কৃতকারীরা আশকারা পাচ্ছে। সে কারণেই জীবনবিনাশী কর্মকাণ্ডের মাত্রা বৃদ্ধি পাচ্ছে। মূলত দেশ এখন ভয়ংকর অরাজকতার মধ্যে।’
আলাদা এক বিবৃতিতে বিএনপির সিনিয়র যুগ্ম মহাসচিব ও রাজশাহী বিশ্ববিদ্যালয় ছাত্র সংসদের (রাকসু) সাবেক সহসভাপতি রুহুল কবির রিজভী শিক্ষক রেজাউল করিম সিদ্দিকী হত্যাকাণ্ডের জন্য সরকারকে দায়ী করেন। তিনি বলেন, ওই বিশ্ববিদ্যালয়ে এ পর্যন্ত যতগুলো হত্যাকাণ্ড হয়েছে, তার কোনোটিতেই সরকার প্রকৃত অপরাধীদের শনাক্ত করে আইনের আওতায় এনে শাস্তি দিতে পারেনি।
