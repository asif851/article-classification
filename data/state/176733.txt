
 

সিএনজিচালিত অটোরিকশার আয়ুষ্কাল ছিল ৯ বছর
মালিক-শ্রমিকদের দাবির মুখে মেয়াদ হয় ১৫ বছর
অটোরিকশার মেয়াদ ৩১ মার্চ শেষ হবে

১৫ বছরের পুরোনো সিএনজিচালিত অটোরিকশার আয়ুষ্কাল না বাড়ানোর সুপারিশ করেছে বাংলাদেশ প্রকৌশল বিশ্ববিদ্যালয় (বুয়েট)। ফলে চলতি মাসে অন্তর্বর্তীকালীন মেয়াদ শেষ হওয়ার পর ঢাকা ও চট্টগ্রাম মহানগরে ২০০২ মডেলের অটোরিকশাগুলো আর চলতে পারবে না। আজ মঙ্গলবার দুপুরে বিআরটিএতে এ-সংক্রান্ত মতামত দিয়েছে বুয়েট।
বাংলাদেশ সড়ক পরিবহন কর্তৃপক্ষের (বিআরটিএর) তথ্য অনুযায়ী, ২০০২ মডেলের অটোরিকশা আছে ৮ হাজার ৪২১টি। নিবন্ধনের সময় এগুলোর আয়ুষ্কাল ধরা হয়েছিল নয় বছর। পরে মালিক-শ্রমিকদের দাবির মুখে তিন দফায় অটোরিকশাগুলোর মেয়াদ বাড়িয়ে ১৫ বছর করা হয়। গত বছরের ৩১ ডিসেম্বর এই বর্ধিত মেয়াদও শেষ হয়। পরে ওই দিন সড়ক পরিবহন ও সেতু মন্ত্রণালয়ের নির্দেশে মেয়াদোত্তীর্ণ অটোরিকশাগুলোর জন্য অন্তর্বর্তীকালীন তিন মাস (আগামী ৩১ মার্চ পর্যন্ত) মেয়াদ দেওয়া হয়।
এর আগে এই অটোরিকশাগুলোর ইঞ্জিন ও গ্যাস সিলিন্ডার পরিবর্তন করে এগুলোর মেয়াদ আরও ছয় বছর বাড়ানোর দাবি জানিয়েছিল অটোরিকশা মালিক সংগঠনগুলোর জোট ঢাকা মহানগর সিএনজি অটোরিকশা মালিক সমিতি ঐক্য পরিষদ। মালিকদের দাবির পরিপ্রেক্ষিতে অটোরিকশাগুলোর মেয়াদ ১৫ বছরের অতিরিক্ত আরও বাড়ানো যায় কি না, তা জানানোর জন্য বুয়েটের মতামত চায় বিআরটিএ। মূলত এই মতামতের ওপর নির্ভর করছিল অটোরিকশাগুলোর মেয়াদ আরও বাড়বে কি না।
বিআরটিএর সচিব মুহাম্মদ শওকত আলী বলেন, বুয়েটের মতামতে অটোরিকশার মেয়াদ ১৫ বছরের অতিরিক্ত না করার সুপারিশ করা হয়েছে এবং যেসব অটোরিকশার মেয়াদ ৩১ মার্চ শেষ হবে, সেসব অটোরিকশার মেয়াদ আর বাড়ানো যাবে না বলে জানানো হয়েছে।
