
চট্টগ্রামে ধর্ষণচেষ্টা ও মারধরের অভিযোগে সালাউদ্দিন (১৮) নামের এক ব্যক্তিকে গ্রেপ্তার করা হয়েছে। গত সোমবার রাতে বাকলিয়া থানার সৈয়দশাহ রোডের বাসা থেকে তাঁকে গ্রেপ্তার করা হয়।বাকলিয়া থানার ভারপ্রাপ্ত কর্মকর্তা (ওসি) মোহাম্মদ মহসিন প্রথম আলোকে বলেন, সৈয়দশাহ রোড এলাকার কলেজপড়ুয়া এক তরুণীকে দীর্ঘদিন ধরে উত্ত্যক্ত করে আসছেন সালাউদ্দিন। সোমবার সকালে ঘরে ঢুকে ওই তরুণীকে ধর্ষণের চেষ্টা করেন তিনি। এতে বাধা দিলে ওই তরুণীর এক ভাই ও চাচাকে ছুরিকাঘাত করেন সালাউদ্দিন। ওসি জানান, ওই তরুণীর মা মামলা করার পর রাতেই সালাউদ্দিনকে গ্রেপ্তার করা হয়। গতকাল মঙ্গলবার তাঁকে আদালতের মাধ্যমে কারাগারে পাঠানো হয়েছে।
