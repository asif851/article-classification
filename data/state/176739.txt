
আগামী জাতীয় সংসদ নির্বাচনে সেনা মোতায়েন করা হবে বলে জানিয়েছেন নির্বাচন কমিশনার মাহবুব তালুকদার। তিনি জানান, কোন প্রক্রিয়ায় সেনা মোতায়েন করা হবে, এখনো নির্ধারণ করা হয়নি। এ ছাড়া আগামী নির্বাচনে ইলেকট্রনিক ভোটিং মেশিন (ইভিএম) ব্যবহারের চিন্তা নেই বলেও জানান তিনি।সোমবার আগারগাঁওয়ের নির্বাচন ভবনে সাংবাদিকদের সঙ্গে আলাপকালে মাহবুব তালুকদার এ তথ্য জানান। তিনি বলেন, সেনা মোতায়েন হবে আগামী নির্বাচনে। এখানে একটা কিন্তু আছে। নির্বাচনী প্রক্রিয়ায় সেনাবাহিনী কীভাবে যুক্ত হবে, সেটি বলার সময় এখনো হয়নি। কমিশনে এ বিষয়ে সিদ্ধান্ত নেওয়া হবে। কমিশন এ পর্যন্ত বিষয়টিতে কোনো সিদ্ধান্ত নেয়নি।মাহবুব তালুকদার বলেন, ‘আমরা কমিশনাররা প্রধান নির্বাচন কমিশনারের সঙ্গে আলোচনা করেছি এবং আমাদের সবারই অনুভূতি হচ্ছে সেনা মোতায়েন হোক। তবে এটাকে কমিশনের সিদ্ধান্ত বলা যাবে না। সময়ই বলে দেবে যে কীভাবে সেনা মোতায়েন হবে।’ তিনি বলেন, ‘এখন হয়তো আমরা একটি বিষয়ে সিদ্ধান্ত নিতে পারছি না। কিন্তু সময়ের পরিপ্রেক্ষিতে সিদ্ধান্তটা উঠে আসবে। কারণ সময়ই বলে দেবে কী সিদ্ধান্ত নেওয়া দরকার। আমি কখনোই বলতে পারব না যে সেনা মোতায়েন হবে না।’
নির্বাচন কমিশনের সঙ্গে সংলাপে বিএনপি সেনা মোতায়েন চেয়েছিল। তাহলে কি এটা বলা যায় যে বিএনপির দাবির অগ্রগতি এক ধাপ এগিয়েছে-এ প্রশ্নের জবাবে নির্বাচন কমিশনার মাহবুব তালুকদার বলেন, ‘আমি এটা মনে করি না। কারণ, বিএনপি তো এক ধাপ অগ্রগতি চায়নি। বিএনপি সেনা মোতায়েন হবে বলেনি। তারা বলেছে ম্যাজিস্ট্রেসি পাওয়ারসহ সেনা মোতায়েন করতে হবে। তবে বিএনপির দাবির বিষয়ে আমার কোনো বক্তব্য নেই।’
ইভিএমের বিষয়ে এই নির্বাচন কমিশনার বলেন, ‘আমরা ইভিএম-সংশ্লিষ্ট লোকজনকে ডেকেছিলাম। তাঁরা আমাদের সেগুলো দেখিয়েছেন। আর এর আগে যেসব ইভিএম ব্যবহার করা হয়েছিল, সেগুলো সব বাতিল হয়ে গেছে। তাই সেগুলোকে ইতিমধ্যে আমরা অকার্যকর ঘোষণা করেছি। এই নির্বাচনে ইভিএম ব্যবহার করতেই হবে, এমন কোনো চিন্তা আমাদের মধ্যে নেই। তবে ভবিষ্যতে নির্বাচন প্রক্রিয়ায় ইভিএমকে যুক্ত করতে হবে।’
মাহবুব তালুকদার বলেন, ‘ইভিএম এমন একটা অনিবার্য বিষয়, যা ভবিষ্যতে আমাদের ব্যবহার করতে হবে। আমরা এবার হয়তো পারব না। পারব কীভাবে? আমাদের প্রাথমিক প্রস্তুতিই নেই। আমাদের একটি স্বচ্ছ নির্বাচন করতে হবে। প্রশ্নবিদ্ধ যন্ত্র দিয়ে সেই নির্বাচন করতে পারি না। এটা আমার ব্যক্তিগত অভিমত।’ তিনি বলেন, ‘এবার ইভিএম ব্যবহার হবে কি না, এ বিষয়ে আমার সন্দেহ আছে। ইভিএম ব্যবহারের প্রস্তুতি নেওয়ার জন্য যে সময় দরকার, যে অগ্রগতি দরকার, সেই রকম সময় আমাদের হাতে নেই।’
