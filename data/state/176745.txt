
টাঙ্গাইলের কালীহাতি উপজেলায় গতকাল মঙ্গলবার দিবাগত রাতে সড়ক দুর্ঘটনায় চারজন নিহত হয়েছেন। আহত হয়েছেন দুজন।  রাত সাড়ে ১২টার দিকে উপজেলার চরভাবলা এলাকায় বঙ্গবন্ধু সেতুর পূর্ব প্রান্তের সংযোগ সড়কে এ দুর্ঘটনা ঘটে।  বঙ্গবন্ধু সেতুর পূর্ব থানার ভারপ্রাপ্ত কর্মকর্তা (ওসি) মো. আখেরুজ্জামানের ভাষ্য, যাত্রীবাহী সিএনজিচালিত একটি অটোরিকশা পাশাপাশি চলন্ত দুটি ট্রাকের মাঝে চাপা পড়লে এ হতাহতের ঘটনা ঘটে। হতাহত সবাই অটোরিকশার যাত্রী। নিহত ব্যক্তিরা হলেন অটোরিকশার চালক ফারুক হোসেন (৩৫), যাত্রী গোলাম কিবরিয়া (৪০), নুরুল ইসলাম (৪০) ও নিরঞ্জন সাহা (৩৫)। আহত যাত্রীদের টাঙ্গাইল মেডিকেল কলেজ হাসপাতালে ভর্তি করা হয়েছে। এ ঘটনায় মামলা প্রক্রিয়াধীন বলে জানিয়েছে পুলিশ।
