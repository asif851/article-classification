
রাজশাহী বিশ্ববিদ্যালয়ের ইংরেজি বিভাগের অবসরপ্রাপ্ত অধ্যাপক আলী আনোয়ার (৭৯) মারা গেছেন।গতকাল সোমবার বাংলাদেশ সময় রাত নয়টায় যুক্তরাষ্ট্রের নিউইয়র্কের একটি হাসপাতালে চিকিত্সাধীন অবস্থায় তিনি মারা যান (ইন্না লিল্লাহি ওয়া ইন্না ইলাইহি রাজিউন)। অধ্যাপক আলী আনোয়ার বেশ কিছুদিন থেকে লিভার ও কিডনির রোগে ভুগছিলেন। আজ মঙ্গলবার বিশ্ববিদ্যালয়ের জনসংযোগ দপ্তরের সংবাদ বিজ্ঞপ্তিতে এ তথ্য জানানো হয়।আলী আনোয়ার ১৯৬২ সালে রাজশাহী বিশ্ববিদ্যালয়ে ইংরেজি বিভাগে প্রভাষক হিসেবে যোগদান করেন এবং ২০০১ সালে অবসর নেন। চাকরি জীবনে তিনি বিভাগীয় সভাপতি এবং শিক্ষা পরিষদের সদস্যসহ বিশ্ববিদ্যালয়ের বেশ কয়েকটি গুরুত্বপূর্ণ দায়িত্ব পালন করেছেন। মৃত্যুকালে তিনি স্ত্রী, দুই ছেলে ও দুই মেয়ে রেখে গেছেন। তাঁর মরদেহ আগামী শুক্রবার ঢাকায় নিয়ে আসা হবে এবং মিরপুর শহীদ বুদ্ধিজীবী কবরস্থানে দাফন করা হবে বলে পারিবারিক সূত্রে জানা গেছে।অধ্যাপক আলী আনোয়ারের মৃত্যুতে রাজশাহী বিশ্ববিদ্যালয়ের উপাচার্য মুহম্মদ মিজানউদ্দিন ও সহ-উপাচার্য চৌধুরী সারওয়ার জাহান গভীর শোক প্রকাশ করেছেন।
