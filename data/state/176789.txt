
পাবনার ঈশ্বরদীর দুটি এলাকায় গতকাল বুধবার বিকেলে পৃথক অভিযান চালিয়ে অস্ত্র, গুলিসহ দুই ব্যক্তিকে গ্রেপ্তার করেছে পুলিশ। তাঁরা হলেন ঈশ্বরদীর অরণকোলা গ্রামের আফাজ উদ্দিন জোয়াদারের ছেলে কামাল উদ্দিন ওরফে কালু (৪০) ও লক্ষ্মীকুন্ডা ইউনিয়নের বিলকেদা গ্রামের ইসলাম হোসেনের ছেলে শামসুদ্দিন ইসলাম (৬০)। ঈশ্বরদী থানা সূত্রে জানা গেছে, গোপন তথ্যের ভিত্তিতে অভিযান চালিয়ে কামাল উদ্দিন ওরফে কালুর বাড়ি থেকে দুটি গুলিসহ একটি বিদেশি পিস্তল ও শামসুদ্দিনের কাছ থেকে একটি একনলা বন্দুক উদ্ধার করা হয়। তাঁদের অস্ত্র আইনের মামলায় গ্রেপ্তার দেখিয়ে গতকালই পাবনা আদালতের মাধ্যমে জেলহাজতে পাঠানো হয়। 
