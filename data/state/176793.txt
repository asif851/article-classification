
কেন্দ্রীয় ছাত্রলীগের সহসম্পাদক দিয়াজ ইরফান চৌধুরীর (২৬) ঝুলন্ত লাশ উদ্ধার করা হয়েছে। আজ রোববার রাত সাড়ে ১০টার দিকে চট্টগ্রাম বিশ্ববিদ্যালয়ের ২ নম্বর গেট এলাকায় একটি ভাড়া বাসা থেকে তাঁর লাশ উদ্ধার করে পুলিশ। স্বজনদের অভিযোগ, হত্যার পর তাঁকে ঝুলিয়ে রাখা হয়েছে।
প্রত্যক্ষদর্শী ও পুলিশ সূত্র জানায়, চার তলা একটি ভবনের দ্বিতীয় তলায় একটি ফ্ল্যাটে ভাড়া থাকতেন দিয়াজ ও তাঁর পরিবারের সদস্যরা। ছাত্রলীগের কোন্দলের জের ধরে গত ২৯ অক্টোবর রাতে দিয়াজের বাসায় ভাঙচুর ও হামলার পর দিয়াজ বাসায় একাই থাকতেন। বাসার যে কক্ষে দিয়াজ থাকতেন সেই কক্ষের জানালা দিয়ে সিলিং ফ্যানের সঙ্গে তাঁর লাশ ঝুলন্ত অবস্থায় দেখতে পেয়ে স্থানীয় লোকজন পুলিশ ও পরিবারের সদস্যদের খবর দেয়। পুলিশ এসে দিয়াজের কক্ষের দরজা ভেঙে লাশ উদ্ধার করে।
দিয়াজের মামা রাশেদ চৌধুরী মুঠোফোনে প্রথম আলোকে বলেন, বাসায় কেউ ছিল না। এ সুযোগে দিয়াজকে হত্যা করে সিলিং ফ্যানের সঙ্গে ঝুলিয়ে রেখেছে প্রতিপক্ষের লোকজন। দিয়াজের বড় বোন জুবাইদা সরোয়ারও অভিযোগ করেন, তাঁর ভাইকে মেরে ফ্যানের সঙ্গে ঝুলিয়ে রাখা হয়েছে। ছাত্রলীগের কোন্দলের জের ধরে দিয়াজকে হত্যা করা হয়েছে।
হাটহাজারী থানার ভারপ্রাপ্ত কর্মকর্তা (ওসি) বেলাল উদ্দিন জাহাঙ্গীর বলেন, বাসায় দিয়াজ একাই ছিলেন। ঘটনার সময় পরিবারের কোনো সদস্য ছিলেন না। খবর পেয়ে দরজা ভেঙে ঘর থেকে ফ্যানের সঙ্গে ঝুলন্ত অবস্থায় থাকা দিয়াজের লাশ উদ্ধার করা হয়েছে। ময়নাতদন্ত প্রতিবেদন পাওয়ার পর মৃত্যুর কারণ স্পষ্ট হবে।
দিয়াজ চট্টগ্রাম সিটি করপোরেশনের মেয়র ও নগর আওয়ামী লীগের সাধারণ সম্পাদক আ জ ম নাছির উদ্দিনের অনুসারী হিসেবে পরিচিত। এদিকে দিয়াজের মৃত্যুর খবর শুনে বাসার নিচে শত শত ছাত্রলীগের নেতাকর্মীরা জড়ো হয়েছেন বলে পুলিশ জানায়।
