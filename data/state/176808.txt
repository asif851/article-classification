
নাশকতার পরিকল্পনা ও নির্দেশনা দেওয়ার অভিযোগে নারায়ণগঞ্জ জেলা ছাত্রদলের আহ্বায়ক মাসুকুল ইসলাম রাজীবকে গ্রেপ্তার করেছে পুলিশ। আজ বৃহস্পতিবার ভোরে নারায়ণগঞ্জ শহরের মিশনপাড়া এলাকার বাসা থেকে তাঁকে গ্রেপ্তার করা হয়।
ফতুল্লা মডেল থানার ভারপ্রাপ্ত কর্মকর্তা (ওসি) মো. আসাদুজ্জামানের ভাষ্য, গতকাল বুধবার রাত সাড়ে ১১টার দিকে ঢাকা-নারায়ণগঞ্জ লিংকরোডের ফতুল্লার লামাপাড়া এলাকায় মোটরসাইকেল আরোহী দুই যুবককে সহকারী উপপরিদর্শক (এএসআই) ফরিদা খানম টগরের নেতৃত্বে পুলিশের একটি দল থামার সংকেত দেয়। কিন্তু ওই দুই যুবক ছাত্রদল কর্মী রফিকুল ইসলাম ও গাজী মিয়া তাঁদের সঙ্গে থাকা দুটি ব্যাগ ছুড়ে রাস্তার পাশে ফেলে মোটরসাইকেল নিয়ে পালিয়ে যাওয়ার চেষ্টা করেন। এ সময় এএসআই ফরিদা খানম তাঁদের ধরে ফেলেন। একটি ব্যাগ থেকে একটি পেট্রলবোমা উদ্ধার করা হয়। আরেকটি ব্যাগ ডোবায় পড়ে যায়।
ওসির দাবি, আটক ছাত্রদল কর্মী রফিকুল ও গাজী জিজ্ঞাসাবাদে জানিয়েছেন, জেলা ছাত্রদলের আহ্বায়ক মাসুকুল ইসলাম রাজীবের পরিকল্পনা ও নির্দেশনায় নাশকতার জন্য তাঁরা পেট্রলবোমা বহন করছিলেন। রাজীবের বিরুদ্ধে পুলিশের ওপর হামলা, নাশকতা, ভাঙচুর ও অগ্নিসংযোগের বেশ কয়েকটি মামলা রয়েছে। ওই মামলায় তাঁকে গ্রেপ্তার দেখানো হয়েছে বলে তিনি জানান।
