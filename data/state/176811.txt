
মুন্সিগঞ্জে গতকাল বুধবার জেলা জাতীয়তাবাদী আইনজীবী ফোরামের বিক্ষোভ মিছিল ও সমাবেশ ছাত্রলীগের হামলায় পণ্ড হয়েছে বলে অভিযোগ পাওয়া গেছে। সাবেক প্রধান বিচারপতি ও আইন কমিশনের চেয়ারম্যান মো. খায়রুল হকের পদত্যাগের দাবিতে এ কর্মসূচির আয়োজন করা হয়।
প্রত্যক্ষদর্শীরা জানান, গতকাল দুপুরে জেলা আইনজীবী সমিতির কার্যালয়ের সামনে থেকে বিক্ষোভ মিছিল বের করে জেলা জাতীয়তাবাদী আইনজীবী ফোরাম। হঠাৎ ছাত্রলীগের শহর কমিটির সভাপতি নসিবুল ইসলাম ও সাধারণ সম্পাদক সাগরের নেতৃত্বে ১০-১২ জনের একটি দল মিছিলে আক্রমণ চালায়। এ সময় বিএনপিপন্থী আইনজীবীদের ব্যানার ছিনিয়ে নেওয়া হয়। আইনজীবীদের গালিগালাজ করা হয়। বিক্ষোভ মিছিল ও সমাবেশে অংশগ্রহণকারী আইনজীবীরা এ সময় ভয়ে আদালত চত্বর থেকে আইনজীবী সমিতি কার্যালয়ের ভেতরে গিয়ে আশ্রয় নেন। পরে হামলাকারীরা আদালত প্রাঙ্গণে অবস্থান নেয়।
জেলা জাতীয়তাবাদী আইনজীবী ফোরামের সাধারণ সম্পাদক তোতা মিয়ার সভাপতিত্বে কর্মসূচিতে জেলা আইনজীবী সমিতির বর্তমান সভাপতি জাকারিয়া মোল্লা, সাধারণ সম্পাদক সালাউদ্দিন ঢালী, সাংগঠনিক সম্পাদক আতোয়ার হোসেন প্রমুখ উপস্থিত ছিলেন।
জাতীয়তাবাদী আইনজীবী ফোরামের নেতারা বলেন, কেন্দ্রীয় কর্মসূচির অংশ হিসেবে তাঁরা বিক্ষোভ মিছিল ও সমাবেশ করতে চেয়েছিলেন। কিন্তু ছাত্রলীগের ক্যাডারদের হামলায় তা পণ্ড হয়ে গেছে। আদালত চত্বরে ঢুকে তাঁদের কর্মসূচিতে হামলা চালানো ন্যক্কারজনক।
বঙ্গবন্ধু আওয়ামী আইনজীবী পরিষদের এক নেতা নাম প্রকাশ না করার শর্তে বলেন, ‘ঘটনার সঙ্গে কে বা কারা জড়িত তা আমরা জানি না। আমরা কারও ব্যানার ছিনিয়ে নিইনি। এখানে ছাত্রলীগের কেউ জড়িত কি না, তা-ও বলতে পারব না।’
ছাত্রলীগের শহর কমিটির সভাপতি নসিবুল ইসলাম বলেন, ‘আমরা কাজে আদালতে গিয়েছিলাম। তবে আওয়ামী লীগপন্থী আইনজীবীদের কর্মসূচি দেখে সেখানে যোগদান করি। আমরা কোনো হামলা চালাইনি।’
বিএনপির চেয়ারপারসনের উপদেষ্টা ও জেলা বিএনপির সভাপতি আবদুল হাই সন্ধ্যা সাতটায় এক প্রেস বিজ্ঞপ্তিতে হামলার নিন্দা ও প্রতিবাদ জানিয়েছেন। তিনি আইনশৃঙ্খলা বাহিনীর প্রতি বিষয়টি খতিয়ে দেখার আহ্বান জানিয়েছেন।
মুন্সিগঞ্জ সদর থানার ভারপ্রাপ্ত কর্মকর্তা (ওসি) ইউনুস আলী বলেন, ‘আমাদের এ ঘটনা কেউ জানায়নি। কোনো অভিযোগও পাওয়া যায়নি।’ 
