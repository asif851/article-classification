
প্রধানমন্ত্রী শেখ হাসিনা বলেছেন, সরকার উৎখাতে যারা ব্যর্থ হয়ে মানুষ পুড়িয়ে মেরেছে, তাদের মদদেই বেছে বেছে মানুষ হত্যা করা হচ্ছে। খুবই সুপরিকল্পিতভাবে এসব ঘটানো হচ্ছে।আজ বুধবার প্রধানমন্ত্রীর কার্যালয়ে সরকারের অগ্রাধিকারমূলক প্রকল্পগুলোর পর্যালোচনা করতে গঠিত মনিটরিং কমিটির সভার শুরুতে প্রধানমন্ত্রী এসব কথা বলেন।সাম্প্রতিক হত্যাকাণ্ড নিয়ে শেখ হাসিনা বলেন, ‘যারা একসময় আন্দোলনের নামে প্রকাশ্যে আগুন দিয়ে মানুষ পুড়িয়ে মেরেছে, তাদেরই মদদ আছে এই গুপ্তহত্যায়। তারা আন্দোলনের নামে শত শত মানুষ হত্যা করেও যখন কিছু করতে পারেনি, এখন গুপ্ত হত্যার পথ বেছে নিয়েছে।’ প্রধানমন্ত্রী আরও বলেন, পৃথিবীর বিভিন্ন দেশে এ ধরনের গুপ্তহত্যা হচ্ছে। বাংলাদেশে যারা এসব ঘটাচ্ছে, তাদের খুঁজে বিচার করা হবে জানিয়ে অন্যান্য দেশের গুপ্তহত্যাকারীদেরও বিচার হওয়া উচিত। যারা এ ধরনের হত্যাকাণ্ড ঘটাচ্ছে, তাদের উদ্দেশ্য ধর্ম রক্ষা করা নয়। তিনি দেশবাসীকে আহ্বান জানান এদের বিরুদ্ধে সজাগ থাকতে।পদ্মা সেতু নির্মাণ, রূপপুর পারমাণবিক বিদ্যুৎকেন্দ্র স্থাপন, গভীর সমুদ্রবন্দর নির্মাণসহ মোট ১০টি প্রকল্পকে অগ্রাধিকার প্রকল্প হিসেবে চিহ্নিত করেছে সরকার। এসব প্রকল্প বাস্তবায়নে অগ্রগতি পর্যালোচনা করতেই ‘ফাস্ট ট্র্যাক মনিটরিং কমিটি’র চতুর্থ সভা বসে। প্রবৃদ্ধি ৭ শতাংশ ধরে রাখতে এসব প্রকল্পের দ্রুত বাস্তবায়নের ওপর গুরুত্বারোপ করেন প্রধানমন্ত্রী।
সভায় সড়ক পরিবহন ও সেতুমন্ত্রী ওবায়দুল কাদের, নৌপরিবহনমন্ত্রী শাজাহান খান, পরিকল্পনামন্ত্রী আ হ ম মুস্তফা কামাল, রেলমন্ত্রী মুজিবুল হক, ভূমিমন্ত্রী শামসুর রহমান শরীফ, প্রধানমন্ত্রীর উপদেষ্টা মসিউর রহমান, অর্থ প্রতিমন্ত্রী এম এ মান্নান, বিদ্যুৎ প্রতিমন্ত্রী নসরুল হামিদ, প্রধানমন্ত্রীর কার্যালয়ের মুখ্য সচিব আবুল কালাম আজাদ প্রমুখ উপস্থিত ছিলেন।
