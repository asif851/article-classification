
বেতন স্কেলে সিলেকশন গ্রেড, টাইম স্কেল পুনর্বহাল এবং ক্যাডার ও নন-ক্যাডার ‘বৈষম্য’ নিরসনসহ কয়েকটি দাবিতে আজ বৃহস্পতিবার প্রধানমন্ত্রী শেখ হাসিনা বরাবর স্মারকলিপি দিয়েছেন প্রকৌশলী, কৃষিবিদ, চিকিৎসক ও ২৬টি বিসিএস ক্যাডারের কর্মকর্তারা। 
এই দাবিতে ফার্মগেটের পুলিশ বক্সের সামনের সড়কে প্রায় এক ঘণ্টা অবস্থান শেষে প্রকৃচি-বিসিএস সমন্বয় কমিটির কর্মকর্তারা সড়কে আবস্থান থেকে সরে এলে ওই সড়ক দিয়ে যান চলাচল শুরু হয়। প্রকৃচি-বিসিএস সমন্বয় কমিটির ডাকে পূর্ব ঘোষিত কর্মসূচি অনুযায়ী কয়েক শ কর্মকর্তা আজ সকালে প্রথমে ফার্মগেটের কৃষিবিদ ইনস্টিটিউটে জড়ো হন। সেখান থেকে একটি মিছিল নিয়ে তাঁরা প্রধানমন্ত্রীর কার্যালয়ের দিকে রওনা দেন। ফার্মগেটের পুলিশ বক্সের সামনে পুলিশ মিছিলটি আটকে দেয়। এ অবস্থায় সেখানেই অবস্থান নিয়ে এসব সরকারি কর্মকর্তা বিভিন্ন স্লোগান দিতে থাকেন। এতে ওই সড়কে যান চলাচল বন্ধ হয়ে যায়। এ কারণে ওই সময় কারওয়ান বাজার থেকে ফার্মগেট হয়ে মহাখালীগামী গাড়িগুলো আটকে তীব্র যানজটের সৃষ্টি হয়। পরে আন্দোলনকারীদের মধ্যে থেকে ছয় সদস্যের একটি প্রতিনিধি দল প্রধানমন্ত্রীর কার্যালয়ে শেখ হাসিনা বরাবর স্মারকলিপি দিতে যান। এ সময় অন্য কর্মকর্তারা সড়কেই অবস্থান করেন। প্রধানমন্ত্রীর কার্যালয়ে স্মারকলিপি দেওয়ার পর বেলা সাড়ে ১১টার দিকে ছয় সদস্যের ওই প্রতিনিধি দল ফার্মগেটে গিয়ে সড়কে অবস্থানরত কর্মকর্তাদের জানালে তাঁরা সড়ক ছেড়ে দেন। পরে ওই সড়ক দিয়েই যান চলাচল শুরু হয়।
নতুন বেতন স্কেলে বেতন ও পদমর্যাদা ‘বৈষম্যের’ প্রতিবাদে বাংলাদেশ সম্মিলিত সরকারি কর্মকর্তা পরিষদ ২৭ থেকে ৩০ ডিসেম্বর এক ঘণ্টা করে (১১টা থেকে ১২টা পর্যন্ত) কর্মবিরতিসহ কিছু কর্মসূচি ঘোষণা করেছে গতকাল বুধবার। অভিন্ন দাবিতে একই দিনে মানববন্ধন করেছেন প্রকৌশলী, কৃষিবিদ, চিকিৎসক (প্রকৃচি) ও ২৬টি বিসিএস ক্যাডারের কর্মকর্তারা। সরকারি কলেজ ও বিশ্ববিদ্যালয়ের শিক্ষকেরাও এ নিয়ে আন্দোলনে আছেন। বাংলাদেশ ব্যাংকের কর্মকর্তাদের সংগঠন বাংলাদেশ ব্যাংক অফিসার্স ওয়েলফেয়ার কাউন্সিলের পক্ষ থেকে কয়েকজন নেতা বেতন ও পদমর্যাদা বৈষম্য দূর করার দাবিতে গতকাল প্রধানমন্ত্রী শেখ হাসিনা বরাবর স্মারকলিপি দিয়েছেন। তবে অর্থমন্ত্রী আবুল মাল আবদুল মুহিত গতকাল সচিবালয়ে সাংবাদিকদের প্রশ্নের জবাবে বলেছেন, যে যা-ই বলুক, বেতনকাঠামো পরিবর্তনের কোনো সুযোগ নেই।
আরও পড়ুন..
বেতন স্কেলে ‘বৈষম্যের’ নিরসনে ফার্মগেটে কর্মকর্তাদের অবস্থানচাকরিজীবীদের আন্দোলন চলবে, সিদ্ধান্ত পাল্টাবেন না অর্থমন্ত্রী
