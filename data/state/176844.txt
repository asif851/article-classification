
ময়মনসিংহের ঈশ্বরগঞ্জ উপজেলায় একটি দুর্গামণ্ডপের গণেশ প্রতিমা ভাঙচুর করার অভিযোগ পাওয়া গেছে। তবে কে বা কারা এ কাজ করেছে, তা বলতে পারেনি পূজা আয়োজনকারীরা। আয়োজকদের পক্ষ থেকে প্রশাসনের কাছে এ বিষয়ে অভিযোগ দেওয়া হয়েছে।
ঈশ্বরগঞ্জ পৌরসভার ধামদী রেলওয়ে স্টেশন পূজামণ্ডপে গতকাল রোববার ভোরে এ ঘটনা ঘটে। মণ্ডপে সভাপতি নিখিল গৌড় বলেন, গতকাল রোববার ভোর সাড়ে চারটা পর্যন্ত তিনি ও আরও কয়েকজন মণ্ডপের পাহারায় ছিলেন। এরপর দিনের আলো ফুটলে তাঁরা মণ্ডপ থেকে চলে যান। পরে ছয়টার দিকে তিনি খবর পান মণ্ডপের ভেতরে থাকা গণেশ মূর্তিটি উল্টে পড়ে আছে। তিনি মণ্ডপে গিয়ে দেখেন, মূর্তিটির হাত ভেঙে গেছে। পরে কারিগরকে খবর দিয়ে এনে মূর্তিটি মেরামত করা হয়েছে।
নিখিল বলেন, প্রতিমার নির্মাণকাজ শেষ করে রেখেছেন প্রস্তুতকারী। পুজোর দুই দিন আগে রং করা হবে।
ইউএনও রাজীব কুমার সরকার বলেন, এ বিষয়ে তাঁর কাছে একটি অভিযোগ দেওয়া হয়েছে। তিনি অভিযোগটি তদন্ত করার জন্য পুলিশকে নির্দেশ দিয়েছেন।
