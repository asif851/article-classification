
সড়ক পরিবহন ও সেতুমন্ত্রী ওবায়দুল কাদের বলেছেন, ‘বিএনপির নেতারা আন্দোলনের ডাক দিয়ে ঘরে শুয়ে শুয়ে হিন্দি সিরিয়াল দেখেন। আষাঢ়ের তর্জন–গর্জন বিএনপির আন্দোলন।’
আজ মঙ্গলবার রাজধানীর ইঞ্জিনিয়ার্স ইনস্টিটিউটে ঢাকা মহানগর তাঁতী লীগ উত্তর-দক্ষিণের সম্মেলনে প্রধান অতিথির বক্তব্যে ওবায়দুল কাদের এসব কথা বলেন।
আওয়ামী লীগের সাধারণ সম্পাদক ওবায়দুল কাদের বলেন, ‘বিএনপির ৫৯৬ জনের একটি কমিটি আছে। এই কমিটি তো রাস্তায় দাঁড়িয়ে একটা মিছিল করতে পারে না। যে দলের এটুকু সাহস নেই, সেই দলের কর্মীরা রাস্তায় নামবে কেমনে?’ তিনি বলেন, বিএনপির আন্দোলন কখনো সফল হবে না। যদি আওয়ামী লীগ আওয়ামী লীগের শত্রু না হয়, তাহলে কখনো বিএনপি সফল হতে পারবে না।
ওবায়দুল কাদের বলেন, ‘২০০১ সালের পর আওয়ামী লীগের নেতা-কর্মীরা ঘরবাড়ি ছাড়া হয়েছিলেন। নেতা-কর্মীদের পুকুরের মাছ, গবাদিপশু, এমনকি ঘরবাড়ি পর্যন্ত লুট করা হয়েছিল। বিএনপি ক্ষমতায় এলে আবার সেই অবস্থা হবে।’ এ জন্য তিনি নেতা-কর্মীদের ভেদাভেদ ভুলে একত্রে কাজ করার আহ্বান জানান।
প্রধান অতিথির বক্তব্যে আওয়ামী লীগের সাধারণ সম্পাদক হিসেবে ওবায়দুল কাদের চট্টগ্রাম, বান্দরবান ও রাঙামাটিতে পাহাড় ধসে সেনাসদস্যসহ হতাহতের ঘটনায় শোক প্রকাশ করেন। তিনি উপদ্রুত এলাকার স্থানীয় আওয়ামী লীগ ও এর অঙ্গ সংগঠনের নেতা-কর্মীদের উদ্ধার তৎপরতা এবং আহত ব্যক্তিদের পাশে থাকার নির্দেশ দেন।
সম্মেলনে বাংলাদেশ তাঁতী লীগের সভাপতি মো. শওকত হোসেন, সাধারণ সম্পাদক খগেন্দ্র চন্দ্র দেবনাথ প্রমুখ উপস্থিত ছিলেন।
