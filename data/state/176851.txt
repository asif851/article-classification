
ইংরেজি ভাষায় দেওয়া বক্তব্যের একপর্যায়ে হঠাৎই হিন্দিতে কথা বললেন প্রধানমন্ত্রী শেখ হাসিনা। তিস্তা ইস্যুতে ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের প্রসঙ্গ টেনে শেখ হাসিনা বলেন, ‘দিদিকি সাথ বাত হুয়ি। পানি মাঙ্গা মাগার ইলেকট্রিসিটি তো মিলা। কুছ তো মিল গেয়্যা।’ (দিদির সঙ্গে তিস্তা নিয়ে কথা হয়েছে। পানি না পেলেও বিদ্যুৎ তো পেলাম। কিছু তো পেলাম।)
আজ সোমবার ইন্ডিয়া ফাউন্ডেশনের দেওয়া সংবর্ধনায় একপর্যায়ে লিখিত বক্তব্যের বাইরে এসব কথা বলেন শেখ হাসিনা।
তিস্তা চুক্তি নিয়ে ভারতের প্রধানমন্ত্রী নরেন্দ্র মোদির আশ্বাসেই ভরসা রাখার কথা জানান প্রধানমন্ত্রী শেখ হাসিনা। তিনি বলেছেন, তিস্তা চুক্তি সই হলে দুই প্রতিবেশী দেশের সম্পর্ক রূপান্তরের নতুন পর্যায় অতিক্রম করবে।
চার দিনের সফর শেষ করে প্রধানমন্ত্রী শেখ হাসিনার আজ সন্ধ্যায় ঢাকায় আসার কথা রয়েছে।
ভারতীয় জনতা পার্টির (বিজেপি) গবেষণা প্রতিষ্ঠান ইন্ডিয়া ফাউন্ডেশনের সংবর্ধনায় অন্যদের মধ্যে উপস্থিত ছিলেন, ভারতের সাবেক উপপ্রধানমন্ত্রী এল কে আদভানি।
আরও পড়ুন: তিস্তা নিয়ে মোদির কথাতেই ভরসা
