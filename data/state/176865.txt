
খুলনা প্রকৌশল ও প্রযুক্তি বিশ্ববিদ্যালয়ে (কুয়েট) আয়োজন করা হচ্ছে বাস্তবভিত্তিক সমস্যা সমাধানের একটি প্রতিযোগিতা। ওই প্রতিযোগিতার নাম দেওয়া হয়েছে ‘অ্যাডভান্সড ইঞ্জিনিয়ারিং ম্যানেজমেন্ট চ্যালেঞ্জ-২০১৮’। আগামী ২ ফেব্রুয়ারি শুক্রবার কুয়েটে ওই প্রতিযোগিতা অনুষ্ঠিত হবে।
এ প্রতিযোগিতার আয়োজন করেছে কুয়েটের ইন্ডাস্ট্রিয়াল ইঞ্জিনিয়ারিং অ্যান্ড ম্যানেজমেন্ট (আইইএম) বিভাগ। প্রতিযোগিতায় অংশগ্রহণের জন্য শুরু হয়েছে রেজিস্ট্রেশন। ফেসবুকের নির্দিষ্ট একটি লিংকে ঢুকে সেখানে থাকা একটি সমস্যা সমাধান করে পাঠালেই হয়ে যাবে রেজিস্ট্রেশন।
আয়োজকেরা জানিয়েছেন, এটি একটি দলগত প্রতিযোগিতা। প্রতি দলে থাকবে তিন থেকে চারজন করে। সারা দেশের স্বনামধন্য প্রথম সারির বিশ্ববিদ্যালয়সহ প্রায় ৪৫টি পাবলিক ও প্রাইভেট বিশ্ববিদ্যালয়ের শিক্ষার্থীরা এতে অংশগ্রহণের সুযোগ পাবেন।
প্রতিযোগীদের বাংলাদেশের পোশাকশিল্পের প্রেক্ষাপটে একটি বাস্তবভিত্তিক সমস্যা সমাধান করতে হবে বলে জানিয়েছেন আয়োজকেরা। প্রতিযোগিতাটি চারটি রাউন্ডে অনুষ্ঠিত হবে। প্রথম রাউন্ডে প্রতিযোগীদের তাঁদের প্রাথমিক ধারণাটি অনলাইনে ই-মেইল করতে হবে। সেখান থেকে যাচাই-বাছাই শেষে সেরা দলগুলো পরবর্তী রাউন্ডে উত্তীর্ণ হবে। এ ছাড়া আরও দুটি প্রধান রাউন্ড ও একটি বোনাস রাউন্ড শেষে পাওয়া যাবে বিজয়ী তিনটি দল। তিনটি বিজয়ী দলের জন্য থাকবে সর্বমোট ৯০ হাজার টাকার প্রাইজমানি।
প্রতিযোগিতার বিস্তারিত পাওয়া যাবে এর ফেসবুক ইভেন্টে। ইভেন্ট লিংক https://goo.gl/kdGsR3 ।
