
ভোলার লালমোহন উপজেলায় তেঁতুলিয়া নদীতে গতকাল শুক্রবার সকালে লঞ্চের ধাক্কায় একটি নৌকা ডুবে সিরাজুল ইসলাম নামের এক মাঝি নিহত হয়েছেন।পুলিশ ও স্থানীয় সূত্র জানায়, ঢাকা থেকে ছেড়ে আসা যাত্রীবাহী এমভি মহিন রিফাত নামের লঞ্চটি লালমোহন উপজেলায় তেঁতুলিয়া নদীর ফরাশগঞ্জ বেড়ির মাথায় সিরাজুল ইসলামের জেলে-নৌকার ওপর উঠে যায়। এতে নৌকাটি ডুবে যায়। ঘটনাস্থলেই সিরাজুল নিহত হন। এ সময় নুরুদ্দিন নামের এক জেলে গুরুতর আহত হন।নিহত ব্যক্তির বাড়ি লালমোহন উপজেলার বদরপুর ইউনিয়নের নবীনগর গ্রামে। আহত নুরুদ্দিনকে লালমোহন উপজেলা স্বাস্থ্য কমপ্লেক্সে ভর্তি করা হয়েছে।লালমোহন থানার ভারপ্রাপ্ত কর্মকর্তা (ওসি) খন্দকার মিজানুর রহমান বিকেলে প্রথম আলোকে জানান, লঞ্চটি আটক করা হয়েছে। এ ঘটনায় মামলার প্রস্তুতি চলছে।
