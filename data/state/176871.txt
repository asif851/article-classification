
কুমিল্লার দেবিদ্বার উপজেলায় তৃতীয় শ্রেণির স্কুলশিক্ষার্থী ফারজানা আক্তার (১১) হত্যা মামলায় দুজনকে ফাঁসির আদেশ দিয়েছেন আদালত।একই সঙ্গে ওই দুই ব্যক্তির প্রত্যেককে এক লাখ টাকা করে জরিমানা করা হয়েছে।আজ বৃহস্পতিবার দুপুর পৌনে ১২টার দিকে কুমিল্লার নারী ও শিশু নির্যাতন দমন ট্রাইব্যুনালের বিচারক জেসমিন আরা বেগম এই রায় ঘোষণা করেন।মৃত্যুদণ্ড পাওয়া ব্যক্তিরা হলেন আবদুর রশিদ (২৭) ও বশির আহামদ (২৭)।আদালত সূত্রে জানা যায়, ২০১০ সালের ১৬ জুন বিদ্যালয়ে যাওয়ার পথে ফারজানাকে উপজেলার নারায়ণপুর গ্রামের একটি বাঁশঝাড়ের নিচে ধর্ষণ ও শ্বাসরোধ করে হত্যা করা হয়। এ ঘটনায় শিশুটির বাবা আবু বকর সিদ্দিক দেবিদ্বার থানায় নারী ও শিশু নির্যাতন দমন আইনে একটি হত্যা হামলা দায়ের করেন।মামলা দায়ের পরদিন রশিদ ও বশিরকে গ্রেপ্তার করে পুলিশ। ২০১০ সালের ১৯ আগস্ট মামলার অভিযোগপত্র দেওয়া হয়। ১৪ জনের সাক্ষ্য গ্রহণের পর আজ রায় দেওয়া হলো।নারী ও শিশু নির্যাতন দমন ট্রাইব্যুনালের সরকারি কৌঁসুলি (পিপি) নিশাত সালাহউদ্দিন বলেন, রায় ঘোষণার সময় আদালতের কাঠগড়ায় দুই আসামি উপস্থিত ছিলেন। রায় শুনে তাঁরা কান্নায় ভেঙে পড়েন।সরকারনিযুক্ত আসামিপক্ষের আইনজীবী রোখসানা আক্তার জাহান বলেন, এই রায়ের বিরুদ্ধে আপিল করা হবে।
