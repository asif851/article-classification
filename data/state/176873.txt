
বগুড়ার নন্দীগ্রাম উপজেলার নবনির্বাচিত চেয়ারম্যান ও উপজেলা জামায়াতের আমির নুরুল ইসলাম মণ্ডলসহ ২৬৮ জনের বিরুদ্ধে সহিংসতার ঘটনায় করা দুটি মামলায় আজ শনিবার অভিযোগপত্র দিয়েছে পুলিশ।
অন্য আসামিদের মধ্যে রয়েছেন উপজেলা জামায়াতের সেক্রেটারি নজরুল ইসলাম, সাংগঠনিক সম্পাদক আনোয়ারুল হক, জেলা বিএনপির ধর্ম সম্পাদক ফজলে রাব্বি প্রমুখ।
বগুড়ার পুলিশ সুপার মোজাম্মেল হক জানান, নুরুল ইসলাম মণ্ডলসহ আসামিদের বিরুদ্ধে অভিযোগ তদন্ত করে সত্যতা পাওয়া গেছে।
মামলার অভিযোগ থেকে জানা যায়, মুক্তিযুদ্ধকালে মানবতাবিরোধী অপরাধে ফাঁসির দণ্ড পাওয়া জামায়াতে ইসলামীর নায়েবে আমির দেলাওয়ার হোসাইন সাঈদীকে গত বছরের ৩ মার্চ চাঁদে দেখা গেছে বলে নন্দীগ্রাম উপজেলায় গুজব ছড়ানো হয়। এরপর নুরুল ইসলাম মণ্ডলের নেতৃত্বে জামায়াত-শিবির ও বিএনপির নেতা-কর্মীরা উপজেলা পরিষদ কমপ্লেক্সে হামলা চালান। তাঁরা সেখানকার ১৯টি কার্যালয়, সরকারি নথিপত্র ও স্থাপনা পুড়িয়ে দেন। ওই ঘটনায় উপজেলা পরিষদের পক্ষ থেকে একটি মামলা করা হয়।
এ ছাড়া তত্কালীন উপজেলা চেয়ারম্যান যুবলীগের নেতা রেজাউল আশরাফ জিন্নাহর বাসায় হামলা হয়। ওই ঘটনায় তিনি বাদী হয়ে একটি মামলা করেন।
দুটি মামলার প্রতিটিতে ২৬৮ জনকে আসামি করে আজ অভিযোগপত্র দিয়েছে পুলিশ।
প্রথম দফার উপজেলা নির্বাচনে জামায়াত-সমর্থিত নুরুল ইসলাম মণ্ডল নন্দীগ্রাম থেকে চেয়ারম্যান নির্বাচিত হন।
 
