
ঢাকার ভাটারা থানা এলাকা থেকে চুরি হওয়া দেড় বছরের শিশু নাইমুনা আক্তারকে গতকাল মানিকগঞ্জের শিবালয় উপজেলা থেকে উদ্ধার করেছে পুলিশ। এ সময় শিশুটিকে চুরির অভিযোগে তাসলিমা আক্তার (২৫) নামের এক নারীকে আটক করা হয়। নাইমুনা হারুন-অর রশিদের মেয়ে। তাঁরা ঢাকার ভাটারা থানার জোয়ার সাহারা এলাকার একটি ভাড়া বাসায় থাকেন। হারুন-অর রশিদ জানান, গত বৃহস্পতিবার বিকেলে খালাতো বোন তাসলিমা তাঁর বাসায় বেড়াতে আসেন। এ সময় তাসলিমা কৌশলে তাঁর মেয়েকে নিয়ে পালিয়ে যান। শিবালয় থানার ওসি রকিবুজ্জামান বলেন, শিবালয়ের এলাচীপুর গ্রাম থেকে শিশুসহ তাসলিমাকে আটক করা হয়।
