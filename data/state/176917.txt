
আজ শনিবার হিন্দু সম্প্রদায়ের অন্যতম ধর্মীয় উৎসব সরস্বতী পূজা। সরস্বতী বিদ্যার দেবী। সরস্বতীর কৃপালাভের আশায় তাই রাজধানীসহ সারা দেশের বিভিন্ন শিক্ষাপ্রতিষ্ঠান এবং ঘরে ঘরে আজ এই পূজা উদ্যাপিত হচ্ছে। ধর্মীয় বিধান অনুসারে সাদা রাজহাঁসে চড়ে বিদ্যা ও সুরের দেবী সরস্বতী পৃথিবীতে আসেন।মহল্লায় মহল্লায় পূজামণ্ডপে দেবীর পাদপদ্মে অঞ্জলি দেওয়া হবে। দেবীর সামনে ‘হাতেখড়ি’ দিয়ে শিশুদের বিদ্যাচর্চার সূচনা হবে অনেক স্থানে। এ ছাড়া কিছু মণ্ডপে আলোচনা সভা ও সাংস্কৃতিক অনুষ্ঠানেরও আয়োজন করা হয়েছে।সরস্বতী পূজা উপলক্ষে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা বাণী দিয়েছেন।ঢাকা বিশ্ববিদ্যালয়ের জগন্নাথ হল, জগন্নাথ বিশ্ববিদ্যালয়, বাসাবোর অভয় বিনোদিনী উচ্চবিদ্যালয়সহ বিভিন্ন শিক্ষাপ্রতিষ্ঠান এবং সবুজবাগের শ্রী শ্রী বরদেশ্বরী কালীমাতা মন্দির মেলাঙ্গনসহ শাঁখারীবাজার, তাঁতীবাজারের অনেক স্থানে বিভিন্ন মণ্ডপে আজ পূজা উদ্যাপিত হবে। ব্যাংকার্স পূজা পরিষদ হাটখোলায় জগদ্বন্ধু মহাপ্রকাশ মঠ প্রাঙ্গণে বাণী অর্চনার আয়োজন করবে। গ্রিনলাইফ হাসপাতালেও এই পূজার আয়োজন করা হয়েছে।
