
দুই দফায় মোট পাঁচ দিনের রিমান্ড শেষে বিএনপির স্থায়ী কমিটির সদস্য গয়েশ্বর চন্দ্র রায়কে ঢাকা কেন্দ্রীয় কারাগারে পাঠানো হয়েছে।আজ দুপুরে মিন্টো রোডের ডিবি কার্যালয় থেকে তাঁকে কারাগারে পাঠানো হয়েছে বলে জানান ডিবির উপকমিশনার (ডিসি) কৃষ্ণপদ রায়।গত ২৬ ডিসেম্বর ভোর ছয়টার দিকে রাজধানীর সিদ্ধেশ্বরীর আয়েশা কমপ্লেক্সের একটি বাড়ি থেকে গয়েশ্বর চন্দ্র রায়কে আটক করে ডিবি পুলিশ।আটকের পর তাঁকে ডিবি কার্যালয়ে আনা হয়।ঢাকা মেডিকেল কলেজ হাসপাতালের গেটে গত ২৪ ডিসেম্বর আওয়ামী লীগের সাংসদ ছবি বিশ্বাসের ওপর হামলার ঘটনায় শাহবাগ থানায় পুলিশের করা মামলায় আসামি করা হয় গয়েশ্বরকে। এ ছাড়া পুলিশের ওপর হামলারও অভিযোগ আনা হয় তাঁর বিরুদ্ধে। একই অভিযোগে চকবাজার থানায় আরও একটি মামলা করা হয়। এসব মামলায় গ্রেপ্তার দেখিয়ে ২৬ ডিসেম্বর গয়েশ্বর রায়কে আদালতে পাঠানো হলে তাঁর তিন দিনের রিমান্ড মঞ্জুর করা হয়। পরে ২৯ ডিসেম্বর আদালতে আনার পর তাঁকে আরও দুই দিনের রিমান্ডে পাঠানো হয়।
