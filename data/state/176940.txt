
খাগড়াছড়ির দীঘিনালা উপজেলায় গলা কেটে হত্যা করা এক যুবকের লাশ উদ্ধার করা হয়েছে। গতকাল রোববার সন্ধ্যায় উপজেলার রসিকনগর এলাকার পরিত্যক্ত একটি গভীর কূপ থেকে লাশটি উদ্ধার করে পুলিশ।ওই যুবকের নাম মোশারফ হোসেন (৩২)। তিনি উপজেলার মধ্যবেতছড়ি গোরস্থানপাড়ার কুদ্দুছ খাঁর ছেলে। পুলিশ জানায়, ওই যুবককে কুপিয়ে ও গলা কেটে হত্যা করে গভীর কূপে দুর্বৃত্তরা ফেলে দিয়েছে বলে ধারণা করা হচ্ছে।নিহত মোশারফ হোসেনের ভগ্নিপতি মনজুর আলম প্রথম আলোকে বলেন, গত শুক্রবার রাত সাড়ে ১০টা পর্যন্ত মোশারফ রসিকনগর বাজারে একটি দোকানে আড্ডা দিয়ে বের হওয়ার পর থেকে নিখোঁজ ছিলেন। গতকাল রসিকনগর বাজারের পেছনে পরিত্যক্ত একটি গভীর কূপের পাশে রক্তের ছোপ দেখে পুলিশকে জানানো হয়। পরে পুলিশ ঘটনাস্থলে গিয়ে কূপ থেকে মোশারফের গলাকাটা লাশ উদ্ধার করে।
মোশারফের পরিবার জানায়, তাঁর সঙ্গে কারও তেমন শত্রুতা ছিল না। ভাড়ায় মোটরসাইকেল চালিয়ে মোশারফ জীবিকা নির্বাহ করতেন।
দীঘিনালা থানার ভারপ্রাপ্ত কর্মকর্তা (ওসি) মো. সামসুদ্দীন ভূঁইয়া প্রথম আলোকে বলেন, দমকল বাহিনীর সহযোগিতায় রসিকনগর এলাকার একটি পরিত্যক্ত গভীর কূপ থেকে মোশারফের লাশ উদ্ধার করা হয়েছে। লাশের গলা কাটা ও শরীরের বিভিন্ন স্থানে ধারালো অস্ত্রের আঘাতের চিহ্ন রয়েছে। এ ঘটনার সঙ্গে জড়িত ব্যক্তিদের আটকের চেষ্টা চলছে।
