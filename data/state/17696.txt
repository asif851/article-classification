
কোন প্রেক্ষাপটে সুপ্রিম কোর্ট গত শনিবার বিবৃতি দিয়েছিলেন, তা সহকর্মী বিচারপতিদের অবহিত করলেন দায়িত্বপ্রাপ্ত প্রধান বিচারপতি মো. আবদুল ওয়াহ্হাব মিঞা। আজ সোমবার বিকেলে অনুষ্ঠিত ফুল কোর্ট সভায় তিনি বিষয়টি অবহিত করেন।
সভায় উপস্থিত একাধিক সূত্র প্রথম আলোকে এ তথ্য নিশ্চিত করেছে।
সভা সূত্র জানায়, দায়িত্বরত প্রধান বিচারপতির সভাপতিত্বে সুপ্রিম কোর্টের জাজেস লাউঞ্জে সভাটি অনুষ্ঠিত হয়। সভায় সুপ্রিম কোর্টের উভয় বিভাগের বিচারপতিরা অংশ নেন। সভার শুরুতে প্রধান বিচারপতি সুপ্রিম কোর্টের বক্তব্য হিসেবে গত শনিবার দেওয়া বিবৃতির প্রেক্ষাপট অবহিত করেন। বিকেল চারটা থেকে প্রায় ঘণ্টাব্যাপী সভাটি চলে।
 
