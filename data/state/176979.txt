
জাতীয় পার্টির (জাপা) চেয়ারম্যান এইচ এম এরশাদ বলেছেন, তিনি চারটি পিস্তল ‘লোড’ করে রেখেছেন। তাঁকে যদি গ্রেপ্তারের চেষ্টা করা হয়, তবে তিনি আত্মহত্যা করবেন। বুধবার রাতে রাজধানীর বারিধারায় নিজ বাসভবনের নিচে নেমে সাংবাদিকদের সঙ্গে কথা বলার সময় তিনি এ কথা বলেন।
গ্রেপ্তারের আশঙ্কা করছেন কি না, এমন প্রশ্নের জবাবে এরশাদ বলেন, অনেকেই এমন আশঙ্কা করলেও তিনি তা করছেন না। র্যাব তাঁর গায়ে হাত তুললে সারা দেশে আগুন জ্বলবে।জাপার চেয়ারম্যান আরও বলেন, নির্বাচন বর্জনের সিদ্ধান্ত নেওয়ার সময় তাঁর পাশে কেউ ছিল না। কিন্তু তিনি সঠিক সিদ্ধান্ত নিয়েছেন। আমৃত্যু সেই সিদ্ধান্তে অটল থাকবেন। এ সময় জাতীয় পার্টির নেতা-কর্মী-সমর্থকেরা রাস্তায় নামার জন্য প্রস্তুত বলেও জানান তিনি।বুধবার রাত সাড়ে ১১টায় প্রেসিডেন্ট পার্কের বাসভবনের নিচতলায় সংবাদ ব্রিফিংয়ে এরশাদ বলেন, ‘সিদ্ধান্ত নেওয়ার ক্ষেত্রে গতকাল ছিল রাইট টাইম। এটা না করলে মানুষ আমাকে বিশ্বাস করত না। র্যাব পুলিশ আমার গায়ে হাত দেওয়ার আগে আমি মরে যাব। যে কোনো চালাকি করলে চারটা পিস্তল আছে, আমার কাছে যাওয়ার আগেই এগুলো দিয়ে আমি সুইসাইড করব। দিস ইজ মাই প্রমিজ।’এরশাদ আরও বলেন, ‘পিস্তলগুলো লোড করে আলমারিতে রেখে দিয়েছি। কেউ যদি কিছু করতে আসে তাহলে আমি মরে যাব।’দলীয় কর্মীরা তখন সমস্বরে বলেন, ‘আমরাও আপনার সঙ্গে সবাই মরব। মহাসড়ক অচল হয়ে যাবে।’ নেতা কর্মীদের উদ্দেশে এরশাদ তখন বলেন, ‘এই লোকদের সামনে বলছি, এরা আমার সন্তান। জীবনের শেষ কথা দিচ্ছি। এ থেকে এক চুল নড়ব না। আমি মহাজোটে নেই। আমি একা নির্বাচন করব না। সব দল না আসলে আমি নির্বাচন করব না।’আপনি এর আগে বিভিন্ন সময়ে আপনার মত পাল্টেছেন। এবার কীভাবে দেশবাসীকে বিশ্বাস করাবেন—এমন প্রশ্নে এরশাদ বলেন, ‘মুখের কথা, এ ছাড়া আর কি বলব।’আওয়ামী লীগ একতরফা নির্বাচন করলে রাজপথে নামবেন কি না প্রশ্নের জবাবে এরশাদ বলেন, ‘আমার লোক রেডি আছে। নির্ধারিত ভোটের বাইরে আওয়ামী লীগ এক শতাংশ ভোটও পাবে না।’ গ্রেপ্তারের আশঙ্কা করছেন কি না জানতে চাইলে এরশাদ বলেন, ‘লোকজন এসেছিল, আমার মধ্যে এ ভাবনা নেই। তা ছাড়া আমার নিজস্ব রাজনীতি আছে। সরকারের সঙ্গে আমি নেই। তাঁদের সঙ্গে আমার কোনো সংঘাত নেই।’এর আগে রাত ১০টার দিকে এরশাদ তাঁর বাসভবনের নিচতলায় সাংবাদিকদের সামনে কথা বলতে আসলেও তাঁর দলীয় নেতা কর্মী ও টিভি চ্যানেলের ক্যামেরাম্যানদের ধাক্কাধাক্কির কারণে তিনি কিছু না বলেই ওপরে চলে যান।
