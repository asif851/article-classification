
যশোরের মনিরামপুর উপজেলায় পুলিশের সঙ্গে অবরোধকারীদের সংঘর্ষ হয়েছে। এ ঘটনায় উপজেলা নির্বাহী কর্মকর্তা (ইউএনও) শরীফ নজরুল ইসলাম ও থানার ভারপ্রাপ্ত কর্মকর্তা (ওসি তদন্ত) নাসির উদ্দীনসহ অন্তত ২০ জন আহত হয়েছেন। এ সময় ইউএনওর জিপ ও পুলিশের ব্যবহূত দুটি গাড়ি ভাঙচুর করে তাতে আগুন ধরিয়ে দেয় অবরোধকারীরা।
আজ শনিবার বেলা সাড়ে তিনটার দিকে উপজেলার চালকিডাঙ্গা এলাকার যশোর-সাতক্ষীরা আঞ্চলিক মহাসড়কে এ সংঘর্ষের ঘটনা ঘটে। আহত ব্যক্তিদের সবাই মনিরামপুর স্বাস্থ্য কমপ্লেক্সে প্রাথমিক চিকিত্সা নিয়েছেন।
প্রত্যক্ষদর্শী সূত্রে জানা গেছে, অবরোধকারীরা কাঠের গুঁড়ি ও বৈদ্যুতিক পিলার রাস্তার ওপর ফেলে সড়ক অবরোধ করে রাখে। আজ দুপুরে পুলিশ তা অপসারণ করতে গেলে পুলিশকে লক্ষ্য করে অবরোধকারীরা ইটপাটকেল ছুড়ে মারে। একপর্যায়ে তারা ককটেল বিস্ফোরণ করে। পুলিশও পাল্টা কয়েকটি গুলি ছোড়ে। এতে ইউএনও, ওসিসহ উভয় পক্ষের অন্তত ২০ জন আহত হয়।
এ ব্যাপারে মনিরামপুর থানার ওসি মীর রেজাউল ইসলাম প্রথম আলো ডটকমকে বলেন, আজ দুপুরে সড়কে রাখা গাছের গুঁড়ি ও বৈদ্যুতিক পিলার অপসারণ করতে গেলে পুলিশকে লক্ষ্য করে অবরোধকারীরা ইটপাটকেল ছুড়ে মারে। একপর্যায়ে তাঁরা ককটেল বিস্ফোরণ করে। এতে ইউএনও, ওসিসহ পুলিশের অন্তত ১০ সদস্য আহত হয়েছেন। চালকিডাঙ্গা এলাকায় অতিরিক্ত পুলিশ ও বিজিবি মোতায়েন করা হয়েছে।
জামায়াতে ইসলামীর যশোর জেলা কমিটির সহকারী সেক্রেটারি জেনারেল ইদ্রিস আলী বলেন, পুলিশের সঙ্গে ১৮ দলের ক্ষুব্ধ নেতা-কর্মীদের সংঘর্ষ হয়েছে। এতে দলের অন্তত ১০ জন কর্মী-সমর্থক আহত হয়েছেন।
