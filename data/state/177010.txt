
মানবাধিকারকর্মী সুলতানা কামাল বলেছেন, মুক্তিযুদ্ধের আকাঙ্ক্ষা ছিল নারী-পুরুষের সমমর্যাদা অর্জন। কিন্তু দেশে নারী নির্যাতন খুব সহজ বিষয় হয়ে দাঁড়িয়েছে। স্বাধীন দেশে নারী নির্যাতন হতে পারে না। ‘সমমর্যাদায় যৌথ জীবন’ স্লোগানে নারী-পুরুষের সম্মিলিত প্রচেষ্টায় মর্যাদাভিত্তিক পরিবার গড়ে তোলার আহ্বানে বাংলাদেশ শিশু একাডেমি চত্বরে গতকাল মঙ্গলবার দিনব্যাপী মেলার উদ্বোধনী অনুষ্ঠানে সুলতানা কামাল এ কথা বলেন। ‘আমরাই পারি পারিবারিক নির্যাতন প্রতিরোধ জোট’ এ মেলার আয়োজন করে। অনুষ্ঠানে সুলতানা কামাল নারী নির্যাতনমুক্ত দেশ গড়ে তুলতে সবাইকে সম্মিলিতভাবে কাজ করার আহ্বান জানান। সমাজকল্যাণ প্রতিমন্ত্রী নুরুজ্জামান আহমেদ মেলার উদ্বোধন শেষে বলেন, ‘ধর্ম যার যার রাষ্ট্র সবার’—এ বোধ আমাদের অন্তরে লালন করতে হবে। তাহলে সমাজে বিশৃঙ্খলা তৈরি হবে না। অনুষ্ঠানে ঢাকা মেট্রোপলিটন পুলিশের (ডিএমপি) উইমেন সাপোর্ট অ্যান্ড ইনভেস্টিগেশন ডিভিশনের স্টলে দেওয়া তথ্য থেকে জানা যায়, ২০১১ সাল থেকে চলতি বছরের নভেম্বর পর্যন্ত ছয় বছরে নারী ও শিশু নির্যাতন দমন আইনের আওতায় ২ হাজার ৯০টি মামলা হয়েছে। এগুলোর মধ্যে মাত্র ৭২৯টির চূড়ান্ত প্রতিবেদন দেওয়া হয়েছে। বাকি ১ হাজার ৩৬১টি মামলার তদন্ত প্রতিবেদন দেওয়া হয়নি। ফলে মোট মামলার প্রায় ৬৫ শতাংশের তদন্ত প্রতিবেদন এখনো অসম্পূর্ণ আছে। তবে এগুলো প্রস্তুতের কাজ চলছে বলে স্টল থেকে জানানো হয়।দাম্পত্য সম্পর্ককে মর্যাদাপূর্ণ ও সুস্থ রাখতে কাজ করছে, এমন ১৭টি সরকারি-বেসরকারি সংস্থার অংশগ্রহণে মেলায় প্রয়োজনীয় তথ্য সরবরাহ করা হয়। অনুষ্ঠানে অতিথি হিসেবে আরও উপস্থিত ছিলেন বাংলাদেশে নিযুক্ত নেদারল্যান্ডস দূতাবাসের যৌন ও প্রজনন স্বাস্থ্যবিষয়ক ফার্স্ট সেক্রেটারি অ্যানি ভেস্টজিন্স, মহিলা ও শিশুবিষয়ক মন্ত্রণালয়ের নারী নির্যাতন প্রতিরোধকল্পে মাল্টিসেক্টরাল প্রোগ্রামের প্রকল্প পরিচালক আবুল হোসেন, ক্ষমতাসীন দলের সাংসদ সফুরা বেগম রুমি, হাজেরা সুলতানা, কাজী রোজী প্রমুখ।
