
বাংলাদেশ ছাত্রলীগের কেন্দ্রীয় কমিটির এক নেতাকে মারধর করেছেন ঢাকা বিশ্ববিদ্যালয়ের সূর্যসেন হলের কর্মীরা। আহত অবস্থায় ওই নেতাকে ঢাকা মেডিকেল কলেজ হাসপাতালে ভর্তি করা হয়েছে।
আজ মঙ্গলবার দুপুরে রাজধানীর শাহবাগে এ ঘটনা ঘটে।
পিটুনির শিকার মাহবুব খান ছাত্রলীগের কেন্দ্রীয় কমিটির সদস্য, তিনি দলের যুগ্ম সাধারণ সম্পাদক শামসুল কবিরের অনুসারী হিসেবে পরিচিত। শামসুল কবির অভিযোগ করেন, সম্প্রতি বিভিন্ন গণমাধ্যমে শামসুন নাহার হলের সভাপতি নিশীতা ইকবালের বিরুদ্ধে ইয়াবা ব্যবসায়ের অভিযোগ–সম্পর্কিত সংবাদ প্রকাশিত হয়। নিশীতা এসব সংবাদের পেছনে শামসুল কবিরের হাত রয়েছে বলে অভিযোগ করেন।আজ দুপুরে কেন্দ্রীয় গণগ্রন্থাগারের সামনে নিশীতা কয়েকজনকে সঙ্গে নিয়ে শামসুল কবিরের রিকশা আটকে এ সম্পর্কে জিজ্ঞাসা করেন। কিন্তু তিনি দলীয় ফোরামের বাইরে এ সম্পর্কে কোনো কথা বলতে রাজি হননি।শামসুল কবির বলেন, পরে তিনি শাহবাগে থাকা মাহবুবসহ ছাত্রলীগের কয়েকজন নেতা-কর্মীর সঙ্গে দেখা করে চলে যান। এর পরপরই নিশীতার নির্দেশে সূর্যসেন হলের ছাত্রলীগের কর্মীরা তাঁকে না পেয়ে মাহবুবের ওপর হামলা চালান।
এ সময় তাঁর সঙ্গে থাকা ঢাকা বিশ্ববিদ্যালয় শাখা ছাত্রলীগের পদধারী এক নেতা নাম প্রকাশ না করার শর্তে প্রথম আলোকে বলেন, মারধরের সময় ছাত্রলীগের সূর্যসেন হল শাখার সভাপতি মোবারক হোসাইন গ্রন্থাগারের সামনে নিশীতা ইকবালের সঙ্গে দাঁড়িয়ে ছিলেন। তবে মোবারকের দাবি, তিনি খবর পেয়ে ঘটনাস্থলে যাওয়ার আগেই মারামারি শেষ হয়ে যায়। আর সূর্যসেন হল ছাত্রলীগের কর্মী হিসেবে নয়, ওই হলের নিশীতার এলাকার কিছু ছোটভাই মাহবুবকে মারধর করেছেন। নিশীতার সঙ্গে বেশ কয়েকবার যোগাযোগ করার চেষ্টা করা হলেও তিনি ফোন ধরেননি।
প্রসঙ্গত, নিশীতা ও মোবারক দুজনই ছাত্রলীগের কেন্দ্রীয় সাধারণ সম্পাদক সিদ্দিকী নাজমুল আলমের অনুসারী। এ বিষয়ে শামসুল কবিরের অভিযোগ, আগের সম্মেলনে তিনি নাজমুলের প্রতিদ্বন্দ্বী ছিলেন। নতুন করে আবারও সম্মেলনের জন্য তোড়জোড় শুরু হয়েছে। নাজমুল এখনো তাঁকে প্রতিপক্ষ মনে করছেন। তাঁকে হেয়প্রতিপন্ন করতে ষড়যন্ত্রমূলকভাবে এসব করানো হচ্ছে।
তবে সিদ্দিকী নাজমুল আলম দেশের বাইরে থাকায় তাঁর সঙ্গে যোগাযোগ করা যায়নি। রাত সাড়ে সাতটায় এ রিপোর্ট লেখা পর্যন্ত ক্যাম্পাসে উত্তেজনা বিরাজ করছে। রড, চাপাতি নিয়ে বিভিন্ন হলের নেতা-কর্মীরা ক্যাম্পাসে মহড়া দিচ্ছেন।
