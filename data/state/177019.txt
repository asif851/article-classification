
এক মাসের ছুটিতে থাকা প্রধান বিচারপতি এস কে সিনহার সঙ্গে তাঁর সরকারি বাসভবনে গিয়ে সাক্ষাৎ করেছেন আইনমন্ত্রী আনিসুল হক।
আজ বৃহস্পতিবার বিকেলে প্রধান বিচারপতির বাসভবনে তাঁর সঙ্গে সাক্ষাৎ করেন আইনমন্ত্রী। পরে আইনমন্ত্রী আনিসুল হক প্রথম আলোকে বলেন, ‘আমি তাঁকে দেখতে গিয়েছিলাম। উনি বিশ্রাম নিচ্ছেন।’
বিদেশে যাওয়ার জন্য প্রধান বিচারপতির ভিসার আবেদন বিষয়ে আইনমন্ত্রী বলেন, ‘এ বিষয়ে তাঁর সঙ্গে আমার কথা হয়নি। আমিও উনাকে কিছু জিজ্ঞাসা করিনি।
একটি সূত্র জানায়, বিকেল চারটার দিকে আইনমন্ত্রী প্রধান বিচারপতির হেয়ার রোডের বাসভবনে যান। সেখানে তিনি আধা ঘণ্টার মতো অবস্থান করেন।
এর আগে দুপুরে আইনমন্ত্রী আনিসুল হক দায়িত্বপ্রাপ্ত প্রধান বিচারপতি মো. আবদুল ওয়াহ্হাব মিঞার সঙ্গে সাক্ষাৎ করে তাঁকে সব ধরনের সহযোগিতা করার আশ্বাস দেন। প্রায় এক ঘণ্টা তিনি সেখানে অবস্থান করেন।
আনিসুল হক বলেন, ‘এটি সৌজন্য সাক্ষাৎ। তিনি দায়িত্বভার গ্রহণ করেছেন। ওনার দায়িত্ব পালনে আমার সম্পূর্ণ সহযোগিতার কথা বলেছি। এর আগেও দুজন প্রধান বিচারপতি দায়িত্বভার গ্রহণ করার পর তাঁদের সঙ্গে দেখা করেছিলাম। তখন তাঁদের বলেছিলাম যে আইন মন্ত্রণালয় হচ্ছে বিচার বিভাগ ও নির্বাহী বিভাগের সেতুবন্ধ। সে কথা আজ আবারও বলেছি এবং সহযোগিতার কোনো কমতি হবে না, এটাও বলেছি।’
সাক্ষাতের সময় দায়িত্বপ্রাপ্ত প্রধান বিচারপতির সঙ্গে অন্য বিচারপতিরা ছিলেন কি না, এমন প্রশ্নের জবাবে মন্ত্রী বলেন, ‘একসময় আপিল বিভাগের অপর চার বিচারপতিও এসেছিলেন। ওনাদের সঙ্গেও কথা হয়েছে।’ দায়িত্বরত প্রধান বিচারপতি এ পর্যন্ত ২৭ বার দায়িত্ব পেয়েছেন। তাহলে আজ কেন সাক্ষাতের জন্য এলেন, এ প্রশ্নে আইনমন্ত্রী বলেন, ‘আমার জানামতে উনি কিন্তু বিচারিক কার্যভার অস্থায়ী প্রধান বিচারপতি হিসেবে আগে করেননি।’
ছুটিতে যাওয়া প্রধান বিচারপতি সুরেন্দ্র কুমার সিনহার শারীরিক অবস্থা সম্পর্কে জানতে চাইলে মন্ত্রী বলেন, আজ ওনার চিকিৎসকের সঙ্গে কথা বলেননি। তাঁর চিকিৎসকের সঙ্গে কথা বলে তিনি সুরেন্দ্র কুমার সিনহার সঙ্গে দেখা করতে যাবেন বলে জানান। তিনি অস্ট্রেলিয়ার যাওয়ার ভিসার জন্য আবেদন করেছেন কি না, এমন প্রশ্নে আইনমন্ত্রী বলেন, ‘আমার সঙ্গে কথা বলে তো উনি করেননি।’
