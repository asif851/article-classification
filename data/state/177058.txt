
বান্ধবীর বাসায় দাওয়াত ছিল আসমা বেগমের (৩৫)। তিন বছরের মেয়ে নূর নাহারকে সঙ্গে করে আজ শনিবার সকালে রাজধানীর ধোলাইপাড়ের বাসা থেকে বের হন তিনি। কিন্তু যাত্রাবাড়ীর মেয়র মোহাম্মদ হানিফ উড়ালসড়কের নিচে রাস্তা পার হওয়ার সময় দ্রুতগতির একটি প্রাইভেট কার ধাক্কা দেয় দুজনকে। মেয়ে প্রাণে বেঁচে গেলেও মারা যান মা।
আজ শনিবার বেলা ১১টার দিকে এ দুর্ঘটনা ঘটে। দুপুর ১২টার দিকে ঢাকা মেডিকেল কলেজ হাসপাতালে নেওয়ার পর চিকিৎসকেরা আসমাকে মৃত ঘোষণা করেন। খবর পেয়ে মর্গে গিয়ে তাঁর লাশ শনাক্ত করেন স্বামী আবুল কাশেম।
এর আগে ১২ সেপ্টেম্বর দুপুরে শেওড়াপাড়া ও কাজীপাড়ার মাঝামাঝি জায়গায় তেঁতুলিয়া পরিবহনের একটি বাসের ধাক্কায় প্রাণ যায় মিরপুর গার্লস আইডিয়াল ল্যাবরেটরি স্কুল ও কলেজের পঞ্চম শ্রেণির ছাত্রী তাসনিম আলম তিশার। স্কুল ছুটির পর মা রিমা আক্তার ও পাঁচ বছর বয়সী ছোট ভাই তাহমিদ আলমের সঙ্গে নিজের বাসায় ফিরছিল তিশা।
স্ত্রী আসমার লাশ শনাক্তর পর ক্ষুব্ধ আবুল কাশেম বলেন,‘অহন আমি কার কাছে বিচার চামু। মামলা কইরা তো বিচার হয় না। গাড়িটারে (প্রাইভেট কার) পাবলিকে ধাওয়া দিসিল। কিন্তু ধরতে পারে নাই। পুলিশ ধরসে কি না জানি না। তবে নূর নাহার সুস্থ আছে। ’
আবুল কাশেম বলেন, ধোলাইড়পাড়ের এক নম্বর গলিতে তাঁরা বসবাস করেন। দুই ছেলে ও এক মেয়ে রয়েছে তাঁদের সংসারে।
ঘটনার সত্যতা নিশ্চিত করে যাত্রাবাড়ী থানার উপপরিদর্শক (এসআই) শিল্পী আক্তার বলেন, ঘটনাস্থলে থানা থেকে কয়েকজন পুলিশ সদস্যসহ একজন উপপরিদর্শককে পাঠানো হয়েছে।
উল্লেখ্য, এ নিয়ে আজ দুপুর পর্যন্ত ২২১ দিনে দেশের বিভিন্ন জেলায় সড়ক দুর্ঘটনায় নিহত মানুষের সংখ্যা দাঁড়াল ২ হাজার ৬৩।
আরও পড়ুন ...তিশার আশা ছিল গোল্ডেন এ প্লাসবাসের ধাক্কায় দুই মোটরসাইকেল আরোহী নিহত
