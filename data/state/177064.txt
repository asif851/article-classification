
গাজীপুরের কাপাসিয়ায় আক্তার হোসেন হত্যা মামলায় ১৪ জনকে ১০ বছর করে সশ্রম কারাদণ্ড দিয়েছেন আদালত। একই সঙ্গে ১০ হাজার টাকা জরিমানা, অনাদায়ে আরও ছয় মাস করে সশ্রম কারাদণ্ডের আদেশ দেওয়া হয়েছে।
আজ বৃহস্পতিবার বিকেলে গাজীপুরের অতিরিক্ত জেলা ও দায়রা জজ আদালত-১-এর বিচারক ফজলে এলাহী ভূঁইয়া এ রায় দেন। রায়ে একই সঙ্গে অন্য পৃথক দুটি ধারায় দেড় বছর করে সশ্রম কারাদণ্ড এবং দুই হাজার টাকা করে জরিমানা, অনাদায়ে আরও দুই মাস করে সশ্রম কারাদণ্ড দেওয়া হয়েছে।
দণ্ডপ্রাপ্ত আসামিরা হলেন কাপাসিয়া উপজেলার খিরাটি গ্রামের ইসমাইল, লেহাজ উদ্দিন, আকরাম হোসেন, রফিকুল ইসলাম, রুবেল, কাজিম উদ্দিন, আবুল কালাম, তানজিল, ঘাগটিয়া গ্রামের উকিল মিয়া, মোফাজ্জল হোসেন, আক্তার মিয়া, নুরুজ্জামান, সনমানিয়া গ্রামের আবদুল মোতালিব ও সিংগুয়া গ্রামের সুরুজ মিয়া।
রায় ঘোষণার সময় দণ্ডপ্রাপ্ত আসামি ইসমাইল, রুবেল, তানজিল ও সুরুজ মিয়া উপস্থিত ছিলেন।
এ ছাড়া অভিযোগ প্রমাণিত না হওয়ায় অপর আসামি সনমানিয়া গ্রামের মানিক মিয়াকে মামলা থেকে খালাস দেওয়া হয়েছে।
আদালত সূত্রে জানা গেছে, পূর্বশত্রুতা ও মামলা মোকদ্দমার জের ধরে কাপাসিয়া উপজেলার খিরাটি গ্রামের আক্তার হোসেনের কাছে আসামিরা ভিসিপি কেনার জন্য ১০ হাজার টাকা চাঁদা দাবি করেন। চাঁদা না দেওয়ায় ২০০২ সালের ১৭ সেপ্টেম্বর সকালে তাঁকে প্রথমে পিটিয়ে ও পরে বিদ্যুৎস্পৃষ্ট করে হত্যা করা হয়।
রাষ্ট্রপক্ষে মামলা মামলা পরিচালনা করেন অতিরিক্ত পিপি মকবুল হেসেন কাজল। আসামিপক্ষে ছিলেন বেগম শেফালী আক্তার চৈতি ও ফয়েজ উদ্দিন।
