
প্রবাসীদের সমস্যা সমাধানে ‘প্রবাসবন্ধু কল সেন্টার’ উদ্বোধন করা হয়েছে। এই কল সেন্টারের উদ্বোধন করে প্রবাসীকল্যাণ ও বৈদেশিক কর্মসংস্থানমন্ত্রী নুরুল ইসলাম বলেছেন, এখন থেকে প্রবাসী বাংলাদেশিরা সরাসরি দেশে ফোন করে তাঁদের সুখ-দুঃখসহ যেকোনো সমস্যার কথা বলতে পারবেন। তাঁদের কথা শুনে সরকার সমাধানের পথ খুঁজতে পারবে।
আজ বৃহস্পতিবার সকালে প্রবাসীকল্যাণ মন্ত্রণালয়ের সম্মেলনকক্ষে এই কল সেন্টারের উদ্বোধন করা হয়।
প্রবাসীকল্যাণ মন্ত্রণালয়ের সচিব বেগম শামছুন নাহার বলেন, সরকারের ডিজিটালাইজেশন প্রক্রিয়ার অংশ হিসেবেই এই কল সেন্টার করা হয়েছে।
সাংবাদিকদের এক প্রশ্নের জবাবে প্রবাসীকল্যাণমন্ত্রী নুরুল ইসলাম বলেন, খুব শিগগির মালয়েশিয়ার শ্রমবাজার থেকে সুখবর আসবে বলে আশা করছেন তিনি।
কবে নাগাদ এই সুখবর আসবে—এমন প্রশ্নে মন্ত্রী বলেন, সপ্তাহ খানেকের মধ্যে সুখবর আশা করছেন তিনি।
এর আগে গত মাসে এক সংবাদ সম্মেলনে মালয়েশিয়ার শ্রমবাজার নিয়ে নুরুল ইসলাম বলেছিলেন, তাঁরা বিষয়টি নিয়ে অন্ধকারে আছেন।
এমনকি গত মঙ্গলবার এক অনুষ্ঠানে প্রবাসীকল্যাণমন্ত্রী বলেছিলেন, তিনি মালয়েশিয়ার শ্রমবাজারের ব্যাপারে কিছুই জানেন না।
আরও পড়ুন:প্রবাসীদের সমস্যা সমাধানে আসছে ‘প্রবাসবন্ধু কল সেন্টার’
