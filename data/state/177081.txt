
জাতীয় পার্টির (জাপা) চেয়ারম্যান এইচ এম এরশাদ বলেছেন, তিস্তার পানি নিয়ে পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের সঙ্গে কথা বলবেন না তিনি। এ নিয়ে ভারতের প্রধানমন্ত্রী নরেন্দ্র মোদির সঙ্গে কথা বলবেন।
গতকাল বুধবার বিকেলে উত্তরবঙ্গের ডুয়ার্সে সাংবাদিকদের কাছে এ কথা বলেন এরশাদ। তিনি পাঁচ দিনের সফরে ভারতের পশ্চিমবঙ্গের কোচবিহারে রয়েছেন। ২৩ এপ্রিল কোচবিহারের দিনহাটায় নিজের পৈতৃক বাড়িতে আসেন এরশাদ। আজ বৃহস্পতিবার তাঁর বাংলাদেশে ফিরে যাওয়ার কথা।
গতকাল এরশাদ কোচবিহারের রাজবাড়ি দেখে সোজা চলে যান ডুয়ার্সের বাতাবাড়ি এলাকায় এক আত্মীয়ের বাড়িতে। সেখানে সাংবাদিকদের সঙ্গে কথা বলেন তিনি।
এরশাদ বলেন, ‘তিস্তার পানি বণ্টন চুক্তি নিয়ে মমতার সঙ্গে কথা বলতে চাই না। আমরা প্রধানমন্ত্রী মোদির সঙ্গে কথা বলব।’
এরশাদ বলেন, ‘আকাশ ও পাখিদের কোনো বর্ডার নেই। এখানে দেখছি, পানিরও বর্ডার আছে।’
জাপা চেয়ারম্যান বলেন, জলপাইগুড়ির গজলডোবায় তিস্তার পানি আটকে থাকায় বাংলাদেশের প্রচুর কৃষিজমি ফসলহীন হয়ে পড়েছে। দেশের বহু মানুষ সমস্যায় পড়েছে।
এরশাদ বলেন, ‘আমরা ভারতের প্রধানমন্ত্রী মোদির সঙ্গে কথা বলেছি। তিনি আমাদের আশা দিয়েছেন। বলেছেন, সমস্যা মিটবে। তাই এ নিয়ে এখনো আমরা আশাবাদী।’
এরশাদ বলেন, ‘আমরা তিস্তার পানি চাই। অন্য কোনো নদীর পানি চাই না।’
এরশাদ আরও বলেন, মমতা বাঙালি। তিনি বাংলাদেশের দুঃখটা বুঝবেন। রাজনৈতিক কারণে আগে পানি দিতে পারেননি তিনি। কারণ, তখন নির্বাচন ছিল। এখন তো নির্বাচন দূরে। যদি পানি বেশি থাকে, তবে তা দেওয়ার কথা বলেছেন মমতা। বন্ধুত্বপূর্ণ সম্পর্কের স্বার্থে বাংলাদেশকে পানি দিতে মমতার প্রতি আহ্বান জানান এরশাদ।
