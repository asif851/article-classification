
চট্টগ্রাম জেলা প্রশাসন চাক্তাই খালের দখলদারদের তালিকা করেছিল ২০১৫ সালের ডিসেম্বরে। এরপর দেড় বছর পেরিয়ে গেলেও এখনো দখলদার উচ্ছেদে উদ্যোগ নেওয়া হয়নি। এদিকে দূষণেও বিপর্যস্ত হয়ে পড়েছে নগরের পানি নিষ্কাশনের প্রধান মাধ্যম এই খালটি। পরিণত হয়েছে আবর্জনার ভাগাড়ে।
জেলা প্রশাসনের ‘চাক্তাই খাল সীমানা নির্ধারণ’ কমিটির প্রতিবেদন অনুযায়ী, ৪৮ ব্যক্তি ও ব্যবসাপ্রতিষ্ঠান এই খালের জায়গা দখল করে আছে। এর মধ্যে সিটি করপোরেশনেরও একটি ভবন রয়েছে। দখলদারেরা খালের প্রায় ২০ হাজার বর্গফুট জায়গা দখল করে বিভিন্ন স্থাপনা নির্মাণ করেছে। চাক্তাইসহ নগরের খাল ও নালা-নর্দমার রক্ষণাবেক্ষণের দায়িত্ব সিটি করপোরেশনের।
সিটি করপোরেশনের প্রধান প্রকৌশলী লেফটেন্যান্ট কর্নেল মহিউদ্দিন আহমদ বলেন, চাক্তাই খালের মূল সমস্যা হচ্ছে দখল। অবৈধ স্থাপনা নির্মাণের কারণে অনেক স্থানে খাল সংকুচিত হয়েছে। এতে পানিপ্রবাহ বাধাগ্রস্ত হচ্ছে। এসব অবৈধ দখলদারদের উচ্ছেদ করতে রাজস্ব বিভাগের সঙ্গে সমন্বিতভাবে কাজ শুরু করেছে প্রকৌশল বিভাগ।
অতিরিক্ত জেলা প্রশাসক (রাজস্ব) আবদুল জলিল বলেন, হাইকোর্টের নির্দেশনা অনুযায়ী দখলদারদের তালিকা তৈরি করা হয়। তালিকাটি আদালতে জমা দেওয়া হয়েছে। এখন আদালতের নির্দেশনা অনুযায়ী কাজ করা হবে।
নগরের শুলকবহর, চকবাজার, দক্ষিণ বাকলিয়া, পশ্চিম বাকলিয়া, দেওয়ানবাজার ও বকশিরহাট ওয়ার্ডের মধ্য দিয়ে প্রবাহিত হয়েছে নগরের এই খালটি। বৃষ্টি ও জোয়ারে খালের উপচে পড়া পানিতে তলিয়ে যায় এসব ওয়ার্ডের বিভিন্ন এলাকা। এতে খালের দুই পাশে থাকা বসতঘর ও ব্যবসাপ্রতিষ্ঠানে পানি ঢুকে যায়। নষ্ট হয় পণ্যসামগ্রী ও বসতঘরের নানা জিনিসপত্র। আর দুর্ভোগ তো আছেই।
চকবাজার ওয়ার্ডের কাউন্সিলর সাইয়েদ গোলাম হায়দার বলেন, আরএস জরিপ অনুযায়ী চাক্তাই খাল যেভাবে থাকার কথা, সেভাবে নেই। খালের জায়গা দখল করে অনেকেই স্থাপনা নির্মাণ করেছেন। তাই শুধু খনন কার্যক্রম করেই জলাবদ্ধতার সমস্যা সমাধান হবে না। এ জন্য বড় ধরনের উদ্যোগ নিতে হবে।
গত সোমবার দক্ষিণ বাকলিয়া ওয়ার্ডের মাস্টারপোল এলাকায় সরেজমিনে দেখা যায়, সেতুর নিচে ওয়াসাসহ সেবাধর্মী প্রতিষ্ঠানের তিনটি পাইপ রয়েছে। বারইপাড়া ও চকবাজার থেকে খাল দিয়ে আসা ময়লা-আবর্জনা সেখানে আটকে যাচ্ছে। প্রতিদিনই জমতে জমতে সেখানে ময়লার এমন স্তর পড়েছে, যেখানে লোকজন অনায়াসে হেঁটে যেতে পারছেন। এ ছাড়া চাক্তাইয়ের ভাঙাপুল এলাকায় গিয়ে দেখা যায়, সেখানে টিন দিয়ে স্থাপনা তৈরি করা হয়েছে।
মাস্টারপোল এলাকায় চাক্তাই খালের পাশে গড়ে উঠেছে একটি বস্তি। সেখানে প্রায় ৬০ পরিবারের বসবাস। এই বস্তির বাসিন্দা আবদুল করিম ও ফাতেমা বেগম বলেন, জোয়ার আর বৃষ্টি হলেই খালের পানি ঘরে চলে আসে। এতে ঘরের খাট-বিছানাপত্র ভিজে যায়। ঘুমাতে কষ্ট হয়। আর শিশুদের নিয়ে কষ্টের সীমা থাকে না।
মাস্টারপোল এলাকায় খালের ময়লা-আবর্জনা পরিষ্কার ও খননকাজ শুরু হয়েছে বলে জানিয়েছেন সিটি করপোরেশনের তত্ত্বাবধায়ক প্রকৌশলী আনোয়ার হোছাইন। দক্ষিণ বাকলিয়া ওয়ার্ডের কাউন্সিলর ইয়াছিন চৌধুরী বলেন, খালের মাস্টারপোল এলাকায় খালের ভেতর দিয়ে গেছে ওয়াসার পানি ও কর্ণফুলী গ্যাসের দুটি পাইপলাইন। আবর্জনা এসব পাইপে আটকে যাচ্ছে। পাইপ সরানোর জন্য দুটি সংস্থার সঙ্গে কথা বলা হবে।
সিটি করপোরেশন সূত্র জানায়, ছয় কিলোমিটার দৈর্ঘ্যের চাক্তাই খালের প্রস্থ এলাকাভেদে ২০ থেকে ৭০ ফুট। নগরের বহদ্দারহাট থেকে শুরু হওয়া এই খাল কর্ণফুলী নদীতে গিয়ে মিশেছে। করপোরেশনের বার্ষিক প্রতিবেদন অনুযায়ী, চাক্তাই খাল খননে ২০১১-১২ অর্থবছরে খরচ হয়েছে ২ কোটি ৪২ লাখ টাকা, ২০১২-১৩ অর্থবছরে ১ কোটি ৯৪ লাখ টাকা এবং ২০১৪-১৫ অর্থবছরে ২ কোটি ৩৭ লাখ টাকা। গত অর্থবছরে (২০১৫-১৬) ব্যয় হয়েছে ৪ কোটি ৬ লাখ টাকা।
সিটি করপোরেশনের প্রধান প্রকৌশলী লেফটেন্যান্ট কর্নেল মহিউদ্দিন আহমদ বলেন, ইনস্টিটিউট অব ওয়াটার মডেলিংয়ের (আইডব্লিউএম) প্রতিবেদন অনুযায়ী, চাক্তাই খাল থেকে ১ লাখ ঘনমিটার মাটি উত্তোলন করা হলে খালের ৭০ শতাংশ নাব্যতা ফিরে আসবে। এই মৌসুমে ৫০ হাজার ঘনমিটার মাটি অপসারণ করা হবে।
এ প্রসঙ্গে নগর–পরিকল্পনাবিদ জেরিনা হোসেন বলেন, খনন ও অবৈধ দখলদার উচ্ছেদে চাক্তাই খাল জলাবদ্ধতা নিরসনে পুরোপুরি ভূমিকা রাখতে পারবে না। এ জন্য বহদ্দারহাটের সংযোগস্থল থেকে বারইপাড়া হয়ে কর্ণফুলী নদী পর্যন্ত খাল খননের যে প্রকল্প নেওয়া হয়েছে, তা বাস্তবায়ন করতে হবে।
 
