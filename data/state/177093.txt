
গম ও ভুট্টার উৎপাদন বাড়ানোর পাশাপাশি এ বিষয়ে গবেষণার জন্য ইনস্টিটিউট প্রতিষ্ঠা করতে জাতীয় সংসদে বিল পাস হয়েছে। এ আইনের আওতায় দিনাজপুরের সদর উপজেলার নশিপুরে গম ও ভুট্টা গবেষণা ইনস্টিটিউটের প্রধান কার্যালয় প্রতিষ্ঠিত হবে।
সোমবার ‘বাংলাদেশ গম ও ভুট্টা গবেষণা ইনস্টিটিউট বিল-২০১৭’ সংসদে পাসের প্রস্তাব করেন কৃষিমন্ত্রী মতিয়া চৌধুরী। পরে বিলটি কণ্ঠভোটে পাস হয়। এর আগে বিলের ওপর দেওয়া বিরোধী দলের সদস্যদের জনমত যাচাই-বাছাই কমিটিতে পাঠানো এবং সংশোধনী প্রস্তাব কণ্ঠভোটে নাকচ হয়।
পাস হওয়া বিলে বলা হয়েছে, গম ও ভুট্টার উন্নয়ন ও উৎপাদন-সংক্রান্ত বিষয়ে নীতিমালা প্রণয়ন ও বাস্তবায়ন, এ-সংক্রান্ত গবেষণা, জার্ম প্লাজম সংগ্রহ ও সংরক্ষণের সুযোগ সৃষ্টি, কৃষকদের প্রশিক্ষণ, প্রকল্প গ্রহণ এবং স্নাতকোত্তর গবেষণার ব্যবস্থা করবে এই ইনস্টিটিউট। সরকার নিযুক্ত একজন মহাপরিচালক ইনস্টিটিউটের বোর্ডের চেয়ারম্যান হবেন। বোর্ড হবে ১১ সদস্যের।
বিলটি আইন হিসেবে কার্যকর হলে কৃষি গবেষণা ইনস্টিটিউটের গম গবেষণা কেন্দ্র এবং ভুট্টা শাখা বিলোপ হবে।
গত ১৫ জুন বিলটি সংসদে তোলার পর বিলটি পরীক্ষা করে সংসদে প্রতিবেদন দেওয়ার জন্য কৃষি মন্ত্রণালয় সম্পর্কিত সংসদীয় স্থায়ী কমিটিতে পাঠানো হয়েছিল।
