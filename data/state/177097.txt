
প্রধানমন্ত্রী শেখ হাসিনা বলেছেন, যত্রতত্র জমি কিনে শিল্প কলকারখানা করবেন না। সরকার সারা দেশে ১০০টি বিশেষ অর্থনৈতিক অঞ্চল করছে। সেখানে শিল্প কারখানা স্থাপন করুন। তাহলে গ্যাস, বিদ্যুৎ পানিসহ যা যা লাগে সেগুলো দেওয়া হবে। আজ রোববার বিকেলে বঙ্গবন্ধু আন্তর্জাতিক সম্মেলন কেন্দ্রে অনুষ্ঠিত শ্রমিক সমাবেশে প্রধান অতিথির বক্তব্যে শেখ হাসিনা এ সব কথা বলেন। মে দিবস উপলক্ষে সরকারের শ্রম মন্ত্রণালয় এই সমাবেশের আয়োজন করে। প্রধানমন্ত্রী বলেন, এ দেশের ১৬ কোটি মানুষের মুখে খাবার দিতে হবে। এ জন্য কৃষি জমির প্রয়োজন। তাই যেখানে সেখানে শিল্প কারখানা করবেন না। জমির ব্যবহার নিশ্চিত করতে হবে। এ কারণে বিশেষ অর্থনৈতিক অঞ্চলে শিল্প কারখানা করুন। তিন শ্রমিকদের জন্য বিশেষ করে নারী শ্রমিকদের জন্য উন্নত কর্মপরিবেশ ও থাকার ভালো ব্যবস্থা করতে মালিকদের প্রতি আহ্বান জানান। শিশুদের ঝুঁকিপূর্ণ কাজ তাঁর সরকার বন্ধ করেছে বলে উল্লেখ করেন তিনি। প্রধানমন্ত্রী ও আওয়ামী লীগ সভানেত্রী বলেন, উৎপাদন বাড়াতে হবে। মালিক-শ্রমিক সম্পর্ক উন্নত করতে হবে। লাভ বেশি মালিকেরা পাবেন তবে শ্রমিকদের জীবনমানের যেন উন্নতি হয় সেদিকেও মালিকদের লক্ষ্য রাখতে হবে। শ্রমিকদের উদ্দেশে তিনি বলেন, কারখানা যেন ভালো ভাবে চলে সে জন্য শ্রমিকদের ভূমিকা রাখতে হবে। কেননা এটা তাদের রুটি-রুজির ব্যাপার। 
প্রধানমন্ত্রীর বলেন, ‘আমার কাছে দাবি দাওয়া জানানোর কিছু নেই। আমি জানি কার কি লাগবে। কার কি সমস্যা।’ তিনি বলেন, সবাইকে কাজ করতে হবে। কেননা বিশ্বে মাথা উঁচু করে বাঁচতে চাইলে কারও কাছে হাত পাতা যাবে না।
