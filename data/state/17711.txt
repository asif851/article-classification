
চট্টগ্রামের হাটহাজারীতে বাংলাদেশ সেনাবাহিনীর একটি সাঁজোয়া যানের ধাক্কায় অটোরিকশা উল্টে দুজনের মৃত্যু হয়েছে। আহত হয়েছেন আরও তিনজন।
আজ শুক্রবার সকাল সোয়া আটটার দিকে উপজেলার আলমপুর হামিদিয়া মাদ্রাসার সামনে চট্টগ্রাম-খাগড়াছড়ি মহাসড়কে এ দুর্ঘটনা ঘটে। এতে ঘটনাস্থলে এক নারীসহ দুজন নিহত হন।
নিহত দুজনের একজন হলেন রোকেয়া বেগম (৪৫), অন্য ব্যক্তির পরিচয় এখনো জানা যায়নি। আহত ব্যক্তিরা হলেন আলমপুর গ্রামের চুরুত মিয়ার ছেলে মোহাম্মদ আবদুর সবুর (২২), মির্জাপুর ইউনিয়নের চারিয়া গ্রামের মৃত লোকমানের ছেলে জাহের (৪৫), চারিয়া সিকদার পাড়ার বশির আহমেদের ছেলে মোহাম্মদ আশ্রাফ সিকদার (২৫)।
প্রত্যক্ষদর্শী মোহাম্মদ আলী হায়দার জানান, বাংলাদেশ সেনাবাহিনীর আর্মার্ড পারসোনাল ক্যারিয়ার গাড়িটি নিয়ন্ত্রণ হারিয়ে দুটি সিএনজিচালিত অটোরিকশাকে নিয়ে সড়কের পূর্ব পাশে পড়ে যায়। দুর্ঘটনার পরপরই আশপাশের লোকজন এসে চাপা পড়া ব্যক্তিদের উদ্ধার করেন।
হাটহাজারী ফায়ার সার্ভিসের সিনিয়র স্টেশন কর্মকর্তা মোহাম্মদ জাকের হোসেন প্রথম আলোকে বলেন, দুর্ঘটনার খবর পেয়ে দ্রুত ঘটনাস্থলে গিয়ে দুজনের মরদেহ উদ্ধার করা হয়। আহত ব্যক্তিদের উদ্ধার করে চট্টগ্রাম মেডিকেল কলেজ হাসপাতালে পাঠানো হয়। হাটহাজারী থানার ভারপ্রাপ্ত কর্মকর্তা (ওসি) বেলাল উদ্দীন জাহাঙ্গীর বলেন, সেনাবাহিনীর গাড়ির সঙ্গে দুর্ঘটনায় তিনটি সিএনজিচালিত অটোরিকশা ও একটি পিকআপ ক্ষতিগ্রস্ত হয়। পরে সেনাবাহিনীর সদস্যরা দুর্ঘটনাকবলিত গাড়িগুলো উদ্ধার করে যান চলাচল স্বাভাবিক করেন। এ পর্যন্ত দুজন মারা গেছেন।
আন্তঃবাহিনী জনসংযোগ পরিদপ্তরের (আইএসপিআর) পরিচালক লেফটেন্যান্ট কর্নেল রাশিদুল হাসান ঘটনার সত্যতা নিশ্চিত করেছেন।
