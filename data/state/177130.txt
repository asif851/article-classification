
কুষ্টিয়ার ইসলামী বিশ্ববিদ্যালয়ের উপাচার্যের বাসভবনের সামনে গতকাল শনিবার রাত পৌনে ১০টার দিকে ককটেল বিস্ফোরণের ঘটনা ঘটেছে। তবে এতে কেউ হতাহত হয়নি।বিস্ফোরণের সময় বাসভবনে উপাচার্য আবদুল হাকিম সরকার ছিলেন না। তিনি ঢাকায় অবস্থান করছেন।পুলিশ সূত্রে জানা গেছে, রাতে ক্যাম্পাসের ভেতরে উপাচার্যের বাসভবনের সামনের সড়কে ককটেল বিস্ফোরণের শব্দ শোনা যায়। এ সময় ওই এলাকায় টহলরত পুলিশ সদস্যরা ঘটনাস্থলে যান। তাঁরা সেখানে এক যুবককে দৌড়ে পালাতে দেখেন। পুলিশ সেখান থেকে জর্দার কৌটার মতো দেখতে একটি বস্তু উদ্ধার করে।ইসলামী বিশ্ববিদ্যালয় থানার ভারপ্রাপ্ত কর্মকর্তা (ওসি) শরিফুল ইসলাম ঘটনার সত্যতা নিশ্চিত করে বলেছেন, যুবককে পালাতে দেখে টহলরত পুলিশ সদস্যরা শটগানের গুলি ছোড়েন। তবে তাকে ধরা যায়নি। আজ সকালে প্রশাসনের কর্মকর্তারা এ ব্যাপারে আইনগত ব্যবস্থা নেবেন।
