
কক্সবাজারের রামু উপজেলার গর্জনিয়া বিদ্যাপীঠের (কিন্ডারগার্টেন) প্রধান শিক্ষক আবদুল্লাহ আল মামুনকে গ্রেপ্তার করেছে পুলিশ। সামাজিক যোগাযোগমাধ্যম ফেসবুকে সরকারবিরোধী অপপ্রচার চালানোর অভিযোগে গত রোববার তাঁকে গ্রেপ্তার করা হয়।
পুলিশ জানায়, রামু থানায় গর্জনিয়া পুলিশ ফাঁড়ির উপপরিদর্শক (এসআই) রফিকুল ইসলাম ওই শিক্ষকের বিরুদ্ধে তথ্যপ্রযুক্তি আইনে মামলা করেন। আবদুল্লাহ আল মামুনের বাড়ি গর্জনিয়া ইউনিয়নের বোমাংখিল গ্রামে।
রামু থানার ভারপ্রাপ্ত কর্মকর্তা (ওসি) প্রভাষ চন্দ্র ধর প্রথম আলোকে জানান, গতকাল সোমবার ওই শিক্ষককে কক্সবাজারের জ্যেষ্ঠ বিচারিক হাকিমের আদালতে পাঠানো হয়েছে।
এদিকে ওই শিক্ষকের বাবা আবুল কাশেম বলেন, গত ২৮ মে অনুষ্ঠিত গর্জনিয়া ইউনিয়ন পরিষদের (ইউপি) নির্বাচনে তাঁর ছেলে আবদুল্লাহ আল মামুন আওয়ামী লীগের চেয়ারম্যান পদপ্রার্থী তৈয়ব উল্লাহ চৌধুরীর পক্ষে কাজ করেছেন। এতে ক্ষিপ্ত একটি প্রভাবশালী মহল পুলিশকে দিয়ে ঘটনাটি সাজিয়েছে। তাঁর দাবি, মামুন ফেসবুকে সরকারবিরোধী কোনো কর্মকাণ্ড চালাননি। ফেসবুক দেখলে এর প্রমাণ পাওয়া যাবে।
গর্জনিয়া বিদ্যাপীঠের সহকারী শিক্ষক শিল্পী রাণী শর্মা বলেন, প্রধান শিক্ষককে আটকের ঘটনায় প্রতিষ্ঠানের শিক্ষক-শিক্ষার্থীরা মর্মাহত। প্রধান শিক্ষকের মুক্তির দাবিতে কাল (আজ মঙ্গলবার) সকালে বিদ্যালয় প্রাঙ্গণে মানববন্ধন ও বিক্ষোভ করবেন শিক্ষক-শিক্ষার্থীরা।
 
