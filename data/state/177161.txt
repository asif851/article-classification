
রাত নামলেই ঝাঁকে ঝাঁকে বাদুড়-চামচিকা ও বিভিন্ন প্রজাতির পাখি এসে ভিড় করে বাগানে। এদের হাত থেকে কিছুতেই লিচু রক্ষা করতে পারছিলেন না ঠাকুরগাঁওয়ের বাগানমালিকেরা। এই অবস্থায় তাঁরা গাছে পেতে রেখেছেন কারেন্ট জাল। ফলে লিচু খেতে এসে জালে আটকা পড়ে মারা যাচ্ছে এসব প্রাণী। এদের মধ্যে বাদুড়-চামচিকার সংখ্যাই বেশি।
বিভিন্ন লিচুবাগানে গিয়ে দেখা গেছে, লিচু রক্ষা করতে বাগানের গাছ কারেন্ট জাল দিয়ে ঘিরে রাখা হয়েছে। জালগুলোতে আটকা পড়ে মৃত অবস্থায় ঝুলে রয়েছে বাদুড় ও চামচিকা। কিছু পাখিও মৃত অবস্থায় ঝুলতে দেখা গেছে। ভয় দেখানোর জন্য কোথাও কোথাও লিচুগাছের পাশে মৃত চামচিকা ও বাদুড় লাঠি দিয়ে ঝুলিয়ে দেওয়া হয়েছে।
ঠাকুরগাঁও কৃষি সম্প্রসারণ অধিদপ্তর সূত্রে জানা গেছে, জেলায় ৬০৭ হেক্টর জমিতে লিচুর বাগান রয়েছে। অনেকে আবার বাড়ির উঠানেও লিচুগাছ লাগিয়েছেন। বর্তমানে জেলায় ২৫ থেকে ৩০ হাজার লিচুগাছ রয়েছে। বাগানমালিক ও ব্যবসায়ীরা পাখির হাত থেকে লিচু রক্ষার জন্য কারেন্ট জাল ব্যবহার করে থাকেন। এতে করে মারা  যাচ্ছে মাটির উর্বরতা শক্তি বৃদ্ধিকারী পাখি, বাদুড় ও চামচিকা।
ঠাকুরগাঁও সরকারি কলেজের প্রাণিবিদ্যা বিভাগের সহকারী অধ্যাপক মাজেদ জাহাঙ্গীর বলেন, বাদুড় ও চামচিকা স্তন্যপায়ী প্রাণী। পরিবেশের ভারসাম্য রক্ষায় এদের ভূমিকা খুবই গুরুত্বপূর্ণ।
কলা, কুল, পেয়ারা ও লিচু এদের প্রিয় ফল। বাদুড় ও চামচিকা পরাগায়ণ ঘটাতে সাহায্য করে। এদের মল মাটির উর্বরতা বৃদ্ধির অন্যতম উপাদান।
মাজেদ জাহাঙ্গীর আরও বলেন, যেসব নিশাচর কীটপতঙ্গ ফসল ও পরিবেশের জন্য ক্ষতিকর, চামচিকা রাতে সেগুলো খেয়ে থাকে। এভাবে বাদুড় ও চামচিকা নিধন করা হলে বীজের স্বাভাবিক পরাগায়ন ও অঙ্কুরোদ্গম বন্ধ হয়ে যাবে এবং পরিবেশের ভারসাম্য নষ্ট হবে।
সদর উপজেলার মুন্সিরহাট গ্রামের ফজলে রাব্বী জানান, মুন্সিরহাট এলাকায় ১৫০টির ওপরে লিচুবাগান রয়েছে। তাঁর নিজের বাগানে ৭০টি গাছ রয়েছে। তিনিসহ এলাকার বাগানমালিকেরা বাগানের চারদিক কারেন্ট জাল দিয়ে ঘিরে রেখেছেন। এতে দুই হাজার টাকা খরচ হলেও পাখি, বাদুড় ও চামচিকার হাত থেকে রক্ষা পেয়েছে কমপক্ষে ১৫ হাজার টাকার লিচু। একই এলাকার আবদুল করিম বলেন, তাঁর বাগানে কারেন্ট জালে আটকা পড়ে মারা গেছে অন্তত ২০০টি বাদুড়-চামচিকা ও কয়েকটি পাখি।
