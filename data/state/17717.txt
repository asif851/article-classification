
স্বরাষ্ট্রমন্ত্রী মহীউদ্দীন খান আলমগীর বলেছেন, হরতালে নিরীহ মানুষ খুন এবং খুনের পরিকল্পনায় জড়িত থাকায় বিএনপির তিন নেতাকে (মওদুদ আহমদ, রফিকুল ইসলাম মিঞা ও এম কে আনোয়ার) গ্রেপ্তার করা হয়েছে। তিনি বলেন, ‘আমি সংসদেও বলেছিলাম, যাঁদের কারণে এই নিরীহ লোকজন হরতালে আহত বা নিহত হবে, তাঁদের বিরুদ্ধে আইনগত ব্যবস্থা নেওয়া হবে। সে অনুযায়ী তাঁদের বিরুদ্ধে এ ব্যবস্থা নেওয়া হয়েছে।’বিএনপির তিন নেতা গ্রেপ্তারের পর আজ শুক্রবার রাতে প্রথম আলো ডটকমকে দেওয়া এক প্রতিক্রিয়ায় স্বরাষ্ট্রমন্ত্রী এসব কথা বলেন।স্বরাষ্ট্রমন্ত্রী বলেন, ‘সারা সপ্তাহজুড়ে হরতাল ডেকে যাঁরা নৈরাজ্যকর পরিস্থিতির সৃষ্টি করবেন, মানুষের জান-মালের ক্ষতি করবেন, তাঁদের বিচার তো হতেই হবে।’
বিএনপির চেয়ারপারসন খালেদা জিয়াকে গ্রেপ্তার করা হবে কি না জানতে চাইলে তিনি এখনই কোনো মন্তব্য করতে রাজি হননি।
গত বুধবার সংসদে প্রশ্নোত্তর পর্বে স্বরাষ্ট্রমন্ত্রী বলেছিলেন, যাঁরা হরতাল করে নৈরাজ্যকর পরিস্থিতি তৈরি করবে, তাঁদের বিরুদ্ধে মামলা করা হবে। একই সঙ্গে ওই ব্যক্তিদের কাছ থেকে ক্ষতিপূরণ আদায় করা হবে।
