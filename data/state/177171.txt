
তথ্যমন্ত্রী হাসানুল হক ইনু বলেছেন, রানা প্লাজা ভবনধসের পরের দিন থেকে বাংলাদেশ ও বিদেশের একটি মহল বিভিন্ন রকম চক্রান্তমূলক, ভুল ও উদ্দেশ্যমূলক সংবাদ পরিবেশন করছে। তিনি বলেন, ‘রেশমা জনগণের সামনেই উদ্ধার হয়েছেন, এ জন্য রেশমাকে নিয়ে কারচুপি করার কোনো প্রয়োজন সরকারের নেই।’ আজ মঙ্গলবার সকাল ১০টায় কুষ্টিয়া সার্কিট হাউসে সাংবাদিকদের এসব কথা বলেন তথ্যমন্ত্রী। জিএসপি স্থগিতের ব্যাপারে খালেদা জিয়ার উদ্দেশে মন্ত্রী বলেন, ‘তিনি চার বছর ধরে চক্রান্ত ও ষড়যন্ত্রের রাজনীতি করছেন, গায়ের জোরে সরকার পতনের রাজনীতি করছেন। সেই রাজনীতির অংশ হিসেবে পোশাকশিল্প ধ্বংস করার যে আন্তর্জাতিক চক্রান্ত, সেই চক্রান্তের সঙ্গে উনি (খালেদা জিয়া) সুর মিলিয়েছেন। এটা বাংলাদেশের জন্য অত্যন্ত দুঃখজনক।’ এ জন্য খালেদা জিয়াকে  জনগণের কাছে দোষ স্বীকার করে ক্ষমা চাওয়ার আহ্বান জানান মন্ত্রী।
তথ্যমন্ত্রী বলেন, ‘রানা প্লাজা ও পোশাকশিল্প নিয়ে যারা রাজনীতি ও চক্রান্ত করে, তারা দেশের বন্ধু নয়, মানুষের বন্ধু নয়, শিল্পায়নের বন্ধু নয়।’
অষ্টম ওয়েজবোর্ড প্রসঙ্গে তথ্যমন্ত্রী বলেন, ‘ঈদের আগে সাংবাদিকদের ওয়েজবোর্ড চূড়ান্ত গেজেট আকারে প্রকাশ করার সর্বাত্মক চেষ্টা চালাব।’
সার্কিট হাউসে কুষ্টিয়ার জেলা প্রশাসক সৈয়দ বেলাল হোসেন, পুলিশ সুপার মফিজ উদ্দীন আহম্মেদ, কুষ্টিয়া জেলা জাতীয় সমাজতান্ত্রিক দলের (জাসদ) সভাপতি গোলাম মহসিন, যুগ্ম সাধারণ সম্পাদক জিল্লুর রহমান প্রমুখ উপস্থিত ছিলেন।
