
ঝড়ের কবলে পড়ে মেঘনা নদীতে পণ্যবাহী একটি কার্গো ডুবে গেছে। নোয়াখালীর হাতিয়া উপজেলায় ঠেঙ্গার চরের কাছে আজ শনিবার সকাল সাড়ে নয়টার দিকে এ ঘটনা ঘটে। এমবি খাজা আজমীর নামের ডুবে যাওয়া নৌযানের মালিক দাবি করেছেন, এতে কোটি টাকার নিত্যপ্রয়োজনীয় পণ্য ছিল। 
প্রত্যক্ষদর্শী ও কার্গোর মালিক সূত্রে জানা গেছে, নৌযানটিতে পণ্যের সঙ্গে মোট ১০ জন ছিলেন। তাঁরা প্রত্যেকেই সাঁতরে তীরে উঠতে সক্ষম হয়েছেন।
নৌযানটির মালিক মো. আলাউদ্দিন জানান, গতকাল শুক্রবার রাতে চট্টগ্রাম সদরঘাট থেকে প্রায় এক কোটি টাকার পণ্য নিয়ে এমবি খাজা আজমীর হাতিয়ার উদ্দেশে রওনা হয়। আজ সকাল সাড়ে নয়টার দিকে ঠেঙ্গার চরের কাছে মেঘনা নদী অতিক্রম করার সময় নৌযানটি ঝোড়ো বাতাসের কবলে পড়ে ডুবে যায়। ওই সময় নৌযানে থাকা ১০ জন সাঁতরে ঠেঙ্গার চরে উঠতে সক্ষম হন।
হাতিয়া থানার ভারপ্রাপ্ত কর্মকর্তা (ওসি) কামরুজ্জামান সিকদার বলেন, ঘটনাটি তিনি লোকমুখে শুনেছেন। তবে সংশ্লিষ্ট কেউ এ ব্যাপারে পুলিশকে কিছু জানায়নি।
কোস্টগার্ডের সদস্যরা বলছেন, এ বিষয়ে তাঁরা কিছু জানেন না।
 
