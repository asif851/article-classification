
কুমিল্লা জেলার ১৪ জন জীবিত নারী মুক্তিযোদ্ধাকে আজীবন চিকিৎসাসেবা দেওয়ার ঘোষণা দিয়েছে ইস্টার্ন মেডিকেল কলেজ কর্তৃপক্ষ। এ ছাড়া নারী মুক্তিযোদ্ধাদের মধ্যে যাঁদের বাসস্থানের অভাব, তাঁদের ঘর করে দেওয়ার প্রতিশ্রুতি দেওয়া হয়। গতকাল রোববার কলেজের এক সংবাদ বিজ্ঞপ্তিতে ওই তথ্য জানানো হয়। কলেজের চেয়ারম্যান শাহ মো. সেলিম বলেন, কুমিল্লা জেলা প্রশাসন ও জেলা মুক্তিযোদ্ধা সংসদ ১৫ জন নারী মুক্তিযোদ্ধাকে খুঁজে পেয়েছে। তাঁদের মধ্যে একজন মারা গেছেন। বাকিদের স্বাস্থ্যও ভালো না। অনেকে বয়সের ভারে নুয়ে পড়েছেন। এ অবস্থায় তাঁদের চিকিৎসাসেবা দেওয়া জরুরি।
