
সেনাবাহিনীর নতুন প্রধান হিসেবে নিয়োগ পেয়েছেন লে. জেনারেল আবু বেলাল মোহাম্মদ শফিউল হক, এনডিসি, পিএসসি। তিনি জেনারেল ইকবাল করিম ভূইয়ার স্থলাভিষিক্ত হবেন। আন্তঃবাহিনী জনসংযোগ পরিদপ্তরের পরিচালক শাহিনুল ইসলাম প্রথম আলোকে এ তথ্য নিশ্চিত করেছেন।জেনারেল ইকবাল করিম ভূইয়া ২৫ জুন অবসরে যাবেন। ওই দিনই সেনাপ্রধান হিসেবে দায়িত্ব নেবেন আবু বেলাল মোহাম্মদ শফিউল হক।আবু বেলাল সেনাবাহিনীর প্রিন্সিপাল স্টাফ অফিসার ছিলেন। আবু বেলাল ১৯৫৮ সালে জন্মগ্রহণ করেন। ১৯৭৮ সালে তিনি সেনাবাহিনীতে কমিশন লাভ করেন। তিনি সোর্ড অব অনারসহ বিভিন্ন পুরস্কার লাভ করেন। তিনি ঢাকা বিশ্ববিদ্যালয় থেকে স্নাতক এবং জাতীয় বিশ্ববিদ্যালয়ের অধীন ডিফেন্স স্টাডি থেকে স্নাতকোত্তর ডিগ্রি লাভ করেন। তিনি ভালো গলফও খেলেন। তাঁর স্ত্রীর নাম সোমা হক। তাঁদের এক কন্যা ও এক পুত্র সন্তান রয়েছে। ২০১৩ সালের ১ জানুয়ারি প্রধানমন্ত্রী কার্যালয়ের সশস্ত্রবাহিনী শাখার প্রিন্সিপাল স্টাফ অফিসার হিসেবে দায়িত্ব পান।
