
বিভিন্ন শ্রেণী পেশার মানুষ কর্মক্ষেত্রের উদ্দেশে ঘর থেকে বেরিয়ে আসায় ১৮-দলীয় জোটের ‘মার্চ ফর ডেমোক্রেসি’ বা ‘গণতন্ত্রের অভিযাত্রা’ কর্মসূচি সফল হয়নি। আজ রোববার সন্ধ্যায় স্বরাষ্ট্র মন্ত্রণালয় এক তথ্য বিবরণীতে এ দাবি করেছে।
স্বরাষ্ট্র মন্ত্রণালয়ের তথ্য ও গণসংযোগ কর্মকর্তা আলী হোসেন স্বাক্ষরিত ওই তথ্য বিবরণীতে বলা হয়েছে, যারা দেশের আইন শৃঙ্খলা পরিস্থিতি অস্থিতিশীল করতে এবং সরকারি সম্পদ ও জনসাধারণের জানমালের ক্ষতিসহ ধ্বংসাত্মক ঘটনা ঘটানোর চেষ্টা করেছে, তদন্ত করে তাদের বিরুদ্ধে প্রয়োজনীয় আইনগত ব্যবস্থা গ্রহণ করা হবে। 
তথ্য বিবরণীতে বলা হয়েছে, মালিবাগ মোড়ে বিএনপি ও জামায়াত-শিবিরের কর্মীরা পুলিশের পিকআপ গাড়িতে আগুন দিলে পুলিশের সঙ্গে সংঘর্ষ হয়। সংঘর্ষে মো. মানসুর প্রধানীয় নামে এক ব্যক্তি ঢাকা মেডিকেল কলেজ হাসপাতালে নেওয়ার পথে মৃত্যুবরণ করেন এবং পুলিশের চারজন সদস্য আহত হন। এ ছাড়াও চকবাজারের ডালপট্টিতে বিএনপি ও জামায়াতের কর্মীদের ছোড়া ককটেলের আঘাতে দুই ব্যক্তি ও নারায়ণগঞ্জের আড়াইহাজারের পুরিন্দা এলাকায় পুলিশকে লক্ষ্য করে বিএনপি ও জামায়াত-শিবির কর্মীদের ছোড়া ইটপাটকেল ও ককটেলের আঘাতে পুলিশের তিনজন সদস্য আহত হন।
