
চাঁদপুরের মতলব দক্ষিণ উপজেলায় পচা ডিম বহনের অভিযোগে খোরশেদ আলম (৩০) নামের এক ব্যক্তিকে ২০ হাজার টাকা অর্থদণ্ড দিয়েছেন ভ্রাম্যমাণ আদালত।
গতকাল বুধবার রাত নয়টার দিকে উপজেলা পরিষদে পরিচালিত ভ্রাম্যমাণ আদালত এই রায় দেন। আদালত পরিচালনা করেন উপজেলা নির্বাহী কর্মকর্তা (ইউএনও) ও নির্বাহী হাকিম শহিদুল ইসলাম। দণ্ডপ্রাপ্ত খোরশেদের বাড়ি লক্ষ্মীপুরের রায়পুর উপজেলায়।
থানা সূত্রে জানা গেছে, গতকাল বিকেলে খোরশেদ ঢাকা থেকে ট্রাকে করে পচা ডিম নিয়ে মতলব দক্ষিণ উপজেলা হয়ে রায়পুরের উদ্দেশে রওনা দেন। সন্ধ্যায় ট্রাকসহ তিনি মতলব দক্ষিণ ফেরিঘাটে পৌঁছান। গোপন সংবাদের ভিত্তিতে পুলিশের উপপরিদর্শক (এসআই) অলি উদ্দিনের নেতৃত্বে পুলিশের একটি দল ফেরিঘাট এলাকা থেকে কয়েকজন সদস্য নিয়ে ওই ফেরিঘাট এলাকায় যায়। সেখানে খোরশেদসহ ওই গাড়ির চালক মো. আবদুল হালিম ও সহকারী মো. আনোয়ার হোসেনকে আটক করে। এ সময় ট্রাক থেকে ২৭ হাজার পচা ডিম জব্দ করা হয়। পরে রাত নয়টায় তাঁদের ভ্রাম্যমাণ আদালতে পাঠানো হয়।
ইউএনও শহিদুল ইসলাম বলেন, পচা ডিম বিক্রি ও বহনের দায়ে খোরশেদ আলমকে ২০ হাজার টাকা অর্থদণ্ড দেওয়া হয়। ট্রাকের চালক ও তাঁর সহকারীকে ছেড়ে দেওয়া হয়েছে।
