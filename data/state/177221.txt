
জাতিসংঘের তত্ত্বাবধানে সব বিচারবহির্ভূত হত্যা, মানবাধিকার লঙ্ঘন, পেট্রলবোমাসহ নাশকতার আন্তর্জাতিক তদন্তের আহ্বান জানিয়েছে বিএনপি। দলটির দাবি, তারা শান্তিপূর্ণভাবে কর্মসূচি পালনের আহ্বান জানিয়ে এসেছে। কিন্তু দমন-পীড়নের অজুহাত সৃষ্টির কুমানসে সরকারি সন্ত্রাসীরা নাশকতা চালিয়ে এর দায় আন্দোলনকারীদের ওপর চাপিয়ে যাচ্ছে।গতকাল রোববার ২০-দলীয় জোটের পক্ষে বিবৃতিতে বিএনপির যুগ্ম মহাসচিব সালাহ উদ্দিন আহমদ আন্তর্জাতিক তদন্তের আহ্বান জানিয়ে এ দাবি করেন। বিবৃতিতে বলা হয়, গণ-আন্দোলনকে কলুষিত করে সন্ত্রাসী ও জঙ্গি কর্মকাণ্ড হিসেবে রূপদানের কুৎসিত অপচেষ্টা অব্যাহত রেখেছে শাসক শ্রেণি। প্রধানমন্ত্রীর নির্দেশে বিচারবহির্ভূত হত্যা, গণহত্যা, অপহরণ জায়েজ করার জন্যই নাশকতার এই নীল-নকশা বাস্তবায়ন করা হচ্ছে। বিভিন্ন জেলায় আওয়ামী সন্ত্রাসী বাহিনী পেট্রলবোমা, আগ্নেয়াস্ত্র, ককটেলসহ ধরা পড়লেও সরকারি নির্দেশে তাদের ছেড়ে দেওয়া হয়েছে।
