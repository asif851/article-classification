
রাজধানীর গুলশানে এক কোরীয় নাগরিক হত্যা মামলায় এক আসামির যাবজ্জীবন কারাদণ্ড দিয়েছেন আদালত। আজ বৃহস্পতিবার ঢাকার ৪ নম্বর দ্রুত বিচার ট্রাইব্যুনালের বিচারক আবদুর রহমান সরদার এ রায় দেন।
দণ্ডপ্রাপ্ত আসামি হলেন মানিক সরকার। রায় ঘোষণার সময় তিনি আদালতে উপস্থিত ছিলেন। আসামি মানিক সরকার নিহত নারী ও তাঁর স্বামীর পরিচালিত আরিয়ান কোরিয়ান নামের রেস্তোরাঁর কর্মী ছিলেন।  ওই আদালতের সরকারি কৌঁসুলি মাহফুজুর রহমান লিখন প্রথম আলোকে বলেন, ২০১১ সালের ৯ নভেম্বর কোরীয় নাগরিক রো জং সিয়ংকে (৬৯) ধারালো চাকু দিয়ে আঘাত করা হয়। পরে তাঁকে উন্নত চিকিৎসার জন্য কোরিয়ায় নিয়ে যাওয়া হয়। সেখানে ওই বছরের ১৭ নভেম্বর তিনি মারা যান। এ ঘটনায় ওই দিন নিহত নারীর স্বামী পার্ক জ্যাং সিয়ং বাদী হয়ে গুলশান থানায় একটি মামলা করেন। তিনি ৪৫ বছর ধরে গুলশানে রেস্তোরাঁ পরিচালনা করে আসছেন। ঘটনা তদন্ত শেষে ২০১২ সালের ৩০ এপ্রিল আসামির বিরুদ্ধে আদালতে অভিযোগপত্র দেওয়া হয়। ওই বছরের জুলাই মাসে আসামির বিরুদ্ধে বিচার শুরু হয়। মানিক সরকার গ্রেপ্তার হওয়ার পর আদালতে ১৬৪ ধারায় স্বীকারোক্তিমূলক জবানবন্দি দেন। রায়ে বলা হয়েছে, নিহত নারীর মেয়ের খারাপ আচরণ, আসামিকে মারধরসহ তাঁর বেতন-ভাতা ও অন্য সুযোগ-সুবিধা নিয়ে বিরোধের জের ধরে এ হত্যাকাণ্ড ঘটে। বেতন নিয়ে নিহত নারীর সঙ্গে আসামির একাধিকবার কথা-কাটাকাটি হয়।
