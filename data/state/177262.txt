
ঢাকার আশুলিয়ার নয়ারহাট এলাকার ইস্ট ওয়েস্ট স্যুটিং মিলস নামের একটি পোশাক কারখানা থেকে একদল দৃর্বৃত্ত অস্ত্রের মুখে বিপুল পরিমাণ কাপড় লুট করে নিয়ে গেছে। মালিকপক্ষ জানিয়েছে, লুট করা কাপড়ের দাম প্রায় এক কোটি টাকা। গতকাল বুধবার দিবাগত রাতে এ ঘটনা ঘটে।
ঘটনার প্রত্যক্ষদর্শী কারখানার নিরাপত্তাকর্মী হরিপদ দাস ও কামরুল ইসলাম জানান, রাত দুইটার দিকে ৩০ থেকে ৩৫ জন ডাকাত ঢাকা-আরিচা মহাসড়কের পাশে অবস্থিত কারখানাটিতে যায়। এ সময় কারখানায় ১০ জন নিরাপত্তাকর্মী দায়িত্ব পালন করছিলেন। ডাকাতেরা সীমানাপ্রাচীর টপকে ভেতরে গিয়ে সব নিরাপত্তাকর্মীর হাত-পা বেঁধে ফেলে। তাদের সঙ্গে অস্ত্র ছিল। এরপর তালা ভেঙে কারখানার ভেতরে ঢুকে কাপড় বের করে আনে। কাপড় বের করার পর মুঠোফোনে খবর দিয়ে দুইটি ট্রাক এনে কাপড়গুলো নিয়ে তারা ভোর পাঁচটার দিকে চলে যায়।
প্রতিষ্ঠানটির ব্যবস্থাপনা পরিচালক হারুন-অর-রশিদ জানান, গত কয়েক দিনে উত্পাদন করা উন্নতমানের কাপড়গুলো বিদেশে পাঠানোর জন্য বিশেষভাবে রাখা হয়েছিল। ডাকাতেরা বেছে বেছে ওই কাপড়গুলোই নিয়ে গেছে। লুট হওয়া কাপড়ের দাম প্রায় এক কোটি টাকা বলে দাবি করেন তিনি।
এ ব্যাপারে প্রতিষ্ঠানের পরিচালক আজাদ হোসেন খান বাদী হয়ে রাতেই আশুলিয়া থানায় মামলা করেছেন। মামলা দায়েরের পর আবদুর রব ও আবদুুল মান্নান নামের দুই নিরাপত্তাকর্মীকে আটক করা হয়েছে।
ডাকাতির বিষয়টি নিশ্চিত করে আশুলিয়া থানার পরিদর্শক (তদন্ত) শেখ শাহিনুর রহমান বলেন, ডাকাতির সঙ্গে প্রতিষ্ঠানের কেউ জড়িত আছে কি না, তা খতিয়ে দেখা হচ্ছে। এ ছাড়া ডাকাতি হওয়া কাপড় ও ঘটনার সঙ্গে জড়িত লোকজনকে গ্রেপ্তারের জন্য থানা ও গোয়েন্দা পুলিশ যৌথভাবে অভিযান চালাচ্ছে।
