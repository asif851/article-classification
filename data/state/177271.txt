
গাজীপুরের কয়েকটি এলাকায় গত কয়েক দিনের বৃষ্টিতে শতাধিক ভাটায় বিপুল পরিমাণ কাঁচা ইট নষ্ট হয়ে গেছে। ইটভাটার মালিকদের সমিতি দাবি করেছে, শতাধিক ভাটামালিকের কমপক্ষে ১০ কোটি টাকার ক্ষতি হয়েছে।
গাজীপুরের বিভিন্ন এলাকার ইটভাটার মালিকেরা জানান, গাজীপুরের কড্ডা, কোনাবাড়ী, ইসলামপুর, বাইমাইল, আহাকী, জয়েরটেক, নাওজোর, কাতলাখালী ও বাঘিয়া এলাকায় শতাধিক ভাটা আছে। এ ছাড়া কালিয়াকৈর উপজেলার বিভিন্ন এলাকায় ৫০টির মতো ভাটা আছে। এসব ভাটার মালিকেরা এখন নতুন কাঁচা ইট তৈরি করে রোদে শুকাতে দিয়েছেন। চুলাতে আগুন দিয়ে ইট পোড়ানোর কাজও শুরু হয়েছে। গত শনিবার থেকে টানা গুঁড়ি গুঁড়ি বৃষ্টি শুরু হওয়ায় এবং রোদ না থাকায় ওই সব ভাটার প্রস্তুতকৃত বিপুল পরিমাণ কাঁচা ইট নষ্ট হয়ে গেছে। হঠাৎ বৃষ্টি হবে—এমন পূর্বাভাস না পেয়ে ভাটামালিকেরাও বৃষ্টি মোকাবিলায় প্রস্তুত ছিলেন না। ইটভাটায় ছিল না পর্যাপ্ত পরিমাণ পলিথিন। ফলে ওই সব ভাটার প্রস্তুতকৃত কাঁচা ইট ভিজে নষ্ট হওয়ায় বড় ধরনের ক্ষতি গুনতে হচ্ছে মালিকদের।
এদিকে কয়েক দিন ধরেই ইটভাটাগুলোর শত শত শ্রমিক বেকার সময় পার করছেন। তাঁদের আয়-রোজগার বন্ধ হয়ে গেছে।
কালিয়াকৈর এলাকার কয়েকজন ব্যবসায়ী জানান, কিছুদিন হলো নতুন ইটের মৌসুম শুরু হয়েছে। প্রতিটি ভাটায় কাঁচা ইট তৈরি করে স্তূপ করে রেখে দেওয়া হয়েছে। বৃষ্টিতে সব কাঁচা ইট নষ্ট হয়ে যাচ্ছে। এ কারণে এবার ইটভাটায় ব্যাপক লোকসান গুনতে হবে মালিকদের।
ভাটার ব্যবসায়ী মোবারক হোসেন জানান, তৈরি করা কাঁচা ইটের বেশির ভাগ নষ্ট হয়ে গেছে। যেগুলো আছে, সেগুলোতে বৃষ্টির ফোঁটার চিহ্ন বসে গেছে। ত্রুটি থাকা (রেইন স্পট) এসব ইট কোনো ক্রেতা কিনতে চান না।
কোনাবাড়ী ইউনিয়ন ইটভাটা মালিক সমিতির সাবেক সাধারণ সম্পাদক বকুল মোল্লা বলেন, ‘এমন করে হঠাৎ বৃষ্টি শুরু হবে, কেউই বুঝে উঠতে পারিনি। টানা বৃষ্টির কারণে লাখ লাখ কাঁচা ইট ভিজে নষ্ট হয়ে গেছে। ইটভাটায় পর্যাপ্ত পরিমাণ পলিথিন ছিল না। তবে কিছু কাঁচা ইট পলিথিন দিয়ে ঢেকে দেওয়া হলেও নিচে পানি জমে তা নষ্ট হয়ে গেছে। কয়েকটি এলাকায় প্রায় শতাধিক ভাটার কাঁচা ইট বৃষ্টিতে নষ্ট হয়ে আনুমানিক ১০ কোটি টাকার ক্ষতি হয়েছে।’
 
