
ঢাকা বিশ্ববিদ্যালয়ের জগন্নাথ হলের এক ছাত্রকে নিথর অবস্থায় উদ্ধার করে হাসপাতালে নেওয়ার পর মৃত ঘোষণা করেছেন চিকিৎসক।
আজ বুধবার সকাল সাড়ে আটটার দিকে অপু সরকার (২০) নামের ওই ছাত্রকে ঢাকা মেডিকেল কলেজ হাসপাতালের জরুরি বিভাগে নেওয়া হয়। পরীক্ষা শেষে তাঁকে মৃত ঘোষণা করেন চিকিৎসক।
অপুকে হাসপাতালে নিয়ে আসেন রতন কীর্তনিয়া নামের এক শিক্ষার্থী। তিনি অপুর রুমমেট।  রতনের তথ্যমতে, হলের অক্টোবর স্মৃতি ভবনের ৪৭৪ নম্বর কক্ষে থাকতেন অপু। তিনি অ্যাকাউন্টিং ২২তম ব্যাচের শিক্ষার্থী ছিলেন। বাড়ি মানিকগঞ্জের ধামরাইয়ে।
রতনের ভাষ্য, অন্যান্য দিনের মতো গতকাল মঙ্গলবার রাতে অপুসহ কক্ষের বাসিন্দারা ঘুমিয়ে পড়েন। ঘুম থেকে না ওঠায় সকাল আটটার দিকে অপুকে ডাকাডাকি করা হয়। কোনো সাড়া না পেয়ে কাছে গিয়ে তাঁকে নিথর অবস্থায় পাওয়া যায়। দ্রুত ঢাকা মেডিকেল কলেজ হাসপাতালের জরুরি বিভাগে নেওয়া হলে চিকিৎসক তাঁকে মৃত ঘোষণা করেন।
অপুর মৃত্যুর কারণ সম্পর্কে তাঁর রুমমেট রতন কিছুই জানাতে পারেননি।
অপুর লাশ হাসপাতালের জরুরি বিভাগের মর্গে রাখা হয়েছে।
জগন্নাথ হলের প্রাধ্যক্ষ অধ্যাপক অসীম সরকার বলেন, অপুর রুমমেটদের কাছ থেকে ঘটনাটি জেনেছেন তিনি।
