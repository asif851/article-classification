
যুক্তরাষ্ট্রে যেতে আগ্রহী বাংলাদেশিরা এখন থেকে অনলাইনে আবেদনের মাধ্যমে সাক্ষাত্কারের সময়সূচি নির্ধারণ করতে পারবেন। ১৪ সেপ্টেম্বর রোববার থেকে নতুন এ নিয়ম চালু হচ্ছে।
মার্কিন পররাষ্ট্র দপ্তরের কনস্যুলার-বিষয়ক ভারপ্রাপ্ত সহকারী পররাষ্ট্র প্রতিমন্ত্রী মিশেল বন্ড আজ সোমবার রাজধানীর আমেরিকান সেন্টারে সাংবাদিকদের এ তথ্য জানান। নতুন ভিসা-প্রক্রিয়া সম্পর্কে গণমাধ্যমকে জানাতে মার্কিন দূতাবাস আমেরিকান সেন্টারে এ ব্রিফিংয়ের আয়োজন করে।
মিশেল বন্ড জানান, মার্কিন ভিসা-প্রক্রিয়াকে সহজতর করতে নতুন এ পদ্ধতি চালু হচ্ছে। নতুন নিয়ম অনুযায়ী আগ্রহী ভিসাপ্রার্থী মার্কিন দূতাবাসের ওয়েবসাইটে গিয়ে আবেদনের জন্য পছন্দসই তারিখ নির্ধারণের সুযোগ পাবেন। এ ব্যাপারে কোনো অস্পষ্টতা থাকলে সে ব্যাপারে কল সেন্টারে ফোন করে প্রয়োজনীয় সহযোগিতা পাবেন। রবি থেকে বৃহস্পতিবার সপ্তাহে পাঁচ দিন সকাল আটটা-রাত আটটা পর্যন্ত কল সেন্টরে সহায়তা পাওয়া যাবে।
মিশেল বন্ড বলেন, আবেদনপ্রার্থী ভিসা পাওয়ার পর সাইমন ওভারসিজে ঢাকা, চট্টগ্রাম, সিলেট সেন্টার থেকে পাসপোর্ট নিতে পারবেন। নতুন নিয়ম অনুযায়ী মার্কিন ভিসাপ্রার্থীদের এইচএসবিসি ব্যাংকের যেকোনো শাখায় ভিসা ফি জমা দিতে হবে। ভিসা-প্রক্রিয়ায় পরিবর্তন এলেও মার্কিন ভিসা ফির হার অপরিবর্তিত থাকছে।
