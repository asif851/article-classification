
দলের ‘নিবেদিতপ্রাণ’ কর্মীরাই আওয়ামী লীগকে টিকিয়ে রেখেছেন বলে মন্তব্য করেছেন প্রধানমন্ত্রী শেখ হাসিনা। তিনি মহানগর আওয়ামী লীগের নেতা এম এ আজিজকে স্মরণ করে বলেন, ‘বারবার আওয়ামী লীগের ওপর আঘাত এসেছে। কিন্তু নিবেদিতপ্রাণ কর্মীরা এই দলকে টিকিয়ে রেখেছেন।’ আজ মঙ্গলবার রাজধানীর ইঞ্জিনিয়ার্স ইনস্টিটিউশন মিলনায়তনে আওয়ামী লীগের নেতা নুরুল ইসলাম ও এম এ আজিজের স্মরণসভায় প্রধান অতিথির বক্তব্য দেন প্রধানমন্ত্রী। শেখ হাসিনা বলেন, ‘ঢাকা মহানগর আওয়ামী লীগের কমিটির আমরা দুটি কমিটির খসড়া করেছিলাম। সেখানে আমরা তাঁকে সভাপতি করেছিলাম। আমরা এই কমিটিগুলো দেব। তিনি বলেন, এক-এগারোর প্রেক্ষাপটে ও সিটি নির্বাচনে যাঁরা দলের পক্ষে কাজ করেছেন, দুর্যোগ মোকাবিলা করেছেন, কমিটিতে তাঁদের সম্মান দিতে হবে। প্রায় সাড়ে ৪০০ নেতা-কর্মীর নাম আমার কাছে এসেছে। সবকিছু তৈরি করা, আমার কাছে রয়েছে।’ শেখ হাসিনা বলেন, ‘এম এ আজিজের মৃত্যুতে ঢাকা মহানগর আওয়ামী লীগের অপূরণীয় ক্ষতি হয়েছে। দেশের প্রতিটি সংগ্রামে এম এ আজিজ পরিবারের অবদান রয়েছে। আওয়ামী লীগের জন্মলগ্ন থেকে এই পরিবারের সঙ্গে সম্পর্ক।’ তিনি বলেন, ‘এক-এগারোর সময় আমাকে যখন গ্রেপ্তার করা হলো আমার মুক্তির জন্য কখনো কারাগারের সামনে, কখনো কোর্টে এম এ আজিজ সক্রিয় ছিলেন। সেই সময় মহানগর আওয়ামী লীগ সক্রিয় ছিল বলেই মুক্তির বিষয়টি ত্বরান্বিত হয়েছিল।’ 
শেখ হাসিনা ঢাকা মহানগর আওয়ামী লীগের নেতা-কর্মীদের উদ্দেশ করে বলেন, ‘ঢাকা মহানগর আওয়ামী লীগের নেতা-কর্মীদের বলব, কীভাবে একজন সব ত্যাগ করতে পারে, দেশের জন্য, জনগণের জন্য এবং সংগঠনের জন্য; এটা শিক্ষণীয়। এই শিক্ষা যেন সবাই গ্রহণ করে; এই সংগঠনকে আরও শক্তিশালী করে এগিয়ে নিয়ে যাবেন, তাহলে তাঁদের আত্মা শান্তি পাবে।’ এম এ আজিজকে স্মরণ করে শেখ হাসিনা আরও বলেন, ‘তাঁর ছেলে আজ কমিশনার। আশা করব, বাবার আদর্শ নিয়ে সে তাদের পরিবারের ঐতিহ্য বজায় রেখে কাজ করে যাবে। আমি আছি তার পরিবারের পাশে।’ ঢাকা মহানগর আওয়ামী লীগের সহসভাপতি কামাল আহমেদ মজুমদারের সভাপতিত্বে সভায় আরও উপস্থিত ছিলেন শিল্পমন্ত্রী আমির হোসেন আমু, বাণিজ্যমন্ত্রী তোফায়েল আহমেদ, কৃষিমন্ত্রী মতিয়া চৌধুরী, ত্রাণমন্ত্রী মোফাজ্জল হোসেন চৌধুরী, খাদ্যমন্ত্রী কামরুল ইসলাম, আওয়ামী লীগের যুগ্ম সাধারণ সম্পাদক মাহবুব উল আলম হানিফ, জাহাঙ্গীর কবির নানক, সাংগঠনিক সম্পাদক খালিদ মাহমুদ চৌধুরী, এম এ আজিজ-পুত্র ওমর বিন আবদুল আজিজ প্রমুখ।
