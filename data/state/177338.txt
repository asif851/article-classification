
পোড়া তেল, পুরোনো ঘি, ডালডা ও ময়লাযুক্ত চিনির রস ব্যবহার করে তৈরি হচ্ছিল মুখরোচক খাবার। পাউরুটির মোড়কে ইচ্ছেমতো উৎপাদনের তারিখও বসানো হচ্ছিল।গতকাল বৃহস্পতিবার চট্টগ্রাম নগরের সদরঘাট এলাকার প্রগতি বেকারির কারখানায় গিয়ে এই অবস্থা দেখতে পান ভ্রাম্যমাণ আদালত। অনিয়মের কারণে প্রতিষ্ঠানটিকে ৫০ হাজার টাকা জরিমানা করা হয়েছে।অভিযানে নেতৃত্ব দেন চট্টগ্রাম জেলা প্রশাসনের নির্বাহী ম্যাজিস্ট্রেট মোহাম্মাদ রুহুল আমীন। তিনি বলেন, প্রগতি বেকারির কারখানায় যে জেলি পাওয়া গেছে, তা কবে উৎপাদিত হয়েছে, কী উপাদান দিয়ে তৈরি করা হয়েছে, সে বিষয়ে কারখানার লোকজনও কিছু জানাতে পারেননি।নির্বাহী ম্যাজিস্ট্রেট বলেন, কারখানাটির পরিবেশও ছিল অস্বাস্থ্যকর। জরিমানার পাশাপাশি পোড়া তেল, ভেজাল জেলি নালায় ফেলে দেওয়া হয়েছে।
