
ময়মনসিংহের কলসিন্দুর উচ্চবিদ্যালয়ের মেয়েদের ফুটবল খেলা দেখতে গতকাল শুক্রবার বিকেলে শত শত মানুষ ভিড় করে ময়মনসিংহ শহরের সার্কিট হাউস মাঠে। ভারী বৃষ্টিতে ভিজে তারা উপভোগ করে কলসিন্দুরের মেয়েদের ফুটবল নৈপুণ্য। বাংলাদেশ জাতীয় স্কুল ও মাদ্রাসা সমিতির ময়মনসিংহ অঞ্চলের ৪৪তম গ্রীষ্মকালীন ক্রীড়া প্রতিযোগিতার মেয়েদের ফুটবলের চূড়ান্ত খেলা (ফাইনাল) গতকাল বিকেলে অনুষ্ঠিত হয়। ময়মনসিংহের ধোবাউড়া উপজেলার কলসিন্দুর উচ্চবিদ্যালয় ও টাঙ্গাইলের গোপালপুর উপজেলা সূতী বিএম পাইলট উচ্চবিদ্যালয়ের মধ্যে এ খেলা হয়। কলসিন্দুরের মেয়েদের ফুটবল খেলা দেখতে মাঠের চারপাশে শত শত নারী-পুরুষ জড়ো হন। শহরতলির শম্ভুগঞ্জের লোকমান হোসেন বলেন, ‘কলসিন্দুরের মেয়েদের খেলা হবে জেনেই এসেছি।’ আরও কয়েকজন দর্শক একই রকম মন্তব্য করেন। খেলার ১০ মিনিটের মাথায় শুরু হয় ভারী বৃষ্টি। থেমে থেমে বজ্রপাতও হয়। বৃষ্টিতে ভিজেই খেলা দেখেন দর্শকেরা। অবশ্য তঁাদের কেউ কেউ আশপাশের গাছের নিচে আশ্রয় নেন। কয়েকজন বসেন চায়ের দোকানে। কিছুক্ষণ পরপর খেলোয়াড়দের উৎসাহিত করেন তাঁরা মুহুর্মুহু করতালির মাধ্যমে।খেলায় কলসিন্দুর উচ্চবিদ্যালয় ৩-০ গোলে সূতী বিএম পাইলট উচ্চবিদ্যালয়কে পরাজিত করে।গত ২২ আগস্ট কলসিন্দুরের মেয়েদের ফুটবল নিয়ে প্রথম আলোতে শনিবারের বিশেষ প্রতিবেদন প্রকাশিত হয়।
