
রাজধানীর গুলিস্তানের এক জুতা কারখানার কর্মচারীকে হত্যার দায়ে তিনজনকে মৃত্যুদণ্ড দিয়েছেন আদালত। আজ বৃহস্পতিবার ঢাকার পরিবেশ আপিল আদালতের বিচারক মো. মশিউর রহমান চৌধুরী এ রায় ঘোষণা করেন।
দণ্ডিতরা হলেন মো. জনি, হাসান ওরফে কালু ও মনির হোসেন। এঁদের মধ্যে জনি ছাড়া বাকি দুজন জামিনে গিয়ে পলাতক রয়েছেন। রায় ঘোষণার সময় জনিকে কারাগার থেকে আদালতে হাজির করা হয়।
নিহত আলমগীর হোসেন গুলিস্তানের সিদ্দিকবাজারের একটি জুতা কারখানায় কাজ করতেন। ওই আদালতের পেশকার মাসুদুর রহমান ভূঁইয়া বলেন, ২০০৯ সালের ১৪ আগস্ট রাতে আলমগীর কাজ শেষে তাঁর ভাতিজা মনজুর হোসেনকে নিয়ে বাসে করে যাত্রাবাড়ী যায়। সেখান থেকে রিকশায় চেপে নতুন শ্যামপুরের স্কুল রোডে পৌঁছালে দুর্বৃত্তরা তাঁদের পথরোধ করে। এরপর পিস্তল ঠেকিয়ে টাকা-পয়সা দিতে হুমকি দেয়। কিন্তু টাকা দিতে রাজি না হলে মনজুরের সামনে আলমগীরকে মাটিতে ফেলে ছুরি দিয়ে হত্যা করে পালিয়ে যায়।
এ ঘটনায় আলমগীরের স্ত্রী লায়লা আক্তার বাদী হয়ে কদমতলী থানায় মামলা করে। তদন্ত শেষে এই তিনজনের বিরুদ্ধে আদালতে অভিযোগপত্র দেয় পুলিশ। ঘটনার পরপরই গ্রেপ্তার তিন আসামি হত্যার দায় স্বীকার করে আদালতে ১৬৪ ধারায় জবানবন্দি দেন। আদালত এই তিন আসামির বিরুদ্ধে ২০১০ সালের ২৯ এপ্রিল বিচার শুরু করেন। ১৪ জনের সাক্ষ্য নিয়ে আদালত এই রায় ঘোষণা করেন।
