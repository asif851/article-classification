

অগ্রণী ব্যাংকের সিনিয়র অফিসার পদের নিয়োগ পরীক্ষার প্রশ্নপত্র ফাঁসের অভিযোগ উঠেছে। মূল প্রশ্নপত্রের সঙ্গে ফাঁস হওয়া প্রশ্নপত্রের মিল থাকার কথা জানিয়েছেন পরীক্ষার্থীরা।
আজ শুক্রবার সকাল ১০টা থেকে বেলা ১১টা পর্যন্ত অগ্রণী ব্যাংকের সিনিয়র অফিসার পদে নিয়োগের বাছাইপর্বের সকাল ভাগের পরীক্ষা অনুষ্ঠিত হয়। বিকেলে আরেক ভাগের পরীক্ষা হবে। এই পদে মোট পরীক্ষার্থী ২ লাখের বেশি।

এর আগে রাষ্ট্রায়ত্ত জনতা ব্যাংকের নির্বাহী কর্মকর্তা পদে নিয়োগের লিখিত পরীক্ষার প্রশ্নপত্র ফাঁসের অভিযোগ উঠেছিল। গত ২১ এপ্রিল ওই পরীক্ষা অনুষ্ঠিত হয়।
অগ্রণী ব্যাংকের সিনিয়র অফিসার পদের নিয়োগ পরীক্ষার প্রশ্নপত্র ফাঁস হয়েছে বলে গতকাল বৃহস্পতিবার দিবাগত রাত থেকেই অভিযোগ পাওয়া যায়।
প্রশ্নপত্র ফাঁসের বিষয়ে একাধিক পরীক্ষার্থী প্রথম আলোর এই প্রতিবেদকের কাছে অভিযোগ করেন।

পরীক্ষার্থীদের ভাষ্য, গতকাল দিবাগত রাত থেকে তাঁরা হাতে লেখা ও ছাপা প্রশ্নপত্র দেখেছেন। আবার শুধু উত্তরও দেখা গেছে। বিশেষ করে সামাজিক যোগাযোগমাধ্যম ব্যবহার করে পরীক্ষার্থীরা নিজেদের মধ্যে এই প্রশ্নপত্র ও উত্তর বিনিময় করেন।
ফাঁস হওয়া প্রশ্নপত্র ও উত্তরের নমুনা সকালে প্রথম আলোর হাতে আসে।

পরীক্ষা শুরুর আগে প্রশ্নপত্র ফাঁসের অভিযোগ নিয়ে প্রতিবেদন প্রকাশ করে প্রথম আলো।
বেলা ১১টায় সকাল ভাগের পরীক্ষা শেষ হওয়ার পর একাধিক পরীক্ষার্থী প্রথম আলোকে বলেন, মূল প্রশ্নপত্রের সঙ্গে ফাঁস হওয়া প্রশ্নপত্রের হুবহু মিল পেয়েছেন তাঁরা।
ফাঁস হওয়া প্রশ্নপত্রের ছবি ফেসবুকে পোস্ট দিয়ে কেউ কেউ ক্ষোভ প্রকাশ করেছেন।
আরও পড়ুন:নিয়োগ পরীক্ষার প্রশ্নপত্র ফাঁসের অভিযোগঅগ্রণী ব্যাংকের নিয়োগ পরীক্ষার প্রশ্ন ফাঁসের অভিযোগ

