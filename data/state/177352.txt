
বিএনপির চেয়ারপারসন খালেদা জিয়া বলেছেন, প্রাইভেট খাতে বেশি বেশি করে নারীদের নিয়ে আসা উচিত। তিনি নারীদের কর্মসংস্থানে বিদেশিদের এগিয়ে আসার আহ্বান জানান। সাংবাদিকতা পেশায় নারীদের আরও বেশি করে আসারও আহ্বান জানান তিনি।আজ মঙ্গলবার রাতে গুলশানে নিজের রাজনৈতিক কার্যালয়ে আন্তর্জাতিক নারী দিবস উপলক্ষে মহিলা দল আয়োজিত এক অনুষ্ঠানে খালেদা জিয়া এ সব কথা বলেন।খালেদা জিয়া অভিযোগ করেন, এই আওয়ামী লীগ ভদ্র ভাষায় কথা বলতে জানে না। এদের মুখে কোনো সুন্দর, ভদ্র ভাষা নেই। তিনি বলেন, ‘...এমন অশ্লীল ভাষা ব্যবহার করে, এটা আমাদের জন্য লজ্জার ও অপমানের। দেশের নাগরিক হিসেবে আমরা অসম্মানিত বোধ করি।’খালেদা জিয়া বলেন, জিয়াউর রহমান নারীদের ঘর থেকে বের করে এনেছিলেন। নারীদের পুলিশে চাকরি দিয়েছেন, রাষ্ট্রদূত হিসেবে নিয়োগ দিয়েছিলেন। এমনকি খাল কাটা কর্মসূচিতেও নারীরা যোগ দিয়েছিলেন। তিনি বলেন, আজকে ঘরে-বাইরে কোথাও নারীরা নিরাপদ নয়। সরকারের দ্বারা নারীরা নির্যাতিত হচ্ছে, পুলিশ দ্বারা নির্যাতিত হচ্ছে। দলীয় লোক ছাড়া সরকার চাকরি দেয় না, এমনকি নারীদের সরকারি চাকরি দেওয়া হয় না বলেও অভিযোগ করেন তিনি।পরে খালেদা জিয়াকে ফুল দিয়ে মহিলা দলের নেতা-কর্মীরা শুভেচ্ছা জানান। মহিলা দলের সভাপতি নূরে আরা সাফার সভাপতিত্বে আরও বক্তব্য দেন বিএনপির ভাইস চেয়ারম্যান সেলিমা রহমান, সাধারণ সম্পাদক শিরিন সুলতানা প্রমুখ।অনুষ্ঠানে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর উপস্থিত ছিলেন।
