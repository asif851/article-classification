
গাইবান্ধার গোবিন্দগঞ্জে সাঁওতালদের ঘরে আগুন দেওয়ার ঘটনায় কারা জড়িত, পুলিশের কোনো সদস্য জড়িত কি না, তা তদন্ত করে ১৫ দিনের মধ্যে প্রতিবেদন দিতে নির্দেশ দিয়েছেন হাইকোর্ট। গাইবান্ধার মুখ্য বিচারিক হাকিমের প্রতি এই নির্দেশ দেওয়া হয়েছে।
আজ বুধবার বিচারপতি ওবায়দুল হাসান ও বিচারপতি কৃষ্ণা দেবনাথের সমন্বয়ে গঠিত হাইকোর্ট বেঞ্চ এই আদেশ দেন।
পাশাপাশি ওই ঘটনায় দায়ের হওয়া দুটি এজাহার সমান গুরুত্ব দিয়ে তদন্তের ব্যবস্থা করতে রংপুর রেঞ্জের ডিআইজিকে নির্দেশ দিয়েছেন হাইকোর্ট।
পুলিশ ব্যুরো অব ইনভেস্টিগেশনের (পিবিআই) কোনো ঊর্ধ্বতন কর্মকর্তা এই তদন্ত করবেন। তদন্তের তত্ত্বাবধানে থাকবেন পুলিশ সুপারের নিচে নন, এমন কোনো কর্মকর্তা।
৬ নভেম্বর গোবিন্দগঞ্জে রংপুর চিনিকলের জমিতে আখ কাটাকে কেন্দ্র করে পুলিশ ও চিনিকল শ্রমিক-কর্মচারীদের সঙ্গে সাঁওতালদের সংঘর্ষ হয়। এতে হতাহতের ঘটনা ঘটে। সাঁওতালেরা তাঁদের ওপর হামলা, ঘরে আগুন দেওয়া, পুরোনো বসতবাড়িতে লুটপাট ও হত্যার অভিযোগ করেন। এ ঘটনায় সাঁওতালদের পক্ষে দুটি মামলা হয়। সংঘর্ষের ঘটনায় ইতিমধ্যে হাইকোর্টে পৃথক রিট হয়েছে।
সাঁওতালদের ঘরে আগুন দেওয়ার বিষয়ে সম্প্রতি নতুন তথ্য বেরিয়ে এসেছে। বিভিন্ন গণমাধ্যমে প্রচারিত একটি ভিডিওচিত্রে দেখা যায়, পুলিশ সদস্যরাই আগুন দিচ্ছেন। তবে পুলিশ এই অভিযোগ অস্বীকার করেছে।
আরও পড়ুন: গোবিন্দগঞ্জে সাঁওতালদের ঘরে পুলিশের আগুন!
