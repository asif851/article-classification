
মানিকগঞ্জ সদর উপজেলায় এক গৃহবধূর লাশ উদ্ধার করেছে পুলিশ। গতকাল বৃহস্পতিবার রাথুরা গ্রামের শ্বশুরবাড়ি থেকে তাঁর লাশ উদ্ধার করা হয়।
মৃত গৃহবধূ হলেন উপজেলার বিলনালাই গ্রামের শিলা আক্তার (২২)। স্বজনদের অভিযোগ, শিলাকে হত্যা করা হয়েছে। তবে শ্বশুরবাড়ির লোকজনের দাবি, তিনি আত্মহত্যা করেছেন।
পুলিশ সূত্রে জানা গেছে, প্রায় ছয় মাস আগে রাথুরা গ্রামের জাহাঙ্গীর আলমের (২৫) সঙ্গে শিলার বিয়ে হয়। বিয়ের পর থেকেই স্বামী-স্ত্রীর মধ্যে দাম্পত্য এবং পারিবারিক কলহ দেখা দেয়। গত বুধবার রাতে খাবার খেয়ে স্বামী-স্ত্রী ঘুমাতে যান। রাত একটার দিকে ঘুম ভেঙে গেলে জাহাঙ্গীর তাঁর স্ত্রীকে ঘরের ভেতর ফ্যানের সঙ্গে ফাঁস নিয়ে ঝুলতে দেখেন। এরপর তাঁর ডাকাডাকিতে পরিবারের সদস্যরা এসে লাশ মাটিতে নামিয়ে শিলার স্বজনদের খবর দেন। গতকাল সকালে শিলার বাবা সোনামুদ্দিন ও চাচা আবদুল হক ওই বাড়িতে গিয়ে মেয়েকে মৃত দেখতে পান। খবর পেয়ে সকাল ১০টার দিকে ওই বাড়ি থেকে শিলার লাশ পুলিশ উদ্ধার করে।
শিলার বাবা সোনামুদ্দিনের অভিযোগ, তাঁর মেয়েকে ফাঁস দিয়ে হত্যা করেছে শ্বশুরবাড়ির লোকজন। তবে কেন হত্যা করা হয়েছে, তা তিনি জানাতে পারেননি।
জাহাঙ্গীর আলম বলেন, রাতে ঘুম থেকে জেগে স্ত্রীকে গলায় পরনের শাড়ি দিয়ে ফাঁস নিয়ে ঝুলতে দেখেন। কী কারণে স্ত্রী আত্মহত্যা করেছেন, তা তিনিও বলতে পারেননি।
সদর থানার ওসি আমিনুর রহমান বলেন, ময়নাতদন্তের প্রতিবেদন পাওয়ার পর মৃত্যুর কারণ নিশ্চিত হওয়া যাবে। জিজ্ঞাসাবাদের জন্য নিহত গৃহবধূর স্বামীকে আটক করা হয়েছে। এ ঘটনায় থানায় একটি অপমৃত্যুর মামলা হয়েছে।
 
