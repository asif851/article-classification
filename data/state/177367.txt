
বিদ্যুৎ না থাকায় গতকাল রোববার সিরাজগঞ্জের উল্লাপাড়ায় চার্জার ও মোমবাতি জ্বালিয়ে এইচএসসি পরীক্ষা নেওয়া হয়েছে। শিক্ষার্থীদের অনেকে আলোবিহীন পরীক্ষার হলে নিজস্ব ব্যবস্থাপনায় মোমবাতি জ্বালিয়ে প্রথম দিনের বাংলা পরীক্ষা দিয়েছে। সকাল ৯টা থেকে ঝোড়ো হাওয়া শুরু হলে বিদ্যুৎ সরবরাহ বন্ধ করে দেওয়া হয়। পরে বিদ্যুৎবিহীন অবস্থায়ই সকাল ১০টা থেকে পরীক্ষা শুরু হয়।উল্লাপাড়া উপজেলা প্রশাসন সূত্রে জানা গেছে, উপজেলায় এ বছর উল্লাপাড়া বিজ্ঞান কলেজ, সরকারি আকবর আলী কলেজ ও হামিদা পাইলট বালিকা উচ্চবিদ্যালয় কেন্দ্রে ২ হাজার ৯৭১ পরীক্ষার্থী এইচএসসি পরীক্ষায় অংশ নিচ্ছে। প্রথম দিনই বৈরী আবহাওয়ায় বিদ্যুৎ না থাকায় শিক্ষার্থীরা বিপাকে পড়েছিল। হামিদা পাইলট বালিকা উচ্চবিদ্যালয় ও কলেজ কেন্দ্রের পরীক্ষার্থী নাজমুল, হালিম, শামীমা ও আঁখি বলে, অন্ধকারের মধ্যে তারা নিজ দায়িত্বে মোমবাতি জ্বালিয়ে পরীক্ষা দেয়।এইচএসসি পরীক্ষা কেন্দ্রের দায়িত্বপ্রাপ্ত ম্যাজিস্ট্রেট সহকারী কমিশনার (ভূমি) আকরাম আলী ঘটনার সত্যতা নিশ্চিত করে বলেন, অন্ধকারে পরীক্ষা শুরু করা হলেও দুপুর ১২টার দিকে বিদ্যুৎ সরবরাহ পাওয়া যায়। এরপর পরিস্থিতি স্বাভাবিক হয়।সিরাজগঞ্জ পল্লী বিদ্যুৎ সমিতি-১-এর ভারপ্রাপ্ত মহাব্যবস্থাপক জুলফিকার রহমান বলেন, ঝড়ের কারণে তার ছিঁড়ে যাওয়ায় বিদ্যুৎ সরবরাহ প্রায় দুঘণ্টা বন্ধ ছিল। ফলে পরীক্ষার্থীদের দুর্ভোগে পড়তে হয়। তবে পরীক্ষার্থীদের অসুবিধার কথা বিবেচনা করে দ্রুত বিদ্যুৎ লাইন মেরামতের ব্যবস্থা নেওয়া হয়।
