
রাজশাহী বিশ্ববিদ্যালয়ের প্রক্টর অধ্যাপক মজিবুল হক আজাদ খান ব্যক্তিগত কারণ দেখিয়ে পদত্যাগ করেছেন। আজ রোববার সকালে পদত্যাগ করার পর বিকেলে নতুন প্রক্টর নিয়োগ দিয়েছে বিশ্ববিদ্যালয় প্রশাসন। 
নিয়োগের মেয়াদ শেষ হওয়ার দেড় বছর আগেই রোববার সকাল সাড়ে ১০টায় বিশ্ববিদ্যালয়ের উপাচার্য অধ্যাপক এম আবদুস সোবহানকে পদত্যাগপত্র দেন মজিবুল হক আজাদ খান। উপাচার্য তাঁর পদত্যাগপত্রটি গ্রহণ করেন। পদত্যাগপত্রে মজিবুল হক আজাদ খান উল্লেখ করেন, ‘বিশ্ববিদ্যালয়ের সার্বিক আইনশৃঙ্খলা পরিস্থিতি স্বাভাবিক রাখতে এবং নিরাপত্তা নিশ্চিতে প্রক্টরিয়াল বডির ভূমিকা ব্যাপক। আর প্রক্টরিয়াল বডির প্রধান প্রক্টর। কিন্তু ব্যক্তিগত বিভিন্ন কারণে আমি প্রক্টরের দায়িত্ব থেকে পদত্যাগ করছি।’জানতে চাইলে অধ্যাপক মজিবুল হক প্রথম আলোকে বলেন, ‘অন্য কোনো কারণ নেই, লিখিত পদত্যাগপত্রে যা উল্লেখ করেছি; ওটা মূল কারণ। সম্পূর্ণ ব্যক্তিগত কারণে আমি পদত্যাগ করেছি।’
২০১৬ সালের ২৯ মার্চ তিন বছরের জন্য প্রক্টর হিসেবে মনোবিজ্ঞান বিভাগের অধ্যাপক মজিবুল হক আজাদ খানকে নিয়োগ দেন তৎকালীন উপাচার্য অধ্যাপক মুহম্মদ মিজানউদ্দিন। চলতি বছরের ১৯ মার্চ অধ্যাপক মিজানউদ্দিন প্রশাসনের মেয়াদ শেষ হয়।  বিশ্ববিদ্যালয়ের সহ-উপাচার্য অধ্যাপক আনন্দ কুমার সাহা জানান, মজিবুল হক আজাদ খানের পদত্যাগপত্র গ্রহণ করে বিশ্ববিদ্যালয়ের গণিত বিভাগের অধ্যাপক লুৎফর রহমানকে নতুন প্রক্টর হিসেবে নিয়োগ দিয়েছেন উপাচার্য এমন আবদুস সোবহান। রোববার বিকেলে তিনি প্রক্টর হিসেবে যোগদান করেছেন। পুনরায় আদেশ না দেওয়া পর্যন্ত তিনি এ পদে দায়িত্ব পালন করবেন।
