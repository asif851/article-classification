
হজরত শাহজালাল আন্তর্জাতিক বিমানবন্দরে তিন যাত্রীর কাছ থেকে প্রায় সাড়ে সাত কেজি সোনা উদ্ধার করেছে ঢাকা কাস্টম হাউসের প্রিভেন্টিভ দল।
গতকাল রোববার দিবাগত রাতে চট্টগ্রাম থেকে আসা ওই তিন যাত্রীর কাছ থেকে এই সোনা উদ্ধার করা হয়।
ঢাকা কাস্টম হাউসের সহকারী কমিশনার সাইদুল ইসলাম বলেন, গোপন সংবাদের ভিত্তিতে প্রিভেন্টিভ দল তিন যাত্রীকে তল্লাশি করে। তাঁদের ট্রলিব্যাগের হাতলের পাইপের ভেতরে লুকানো অবস্থায় সোনার বার পাওয়া যায়।
আটক তিন যাত্রী হলেন ইব্রাহীম, মহসীন ও রোকনুজ্জামান। তাঁরা চট্টগ্রাম থেকে রিজেন্ট এয়ারে করে অভ্যন্তরীণ রুটের যাত্রী হিসেবে ঢাকায় আসেন।
ঢাকা কাস্টম হাউসের সহকারী কমিশনার সাইদুল ইসলাম বলেন, ইব্রাহীমের কাছ থেকে ৩ কেজি ৫৯০ গ্রাম, মহসীনের কাছ থেকে ১ কেজি ৯৯০ গ্রাম ও রোকনুজ্জামানের কাছ থেকে ১ কেজি ৭৯০ গ্রাম ওজনের মোট ৭৪টি সোনার বার উদ্ধার করা হয়। জব্দ সোনার বাজারমূল্য প্রায় ৩ কোটি ৭০ লাখ টাকা।
