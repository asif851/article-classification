
ফিলিস্তিনের গাজায় ইসরায়েলের গণহত্যার প্রতিবাদে আগামীকাল বুধবার রাজধানীতে মানববন্ধন ও বিক্ষোভ সমাবেশ করবে জাতীয় পার্টি (জাপা)। এতে দলের চেয়ারম্যান ও প্রধানমন্ত্রীর বিশেষ দূত এইচ এম এরশাদও অংশ নেবেন। বেলা সাড়ে ১১টার দিকে জাতীয় প্রেসক্লাবের সামনে মানববন্ধন ও সমাবেশ হবে।জাপা চেয়ারম্যানের গণমাধ্যমবিষয়ক কর্মকর্তা আবদুর রহিম খান প্রথম আলোকে জানান, সমাবেশ শেষে জাতীয় প্রেসক্লাবের সামনে থেকে বিক্ষোভ মিছিল হবে। মিছিলটি মতিঝিলের শাপলা চত্বর পর্যন্ত যাবে।এদিকে মানববন্ধন ও সমাবেশ কর্মসূচি সফল করার লক্ষ্যে আজ সকালে জাপার চেয়ারম্যানের বনানীর কার্যালয়ে যৌথসভা হয়েছে। দলের মহাসচিব জিয়াউদ্দিন আহম্মেদ বাবলু এতে সভাপতিত্ব করেন। তিনি বলেন, জাতীয় পার্টি সব সময় নির্যাতিত মানুষের পাশে ছিল এবং থাকবে। তাই জাপার চেয়ারম্যান বিশ্ব জনমত গঠনের জন্য সারা দেশে মানববন্ধনের ডাক দিয়েছেন।সভায় জাপা ও সহযোগী সংগঠনের নেতাদের মধ্যে সাইদুর রহমান, মীর আব্দুস সবুর, হাবিবুল্লাহ বেলালি, রেজাউল ইসলাম ভূঁইয়া, আলমগীর শিকদার লোটন, বাহাউদ্দিন বাবুল, মিজানুর রহমান, নিজাম উদ্দিন সরকার, খোরশেদ আলম প্রমুখ উপস্থিত ছিলেন।
