
উত্তরবঙ্গে একটি বিশেষায়িত শিশু হাসপাতাল করতে জমি, অর্থসহ সব ধরনের সহযোগিতা দেওয়ার আশ্বাস দিয়েছেন স্বাস্থ্যমন্ত্রী মোহাম্মদ নাসিম। আজ শনিবার রাজধানীর মিরপুরে শিশু স্বাস্থ্য ফাউন্ডেশন হাসপাতালে এক অনুষ্ঠানে এ আশ্বাস দেন স্বাস্থ্যমন্ত্রী। মোহাম্মদ নাসিম বলেন, উত্তরবঙ্গে বিশেষায়িত শিশু হাসপাতাল নেই। তাই তিনি ওই অঞ্চলে একটি বিশেষায়িত শিশু হাসপাতাল করতে শিশু স্বাস্থ্য ফাউন্ডেশনের মাধ্যমে সব ধরনের সহযোগিতা দিতে চান। শিশুবন্ধু স্বর্ণপদক ও ডা. এম আর খান অ্যান্ড আনোয়ারা ট্রাস্ট স্বর্ণপদক ২০১৪ দিতে শিশু স্বাস্থ্য ফাউন্ডেশন ওই অনুষ্ঠানের আয়োজন করে। শিশু স্বাস্থ্যসেবায় সেভ দ্য চিলড্রেন পেয়েছে শিশুবন্ধু স্বর্ণপদক। চিকিৎসা ও সমাজসেবায় অধ্যাপক ডা. এ এস এম মাসউদকে (মরণোত্তর) দেওয়া হয়েছে অন্য স্বর্ণপদকটি।অনুষ্ঠানে সভাপতিত্ব করেন জাতীয় অধ্যাপক ও শিশুবিশেষজ্ঞ এম আর খান। তিনি বলেন, সবাইকে কাজে উৎসাহ দিতে এই পুরস্কার দেওয়া হচ্ছে।অনুষ্ঠানে উপস্থিত ছিলেন স্বাস্থ্যসচিব সৈয়দ মঞ্জুরুল ইসলাম, বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) উপাচার্য অধ্যাপক প্রাণ গোপাল দত্ত, স্বাস্থ্য অধিদপ্তরের মহাপরিচালক দীন মো. নুরুল হক।
