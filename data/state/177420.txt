
বিশেষায়িত ব্যাংক ছাড়া বাংলাদেশে কার্যরত সব ব্যাংকের প্রধান নির্বাহীর যোগ্যতা, দায়দায়িত্ব ও ক্ষমতা পুনর্নির্ধারণ করেছে বাংলাদেশ ব্যাংক। এর ফলে এখন থেকে সব ব্যাংককে বিদ্যমান প্রধান নির্বাহীসহ নতুনভাবে নিয়োগ কিংবা পুনর্নিয়োগের ক্ষেত্রে এসব নির্দেশনা অনুসরণ করতে হবে।
বাংলাদেশ ব্যাংকের ব্যাংকিং প্রবিধি ও নীতিমালা বিভাগ থেকে আজ রোববার জারি করা এক সার্কুলার লেটারে এসব নির্দেশনা দেওয়া হয়েছে।নতুন নির্দেশনা অনুসারে প্রধান নির্বাহী হতে হলে কোনো ব্যক্তি কোনো ফৌজদারি আদালত কর্তৃক দণ্ডপ্রাপ্ত বা কোনো নিয়ন্ত্রক কর্তৃপক্ষ কর্তৃক নিয়ম-বিধি ভঙ্গের কারণে দণ্ডিত হতে পারবেন না। এমনকি নিবন্ধ বা লাইসেন্স বাতিল হয়েছে, এমন কোনো প্রতিষ্ঠানে যুক্ত থাকাও অযোগ্যতা বলে বিবেচিত হবে।প্রধান নির্বাহীকে ব্যাংকিং পেশায় কমপক্ষে ১৫ বছরের অভিজ্ঞতাসম্পন্ন হতে এবং এই পদে নিযুক্তির ঠিক আগে কমপক্ষে দুই বছর প্রধান নির্বাহীর অব্যবহিত নিচের স্তরে কাজ করার অভিজ্ঞতা থাকতে হবে। স্বীকৃত বিশ্ববিদ্যালয় থেকে ন্যূনতম স্নাতকোত্তর ডিগ্রিধারী হতে হবে। তবে অর্থনীতি, ফিন্যান্স বা ব্যবসায় প্রশাসনে উচ্চতর ডিগ্রি বাড়তি যোগ্যতা বলে বিবেচিত হবে।কোনো করখেলাপি বা ঋণখেলাপি বা আদালত কর্তৃক দেউলে হলে এই পদের উপযুক্ত হবেন না। কোনো দেনা পরিশোধে ব্যর্থতা কিংবা নিজ পেশায় অবৈধ কোনো কর্মকাণ্ডে জড়িত থাকলে কিংবা কোনো প্রতিষ্ঠান থেকে বরখাস্ত হলে সেটাও অযোগ্যতা হবে।প্রধান নির্বাহীর বয়স ৬৫ বছরের বেশি হতে পারবে না। তিন বছর মেয়াদের জন্য প্রধান নির্বাহী নিয়োগ পাবেন। তিন বছর পর যাবতীয় যোগ্যতা পূরণ সাপেক্ষে পুনর্নিয়োগ পেতে পারবেন। তবে বয়স ৬৫ বছর পূর্ণ হতে তিন বছরের কিছু কম সময় থাকলে ওই সময়ের জন্য তাঁকে নিয়োগ করা যাবে।প্রধান নির্বাহীর বেতন-ভাতা সুনির্দিষ্টভাবে টাকার অঙ্কে নির্ধারণ করতে হবে। অন্যান্য সুবিধাও (যেমন গাড়ি) যথাসম্ভব অর্থমূল্যে রূপান্তর করতে হবে। চাকুরির মেয়াদে বেতন-ভাতার শর্ত অপরিবর্তনীয়। প্রধান নির্বাহীর আয়কর ব্যাংক প্রদান করবে না, অন্য কোনো সুবিধাও (কমিশন, ক্লাবের চাঁদা) ব্যাংক দেবে না। কর্মকর্তা-কর্মচারীদের উত্সাহ বোনাস প্রদান সাপেক্ষে প্রধান নির্বাহীও এই বোনাস পাবেন, যা কোনোভাবেই ১০ লাখ টাকার ওপরে যাবে না। তিনি পর্ষদ সভায় উপস্থিতির জন্য কোনো সম্মানী প্রাপ্য হবেন না। ব্যাংকের মুখ্য আর্থিক সূচক উন্নতি সাপেক্ষে তাঁর বার্ষিক বেতন বৃদ্ধি হবে।প্রধান নির্বাহী নিয়োগের ক্ষেত্রে বেতন-ভাতা ও সুযোগ-সুবিধার বিস্তারিতসহ প্রস্তাবে বাংলাদেশ ব্যাংকের পূর্বানুমোদন নিতে হবে। একইভাবে বাংলাদেশ ব্যাংকের পূর্বানুমোদন ছাড়া তাঁকে বরখাস্ত বা চাকরিচ্যুত করা যাবে না।প্রধান নির্বাহীর দুই ধাপ অধস্তন ব্যতীত সব কর্মকর্তা-কর্মচারীর নিয়োগ-পদোন্নতি, বদলি-শাস্তি প্রধান নির্বাহীর ওপর ন্যস্ত থাকবে। এসব কাজে তিনি ব্যাংকের অনুমোদিত চাকরিবিধি ও মানবসম্পদ নীতি অনুসরণ করবেন।পরিচালনা পর্ষদ ও পর্ষদ কর্তৃক গঠিত কোনো কমিটির সভায় ব্যাংক ব্যবস্থাপনা কর্তৃক স্মারক উপস্থাপনকালে উত্থাপিত কোনো বিষয়ে ব্যাংক-কোম্পানি আইন, ১৯৯১ সহ অন্যান্য সংশ্লিষ্ট আইন ও বিধি-বিধানের ব্যত্যয় বা লঙ্ঘন থাকলে সে সম্পর্কে সুনির্দিষ্ট তথ্য প্রধান নির্বাহী কর্তৃক স্মারকে অন্তর্ভুক্ত করতে হবে। একইভাবে তিনি ব্যাংক কোম্পানি আইন বা অন্য কোনো আইন বা বিধি লঙ্ঘনবিষয়ক তথ্য বাংলাদেশ ব্যাংককে প্রদান করবেন।
