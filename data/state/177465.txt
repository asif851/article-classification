
কয়েক বছর ধরে বছরের দুটো ঈদেই ঘরমুখী মানুষের কাছে যানজটের কারণে আতঙ্ক বলে পরিচিত গাজীপুরের চন্দ্রা ত্রিমোড়। এবার সেই পরিস্থিতি নেই বললেই চলে। তবে গাড়িসংকট ও বেশি ভাড়া নেওয়ার অভিযোগ রয়েছে।
গত চার-পাঁচ দিন, এমনকি গতকাল বুধবার বিকেল পর্যন্ত যানজট ছিল এই মোড়ে। রাতে মহাসড়ক ছিল একেবারেই ফাঁকা। তবে আজ বৃহস্পতিবার সকাল থেকে মহাসড়কে যানবাহনের চাপ বৃদ্ধি পাওয়ায় কয়েকটি স্থানে থেমে থেমে যানজট সৃষ্টি হয়েছে। তবে তা বেশি সময় স্থায়ী হয়নি।
সকালে দেখা গেছে, ঢাকা-টাঙ্গাইল মহাসড়কের গাজীপুরের চন্দ্রা ত্রিমোড় এলাকা দিয়ে স্বাভাবিক গতিতে যানবাহন চলাচল করছে। তবে যানবাহনের চাপ ও যাত্রীদের ভিড় রয়েছে। ঘরমুখী মানুষের ঈদযাত্রায় যানজটে তেমন দুর্ভোগ না হলেও আছে গাড়িসংকট। সকাল থেকে বৃষ্টি হওয়ায় ও যাত্রীর তুলনায় পর্যাপ্ত গাড়ি না থাকায় দুর্ভোগ পোহাচ্ছেন যাত্রীরা। অপেক্ষাকৃত ভাড়া কম ও যানবাহন অপ্রতুল থাকায় অনেক যাত্রী বাসের ছাদে ও ট্রাকে চড়ে গন্তব্যে রওনা হয়েছেন।
সকাল সাড়ে আটটার দিকে চন্দ্রা এলাকায় কারখানার শ্রমিক হাফিজুর রহমানের সঙ্গে কথা হয়। তিনি বলছিলেন, দীর্ঘ সময় দাঁড়িয়ে থেকেও কোনো যানবাহন পাচ্ছেন না। অনেক সময় দাঁড়িয়ে থাকার পর সকাল নয়টার দিকে তাঁকে একটি ট্রাকের উঠতে দেখা যায়।
আজ বৃহস্পতিবার সকাল থেকে ঢাকা-টাঙ্গাইল মহাসড়কের চন্দ্রা ত্রিমোড়, কোনাবাড়ী, সফিপুরসহ যানজটপ্রবণ এলাকাগুলো দিয়ে ধীরগতিতে যানবাহন চলাচল করছে। তবে কালিয়াকৈর বাইপাস এলাকায় যানবাহনের চাপ বেশি থাকায় থেমে থেমে যানজট সৃষ্টি হচ্ছে।
একই অবস্থা ঢাকা-ময়মনসিংহ মহাসড়কেও। যানবাহনের অতিরিক্ত চাপ থাকায় টঙ্গী, ভোগরা বাইপাসসহ বিভিন্ন পয়েন্টে ধীরগতিতে চলছে গাড়ি। তবে বেলা বাড়ার সঙ্গে সঙ্গে ঘরমুখী মানুষের চাপ ও যানবাহনের চাপ আরও বাড়বে বলে মনে করছেন পরিবহন-সংশ্লিষ্ট ব্যক্তিরা।
যানবাহনের সংকট থাকায় চন্দ্রা ত্রিমোড়ে যাত্রীদের জটলা রয়েছে। অনেকে কম ভাড়ায় জীবনের ঝুঁকি নিয়ে বাসের ছাদে ও ট্রাকে করে গন্তব্যে যাচ্ছেন। অনেক যাত্রীই বেশি ভাড়া আদায়ের অভিযোগ করেছেন। যানজট পরিস্থিতি নিয়ন্ত্রণে কাজ করছেন পুলিশ, আনসার ও কমিউনিটি পুলিশ সদস্যরা।
কালিয়াকৈর থানার ভারপ্রাপ্ত কর্মকর্তা (ওসি) রফিকুল ইসলাম প্রথম আলোকে জানান, মহাসড়কে কোথাও যানজট নেই। কিছু স্থানে সকালে জটলা হলেও সেগুলোও এখন স্বাভাবিক হয়ে গেছে। তিনি আশা করছেন, এবারের ঈদযাত্রা স্বস্তিদায়ক হবে।
আরও  পড়ুন...‘গাড়ি যে চলছে না’ঢাকা-চট্টগ্রাম মহাসড়ক যানজটমুক্ত
