
ঢাকা-টাঙ্গাইল মহাসড়কে তীব্র যানজটের সৃষ্টি হয়েছে। এতে যাত্রীরা দুর্ভোগ পোহাচ্ছেন। পণ্যবোঝাই ট্রাক সময়মতো গন্তব্যে পৌঁছাতে পারছে না।  প্রত্যক্ষদর্শী, পুলিশ, যাত্রী ও চালকেরা জানান, গতকাল বৃহস্পতিবার সন্ধ্যার পর থেকে মহাসড়কে হঠাৎ যানবাহনের চাপ বেড়ে যায়। দিবাগত রাত ১২টার পর মহাসড়কের শুভুল্যা ও ধেরুয়া এলাকায় দুটি ট্রাক বিকল হয়। এতে যানবাহন চলাচলে বিঘ্ন ঘটে। একপর্যায়ে যানবাহনের গতি কমে গিয়ে যানজটের সৃষ্টি হয়।
গতকাল মধ্যরাতে মির্জাপুরের গোড়াইয়ের ক্যাডেট কলেজ এলাকা থেকে টাঙ্গাইলের এলেঙ্গা পর্যন্ত প্রায় ৪৫ কিলোমিটার এলাকায় যানজট বিস্তৃত হয়। আজ শুক্রবার সকাল হওয়ার পর যানজট কমতে শুরু করে। সকাল আটটার দিকে মহাসড়কের জামুর্কী থেকে ক্যাডেট কলেজ পর্যন্ত প্রায় ২০ কিলোমিটার এলাকা যানজট রয়েছে। এই অংশে থেমে থেমে যানবাহন চলছে।
দিনাজপুর থেকে ঢাকাগামী ট্রাকচালক মোকছেদুল ইসলাম বলেন, সকাল ছয়টায় মির্জাপুরের জামুর্কীতে যানজটে পড়েন তিনি। সেখান থেকে মির্জাপুর পর্যন্ত মাত্র ১০ মিনিটের রাস্তা পাড়ি দিতে প্রায় দেড় ঘণ্টা সময় লেগেছে।
রাজশাহীগামী কাভার্ডভ্যান চালক শামসু চৌধুরী জানান, তিনি ভোর পৌনে পাঁচটায় কালিয়াকৈরে এসে যানজটে পড়েন। সেখান থেকে তিন ঘণ্টায় মির্জাপুর এসেছেন।  মির্জাপুরের গোড়াই হাইওয়ে থানার উপপরিদর্শক (এসআই) বাবলু শেখ বলেন, চাপ বেশি থাকায় যান চলাচলে কিছুটা সমস্যা হচ্ছে। তবে পরিস্থিতি দ্রুত স্বাভাবিক হবে বলে আশা করা যায়।
