
দরিদ্র পরিবারের একমাত্র ছেলে শহিদুল মোল্লা (১৭)। তাকে ঘিরেই স্বপ্ন দেখেছিল পরিবার। সামনে সুন্দর দিন আসবে, পরিবারে সচ্ছলতা ফিরবে। শতকষ্টের মধ্যেও মা-বাবা তাকে বিদ্যালয়ে পাঠিয়েছে। কিন্তু একটি দুর্ঘটনায় চুরমার হয়ে গেছে দরিদ্র পরিবারটির সব স্বপ্ন। গত বুধবার এসএসসি পরীক্ষা দিয়ে বাড়ি ফেরার পথে সড়ক দুর্ঘটনায় নিহত হয়েছে শহিদুল।শহিদুল ফরিদপুরের বোয়ালমারী উপজেলার হাসামদিয়া গ্রামের নজরুল মোল্লার ছেলে। এক ভাই ও দুই বোনের মধ্যে শহিদুল বড়। সে হাসামদিয়া শাহ জাফর টেকনিক্যাল অ্যান্ড বিএম ইনস্টিটিউটের ভোকেশনাল থেকে এ বছর এসএসসি পরীক্ষা দিচ্ছিল। তার পরীক্ষা কেন্দ্র ছিল বোয়ালমারী সরকারি ডিগ্রি কলেজ।বুধবার দুপুরে বোয়ালমারী সরকারি ডিগ্রি কলেজ কেন্দ্র থেকে পরীক্ষা শেষ করে আরও দুই সহপাঠীর সঙ্গে মোটরসাইকেলে করে বাড়ি ফিরছিল শহিদুল। মাঝকান্দি-ভাটিয়াপাড়া সড়কে করিম স-মিলের সামনে ফরিদপুরগামী একটি লোকাল বাস অতিক্রমের সময় মোটরসাইকেলটি নিয়ন্ত্রণ হারিয়ে সড়কের পাশে বিদ্যুতের খুঁটির সঙ্গে ধাক্কা লাগে। এতে শহিদুলসহ তিন পরীক্ষার্থী গুরুতর আহত হয়। এলাকাবাসী তাদের উদ্ধার করে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক শহিদুলকে মৃত ঘোষণা করেন।
গতকাল বৃহস্পতিবার সকালে হাসামদিয়া গ্রামে গিয়ে দেখা যায়, শহিদুলের মা সেলিনা বেগম বিলাপ করে কেঁদে যাচ্ছেন। তাঁর পাশে বসে রয়েছে শহিদুলের ছোট দুই বোন সোমা পারভীন ও রুমা পারভীন।
পরিবারের সদস্যরা বলেন, বুধবার রাতে হাসামদিয়া গোরস্থানে শহিদুলকে দাফন করা হয়েছে। তারপর থেকে বাবা নজরুল মোল্লা একমুহূর্তও বাড়িতে স্থির হয়ে বসে থাকতে পারেননি। উদ্‌ভ্রান্তের মতো তিনি ছুটে বেড়াচ্ছেন। নজরুল দিনমজুরের কাজ করেন। শহিদুল বাবাকে সাহায্য করতে পড়ার ফাঁকে ফাঁকে দিনমজুর হিসেবে কাজ করত। দোচালা টিনের ঘরে এই পরিবারের বসবাস। সঙ্গে পাঠখড়ির বেড়ার রান্নাঘর। এই বসতভিটার জমিও তাঁদের নয়। এলাকার এক ব্যক্তি অসহায় পরিবারকে থাকতে দিয়েছেন মাত্র।
কান্নাজড়িত কণ্ঠে শহিদুলের মা সেলিনা বেগম বলেন, ‘আর আমাদের বাঁচার কোনো পথ থাকল না। শহিদুল বলত, “মা কষ্ট কইরা আমারে একটু পড়াও।” খাইয়া না খাইয়া শহিদুলকে পড়াশোনা করাইছি। আমার সেই শহিদুল আর নাই। আমাদের বাঁচার পথ নাই।’
বোয়ালমারী উপজেলা পরিষদের চেয়ারম্যান এম এম মোশাররফ হোসেন বলেন, পরিবারটিকে ১০ হাজার টাকা সাহায্য দেওয়া হয়েছে।
