
হাইকোর্টের অতিরিক্ত পাঁচ বিচারককে স্থায়ী বিচারপতি হিসেবে নিয়োগ দেওয়া হয়েছে। রাষ্ট্রপতির অনুমোদনক্রমে গতকাল সোমবার এ বিষয়ে প্রজ্ঞাপন জারি করে আইন মন্ত্রণালয়।পাঁচ বিচারপতি হলেন বিচারপতি আশীষ রঞ্জন দাস, বিচারপতি মাহমুদুল হক, বিচারপতি মো. বদরুজ্জামান বাদল, বিচারপতি জাফর আহমেদ ও বিচারপতি কাজী মো. এজারুল হক আকন্দ। তবে একই সময়ে অতিরিক্ত বিচারপতি হিসেবে নিয়োগ পাওয়া বিচারপতি এ বি এম আলতাফ হোসেনকে গতকাল স্থায়ী করা হয়নি।এদিকে কী কারণে তঁাকে স্থায়ী করা হয়নি তা নিয়ে গতকাল আদালত অঙ্গনে আলোচনা হয়েছে। ওই বিচারপতি গতকাল সংশ্লিষ্ট বেঞ্চে বসেননি বলে জানা গেছে।নিয়োগের বিষয়ে জানতে চাইলে আইনসচিব আবু সালেহ শেখ মো. জহিরুল হক গতকাল প্রথম আলোকে বলেন, ‘বিচারপতি নিয়োগ দেন রাষ্ট্রপতি। তিনি পাঁচজনকে নিয়োগ দিয়েছেন, আমরা সেই পাঁচজন বিচারপতির বিষয়ে প্রজ্ঞাপন জারি করেছি।’২০১২ সালের ১৩ জুন ওই পাঁচ বিচারপতির সঙ্গে দুই বছরের জন্য অতিরিক্ত বিচারক হিসেবে নিয়োগ পেয়েছিলেন বিচারপতি এ বি এম আলতাফ হোসেন। পরদিন অতিরিক্ত বিচারক হিসেবে ছয় বিচারপতি শপথ নেন।জানতে চাইলে গতকাল সন্ধ্যায় সুপ্রিম কোর্টের রেজিস্ট্রার এ কে এম শামসুল ইসলাম প্রথম আলোকে বলেন, প্রধান বিচারপতি ঢাকার বাইরে থাকায় সম্ভাব্য বুধবার বিকেলে বা বৃহস্পতিবার সকালে বিচারপতিদের শপথ হতে পারে।১৫ জন যুগ্ম জেলা জজের পদোন্নতি: এদিকে ১৫ জন যুগ্ম জেলা ও দায়রা জজকে অতিরিক্ত জেলা ও দায়রা জজ পদে পদোন্নতি দিয়ে বিভিন্ন স্থানে পদায়ন করা হয়েছে।এ ছাড়া ছয়জন অতিরিক্ত জেলা ও দায়রা জজ এবং সমপর্যায়ের কর্মকর্তাকে বিভিন্ন পদে বদলি করা হয়েছে।
