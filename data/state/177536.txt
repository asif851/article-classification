
স্বাস্থ্যমন্ত্রী মোহাম্মদ নাসিম বলেছেন, এবারের বাজেট সত্যিকার অর্থেই উন্নয়ন ও জনগণের স্বার্থরক্ষার বাজেট। বিনিয়োগকারীদের স্বার্থ বিবেচনা করে ব্যাংকে আমানতের ওপর আবগারি শুল্কের বিষয়টি অবশ্যই প্রধানমন্ত্রী শেখ হাসিনা বিবেচনা করবেন।
আজ শনিবার বিকেলে সিরাজগঞ্জে জেলা আইনশৃঙ্খলা কমিটির সভা শেষে সাংবাদিকদের প্রশ্নের জবাবে স্বাস্থ্যমন্ত্রী এ কথা বলেন। তিনি বলেন, দেশের মানুষের আয় বেড়েছে, দেশ সমৃদ্ধির পথে এগিয়ে যাচ্ছে। বিত্তশালীরা যদি কর না দেন, তাহলে দেশের উন্নয়ন হবে কীভাবে?—এই প্রশ্ন রেখে দেশের ব্যাপক উন্নয়ন ও জঙ্গি দমনে অবদানের জন্য শেখ হাসিনাকে আবারও ভোট দেওয়ার আহ্বান জানান তিনি।
সিরাজগঞ্জের জেলা প্রশাসক কামরুননাহার সিদ্দীকার সভাপতিত্বে অন্যদের মধ্যে বক্তব্য রাখেন স্থানীয় সাংসদ হাবিবে মিল্লাত, পুলিশ সুপার মিরাজ উদ্দিন আহম্মেদ, সিভিল সার্জন শেখ মো. মনজুর রহমান প্রমুখ।
এর আগে স্বাস্থ্যমন্ত্রী সিরাজগঞ্জে নির্মাণাধীন শহীদ এম মনসুর আলী মেডিকেল কলেজের নির্মাণকাজের অগ্রগতি পরিদর্শন করেন।
