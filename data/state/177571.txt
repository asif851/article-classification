
ঠাকুরগাঁওয়ের জগদল সীমান্তে গতকাল বৃহস্পতিবার বর্ডার গার্ড বাংলাদেশ (বিজিবি) ও ভারতীয় সীমান্তরক্ষী বাহিনীর (বিএসএফ) সেক্টর পর্যায়ে পতাকা বৈঠক হয়েছে। বৈঠকে সীমান্ত অপরাধ দমনে পারস্পরিক সহযোগিতা ও সমন্বয়ের ওপর গুরুত্বারোপ করা হয়।সকাল সাড়ে ১০টা থেকে দুপুর সাড়ে ১২টা পর্যন্ত জগদল সীমান্তের ৩৭৪ নম্বর পিলারের কাছে এ বৈঠক হয়। এতে বিজিবির পক্ষে নেতৃত্ব দেন ঠাকুরগাঁও সেক্টরের অধিনায়ক কর্নেল মো. আকরামুল হক ও বিএসএফের পক্ষে কিষানগঞ্জ সেক্টরের অধিনায়ক ব্রিগেডিয়ার এ এস পানোয়ার।বিজিবি সূত্র জানায়, পতাকা বৈঠকে সীমান্ত পরিস্থিতি নিয়ন্ত্রণে সীমান্ত অপরাধ দমনে পারস্পরিক সহযোগিতা ও সমন্বয় বজায় রাখা নিয়ে আলোচনা হয়। বিজিবি সীমান্তে বাংলাদেশি নিরস্ত্র নাগরিকের ওপর গুলিবর্ষণ না করতে বিএসএফের প্রতি আহ্বান জানায়। বিএসএফ সীমান্তে গুলিবর্ষণ না করার প্রতিশ্রুতি দিয়েছে। অপরদিকে বাংলাদেশি নাগরিকেরা যেন সীমান্তের কাঁটাতারের বেড়া কাটতে না পারেন, সে বিষয়ে প্রয়োজনীয় ব্যবস্থা নিতে বিজিবিকে অনুরোধ জানিয়েছে বিএসএফ।এ ছাড়া দুই দেশের সীমান্তরক্ষী বাহিনীর মধ্যে সম্পর্ক জোরদারে বিএসএফ ও বিজিবির মধ্যে খেলাধুলা আয়োজনের ব্যাপারে সম্মত হয়েছে উভয় পক্ষ।
