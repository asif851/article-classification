
অর্থমন্ত্রী আবুল মাল আবদুল মুহিত বলেছেন, দেশে সৎ লোকের সংখ্যা বাড়ছে। আগামী পাঁচ থেকে সাত বছরের মধ্যে প্রজাতন্ত্রের কর্মচারীদের অনেকেই অনৈতিক অর্থ উপার্জন পরিহার করবে।
সোমবার বিকেলে সচিবালয়ে নিজ দপ্তরে ইনস্টিটিউশন অব ডিপ্লোমা ইঞ্জিনিয়ার্স বাংলাদেশের (আইডিইবি) প্রতিনিধিদলের সাক্ষাৎকালে মন্ত্রী এ মন্তব্য করেন।
আইডিইবির সভাপতি এ কে এম এ হামিদের নেতৃত্বে সংগঠনের ১৫ সদস্যের একটি প্রতিনিধিদল ডিপ্লোমা প্রকৌশলীদের পেশাগত সমস্যা নিয়ে মন্ত্রীর সঙ্গে আলোচনা করেন।
আবুল মাল আবদুল মুহিত দেশে দক্ষতার ঘাটতির বিষয় উল্লেখ করে বলেন, দক্ষতার উন্নয়নে সরকার কারিগরি ও বৃত্তিমূলক শিক্ষার ওপর বেশি গুরুত্ব দিয়েছে এবং আগামী বাজেটে কারিগরি শিক্ষায় সর্বোচ্চ অর্থ বরাদ্দ দেওয়া হবে। তিনি উন্নয়নশীল দেশে উত্তরণের সাফল্য ধরে রাখতে সরকারের উন্নয়ন পরিকল্পনা বাস্তবায়নে নিষ্ঠার সঙ্গে কাজ করার পরামর্শ দেন।
আইডিইবি নেতারা দেশের কারিগরি শিক্ষার সামগ্রিক উন্নয়নের লক্ষ্যে সেক্টরভিত্তিক কর্মসূচি প্রণয়ন ও বাস্তবায়নের জন্য মন্ত্রীকে অনুরোধ জানান। বাজেটকে সাধারণ মানুষের কাছে নিয়ে যাওয়া ও পর্যায়ক্রমে গণমুখীকরণের উদ্যোগ নেওয়ার জন্য মন্ত্রীকে ধন্যবাদ জানান।
