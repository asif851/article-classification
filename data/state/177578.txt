
পাবনার ঈশ্বরদী উপজেলায় কেন্দ্রীয় স্বেচ্ছাসেবক লীগের মুক্তিযোদ্ধাবিষয়ক সম্পাদক রফিকুল ইসলাম মনোনয়নকেন্দ্রিক মতবিনিময় সভা ও জনসংযোগ করেছেন। উপজেলার অন্তত ১২টি স্থানে গতকাল শুক্রবার ও আজ শনিবার তিনি সমর্থকদের নিয়ে জনসংযোগ করেন।
রফিকুল ইসলাম আগামী জাতীয় সংসদ নির্বাচনে পাবনা-৪ (ঈশ্বরদী-আটঘরিয়া) আসনে আওয়ামী লীগের মনোনয়নপ্রত্যাশী। এ আসনের বর্তমান সংসদ সদস্য ভূমিমন্ত্রী ও পাবনা জেলা আওয়ামী লীগের সভাপতি শামসুর রহমান। দলীয় সূত্রে জানা গেছে, মনোনয়ন পাওয়ার আশায় বেশ কিছুদিন ধরে রফিকুল ইসলাম ঈশ্বরদী ও আটঘরিয়ায় দলীয় নেতা-কর্মী ও সমর্থকদের মধ্যে প্রচারণা চালাচ্ছেন। উপজেলার বিভিন্ন ইউনিয়ন ও গ্রাম-মহল্লায় শুভেচ্ছা পোস্টার লাগিয়েছেন তিনি। তবে এবারই প্রথম ঈশ্বরদী উপজেলায় প্রকাশ্যে জনসংযোগ শুরু করেছেন এই নেতা।
জনসংযোগ ও মতবিনিময়ের সময় রফিকুল ইসলাম দলীয় সমর্থকদের কাছে নৌকা প্রতীকের বিজয় নিশ্চিত করার আহ্বান জানান। তিনি এ সময় বর্তমান সরকারের উন্নয়নের কথা তুলে ধরেন।
এ বিষয়ে রফিকুল ইসলাম প্রথম আলোকে বলেন, এবার দলের কাছে মনোনয়ন চাইবেন তিনি। এ জন্য ঈশ্বরদী ও আটঘরিয়ায় দলীয় নেতা-কর্মীদের সঙ্গে দেখা করে নৌকা প্রতীকের জন্য কাজ করার আহ্বান জানাচ্ছেন।
