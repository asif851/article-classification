
ঢাকা মেডিকেল কলেজ হাসপাতাল-২-এর নয়তলা থেকে নুরুন্নবী (৪০) নামের এক রোগী লাফিয়ে পড়ে মারা গেছেন। আজ মঙ্গলবার সকাল সোয়া নয়টার দিকে এ ঘটনা ঘটে।লক্ষ্মীপুরের মহাদেবপুরে নুরুন্নবীর বাড়ি। তিনি ক্যানসারের রোগী ছিলেন।সকালে সাংবাদিকদের কাছে নুরুন্নবীর ভাই শরীফ দাবি করেন, তাঁর ভাই হাসপাতাল থেকে লাফিয়ে পড়ে মারা গেছেন।শরীফের ভাষ্য, নুরুন্নবী কয়েক বছর বাহরাইনে ছিলেন। দেশে ফিরে ক্যানসারের চিকিত্সা নিতে ১৬ আগস্ট ঢাকা মেডিকেল কলেজ হাসপাতাল-২-এ ভর্তি হন। এরপর গ্রামের বাড়িতে চলে যান। সর্বশেষ গতকাল সোমবার বিকেল তিনটার দিকে ৯০২ ওয়ার্ডে ভর্তি হন। আজ সকালে চিকিত্সককে দেখাতে নয়তলায় তাঁর কক্ষের সামনে অপেক্ষা করছিলেন। এ সময় এক লোক নুরুন্নবীকে বলেন, ‘যতই লাইনে দাঁড়াও, ২০ হাজার টাকা না দিলে চিকিত্সা হবে না।’ এ কথা শোনার পর তিনি নয়তলা থেকে লাফিয়ে পড়েন। এতে ঘটনাস্থলে তিনি মারা যান।এ ব্যাপারে ঢাকা মেডিকেল কলেজ হাসপাতালের পরিচালক বি. জেনারেল মোস্তাফিজুর রহমান বলেন, সকালে নুরুন্নবী তাঁর স্ত্রীর হাত ধরে হাসপাতালের নয়তলার শৌচাগারে যাচ্ছিলেন । এ সময় হঠাত্ করে স্ত্রীর হাত ছেড়ে দিয়ে তিনি লাফিয়ে পড়েন। নুরুন্নবী ব্লাড ক্যানসারের রোগী ছিলেন। তাঁর পেটের পীড়াও ছিল।
