
রাজধানীর কারওয়ান বাজারের মাছের আড়তে অভিযান চালিয়ে ১ হাজার ১০০ কেজি জাটকা জব্দ করা হয়েছে। এ ঘটনায় সাতজনকে দণ্ড দেওয়া হয়েছে।
আজ বৃহস্পতিবার সকাল ছয়টা থেকে নয়টা পর্যন্ত র‍্যাব ও মৎস্য অধিদপ্তর যৌথভাবে এই অভিযান পরিচালনা করে। এ সময় জাটকা বহন ও বিক্রির দায়ে ছয়জন মৎস্য ব্যবসায়ীকে এক বছর করে কারাদণ্ড এবং একজনকে পাঁচ হাজার টাকা জরিমানা করেন র‍্যাব-২-এর ভ্রাম্যমাণ আদালত।
র‍্যাবের বিবরণ অনুযায়ী, কারাদণ্ড পাওয়া ব্যক্তিরা হলেন—মানিক মিয়া, লুৎফর রহমান, সিরাজুল ইসলাম, মনির হোসেন, আলমগীর ও কাঞ্চন। আর অর্থদণ্ড পেয়েছেন সোহেল।
র‍্যাব-২-এর উপপরিচালক দিদারুল আলম প্রথম আলোক এসব তথ্য জানিয়ে বলেন, জব্দ করা জাটকার দৈর্ঘ্য দেড় থেকে আট ইঞ্চি পর্যন্ত।
