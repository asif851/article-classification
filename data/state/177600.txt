
বাংলাদেশের প্রখ্যাত চিত্রশিল্পী শাহাবুদ্দিন আহমদ ফ্রান্সের ‘নাইট ইন দি অর্ডার অব দি আর্টস অ্যান্ড লিটারেচার’ উপাধি লাভ করেছেন। গতকাল বৃহস্পতিবার বাংলাদেশ সরকারের এক তথ্য বিবরণীতে এ খবর জানানো হয়। এর আগে বাংলাদেশ থেকে এ পুরস্কার পেয়েছেন বহুভাষাবিদ ড. মুহম্মদ শহীদুল্লাহ্ ও মূকাভিনয়শিল্পী পার্থপ্রতিম মজুমদার। খবর বাসস ও ইউএনবির।এক অভিনন্দন বার্তায় ফ্রান্সের সংস্কৃতি ও যোগাযোগমন্ত্রী অরিলি ফিলিপেত্তি ফরাসি সংস্কৃতিতে শিল্পী শাহাবুদ্দিনের অবদান ও অঙ্গীকারের কথা উল্লেখ করেন। ফ্রান্স অথবা বিশ্বের শিল্প ও সাহিত্যে অসামান্য অবদানের জন্য ১৯৫৭ সাল থেকে এ উপাধি দেয় ফ্রান্স।শাহাবুদ্দিনের পৈতৃক নিবাস নরসিংদী জেলায়। তিনি ১৯৭৪ সাল থেকে প্যারিসে বসবাস করছেন। তিন দশক ধরে তাঁর চিত্রকর্ম বিশ্বের বিভিন্ন দেশে প্রদর্শিত হয়ে আসছে। চিত্রকর্মে প্রাচ্য ও পাশ্চাত্য রীতির সম্মিলন ঘটিয়ে নতুন ধারা নিয়ে এসেছেন তিনি, যা তাঁকে ইউরোপীয় চিত্রপ্রেমিকদের মধ্যে অনন্য করে তুলেছে। এ উপাধি পাওয়ায় শিল্পী শাহাবুদ্দিনকে অভিনন্দন জানিয়েছেন প্রধানমন্ত্রী শেখ হাসিনা।
