
নারায়ণগঞ্জে সাত খুনের ঘটনায় দায় স্বীকার করে জবানবন্দি দিলেন গ্রেপ্তার হওয়া র‌্যাব-১১-এর সদস্য সহকারী উপপরিদর্শক (এএসআই) বজলুর রহমান।
আজ বৃহস্পতিবার দুপুরে নারায়ণগঞ্জের জ্যেষ্ঠ বিচারিক হাকিম এইচ এম শফিকুল ইসলামের আদালতে পৃথক দুই মামলায় বজলুর রহমান ১৬৪ ধারায় স্বীকারোক্তিমূলক জবানবন্দি দেন।
সাতজনকে অপহরণ ও খুনের ঘটনায় জড়িত অভিযোগে গত সোমবার রাতে র‌্যাব-১১-এর এএসআই বজলুর রহমান, হাবিলদার আবুল কালাম আজাদ ও হাবিলদার নাছিরউদ্দিনকে গ্রেপ্তার করা হয়। পরদিন মঙ্গলবার তাঁদেরকে সাত দিন করে রিমান্ডে নেন মামলার তদন্তকারী কর্মকর্তা। রিমান্ডের তৃতীয় দিনের মাথায় র‌্যাবের এএসআই বজলুর রহমান আদালতে স্বীকারোক্তিমূলক জবানবন্দি দিলেন বলে জানালেন তদন্তকারী কর্মকর্তা জেলা গোয়েন্দা পুলিশের ভারপ্রাপ্ত কর্মকর্তা (ওসি) মামুনুর রশিদ মণ্ডল।
গত ২৭ এপ্রিল নারায়ণগঞ্জ সিটি করপোরেশনের প্যানেল মেয়র নজরুল ইসলাম ও জ্যেষ্ঠ আইনজীবী চন্দন কুমার সরকারসহ সাতজনকে অপহরণ করা হয়। ৩০ এপ্রিল শীতলক্ষ্যা নদী থেকে ছয়জনের এবং পরদিন ১ মে একজনের লাশ উদ্ধার করে পুলিশ। এই ঘটনায় নিহত কাউন্সিলর নজরুলসহ পাঁচজনকে অপহরণের পর হত্যার ঘটনায় তাঁর স্ত্রী সেলিনা ইসলাম বিউটি ফতুল্লা মডেল থানায় হত্যা মামলা করেন। আইনজীবী চন্দন সরকার ও তাঁর গাড়ির চালক ইব্রাহিম অপহরণ ও হত্যার ঘটনায় তাঁর জামাতা বিজয় কুমার পাল বাদী হয়ে একই থানায় আরেকটি হত্যা মামলা করেন।
সাত খুনের ঘটনায় এ পর্যন্ত র‌্যাবের ১৫ জনসহ মোট ২৮ জনকে গ্রেপ্তার করা হয়েছে।
