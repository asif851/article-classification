
নীলফামারীর ডিমলায় গত বৃহস্পতিবার সড়কে দুধ ঢেলে প্রতিবাদ জানিয়েছেন স্থানীয় খামারিরা। তাঁরা উপজেলায় দুগ্ধ শীতলীকরণ কেন্দ্র স্থাপন এবং দুধের ন্যায্য মূল্যের দাবিতে মানববন্ধন করেন।
বিকেলে উপজেলা শহরের স্বাধীনতা স্মৃতি অম্লান চত্বরে অনুষ্ঠিত ঘণ্টাব্যাপী মানববন্ধনে শতাধিক দুগ্ধ খামারি অংশ নেন। এ সময় তাঁরা ডিমলা বাজারে দুগ্ধ শীতলীকরণ কেন্দ্র স্থাপনের দাবিতে সড়কে দুধ ঢেলে দেন।
খামারিরা বলেন, উপজেলার শতাধিক খামারি পল্লীশ্রী রিকল প্রকল্পের সহায়তায় দুগ্ধ খামার গড়ে তুলেছেন। ১৯ হাজার ৫৫৫টি গাভি ও মহিষ থেকে প্রতিদিন ২১ হাজার ২০০ লিটার দুধ উৎপাদন হচ্ছে। কিন্তু দুগ্ধ শীতলীকরণ কেন্দ্র না থাকায় বাজারে প্রতি কেজি দুধ মাত্র ১০-১৫ টাকায় বেচতে বাধ্য হচ্ছেন তাঁরা। এর ফলে খামারিদের লোকসান গুনতে হচ্ছে। অনেকে খামার থেকে মুখ ফিরিয়ে নিচ্ছেন।
মানববন্ধন শেষে খামারিরা উপজেলা নির্বাহী কর্মকর্তা (ইউএনও) মো. রেজাউল করিমের কার্যালয়ে যান। তাঁরা একই দাবিতে ইউএনওর মাধ্যমে স্থানীয় সরকার, পল্লী উন্নয়ন ও সমবায় মন্ত্রণালয়ে স্মারকলিপি দেন।
ডিমলা উপজেলা দুগ্ধ খামারি জোটের আহ্বায়ক নুরুল আমিন বলেন, একদিকে গরুর খাদ্যের দাম বৃদ্ধি পাচ্ছে, অন্যদিকে খামারিরা বাজারে দুধের দাম পাচ্ছেন না। বিপাকে পড়ে অনেক খামারি খামার বন্ধ করে দিচ্ছেন। অথচ নিজেদের ভাগ্য উন্নয়নের আশায় দরিদ্র, হতদরিদ্র ও প্রান্তিক এসব চাষি খামার করেছিলেন।
মানববন্ধন চলাকালে বক্তব্য দেন খামারি হবিবর রহমান, মমতা বেগম, মিনা বেগম, সফিকুল ইসলাম, জয় সুন্দর রায় প্রমুখ।
