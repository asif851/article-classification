
ঋণ জালিয়াতির মামলায় নীলফামারী-৪ আসনের জাতীয় পার্টির সাংসদ শওকত চৌধুরীসহ নয়জনের বিরুদ্ধে অভিযোগপত্র অনুমোদন দিয়েছে দুর্নীতি দমন কমিশন (দুদক)। আজ বৃহস্পতিবার দুদকের বৈঠকে এই অনুমোদন দেওয়া হয়।
দুদকের উপপরিচালক (জনসংযোগ) প্রণব কুমার ভট্টাচার্য প্রথম আলোকে বিষয়টি নিশ্চিত করেছেন।
শওকত চৌধুরী অর্থ মন্ত্রণালয় সম্পর্কিত সংসদীয় স্থায়ী কমিটির সদস্য।
মামলার অন্য আট আসামির সবাই বাংলাদেশ কমার্স ব্যাংকের বিভিন্ন পর্যায়ের কর্মকর্তা ছিলেন। এঁরা হলেন কমার্স ব্যাংকের সাবেক ফার্স্ট অ্যাসিস্ট্যান্ট ভাইস প্রেসিডেন্ট ও বংশাল শাখার ব্যবস্থাপক মো. হাবিবুল গনি, একই শাখার সাবেক ফার্স্ট এক্সিকিউটিভ অফিসার ও বৈদেশিক বাণিজ্য কর্মকর্তা শিরিন নিজামী, সাবেক অ্যাসিস্ট্যান্ট অফিসার দেবাশীষ কুমার বাউল, সাবেক অতিরিক্ত ব্যবস্থাপনা পরিচালক মুহাম্মদ আসাদুজ্জামান, সাবেক ভাইস প্রেসিডেন্ট পানু রঞ্জন দাস, সাবেক সিনিয়র ভাইস প্রেসিডেন্ট মো. সফিকুল ইসলাম, সাবেক ফার্স্ট অ্যাসিস্ট্যান্ট ভাইস প্রেসিডেন্ট ইফতেখার হোসেন ও সাবেক এক্সিকিউটিভ অফিসার আসজাদুর রহমান।
খুব শিগগিরই অভিযোগপত্র বিচারিক আদালতে জমা দেওয়া হবে বলে জানান দুদকের উপপরিচালক প্রণব কুমার ভট্টাচার্য। তিনি বলেন, নীলফামারীর সৈয়দপুরের মেসার্স উদয়ন এগ্রো ইন্ডাস্ট্রিজ লিমিটেডের ব্যবস্থাপনা পরিচালক সাংসদ শওকত চৌধুরী। তাঁর এই প্রতিষ্ঠানের নামে মামলাটির অন্য আসামিদের যোগসাজশে কমার্স ব্যাংকের বংশাল শাখা থেকে দুটি এলসির বিপরীতে ৮২ লাখ ৮৯ হাজার ৮৯৫ টাকা ঋণ নিয়ে আত্মসাৎ করা হয়। সুদ-আসলে এর পরিমাণ দাঁড়িয়েছে এক কোটি ১১ লাখ ৭৮ হাজার ৮৯১ টাকা।
 
