
জগন্নাথ বিশ্ববিদ্যালয়ের ২০১৪-১৫ শিক্ষাবর্ষের স্নাতক প্রথম বর্ষের সামাজিক বিজ্ঞান অনুষদের (ডি ইউনিট) ভর্তি পরীক্ষায় জালিয়াতির অভিযোগে সাত শিক্ষার্থীকে আটক করা হয়েছে। আজ শুক্রবার বিকেলে পরীক্ষা চলাকালে বিভিন্ন কেন্দ্র থেকে তাঁদের আটক করা হয়।
আটক শিক্ষার্থীরা হলেন: হাবীবুল্লাহ বাহার কলেজ কেন্দ্র থেকে সাদিকুল ইসলাম, সেগুন বাগিচা হাইস্কুলে থেকে জিহাদ খান, বাংলাবাজার সরকারি বালিকা উচ্চবিদ্যালয় থেকে আরিফ নেওয়াজ, সিদ্ধেশ্বরী গার্লস কলেজে থেকে পলাশ মুন্সী এবং বেগম বদরুন্নেসা সরকারি মহিলা কলেজে কেন্দ্র থেকে রাকিবুল হাসান। এ ছাড়া দুই ভর্তিচ্ছুক শিক্ষার্থীর পরিবর্তে পরীক্ষা দেওয়ায় কে এল জুবিলি স্কুল অ্যান্ড কলেজ থেকে জগন্নাথ বিশ্ববিদ্যালয়ের ইংরেজি বিভাগের মেহেদী হাসান ভুইয়া ও মাসুদ মোল্লাকে আটক করা হয়।বিশ্ববিদ্যালয় সূত্র জানায়, আটক সাত শিক্ষার্থীর মধ্যে পাঁচজনের মুঠোফোনে ভর্তি পরীক্ষার প্রশ্নের উত্তর পাওয়া গেছে।বিশ্ববিদ্যালয়ের ভারপ্রাপ্ত প্রক্টর নূর মোহাম্মাদ বলেন, আটক শিক্ষার্থীদের ভর্তি পরীক্ষা বাতিল করে থানায় সোপর্দ করা হয়েছে। তাঁদের বিরুদ্ধে থানায় মামলা করা হবে।
