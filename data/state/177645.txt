
ইংরেজি মাধ্যমের স্কুলশিক্ষার্থীদের টিউশন ফির ওপর সাড়ে ৭ শতাংশ ভ্যাট আরোপ অবৈধ ঘোষণা করে হাইকোর্টের রায়ে স্থগিতাদেশ দেননি চেম্বার বিচারপতি। হাইকোর্টের রায় স্থগিতাদেশ চেয়ে রাষ্ট্রপক্ষ আবেদন করলে আজ বুধবার চেম্বার বিচারপতি স্থগিতাদেশ না দিয়ে বিষয়টি ২ জানুয়ারি আপিল বিভাগের নিয়মিত বেঞ্চে শুনানির জন্য পাঠিয়েছেন।
আদালতে রাষ্ট্রপক্ষের শুনানি করেন অ্যাটর্নি জেনারেল মাহবুবে আলম। সঙ্গে ছিলেন ডেপুটি অ্যাটর্নি জেনারেল এস এম মনিরুজ্জামান কবির।
পরে এস এম মনিরুজ্জামান কবির প্রথম আলোকে বলেন, রাষ্ট্রপক্ষের করা আবেদনটি ২ জানুয়ারি নিয়মিত বেঞ্চে শুনানির জন্য পাঠিয়েছেন চেম্বার বিচারপতি।
গত সোমবার ইংরেজি মাধ্যমের স্কুলশিক্ষার্থীদের টিউশন ফির ওপর সাড়ে ৭ শতাংশ ভ্যাট আরোপ অবৈধ ঘোষণা করে রায় দেন হাইকোর্ট। ২০১৫ সালের ৫ জুন জাতীয় রাজস্ব বোর্ড (এনবিআর) একটি পরিপত্র জারি করে। এর একটি অংশে ইংরেজি মাধ্যমের শিক্ষার্থীদের টিউশন ফির ওপর সাড়ে ৭ শতাংশ ভ্যাট আরোপ করা হয়। এর বৈধতা নিয়ে রিট করা হয়েছিল। আদালত রুল দিয়েছিলেন। তারই ধারাবাহিকতায় হাইকোর্ট ভ্যাট আরোপ অবৈধ ঘোষণা করে রায় দেন।
এর আগে গত বছরের ১৭ সেপ্টেম্বর ইংরেজি মাধ্যম স্কুলের টিউশন ফির ওপর সাড়ে ৭ শতাংশ হারে ভ্যাট ছয় মাসের জন্য স্থগিত করেন হাইকোর্ট। একই সঙ্গে এই মূসক আদায় কেন অবৈধ ঘোষণা করা হবে না, তা জানতে চেয়ে রুল দেন আদালত।
ওই বছর বেসরকারি বিশ্ববিদ্যালয়, মেডিকেল ও ইঞ্জিনিয়ারিং কলেজের টিউশন ফির ওপর সাড়ে ৭ শতাংশ ভ্যাট আরোপ করা হলে তা প্রত্যাহারের দাবিতে আন্দোলনে নামে বেসরকারি বিশ্ববিদ্যালয়ের শিক্ষার্থীরা। আন্দোলনের মুখে সরকার ওই ভ্যাট প্রত্যাহার করলেও ইংরেজি মাধ্যম স্কুলের ওপর ভ্যাট বহাল থাকে। এটি প্রত্যাহারের দাবিতে আদালতে যান অভিভাবকেরা।
