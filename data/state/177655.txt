
যশোর সদর উপজেলার ঝুমঝুমপুর এলাকায় বিজিবি ২৬ ব্যাটালিয়নের সদর দপ্তরে আজ বুধবার রাত সাড়ে ১০টার দিকে বোমা হামলা চালিয়েছে দুর্বৃত্তরা। এতে ওই এলাকায় আতঙ্ক ছড়িয়ে পড়ে। তবে এ ঘটনায় হতাহতের খবর পাওয়া যায়নি।
বিজিবি ২৬ ব্যাটালিয়নের অধিনায়ক লে. কর্নেল জাহাঙ্গীর হোসেন জানান, অন্ধকারে দুর্বৃত্তরা ব্যাটালিয়নের বাইরে থেকে বোমা মেরে পালিয়ে যায়। বোমাটি বিকট শব্দে বিস্ফোরিত হয়। বিস্ফোরণের শব্দ শুনে বিজিবি সদস্যরা ঘটনাস্থলে গিয়ে সেখানে উপস্থিত কয়েকজনকে জিজ্ঞাসাবাদ করেন। তবে কেউ এর দায় স্বীকার করেননি।জাহাঙ্গীর হোসেন বলেন, এ ঘটনায় জড়িত থাকার বিষয়ে কয়েকজনকে সন্দেহ করা হচ্ছে। তাঁদের ধরার চেষ্টা চলছে।এ দিকে প্রত্যক্ষদর্শীরা জানান, ঘটনার পর বিজিবির সদস্যরা ঘটনাস্থলে গিয়ে দোকানে থাকা লোকজনের ওপর লাঠিচার্জ করেন। এ বিষয়ে জাহাঙ্গীর হোসেন বলেন, দোকান খোলা থাকা অবস্থায় কেউ বোমা বিস্ফোরণ ঘটিয়ে পালিয়ে যাবে, এটা মানা যায় না। যে কারণে সেখানে ভয় দেখানো হয়েছে।
