
মহান একুশে ও আন্তর্জাতিক মাতৃভাষা দিবস উপলক্ষে বিভিন্ন ক্ষেত্রে অবদান রাখার জন্য ১১ জনকে একুশে সম্মাননা স্মারক ও পাঁচজনকে একুশে সাহিত্য পুরস্কার দিচ্ছে চট্টগ্রাম সিটি করপোরেশন। কাল শনিবার বিকেলে মুসলিম ইনস্টিটিউট চত্বরে তাঁদের হাতে এই সম্মাননা তুলে দেওয়া হবে।সিটি করপোরেশন সূত্রে জানা গেছে, মুক্তিযুদ্ধ ও স্বাধীনতা আন্দোলনে অবদানের জন্য আখতারুজ্জামান চৌধুরী (মরণোত্তর) ও এল কে সিদ্দিকীকে (মরণোত্তর) একুশে স্মারক সম্মাননা দেওয়া হবে।এ ছাড়া সাংবাদিকতায় অবদানের জন্য দৈনিক আজাদীর সাবেক সহসম্পাদক মোহাম্মদ ইউসুফ, ক্রীড়াক্ষেত্রে আবদুল জব্বার সওদাগর (মরণোত্তর), সমাজসেবায় জানে আলম দোভাষ (মরণোত্তর), শাহজাদা ফউজুল আলী খান (মরণোত্তর) ও সাবেক প্রতিমন্ত্রী জাফরুল ইসলাম চৌধুরী, শিক্ষায় ইস্ট ডেল্টা বিশ্ববিদ্যালয়ের উপাচার্য অধ্যাপক মুহাম্মদ সিকান্দর খান, আইন পেশায় মোহাম্মদ কবির চৌধুরী, শিল্প ও বাণিজ্যে কে ডি এস গ্রুপের চেয়ারম্যান খলিলুর রহমান এবং সংস্কৃতি অঙ্গনে অবদানের জন্য মলয় ঘোষ দস্তিদারকে একুশে স্মারক সম্মাননা দেওয়া হবে।একুশে সাহিত্য পুরস্কার দেওয়া হবে অধ্যাপক ময়ুখ চৌধুরী (কবিতা), অধ্যাপক মনিরুজ্জামান (প্রবন্ধ ও গবেষণা), বিশ্বজিৎ চৌধুরী (কথাসাহিত্য), সিদ্দিক আহমেদ (বিশ্বসাহিত্য) এবং ইকবাল বাবুলকে (শিশুসাহিত্য)।
