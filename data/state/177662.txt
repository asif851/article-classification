
নারায়ণগঞ্জের রূপগঞ্জ উপজেলার গোলাকান্দাইল এলাকায় গতকাল শনিবার ভটভটি ও কাভার্ড ভ্যানের মুখোমুখি সংঘর্ষে দুজন নিহত ও চারজন আহত হয়েছেন। একই দিন বিকেলে গাজীপুরে বাস ও মোটরসাইকেলের সংঘর্ষে এক কিশোর নিহত ও দুজন হয়েছেন।রূপগঞ্জে নিহত ব্যক্তিরা হলেন কবির হোসেন (২৮) ও ইসমাইল মিয়া (২৪)। কবির উপজেলার কেন্দুয়া এলাকার আবদুল হামিদের ছেলে, আর ইসমাইল আবদুল করিম মিয়ার ছেলে।পুলিশ সূত্রে জানা যায়, গোলাকান্দাইল এলাকায় গাজীপুরগামী একটি কাভার্ড ভ্যানের সঙ্গে মদনপুরগামী একটি ভটভটির সংঘর্ষ হয়। এতে ঘটনাস্থলেই কবির ও ইসমাইল নিহত হন।গাজীপুরে নিহত কিশোরের নাম তন্ময় হোসেন (১২)। সে টঙ্গীর পাগারের আটারকল এলাকার বাবুল মিয়ার ছেলে।প্রত্যক্ষদর্শীরা জানান, গাজীপুর সিটি করপোরেশনের পূবাইলের মাঝুখান বাজার এলাকায় বিকেল চারটার দিকে এক বাসের সঙ্গে একটি মোটরসাইকেলের সংঘর্ষ হয়। এ সময় তন্ময়কে চাপা দিয়ে বাসটি দ্রুত চলে যায়। এতে ঘটনাস্থলেই তার মৃত্যু হয়।
