
মোছাব্বের আলম খন্দকার (২৪)। তিনি নিখোঁজ হয়েছেন—মর্মে চলতি বছরের ২৭ জুন লালমনিরহাট সদর থানায় সাধারণ ডায়েরি (জিডি) করেছিল তাঁর পরিবার। তাঁকে ফিরে না পেয়ে পরিবার একটি মামলাও করে। মামলায় দুজনকে গ্রেপ্তারও করে পুলিশ। সাত মাস ধরে পরিবারের কাছে ‘নিখোঁজ’ এ মোছাব্বেরকে দিনাজপুরের কাহারোলে মন্দিরে হামলার ঘটনায় জড়িত অভিযোগে আজ শুক্রবার গ্রেপ্তার করেছে পুলিশ। 
দিনাজপুর জেলার পুলিশ বলছে, মোছাব্বের লালমনিরহাট পৌরসভার এক নম্বর ওয়ার্ডের বানভাসা এলাকার বাসিন্দা। আজ ভোরে দিনাজপুরের বীরগঞ্জ উপজেলার লোকজনই মোছাব্বেরকে আগ্নেয়াস্ত্রসহ ধরে পিটুনি দেয়। এরপর পুলিশের কাছে সোপর্দ করা হয়। মোছাব্বের বর্তমানে পুলিশের তত্ত্বাবধানে দিনাজপুর মেডিকেল কলেজ হাসপাতালে চিকিৎ​সাধীন। মন্দিরে হামলার ঘটনায় মোছাব্বেরসহ এ পর্যন্ত দুজনকে গ্রেপ্তার করা হলো।  গতকাল বৃহস্পতিবার রাতে দিনাজপুরের কাহারোল উপজেলার ডহচি ইসকন মন্দিরে ককটেল বিস্ফোরণ ও গুলিবর্ষণ করে মোটরসাইকেল আরোহী কয়েকজন যুবক। ঘটনা ঘটিয়ে পালিয়ে যাওয়ার সময় জনতার হাতে মোটরসাইকেলসহ শরীফুল ইসলাম (২৮) নামের এক যুবককে ধরে পিটুনি দেয়। এরপর পুলিশের কাছে সোপর্দ করা হয়। মোছাব্বেরকে গ্রেপ্তারের বিষয়ে দিনাজপুর জেলার অতিরিক্ত পুলিশ সুপার ইলুতুৎ মিশ প্রথম আলোকে বলেন, আজ ভোরে দিনাজপুরের বীরগঞ্জ উপজেলার ভোগনগর ইউনিয়নের শিংড়া শালবন এলাকায় এক কৃষকের বাড়িতে আশ্রয় চান মোছাব্বের। তখন তাঁর সঙ্গে আগ্নেয়াস্ত্র দেখে ওই কৃষক আশপাশের লোকজনকে খবর দেন। আশপাশের লোকজন তাঁকে ধরার চেষ্টা করলে মোছাব্বের গুলি চালান। এতে মো. রফিক নামের স্থানীয় একজন গুলিবিদ্ধ হন। পরে মোছাব্বেরকে ধরে স্থানীয় লোকজন গণপিটুনি দিয়ে পুলিশের কাছে সোপর্দ করেন। মোছাব্বেরের কাছ থেকে একটি আগ্নেয়াস্ত্র ও ৪২টি গুলি উদ্ধার করা হয়। আহত মোছাব্বের ও গুলিবিদ্ধ রফিককে দিনাজপুর মেডিকেল কলেজ হাসপাতালে ভর্তি করা হয়। প্রাথমিক জিজ্ঞাসাবাদে মোছাব্বের মন্দিরে হামলার ঘটনায় জড়িত থাকার কথা স্বীকার করেছেন।যার বাড়িতে মোছাব্বের আশ্রয় নিতে চেয়েছিলেন বলে পুলিশ বলছে তাঁর সঙ্গে মুঠোফোনে যোগাযোগ করা হয়। তিনি প্রথম আলোকে বলেন, আজ ভোরে এক যুবক এসে তাঁর বাড়িতে আশ্রয় চান। কিন্তু তাঁর সঙ্গে অস্ত্র দেখে প্রতিবেশীদের খবর দেন। প্রতিবেশীরা এসে তাঁকে জিজ্ঞাসাবাদ শুরু করলে তিনি গুলি ছুড়ে পালানোর চেষ্টা করেন। এদিকে লালমনিরহাটে মোছাব্বেরের বাড়িতে গেলে তাঁর পরিবার জানায়, সাত মাস ধরে মোছাব্বের নিখোঁজ ছিলেন। প্রথমে জিডি ও পরে মামলা হয়। পুলিশ দুজনকে গ্রেপ্তারও করে। এখন দিনাজপুরে মন্দিরে হামলার ঘটনায় মোছাব্বেরের গ্রেপ্তারের বিষয়টি নিয়ে তাঁরা ধাঁধায় পড়েছেন। মোছাব্বেরের মা ফরিদা ইয়াসমিন প্রথম আলোকে বলেন, ৭ মে মোছাব্বের নিখোঁজ হয়। এক সপ্তাহ পর তাঁকে (ফরিদা) ফোন করেছিলেন মোছাব্বের। বলেছিলেন, তিনি ভালো আছেন। কোথায় আছে জানতে চাওয়া হলে মোছাব্বের ফোন কেটে দেন। এরপর থেকে তাঁর সঙ্গে যোগাযোগ নেই। বাবা শামসুল আলম খন্দকার প্রথম আলোকে বলেন, মোছাব্বের কখনো রাজনৈতিক বা অনৈতিক কাজে জড়িত হয়নি। যে বা যারা তার ছেলের বর্তমান অবস্থার বা পরিণতির জন্য দায়ী তাদেরও যেন খুঁজে বের করে আইনের আওতায় আনা হয়। লালমনিরহাট সদর থানার ভারপ্রাপ্ত কর্মকর্তা (ওসি) মাহফুজুর রহমান প্রথম আলোকে মোছাব্বের নিখোঁজের ঘটনায় হওয়া জিডি ও মামলার সত্যতা নিশ্চিত করেন। তিনি বলেন, মোছাব্বের মন্দিরের হামলার ঘটনায় গ্রেপ্তার করা হয়েছে বলে জানতে পেরেছি। সার্বিক বিষয়ে খোঁজ খবর রাখছি। দিনাজপুর জেলার পুলিশ জানায়, এ ঘটনায় গ্রেপ্তার শরীফুল ও মোছাব্বের ছাত্র শিবিরের রাজনীতির সঙ্গে সম্পৃক্ত ছিল। বর্তমানে তাঁরা উগ্রপন্থী কোনো গোষ্ঠীর হয়ে কাজ করতে পারেন। দুজনের চিকিৎসা চলছে। আগামীকাল শনিবার তাঁদের আদালতে পাঠানোর কথা রয়েছে।
আরও পড়ুন...  
দিনাজপুরে ইস্কন মন্দিরে গুলি-বোমা, দুজন আহত
