
নেত্রকোনায় শাবনূর ওরফে ছুটনি (১০) নামে দ্বিতীয় শ্রেণির ছাত্রীকে গণধর্ষণের পর গলা কেটে হত্যার দায়ে দুজনকে মৃত্যুদণ্ড দিয়েছেন আদালত। গতকাল মঙ্গলবার নারী ও শিশু নির্যাতন দমন ট্রাইব্যুনালের বিচারক জেলা ও দায়রা জজ এ কে এম আবুল কাশেম এ রায় দেন।মৃত্যুদণ্ড পাওয়া ব্যক্তিরা হলেন নেত্রকোনার বারহাট্টা উপজেলার মো. আলী হোসেন (২৫) ও সুনামগঞ্জের ধরমপাশা উপজেলার হরিপুর গ্রামের মামুদ হোসেন (২৫)।মামলার সংক্ষিপ্ত বিবরণ ও আইনজীবী সূত্রে জানা গেছে, বারহাট্টা উপজেলার অতিথপুর সরকারি প্রাথমিক বিদ্যালয়ের ছাত্রী ও অতিথপুর গ্রামের জাহাঙ্গীর আলমের মেয়ে শাবনূর ২০১২ সালের ১৩ জুন মাঠে গরু আনতে যায়। তখন আলী হোসেন ও মামুদ হোসেন তাকে ধর্ষণ করে ঘাস কাটার কাঁচি দিয়ে গলা কেটে হত্যা করে। পরদিন সকালে বাড়ির পাশে পাটখেতে মেয়েটির লাশ পাওয়া যায়। এ ঘটনায় বারহাট্টা থানায় মামলা করেন মেয়েটির বাবা।চাঞ্চল্যকর এ মামলায় আসামিদের স্বীকারোক্তিমূলক জবানবন্দি ও ১৭ জন সাক্ষীর সাক্ষ্য গ্রহণ শেষে গতকাল ওই রায় দেন আদালত।
