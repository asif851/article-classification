
অগ্রহায়ণ মাস চলে এসেছে। আজ ভোরবেলা রাজধানী ঢাকার আকাশ ছিল খানিকটা ধোঁয়াশাচ্ছন্ন। গাছের পাতায়, ঘাসের ওপর জমে ছিল বিন্দু বিন্দু শিশির। এ যেন শীতের আগমনী বার্তা বইছে প্রকৃতিতে।আবহাওয়া অধিদপ্তরও বলছে, দেশের সব জায়গায় তাপমাত্রা কমতে শুরু করেছে। শুধু তা-ই নয়, রাজশাহী, রংপুর, সিলেট, খুলনা, বরিশাল বিভাগে শীত জেঁকে বসছে। দেশের প্রায় সব স্থানেই সর্বোচ্চ তাপমাত্রা ৩০ ডিগ্রি সেলসিয়াসের নিচে নেমে এসেছে।রাজধানীতে গাছপালার তুলনায় ঘরবাড়ি বেশি থাকায় কুয়াশা না পড়লেও শীতের প্রভাবে ধোঁয়াশাচ্ছন্ন ভাব রয়েছে। ধূলিকণার পরিমাণ বেশি থাকায় এমনটি হয়ে থাকে। তবে ঢাকা শহরের সর্বনিম্ন তাপমাত্রা কমে আসছে। গত রাতে ঢাকার সর্বনিম্ন তাপমাত্রা ছিল ১৮ দশমিক ৩ ডিগ্রি সেলসিয়াস। আর সর্বোচ্চ তাপ ছিল ২৮ দশমিক ৮ ডিগ্রি সেলসিয়াস।আবহাওয়া অধিদপ্তরের দেওয়া তথ্য অনুযায়ী, দেশের উত্তর-পশ্চিমাঞ্চল তুলনামূলকভাবে শীতল হয়ে আসছে। নভেম্বর মাসের শেষের দিকে শীতের বেশ দাপট শুরু হতে পারে। গতকাল রাতে যশোর জেলায় দেশের সর্বনিম্ন তাপমাত্রা রেকর্ড করা হয়েছে ১৪ দশমিক ৪ ডিগ্রি সেলসিয়াস। আর সর্বোচ্চ তাপ ছিল কক্সবাজারে ৩০ দশমিক ৬ ডিগ্রি সেলসিয়াস।
