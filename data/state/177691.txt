
দুর্নীতি মামলায় দণ্ডিত কক্সবাজার-৪ আসনের আওয়ামী লীগের সাংসদ আবদুর রহমান বদিকে কাশিমপুর কারাগারে পাঠানো হয়েছে। আজ বুধবার রাত নয়টার দিকে ক্ষমতাসীন দলের এই সাংসদ কাশিমপুর কারাগারে পৌঁছান।জানতে চাইলে কাশিমপুর কারাগার-২-এর জ্যেষ্ঠ কারা তত্ত্বাবধায়ক প্রশান্ত কুমার বণিক প্রথম আলোকে বলেন, সাংসদ বদি রাত নয়টার দিকে কারাগারে পৌঁছান। এখন তিনি কারাগারেই আছেন। দণ্ডিত সাংসদ বদি ডিভিশন পাবেন কি না, জানতে চাইলে প্রশান্ত কুমার বলেন, আদালতের আদেশ অনুযায়ী সাংসদ বদিকে কারাগারে রাখা হবে। তিনি যদি ডিভিশন পাওয়ার অধিকারী হন, তাহলে ডিভিশনে রাখা হবে। আর যদি না পান, তাহলে ডিভিশন সেলে রাখা হবে না।এর আগে বেলা ১১টার দিকে ঢাকার একটি আদালত সম্পদের তথ্য গোপনের দায়ে সাংসদ বদির তিন বছর কারাদণ্ড দেন। রায় ঘোণার পর বদিকে কেরানীগঞ্জে স্থাপিত ঢাকা কেন্দ্রীয় কারাগারে নিয়ে যাওয়া হয়।কেন্দ্রীয় কারাগারে জ্যেষ্ঠ কারা তত্ত্বাবধায়ক জাহাঙ্গীর কবির প্রথম আলোকে বলেন, বেলা দেড়টার দিকে সাংসদ বদিকে কারাগারে নিয়ে আসা হয়। বিকেলের দিকে তাঁকে কাশিপুর কারাগারে পাঠিয়ে দেওয়া হয়।
২০১৪ সালের ২১ আগস্ট করা এই মামলার এজাহারে উল্লেখ করা হয়, আবদুর রহমান বদি জ্ঞাত আয়বহির্ভূত ১০ কোটি ৮৬ লাখ ৮১ হাজার ৬৬৯ টাকা মূল্যমানের সম্পদের তথ্য গোপন করে বিবরণীতে মিথ্যা তথ্য দেন। দুদকের অনুসন্ধানে দেখা যায়, অবৈধভাবে অর্জিত সম্পদের বৈধতা দেখানোর জন্য কম মূল্যে সম্পদ কেনা দেখিয়ে ১ কোটি ৯৮ লাখ ৩ হাজার ৩৭৫ টাকা বেশি মূল্যে বিক্রি দেখানো হয়েছে।
মামলার অভিযোগপত্রে বলা হয়, ২০০৮ সালে আবদুর রহমান বদির সম্পদের পরিমাণ ছিল ৪৯ লাখ ৭৯ হাজার টাকার। ২০১৩ সালে তিনি যে আয়কর বিবরণী দাখিল করেন, এতে দেখা যায়, তাঁর সম্পদের পরিমাণ ১৬ কোটি ৬ লাখ ৯৬ হাজার টাকা। দুদক সম্পদের বিবরণী চেয়ে বদিকে নোটিশ দিয়েছিল।
