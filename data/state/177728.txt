
কুষ্টিয়া-৪ (কুমারখালী-খোকসা) আসনে আওয়ামী লীগের বহিষ্কৃত নেতা আবদুর রউফকে দলীয় মনোনয়ন দেওয়ায় তাঁকে কুমারখালী ও খোকসা উপজেলায় অবাঞ্ছিত ঘোষণা করেছে কুমারখালী উপজেলা আওয়ামী লীগ। আজ শনিবার বিকেল চারটার দিকে কুমারখালী উপজেলা আওয়ামী লীগের সভাপতি আবদুল মান্নানের কার্যালয়ে উপজেলা আওয়ামী লীগ সংবাদ সম্মেলন করে এ ঘোষণা দেয়।
সংবাদ সম্মেলনে আবদুল মান্নানসহ উপজেলা আওয়ামী লীগের সাধারণ সম্পাদক সামসুজ্জামান অরুণ, খোকসা উপজেলা আওয়ামী লীগের সভাপতি বাবুল আকতার, সাধারণ সম্পাদক তারিকুজ্জামানসহ দলের অন্য নেতা-কর্মীরা উপস্থিত ছিলেন।
লিখিত বক্তব্যে সামসুজ্জামান অরুণ সাংবাদিকদের জানান, ১৯৯৬ সালে আবদুর রউফ দলের বিরুদ্ধে নির্বাচন করায় তাঁকে নেত্রী দল থেকে বহিষ্কার করেছিলেন। তাঁর ভাই আবদুল ওয়াহেদ ঘাতক দালাল নির্মূল কমিটির তালিকাভুক্ত রাজাকার। তিনি (রউফ) কুমারখালী উপজেলার কোনো কমিটির সদস্য নন।
লিখিত বক্তব্যে আবদুর রউফকে বাদ দিয়ে এ আসনে দলের মনোনয়নপ্রত্যাশী যেকোনো নেতাকে মনোনয়নের দাবি জানানো হয়। ৪৮ ঘণ্টার মধ্যে এ দাবি না মানা হলে হরতালসহ গণপদত্যাগেরও নীতিগত সিদ্ধান্তের কথা জানানো হয়।
গতকাল শুক্রবার সন্ধ্যা ছয়টার দিকে দলের প্রধান কার্যালয়ে আওয়ামী লীগের সাধারণ সম্পাদক সৈয়দ আশরাফুল ইসলাম কুষ্টিয়া-৪ আসনে মনোনয়নপ্রাপ্ত হিসেবে আবদুর রউফের নাম ঘোষণা করেন।
আবদুর রউফ কুমারখালী উপজেলার বাসিন্দা। এ আসনে বর্তমান সাংসদ সুলতানা তরুণের পরিবর্তে তাঁকে দলীয় মনোনয়ন দেওয়া হয়েছে।
