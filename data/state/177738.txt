
সিরাজগঞ্জে হজ মেলা
সিরাজগঞ্জে দুই দিনব্যাপী হজ মেলা শুরু হয়েছে। গতকাল শুক্রবার সকালে শহরের শহীদ এম মনসুর আলী মিলনায়তনে মেলার উদ্বোধন করেন জেলা প্রশাসক মো. আমিনুল ইসলাম। সন্ধ্যা সাতটা পর্যন্ত মেলা চলে। আজ শনিবার সকাল নয়টা থেকে সন্ধ্যা সাতটা পর্যন্ত মেলা চলবে। স্থানীয় এজেন্সি আয়োজিত এই মেলার উদ্বোধনী অনুষ্ঠানে উপস্থিত ছিলেন পুলিশ সুপার এস এম এমরান হোসেন, সদর উপজেলা নির্বাহী কর্মকর্তা মোহাম্মদ সালাউদ্দিন প্রমুখ।  নিজস্ব প্রতিবেদক, সিরাজগঞ্জ
 
আরও একটি লাশ
ঢাকার সাভারে ভবনধসে নিহত ব্যক্তিদের মধ্যে সিরাজগঞ্জের রায়গঞ্জ উপজেলার আরেকজনের লাশ উদ্ধার করে দাফন করা হয়েছে। গত বৃহস্পতিবার রাতে উপজেলার চান্দাইকোনা ইউনিয়নের ডুমরাই মধ্যপাড়া গ্রামের শুকুর আলী ফকিরের মেয়ে পলি খাতুনের (১৯) লাশ উদ্ধার করে গ্রামে নিয়ে আসা হয়। গতকাল শুক্রবার সকাল ১০টায় জানাজা শেষে স্থানীয় কবরস্থানে তাঁর মরদেহ দাফন করা হয়। এ নিয়ে সাভারে ভবনধসের ঘটনায় উপজেলার দুজনের লাশ পাওয়া গেল।  রায়গঞ্জ (সিরাজগঞ্জ) প্রতিনিধি
 
শ্রমিকের মৃত্যু
পিরোজপুরের মঠবাড়িয়া উপজেলার তুষখালী ইউনিয়নের জানখালী গ্রামে গত বৃহস্পতিবার সন্ধ্যায় বিদ্যুৎস্পৃষ্ট হয়ে এক শ্রমিকের মৃত্যু হয়েছে। নিহত শ্রমিকের নাম মো. আরমান হাওলাদার (১৫)। সে উপজেলার জানখালী গ্রামের হারুন হাওলাদারের ছেলে।
গত বৃহস্পতিবার সন্ধ্যায় জানখালী গ্রামের তোফেল আকন মাধ্যমিক বিদ্যালয়ের নির্মাণাধীন একটি ভবনে কাজ করার সময় বিদ্যুতের তারের সঙ্গে অসাবধানতাবশত লোহার রড লেগে হাওলাদারসহ তিনজন বিদ্যুৎস্পৃষ্ট হন। তাদের তিনজনকে উপজেলা স্বাস্থ্য কমপ্লেক্সে নেওয়ার পর কর্তব্যরত চিকিৎসক আরমানকে মৃত ঘোষণা করেন। অপর দুজন হাসপাতালে চিকিৎসাধীন রয়েছে।  মঠবাড়িয়া (পিরোজপুর) প্রতিনিধি
 
বোর্ডে নবম
বরিশাল শিক্ষা বোর্ডের অধীনে এবারের এসএসসি পরীক্ষায় বরগুনার আমতলী উপজেলার জিপিএ-৫ পেয়েছে ৮৫ জন শিক্ষার্থী। ৩৮টি শিক্ষাপ্রতিষ্ঠানে পাসের হার শতকরা ৯২ দশমিক ৫৭। আমতলী একে পাইলট মাধ্যমিক বিদ্যালয় ফলাফলের দিক থেকে উপজেলায় প্রথম স্থান ও বোর্ডে নবম স্থান অর্জন করেছে। আমতলী মফিজ উদ্দিন বালিকা বিদ্যালয় ১৮টি জিপিএ-৫ নিয়ে উপজেলায় দ্বিতীয় স্থানে রয়েছে। তৃতীয় স্থানে আছে এম ইউ বালক মাধ্যমিক বিদ্যালয়।  আমতলী (বরগুনা) প্রতিনিধি
 
নিহত ১
নেত্রকোনা সদর উপজেলার লক্ষ্মীগঞ্জ বাজারের কাছে গতকাল শুক্রবার সকালে বাস ও মোটরসাইকেলের মুখোমুখি সংঘর্ষে মোটরসাইকেলচালক শফিক আহমেদ (৪৫) গুরুতর আহত হয়েছেন। পরে এলাকাবাসী শফিককে উদ্ধার করে দ্রুত নেত্রকোনা আধুনিক সদর হাসপাতালে নিয়ে গেলে কর্তব্যরত চিকিৎসক তাঁকে মৃত ঘোষণা করেন। তাঁর বাড়ি সদর উপজেলার মদনপুর গ্রামে। সদর মডেল থানার ওসি মফিজুল ইসলাম ঘটনার সত্যতা নিশ্চিত করেছেন।  নেত্রকোনা প্রতিনিধি
 
গ্রামপুলিশ গ্রেপ্তার 
ময়মনসিংহের ফুলপুর উপজেলায় গরু চুরির অভিযোগে গ্রামপুলিশ সুরুজ আলীকে গত বুধবার গ্রেপ্তার করে পুলিশ। পুলিশ জানায়, গত রোববার উপজেলার দর্জিগাতী গ্রামের আবদুর রহিমের একটি বাছুরসহ গাভি চুরি হয়। বুধবার ওই গরু তারাকান্দা বাজারে তোফাজ্জল হোসেন নামের এক ব্যক্তি বিক্রি করতে আনেন। এ সময় পুলিশ তাঁকে আটক করে। পরে তোফাজ্জলের স্বীকারোক্তি অনুযায়ী কানুহরী গ্রামের সুরুজকে গ্রেপ্তার করে পুলিশ। তারাকান্দা থানার এসআই মামুন মিয়া জানান, এ ব্যাপারে সুরুজের বিরুদ্ধে রহিম একটি মামলা করেছেন।  ফুলপুর (ময়মনসিংহ) প্রতিনিধি
