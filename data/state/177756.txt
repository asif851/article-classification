
সরকারি চাকরিজীবীদের জন্য ২৮টি নতুন বাসের উদ্বোধন করেছেন জনপ্রশাসনমন্ত্রী সৈয়দ আশরাফুল ইসলাম। আজ মঙ্গলবার দুপুরে মতিঝিলে বাংলাদেশ কর্মচারী কল্যাণ বোর্ডের (বিকেকেবি) অধীন পরিচালিত মহিলা কারিগরি প্রশিক্ষণ কেন্দ্রে এক অনুষ্ঠানে এসব বাসের উদ্বোধন করা হয়। পরে ওই বাসগুলোর একটিতে করে মিন্টো রোডে সরকারি বাসায় ফেরেন।
কর্মচারী কল্যাণ বোর্ডের উদ্যোগে বাসগুলো চালু করা হয়েছে। জানতে চাইলে বোর্ডের পরিচালক (উন্নয়ন) সৈয়দ মাহবুব-ই-জামিল আজ প্রথম আলোকে বলেন, দুপুর সাড়ে ১২টার দিকে উদ্বোধনী অনুষ্ঠান শুরু হয়। পরে বেলা দুইটার দিকে জনপ্রশাসনমন্ত্রী উদ্বোধন করা একটি বাসে করে মিন্টো রোডে যান। এ সময় জনপ্রশাসন মন্ত্রণালয়ের সিনিয়র সচিব মোজাম্মেল হক খানসহ মন্ত্রণালয় ও বোর্ডের অন্যান্য কর্মকর্তারাও উপস্থিত ছিলেন।
এদিকে মন্ত্রীর এই বাসে চড়ার একটি ছবি সামাজিক যোগাযোগের মাধ্যমে ছড়িয়ে পড়েছে।
