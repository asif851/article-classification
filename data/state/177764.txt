
একাত্তরে মুক্তিযুদ্ধে অবদান রাখায় বিদেশি বন্ধু হিসেবে পাকিস্তানি কলামিস্ট ওয়ারিস মীরকে বাংলাদেশ সরকারের দেওয়া সম্মাননা ফেরতের ঘোষণা দিয়েছেন তাঁর ছেলে সাংবাদিক হামিদ মীর। 
গতকাল বৃহস্পতিবার হামিদ মীর ওই ঘোষণা দেন বলে পাকিস্তানের জিয়ো নিউজের প্রতিবেদনে জানানো হয়।
মুক্তিযুদ্ধে অবদানের জন্য বিদেশি বন্ধু হিসেবে ২০১৩ সালের মার্চে ৬৮ ব্যক্তি ও সংগঠনকে ‘বাংলাদেশ মুক্তিযুদ্ধ সম্মাননা’ ও ‘মুক্তিযুদ্ধ মৈত্রী সম্মাননা’—এই দুই শ্রেণিতে সম্মানিত করা হয়।
সম্মাননার ওই পর্বে সম্মাননা পাওয়া ব্যক্তিদের মধ্যে পাকিস্তানি কলামিস্ট অধ্যাপক ওয়ারিস মীর ছিলেন। বাবার পক্ষে ঢাকায় এসে সম্মাননা গ্রহণ করেন হামিদ মীর। সম্মাননা প্রদান করেন প্রধানমন্ত্রী শেখ হাসিনা।
একাত্তরে বাংলাদেশে পাকিস্তানি বাহিনীর জঘন্যতম হত্যাযজ্ঞের বিরুদ্ধে সোচ্চার হয়েছিলেন ওয়ারিস মীর।
গতকাল জিয়ো নিউজের ‘ক্যাপিটল টক’ অনুষ্ঠানে উপস্থাপক হামিদ মীর দাবি করেন, প্রধানমন্ত্রী শেখ হাসিনা পাকিস্তানের সঙ্গে সম্পর্ককে তলানিতে নিয়ে গেছেন।
হামিদ মীরের ভাষ্য, সম্মাননার মাধ্যমে পাকিস্তানিদের ধোঁকা দেওয়া হয়েছে। তাই এই সম্মাননা ফেরত দেওয়া উচিত।  হামিদ মীরের ভাষ্য, সম্মাননা গ্রহণের সময় ভেবেছিলেন, দুই দেশের সম্পর্ক ভালো হবে। কিন্তু সম্পর্ক আরও খারাপ হয়েছে। এ জন্য প্রধানমন্ত্রী শেখ হাসিনাকে দায়ী করেন হামিদ মীর।
পাকিস্তানি এই সাংবাদিক বলেন, অবস্থা এমন হয়েছে যে পাকিস্তানে ক্রিকেট দল পাঠাতে আগ্রহী নয় বাংলাদেশ। এমনকি পাকিস্তানের সঙ্গে সম্পর্ক ছেদ করতে চান বাংলাদেশের প্রধানমন্ত্রী শেখ হাসিনা।
