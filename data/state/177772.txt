
ঝিনাইদহের কোটচাঁদপুর উপজেলায় ধারালো অস্ত্রের আঘাতে ব্যবসায়ী রবিউল ইসলামকে (৪৫) হত্যা করা হয়েছে। আজ শুক্রবার ভোরে কালীগঞ্জ-কোটচাঁদপুর সড়কের কাশিপুর এলাকায় এ ঘটনা ঘটে।প্রত্যক্ষদর্শীরা বলছেন, ছিনতাইকারীরা তাঁকে হত্যা করেছে। পুলিশ বলছে, বিষয়টি তদন্তসাপেক্ষ।রবিউলের বাড়ি কোটচাঁদপুর উপজেলার রাঙ্গিয়ারপোতা গ্রামে। বাবার নাম ইরাদ আলী। রবিউল স্থানীয় একটি মসজিদে ইমামতি করতেন। ফজরের নামাজ আদায় করার পর তিনি ব্যবসার কাজে সাইকেলে করে কোটচাঁদপুরে যাচ্ছিলেন।
ঘটনার প্রত্যক্ষদর্শী দেশীয় যান আলমসাধুর চালক আলী হোসেনের ভাষ্য, তিনি মাল বোঝাই করে কোটচাঁদপুর থেকে কালীগঞ্জ যাচ্ছিলেন। ভোর সাড়ে ৫টার দিকে কোটচাঁদপুর শহর থেকে বের হন। কিছু দূর যাওয়ার পর কোটচাঁদপুর পৌর এলাকার কাশিপুরে ছিনতাইকারীদের কবলে পড়েন। তিনি জানান, ছিনতাইকারীরা তিনিসহ ১৫ থেকে ১৬টি আলমসাধু, নছিমন ও মিনি ট্রাক দাঁড় করিয়ে ছিনতাই করে। তারা চালকদের কাছ থেকে টাকা, মুঠোফোন ছিনিয়ে নেয়। এ সময় তিনি রাস্তায় আহত অবস্থায় এক ব্যক্তিকে পড়ে থাকতে দেখেন।
আরেক প্রত্যক্ষদর্শী হরিনাকুন্ডুর শাখারিদ এলাকার তরফদার আলীর ভাষ্য, ছিনতাইকারীদের সঙ্গে রবিউলের ধস্তাধস্তি হয়েছিল। রবিউল কিছু নেই জানালে ছিনতাইকারীরা ধারালো অস্ত্র দিয়ে পেছন থেকে দুই পায়ে কোপ দেয়। এতে তিনি গুরুতর আহত হন।
তরফদার আরও জানান, ছুরিকাঘাতে আহত রবিউলকে নিজের নছিমনে তুলে তিনি হাসপাতালে নিয়ে যান। হাসপাতালের চিকিৎসকেরা তাঁকে মৃত বলে জানান।
কোটচাঁদপুর উপজেলা স্বাস্থ্য কমপ্লেক্সের কর্তব্যরত চিকিৎসা কর্মকর্তা ফারহানা শারমিনের ভাষ্য, রবিউল ইসলাম পথেই মারা গেছেন। তাঁরা তাঁকে মৃত অবস্থায় পেয়েছেন।
কোটচাঁদপুর থানার ভারপ্রাপ্ত কর্মকর্তা (ওসি) বিপ্লব কুমার সাহার ভাষ্য, রবিউলকে কীভাবে হত্যা করা হয়েছে, তা এখনই বলা যাবে না। অন্য কোনো গাড়িতে ডাকাতি বা ছিনতাই হয়েছে, এমন কোনো অভিযোগ তাঁরা এখনো পাননি। বিষয়টি তদন্ত করে দেখা হচ্ছে।
 
