
জাতীয় পার্টির চেয়ারম্যান এইচ এম এরশাদ বলেছেন, ‘আমি যখন কারাগারে ছিলাম তখন কান্ডারি হয়ে দলের হাল ধরেছিলেন রওশন। জীবনের শেষ দিন পর্যন্ত আমার কান্ডারি হয়ে থাকবেন রওশন।’
আজ শনিবার দুপুরে তিন দিনের সফরে রংপুরে নিজের বাসভবন পল্লি নিবাসে সাংবাদিকদের সঙ্গে মতবিনিময় করতে গিয়ে এরশাদ এ কথা বলেন।
স্ত্রী রওশন এরশাদ প্রসঙ্গে এরশাদ বলেন, ‘রওশনের সঙ্গে আমার কোনো বিভেদ নেই। তিনি আমার সঙ্গে আছেন, ভবিষ্যতেও থাকবেন।’ তিনি বলেন, ‘এক বিশেষ পরিস্থিতির কারণে নির্বাচন করতে হয়েছিল। বিরোধী দলের নেতা হিসেবে দায়িত্বশীলতার পরিচয় দিচ্ছেন রওশন।’
তিস্তার পানি সংকট নিয়ে সাংবাদিকদের প্রশ্নের জবাবে এরশাদ বলেন, ভারত আমাদের বন্ধুপ্রতিম দেশ। তিস্তা নদীর পানির ন্যায্য হিস্যা আমাদের প্রাপ্য। পানি আটকে রেখে বাংলাদেশের উত্তরাঞ্চলকে মরুভূমিতে পরিণত করার চেষ্টা দুঃখজনক। তবে এ নিয়ে সরকারের তরফ থেকে আলোচনা চলছে। তিনি আশা প্রকাশ করেন, শিগগির বাংলাদেশ পানি পেয়ে যাবে।
জিয়াউর রহমানকে বাংলাদেশের প্রথম রাষ্ট্রপতি হিসেবে বিএনপির দাবি প্রসঙ্গে সাবেক রাষ্ট্রপতি এরশাদ বলেন, ‘জিয়াউর রহমান প্রথম রাষ্ট্রপতি হলে তাদের কী লাভ হবে, বুঝতে পারছি না। এ নিয়ে বিতর্কে যেতে চাই না। তবে প্রকৃত ইতিহাসকে মেনে নিতে হবে।’
নির্বাচন প্রসঙ্গে এরশাদ বলেন, ‘রংপুর থেকেই দল গোছানোর পাশাপাশি নির্বাচনপ্রক্রিয়া আবার শুরু করলাম। আগামী নির্বাচনে রংপুর অঞ্চলের সব আসন আমরা পুনরুদ্ধার করব।’
সেখানে উপস্থিত ছিলেন রংপুর জেলা জাতীয় পার্টির সাধারণ সম্পাদক আবুল মাসুদ চৌধুরী, মহানগর জাতীয় পার্টির (জাপা) সাধারণ সম্পাদক সালাহ উদ্দিন কাদেরী প্রমুখ। 
 

