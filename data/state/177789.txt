
বাণিজ্যমন্ত্রী তোফায়েল আহমেদ বলেছেন, নিজাম-হাসিনা ফাউন্ডেশনের চেয়ারম্যান মো. নিজাম উদ্দিন আহম্মেদ ভোলার মানুষের জন্য অনেক কিছু করেছেন। মানুষের জন্য কিছু করার জন্যই তিনি এ ফাউন্ডেশন করেছেন। ভোলার মানুষ খুব ভালো। এখানে মানুষের মধ্যে রাজনৈতিক মতপার্থক্য থাকতে পারে, কিন্তু সামাজিক বন্ধনে কোনো পার্থক্য নেই। নেই রাজনৈতিক হানাহানি।ভোলার উকিলপাড়ায় সৌন্দর্যমণ্ডিত নিজাম-হাসিনা ফাউন্ডেশন মসজিদের উদ্বোধন অনুষ্ঠানে গতকাল শুক্রবার বাণিজ্যমন্ত্রী তোফায়েল আহমেদ এসব কথা বলেন।ওই মসজিদে প্রায় ৫ হাজার মুসল্লিকে গতকাল জুমার নামাজ পড়ান জাতীয় মসজিদ বায়তুল মোকাররমের ভারপ্রাপ্ত খতিব এহসানুল হক জেলানী।  মো. নিজাম উদ্দিন আহম্মেদ গত বৃহস্পতিবার সংবাদ সম্মেলনে বলেন, এ মসজিদের কাজ শুরু হয় ২০১০ সালের ১ জুন। আড়াই হাজার মুসল্লির ধারণ ক্ষমতাসম্পন্ন মসজিদটি প্রায় ৭ বছরে নির্মাণ করা হয়েছে। আরও বেশ কিছু কাজ বাকি আছে। প্রায় দেড় একর জমির ওপর এ মসজিদ। মসজিদটির তিনটি দরজা, চারটি গম্বুজ, দুটি আল্লাহ লেখা-সংবলিত ফোয়ারা, দুটি মিনার (১২০ ফুট উঁচু) ও দুটি ফটক রয়েছে। মসজিদটি চারটি পিলারের ওপর দাঁড়িয়ে। ইতালিয়ান মার্বেল পাথরে মসজিদ ভবনে আধুনিক সাউন্ড, ৩২টি অজুখানা, ১০টি শৌচাগার, ইতিকাফকারীদের গোসলখানা, লাইব্রেরি, হেফজখানা এবং মহিলাদের জন্য নামাজের ব্যবস্থা রয়েছে।নিজাম উদ্দিন আহম্মেদ আরও বলেন, তিনি ভালো কাজ করার ক্ষেত্রে সবার সহযোগিতা চান।
