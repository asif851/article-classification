
রাজধানীর বাড্ডা এলাকায় দুর্বৃত্তের ছুরিকাঘাতে এক শিক্ষার্থী নিহত হয়েছেন। নিহত শিক্ষার্থীর নাম মো. নাসিম (২৩)। তিনি মানারাত বিশ্ববিদ্যালয়ের এমবিএর ছাত্র ছিলেন। আজ সোমবার মধ্য বাড্ডা এলাকায় এ ঘটনা ঘটে।
ঢাকা মেডিকেল কলেজ হাসপাতাল পুলিশ ফাঁড়ির উপপরিদর্শক (এসআই) বাচ্চু মিয়া প্রথম আলোকে বলেন, সকালে বাড্ডা এলাকায় নাসিমকে ছুরিকাঘাত করে দুর্বৃত্তরা। গুরুতর আহত অবস্থায় তাঁকে ঢাকা মেডিকেল কলেজ হাসপাতালের আনা হয়। সকাল সাড়ে ১০টার দিকে নাসিমকে মৃত ঘোষণা করা হয়। তাঁর পেটে আঘাতের চিহ্ন ছিল। নাসিমের বাবার নাম সাইফুল ইসলাম।
বাড্ডা থানার ভারপ্রাপ্ত কর্মকর্তা (ওসি) কাজী ওয়াজেদ আলী ঘটনার সত্যতা নিশ্চিত করেছেন।
