
ইন্টারনেটের ব্যান্ডউইথের গতি কমানোর ঘটনা সরকারের ডিজিটাল বাংলাদেশ গড়ার নীতির পরিপন্থী উল্লেখ করে বাংলাদেশ টেলিযোগাযোগ নিয়ন্ত্রণ কমিশনকে (বিটিআরসি) সতর্ক করেছে টেলিযোগাযোগ মন্ত্রণালয়-সম্পর্কিত সংসদীয় কমিটি।
সংসদ ভবনে আজ রোববার কমিটির এই বৈঠক অনুষ্ঠিত হয়। এর আগে ২১ মে তথ্য ও যোগাযোগপ্রযুক্তি মন্ত্রণালয়-সম্পর্কিত সংসদীয় কমিটিও ব্যান্ডউইথের গতি বাড়ানোর সুপারিশ করে।
বৈঠক শেষে কমিটির সভাপতি আবদুস ছাত্তার সাংবাদিকদের বলেন, সংসদীয় কমিটি মনে করে, ব্যান্ডউইথের গতি কমানোর ঘটনা সরকারের ডিজিটাল বাংলাদেশ গড়ার কাজকে বাধাগ্রস্ত করবে। সে জন্য কমিটি বিটিআরসিকে সতর্ক করেছে এবং ভবিষ্যতে এ ধরনের কাজ থেকে বিরত থাকতে বলেছে। সম্ভব হলে ব্যান্ডউইথের গতি বাড়ানোর সুপারিশও করা হয়েছে।
বিটিআরসি ১৫ মে অবৈধ ভিওআইপি প্রতিরোধে ইন্টারনেট ব্যান্ডউইথ আপলোডের গতি সর্বোচ্চ ২৫ শতাংশ করার জন্য ইন্টারন্যাশনাল ইন্টারনেট গেটওয়েগুলোকে (আইআইজি) নির্দেশনা দেয়। পরে বিভিন্ন মহলের সমালোচনায় ১৯ মে ওই নির্দেশনা প্রত্যাহার করে নেয়।
বৈঠক সূত্র জানায়, বিটিআরসি কমিটির কাছে অবৈধ ভিওআইপি প্রতিরোধে ইন্টারনেট ব্যান্ডউইথ আপলোড গতি কমানোর পক্ষে যুক্তি তুলে ধরে। কিন্তু কমিটি তাদের যুক্তি গ্রহণ করেনি। কমিটির সদস্যরা বলেছেন, কী পরিমাণ ভিওআইপি কল আসা-যাওয়া করে, তা ইনকামিং ও আউট-গোয়িং কল রেকর্ড থেকেই জানা সম্ভব। সে জন্য ব্যান্ডউইথের গতি কমানোর দরকার নেই।
বৈঠকে ডাক ও টেলিযোগাযোগ মন্ত্রণালয়ের বিভিন্ন প্রকল্পের বাস্তবায়ন অগ্রগতি নিয়ে অসন্তোষ প্রকাশ করে সংসদীয় কমিটি। কমিটির সভাপতি বলেন, মন্ত্রণালয়ের প্রকল্প বাস্তবায়ন অগ্রগতি সন্তোষজনক নয়। কমিটি মন্ত্রণালয়কে এ বিষয়ে আরও আন্তরিক হতে বলেছে।
সংসদ সচিবালয় থেকে জানানো হয়েছে, বৈঠকে দ্রুত আন্তর্জাতিক ক্যারিয়ারের কাছ থেকে সব ধরনের বকেয়া আদায়ের সুপারিশ করা হয়।
আবদুস ছাত্তারের সভাপতিত্বে বৈঠকে কমিটির সদস্য ডাক ও টেলিযোগাযোগমন্ত্রী সাহারা খাতুন, হুইপ আ স ম ফিরোজ, আবদুল কুদ্দুস ও মোয়াজ্জেম হোসেন অংশ নেন।
