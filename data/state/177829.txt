
নড়াইল সদর উপজেলায় গ্রামীণ ব্যাংকের মাইজপাড়া শাখায় ডাকাতির ঘটনায় সদর থানায় মামলা হয়েছে। গত রোববার রাতে ব্যাংকটির নড়াইল শাখার ব্যবস্থাপক রিয়াজ উদ্দিন আহমেদ বাদী হয়ে অজ্ঞাতনামা পাঁচ ব্যক্তির নামে এ মামলা করেন। এর আগে রোববার বিকেলে পাঁচজন যুবক আগ্নেয়াস্ত্র নিয়ে ব্যাংকে ঢুকে সবাইকে জিম্মি করে প্রায় ২৫ হাজার টাকা, সাতটি মুঠোফোন ও দুটি মোটরসাইকেল নিয়ে পালিয়ে যান। নড়াইল সদর থানার ওসি দেলোয়ার হোসেন বলেন, এ ঘটনায় জড়িত সন্দেহে রোববার রাতেই দুজনকে আটক করা হয়েছে। তাঁদের ওই মামলায় গ্রেপ্তার দেখিয়ে কারাগারে পাঠানো হয়েছে। 
