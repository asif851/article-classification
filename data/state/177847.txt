
দুর্নীতির মামলায় বাংলাদেশ সড়ক পরিবহন কর্তৃপক্ষের (বিআরটিএ) এক সহকারী পরিচালককে গ্রেপ্তার করেছে দুর্নীতি দমন কমিশন (দুদক)। আজ সোমবার বিকেলে গাজীপুর বিআরটিএ কার্যালয় থেকে তাঁকে গ্রেপ্তার করা হয়।
দুদকের উপপরিচালক (জনসংযোগ) প্রণব কুমার ভট্টাচার্য গ্রেপ্তারের বিষয়টি প্রথম আলোকে নিশ্চিত করেছেন। সৈয়দ ইকবাল হোসেনের নেতৃত্বে ওই গ্রেপ্তার অভিযানে ছিলেন উপপরিচালক এস এম রফিকুল ইসলাম ও সহকারী পরিচালক সালাম আলী মোল্লা।
প্রণব কুমার ভট্টাচার্য বলেন, গ্রেপ্তার হওয়া মো. আবদুল হান্নান বিআরটিএর গাজীপুর কার্যালয়ের সহকারী পরিচালক। দুর্নীতির ঘটনার সময় তিনি বিআরটিএর মানিকগঞ্জ সার্কেলের সহকারী পরিচালক হিসেবে কর্মরত ছিলেন।
দুদক সূত্র জানায়, ২০০৯ থেকে ২০১১ সাল পর্যন্ত মানিকগঞ্জে দায়িত্ব পালনের সময় আবদুল হান্নান বিআরটিএর ঢাকা মেট্রো সার্কেল-২–এর (বিআরটিএ, ইকুরিয়া, কেরানীগঞ্জ, ঢাকা) ১৮টি গাড়ি মিথ্যা রেজিস্ট্রেশন ও ছাড়পত্র দেখিয়ে বিআরটিএ মানিকগঞ্জ সার্কেলে অন্তর্ভুক্ত করেন। পরে জানা যায়, গাড়িগুলো ইকুরিয়াতে রেজিস্ট্রেশন হয়নি এবং মানিকগঞ্জ সার্কেলে অন্তর্ভুক্তির জন্য ছাড়পত্রও দেওয়া হয়নি। আবদুল হান্নান নিজে লাভবান হওয়ার জন্য এ কাজ করেছেন মর্মে অভিযোগ করে তাঁর বিরুদ্ধে মানিকগঞ্জ থানায় আজই মামলা করা হয়।
