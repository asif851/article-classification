
বুকার পুরস্কারজয়ী লেখক সালমান রুশদি ও মার্গারেট অ্যাটউডসহ বিশ্বের দেড় শ জনেরও বেশি লেখক গতকাল শুক্রবার এক খোলা চিঠিতে ব্লগারদের ওপর হামলাকারীদের বিরুদ্ধে ব্যবস্থা নিতে প্রধানমন্ত্রী শেখ হাসিনার প্রতি আহ্বান জানিয়েছেন। ব্রিটিশ প্রভাবশালী দৈনিক গার্ডিয়ান-এ প্রকাশিত ওই চিঠিতে মত প্রকাশের স্বাধীনতা রক্ষায় ব্যবস্থা নিতেও তাঁর প্রতি আহ্বান জানানো হয়। খবর এএফপি ও গার্ডিয়ানের।চলতি বছরের ফেব্রুয়ারিতে ব্লগার ও লেখক অভিজিৎ রায়, মার্চে ব্লগার ওয়াশিকুর রহমান ও সর্বশেষ গত ১২ মে ব্লগার, লেখক ও তরুণ ব্যাংকার অনন্ত বিজয় দাশকে কুপিয়ে হত্যা করা হয়। খোলা চিঠিতে এসব হত্যাকাণ্ডের কথা উল্লেখ করা হয়েছে। চিঠিতে প্রধানমন্ত্রী শেখ হাসিনা ও তাঁর সরকারের প্রতি আহ্বান জানিয়ে বলা হয়, ‘সব শক্তি দিয়ে গত তিন মাসে ব্লগার হত্যাকাণ্ডের ঘটনাগুলোর পুনরাবৃত্তি রোধ করতে হবে এবং এর সঙ্গে জড়িত ব্যক্তিদের বিচারের আওতায় আনতে হবে।’ চিঠিতে বলা হয়, এসব হত্যাকাণ্ডে জড়িত থাকার অভিযোগ কয়েকজনকে গ্রেপ্তার করা হলেও এখন পর্যন্ত কাউকে দোষী সাব্যস্ত করা হয়নি।লেখকেরা বলেন, ‘শান্তিপূর্ণভাবে মতপ্রকাশকারী লেখক ও সাংবাদিকদের বিরুদ্ধে এ ধরনের হামলায় আমরা অত্যন্ত উদ্বিগ্ন। বাংলাদেশের সংবিধানে ও মানবাধিকারের সর্বজনীন ঘোষণায় মতপ্রকাশের স্বাধীনতাকে মৌলিক অধিকার বলা হয়েছে বলে উল্লেখ রয়েছে।’ লেখকেরা বাংলাদেশে ঝুঁকিতে থাকা লেখক ও ব্লগারদের নিরাপত্তা নিশ্চিত করতে সরকারের প্রতি আহ্বান জানান। খোলা চিঠিতে অভিজিৎ, ওয়াশিকুর ও অনন্ত হত্যাকাণ্ড দ্রুত ও নিরপেক্ষভাবে তদন্তের দাবি জানানো হয়। একই সঙ্গে এসব ঘটনায় জড়িত ব্যক্তিদের বিচারে আন্তর্জাতিক মান নিশ্চিত করতে বলা হয়।খোলা চিঠিতে স্বাক্ষরকারী লেখকদের মধ্যে ভারতীয় অমিতাভ ঘোষ, আইরিশ কোলম টোয়বিন ও নরওয়ের কার্ল ওভ কেনাউসগার্ডের মতো লেখকেরাও আছেন।
