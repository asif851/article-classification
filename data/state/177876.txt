
সড়ক পরিবহন ও সেতুমন্ত্রী ওবায়দুল কাদের বলেছেন, রোহিঙ্গাদের প্রতি মানবিক সহযোগিতার কারণে বিশ্বে প্রধানমন্ত্রী শেখ হাসিনার আকাশচুম্বী জনপ্রিয়তায় ঈর্ষান্বিত হয়ে দেশি-বিদেশি একটি মহল তাঁকে হত্যার ষড়যন্ত্র করছে। তাদের এ ষড়যন্ত্র সফল হবে না।
আজ রোববার বান্দরবানের নাইক্ষ্যংছড়ি পরিষদ মিলনায়তনে আয়োজিত ত্রাণ বিতরণ ও মতবিনিময় সভায় তিনি এ কথা বলেন। নাইক্ষ্যংছড়ি উপজেলা প্রশাসনের আয়োজিত সভায় সভাপতিত্ব করেন জেলা প্রশাসক দিলীপ কুমার বণিক। আরও ছিলেন আওয়ামী লীগের কেন্দ্রীয় সাংগঠনিক সম্পাদক এনামূল হক শামীম, নাইক্ষ্যংছড়ি ৩১ বর্ডার গার্ড বাংলাদেশের (বিজিবি) ব্যাটালিয়ন অধিনায়ক লে. কর্নেল আনোয়ারুল আজিম, পুলিশ সুপার সঞ্জিত কুমার রায়। ওবায়দুল কাদের বলেন, এবারের জাতিসংঘের সাধারণ পরিষদের অধিবেশনে প্রধানমন্ত্রী শেখ হাসিনার বক্তব্য বিশ্বনেতাদের মূল আকর্ষণ ছিল। তাঁর বক্তব্যে যে বিশ্ব জনমত সৃষ্টি হয়েছে, তাতে মিয়ানমার রোহিঙ্গাদের ফিরিয়ে নিতে বাধ্য হবে।
মন্ত্রী বলেন, সারা বিশ্বের মানুষ প্রধানমন্ত্রী শেখ হাসিনাকে প্রশংসা করছে। কিন্তু দেশের একটি দলের নেতা-কর্মীরা প্রতিনিয়ত তাঁকে সমালোচনা করছেন।
মতবিনিময় সভা শেষে ওবায়দুল কাদের দুস্থ নারীদের মাঝে চাল বিতরণ এবং গত বৃহস্পতিবার (২১ সেপ্টেম্বর) রেড ক্রিসেন্টের ত্রাণবাহী দুর্ঘটনায় নিহত নয়জন শ্রমিকের পরিবারকে ১০ হাজার টাকা করে বিতরণ করেন। এ ছাড়া মন্ত্রী তাঁর নিজস্ব তহবিল থেকে নিহত শ্রমিকদের জন্য আরও এক লাখ দেওয়ার ঘোষণা দেন।
