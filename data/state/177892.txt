
দুর্নীতির আলাদা মামলায় একজন প্রধান শিক্ষক ও রেলওয়ের এক কর্মকর্তাকে গ্রেপ্তার করেছে দুর্নীতি দমন কমিশন (দুদক)। গতকাল রোববার ঢাকা ও জয়দেবপুর থেকে তাঁদের গ্রেপ্তার করা হয় বলে সংস্থাটির প্রধান কার্যালয়ের জনসংযোগ বিভাগ জানিয়েছে।
দুদক সূত্র জানিয়েছে, জাল সনদের মাধ্যমে চাকরি নেওয়ার অভিযোগে করা মামলায় গাজীপুরের কালিয়াকৈর পাইলট উচ্চবিদ্যালয়ের প্রধান শিক্ষক আলকাছ উদ্দিন আহমেদকে গ্রেপ্তার করা হয়। প্রতারণার মাধ্যমে ৪৯ লাখ ৪৫ হাজার ৬৯৫ টাকা আত্মসাতের মামলায় জয়দেবপুর রেলস্টেশনের প্রধান বুকিং সহকারী আবদুস সালামকে গ্রেপ্তার করা হয়েছে। এই দুজনের বিরুদ্ধে ২০১৫ সালের আগস্ট মাসে দুটি মামলা করে দুদক।
