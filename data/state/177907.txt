
পিরোজপুরের নাজিরপুর উপজেলার এক মঞ্চে মন্ত্রী, সাংসদ ও অতিরিক্ত পুলিশ সুপারের (এএসপি) সঙ্গে এক ফেরারি আসামিকে দেখা গেছে। আজ শনিবার এ ঘটনা ঘটে।
ওই আসামির নাম এনামুল বেপারি। তিনি নাজিরপুর উপজেলা ছাত্রলীগের সাংগঠনিক সম্পাদক। অপহরণ মামলায় তিনি পুলিশের খাতায় পলাতক আসামি। ‘পলাতক’ এই আসামিকে আজ দেখা গেল এক অনুষ্ঠানের মঞ্চে। নাজিরপুর উপজেলার ওই মঞ্চে তখন উপস্থিত ছিলেন সড়ক পরিবহন ও সেতুমন্ত্রী ওবায়দুল কাদের, পিরোজপুর-১ আসনের সাংসদ এ কে এম এ আউয়াল ও পিরোজপুরের অতিরিক্ত পুলিশ সুপার আবু আশ্রাফ।খোঁজ নিয়ে জানা গেছে, ২০১২ সালের ১৯ ফেব্রুয়ারি রাজধানী ঢাকার ওয়ারী থানার একটি অপহরণ মামলার ২ নম্বর আসামি এনামুল বেপারি। মামলাটি বর্তমানে পুলিশের অপরাধ তদন্ত বিভাগ (সিআইডি) তদন্ত করছে। মামলার পাঁচ আসামির মধ্যে দুজনকে পুলিশ গ্রেপ্তার করেছে। অপর দুই আসামি আদালতে আত্মসমর্পণ করেছেন। এনামুল পুলিশের খাতায় এখনো পলাতক। তাঁকে গ্রেপ্তারে সিআইডির পক্ষ থেকে নাজিরপুর থানায় বার্তা পাঠানো হলেও তিনি প্রকাশ্যেই ঘুরে বেড়াচ্ছেন।মামলার তদন্ত কর্মকর্তা সিআইডির উপপরিদর্শক (এসআই) মনজুরুল রহমান ভূইয়া প্রথম আলোকে বলেন, এনামুল ওয়ারী এলাকার একটি অপহরণ মামলার পলাতক আসামি। পুলিশ তাঁকে গ্রেপ্তারের চেষ্টা চালাচ্ছে।তবে উল্টো মন্তব্য করলেন নাজিরপুর থানার ভারপ্রাপ্ত কর্মকর্তা (ওসি) খন্দকার মোস্তাফিজুর রহমান। তিনি বলেন, এনামুলের বিরুদ্ধে অপহরণ মামলায় এখনো আদালতে অভিযোগপত্র দেওয়া হয়নি। মামলাটি সিআইডি তদন্ত করছে। তবে তাঁর নামে কোনো গ্রেপ্তারি পরোয়ানা নেই।
প্রত্যক্ষদর্শীরা জানান, আজ দুপুরে উপজেলার বঙ্গমাতা বেগম ফজিলাতুন্নেছা মুজিব মহিলা মহাবিদ্যালয় মাঠে নবীনবরণ ও কৃতী শিক্ষার্থীদের মধ্যে পুরস্কার বিতরণের এক অনুষ্ঠান হয়। এতে প্রধান অতিথি ছিলেন সড়ক পরিবহন ও সেতুমন্ত্রী ওবায়দুল কাদের। বক্তব্যে তিনি বলেন, ‘২০১৮ সালের মধ্যে পদ্মা সেতু দিয়ে রেল চলবে। পদ্মা সেতু এখন কোনো রঙিন স্বপ্ন নয়, দৃশ্যমান বাস্তবতা। নিজস্ব অর্থায়নে আমরা পদ্মা সেতু নির্মাণ করব।’ মন্ত্রী আরও বলেন, ‘ক্ষমতা কারও চিরদিন থাকে না। যতদিন ক্ষমতায় থাকব, প্রতিটি মুহূর্ত মানুষের জন্য কাজ করে যাব।’শিক্ষার্থীদের উদ্দেশে মন্ত্রী বলেন, জীবিকার জন্য শিক্ষা নয়, জীবনের জন্য শিক্ষা গ্রহণ করতে হবে। ছাত্ররাজনীতির নামে যে অপরাজনীতি চলছে, তা থেকে বেরিয়ে আসতে হবে। পিরোজপুর-১ আসনের সাংসদ ও জেলা আওয়ামী লীগের সাধারণ সম্পাদক এ কে এম এ আউয়ালের সভাপতিত্বে অনুষ্ঠানে আরও বক্তব্য দেন পিরোজপুরের জেলা প্রশাসক এ কে এম শামিমুল হক ছিদ্দিকী, জেলা মহিলা আওয়ামী লীগের সভানেত্রী লায়লা ইরাদ প্রমুখ।স্থানীয় লোকজন জানান, অনুষ্ঠানে প্রধান অতিথির পেছনেই দাঁড়িয়ে ছিলেন এনামুল। অপহরণ মামলার পলাতক আসামিকে মঞ্চে দেখে লোকজন বিস্ময় প্রকাশ করেন। অনুষ্ঠান শেষে এনামুলের সঙ্গে এই প্রতিবেদক নানাভাবে যোগাযোগের চেষ্টা করেন। তবে তাঁর সঙ্গে কথা বলা সম্ভব হয়নি।নাজিরপুর উপজেলা ছাত্রলীগের সভাপতি তানভীর হাসান বলেন, ‘এনামুল উপজেলা ছাত্রলীগের সাংগঠনিক সম্পাদক। তাঁর নামে মামলা আছে কি না, আমি জানি না।’
