
ব্রাহ্মণবাড়িয়ার আশুগঞ্জ গোলচত্বর এলাকায় গাঁজাভর্তি একটি প্রাইভেট কারের চাপায় মিলন মিয়া (৩৫) নামের এক ব্যক্তি নিহত হয়েছেন। ওই গাড়ির এক আরোহীকে আটক করা হয়েছে।
আজ শনিবার ভোর ছয়টার দিকে ঢাকা-সিলেট মহাসড়কে এ দুর্ঘটনা ঘটে।
মিলন মিয়ার বাড়ি কিশোরগঞ্জের ভৈরবের ফুলতাকান্দি এলাকায়। আটক আরোহীর নাম ফয়সাল মিয়া (৩০)। তাঁর বাড়ি ব্রাহ্মণবাড়িয়ার বিজয়নগর উপজেলার আবদুল্লাহপুর এলাকায়।
পুলিশ ও স্থানীয় লোকজন বলছেন, বিজয়নগর থেকে ঢাকাগামী বেপরোয়া গতির প্রাইভেট কারটি আশুগঞ্জ গোলচত্বর এলাকায় পথচারী মিলন মিয়াকে চাপা দেয়। এতে মিলন ঘটনাস্থলে​ই নিহত হন। এ সময় সরাইল বিশ্বরোড মোড় হাইওয়ে পুলিশের টহল দল প্রাইভেট কারটি ধাওয়া করে আটক করে। পুলিশ ওই গাড়ি থেকে ফয়সাল মিয়াকে ২০ কেজি গাঁজাসহ আটক করে। গাড়ি থেকে চালকসহ দুই ব্যক্তি পালিয়ে যান।
সরাইল বিশ্বরোড মোড় হাইওয়ে থানার ভারপ্রাপ্ত কর্মকর্তা (ওসি) হুমায়ুন কবীর প্রথম আলোকে বলেন, গাঁজাবাহী প্রাইভেট কারটি বেপরোয়া গতিতে চলতে গিয়েই মিলনকে চাপা দেয়। এ ব্যাপারে থানায় দুটি মামলার প্রস্তুতি চলছে।
