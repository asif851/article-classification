
ব্রাহ্মণবাড়িয়া সদর, বিজয়নগর, সরাইল ও আশুগঞ্জ উপজেলায় আজ রোববার সকাল থেকে ১৪৪ ধারা জারি করা হয়েছে।
ব্রাহ্মণবাড়িয়া জেলা আওয়ামী লীগের সভাপতি ব্রাহ্মণবাড়িয়া-৩ (সদর-বিজয়নগর) আসনের সাংসদ র আ ম উবায়দুল মোকতাদির চৌধুরী ও সাধারণ সম্পাদক আল মামুন সরকারের সঙ্গে ব্রাহ্মণবাড়িয়া-১ (নাসিরনগর) আসনের সাংসদ মন্ত্রী ছায়েদুল হকের বিরোধকে কেন্দ্র করে সৃষ্ট উত্তেজনাকর পরিস্থিতির প্রেক্ষাপটে এই পদক্ষেপ নিয়েছে প্রশাসন।
প্রশাসনের পক্ষ থেকে বলা হয়েছে, বিশৃঙ্খলা এড়াতে সংশ্লিষ্ট এলাকায় ১৪৪ ধারা জারি করা হয়েছে।
আজ দুপুরে বিজয়নগর উপজেলা প্রাণিসম্পদ উন্নয়ন কেন্দ্রের উদ্বোধনী অনুষ্ঠানে ছায়েদুল হকের যোগ দেওয়ার কথা। বিকেলে উপজেলার চম্পকনগরে সুধী সমাবেশে মন্ত্রীর প্রধান অতিথি হিসেবে উপস্থিত থাকার কর্মসূচি রয়েছে।
ছায়েদুল হকের আগমন ঠেকাতে বিজয়নগরে আজ সকাল-সন্ধ্যা হরতাল ডেকেছে উপজেলা আওয়ামী।
অন্যদিকে, জেলা আওয়ামী লীগের উপদেষ্টা ছায়েদুল হকের সমর্থকেরা যেকোনো মূল্যে এই হরতাল প্রতিহত করার ঘোষণা দিয়েছেন। মন্ত্রীও বাধা উপেক্ষা করে অনুষ্ঠানে যাবেন বলে জানিয়ে দিয়েছেন।
বিজয়নগর উপজেলা আওয়ামী লীগের পক্ষ থেকে বলা হয়েছে, মন্ত্রী জেলা ও উপজেলা আওয়ামী লীগকে এড়িয়ে অনুষ্ঠানের কর্মসূচি রেখেছেন। এ কারণে তাঁকে আজ উপজেলায় না আসার আহ্বান জানানো হয়েছে।
জেলা আওয়ামী লীগ সূত্রে জানা গেছে, ইউনিয়ন পরিষদ ও জেলা পরিষদ নির্বাচন নিয়ে উবায়দুল ও মামুনের সঙ্গে ছায়েদুল হকের বিরোধ চলছে।
