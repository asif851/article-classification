
রাজধানীর সায়েদাবাদে জনপথ মোড়ের সেই অবৈধ ট্রাকস্ট্যান্ডকে অবশেষে উচ্ছেদ করা হয়েছে। আজ সোমবার বেলা ১১টা থেকে একটা পর্যন্ত ঢাকা দক্ষিণ সিটি করপোরেশন (ডিএসসিসি) এ উচ্ছেদ অভিযান চালায়। এর আগে গত ১ সেপ্টেম্বর ট্রাকস্ট্যান্ডটি উচ্ছেদের চেষ্টা করা হলে ডিসিসির ৫১ নম্বর ওয়ার্ড কাউন্সিলর ট্রাক ও কাভার্ড ভ্যান ড্রাইভার ইউনিয়নের সায়েদাবাদ শাখা সভাপতি কাজী হাবিবুর রহমান এবং পরিবহন শ্রমিক ও মালিকদের বাধার মুখে মাঝপথে তা বন্ধ হয়ে যায়। ওই সময় শারীরিকভাবে লাঞ্ছিত করা হয় এক নির্বাহী হাকিমকে। পরে ৭ সেপ্টেম্বর কাজী হাবিবুর রহমানকে বরখাস্ত করে স্থানীয় সরকার মন্ত্রণালয়। আজ সরেজমিনে দেখা যায়, ১ সেপ্টেম্বর উচ্ছেদ অভিযান পরিচালনাকারীরাই আজ ছিলেন। ডিএসসিসির প্রধান সম্পত্তি কর্মকর্তা খালিদ আহমেদের নেতৃত্বে এ অভিযানে অংশ নেন নির্বাহী হাকিম আবু সাঈদ, মামুন সরদার ও খান মোহাম্মদ নাজমুস শোয়েব। বেলা ১১টার দিকে ট্রাকস্ট্যান্ডের পশ্চিম প্রান্ত থেকে বুলডোজার দিয়ে উচ্ছেদ অভিযান শুরু হয়। ওই সময় বেশ কয়েকজন চালককে তাঁদের ট্রাক নিয়ে দ্রুত সরে যেতে দেখা যায়। দুটি ট্রাকের চালক উপস্থিত না থাকায় বুলডোজার দিয়ে তা ধাক্কা দিয়ে সরিয়ে রাস্তার এক পাশে এনে রাখা হয়। অভিযানে ট্রাকস্ট্যান্ডের দক্ষিণ পাশে গড়ে ওঠা ৪০টি অবৈধ দোকান বুলডোজার দিয়ে গুঁড়িয়ে দেওয়া হয়। নির্বাহী হাকিম খান মোহাম্মদ নাজমুস শোয়েব প্রথম আলোকে বলেন, ১ সেপ্টেম্বর উচ্ছেদ অভিযান চালানোর সময় পরিবহন শ্রমিক ও মালিকেরা বাধা দেন। তাঁদের বাধার কারণে তা মাঝপথেই বন্ধ করে দিতে হয়। আজ কেউ বাধা দিতে আসেনি। ট্রাকস্ট্যান্ডটিকে সম্পূর্ণ উচ্ছেদ করা হয়েছে।
