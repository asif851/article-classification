
সিলেট কেন্দ্রীয় কারাগারের জেলার মাসুদ পারভেজ এক কয়েদির হামলায় আহত হয়েছেন। গতকাল বৃহস্পতিবার সকালে এ ঘটনা ঘটে। এ ঘটনার পর কারাগারে নিরাপত্তা জোরদার করেছে কর্তৃপক্ষ।হামলাকারী কয়েদির নাম প্রমোদ চন্দ্র দাস। তিনি একটি হত্যা মামলায় যাবজ্জীবন সাজাপ্রাপ্ত আসামি। গতকাল রাতে এ ঘটনায় কোতোয়ালি থানায় একটি মামলা হয়েছে। ঘটনার পর কারাগারের ভেতরে নিরাপত্তা জোরদার করা হয়েছে জানিয়ে কেন্দ্রীয় কারাগারের জ্যেষ্ঠ জেল সুপার মো. ছগির মিয়া জানান, সন্ধ্যায় এ ঘটনায় একটি তদন্ত কমিটি গঠন করা হয়েছে।কারাগার সূত্র জানায়, গতকাল সকাল আটটার দিকে জেলার মাসুদ পারভেজ প্রধান ফটকে বসে বন্দীদের হিসাব করছিলেন। এ সময় প্রমোদ চন্দ্রও সেখানে বন্দীদের লাইনে ছিলেন। হঠাৎ তিনি পেছন থেকে মাসুদ পারভেজের মাথায় একটি লোহার পাইপ দিয়ে আঘাত করেন। এ সময় অন্য কারারক্ষীরা এগিয়ে এসে তাঁকে উদ্ধার করে কারা হাসপাতালে নিয়ে যান। দুপুরের দিকে তাঁকে সিলেট এম এ জি ওসমানী মেডিকেল কলেজ হাসপাতালে ভর্তি করা হয়।ওসমানী মেডিকেল কলেজ হাসপাতাল সূত্র জানায়, হাসপাতালের ১১ নম্বর ওয়ার্ডে জেলার চিকিৎসাধীন রয়েছেন। তাঁর মাথায় সাতটি সেলাই দেওয়া হয়েছে।সিলেট কোতোয়ালি থানার উপপরিদর্শক (এসআই) আজিম পাটোয়ারী জানান, এ ঘটনায় কারাগারের ডেপুটি জেলার নুর মোহাম্মদ বাদী হয়ে প্রমোদ চন্দ্রকে আসামি করে মামলা করেছেন।কারা সূত্র জানায়, প্রমোদ চন্দ্র দাস ২০০৪ সালের ১৯ মে থেকে কারাবন্দী। তিনি সুনামগঞ্জের দিরাই উপজেলার একটি হত্যা মামলার যাবজ্জীবন কারাদণ্ডপ্রাপ্ত আসামি।
