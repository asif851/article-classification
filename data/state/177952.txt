
স্বরাষ্ট্রমন্ত্রী আসাদুজ্জামান খান কামাল বলেছেন, ২৬ মার্চ স্বাধীনতা দিবসে পতাকার যত্রতত্র ব্যবহার করা যাবে না। এ ছাড়া স্বাধীনতা দিবসের অনুষ্ঠানে স্বাধীনতাবিরোধী ও বিতর্কিত ব্যক্তিদের যাতে রাখা না হয়, সে বিষয়ে সতর্ক করে দেওয়া হয়েছে।গতকাল রোববার স্বাধীনতা দিবসের নিরাপত্তা প্রস্তুতি নিয়ে স্বরাষ্ট্র মন্ত্রণালয়ে আইনশৃঙ্খলা-সংক্রান্ত আন্তমন্ত্রণালয় বৈঠকের পর স্বরাষ্ট্রমন্ত্রী এ কথা জানান। তিনি বলেন, জাতীয় পতাকার যত্রতত্র ও দৃষ্টিকটু ব্যবহার রোধ করতে মুক্তিযুদ্ধবিষয়ক মন্ত্রণালয় একটি নির্দেশনা দেবে। সেখানে জাতীয় পতাকার আকার, রং এবং কখন কোথায় কীভাবে টানাতে হয়—সেসব বিষয়ের উল্লেখ থাকবে।এবার স্বাধীনতা দিবসে ব্যাপক নিরাপত্তাব্যবস্থা নেওয়া হচ্ছে জানিয়ে মন্ত্রী বলেন, ঢাকা থেকে সাভার পর্যন্ত রাস্তায় কোনো তোরণ নির্মাণ করা যাবে না। এ ছাড়া কূটনীতিক ও বিদেশি অতিথিদের জন্য বিশেষ নিরাপত্তার ব্যবস্থা থাকবে।গত ১৬ ডিসেম্বর বিজয় দিবসে পিরোজপুরের জিয়ানগর উপজেলা প্রশাসন আয়োজিত শোভাযাত্রা, কুচকাওয়াজ, আলোচনা সভা ও মুক্তিযোদ্ধা সম্মাননা অনুষ্ঠানে প্রধান অতিথি ছিলেন যুদ্ধাপরাধী দেলাওয়ার হোসাইন সাঈদীর ছেলে মাসুদ সাঈদী, যিনি ওই উপজেলা পরিষদ চেয়ারম্যান। এ ঘটনায় সে সময় সামাজিক যোগাযোগের মাধ্যমে সমালোচনার ঝড় ওঠে। জিয়ানগরের ইউএনওকে বদলি ও ইন্দুরকানি থানার ওসিকে প্রত্যাহার করা হয়।
 
