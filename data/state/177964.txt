
ঢাকার নবাবগঞ্জ উপজেলা স্বাস্থ্য কমপ্লেক্সের পানির পাইপ ফেটে যাওয়ায় এক সপ্তাহ ধরে হাসপাতালে পানি নেই। পানির সংকটে রোগীদের মধ্যে হাহাকার চলছে।সরেজমিনে হাসপাতালে ভর্তি হওয়া রোগীদের সঙ্গে কথা বলে জানা যায়, ১৫ মার্চ শুক্রবার সকালে পানির লাইনের পাইপ ফেটে যায়। সেদিন থেকেই পানির সংকট শুরু হয়। কিন্তু কর্তৃপক্ষ কোনো উদ্যোগ নেয়নি। রোগীরা হাসপাতাল ভবনের নিচে নলকূপ থেকে পানি এনে কোনোরকমে চলতে পারলেও মঙ্গলবার সকালে ওই নলকূপটিও নষ্ট হয়ে যায়। এ বিষয়ে কর্তব্যরত কর্মকর্তাদের জানালেও তাঁরা কোনো আমলে নিচ্ছেন না বলে রোগীদের অভিযোগ।সুফিয়া বেগম নামের এক রোগী অভিযোগ করেন, শুক্রবার থেকে পানি নেই। হাসপাতালের নার্সদের জানালে তাঁরা বলেন হাসপাতালের প্রধানের কাছে গিয়ে বলেন।নবাবগঞ্জ উপজেলা স্বাস্থ্য কর্মকর্তা (টিএইচএ) চিকিৎসক গঙ্গা গোবিন্দ পাল জানান, পানির পাম্পের পাইপ নিচ থেকে ফেটে গেছে। ঢাকা থেকে মিস্ত্রি এনে ঠিক করতে হবে। মিস্ত্রি আনতে এক কর্মকর্তাকে পাঠানো হয়েছে। যত দ্রুত সম্ভব পানি সরবরাহ করা হবে।
 
