
নারায়ণগঞ্জ গণজাগরণ মঞ্চের আহ্বায়ক ও নিহত তানভীর মুহাম্মদ ত্বকীর বাবা রফিউর রাব্বি অভিযোগ করে বলেছেন, সরকার জনগণের শক্তির চেয়ে শামীম ওসমানের মতো সন্ত্রাসীদের বেশি গুরুত্ব দিচ্ছে। সরকার ভাবছে, সন্ত্রাসীদের সহায়তায় ক্ষমতায় থাকা যায়। কিন্তু জনগণ ক্ষমতায় বেশি দিন রাখবে না।গতকাল শুক্রবার কেন্দ্রীয় শহীদ মিনারে ‘নারায়ণগঞ্জের মেধাবী ছাত্র তানভীর মুহাম্মদ ত্বকীর হত্যাকারীদের বিচার এবং অভিযুক্ত শামীম ওসমানসহ সব খুনিকে দ্রুত গ্রেপ্তারের দাবিতে’ প্রতীকী গণ-অনশন কর্মসূচিতে রফিউর রাব্বি এসব কথা বলেন। সন্ত্রাস নির্মূল ত্বকী মঞ্চ এই কর্মসূচির আয়োজন করে।রফিউর রাব্বি বলেন, ত্বকী হত্যাকাণ্ডের সঙ্গে জড়িত শামীম ওসমান, তাঁর ছেলেসহ সাতজনের বিরুদ্ধে মামলা করা হয়েছে। পুলিশ প্রমাণ পেয়েও সরকারের নির্দেশে গ্রেপ্তার করছে না। সরকার খুনিদের রক্ষা করতে পারবে না। গণ-অনশন প্রস্তুতি কমিটির আহ্বায়ক মনজুরুল আহসান খান বলেন, দেশে ত্বকীর মতো অনেক হত্যাকাণ্ডের ঘটনা ঘটেছে। কিন্তু একটিরও সঠিক বিচার হয়নি। কারণ, সরকারের সঙ্গে দেশে ‘আন্ডার সরকারও’ রয়েছে।
নাগরিক ঐক্যের আহ্বায়ক মাহমুদুর রহমান মান্না বলেন, ‘সরকার শামীম ওসমানের মতো খুনিকে দরকার মনে করলে জনগণ ক্ষমতায় থাকতে দেবে না।’ অনশনে বাংলাদেশ কমিউনিস্ট পার্টির সভাপতি মুজাহিদুল ইসলাম সেলিম, তেল-গ্যাস-খনিজ সম্পদ ও বিদ্যুৎ-বন্দর রক্ষা কমিটির সাধারণ সম্পাদক আনু মুহাম্মদ, ঢাকা বিশ্ববিদ্যালয়ের ইতিহাস বিভাগের অধ্যাপক সৈয়দ আনোয়ার হোসেন, জাহাঙ্গীরনগর বিশ্ববিদ্যালয়ের অধ্যাপক নাসরিন আক্তার হোসাইন, খেলাঘর কেন্দ্রীয় কমিটির সাধারণ সম্পাদক মুখলেসুর রহমান, বাংলাদেশ সমাজতান্ত্রিক দলের আহ্বায়ক খালেকুজ্জামান প্রমুখ বক্তব্য দেন।
