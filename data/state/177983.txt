
কক্সবাজার-চট্টগ্রাম মহাসড়কে চকরিয়া উপজেলার ফাঁসিয়াখালী গর্জন বাগান এলাকায় একটি বাসে তল্লাশি চালিয়ে তিন হাজার ৬০০টি ইয়াবা বড়ি উদ্ধার করেছে পুলিশ। এ সময় ওই বাসটির চালকের সহকারী মো. আজিমকে গ্রেপ্তার করা হয়। বাসটির চালক পালিয়ে যান।
আজ সোমবার বিকেল পাঁচটার দিকে এ ঘটনা ঘটে। গ্রেপ্তার হওয়া মো. আজিম চকরিয়া উপজেলার হারবাং এলাকার আহমদ ছোবহানের ছেলে।
চকরিয়া থানার ভারপ্রাপ্ত কর্মকর্তা (ওসি) বখতিয়ার উদ্দিন চৌধুরী বলেন, গোপন সংবাদের ভিত্তিতে কক্সবাজারের সহকারী পুলিশ সুপার (এএসপি-চকরিয়া সার্কেল) কাজী মোহাম্মদ মতিউল ইসলামের নেতৃত্ব শাহ আমিন পরিবহনের একটি বাসে তল্লাশি চালানো হয়। এ সময় বাসের একটি বাক্সের ভেতর থেকে তিন হাজার ৬০০টি ইয়াবা বড়ি উদ্ধার করা হয়। পরে বাস চালকের সহকারী মো. আজিমকে গ্রেপ্তার করা হয়। তবে বাসে চালক কৌশলে পালিয়ে যান।
এএসপি কাজী মতিউল ইসলাম বলেন, এ ঘটনায় বাসের চালক ও তাঁর সহকারীর বিরুদ্ধে মামলা করা হয়েছে। কাল মঙ্গলবার গ্রেপ্তার বাস চালকের সহকারীকে আদালতে পাঠানো হবে।
