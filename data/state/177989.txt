
রাজধানী উন্নয়ন কর্তৃপক্ষের(রাজউক) আওতাধীন এলাকায় ইমারত নির্মাণস্থলে যেকোনো দুর্ঘটনার দায়দায়িত্ব ভবনমালিকের। অনাকাঙ্ক্ষিত পরিস্থিতি এড়ানো, ভূমিধস রোধ, কর্মরত নির্মাণশ্রমিকদের নিরাপত্তা বিধান, আশপাশের ভবন, অবকাঠামো ও পথচারীদের নিরাপত্তা নিশ্চিত করার দায়িত্ব সংশ্লিষ্ট ভবনমালিক বা নির্মাণপ্রতিষ্ঠানের। গতকাল বৃহস্পতিবার গণপূর্ত ও গৃহায়ণ মন্ত্রণালয় থেকে জারি করা এক বিজ্ঞপ্তিতে এসব কথা বলা হয়েছে।বিজ্ঞপ্তিতে বলা হয়, বাংলাদেশ জাতীয় ইমারত নির্মাণ বিধিমালা, ২০০৬; ঢাকা মহানগর ইমারত (নির্মাণ, উন্নয়ন, সংরক্ষণ ও অপসারণ) বিধিমালা, ২০০৮ এবং ইমারত নির্মাণ আইন, ১৯৫২-এ দুর্ঘটনাসহ অন্যান্য বিষয়ে দায়দায়িত্ব সুনির্দিষ্ট করা আছে। ইমারত নির্মাণ বিধিমালাসহ অন্যান্য বিধিমালা অনুসরণ করে অভিজ্ঞ প্রকৌশলীর তত্ত্বাবধানে ভবন নির্মাণ ও নির্মাণকালীন সব ধরনের নিরাপত্তা বিধানের জন্য মালিক ও নির্মাতাপ্রতিষ্ঠানকে রাজউক অনুরোধ জানিয়েছে।বাংলাদেশ জাতীয় ইমারত নির্মাণ বিধিমালা, ২০০৬-এ বলা হয়েছে, নির্মাণকাজ পরিদর্শন, ব্যবহৃত উপকরণের গুণগত সঠিক মান নিশ্চিত করা, নির্বিঘ্ন কাজ সম্পাদন এবং সতর্কতামূলক ব্যবস্থা নেওয়ার দায়িত্ব নির্মাণাধীন ইমারতের মালিক বা নিয়োগ করা পেশাজীবীর। এ ছাড়া ঢাকা মহানগর ইমারত (নির্মাণ, উন্নয়ন, সংরক্ষণ ও অপসারণ) বিধিমালা, ২০০৮-এর ১৮(৩) বিধিতে বলা হয়েছে, নকশার পর্যাপ্ততা ও উপযুক্ততার দায়িত্বভার নকশার সঙ্গে সংশ্লিষ্ট স্থপতি বা প্রকৌশলীর ওপর বর্তাবে। বিজ্ঞপ্তি।
