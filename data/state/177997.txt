

এসএসসি ও সমমানের পরীক্ষার কথা বিবেচনা করে বৃহস্পতিবারের হরতাল প্রত্যাহারের আহ্বান জানিয়েছেন শিক্ষামন্ত্রী নুরুল ইসলাম নাহিদ। আজ শিক্ষা মন্ত্রণালয়ে আয়োজিত এক সংবাদ সম্মেলনে মন্ত্রী বলেন, তিনি আশা করেন আগামী ২৪ ঘণ্টার মধ্যে এ বিষয়ে ইতিবাচক সাড়া পাবেন। তাই এই ২৪ ঘণ্টা অপেক্ষা করে বৃহস্পতিবারে পরীক্ষা হবে কি না, তা জানিয়ে দেওয়া হবে।শিক্ষামন্ত্রী বলেন, আগামীকাল বিকেল চারটার মধ্যেই সিদ্ধান্ত জানানো হবে। তিনি বলেন, ‘আমরা আশার স্থান থেকে সরে আসতে চাই না। আমরা আশা করি, তারা হরতাল প্রত্যাহার করবে।’ অন্তত বৃহস্পতিবার পরীক্ষা আগের এবং পরীক্ষার পরের দুই ঘণ্টা হরতাল না দেওয়ার আহ্বান জানান তিনি।উল্লেখ্য, বিএনপির নেতৃত্বাধীন ২০-দলীয় জোটের চলমান হরতাল আগামী শুক্রবার সকাল ছয়টা পর্যন্ত বাড়ানো হয়েছে আজ। আগামী বৃহস্পতিবার এসএসসি ও সমমানের ধর্মবিষয়ক পরীক্ষা হওয়ার কথা রয়েছে। এর আগে হরতালের কারণে মোট চার দিনের পরীক্ষা পেছানো হয়েছিল। এর মধ্যে প্রথম দুই দিনের পরীক্ষা অনুষ্ঠিত হয় গত শুক্র ও শনিবার। বাকি দুই দিনের পরীক্ষা আগামী শুক্র ও শনিবারে অনুষ্ঠিত হওয়ার কথা রয়েছে।
