
‘ধরতা পারলে আমরার লাগি ভালা। সবার লাগি ভালা। এরারে তাড়াতাড়ি ধরলে খুব ভালা। তারা ধরা পড়ুক।’
এই প্রতিক্রিয়া সিলেটের দক্ষিণ সুরমার শিববাড়ির পাশের এলাকা জৈনপুরের বাসিন্দা মো. আলী হোসেনের। তিনি সেখানকার বেসরকারি একটি প্রতিষ্ঠানের বিক্রয় প্রতিনিধি। আতিয়া মহলে জঙ্গিবিরোধী অভিযান প্রসঙ্গে তিনি এ কথা বলেন।
একই এলাকার আরেক বাসিন্দা মতিউর রহমান বলেন, এই এলাকায় এ রকম ঘটনা হবে তাঁরা কল্পনাও করেননি। জঙ্গি ধরা পড়লে শান্তি পাবেন।
শিববাড়ির পাশের আরেকটি এলাকা তালুকদারপাড়া। সেখানকার বাসিন্দা ইজিবাইকচালক তাজুল মিয়া (৩২) বলেন, ‘ভোগান্তি হচ্ছে। কিন্তু জঙ্গিরা ধরা পড়ুক। জঙ্গিরা দেশ ও জাতির শত্রু। জঙ্গিরা ধরা পড়লে আমরা খুশি।’
সিলেট কমার্স কলেজের উচ্চমাধ্যমিক পরীক্ষার্থী সঞ্জীব দাশ বলেন, বছর খানেক ধরে সিলেটে জঙ্গিদের উপদ্রব বেড়েছে। নিয়ন্ত্রণ দরকার।
মাঝপাড়া, জৈনপুর, তালুকদারপাড়া, তেলিপাড়া, ফকিরপাড়া, গালিমপুর, চান্দাই এলাকার ১০ থেকে ১৫ জনের সঙ্গে আলাপ হয়। তাঁরা সবাই জঙ্গিরা ধরা পড়ুক—এমনটাই চান বলে জানালেন।
