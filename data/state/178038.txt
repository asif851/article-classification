
অনুসন্ধান কমিটির সঙ্গে মতবিনিময় করে নিজেদের মতামত জানিয়েছেন চারজন বিশিষ্ট নাগরিক। আজ বুধবার বেলা ১১টায় সুপ্রিম কোর্টের জাজেস লাউঞ্জে এই মতবিনিময় শুরু হয়। শেষ হয় দুপুর সাড়ে ১২টার দিকে। আগামীকাল বৃহস্পতিবার বিকেল চারটায় অনুসন্ধান কমিটি নির্বাচন কমিশনের (ইসি) নাম চূড়ান্ত করতে বৈঠকে বসবে।যে চারজন বিশিষ্ট নাগরিক অনুসন্ধান কমিটিতে মতামত জানিয়েছেন, তাঁরা হলেন সাবেক প্রধান নির্বাচন কমিশনার (সিইসি) মোহাম্মদ আবু হেনা, আইনজীবী রোকনউদ্দিন মাহমুদ, সমকাল সম্পাদক গোলাম সারওয়ার ও ডেইলি স্টার সম্পাদক মাহ্‌ফুজ আনাম। নিরাপত্তা বিশ্লেষক মেজর জেনারেল (অব.) আবদুর রশিদকে আমন্ত্রণ জানানো হলেও পরে গতকাল মঙ্গলবার তাঁর নাম বাদ দেওয়া হয়।গতকাল সন্ধ্যায় মন্ত্রিপরিষদ সচিবকে সাংবাদিকেরা প্রশ্ন করেন, আবদুর রশিদের বিরুদ্ধে প্রতারণামূলক মামলা বিচারাধীন। এটা আমলে নেওয়া হবে কি না? জবাবে সচিব বলেন, অনুসন্ধান কমিটিকে এটা জানানো হবে। পরে জানতে চাইলে মন্ত্রিপরিষদ সচিব বলেন, আবদুর রশিদের নামে মামলা থাকায় তাঁকে বাদ দেওয়া হয়।
আপিল বিভাগের বিচারপতি সৈয়দ মাহমুদ হোসেনের নেতৃত্বে অনুসন্ধান কমিটির অন্য সদস্যরা হলেন হাইকোর্ট বিভাগের বিচারপতি ওবায়দুল হাসান, সরকারি কর্মকমিশনের চেয়ারম্যান মোহাম্মদ সাদিক, বাংলাদেশের মহাহিসাব নিরীক্ষক ও নিয়ন্ত্রক (সিএজি) মাসুদ আহমেদ, ঢাকা বিশ্ববিদ্যালয়ের ইংরেজি বিভাগের অধ্যাপক সৈয়দ মনজুরুল ইসলাম ও চট্টগ্রাম বিশ্ববিদ্যালয়ের সহ-উপাচার্য শিরীণ আখতার।
