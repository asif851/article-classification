
পাবনার ঈশ্বরদী উপজেলায় পুলিশের সঙ্গে ‘বন্দুকযুদ্ধে’ সন্দেহভাজন এক ছিনতাইকারী নিহত হয়েছে।গতকাল বুধবার দিবাগত রাত পৌনে একটার দিকে উপজেলার সাডা ইউনিয়নের গকুলনগর এ ঘটনা ঘটে। নিহত ব্যক্তির নাম জাহাঙ্গীর হোসেন (২৭)। বাবার নাম মনছের মালিথা। বাড়ি গকুলনগর।পুলিশের দাবি, জাহাঙ্গীর ছিনতাইকারী দলের সদস্য। ঈশ্বরদী থানার ভারপ্রাপ্ত কর্মকর্তা (ওসি) বিমান কুমার দাশের ভাষ্য, গতকাল রাতে গকুলনগর গ্রামে রাজু সিনেমা হলের কাছের সড়কে বিভিন্ন যানবাহনে ছয় থেকে সাতজনের একটি দল ছিনতাই করছিল। অদূরে অবস্থান করছিল পুলিশ। খবর পেয়ে পুলিশ ঘটনাস্থলে যায়। এ সময় পুলিশকে লক্ষ্য করে গুলি ছোড়ে ছিনতাইকারীরা। পুলিশও পাল্টা গুলি ছোড়ে। এতে গুলিবিদ্ধ হন জাহাঙ্গীর। তাঁকে ঈশ্বরদী উপজেলা স্বাস্থ্য কমপ্লেক্সে নেওয়া হলে মৃত ঘোষণা করেন চিকিৎসক।
