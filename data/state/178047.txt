
যশোরের বেনাপোল সীমান্ত দিয়ে ভারত-বাংলাদেশের মধ্যে সকাল থেকে আমদানি-রপ্তানি কার্যক্রম বন্ধ রয়েছে। নিখোঁজ হওয়া ভারতীয় একটি ট্রাক ও চালকের সন্ধানের দাবিতে উত্তর ২৪ পরগণা জেলার বনগাঁ মহকুমা ট্রাক শ্রমিক ইউনিয়নের (আইএনটিইউসি) ডাকে ভারতীয় পেট্রাপোল বন্দরে আন্দোলন চলছে। ফলে দুই দেশের মধ্যে বাণিজ্য বন্ধ রয়েছে।
বেনাপোল স্থলবন্দরের উপপরিচালক আবদুল জলিল প্রথম আলোকে বলেন, সম্পূর্ণ অযৌক্তিকভাবে ভারতের ট্রাক শ্রমিক ইউনিয়ন আন্দোলন করছে। কারণ তারা বাংলাদেশ থেকে যে ট্রাকচালক ও তাঁর সহযোগীসহ ট্রাকটি নিখোঁজের কথা বলছে, সেই ট্রাকটি বেনাপোল বন্দরের ৩৪ নম্বর শেডে পণ্য খালাসের পর ভারতে ফিরে গেছে। বন্দরের কার্গো শাখা ও ৩৪ নম্বর শেডের (গুদামে) নথিতে বিষয়টির রেকর্ড রয়েছে।
ট্রাকসহ চালক ও সহকারী উদ্ধারের দাবিতে ভারতের বনগাঁ মহকুমা ট্রাক শ্রমিক ইউনিয়নের পক্ষ থেকে বেনাপোল বন্দর কর্তৃপক্ষের কাছে একাধিকবার চিঠি দেওয়া হয়েছে।
চিঠিতে বলা হয়েছে, গত ১১ মার্চ ভারত থেকে অ্যাসিডের একটি রপ্তানি পণ্য চালান নিয়ে ভারতীয় একটি ট্রাক বেনাপোল বন্দরে ঢোকে। বাংলাদেশ থেকে ট্রাকসহ চালক ও সহকারী নিখোঁজ হয়েছেন। এ বিষয়ে একাধিকবার চিঠি দিয়েও কোনো ফল হয়নি। আগামী ৬ এপ্রিলের মধ্যে ট্রাকসহ চালক-সহকারী উদ্ধার না হলে পরদিন থেকে আমদানি-রপ্তানি কার্যক্রম বন্ধ করে দেওয়া হবে।
আবদুল জলিল আরও জানান, চিঠি পাওয়ার পর বিষয়টি তদন্তের জন্য বেনাপোল বন্দর থানার ভারপ্রাপ্ত কর্মকর্তার (ওসি) কাছে একটি চিঠি পাঠানো হয়েছে।
এ ব্যাপারে বেনাপোল বন্দর থানার ওসি অপূর্ব হাসান প্রথম আলোকে বলেন, বিষয়টি তদন্ত করে দেখা হচ্ছে।
