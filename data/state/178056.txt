
পুলিশের বিশেষ শাখার (এসবি) পরিদর্শক মাহফুজুর রহমান ও তাঁর স্ত্রী স্বপ্না রহমান হত্যার ঘটনায় গ্রেপ্তার হওয়া তাঁদের মেয়ে ঐশী রহমানের জামিন আবেদন নামঞ্জুর করেছেন আদালত।
তবে আগামী মে মাসে অনুষ্ঠেয় ও-লেভেল পরীক্ষার জন্য ঐশীকে প্রয়োজনীয় বইপত্র ও অন্যান্য সরঞ্জাম সরবরাহের নির্দেশ দিয়েছেন আদালত।
আজ রোববার সকালে মহানগর হাকিম আসাদুজ্জামান নূরের আদালতে ঐশীর পক্ষে জামিনের আবেদন উপস্থাপন করেন তাঁর আইনজীবী মাহাবুব হাসান রানা। শুনানি শেষে জামিন আবেদন নাকচ করেন আদালত।
গত বছরের ১৬ আগস্ট চামেলীবাগের বাসা থেকে মাহফুজুর রহমান ও তাঁর স্ত্রী স্বপ্না রহমানের লাশ উদ্ধার করে পুলিশ। এ ঘটনায় জড়িত থাকার অভিযোগে এই দম্পতির মেয়ে ঐশীকে গ্রেপ্তার করে পুলিশ। তাকে বর্তমানে গাজীপুরের কাশিমপুর কারাগারের মহিলা সেলে রাখা হয়েছে। 
