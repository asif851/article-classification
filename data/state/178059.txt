
বাণিজ্যমন্ত্রী তোফায়েল আহমেদ বলেছেন, দেশে এখন উন্নয়নের বিপ্লব চলছে। চারদিকে উন্নয়ন আর উন্নয়ন। ডিজিটাল ও মধ্যম আয়ের দেশ গড়া শেখ হাসিনার স্বপ্ন। ইতিমধ্যে দেশ ডিজিটালাইজড হয়েছে। গ্রাম শহরে পরিণত হয়েছে।গতকাল রোববার সন্ধ্যায় মুন্সিগঞ্জ শহরের মুক্তিযোদ্ধা কমপ্লেক্স ভবন সড়কে জেলা পরিষদের নবনির্বাচিত চেয়ারম্যান মোহাম্মদ মহিউদ্দিনকে দেওয়া গণসংবর্ধনা অনুষ্ঠানে প্রধান অতিথির বক্তব্যে তোফায়েল আহমেদ এসব কথা বলেন। তিনি আরও বলেন, ২০২০ সাল বঙ্গবন্ধুর জন্মশতবার্ষিকী এবং ২০২১ সাল স্বাধীনতার ৫০ পূর্তিকে কেন্দ্র করে অগ্রযাত্রা ছড়িয়ে পড়ছে। এই অগ্রযাত্রা অব্যাহত রাখতে তোফায়েল আহমেদ আগামী জাতীয় সংসদে নৌকা প্রতীকের প্রার্থীদের জয়যুক্ত করার আহ্বান জানান।জেলা আওয়ামী লীগের আয়োজিত এই অনুষ্ঠানে একই মঞ্চে ছিলেন জেলার চারজন সাংসদ। বিশেষ অতিথি ছিলেন কেন্দ্রীয় আওয়ামী লীগের মহিলাবিষয়ক সম্পাদক ফজিলাতুন্নেছা ইন্দিরা, মুক্তিযুদ্ধবিষয়ক সম্পাদক মৃণাল কান্তি দাস, জেলা মুক্তিযোদ্ধা কমান্ডার আনিস-উজ-জামান প্রমুখ। এতে সভাপতিত্ব করেন জেলা আওয়ামী লীগের সাধারণ সম্পাদক শেখ লুৎফর রহমান। পরে মনোজ্ঞ সাংস্কৃতিক অনুষ্ঠান হয়।বাণিজ্যমন্ত্রী বলেন, ‘আজকে আমাদের দেশের রপ্তানি ৩৬ বিলিয়ন ডলার। আমাদের রিজার্ভ ৩২ মিলিয়ন ডলার, রেমিট্যান্স ১৫ মিলিয়ন ডলার। আমাদের বিদ্যুৎ উৎপাদন সাড়ে ১৫ হাজার মেগাওয়াট। যা এর আগে কোনো সরকার করতে পারেনি। এটা বাংলাদেশে সম্ভব হয়েছে বঙ্গবন্ধুর কন্যা শেখ হাসিনার কারণে। বঙ্গবন্ধু এ দেশের মানুষকে দিয়েছেন স্বাধীন দেশ। মহান নেতাকে হত্যা করে বাংলাদেশকে হত্যার চেষ্টা করা হয়েছে। বঙ্গবন্ধুর অসমাপ্ত কাজ হাতে নিয়ে দেশকে একটি সোনার বাংলায় রূপান্তর করার দিকে এগিয়ে নিয়ে যাচ্ছেন প্রধানমন্ত্রী শেখ হাসিনা।’জেলা পরিষদের চেয়ারম্যান মোহাম্মদ মহিউদ্দিন বলেন, ‘এটি আমার জীবনের স্মরণীয় ঘটনা। জাতীয় নেতাসহ সবাই যেভাবে অংশ নিয়ে বক্তব্য দিয়ে আমাকে সম্মান জানিয়েছেন, আমি তার মর্যাদা দেওয়ার চেষ্টা করব।’
