
গোপালগঞ্জের কাশিয়ানী উপজেলায় পোনা বাসস্ট্যান্ড এলাকায় যাত্রীবাহী একটি বাস খাদে পড়ে তিনজন নিহত হয়েছে। গুরুতর আহত হয়েছে চারজন। গতকাল শুক্রবার দিবাগত রাত সাড়ে তিনটার দিকে এ দুর্ঘটনা ঘটে।নিহত ব্যক্তিরা হলেন নড়াইল জেলার ওয়াদুদ মৃধা (৭৫) ও খোকন মল্লিক (২৮) এবং নেত্রকোনা জেলার মো. ফৌজদার (৬৫)।আহত ব্যক্তিদের ফরিদপুর মেডিকেল কলেজ হাসপাতালে পাঠানো হয়েছে।কাশিয়ানী থানার ভারপ্রাপ্ত কর্মকর্তা (ওসি) মনিরুল ইসলাম প্রথম আলোকে বলেন, ‘দুর্ঘটনা-কবলিত দিগন্ত পরিবহনের উদ্ধার পাওয়া যাত্রীরা অভিযোগ করেছেন, ঘটনার সময় বাসের চালক ঘুমাচ্ছিলেন।’যাত্রীদের দেওয়া তথ্যের বরাতে পুলিশ জানায়, বাসটি ঢাকা থেকে খুলনা যাচ্ছিল। রাত তিনটার দিকে বাসটি কাশিয়ানী উপজেলায় পোনা বাসস্ট্যান্ড এলাকায় পৌঁছালে চালক নিয়ন্ত্রণ হারান। এতে বাসটি ঢাকা-খুলনা মহাসড়কের পাশের খাদে পড়ে যায়।
