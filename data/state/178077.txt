
রোগীর মৃত্যুকে কেন্দ্র করে রাজধানীর বারডেম হাসপাতালে গতকাল মঙ্গলবার গোলমাল হয়েছে। রোগীর স্বজনেরা অভিযোগ করেছেন, নার্সের অবহেলায় ওই রোগীর মৃত্যু হয়। ঘটনা তদন্তে হাসপাতাল কর্তৃপক্ষ কমিটি গঠন করেছে।হাসপাতাল সূত্র জানায়, সকালে এক রোগীকে আলট্রাসনোগ্রাম করার জন্য নিয়ে যাওয়া হয়। নির্দিষ্ট কক্ষের সামনের সারিতে থাকা অবস্থায় রোগীর মৃত্যু হয়। রোগীর স্বজনেরা অভিযোগ করেন, কর্তব্যরত নার্স ওই রোগীকে অনেক দেরি করে আলট্রাসনোগ্রাম করতে নিয়ে যান। নার্সের বিলম্বের কারণে মৃত্যু হয়েছে বলে তাঁরা হইচই শুরু করেন।এরপর বারডেম হাসপাতালের পরিচালক শহীদুল হক মল্লিক রোগীর স্বজনদের লিখিত অভিযোগ দিতে বলেন। লিখিত অভিযোগ পাওয়ার পর ঘটনা তদন্তে তিন সদস্যের কমিটি করেছে বারডেম হাসপাতাল কর্তৃপক্ষ।গত মাসে এই হাসপাতালে এক রোগীর মৃত্যুকে কেন্দ্র করে চিকিত্সকদের মারধর করে রোগীর স্বজনেরা। স্বজনদের অভিযোগ ছিল, চিকিত্সকদের অবহেলায় ওই রোগীর মৃত্যু হয়েছিল। এবার নার্সের বিরুদ্ধে অভিযোগ উঠেছে।
