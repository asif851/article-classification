
ময়মনসিংহের নান্দাইল থেকে অপহৃত এক স্কুলছাত্রীকে গত বৃহস্পতিবার রাতে কিশোরগঞ্জ সদর উপজেলা থেকে উদ্ধার করেছে পুলিশ। এ সময় অপহরণকারীরা পালিয়ে যায়।
থানা-পুলিশ ও পরিবার সূত্রে জানা যায়, মেয়েটি সপ্তম শ্রেণির ছাত্রী। ৮ মার্চ সে অপহরণের শিকার হয়। এ ঘটনায় পরিবারের লোকজন বিভিন্ন স্থানে লোক পাঠিয়ে তার খোঁজখবর করেন। পরে তার মা বাদী হয়ে থানায় গত রোববার পাঁচজনের বিরুদ্ধে মামলা করেন।
মামলার তদন্তকারী কর্মকর্তা নান্দাইল মডেল থানার উপপরিদর্শক (এসআই) আমিনুজ্জামান বলেন, মামলাটি নথিভুক্ত হওয়ার পর অভিযুক্ত ব্যক্তিদের মুঠোফোনের অবস্থান (ট্র্যাকিং) জানার জন্য প্রযুক্তি ব্যবহার করা হয়। অবস্থান শনাক্ত হওয়ার পর তথ্যদাতার সাহায্যে বৃহস্পতিবার রাতে কিশোরগঞ্জ সদর উপজেলার একটি গ্রামে অভিযান চালানো হয়। এ সময় মেয়েটিকে রেখে অপহরণকারীরা পালিয়ে যায়।
গতকাল শুক্রবার বিকেলে থানায় গিয়ে দেখা যায়, একটি কক্ষে মেয়েটি ও তার মা বসে রয়েছেন।
এসআই আমিনুজ্জামান  প্রথম আলোকে বলেন, ডাক্তারি পরীক্ষা ও জবানবন্দি নেওয়ার জন্য কর্মদিবস শুরু হওয়ার পর রোববার মেয়েটিকে ময়মনসিংহে পাঠানো হবে।
