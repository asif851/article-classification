
জামায়াতে ইসলামীর নায়েবে আমির দেলাওয়ার হোসাইন সাঈদীর দণ্ডাদেশের বিরুদ্ধে আপিলের শুনানিতে গতকাল সোমবার আসামিপক্ষ আন্তর্জাতিক অপরাধ ট্রাইব্যুনালের দেওয়া রায় পড়া শেষ করেছে। আসামিপক্ষ পরে রাষ্ট্রপক্ষের সাক্ষীদের সাক্ষ্য উপস্থাপন শুরু করেছে।প্রধান বিচারপতি মো. মোজাম্মেল হোসেনের নেতৃত্বাধীন পাঁচ বিচারপতির বেঞ্চ গতকাল পঞ্চম দিনের মতো শুনানি গ্রহণ করেন। শুনানিতে সাঈদীর পক্ষে আইনজীবী এস এম শাহজাহান ট্রাইব্যুনালের দেওয়া রায়ের ১০৬ থেকে ১২০ পৃষ্ঠা পর্যন্ত পড়েন। এর মধ্য দিয়ে ট্রাইব্যুনালের ১২০ পৃষ্ঠার রায় পড়া শেষ হয়। পরে পেপারবুক থেকে রাষ্ট্রপক্ষের প্রথম সাক্ষী মাহবুবুল আলম হাওলাদারের জবানবন্দি ও জেরার অংশবিশেষ উপস্থাপন করেন আইনজীবী। এ সময় রাষ্ট্রপক্ষে অতিরিক্ত অ্যাটর্নি জেনারেল এম কে রহমান ও সাঈদীর পক্ষে আইনজীবী আবদুর রাজ্জাক উপস্থিত ছিলেন। আজ মঙ্গলবার শুনানির দিন ধার্য রয়েছে।মুক্তিযুদ্ধকালে মানবতাবিরোধী অপরাধের দায়ে গত ২৮ ফেব্রুয়ারি সাঈদীকে মৃত্যুদণ্ডাদেশ দেন আন্তর্জাতিক অপরাধ ট্রাইব্যুনাল-১। রায়ে সাঈদীর বিরুদ্ধে আনা ২০টি অভিযোগের মধ্যে আটটি সন্দেহাতীতভাবে প্রমাণিত হয়। এর মধ্যে ইব্রাহিম কুট্টি ও বিসা বালীকে হত্যার দায়ে তাঁকে মৃত্যুদণ্ড দেওয়া হয়। প্রমাণিত হওয়া অপর ছয়টি অভিযোগের মধ্যে ধর্ষণের দুটি, ধর্মান্তরিত করার একটি এবং লুটপাট, অগ্নিসংযোগ ও নির্যাতনের তিনটি অভিযোগ রয়েছে। দুটি অভিযোগে মৃত্যুদণ্ড দেওয়ায় অন্যগুলোতে আলাদা করে দণ্ড দেওয়া হয়নি। ২৮ মার্চ রাষ্ট্রপক্ষ ও আসামিপক্ষ আপিল করে। আসামিপক্ষ আপিলে মৃত্যুদণ্ডাদেশ বাতিল করে সাঈদীকে খালাস দেওয়ার আরজি জানায়। আপিলে রাষ্ট্রপক্ষ দণ্ড ঘোষিত না হওয়া অপর ছয়টি অভিযোগের ক্ষেত্রে সর্বোচ্চ সাজা চেয়েছে।
