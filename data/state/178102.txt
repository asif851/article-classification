
চট্টগ্রামে আজ বুধবার বাংলাদেশ ও ইংল্যান্ডের মধ্যে চলতি ওয়ানডে সিরিজের শেষ ম্যাচ। আগের দুই ম্যাচে দুই দলেরই একটা করে জয়ে সিরিজে ১-১ সমতা চলছে। সেই অর্থে আজকের ম্যাচটি সিরিজ-নির্ধারণী। টানা ছয়টি ওয়ানডে সিরিজ জেতা বাংলাদেশের এ ম্যাচ নিয়ে তাই দেশের অগণিত ক্রিকেট-আমুদে মানুষের মধ্যেও বিশাল উত্তেজনা। তাদের দুরবিন-দৃষ্টি এখন চট্টগ্রামে। টান টান হয়ে সময় গুনছে সবাই—কী হয়, কী হয়! কিন্তু চট্টগ্রামে তিন দিন ধরেই ঝুম বৃষ্টি। গতকাল থেকে শুরু সেই বৃষ্টি থামেনি বেলা ১১টায় এ প্রতিবেদন লেখার সময় পর্যন্ত। এমন পরিস্থিতিতে বাংলাদেশ-ইংল্যান্ডের ম্যাচটি মাঠে গড়ানো নিয়ে সংশয় রয়েছে। বৃষ্টি থেমে যদি কড়া রোদ উঠে, সে ক্ষেত্রে ম্যাচ হওয়ার একটা সুযোগ তৈরি হতে পারে।গতকাল মঙ্গলবারও প্রায় সারা দিন বৃষ্টিতে ভিজেছে চট্টগ্রাম। রাতেও থামেনি বৃষ্টি। আজ সকাল ছয়টা পর্যন্ত পূর্ববর্তী ২৪ ঘণ্টায় ৪৪ মিলিমিটার বৃষ্টিপাত রেকর্ড করেছে পতেঙ্গা আবহাওয়া দপ্তর। আবহাওয়ার পূর্বাভাসে জানানো হয়, আজ চট্টগ্রাম ও আশপাশের এলাকায় মাঝারি থেকে ভারী বৃষ্টি হতে পারে। সন্ধ্যার আগে থামার কোনো সম্ভাবনা নেই। ২৪ ঘণ্টার আবহাওয়ার পূর্বাভাসে এমনটাই বলা হয়েছে। পতেঙ্গা আবহাওয়া দপ্তরে কর্মরত আবহাওয়াবিদ মেঘনাদ তঞ্চঙ্গ্যা বলেন, বঙ্গোপসাগরে সৃষ্টি হওয়া সঞ্চালনশীল মেঘমালার কারণে এই বৃষ্টি হচ্ছে। পাশাপাশি ঝোড়ো হাওয়ার আশঙ্কা করা হচ্ছে। এ কারণে চট্টগ্রাম, কক্সবাজার, মংলা ও পায়রা সমুদ্রবন্দরকে ৩ নম্বর স্থানীয় সতর্ক সংকেত দেখিয়ে যেতে বলা হয়েছে।
আরও পড়ুন: ‘ফাইনালে’ অ্যাশেজের উত্তাপ
