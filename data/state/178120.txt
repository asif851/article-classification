
তরুণ প্রজন্মকে বাস্তবসম্মত স্বপ্ন দেখাতে চান তথ্য ও যোগাযোগপ্রযুক্তি প্রতিমন্ত্রী জুনাইদ আহমেদ পলক। তিনি বলেছেন, ‘আগে আমরা দুর্নীতিতে চ্যাম্পিয়ন ছিলাম। সরকারি-বেসরকারি খাত প্রযুক্তিনির্ভর হচ্ছে বলেই দুর্নীতি কমছে। প্রযুক্তি খাত উন্নয়নের মাধ্যমে তরুণ প্রজন্মকে বাস্তবসম্মত স্বপ্ন দেখাতে চাই।’আজ শনিবার দুপুরে রাজধানীর একটি হোটেলে ‘ডিজিটাল ওয়ার্ল্ড ২০১৪’ মেলার আয়োজন উপলক্ষে এক সংবাদ সম্মেলনে প্রতিমন্ত্রী পলক এ মন্তব্য করেন। আগামী ৪-৭ জুন বঙ্গবন্ধু আন্তর্জাতিক সম্মেলন কেন্দ্রে মেলাটি সরকারি-বেসরকারি অংশীদারত্বের ভিত্তিতে অনুষ্ঠিত হবে। এতে ১১৭টি বেসরকারি সফটওয়্যার প্রতিষ্ঠান, ৫০টি সরকারি ও ৪০টি মোবাইল অ্যাপস প্রতিষ্ঠান অংশগ্রহণ করবে।জুনাইদ আহমেদ বলেন, ‘বাংলাদেশকে ২০২১ সাল নাগাদ মধ্যম আয়ের দেশ গড়ার কথা বলা হচ্ছে। কিন্তু এর জন্য অর্থ প্রয়োজন। অন্য খাত থেকে নয়, তথ্য ও প্রযুক্তি খাতে বিনিয়োগের মাধ্যমে এ অর্থ আয় করা সম্ভব। এর ফলে মানুষকে সেবার পেছনে দৌড়াতে হবে না। সেবাই মানুষের পেছনে দৌড়াবে।’প্রযুক্তি প্রতিমন্ত্রী বলেন, ‘২০১৮-১৯ সাল নাগাদ আমরা গ্রাম পর্যন্ত ফাইবার অপটিক সুবিধা পৌঁছে দেব। ২০২১ সালের মধ্যে অন্তত ৫০ শতাংশ স্কুলে কম্পিউটার ল্যাব অথবা মাল্টিমিডিয়া শ্রেণিকক্ষ করে দেওয়া হবে।’ এ জন্য তিনি বাজেটে প্রধানমন্ত্রী ও অর্থমন্ত্রীকে প্রয়োজনীয় অর্থ বরাদ্দ দেওয়ার আহ্বান জানান।
কেমন হবে প্রযুক্তি মেলা: ডাক, টেলিযোগাযোগ ও তথ্যপ্রযুক্তি মন্ত্রণালয়ের তথ্যপ্রযুক্তি বিভাগ এবং বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেস (বেসিস) যৌথভাবে আয়োজন করছে তথ্যপ্রযুক্তি মেলা ‘ডিজিটাল ওয়ার্ল্ড ২০১৪’।|এই মেলায় সফটএক্সপো, ই-গভার্নেন্সি ও মোবাইল ইনভেশন নামের তিনটি বিষয় প্রদর্শন করা হবে। পাশাপাশি প্রায় ৩০টি সেমিনার ও ১০টি কারিগরি সেশন থাকবে। এতে বিশ্বের খ্যাতিমান বক্তা ও তথ্যপ্রযুক্তি বিশেষজ্ঞরা বক্তব্য দেবেন। মেলায় প্রবেশ কিংবা সেমিনারে অংশগ্রহণে কোনো ফি দিতে হবে না। কোনো পণ্যও বিক্রি হবে না। মূলত দেশীয় তথ্যপ্রযুক্তির সঙ্গে পরিচয় এবং আন্তর্জাতিক বিভিন্ন তথ্যপ্রযুক্তি নিয়ে এ বিশাল আয়োজন।
