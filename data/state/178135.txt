
নারায়ণগঞ্জে আওয়ামী লীগের বিতর্কিত নেতা শামীম ওসমান গত রোববার রাতে শহরের সরকারি তোলারাম কলেজের একটি শ্রেণীকক্ষে অনুগত নেতা-কর্মী ও ক্যাডারদের সঙ্গে রুদ্ধদ্বার বৈঠক করেছেন। বৈঠকের সংবাদ সংগ্রহের জন্য সাংবাদিকেরা গেলে কলেজের প্রধান ফটকেই তাঁদের আটকে দেন শামীম ওসমানের ক্যাডাররা।বৈঠকে উপস্থিত একাধিক ব্যক্তি জানান, সন্ধ্যা সাতটা থেকে রাত সাড়ে নয়টা পর্যন্ত বৈঠকে শুধু শামীম ওসমানই বক্তব্য দেন। তিনি ২৫ অক্টোবর ঢাকা-চট্টগ্রাম ও ঢাকা-সিলেট মহাসড়কের গুরুত্বপূর্ণ কাঁচপুর সেতু দখলে নেওয়ার নির্দেশ দিয়ে বলেন, ‘সেদিন বিএনপি-জামায়াত-হেফাজত-আইভী-রাব্বিদের যাকে পাওয়া যাবে তাঁকেই পিটিয়ে হাত-পা ভেঙে দিতে হবে। আপনারা গজারির লাঠির মাথায় সাদা পতাকা বেঁধে নেবেন। সাংবাদিক দেখলে সাদা পতাকা ওপরে তুলে ধরবেন, আর বিএনপি-জামায়াত-হেফাজত-আইভী-রাব্বিদের দেখলে পতাকা নিচে নামিয়ে গজারির লাঠি দিয়ে পেটাবেন।’সভায় উপস্থিত ছিলেন মহানগর আওয়ামী লীগের সাধারণ সম্পাদক খোকন সাহা, সিদ্ধিরগঞ্জ থানা কমিটির সভাপতি মুজিবুর রহমান, সহসভাপতি ও সিটি করপোরেশনের কাউন্সিলর নূর হোসেন, জেলা যুবলীগের যুগ্ম সম্পাদক শাহ্ নিজাম, নগর যুবলীগের সভাপতি শাহাদাৎ, জেলা ছাত্রলীগের সভাপতি সাফায়েত। মুজিবুর রহমান প্রথম আলোর কাছে তোলারাম কলেজে শামীম ওসমানের সঙ্গে বৈঠক করার সত্যতা নিশ্চিত করেছেন। তবে বৈঠকে কী আলোচনা হয়েছে, সে ব্যাপারে কিছু বলতে চাননি।অনুমতি ছাড়াই বৈঠক?: সরকারি শিক্ষাপ্রতিষ্ঠান তোলারাম কলেজের প্রধান ফটকে কলেজ কর্তৃপক্ষের লাগানো নোটিশে উল্লেখ রয়েছে, ‘শিক্ষার্থী, শিক্ষক ও স্টাফ ছাড়া বিনা অনুমতিতে প্রবেশ নিষেধ। শিক্ষার্থীদের পরিচয়পত্র বহন করতে হবে।’খোঁজ নিয়ে জানা গেছে, শামীম ওসমান কলেজ কর্তৃপক্ষের কোনো অনুমতি ছাড়াই রাতে একটি শ্রেণীকক্ষে তাঁর লোকজন নিয়ে বৈঠক করেন। কলেজের পাশেই শামীম ওসমানের ভাতিজা ও সাংসদ নাসিম ওসমানের ছেলে আজমেরী ওসমানের টর্চার সেল।শামীম ওসমানকে শ্রেণীকক্ষ ব্যবহারের অনুমতি দেওয়া হয়েছিল কি না জানতে চাইলে তোলারাম কলেজের অধ্যক্ষ অধ্যাপক প্রভাত চন্দ্র দত্ত প্রথম আলোকে বলেন, শামীম ওসমান কলেজের কোনো শ্রেণীকক্ষে বৈঠক করেছেন কি না তিনি জানেন না। তবে তিনি কাউকে বৈঠক করার অনুমতি দেননি।
