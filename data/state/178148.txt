
চাঁপাইনবাবগঞ্জে চার পৌরসভায় মেয়র পদে আওয়ামী লীগের একক প্রার্থী নির্ধারণ কমিটির সভা গতকাল শনিবার জেলা কার্যালয়ে হয়েছে। তবে একক প্রার্থী ঠিক করা যায়নি।জেলা, উপজেলা ও পৌর কমিটির সভাপতি ও সাধারণ সম্পাদক এবং জেলার তিন সাংসদকে নিয়ে জেলা আওয়ামী লীগের সভাপতি মঈনুদ্দীন মণ্ডলের সভাপতিত্বে ওই সভা হয়। সভায় সদর আসনের সাংসদ আবদুল ওদুদ, শিবগঞ্জ আসনের সাংসদ গোলাম রাব্বানী ও গোমস্তাপুর-ভোলাহাট-নাচোল আসনের সাংসদ গোলাম মোস্তফা বিশ্বাস উপস্থিত ছিলেন। সভায় চাঁপাইনবাবগঞ্জ, শিবগঞ্জ, রহনপুর ও নাচোল পৌরসভার মেয়র পদে একাধিক মনোনয়নপ্রত্যাশী প্রার্থী হওয়ার জন্য আবেদন করেন। দীর্ঘ আলোচনার পর একক প্রার্থী নির্ধারণ করা সম্ভব হয়নি বলে বৈঠক শেষে জানান জেলা কমিটির সভাপতি মঈনুদ্দীন মণ্ডল ও সাধারণ সম্পাদক সাংসদ আবদুল ওদুদ।চাঁপাইনবাবগঞ্জ পৌর কমিটির সাধারণ সম্পাদক মিজানুর রহমান বলেন, জেলার সভাপতি ও সাধারণ সম্পাদককে একক প্রার্থী নির্ধারণে কোনো ক্ষমতা দেওয়া হয়নি কেন্দ্র থেকে। একজন প্রার্থীর প্রতি জেলা সভাপতি ও সাধারণ সম্পাদকের সমর্থন আছে বলেই এমন সিদ্ধান্তের কথা বলেছেন তাঁরা।শিবগঞ্জ পৌর আওয়ামী লীগের সভাপতি টুটুল খান বলেন, ‘বৈঠকে আমি ময়েন খানের পক্ষে এবং উপজেলা আওয়ামী লীগের সভাপতি সাংসদ গোলাম রাব্বানী কারিবুল হকের পক্ষে সমর্থন জানিয়েছেন।’
