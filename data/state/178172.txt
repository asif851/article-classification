
মালয়েশিয়ার ‘কেএলআইএ ফরেন এয়ারলাইন অব দ্য ইয়ার-২০১৫’ অ্যাওয়ার্ড অর্জন করেছে বিমান বাংলাদেশ এয়ারলাইনস। কুয়ালালামপুর আন্তর্জাতিক বিমানবন্দর (কেএলআইএ) থেকে দক্ষিণ এশিয়া অঞ্চলে সবচেয়ে বেশিসংখ্যক যাত্রী পরিবহনের সাফল্যের স্বীকৃতি হিসেবে বিমানকে এই অ্যাওয়ার্ড দেওয়া হয়েছে। এর আগে ২০১১ ও ২০১৪ সালে এই অ্যাওয়ার্ড অর্জন করেছিল বিমান।
আজ বুধবার সন্ধ্যায় বিমানের মহাব্যবস্থাপক (জনসংযোগ) শাকিল মেরাজের পাঠানো এক সংবাদ বিজ্ঞপ্তিতে এসব কথা জানানো হয়।
বিজ্ঞপ্তিতে জানানো হয়, সম্প্রতি কুয়ালালামপুর অনুষ্ঠিত এক অনুষ্ঠানে অ্যাওয়ার্ডটি প্রদান করা হয়েছে। আড়ম্বরপূর্ণ ওই অনুষ্ঠানে মালয়েশিয়ার পরিবহনমন্ত্রী ওয়াইবি দাতো সেরি লিয়াও টিঅং লাইয়ের কাছ থেকে অ্যাওয়ার্ডটি গ্রহণ করেন সেখানে নিযুক্ত বিমানের কান্ট্রি ম্যানেজার মোহাম্মদ সালাউদ্দিন।
কুয়ালালামপুর আন্তর্জাতিক বিমানবন্দরের মাধ্যমে ২০১৫ সালে ৩ লাখ ৫৪ হাজার ৫১৯টি ফ্লাইট ও ৪ কোটি ৮৯ লাখ ৩৮ হাজার ৪২৪ জন যাত্রী চলাচল করেছে। মালয়েশিয়া বিমানবন্দরের ‘কেএলআইএ অ্যাওয়ার্ড’ দেশটির এভিয়েশন শিল্পের একটি আকর্ষণীয় পুরস্কার, সংশ্লিষ্ট সহযোগীদের অসাধারণ সাফল্য ও সেবার মানের ওপর ভিত্তি করে এটি দেওয়া হয়ে থাকে বলে বিজ্ঞপ্তিতে উল্লেখ করা হয়।
