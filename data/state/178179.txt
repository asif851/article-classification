
জাতিসংঘের সাধারণ পরিষদের ৭২তম অধিবেশনে যোগ দিতে আজ শনিবার নিউইয়র্কের উদ্দেশে ঢাকা ত্যাগ করবেন প্রধানমন্ত্রী শেখ হাসিনা।
প্রধানমন্ত্রীর কার্যালয় সূত্র জানায়, প্রধানমন্ত্রী আজ বেলা দুইটায় বাংলাদেশ বিমানের একটি ফ্লাইটে সংযুক্ত আরব আমিরাতের আবুধাবির উদ্দেশে ঢাকা ছাড়বেন। আগামীকাল রোববার সকালে তিনি ইতিহাদ এয়ারলাইনসের একটি ফ্লাইটে যুক্তরাষ্ট্রের উদ্দেশে আবুধাবি ছেড়ে যাবেন।
প্রধানমন্ত্রী যুক্তরাষ্ট্র পৌঁছার পর দেশটিতে বাংলাদেশের রাষ্ট্রদূত এম জিয়াউদ্দিন ও জাতিসংঘে বাংলাদেশের স্থায়ী প্রতিনিধি মাসুদ বিন মোমেন তাঁকে অভ্যর্থনা জানাবেন।
সফরে প্রধানমন্ত্রী শেখ হাসিনা নিউইয়র্কের হোটেল গ্র্যান্ড হায়াতে অবস্থান করবেন। ২১ সেপ্টেম্বর সাধারণ পরিষদের অধিবেশনে ভাষণ দেবেন তিনি। একই দিন তিনি জাতিসংঘের মহাসচিব আন্তোনিও গুতেরেসের সঙ্গে দ্বিপক্ষীয় বৈঠক করবেন।
এর আগে ১৮ সেপ্টেম্বর প্রধানমন্ত্রী যুক্তরাষ্ট্রের প্রেসিডেন্ট ডোনাল্ড ট্রাম্প আয়োজিত জাতিসংঘ সংস্কারবিষয়ক উচ্চপর্যায়ের বৈঠক ও জাতিসংঘ সদর দপ্তরে ‘প্রিভেনশন অব সেক্সুয়াল এক্সপ্লয়টেশন অ্যান্ড অ্যাবিউস’ শীর্ষক উচ্চপর্যায়ের আরেক বৈঠকে যোগ দেবেন।  ১৯ সেপ্টেম্বর অন্যান্য রাষ্ট্র ও সরকারপ্রধানদের সঙ্গে প্রধানমন্ত্রী জাতিসংঘ মহাসচিবের দেওয়া মধ্যাহ্নভোজে যোগ দেবেন। 
২০ সেপ্টেম্বর জাতিসংঘ সদর দপ্তরে পরমাণু অস্ত্র নিষিদ্ধকরণের ওপর চুক্তি স্বাক্ষর অনুষ্ঠানে যোগ দেবেন এবং চুক্তিতে সই করবেন প্রধানমন্ত্রী। পরে জাতিসংঘ মহাসচিবের ‘উন্নয়নের জন্য সার্বিক অর্থায়ন’বিষয়ক বিশেষ দূত নেদারল্যান্ডসের রানি ম্যাক্সিমার সঙ্গে দ্বিপক্ষীয় বৈঠকে বসবেন শেখ হাসিনা।
প্রধানমন্ত্রী ২২ সেপ্টেম্বর ভার্জিনিয়ার উদ্দেশে রওনা হবেন। সেখানে এক সপ্তাহ অবস্থানের পর তিনি ২৯ সেপ্টেম্বর দেশের উদ্দেশে রওনা হবেন। প্রধানমন্ত্রী ২ অক্টোবর দেশে ফিরবেন।
 
