
নারায়ণগঞ্জের সোনারগাঁ উপজেলায় ঢাকা-চট্টগ্রাম মহাসড়কে মেঘনা সেতুর টোল প্লাজার পাশের অংশে সড়কের বড় বড় গর্ত ইট ও বালু ফেলে ভরাট করেছে সড়ক ও জনপথ অধিদপ্তর (সওজ) কর্তৃপক্ষ। তবে পানিনিষ্কাশনের যথাযথ ব্যবস্থা না করায় ক্ষোভ প্রকাশ করেন এই পথ ব্যবহারকারী লোকজন।মহাসড়কের ওই অংশে বৃষ্টির পানি জমে থাকা ও গর্ত সৃষ্টি হওয়া নিয়ে বৃহস্পতিবার প্রথম আলোর তৃতীয় পৃষ্ঠায় ‘পানির নিচে মহাসড়ক!’ শিরোনামে প্রতিবেদন প্রকাশিত হয়।প্রত্যক্ষদর্শীরা জানান, বৃহস্পতিবার সকাল থেকে নারায়ণগঞ্জ সড়ক বিভাগের প্রকৌশলীদের তত্ত্বাবধানে মহাসড়কের প্রায় ৫০০ ফুট অংশে তৈরি হওয়া বড় বড় গর্ত ইট ও বালু দিয়ে ভরাট করা হয়। বেলা ১১টার দিকে ওই স্থান পরিদর্শন করেন সওজের ঢাকা সার্কেলের তত্ত্বাবধায়ক প্রকৌশলী শাহ মোহাম্মদ মুসা ও নারায়ণগঞ্জ সড়ক বিভাগের নির্বাহী প্রকৌশলী রোশনি-এ-ফাতিমা। তাঁরা পানিনিষ্কাশনের উপায় খুঁজে বের করার চেষ্টা করেন।তবে পানিনিষ্কাশনের ব্যবস্থা না করে ইট ও বালু দিয়ে গর্ত ভরাট করায় ক্ষোভ প্রকাশ করেন বেশ কয়েকজন গাড়িচালক ও এলাকার লোকজন।এ বিষয়ে নারায়ণগঞ্জ সড়ক বিভাগের নির্বাহী প্রকৌশলী রোশনি-এ-ফাতিমা বলেন, পানিনিষ্কাশনের জন্য ড্রেন নির্মাণের পদক্ষেপও নেওয়া হবে।
