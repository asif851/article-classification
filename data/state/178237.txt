
বাংলাদেশ বার কাউন্সিল নির্বাচনে ভোটার তালিকায় অনিয়মের অভিযোগ তুলে এই নির্বাচনের ফলাফল স্থগিত রাখার দাবি জানিয়েছেন সুপ্রিম কোর্ট আইনজীবী সমিতির বিএনপি সম​র্থিত আইনজীবীরা। তাদের দাবি নির্ভুল ভোটার তালিকা তৈরি করে আবারও বার কাউন্সিলের নির্বাচন করতে হবে।
সুপ্রিম কোর্ট আইনজীবী সমিতির মিলনায়তনে অনুষ্ঠিত এক সংবাদ সম্মেলনে সমিতির সাধারণ সম্পাদক মাহবুব উদ্দিন খোকন এ দাবি জানান। এ সময় সমিতির অন্যান্য সদস্যরা উপস্থিত থাকলেও সভাপতি খন্দকার মাহবুব হোসেন উপস্থিত ছিলেন না।
চলতি মাসের ২৬ তারিখ বার কাউন্সিলের নির্বাচন অনুষ্ঠিত হয়। এ নির্বাচনের আনুষ্ঠানিক ফল এখনো ঘোষণা করা হয়নি। তবে আওয়ামী লীগ সমর্থিত আইনজীবী প্যানেল জানিয়েছে তারা নির্বাচনে সংখ্যাগরিষ্ঠতা পেয়েছে।
সংবাদ সম্মেলনে মাহবুব উদ্দিন খোকন দাবি করেন, বার কাউন্সিল নির্বাচনে ভোটার তালিকা প্রণয়নে নজিরবিহীন অনিয়ম ও প্রতারণা করা হয়েছে। সুপ্রিম কোর্ট আইনজীবী সমিতির সদস্য ৫ হাজার ২১৮ জন। এর মধ্যে ২১৪ জন অন্য আইনজীবী সমিতিতে ভোট দেওয়ার সু​যোগ চান। সে হিসেবে সুপ্রিম কোর্ট আইনজীবী স​মিতির বৈধ ভোটার সংখ্যা ৫ হাজার ৪ জন হওয়ার কথা। কিন্তু ভোটার তালিকায় ৩ হাজার ৪০৭ জনকে ভোটার করা হয়। একই ভাবে ঢাকা আইনজীবী সমিতিতে তালিকাভুক্ত ১৯ হাজার ৮৪২জন আইনজীবী থাকলেও ১২ হাজার ৪২৫জনকে ভোটার তালিকায় অন্তর্ভুক্ত করা হয়। দেশের বিভিন্ন আইনজীবী সমিতিতে এ ধরনের ঘটনা ঘটেছে।
এক প্রশ্নের জবাবে মাহবুব উদ্দিন খোকন বলেন, ‘আমি মনে করি ভোটার তালিকা নির্ভুল থাকলে বার কাউন্সিলের ১৪টি আসনের সবকটিতেই আমরা জয়ী হতাম।’
সংবাদ সম্মেলনে আরও উ​পস্থিত ছিলেন সানাউল্লাহ মিয়া, মহসীন মিয়া প্রমুখ।
পদাধিকার বলে বার কাউন্সিলের  চেয়ারম্যান ও অ্যাটর্নি জেনারেল মাহবুবে আলমের কাছে এসব অভিযোগ সম্পর্কে জানতে চান সাংবাদিকেরা। তিনি বলেন, তাঁদের এ  অভিযোগ ভিত্তিহীন। নির্বাচন  সুষ্ঠু ও নিরপেক্ষ হয়েছে। 
