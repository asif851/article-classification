
রাজধানীর পুরানা পল্টনে গতকাল শনিবার ভোরে একটি বহুতল ভবনে অগ্নিকাণ্ডে ধোঁয়ায় শ্বাসরুদ্ধ হয়ে মারা গেছেন আনোয়ার হোসেন (৩৫) নামের এক ব্যক্তি। একই কারণে আহত হয়েছেন ফায়ার সার্ভিসকর্মীসহ দুজন। আহত ব্যক্তিদের ঢাকা মেডিকেল কলেজ হাসপাতালে চিকিৎসা দেওয়া হয়েছে। ফায়ার সার্ভিস সূত্র জানায়, গতকাল ভোর পাঁচটার দিকে পুরানা পল্টনে কালভার্ট রোডে ‘স্বদেশ টাওয়ার’ নামের বহুতল ভবনের চতুর্থ তলায় বেসরকারি ব্যাংক মার্কেন্টাইল ব্যাংক সিকিউরিটিজ নামের প্রতিষ্ঠানে আগুন লাগে। এতে ভবনের নিচ ও ওপরের তলাগুলোতে দ্রুত ধোঁয়া ছড়িয়ে পড়ে। খবর পেয়ে ফায়ার সার্ভিসের ছয়টি ইউনিট ঘটনাস্থলে যায়। প্রায় এক ঘণ্টা চেষ্টা চালিয়ে তারা আগুন নেভাতে সক্ষম হয়।একপর্যায়ে ধোঁয়া কমে এলে ভবনের ভেতরে ঢোকেন ফায়ার সার্ভিস কর্মীরা। তাঁরা অচেতন অবস্থায় আনোয়ারকে বের করে ঢাকা মেডিকেল কলেজ হাসপাতালে নিয়ে যান। সেখানে কর্তব্যরত চিকিৎসক মৃত ঘোষণা করেন। অন্যদিকে ধোঁয়ায় অসুস্থ হয়ে পড়া ফায়ার সার্ভিসকর্মী জাকের হোসেন (৪২) ও ভবনের নিরাপত্তাকর্মী শাহজাহানকেও (২৮) হাসপাতালে নিয়ে যাওয়া হয়। ফায়ার সার্ভিসের সহকারী পরিচালক রফিকুল ইসলাম প্রথম আলোকে বলেন, চতুর্থ তলার ওই প্রতিষ্ঠানের সার্ভার কক্ষের শীতাতপ নিয়ন্ত্রণ যন্ত্র থেকে আগুনের সূত্রপাত হয়েছে বলে প্রাথমিক তদন্তে জানা গেছে। আনোয়ার শ্বাসরুদ্ধ হয়ে মারা গেছেন। স্বদেশ টাওয়ার ভবনটি ১৬ তলা। ভবনের ষষ্ঠ তলা থেকে নবম তলা পর্যন্ত ‘লিড সফট’ নামের একটি প্রতিষ্ঠানের কার্যালয়। নিহত আনোয়ার ওই প্রতিষ্ঠানের অফিস সহকারী ছিলেন। রাতে তিনি ভবনের সপ্তম তলায় কার্যালয়ের ভেতরে থাকতেন। গতকাল দুপুরে ওই টাওয়ারে গিয়ে দেখা যায়, চতুর্থ তলায় ব্যাংকের একটি অংশ পুড়ে ছাই হয়ে গেছে। ভবনটিতে ধোয়ামোছার কাজ চলছিল। আনোয়ারের গ্রামের বাড়ি চট্টগ্রামের আনোয়ারার দক্ষিণ ইসাখালীতে। বাবা মৃত আহমেদ সিরাজ। আনোয়ার দুই মেয়ের বাবা। প্রায় আট বছর তিনি ওই প্রতিষ্ঠানে কাজ করছিলেন। ঢাকা মেডিকেল কলেজ মর্গে ময়নাতদন্ত শেষে তাঁর লাশ গ্রামের বাড়িতে নিয়ে যাওয়া হয়েছে।
