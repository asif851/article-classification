
যশোরে গাছের সঙ্গে বাসের ধাক্কায় প্রাণ হারানোর ঘটনায় ছয়জনের পরিবারের সদস্যদের ক্ষতিপূরণ হিসেবে সরকারের পক্ষ থেকে ২৫ হাজার টাকা করে অনুদান দেওয়া হয়েছে। আজ বুধবার জেলা প্রশাসনের পক্ষে ভারপ্রাপ্ত জেলা প্রশাসক মো. মাজেদুর রহমান এ অনুদানের টাকা দেন।
জেলা প্রশাসনের সহায়তায় আশঙ্কাজনক পরিস্থিতিতে থাকা তিনজনকে যশোর সম্মিলিত সামরিক হাসপাতালের (সিএমএইচ) নিবিড় পরিচর্যা কেন্দ্রে (আইসিইউ) রেখে চিকিৎসা দেওয়া হচ্ছে। তাঁদের যাবতীয় খরচ সেনানিবাস কর্তৃপক্ষ ও জেলা প্রশাসন যৌথভাবে বহন করছে।
ভারপ্রাপ্ত জেলা প্রশাসক মো. মাজেদুর রহমান প্রথম আলোকে বলেন, ‘ক্ষতিপূরণ হিসেবে নিহত ছয়জনের প্রত্যেকের পরিবারকে সরকারের পক্ষ থেকে ২৫ হাজার টাকা করে অনুদান দেওয়া হয়েছে। সিএমএইচে চিকিৎসাধীন তিনজনকে সেনাবাহিনী ও সরকারের পক্ষ থেকে চিকিৎসা দেওয়া হচ্ছে। অন্যরা সহায়তা চাইলে দেওয়া হবে।’
গতকাল মঙ্গলবার দুপুরে যশোর সদর উপজেলার সাতমাইল এলাকায় রূপসা পরিবহনের একটি বাসের গাছের সঙ্গে ধাক্কা লাগে। এ সময় বাসটি দুমড়েমুচড়ে যায়। এতে ঘটনাস্থলেই পাঁচজন ও চিকিৎসাধীন অবস্থায় একজনসহ মোট ছয়জন মারা যান। গুরুতর আহত ৩৩ জনকে যশোর জেনারেল হাসপাতালে ভর্তি করা হয়। এর মধ্যে তিনজনকে সিএমএইচ ও অন্যদের ঢাকাসহ বিভিন্ন হাসপাতালে ভর্তি করা হয়েছে। নিহত ব্যক্তিদের লাশের ময়নাতদন্ত শেষে আজ বুধবার পরিবারের সদস্যদের কাছে লাশ হস্তান্তর করা হয়েছে।
বেপরোয়া গতিতে বাস চালানোর কারণে অজ্ঞাত চালককে আসামি করে আজ কোতোয়ালি থানায় একটি মামলা হয়েছে। পুলিশ বাদী হয়ে এ মামলা করে।
 
