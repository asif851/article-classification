
বাংলাদেশ কৃষি বিশ্ববিদ্যালয় শাখা ছাত্র ইউনিয়নের সুবর্ণজয়ন্তী ও পুনর্মিলনী আগামী ৪ নভেম্বর অনুষ্ঠিত হবে। বিশ্ববিদ্যালয় সাংবাদিক সমিতি কার্যালয়ে গতকাল বুধবার সংবাদ সম্মেলন করে এসব কথা জানানো হয়। এতে লিখিত বক্তব্য পাঠ করেন সংগঠনটির সাধারণ সম্পাদক সাফায়েত হোসেন। লিখিত বক্তব্যে তিনি বলেন, ১৯৬৬ সালে ছাত্র ইউনিয়ন বাংলাদেশ কৃষি বিশ্ববিদ্যালয় ক্যাম্পাসে ছাত্ররাজনীতি শুরু করে। ৪ নভেম্বর ৫০ বছর পূর্তি এবং সাবেক সদস্যদের নিয়ে পুনর্মিলনী অনুষ্ঠিত হবে। ওই দিন সকালে আনন্দ শোভাযাত্রার মাধ্যমে অনুষ্ঠানের কার্যক্রম শুরু হবে। 
