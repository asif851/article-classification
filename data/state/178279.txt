
বিদ্যালয়টি প্রতিষ্ঠার পর থেকেই বাঁশের বেড়া আর টিনের চালার একটি ঘরে কোনোরকমে পাঠদান চলছিল। কয়েক বছরে সেই বেড়া ও টিনের চালাও ভেঙে যায়। সেই বিদ্যালয় ঘিরেই চলছে ছেলেমেয়েদের ছোটাছুটি। বিদ্যালয়টির নাম কলন্দা তালদিঘি সরকারি প্রাথমিক বিদ্যালয়। এটি ঠাকুরগাঁওয়ের বালিয়াডাঙ্গী উপজেলায় অবস্থিত।বিদ্যালয়ের তৃতীয় শ্রেণির শিক্ষার্থী দীপক রায় বলে, ‘ভাঙা ঘরে আমাদের পড়ায় একেবারেই মন বসে না। সবাই ভালো (সুন্দর পাকা) স্কুলে পড়ে, আর আমাদেরটা ভাঙা। এ কারণেই আমাদের স্কুলটিকে সবাই ভাঙা স্কুল বলে।’ এলাকার অনেকে জানান, ১৯৯০ সালে বালিয়াডাঙ্গীর কলন্দা তালদিঘি গ্রামের যুবকেরা বিদ্যালয়টি প্রতিষ্ঠা করেন। ২০০৮ সালে বিদ্যালয়টি মাসিক বেতন-ভাতার ক্ষেত্রে সরকারি অনুদানের জন্য তালিকাভুক্ত (এমপিওভুক্ত) হয় । সরকারের সর্বশেষ ঘোষণায় এ বিদ্যালয়টিও জাতীয়করণ হয়। কিন্তু বিদ্যালয়টির অবকাঠামোগত কোনো পরিবর্তন আসেনি। গত বৃহস্পতিবার বিদ্যালয়ে গিয়ে দেখা যায়, ১০ ফুট দৈর্ঘ্য ও ৩৬ ফুট প্রস্থের টিনের একচালা ঘরে চলছে শিক্ষার্থীদের পাঠদান। বাঁশ ও খড়ের বেড়া দিয়ে ভাগ করে তৈরি করা হয়েছে দুটি শ্রেণিকক্ষ। কক্ষের বেড়াগুলো একেবারেই জরাজীর্ণ। একপাশ থেকে অপর পাশের সবকিছু দেখা যায়। সম্প্রতি বিদ্যালয়ে আট-দশ ফুটের একটি টিনের ঘর তৈরি করা হয়েছে। তবে এই ঘরে শিক্ষার্থীদের লেখাপড়া করানো হয় না। বৃষ্টি এলে শিক্ষার্থীরা এখানে আশ্রয় নেয়। এই বিদ্যালয়ে রয়েছে ২০ জোড়া টেবিল। এগুলোর অর্ধেক ভাঙা। বিদ্যালয়ে নেই কোনো সাইন বোর্ড। নেই কোনো শৌচাগার। মূল্যবান কাগজপত্র ও খাতা সংরক্ষণের জন্য কোনো আলমারি নেই। জরুরি কাগজপত্র প্রধান শিক্ষক তাঁর বাড়িতে নিয়ে যান বলে জানা গেছে। বিদ্যালয় সূত্রে জানা গেছে, বর্তমানে প্রাক্-প্রাথমিক শ্রেণিসহ পাঁচটি শ্রেণিতে ১৪০ জন শিক্ষার্থী রয়েছে। প্রধান শিক্ষকসহ এখানে চারজন শিক্ষক থাকলেও একজনকে প্রেষণে পাশের বিদ্যালয়ে পাঠানো হয়েছে। বিদ্যালয়টির এমন দশায় শিক্ষার্থীদের উপস্থিতি দিন দিন কমে যাচ্ছে। বিদ্যালয়ের প্রধান শিক্ষক অমল চন্দ্র জানান, বিদ্যালয়টি সরকারি হওয়ার পর অবকাঠামোর উন্নয়ন হচ্ছে না। আজ-কাল করে সময় পার করা হচ্ছে। ফলে শিক্ষার্থীরা এখানে পড়ালেখা করতে আগ্রহ হারিয়ে ফেলছে।বিদ্যালয়টির ব্যবস্থাপনা কমিটির সভাপতি নারায়ণ রায় জানান, প্রতিবছর নিজ উদ্যোগে স্কুলঘরের বেড়া মেরামত করা হয়। কিছুদিন পর সেগুলো নষ্ট হয়ে যায়। স্কুলের অবকাঠামো নির্মাণের অনুমোদন হলেও কাজ শুরু হচ্ছে না।উপজেলা শিক্ষা কর্মকর্তা রবিউল ইসলাম জানান, শিক্ষার মান নিশ্চিত করতে বিদ্যালয়ে শিক্ষার পরিবেশ নিশ্চিত করা অতি জরুরি। বিদ্যালয়টির অবকাঠামো নির্মাণকাজ দ্রুত শুরু হবে।
