
বেসরকারি টিভি চ্যানেল মাছরাঙা টেলিভিশনের প্রধান নির্বাহী ও প্রধান সম্পাদক সৈয়দ ফাহিম মুনয়েম ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)।আজ বুধবার ভোর সাড়ে পাঁচটায় রাজধানীর গুলশানে নিজ বাসভবনে হৃদ্‌রোগে আক্রান্ত হয়ে মারা যান ফাহিম মুনয়েম। মাছরাঙা টেলিভিশনের খবরে এই তথ্য জানানো হয়।খবরে জানানো হয়, ফাহিম মুনয়েমের মরদেহ রাজধানীর স্কয়ার হাসপাতালের হিমঘরে রাখা হয়েছে। যুক্তরাষ্ট্রপ্রবাসী দুই ছেলে আগামীকাল দেশে ফেরার পর তাঁর জানাজা ও দাফনের ব্যাপারে সিদ্ধান্ত হবে।সংবাদ সংস্থা বাসসের খবরে বলা হয়েছে, ফাহিম মুনয়েমের বয়স হয়েছিল ৬৩ বছর। তাঁর বাবা প্রয়াত প্রখ্যাত সাংবাদিক সৈয়দ নুরুদ্দিন।ফাহিম মুনয়েমের মৃত্যুতে অর্থমন্ত্রী, স্বাস্থ্যমন্ত্রী, তথ্যমন্ত্রী, তথ্যসচিব, ঢাকা বিশ্ববিদ্যালয়ের উপাচার্যসহ সমাজের বিভিন্ন পর্যায়ের মানুষ ও সংগঠন শোক প্রকাশ করেছে।স্কয়ার গ্রুপের প্রতিষ্ঠান মাছরাঙা টেলিভিশনে ২০১০ সালে যোগ দেন ফাহিম মুনয়েম। এর আগে তিনি ডেইলি স্টার পত্রিকার নির্বাহী সম্পাদক ছিলেন। দীর্ঘদিন পত্রিকাটির ব্যবস্থাপনা সম্পাদকের দায়িত্বও পালন করেছেন তিনি। এ ছাড়া তিনি সাবেক তত্ত্বাবধায়ক সরকারের প্রধান উপদেষ্টার প্রেসসচিব হিসেবেও দায়িত্ব পালন করেন। ফাহিম মুনয়েম দৈনিক সংবাদ, মর্নিং সান ও বার্তা সংস্থা ইউএনবিতে গুরুত্বপূর্ণ পদে ছিলেন।
