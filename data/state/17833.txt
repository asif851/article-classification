
নেত্রকোনার পূর্বধলায় গত বুধবার রাতে ধলাই নদের ওপর বেইলি সেতুটির পাটাতন ধসে পড়েছে। এতে ঢাকাসহ সারা দেশের সঙ্গে পূর্বধলা ও দুর্গাপুর উপজেলার সরাসরি সড়ক যোগাযোগ বন্ধ রয়েছে। ফলে পূর্বধলা ও সীমান্তবর্তী দুর্গাপুর উপজেলার লোকজনকে যাতায়াতে দুর্ভোগে পড়তে হচ্ছে। এ নিয়ে গত ছয় মাসে সেতুটি চারবার ভেঙে ও ধসে পড়ল।এলাকাবাসী জানায়, গত বুধবার রাতে অতিরিক্ত বালুবোঝাই একটি ট্রাক শ্যামগঞ্জ-বিরিশিরি সড়কে রাজাবাজার এলাকার ওই সেতুটি পার হচ্ছিল। ট্রাকটি সেতুর মাঝামাঝি এলে সেতুটি দেবে গিয়ে পাটাতন ধসে পড়ে। তবে এর আগেই ট্রাকটি সেতু পার হয়ে যায়। এতে ঢাকাসহ সারা দেশের সঙ্গে পূর্বধলা ও দুর্গাপুর উপজেলার সরাসরি সড়ক যোগাযোগ বন্ধ হয়ে যায়। গতকাল বৃহস্পতিবার সকাল থেকে সেতুর দুই পাশে অনেক যানবাহন আটকা পড়ে। যানবাহনগুলোকে প্রায় ৪০ কিলোমিটার ঘুরে চলাচল করছে।স্থানীয় অনেকে জানান, সেতুটি প্রায় এক যুগ ধরে ঝুঁকিপূর্ণ। কিন্তু সওজ কর্তৃপক্ষ পাকা সেতু নির্মাণ না করে জোড়াতালি দিয়ে চালিয়ে নেওয়ার চেষ্টা করছে। সেতুর দুই দিকে ‘ঝুঁকিপূর্ণ সেতু, পাঁচ টনের অধিক মালামাল পরিবহন নিষেধ’ লেখা সাইনবোর্ড রয়েছে।নেত্রকোনা সড়ক ও জনপথ (সওজ) বিভাগের উপসহকারী প্রকৌশলী আবু সাঈদ বলেন, সেতুটি মেরামতের কাজ শুরু হয়েছে। তবে এক-দুই দিন লাগতে পারে। তা ছাড়া এখানে পাকা সেতু নির্মাণের জন্য ঠিকাদার নিয়োগের প্রক্রিয়া চলছে। অতিরিক্ত মালবোঝাইয়ের দায়ে ট্রাক ও চালকের বিরুদ্ধে পূর্বধলা থানায় মামলা করা হয়েছে।
