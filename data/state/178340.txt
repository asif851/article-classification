
বিএনপির চেয়ারপারসন খালেদা জিয়া দলের নেতা-কর্মীদের আন্দোলনের জন্য প্রস্তুতি নেওয়ার আহ্বান জানিয়েছেন। তিনি বলেছেন, আন্দোলন না করায় সরকার মনে করছে, নির্বাচন না দিলেও চলবে।গতকাল সোমবার রাতে বিএনপির গুলশানের কার্যালয়ে রাজশাহী বিভাগের বিএনপি-সমর্থিত উপজেলা চেয়ারম্যান, ভাইস চেয়ারম্যান ও পৌরসভার মেয়রদের সঙ্গে এক মতবিনিময় সভায় খালেদা জিয়া এই আহ্বান জানান। ওই সভায় ওই অঞ্চলের শতাধিক জনপ্রতিনিধি অংশ নেন।খালেদা জিয়া বলেন, ‘৫ জানুয়ারির ভোটারবিহীন নির্বাচনের পর আমরা সরকারকে ১০ মাস সময় দিয়েছি। ভেবেছিলাম, একটি বৈধ সরকার যাতে নির্বাচিত হয়ে ক্ষমতায় আসতে পারে, সে জন্য সরকার আলাপ-আলোচনার মাধ্যমে নতুন করে নির্বাচন দেবে। কিন্তু সরকার তা দেয়নি।’খালেদা জিয়া বলেন, ‘গণসংযোগের কর্মসূচির পর সময়মতো আন্দোলনের ডাক দেওয়া হবে। আপনারা প্রস্তুত হোন। আন্দোলনের মাধ্যমেই এ অবৈধ সরকারকে হটিয়ে জনগণের অধিকার প্রতিষ্ঠা করব।’বর্তমান সরকারকে ‘বেহায়া, নির্লজ্জ, খুনি ও অত্যাচারী’ উল্লেখ করে খালেদা জিয়া বলেন, এত ব্যর্থতার পরও তারা পদত্যাগ করছে না। বিনা ভোটে ক্ষমতায় এসে যত দিন পারে, তত দিন ক্ষমতায় থাকতে চায় তারা। কিন্তু জোর করে অতীতে কেউ এভাবে ক্ষমতায় থাকতে পারেনি, বর্তমান সরকার পারবে না।সভায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, চেয়ারপারসনের উপদেষ্টা ইকবাল হাসান, ফজলুর রহমান, দলের যুগ্ম মহাসচিব মিজানুর রহমান মিনু, রাজশাহী সিটি করপোরেশনের মেয়র মোসাদ্দেক হোসেন প্রমুখ উপস্থিত ছিলেন।
