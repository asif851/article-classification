
বিএনপির ভারপ্রাপ্ত মহাসচিব মির্জা ফখরুল ইসলাম আলমগীরকে ঢাকা কেন্দ্রীয় কারাগার থেকে কাশিমপুর কেন্দ্রীয় কারাগারে স্থানান্তর করা হয়েছে। আজ বৃহস্পতিবার বিকেল ৪টা ৪০ মিনিটে একটি প্রিজন ভ্যানে করে তাঁকে কারাগারের পার্ট-২-তে স্থানান্তর করা হয়।কারা কর্তৃপক্ষ সূত্রে জানা গেছে, আজ বিকেলে কাশিমপুর কেন্দ্রীয় কারাগারে নিয়ে আসার পর মির্জা ফখরুলকে জেল কোড অনুসারে ডিভিশন দেওয়া হয়েছে। এর আগে বেলা তিনটার দিকে ফখরুলকে ঢাকা কেন্দ্রীয় কারাগার থেকে কাশিমপুর কারাগারে পাঠানো হয়। সকালে কারাগারে ফখরুলের সঙ্গে দেখা করেন তাঁর স্ত্রী রাহাত আরা বেগম।কাশিমপুর কেন্দ্রীয় কারাগার পার্ট-২-এর জেল সুপার মো. জাহাঙ্গীর আলম বলেন, জেল কোড অনুসারে তাঁকে ডিভিশন দেওয়া হয়েছে।গত মঙ্গলবার বিকেল চারটার দিকে জাতীয় প্রেসক্লাব থেকে বের হওয়ার সঙ্গে সঙ্গে মির্জা ফখরুলকে গ্রেপ্তার করে ঢাকা মহানগর গোয়েন্দা পুলিশের (ডিবি) কার্যালয়ে নিয়ে যাওয়া হয়। তিনি এর আগে প্রায় ২৫ ঘণ্টা প্রেসক্লাবের ভেতরে অবরুদ্ধ ছিলেন।গাড়ি ভাঙচুর, অগ্নিসংযোগ এবং সংঘর্ষের অভিযোগে বিএনপির ভারপ্রাপ্ত মহাসচিবের বিরুদ্ধে অর্ধশতাধিক মামলা রয়েছে। আদালত সূত্র জানায়, ৪ জানুয়ারি রাতে গাড়ি পোড়ানোর অভিযোগে পল্টন থানায় পাঁচটি ও মতিঝিল থানায় একটি মামলা হয়। এর সবগুলোতেই মির্জা ফখরুলকে আসামি করা হয়েছে।
পরে গতকাল বুধবার পল্টন থানার একটি মামলায় ফখরুল ইসলাম আলমগীরকে ১০ দিনের রিমান্ড চেয়ে আবেদন করা হয়েছে। অন্যদিকে ফখরুলে আইনজীবীরা তাঁর জামিন প্রার্থনা করেন। তবে আদালত রিমান্ড ও জামিনের দুটি আবেদনই নামঞ্জুর করে আদেশ দেন। আদেশে বলা হয়, পুলিশ চাইলে ১০ কার্যদিবসের মধ্যে মির্জা ফখরুলকে কারাফটকে জিজ্ঞাসাবাদ করতে পারবে।
