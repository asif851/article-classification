
গাজীপুরের কাশিমপুর কেন্দ্রীয় কারাগার পার্ট-২-এ আলমগীর হোসেন (৪০) নামের এক বন্দী আজ বৃহস্পতিবার ভোর সাড়ে ছয়টার দিকে মারা গেছেন। চিকিৎসকের ভাষ্য, তিনি হৃদরোগে আক্রান্ত হয়ে মারা গেছেন।
নিহত আলমগীরের বাড়ি ঢাকার নবাবগঞ্জ এলাকায়। কারা কর্তৃপক্ষ সূত্রে জানা গেছে, নবাবগঞ্জ থানায় করা একটি হত্যা মামলায় গ্রেপ্তার হন আলমগীর হোসেন। গ্রেপ্তারের পর আলমগীরকে এ বছরের ২৫ এপ্রিল গাজীপুরের কাশিমপুর কেন্দ্রীয় কারাগার পার্ট-২-এ নেওয়া হয়। গতকাল রাতে হঠাৎ তিনি বুকে ব্যথা অনুভব করেন এবং অসুস্থ হয়ে পড়েন। পরে তাঁকে কারা হাসপাতালে নেওয়া হয়। সেখানে তাঁর অবস্থার অবনতি হলে তাঁকে গাজীপুর সদর হাসপাতালে নেওয়া হয়। চিকিৎসক তাঁকে মৃত ঘোষণা করেন।
গাজীপুর সদর হাসপাতালের জরুরি বিভাগের চিকিৎসা কর্মকর্তা রফিকুল ইসলাম জানান, আলমগীর হোসেনকে মৃত অবস্থায় হাসপাতালে নেওয়া হয়েছে। তিনি হৃদরোগে আক্রান্ত হয়ে মারা গেছেন।
কাশিমপুর কেন্দ্রীয় কারাগার পার্ট-২-এর জ্যেষ্ঠ কারা তত্ত্বাবধায়ক জাহাঙ্গীর কবীর ঘটনার সত্যতা নিশ্চিত করেছেন।
