
দেশের বর্তমান সংকট নিরসনে জাতিসংঘের প্রতি উদ্যোগ নেওয়ার আহ্বান জানিয়েছেন কৃষক শ্রমিক জনতা লীগের সভাপতি কাদের সিদ্দিকী। তিনি সেনাবাহিনীর ভূমিকা সম্পর্কেও কিছু বক্তব্য দেন। গতকাল বুধবার মতিঝিলে নিজ দলের কেন্দ্রীয় কার্যালয়ের সামনের ফুটপাতে এক সংবাদ সম্মেলনে কাদের সিদ্দিকী এ আহ্বান জানান। একই সঙ্গে তাঁর অবস্থান কর্মসূচি অব্যাহত থাকবে বলেও জানান। কাদের সিদ্দিকী বান কি মুনকে জাতিসংঘে বাংলাদেশের ভূমিকা পুনর্মূল্যায়নের আহ্বান জানান। একই সঙ্গে বাংলাদেশ সেনাবাহিনীকে আইন ও সংবিধানের মধ্য থেকে ভূমিকা রাখার আহ্বান জানান তিনি। ভারতকে উদ্দেশ করে কাদের সিদ্দিকী বলেন, ‘এই সরকারকে বিন্দুমাত্র সমর্থন দিলে এ দেশের মানুষের হৃদয় থেকে ভারত নিশ্চিহ্ন হয়ে যাবে।’ প্রধানমন্ত্রী শেখ হাসিনার সঙ্গে সাক্ষাতের আগ্রহ প্রকাশ করেন কাদের সিদ্দিকী। তিনি বলেন, ‘প্রধানমন্ত্রী, আপনার সঙ্গে কথা বলতে চাই। ঘরে থাকতে থাকতে সময় দিয়েন। গণেশ উল্টে গেলে আর সময় দিয়ে লাভ নেই। শুধু খালেদা জিয়ার সঙ্গে কেন? যাদের সঙ্গে ভালো হয়, তাদের সঙ্গে আলোচনা করুন।’ সংবাদ সম্মেলনে কৃষক শ্রমিক জনতা লীগের সাধারণ সম্পাদক হাবিবুর রহমান তালুকদার, সাংগঠনিক সম্পাদক শফিকুল ইসলাম দেলোয়ার, কাদের সিদ্দিকীর স্ত্রী নাসরিন সিদ্দিকী প্রমুখ উপস্থিত ছিলেন। গত ২৮ জানুয়ারি থেকে মতিঝিলে দলের কেন্দ্রীয় কার্যালয়ের সামনে অবস্থান কর্মসূচি পালন করছেন কাদের সিদ্দিকী।
