
সুনামগঞ্জের দক্ষিণ সুনামগঞ্জ উপজেলায় একটি খালের পানিতে ভেসে উঠেছে দাদা ও নাতির লাশ। গতকাল শনিবার ওই খাল পার হতে গিয়ে স্রোতের টানে তাঁরা পানিতে ডুবে যান বলে স্থানীয় লোকজন ও পরিবার জানান। আজ রোববার দুজনের লাশ পানিতে ভেসে ওঠে।নিহত দুজন হলেন কাপ্তান মিয়া (৭০) ও রুহান মিয়া (৮)। তাঁদের বাড়ি উপজেলার পশ্চিম বীরগাঁও ইউনিয়নের কাউয়াজুরি গ্রামে।পুলিশ ও স্থানীয় সূত্র জানায়, কাপ্তান মিয়া তাঁর নাতি রুহান মিয়াকে নিয়ে স্থানীয় বাজার থেকে বাড়ি ফিরছিলেন। বাড়ির পাশে গিয়ে একটি খাল পার হতে গিয়ে দুজনই পানির স্রোতের টানে ভেসে যান। খবর পেয়ে সেখানে গিয়ে অনেক খোঁজাখুঁজি করেও তাঁদের পাওয়া যায়নি। আজ বেলা ১১টার দিকে ওই খালের পাশের হাওরে প্রথমে রুহানের এবং পরের কাপ্তান মিয়ার লাশ ভেসে ওঠে।দক্ষিণ সুনামগঞ্জ থানার ভারপ্রাপ্ত কর্মকর্তা (ওসি) আল আমিন সাংবাদিকদের বলেন, পানিতে ডুবেই দুজনের মৃত্যু হয়েছে বলে প্রাথমিক তদন্তে জানা গেছে। পরিবারের আবেদনের পরিপ্রেক্ষিতে ময়নাতদন্ত ছাড়া লাশ হস্তান্তর করা হয়েছে।
