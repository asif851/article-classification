
নড়াইল সদর উপজেলার তুলারামপুর ইউনিয়ন পরিষদের (ইউপি) সদস্য আসাদুজ্জামান লালুর বিরুদ্ধে সড়কের পাশ থেকে সরকারি গাছ কেটে নেওয়ার অভিযোগ উঠেছে। এ ঘটনায় সড়ক ও জনপথ (সওজ) অধিদপ্তর এবং এলাকাবাসী সদর থানায় লিখিত অভিযোগ দিয়েছেন।স্থানীয় বাসিন্দা সূত্রে জানা যায়, ২০ আগস্ট আসাদুজ্জামানের নেতৃত্বে একদল লোক তুলারামপুর-মাইজপাড়া সড়কের পাশ থেকে ১৪-১৫টি মেহগনিগাছ কেটে নেয়। এসব গাছের কাঠ তারা মাইজপাড়া ইউনিয়নের এক ব্যবসায়ীর কাছে বিক্রি করে।নাম প্রকাশ না করার শর্তে স্থানীয় এক ব্যক্তি বলেন, ‘গাছ কাটার সময় বাধা দিলে আসাদ মেম্বার আমাদের হুমকি দেন। পরে সদর থানায় লিখিত অভিযোগ করেছি। কিন্তু গাছ কাটার সঙ্গে জড়িতদের বিরুদ্ধে এখন পর্যন্ত কোনো ব্যবস্থা নেওয়া হয়নি।’সওজের জেলা কার্যালয়ের নির্বাহী প্রকৌশলী তাপসী দাস বলেন, ‘শুনেছি ওই সড়কের পাশ থেকে বেশ কয়েকটি গাছ কেটে নেওয়া হয়েছে। এ ব্যাপারে সদর থানায় অভিযোগ দেওয়া হয়েছে।’তবে এ অভিযোগ অস্বীকার করে আসাদুজ্জামান বলেন, ‘গ্রাম্য দলাদলির কারণে আমার বিরুদ্ধে দুর্নাম করা হচ্ছে।’ইউপি চেয়ারম্যান বুলবুল আহম্মদ বলেন, ‘এলাকার মানুষের কাছ থেকে গাছ কাটার অভিযোগ পেয়েছি। পাঁচ দিনের সময় বেঁধে দিয়ে জড়িত ব্যক্তিদের পরিষদে হাজির করার জন্য দুজন সদস্যের ওপর দায়িত্ব দেওয়া হয়েছিল। তবে তাঁরা কোনো খোঁজখবর দিতে পারেননি। এখন তাঁদের পরিষদে হাজির হওয়ার জন্য নোটিশ জারি করা হচ্ছে।’সদর থানার ভারপ্রাপ্ত কর্মকর্তা (ওসি) সুবাস বিশ্বাস বলেন, গাছ কাটার অভিযোগের পরিপ্রেক্ষিতে তদন্ত করা হচ্ছে। সত্যতা পাওয়া গেলে আইনানুগ ব্যবস্থা নেওয়া হবে।
