
বাংলা অক্ষর বা বর্ণ নিয়ে রঙিন উৎসব চলছে। আন্তর্জাতিক মাতৃভাষা দিবসে আজ মঙ্গলবার ঢাকা, চট্টগ্রাম ও রাজশাহীতে বসেছে বর্ণমেলা। বর্ণিল এই উৎসবের মধ্য দিয়ে নতুন প্রজন্ম জানছে বাংলা ভাষার মহিমা।
সকাল নয়টা থেকে শুরু হওয়া আনন্দমুখর এই উৎসব বিকেল পাঁচটা পর্যন্ত চলবে। উৎসব সবার জন্য উন্মুক্ত৷
প্রথম আলো অষ্টমবারের মতো এই উৎসবের আয়োজন করছে। আয়োজনের সহযোগী সার্ফ এক্সেল।
ঢাকার বর্ণমেলা এবার বসেছে বড় পরিসরে, নতুন জায়গায়—মোহাম্মদপুরের ঢাকা রেসিডেনসিয়াল মডেল কলেজে৷
চট্টগ্রামে নাসিরাবাদ সরকারি বালক উচ্চবিদ্যালয় আর রাজশাহীতে রাজশাহী কলেজিয়েট স্কুল অ্যান্ড কলেজ প্রাঙ্গণে হচ্ছে বর্ণমেলার আয়োজন ৷
ঢাকায় বর্ণমেলা উদ্বোধন করেন বিশিষ্ট রবীন্দ্রসংগীতশিল্পী রেজওয়ানা চৌধুরী বন্যা। সঙ্গে ছিলেন ঢাকা রেসিডেনসিয়াল মডেল কলেজের অধ্যক্ষ ব্রিগেডিয়ার জেনারেল মোহাম্মদ আবদুল মান্নান ভূঁইয়া ৷
চট্টগ্রাম ও রাজশাহীতে উদ্বোধন করেন যথাক্রমে গবেষক মাহবুবুল হক ও বিশিষ্ট লেখক হাসান আজিজুল হক৷
বর্ণমেলায় মাঠজুড়ে ও বিচিত্র স্টলে দিনভর থাকছে হরেক আনন্দ-আয়োজন। প্রদর্শনী হচ্ছে রকমারি উপাদানে কিশোর-কিশোরীদের তৈরি বর্ণের নকশা ৷
আয়োজনে কেউ দুলছে বর্ণদোলায়, কেউ চড়ছে বর্ণপাহাড়ে৷ বর্ণের আদলে টি-শার্টের নকশা, মুখোশ বা পুতুল বানানোর আনন্দে মেতেছে সবাই।
মাঠে আছে মস্ত বড় বর্ণ। সবাই মিলে সেটিকে নানা রঙে রাঙাচ্ছে।
আয়োজনে প্রথমা, কিআ আর বিজ্ঞানচিন্তার স্টল রয়েছে।

বর্ণমেলায় বরেণ্য কবি, লেখক ও শিল্পীরা হাতেখড়ি দেন ছোট্ট সোনামণিদের। আয়োজনে আছে হস্তাক্ষর ও চিত্রাঙ্কন প্রতিযোগিতা।
অনূর্ধ্ব ১ বছরের শিশুদের জন্য হামাগুড়ি প্রতিযোগিতার আয়োজন আছে। ৫ বছরের কম খোকাখুকিদের জন্য আছে বর্ণদৌড়।
মজার মজার খেলা নিয়ে সেজেছে পুরো আয়োজন। ঘোড়দৌড়, রেলসুড়ঙ্গ, পাহাড়ে চড়া, ফুটবল, বাস্কেটবল, লাফঝাঁপ—আরও কত-কী!
আরও আছে বর্ণমঞ্চ৷ সারা দিন সেখানে থাকছে সিসিমপুরের দল, পুতুলনাচের চরিত্র৷
আয়োজনে ফরিদা পারভিন, তপন চৌধুরী, অদিতি মহসিন, মাহমুদুজ্জামান বাবু, বাপ্পা মজুমদার, তানভীর আলম সজীব, দিনাত জাহান মুন্নি, কনা, প্রিয়াঙ্কা গোপ, সাব্বির, কোনাল, ইমরান, ঐশীর গান থাকছে। থাকছে জলের গান৷ জাদু আর নৃত্যে মন মুগ্ধ হবে।
চট্টগ্রামে হৈমন্তী রক্ষিত মান, নীশিতা বড়ুয়া, চৈতি মুত্সুদ্দী, অরিনের গান থাকছে। সঙ্গে ব্যান্ড দল চিরকুট ও সাসটেইন। চট্টগ্রামেও থাকছে নৃত্য ও জাদু পরিবেশনা। থাকছে রক্তকরবী, অভ্যুদয়, বোধন ও প্রমার পরিবেশনা।
রাজশাহীতে গান গাইবেন রেখা পারভীন কেয়া, রেজাউল করিম, সুজন আরিফ, সাজেদ ফাতেমী, রাফাত, রোমেল, ইতি, মেহেদি, পায়েল, অঙ্কন। সঙ্গে ব্যান্ড দল আনন্দনগর৷ নৃত্যে ল্যাডলি মোহন মৈত্র ও আলো মৈত্র৷ জাদুতে স্বপন দিনার৷ রাজশাহী আবৃত্তি পরিষদ ও মাথুলার গম্ভীরা তো আছেই৷
