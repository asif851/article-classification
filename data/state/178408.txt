
পঞ্চগড়ের তেঁতুলিয়া উপজেলায় বাল্যবিবাহ থেকে রক্ষা পেয়েছে তিন স্কুলছাত্রী। গত রোববার রাতে উপজেলার তিনটি গ্রামে অভিযান চালিয়ে এসব বিয়ে বন্ধ করে দেন ভ্রাম্যমাণ আদালত। উপজেলা নির্বাহী কর্মকর্তা (ইউএনও) ও নির্বাহী হাকিম মো. সানিউল ফেরদৌস এই আদালত পরিচালনা করেন।
থানা-পুলিশ ও স্থানীয় সূত্রে জানা যায়, গত রোববার রাতে তিরনইহাট ইউনিয়নের একটি গ্রামের এক ছাত্রীর (১৫) বিয়ের আয়োজন করা হয়। খবর পেয়ে সন্ধ্যা সাতটার দিকে ইউএনও ঘটনাস্থলে গিয়ে বিয়ে বন্ধ করেন। ভ্রাম্যমাণ আদালত বর ও কনের বাবাকে ৫০০ টাকা করে জরিমানা করেন।
অন্যদিকে, ওই রাতে শালবাহান ইউনিয়নে একটি গ্রামেও এক ছাত্রীর (১৪) বিয়ের আয়োজন করা হয়েছিল। রাত আটটার দিকে ভ্রাম্যমাণ আদালত অভিযান চালিয়ে ওই বিয়ে বন্ধ করে দেন। এ সময় এক যুবককে (২১) তিন দিনের বিনাশ্রম কারাদণ্ড ও কনের বাবাকে ২০০ টাকা জরিমানা করা হয়।
রাত নয়টার দিকে ভ্রাম্যমাণ আদালত ভজনপুর ইউনিয়নে যান। সেখানে আরেক ছাত্রীর (১২) বিয়ে বন্ধ করেন।
 
