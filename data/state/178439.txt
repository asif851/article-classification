

২৮ এপ্রিল অনুষ্ঠিত হতে যাওয়া সিটি করপোরেশন নির্বাচনে ঢাকা ও চট্টগ্রামবাসীকে ‘নীরব প্রতিশোধ’ নেওয়ার আহ্বান জানিয়েছেন বিএনপির চেয়ারপারসন খালেদা জিয়া। জনগণের উদ্দেশে তিনি বলেন, ‘আপনাদের ভোট অন্যায়ের বিরুদ্ধে বিরাট শক্তি। ভোট হচ্ছে জনগণের এক বিরাট ক্ষমতা। সঠিকভাবে সেই ক্ষমতা প্রয়োগ করুন। নীরব বিপ্লব ঘটান। আপনারা কেউ ভয় পাবেন না।’আজ রোববার রাজধানীর গুলশানে নিজ কার্যালয়ে অনুষ্ঠিত সংবাদ সম্মেলনে বিএনপির চেয়ারপারসন খালেদা জিয়া এ কথা বলেন। নির্বাচনী প্রচারে নেমে জনগণের আবেগ, উচ্ছ্বাস দেখে অভিভূত হয়েছেন বলেও জানিয়েছেন তিনি। বিএনপির এই নেত্রী বলেন, গণজোয়ার দেখে আওয়ামী লীগ দিশেহারা হয়ে গেছে। তাদের সব হিসাব পাল্টে গেছে।সংবাদ সম্মেলনের বড় অংশ জুড়েই সিটি করপোরেশন নির্বাচন নিয়ে বক্তব্য দেন খালেদা জিয়া। নির্বাচনে পূর্ণ বিচারিক ক্ষমতা দিয়ে সেনাবাহিনী নামানোর দাবি জানান তিনি। সে সঙ্গে আরও নানা প্রসঙ্গ নিয়ে কথা বলেন। পরে তিনি সাংবাদিকদের প্রশ্নের উত্তর দেন। সাংবাদিকদের প্রশ্নের উত্তরে অবরোধ সক্রিয় নেই বলে তিনি মন্তব্য করেন।
সিটি নির্বাচন ‘টেস্ট কেস’সিটি নির্বাচনে অংশগ্রহণের পেছনে সাতটি কারণ ব্যাখ্যা করে খালেদা জিয়া বলেন, বিএনপি এই নির্বাচনকে ‘টেস্ট কেস’ হিসেবে নিয়েছে। তিনি বলেন, বিএনপি এই সিটি করপোরেশন নির্বাচনকে সরকার, নির্বাচন কমিশন, প্রশাসন ও আইনশৃঙ্খলা রক্ষাকারী বাহিনীর জন্য একটি টেস্ট কেস হিসেবে নিয়েছে। এটি স্থানীয় সরকার নির্বাচন। এখানে রাষ্ট্রীয় ক্ষমতার পরিবর্তন হবে না।ভোট দিয়ে ফল বুঝে নেওয়ার আহ্বান
খালেদা জিয়া আরও বলেন, তারা নির্দলীয় সরকারের অধীনে জাতীয় নির্বাচন চান। তিন সিটিতে সরকার অবৈধ টাকা ছড়াচ্ছে বলে তিনি অভিযোগ করেন। বিএনপি সমর্থিত প্রার্থীদের পোলিং এজেন্টদেরও হুমকি দেওয়া হচ্ছে বলে অভিযোগ করেন তিনি। তবে তার পরও সবাইকে শান্তিপূর্ণভাবে ভোট দেওয়ার আহ্বান জানান খালেদা জিয়া।
আওয়ামী লীগের প্রার্থীরা অবৈধ টাকা ছাড়াচ্ছে দাবি করে খালেদা জিয়া ভোটারদের উদ্দেশে বলেন, ‘ওদের কাছ থেকে টাকা নিলেও ভোট বিক্রি করবেন না। টাকা নেবেন কিন্তু বিবেক অনুযায়ী ভোট দেবেন।’ তিনি ভোটারদের ভোট শেষে কেন্দ্র পাহারা দেওয়ার জন্য আহ্বান জানান। তিনি বলেন, ‘এবার নিজেদের স্বার্থেই বুঝে শুনে ভোট দিতে হবে। ভোটের ফল বুঝে নিতে হবে।’
শুধু ভোট দিয়েই দায়িত্ব শেষ না করার আহ্বান জানিয়ে খালেদা জিয়া বলেন, ‘ভোট শেষে বিকেল থেকে পাহারা বসানোর জন্য আমি নগরবাসীর প্রতি আহ্বান জানাচ্ছি। গণনা শেষে ফল বুঝে কেন্দ্র ত্যাগ করবেন। যাতে আপনাদের দেওয়া রায় ওরা বদলে ফেলতে না পারে।’ তিনি ভোটের দিন ও পরে কোনো ধরনের উসকানি ও গুজবে কান না দিতে আহ্বান জানান। একই সঙ্গে তিনি নির্বাচন সংশ্লিষ্ট কর্মকর্তাদের সততার সঙ্গে দায়িত্ব পালনের আহ্বান জানান।
বিএনপি সমর্থিত তিন মেয়রপ্রার্থীকে ভোট দেওয়ার আহ্বান জানান খালেদা জিয়া। তিনি বলেন, ‘নেতা-কর্মীদের বলব দয়া করে পরিবর্তনের পক্ষে, শান্তির পক্ষে আপনার ভোটটি দিন।’আল্লাহর রহমতে বেঁচে গেছি
সিটি করপোরেশনের নির্বাচনী প্রচারের সময় গাড়িবহরে হামলার ঘটনার কথা উল্লেখ করে বিএনপির চেয়ারপারসন খালেদা জিয়া বলেছেন, তাঁকে হত্যা করার উদ্দেশে সুপরিকল্পিতভাবে হামলা চালানো হয়। আল্লাহর রহমতে তিনি বেঁচে যান।ধরাকে সরা জ্ঞান করছেন প্রধানমন্ত্রী
প্রধানমন্ত্রী শেখ হাসিনার উদ্দেশে খালেদা জিয়া বলেন, বিনা ভোটে রাজকীয় ক্ষমতায় অধিষ্ঠিত হয়ে তিনি ধরাকে সরা জ্ঞান করছেন। এই দম্ভ ত্যাগ করার জন্য তিনি আহ্বান জানান। খালেদা জিয়া বলেন, ‘মনে রাখবেন সব দিন সমান যায় না। এ পর্যন্ত যাই করেছেন তিন সিটি নির্বাচন সুষ্ঠুভাবে হতে দিন। মনে রাখবেন এতে আপনার ক্ষমতা যাচ্ছে না।’ তিনি শেখ হাসিনাকে গণতন্ত্র ও সংলাপে আসার আহ্বান জানিয়ে বলেন, ‘আমরা আপনাকে সহিসালামতে নামতে সাহায্য করব এবং একই সমতলে দাঁড়িয়ে নির্বাচন করব। মানুষ যাকে খুশি বেছে নেবে। সে পথটি অন্তত খুলে দিন।’অবরোধ সক্রিয় নেই
সংবাদ সম্মেলন শেষে প্রশ্নোত্তরপর্ব খালেদা জিয়া বলেন, অবরোধ ২০ দলের কর্মসূচি। তাঁরা দলের সদস্যদের সঙ্গে এ ব্যাপার নিয়ে আলোচনা করে সিদ্ধান্ত নেবেন। তবে অবরোধ সক্রিয় নেই বলে তিনি মন্তব্য করেন। সাংবাদিকদের এক প্রশ্নের জবাবে খালেদা জিয়া বলেন, পর্দার আড়ালে কোনো সমঝোতা হয়নি।
গাড়িতে বোমা হামলা ‘রহস্যজনক’খালেদা জিয়া বলেন, ৫ জানুয়ারির প্রহসনের নির্বাচনের প্রতিবাদে তাঁরা শান্তিপূর্ণ কর্মসূচি শুরু করেন। কিন্তু সেই কর্মসূচি চলাকালে যানবাহনে রহস্যজনক বোমা হামলা হয়েছে। এসব হামলায় অনেক নিরপরাধ মানুষ নিহত ও আহত হয়েছে। তিনি প্রশ্ন তুলে বলেন, সশস্ত্র পাহারা চলাকালে কীভাবে এসব হামলা হয়? তিনি বলেন, ‘হত্যা, নাশকতা সন্ত্রাস ও লাশের রাজনীতি আমরা করি না। সন্ত্রাস নির্ভর নষ্ট রাজনীতির চ্যাম্পিয়ন আওয়ামী লীগ। মানুষ হত্যা করে তার দায় বার বার বিএনপির ওপর চাপানো হয়েছে। কিন্তু তারা মানুষকে বিভ্রান্ত করতে পারেনি।’ তিনি আওয়ামী লীগ সমর্থিত প্রার্থীদের ভোট না দেওয়ার জন্য আহ্বান জানান।
