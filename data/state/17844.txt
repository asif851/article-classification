
নোয়াখালীর বেগমগঞ্জ উপজেলার কুতুবপুর ইউনিয়নের এনায়েতপুর গ্রামে অবস্থিত ‘বেগমগঞ্জ গ্যাসফিল্ডের’ গ্যাস আশপাশের ইউনিয়নের বাসিন্দাদের দেওয়ার দাবিতে মানববন্ধন ও সমাবেশ হয়েছে।গতকাল সোমবার বেলা সাড়ে ১১টা থেকে ১টা পর্যন্ত ‘বেগমগঞ্জ গ্যাসফিল্ড সংগ্রাম কমিটির’ ব্যানারে এ কর্মসূচি পালিত হয়।বেগমগঞ্জ উপজেলার কুতুবপুর, সোনাইমুড়ী উপজেলার অম্বরনগর, নাটেশ্বর, সেনবাগ উপজেলার পশ্চিমাঞ্চলের বিভিন্ন গ্রামেরলোকজন গ্যাসফিল্ডের পাশের সড়কে আয়োজিত এ কর্মসূচিতে অংশ নেন। অংশগ্রহণকারীরা দাবিসংবলিত নানা রঙের ব্যানার ও ফেস্টুন বহন করেন।মানববন্ধন শেষে একই স্থানে সমাবেশ হয়। সমাবেশে বেগমগঞ্জ গ্যাসফিল্ড সংগ্রাম কমিটির আহ্বায়ক ফারুক আল-ফয়সাল, দুর্গাপুর ইউনিয়ন পরিষদের (ইউপি) চেয়ারম্যান আবদুল জলিল চৌধুরী, নাটেশ্বর ইউপির চেয়ারম্যান নুরুল আমিন, অম্বরনগর ইউপির চেয়ারম্যান আক্তার হোসেন, কুতুবপুর ইউপির চেয়ারম্যান কামাল হোসেন প্রমুখ বক্তব্য দেন।
