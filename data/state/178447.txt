
দেশের পরিবহনব্যবস্থার মধ্যে সড়কপথ বিপজ্জনক রূপ নিয়েছে। সর্বশেষ এবারের ঈদযাত্রায় সড়ক, রেল ও নৌপথে দুর্ঘটনায় যত মানুষ নিহত হয়েছেন এর প্রায় ৯৪ শতাংশই সড়কপথে। আর সংঘটিত দুর্ঘটনার ৯২ শতাংশই সড়কপথের। ঈদযাত্রায় দুর্ঘটনায় প্রাণ হারিয়েছে ২৬৫ জন।
বাংলাদেশ যাত্রী কল্যাণ সমিতির তৈরি করা সড়ক দুর্ঘটনা প্রতিবেদন বিশ্লেষণ করে এ তথ্য পাওয়া গেছে। ৭ থেকে ১৮ সেপ্টেম্বর পর্যন্ত এই ১২ দিনে সড়ক, রেল ও নৌপথে সংঘটিত দুর্ঘটনার ওপর ভিত্তি করে এই প্রতিবেদন তৈরি করা হয়েছে। গতকাল বুধবার জাতীয় প্রেসক্লাবে এক সংবাদ সম্মেলনে প্রতিবেদনটি প্রকাশ করা হয়েছে।
বাংলাদেশ প্রকৌশল বিশ্ববিদ্যালয়ের (বুয়েট) সড়ক দুর্ঘটনা গবেষণা ইনস্টিটিউটের (এআরআই) সর্বশেষ প্রতিবেদনে বলা হয়েছে, সড়ক দুর্ঘটনার ৯০ শতাংশের কারণ হচ্ছে—অতিরিক্ত গতি, চালকের বেপরোয়া মনোভাব ও বিপজ্জনকভাবে অন্য যানবাহন অতিক্রম (ওভারটেক)। এআরআই পুলিশের সংগ্রহ করা তথ্যের ওপর ভিত্তি করে দুর্ঘটনার হিসাব তৈরি করে।
ঈদের সময় দুর্ঘটনা ও সড়কপথে অনেক মানুষের প্রাণহানি সম্পর্কে জানতে চাইলে এআরআইয়ের পরিচালক ও বুয়েটের পুরকৌশল বিভাগের অধ্যাপক মোয়াজ্জেম হোসেন প্রথম আলোকে বলেন, চালক বেপরোয়া না হলে এবং মহাসড়কে যানবাহনের গতিবেগ ঘণ্টায় ৬০ কিলোমিটারের মধ্যে সীমাবদ্ধ রাখা গেলে সড়ক দুর্ঘটনা অর্ধেক কমে যাবে। তিনি বলেন, রেল ও নৌপথের তুলনায় সড়কপথে সারা বিশ্বেই দুর্ঘটনা বেশি ঘটে। তবে ঈদুল আজহার সময় এত প্রাণহানি বেশ উদ্বেগজনক। এর জন্য সরকারের অবশ্যই বিশেষ কর্মসূচি নেওয়া উচিত।
যাত্রী কল্যাণ সমিতির প্রতিবেদন অনুসারে, এবারের ঈদযাত্রায় সড়ক, রেল ও নৌপথে ২১১টি দুর্ঘটনা ঘটেছে। এতে ২৬৫ জন প্রাণ হারিয়েছে। আহত হয়েছে ১ হাজার ১৫৩ জন।
সংবাদ সম্মেলনে সংগঠনটির মহাসচিব মোজাম্মেল হক চৌধুরী বলেন, জাতীয় ও স্থানীয় মিলে ১৬টি সংবাদপত্র পর্যবেক্ষণ করে তাঁরা দুর্ঘটনার প্রতিবেদন তৈরি করেছেন।
প্রতিবেদন অনুসারে, ঈদযাত্রার ওই ১২ দিনে ১৯৩টি দুর্ঘটনা ঘটেছে সড়কপথে। এতে প্রাণ হারিয়েছে ২৪৮ জন। আহত হয়েছে ১ হাজার ৫৬ জন। একই সময়ে আটটি নৌ-দুর্ঘটনায় ১০ জন নিহত ও ৩০ জন আহত হয়েছে। ট্রেনে কাটা পড়ে নিহত হয়েছে ৭ জন। ১০টি ট্রেন দুর্ঘটনায় ৫০ জন আহত হয়েছে। নিহত ব্যক্তিদের মধ্যে স্থানীয় সরকারের জনপ্রতিনিধি, সেনাসদস্য, পুলিশ সদস্য, শিক্ষক, নারী ও শিশু, সব শ্রেণি-পেশার মানুষ রয়েছেন বলে সমিতির প্রতিবেদনে উল্লেখ করা হয়েছে।
যাত্রী কল্যাণ সমিতি সড়ক দুর্ঘটনার যেসব কারণের কথা উল্লেখ করেছে, এর মধ্যে উল্লেখযোগ্য হচ্ছে—অতিরিক্ত গতিতে গাড়ি চালানো, বিপজ্জনক অতিক্রম (ওভারটেক), সড়ক বিভাজক না থাকা, অদক্ষ চালক, চালকের আইন অমান্য ও বেপরোয়া মনোভাব, সড়কে কম গতির যানবাহনের আধিক্য।
দুর্ঘটনা কমাতে তাদের উল্লেখযোগ্য সুপারিশ হচ্ছে—মহাসড়কে দ্রুত ও ধীরগতির যানের জন্য আলাদা লেন নির্মাণ, প্রস্তাবিত সড়ক পরিবহন আইনে দায়ী ব্যক্তিদের কঠোর শাস্তির বিধান রাখা, প্রশিক্ষিত চালক গড়ে তোলা।
সংবাদ সম্মেলনে দুর্নীতি দমন কমিশনের সাবেক চেয়ারম্যান ও কনজ্যুমার অ্যাসোসিয়েশন অব বাংলাদেশের (ক্যাব) সভাপতি গোলাম রহমান বলেন, এসব দুর্ঘটনার জন্য সরকারকেই দায় নিয়ে তা কমাতে ব্যবস্থা নিতে হবে। সরকার তৎপর হলেই অন্যরা এগিয়ে আসবে। আর চালকদের লাইসেন্স দেওয়ার ক্ষেত্রে অবশ্যই যোগ্যতার যথাযথ পরীক্ষা নিশ্চিত করতে হবে।
সংবাদ সম্মেলনে আরও উপস্থিত ছিলেন যাত্রী কল্যাণ সমিতির কাজী মাসুদ আহম্মেদ, ট্রাক মালিক সমিতির কার্যকরী সভাপতি রুস্তম আলী খান, বাংলাদেশ সোসাইটি অব ইমার্জেন্সি মেডিকেলের সভাপতি ও বারডেম হাসপাতালের সার্জারি বিভাগের অধ্যাপক হুমায়ুন কবির, নিরাপদ সড়ক চাই-এর গণি মিয়া প্রমুখ।
 
