
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে রোববার সকাল থেকে ৪৮ ঘণ্টার ছাত্র ধর্মঘট শুরু হয়েছে। লোকপ্রশাসন বিভাগের ছাত্রীদের যৌন হয়রানির অভিযোগে একজন শিক্ষককে বরখাস্ত করার দাবিতে এ কর্মসূচি পালন করছেন শিক্ষার্থীরা।সকাল সাড়ে সাতটার দিকে ‘যৌন নিপীড়নবিরোধী শাবিপ্রবি শিক্ষার্থীবৃন্দের’ ব্যানারে আন্দোলনকারীরা বিশ্ববিদ্যালয়ের প্রথম ফটকের সামনে জড়ো হন। এ সময় তাঁরা বিশ্ববিদ্যালয়ের প্রধান ফটকে তালা লাগিয়ে সামনে অবস্থান নেন।সকাল থেকে বিশ্ববিদ্যালয়ের প্রধান ফটক বন্ধ থাকায় শিক্ষক ও শিক্ষার্থী পরিবহনের কোনো বাস ক্যাম্পাস থেকে বের হতে বা প্রবেশ করতে পারেনি। ক্যাম্পাসে শিক্ষক ও শিক্ষার্থীর উপস্থিতি খুবই কম। ছাত্র ধর্মঘটের মধ্যে আজ সকাল সাড়ে ১০টা পর্যন্ত কোনো বিভাগে ক্লাস ও পরীক্ষা হয়নি।সকাল নয়টার দিকে বিশ্ববিদ্যালয়ের প্রক্টর হিমাদ্রী শেখর রায়ের নেতৃত্বে প্রশাসনের কয়েকজন কর্মকর্তা আন্দোলনকারীদের সঙ্গে আলোচনা করতে আসেন। ছাত্র ধর্মঘট তুলে নেওয়ার জন্য আন্দোলনকারীদের প্রতি তাঁরা আহ্বান জানান। তবে প্রশাসনের এই আহ্বানে সাড়া দেননি আন্দোলনকারীরা।একই দাবিতে গত বৃহস্পতিবার প্রথম দফায় বিশ্ববিদ্যালয়ে ছাত্র ধর্মঘট হয়। পরে শিক্ষার্থীরা ধর্মঘট স্থগিত করেন। দাবি পূরণে তাঁরা প্রশাসনকে দুই দিনের সময়সীমা বেঁধে দেন। দাবি আদায় না হওয়ায় আজ সকাল থেকে ৪৮ ঘণ্টার ছাত্র ধর্মঘট শুরু করেছেন আন্দোলনকারীরা।বিশ্ববিদ্যালয়ের লোকপ্রশাসন বিভাগের ছাত্রীদের যৌন হয়রানির ঘটনায় একজন শিক্ষক, একজন কর্মকর্তা ও এক কর্মচারীকে বিভিন্ন মেয়াদে শাস্তি দেওয়ার সিদ্ধান্ত নিয়েছে বিশ্ববিদ্যালয় সিন্ডিকেট। গত মঙ্গলবার রাতে সিন্ডিকেটের জরুরি সভায় কর্মচারী সালেহ আহমদকে বরখাস্ত, সহকারী প্রশাসনিক কর্মকর্তা মোহাম্মদ আতিকুর রহমানকে পদাবনতি ও লোকপ্রশাসন বিভাগের সহকারী অধ্যাপক মোহাম্মদ নাসিরউদ্দিনকে এক বছরের জন্য সব প্রশাসনিক ও একাডেমিক কার্যক্রম থেকে বিরত রাখার সিদ্ধান্ত নেওয়া হয়। শিক্ষকের বিরুদ্ধে শাস্তি যথাযথ হয়নি অভিযোগ করে তাঁকে বরখাস্ত করার দাবিতে আবার আন্দোলনে নামেন শিক্ষার্থীরা।
