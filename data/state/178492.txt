
শারদীয় দুর্গাপূজা উপলক্ষে হিন্দু ধর্মাবলম্বীদের শুভেচ্ছা জানিয়েছেন বিএনপির চেয়ারপারসন খালেদা জিয়া। আজ রবিবার গণমাধ্যমে দেওয়া এক বাণীতে তিনি বলেছেন, বিএনপি সংখ্যাগুরু-সংখ্যালঘু তত্ত্বে বিশ্বাস করে না। প্রতিটি মানুষের ধর্মীয় স্বাধীনতা রক্ষায় বিএনপি প্রতিশ্রুতিবদ্ধ।বাণীতে খালেদা জিয়া বলেন, যে কোনো ধর্মীয় উৎসবই মানুষে মানুষে নিবিড় বন্ধন রচনা করে ও ভ্রাতৃত্ববোধকে জাগ্রত করে। সব ধর্মের মর্মবাণী শান্তি ও মানব কল্যাণ। হিংসা-বিদ্বেষ, রক্তারক্তি পরিহার করে সমাজে শান্তি ও সাম্য প্রতিষ্ঠায় ব্রত হওয়া সবার কর্তব্য।বিএনপির চেয়ারপারসন বলেন, বাংলাদেশ ধর্মীয় সম্প্রীতির দেশ। যে কোনো ধরনের অশুভ তৎপরতা সম্পর্কে ধর্ম-বর্ণ নির্বিশেষে সবাইকে সজাগ থাকতে হবে।
