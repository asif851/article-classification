
আওয়ামী লীগের সভাপতিমণ্ডলীর সদস্য এবং স্বাস্থ্যমন্ত্রী মোহাম্মদ নাসিম বলেছেন, দেশের উন্নয়নের কথা বিবেচনা করে জনগণ আবার আওয়ামী লীগকে ভোট দিয়ে জয়ী করবে। সিরাজগঞ্জের কাজীপুর উপজেলায় গতকাল শুক্রবার এম মনসুর আলী অডিটোরিয়ামের নির্মাণকাজ পরিদর্শন শেষে তিনি সাংবাদিকদের সঙ্গে আলাপকালে এ কথা বলেন।মোহাম্মদ নাসিম বলেন, প্রধানমন্ত্রী শেখ হাসিনা দিন-রাত পরিশ্রম করে দেশের উন্নয়ন অব্যাহত রেখেছেন। ভবিষ্যতে এই ধারা অব্যাহত থাকবে। যে কারণে তিনি আবারও প্রধানমন্ত্রী নির্বাচিত হবেন। এ সময় নেতা-কর্মীদের উদ্দেশে নাসিম বলেন, ‘আর ঘরে বসে থাকা চলবে না। ঘরে বসে থাকার দিন শেষ। এখন থেকেই আগামী নির্বাচনের প্রস্তুতি নিতে হবে। সরকারের সকল উন্নয়ন কর্মকাণ্ড তৃণমূল মানুষের কাছে পৌঁছে দিতে হবে।’কাজীপুর উপজেলা আওয়ামী লীগের সভাপতি শওকত হোসেনের সভাপতিত্বে অনুষ্ঠানে আরও বক্তব্য দেন উপজেলা আওয়ামী লীগের সাধারণ সম্পাদক খলিলুর রহমান, পৌর মেয়র নিজাম উদ্দিন প্রমুখ।
 
