
ঢাকা জেলার বিএনপির সাধারণ সম্পাদক পদ থেকে পদত্যাগ করেছেন আমান উল্লাহ আমান। দলের টাঙ্গাইল জেলা সভাপতির পদ থেকে অব্যাহতি চেয়েছেন আহমেদ আজম খান। গতকাল বুধবার রাতে বিএনপির চেয়ারপারসন খালেদা জিয়া বরাবর পৃথক চিঠি দিয়ে আমান ও আজম পদত্যাগপত্র দিয়ে অব্যাহতি চেয়েছেন বলে জানা গেছে।বিএনপির সূত্র জানায়, ‘এক নেতার এক পদ’—দলের এ সিদ্ধান্ত কার্যকর করতে একাধিক পদধারী নেতাদের ওপর চাপ রয়েছে। এরই অংশ হিসেবে আমান উল্লাহ আমান ও আহমেদ আজম খান অব্যাহতি চেয়েছেন। সদ্যঘোষিত কমিটিতে আমান বিএনপির চেয়ারপারসনের উপদেষ্টা ও আহমেদ আজম ভাইস চেয়ারম্যান পদে আছেন।
এ বিষয়ে জানতে চাইলে আমান উল্লাহ আমান প্রথম আলোকে পদত্যাগের তথ্যের সত্যতা নিশ্চিত করেন। তিনি বলেন, ‘এক নেতার এক পদের সিদ্ধান্তের ধারাবাহিকতায় ঢাকা জেলার বিএনপির সাধারণ সম্পাদক পদ থেকে পদত্যাগ করেছি।’
কমিটি ঘোষণার পর বিএনপির মহাসচিব মির্জা ফখরুল ইসলাম আলমগীর ঠাকুরগাঁও জেলার সভাপতি পদ ছাড়েন। গত সপ্তায় নোয়াখালী জেলার সভাপতির পদ ছাড়েন নবনিযুক্ত ভাইস চেয়ারম্যান মো. শাহজাহান।
