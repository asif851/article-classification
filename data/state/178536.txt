
মুঠোফোনে খুদেবার্তা পাঠিয়ে কুষ্টিয়ায় এক বিচারককে হত্যার হুমকি দেওয়া হয়েছে। গতকাল রোববার রাত পৌনে নয়টার দিকে কুষ্টিয়ার অতিরিক্ত জেলা ও দায়রা জজ আদালতের বিচারক মহসিনুল হককে এ হুমকি দেওয়া হয়। এ ব্যাপারে তিনি কুষ্টিয়া মডেল থানায় একটি সাধারণ ডায়েরি (জিডি) করেছেন।
আদালত ও পুলিশ সূত্রে জানা গেছে, গতকাল রাত আটটা ৪৭ মিনিটের দিকে বিচারক মহসিনুল হকের ব্যক্তিগত মুঠোফোনে ০১৬৮৩১৭৪৮৮০ নম্বর থেকে একটি খুদেবার্তা আসে। অশ্লীল ভাষায় গালিগালাজ করে ওই খুদেবার্তায় তাঁকে হত্যার হুমকি দেওয়া হয়। খুদেবার্তা পড়ার পর বিচারক ওই মুঠোফোনে যোগাযোগ করলে এটি বন্ধ পাওয়া যায়। বিষয়টি তাত্ক্ষণিকভাবে তিনি কুষ্টিয়া মডেল থানার ভারপ্রাপ্ত কর্মকর্তা (ওসি) শিকদার মশিউর রহমানকে মৌখিকভাবে জানান।
বিচারক মহসিনুল হক এই খুদেবার্তা পাওয়ার তথ্যের সত্যতা প্রথম আলো ডটকমকে নিশ্চিত করেছেন।
ওসি শিকদার মশিউর রহমান জানান, রাতেই এ ব্যাপারে থানায় জিডি হয়েছে। মুঠোফোন নম্বরের সূত্র ধরে ঘটনাটি গুরত্বসহকারে দেখা হচ্ছে।
