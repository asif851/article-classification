
নড়াইলের কালিয়া উপজেলার হামিদপুর ইউনিয়ন পরিষদের চেয়ারম্যান নাহিদুল হোসেন মোল্লা (৪৮) দুর্বৃত্তদের গুলিতে মারা গেছেন। আজ শুক্রবার ভোর ৪টার দিকে খুলনার দিঘলিয়া ইউনিয়নের গাজিরহাটে নিজের বাগান বাড়িতে গুলিবিদ্ধ হন তিনি। তাঁকে পরে খুলনা মেডিকেল কলেজ হাসপাতালে নেওয়া হলে চিকিৎসাধীন অবস্থায় তিনি মারা যান।
নাহিদ মোল্লার স্ত্রী পলি খানম জানান, রাতে আমরা দিঘলিয়া ইউনিয়নের গাজীরহাট বাগান বাড়িতে ছিলাম। বাড়ির দোতলার জানালা খুলে তিনি পাশের কক্ষে ঘুমিয়ে ছিলেন। ভোরে গুলির শব্দে আমার ঘুম ভেঙে যায়। পাশের কক্ষে গিয়ে দেখি গুলিবিদ্ধ অবস্থায় ছটফট করছেন তিনি। আশপাশের লোকজন তাঁকে উদ্ধার করে খুলনা মেডিকেল কলেজ হাসপাতালে নিয়ে যায়।
কালিয়া থানার ভারপ্রাপ্ত কর্মকর্তা (ওসি) মো. সমশের আলী বলেন, ‘কালিয়া ও খুলনার দিঘলিয়া ইউনিয়ন সীমান্তবর্তী গাজীরহাট এলাকায় ঘটনাটি ঘটেছে। ঘরের দ্বিতীয় তলার জানালা খুলে ঘুমানোর সময় এ ঘটনা ঘটে বলে শুনেছি। ধারণা করা হচ্ছে, ভবনের কার্নিশ বেয়ে উঠে সন্ত্রাসীরা জানালা দিয়ে তাঁকে গুলি করে পালিয়েছে। গুলি লেগেছ তাঁর কোমরে। নড়াইল এবং দিঘলিয়া থানার পুলিশ এলাকা ঘিরে রেখেছে।
