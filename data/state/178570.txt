
কক্সবাজারের মহেশখালী উপজেলায় সরকারের চার বছরের উন্নয়নচিত্র তুলে ধরে তা ডিজিটাল ব্যানারের মাধ্যমে প্রচার করা হচ্ছে। উপজেলা প্রশাসনসহ সরকারি ১২টি দপ্তরের সামনে টানানো এসব ডিজিটাল ব্যানারে ২০০৯ সালে সরকারের ক্ষমতা গ্রহণের শুরুর সময়ের অবস্থা এবং চলতি বছর অক্টোবর পর্যন্ত সাফল্যের চিত্র আলাদাভাবে তুলে ধরা হয়।সরেজমিন দেখা গেছে, উপজেলা প্রশাসন, মৎস্য, কৃষি, প্রকল্প বাস্তবায়ন, বিদ্যুৎ, স্বাস্থ্য ও পরিবার পরিকল্পনা, প্রাণিসম্পদ, মাধ্যমিক শিক্ষা, প্রাথমিক শিক্ষা, বিআরডিবি ও মহিলাবিষয়ক অধিদপ্তরের কার্যালয়ের সামনে ডিজিটাল ব্যানার শোভা পাচ্ছে। এসব ব্যানারে উপজেলায় গত চার বছরে সরকারের সাফল্যের যেসব চিত্র তুলে ধরা হয়েছে, তার মধ্যে রয়েছে, আটটি ইউনিয়নে তথ্যসেবাকেন্দ্র চালু, উপজেলা সদরসহ আট ইউনিয়নে ওয়েব পোর্টাল চালু, ৫১টি পরিবারের মধ্যে কৃষি খাসজমি প্রদান এবং আশ্রয়ণ প্রকল্পের মাধ্যমে ভূমিহীন ১০০ পরিবারকে পুনর্বাসন। এ ছাড়া রয়েছে মুক্তিযোদ্ধা ভাতা ও শিক্ষাবৃত্তির আওতা বৃদ্ধি, তাঁত ও সেলাই প্রশিক্ষণকেন্দ্র স্থাপন, ১৫ কিলোমিটার সড়ক সংস্কার, চারটি সেতু নির্মাণ এবং চার ইউনিয়নের স্থলে আটটি ইউনিয়নকে স্থানীয় সরকার অধিদপ্তরের প্রকল্প সহায়তার অন্তর্ভুক্ত করার বিবরণ।প্রকল্প বাস্তবায়ন কার্যালয়ের ব্যানারে ৫ দশমিক ৩৪১ কিলোমিটার কাঁচা সড়কের উন্নয়ন, ২৮টি টিআর প্রকল্প, ছয়টি সেতু ও দুটি আশ্রয়কেন্দ্র নির্মাণ, অতিদরিদ্র ব্যক্তিদের কর্মসংস্থান কর্মসূচিতে চার হাজার ১৩৬ জন শ্রমিকের অন্তর্ভুক্তি, ভিজিএফ কর্মসূচি, গৃহনির্মাণ সহায়তা ও ঢেউটিন সহায়তার আওতা বাড়ানোর বিবরণ তুলে ধরা হয়েছে।স্থানীয় সরকার প্রকৌশল অধিদপ্তরের ব্যানারে বিভিন্ন সড়কে কার্পেটিং, ব্রিক সলিং, কালভার্ট ও নালা নির্মাণ, ২৯টি প্রাথমিক বিদ্যালয়ের ভবন নির্মাণ এবং আটটি ইউনিয়নে ২৭টি কমিউনিটি ক্লিনিক চালুর কথা তুলে ধরা হয়।প্রতিক্রিয়া জানতে চাইলে মহেশখালী আদর্শ উচ্চবিদ্যালয়ের শিক্ষক দিলীপ দাশ বলেন, এসব ব্যানার টাঙানোর ফলে গ্রাম এলাকার মানুষ নতুন নতুন সেবার বিষয়ে জানতে পারছে। অনেকে সচেতন হয়ে এসব সেবা গ্রহণের জন্য উদ্বুদ্ধ হচ্ছে। এতে সেবা গ্রহণ করতে গিয়ে হয়রানি থেকে রেহাই পাবে সাধারণ মানুষ।উপজেলা নির্বাহী কর্মকর্তা মোহাম্মদ আনোয়ারুল নাসের জানান, মন্ত্রিপরিষদের সিদ্ধান্ত অনুযায়ী সরকারের গত চার বছরের উন্নয়নের অগ্রগতি জনগণের মাঝে তুলে ধরার জন্য এ উদ্যোগ নেওয়া হয়েছে।
