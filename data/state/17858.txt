
তথ্যমন্ত্রী হাসানুল হক ইনু বলেছেন, সুশীল সমাজ গণতন্ত্র নিয়ে অনেক কথা বললেও ‘তেঁতুল হুজুরদের মতো রাজনৈতিক মূর্খদের’ বিরুদ্ধে তেমন কিছু বলছে না। যাঁরা চতুর্থ শ্রেণীর পর মেয়েদের লেখাপড়া করা উচিত না বলে মন্তব্য করেন, তাঁদের বিরুদ্ধে অবস্থান নিতে হবে।আজ মঙ্গলবার ইউনিসেফ আয়োজিত মিনা মিডিয়া অ্যাওয়ার্ড প্রদান অনুষ্ঠানে মন্ত্রী এসব কথা বলেন।তথ্যমন্ত্রী আরও বলেন, হাদিসে আছে, যুদ্ধের সময় শিশু, বৃদ্ধ, নারীদের ওপর আঘাত করা যাবে না। ধর্মীয় উপাসনালয়ে আঘাত করা যাবে না। কিন্তু তেঁতুল হুজুরেরা তা করেছেন। মন্ত্রী বলেন, ‘কন্যাশিশুদের লেখাপড়া করতে হবে। এটাই প্রধানমন্ত্রীর নির্দেশ, সময়ের দাবি।’অনুষ্ঠানে প্রিন্ট ও ইলেটকট্রনিক মিডিয়ায় বিভিন্ন ক্যাটাগরিতে অংশগ্রহণকারীদের পুরস্কার দেওয়া হয়।
