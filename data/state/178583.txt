
ঢাকার আশুলিয়ায় এক স্কুলছাত্রীকে আটকে রেখে ধর্ষণ করা হয়েছে বলে অভিযোগ উঠেছে। এ ঘটনার সঙ্গে জড়িত থাকার অভিযোগে আজ রোববার পুলিশ এক দম্পতিকে গ্রেপ্তার করেছে। 
ছাত্রীর পরিবারের বরাত দিয়ে আশুলিয়া থানার পুলিশ জানায়, গতকাল বৃহস্পতিবার বিকেল পাঁচটার দিকে ওই ছাত্রী বাসার অদূরে একটি দোকানে মশার কয়েল কিনতে যায়। স্থানীয় এক যুবক কথা আছে বলে তাকে দোকানের পাশে এক নির্জন স্থানে নিয়ে যান। পরে সেখান থেকে বাসায় নিয়ে গিয়ে আটকে রেখে ছাত্রীটিকে ধর্ষণ করেন। গত শুক্রবার বেলা ১১টার দিকে ওই ছাত্রী কৌশলে বাসা থেকে পালিয়ে নিজের বাসায় যায়। সে পরিবারকে পুরো ঘটনা খুলে বলে। পরে পরিবার স্থানীয় গণ্যমান্যদের এ ঘটনার বিচার করে দিতে বলে। কিন্তু তা না করায় পরিবার আজ সকালে আশুলিয়া থানায় গিয়ে পুলিশকে জানায়। পরে সন্ধ্যায় পুলিশ ওই যুবক ও তাঁর স্ত্রীকে আটক করে। আটক করার সময় ওই দম্পতির বাসা থেকে ৬৩টি ইয়াবা উদ্ধারও করে আশুলিয়া থানার পুলিশ। এরপর ওই দম্পতির বিরুদ্ধে ধর্ষণ ও ধর্ষণে সহযোগিতার অভিযোগে এবং মাদকদ্রব্য নিয়ন্ত্রণ আইনে দুটি মামলা হয়। ছাত্রীর বাবা বলেন, তিনি ঘটনার বিচার করে দেওয়ার জন্য স্থানীয় মাতবরদের বলেছিলেন। কিন্তু তাঁদের কাছ থেকে কোনো সাড়া না পেয়ে তিনি পুলিশকে অবহিত করেন। তিনি জড়িতদের কঠোর শাস্তির দাবি জানান। আশুলিয়া থানার ভারপ্রাপ্ত কর্মকর্তা (ওসি) মহসিনুল কাদির প্রথম আলোকে বলেন, সোমবার ছাত্রীকে স্বাস্থ্য পরীক্ষার জন্য ঢাকা মেডিকেল কলেজ হাসপাতালে পাঠানো হবে। গ্রেপ্তার দুজনকে আদালতে পাঠানো হবে।
