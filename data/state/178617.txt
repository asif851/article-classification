
কুমিল্লার বরুড়া, বুড়িচং, লাকসাম ও মনোহরগঞ্জ উপজেলা ছাত্রলীগের মেয়াদোত্তীর্ণ কমিটি বিলুপ্ত করা হয়েছে। কুমিল্লা দক্ষিণ জেলা ছাত্রলীগের সাধারণ সম্পাদক জালাল উদ্দিন আহমেদ স্বাক্ষরিত এক সংবাদ বিজ্ঞপ্তিতে গতকাল শনিবার ওই তথ্য জানানো হয়।ছাত্রলীগের অন্তত চারজন নেতা জানান, গত বুধবার নগরের রামঘাট এলাকায় আওয়ামী লীগের কার্যালয়ে কুমিল্লা দক্ষিণ জেলা ছাত্রলীগের কার্যকরী কমিটির সভা অনুষ্ঠিত হয়। ওই সভায় সভাপতিত্ব করেন কুমিল্লা দক্ষিণ জেলা ছাত্রলীগের সভাপতি আ ফ ম আহসান উদ্দিন। এতে বরুড়া ও বুড়িচং উপজেলা কমিটি মেয়াদোত্তীর্ণ হওয়ায় ওই দুটি কমিটি বাতিল করা হয়। এরপর গত বৃহস্পতিবার একই কার্যালয়ে আরেকটি সভায় লাকসাম ও মনোহরগঞ্জ উপজেলা কমিটি বিলুপ্ত করা হয়।কুমিল্লা দক্ষিণ জেলা ছাত্রলীগের সাধারণ সম্পাদক জালাল উদ্দিন আহমেদ বলেন, শিগগিরই নতুন কমিটি দেওয়া হবে।
