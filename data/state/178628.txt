
ইসলামী ঐক্যজোটের একাংশের সভাপতি মুফতি ইজাহারুল ইসলাম চৌধুরী এবং তাঁর ছেলে হেফাজতে ইসলামের নেতা হারুন ইজাহারের বিরুদ্ধে অ্যাসিড মামলায় বিচার শুরু হয়েছে।
আজ বুধবার দুপুরে চট্টগ্রাম মহানগর দায়রা জজ এস এম মজিবুর রহমানের আদালতে অভিযোগ গঠনের মধ্য দিয়ে এ মামলার বিচার শুরু হলো। আদালত আগামী ১৫ জুলাই সাক্ষ্য গ্রহণের তারিখ ধার্য করেন।
হারুন ইজাহার কারাগারে থাকলেও মুফতি ইজাহার ঘটনার পর থেকে পলাতক।
চট্টগ্রাম মহানগর আদালতের সরকারি কৌঁসুলি ফখরুদ্দীন চৌধুরী প্রথম আলোকে বলেন, আসামিদের বিরুদ্ধে অভিযোগ গঠন করে সাক্ষ্য গ্রহণের দিন ধার্য করেছেন আদালত।
আসামির আইনজীবী আবদুস সাত্তার জানান, আসামিদের বিরুদ্ধে অভিযোগ গঠনের মতো কোনো তথ্যপ্রমাণ পাওয়া যায়নি। তা ছাড়া আসামিদের কাছ থেকে অ্যাসিডগুলো উদ্ধার হয়নি। 
গত বছরের ৭ অক্টোবর নগরের লালখান বাজার মাদ্রাসায় বোমা বিস্ফোরণের ঘটনায় তিনজন নিহত হন। এ ঘটনায় বিস্ফোরক দ্রব্য নিয়ন্ত্রণ আইনে একটি, অ্যাসিড নিয়ন্ত্রণ আইনে একটি এবং হত্যার অভিযোগে খুলশী থানায় একটি হত্যা মামলা দায়ের করে পুলিশ।
ঘটনার দিন মাদ্রাসার একটি কক্ষ থেকে ১৮টি বোতলে ৫০০ গ্রাম করে ৯ হাজার গ্রাম অ্যাসিড উদ্ধার করা হয়। প্রতিটি বোতলের গায়ে লেখা ছিল, এআরটি, ৫২৮০ পিকরিক অ্যাসিড এক্সট্রা পিউর, লোবা চেমি প্রাইভেট লিমিটেড, মুম্বাই, ৪০০০৫ ইন্ডিয়া।
গত ২৮ মে অ্যাসিড মামলায় অভিযোগপত্র দাখিল করেন খুলশী থানার এসআই লোকমান হোসাইন।
