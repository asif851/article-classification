
‘অনন্ত, অনন্তকাল...’ শিরোনামের দেয়ালচিত্রের পুরোটাজুড়ে ছিল কালো রঙের প্রলেপ। তাতে ছোপ ছোপ রক্ত বোঝাতে লাল রং। এবার সেই দেয়ালচিত্রের কালো অংশ সাদা করা হয়েছে। সাদায় যেন স্পষ্ট হয়ে উঠেছে রক্তের দাগ। প্রায় দুই বছর পর হামলাকারী শনাক্ত করে বিচারপ্রক্রিয়া শুরুর আশায় সিলেটের বিজ্ঞানবিষয়ক লেখক ও ব্লগার অনন্ত বিজয় দাশ হত্যার দুই বছর স্মরণ করা হলো সাদা দেয়ালচিত্রে ফুল দিয়ে শ্রদ্ধা নিবেদনের মধ্য দিয়ে।২০১৫ সালের ১২ মে অনন্ত বাসার সামনে আক্রান্ত হন। নগরের সুবিদবাজারের নুরানি আবাসিক এলাকার চৌরাস্তার মোড়ে দুর্বৃত্তরা কুপিয়ে হত্যা করে তাঁকে। ঘটনাস্থলের এক পাশে পিটিআইয়ের সীমানাপ্রাচীর। অনন্ত বিজয় দাশের শুভানুধ্যায়ীরা এলাকাবাসীর সহায়তায় দেয়ালের একাংশ কালো করে তৈরি করেন দেয়ালচিত্র। ২০১৬ সালের ১২ মে দেয়ালচিত্র উন্মোচন করে প্রথম শ্রদ্ধা নিবেদন করা হয়েছিল। এবার হত্যাকাণ্ডের দ্বিতীয় বার্ষিকীর আগে ৯ মে হামলাকারীদের শনাক্ত করে ছয়জনের বিরুদ্ধে অভিযোগপত্র দাখিল করা হয়েছে আদালতে।দেয়ালচিত্র স্থাপনের উদ্যোক্তাদের মধ্যে আইনজীবী মইনুদ্দিন আহমদ জালাল, অনন্ত বিজয় দাশের ভগ্নিপতি আইনজীবী সমর বিজয় সী শেখর প্রমুখ দেয়ালচিত্রে ফুল দিয়ে অনন্তকে স্মরণ করে দ্রুত বিচার দাবি করেন।
