
সংস্কৃতিমন্ত্রী আসাদুজ্জামান নূর বলেছেন, ‘উত্তরাঞ্চলের কৃষক যে ধান উৎপাদন করেন, ওই ধানের চাল সারা দেশের মানুষ খায়, অথচ উত্তরাঞ্চলের উন্নয়ন হয় না। এ জন্য এখন আমরা প্রধানমন্ত্রীর নেতৃত্বে উত্তরাঞ্চলের উন্নয়ন শুরু করেছি। উন্নয়ন করাই আমাদের লক্ষ্য।’গতকাল বৃহস্পতিবার দিনব্যাপী নীলফামারী জেলা সদরে গোরগ্রাম, লক্ষ্মীচাপ ও চাপড়া সরমজানি ইউনিয়নে চার কোটি ৭৮ লাখ ৭৪ হাজার ৭১৮ টাকা ব্যয়ে আটটি প্রকল্পের নির্মাণকাজের ফলক উন্মোচন অনুষ্ঠানে মন্ত্রী এ কথা বলেন।আসাদুজ্জামান নূর বলেন, স্থানীয় সরকার প্রকৌশল অধিদপ্তরের আওতায় এসব প্রকল্পের মধ্যে রয়েছে গোরগ্রাম ইউনিয়নের পোড়ার হাট থেকে চৌরঙ্গী হাট পর্যন্ত সড়ক উন্নয়ন, গোরগ্রাম ইউনিয়নের কিত্তনিয়া পাড়ায় অসচ্ছল মুক্তিযোদ্ধা উপেন্দ্র নাথ রায়ের বাসভবন নির্মাণ, লক্ষ্মীচাপ ইউনিয়নের অসচ্ছল মুক্তিযোদ্ধা অমূল্য রতন রায়ের বাসভবন ও কচুয়া সরকারি প্রাথমিক বিদ্যালয়ের বন নির্মাণ, ইউনিয়ন পরিষদ থেকে চৌরঙ্গী হাট পর্যন্ত সড়ক উন্নয়ন। এ ছাড়া লক্ষ্মীচাপ চৌরঙ্গী সড়কে গার্ডার সেতু নির্মাণ, চাপড়া সরমজানি ইউনিয়নের বাবড়ীঝাড় থেকে কচুকাটা সড়কে ৬০ মিটার গার্ডার সেতু নির্মাণ ও বাবরীঝাড় থেকে হাজারী হাট পর্যন্ত সড়ক উন্নয়ন করা হবে।অনুষ্ঠানে আরও উপস্থিত ছিলেন জেলা আওয়ামী লীগের সাধারণ সম্পাদক মমতাজুল হক, সাংগঠনিক সম্পাদক হাফিজুর রশিদ, এলজিইডির নির্বাহী প্রকৌশলী হক মাহমুদ, সদর উপজেলা চেয়ারম্যান আবুজার রহমান, জেলা মুক্তিযোদ্ধা কমান্ডার ফজলুল হক, সদর উপজেলা মুক্তিযোদ্ধা কমান্ডার সহিদুল ইসলাম, সদর উপজেলা নির্বাহী কর্মকর্তা সাবেত আলী প্রমুখ।
