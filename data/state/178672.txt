
যুবলীগের ঢাকা মহানগর দক্ষিণের সাংগঠনিক সম্পাদক রিয়াজুল হক খান ওরফে মিল্কির হত্যাকাণ্ড তদন্তে স্বরাষ্ট্র মন্ত্রণালয়ে আবেদন করবে র‌্যাপিড অ্যাকশন ব্যাটালিয়ন (র‌্যাব)। গতকাল মঙ্গলবার হত্যার চার ঘণ্টার মধ্যে সাতজনকে আটক করে র‌্যাব। এই হত্যা মামলায় সন্দেহভাজন হিসেবে উল্লেখ করা বাকি চার আসামি এখনো গ্রেপ্তার হয়নি।নিহত মিল্কির বড় ভাই মামলার বাদী মেজর রাশেদুল হক খান আজ দুপুরে  জানান, গত রাতে মামলা করার পর এখনো পুলিশ তাঁর সঙ্গে কোনো কথা বলেনি।মিল্কি হত্যাকাণ্ডে গ্রেপ্তার করা সাতজনের মধ্যে ছয়জনকে গুলশান থানা থেকে আজ সকালে আদালতে পাঠানো হয়। তাঁদের সাত দিন করে রিমান্ডে নেওয়ার আদেশ দিয়েছেন আদালত। আজ বুধবার ঢাকা মহানগর হাকিম রেজাউল করিম এ আদেশ দেন ।গুলশান থানার ভারপ্রাপ্ত কর্মকর্তা (ওসি) রফিকুল ইসলাম তাঁর কার্যালয়ে প্রথম আলো ডটকমকে জানান, র‌্যাবের হাতে আটক সাত আসামিকে আজ বুধবার সকালে আদালতে পাঠানো হয়েছে।
মামলার তদন্ত কর্মকর্তা গুলশান থানার উপপরিদর্শক (এসআই) সাব্বির আহমেদ বলেন, বাকি চার পলাতক আসামি খুব শিগগির ধরা পড়বে। মামলাটির তদন্তের দায়িত্ব নিতে স্বরাষ্ট্র মন্ত্রণালয়ে আজই আবেদন করবে র‌্যাব।
এ ব্যাপারে র‌্যাবের গণমাধ্যম শাখার পরিচালক উইং কমান্ডার হাবিবুর রহমান প্রথম আলো ডটকমকে জানান, এই হত্যা মামলার তদন্তের দায়িত্ব পেতে আজ স্বরাষ্ট্র মন্ত্রণালয়ে লিখিত আবেদন করা হবে।
গত সোমবার দিবাগত রাতে গুলশানে শপার্স ওয়ার্ল্ডের সামনে রিয়াজুল হক খান ওরফে মিল্কিকে গুলি করে হত্যা করা হয়। এ ঘটনায় গতকাল মঙ্গলবার রাত পৌনে ১০টায় রিয়াজের ভাই মেজর রাশেদুল হক খান গুলশান থানায় ১১ জনকে আসামি করে একটি হত্যা মামলা করেন। আসামিদের মধ্যে চারজন শাখাওয়াত হোসেন মণ্ডল, মো. সোহেল, জাহিদুল ইসলাম টুটুল ও ওয়াহিদুল আলম আরিফ পলাতক।
এই মামলার দুই নম্বর আসামি তুহিনুর রহমান হত্যার সময় ঘটনাস্থলে ছিলেন কি না, এ ব্যাপারে কিছু জানাতে পারেননি তাঁর ভগ্নিপতি মাকসুদ আলী।
আজ বুধবার দুপুরে প্রথম আলো ডটকমকে মুঠোফোনে মাকসুদ বলেন, ‘কেন তুহিনকে ধরা হয়েছে, এ ব্যাপারে আমরা কিছু বুঝতে পারছি না। তবে তারেককে (মামলার প্রধান আসামি এইচ এম জাহিদ সিদ্দিকী তারেক) হাসপাতালে দেখতে গেলে র‌্যাব তুহিনকে ধরে।’ 
নিহত মিল্কির সঙ্গে তুহিনের কোনো বিরোধ ছিল কি না, এ ব্যাপারে কিছু জানেন না বলে জানান মাকসুদ।
তুহিনের বড় বোন জিনিয়া সুলতানার স্বামী মাকসুদের ভাষ্য, তুহিনুর রহমান এশিয়ান ইউনিভার্সিটি থেকে কয়েক বছর আগে বিবিএ পাস করেন।
উত্তরার ফরচুন হাসপাতালে চিকিত্সাধীন মিল্কি হত্যা মামলার প্রধান আসামি জাহিদ সিদ্দিকী তারেক সুস্থ হয়ে উঠছেন বলে জানান র‌্যাব-১-এর সহকারী পরিচালক (অপস অফিসার) মুহাম্মদ মঞ্জুর মোর্শেদ। প্রথম আলো ডটকমকে তিনি বলেন, তারেকের শরীরের গুলিটি পিঠের ডান পাশ দিয়ে ঢুকে বাঁ পাশের পেশিতে আটকে আছে।
