
এ যাবৎকালের অনুষ্ঠিত সব ধরনের স্থানীয় সরকার নির্বাচনের মধ্যে আজকের পৌরসভা নির্বাচন সবচেয়ে অবাধ, সুষ্ঠু ও নিরপেক্ষ হয়েছে। আজ বুধবার বিকেল পাঁচটার দিকে আওয়ামী লীগের ধানমন্ডি কার্যালয়ে দলটির যুগ্ম সাধারণ সম্পাদক মাহবুব উল আলম হানিফ এ কথা বলেন।নির্বাচন সুষ্ঠু হওয়ায় আওয়ামী লীগের পক্ষ থেকে নির্বাচন কমিশন, সরকার ও বিএনপিসহ নির্বাচনে অংশগ্রহণকারী সব রাজনৈতিক দলকে ধন্যবাদ জানান আওয়ামী লীগের এই যুগ্ম সাধারণ সম্পাদক।নির্বাচনে বিএনপির বিভিন্ন অভিযোগ প্রসঙ্গে মাহবুব উল আলম বলেন, তারা বলেছে ৬০ টি কেন্দ্রে অনিয়ম হয়েছে। এটা যদি সত্যিও ধরে নেওয়া হয় তাহলেও তিন শতাংশের কম জায়গায় এটা হয়েছে, যা খুবই নগণ্য। বিএনপি এসব পৌরসভায় নিশ্চিত পরাজয় জেনে বিতর্কিত করার জন্য অনিয়মের অভিযোগ করেছে। এর কোনো সত্যতা নেই।মাহবুব উল আলম বলেন, ‘আমরা নির্ভরযোগ্য সূত্রে জানতে পেরেছি, বিএনপি নেত্রী নির্দেশ দিয়েছেন, যেসব পৌরসভায় তাঁদের প্রার্থী পরাজিত হবেন, সেখানে পরাজয় শিটে তাঁরা যেন সই না করেন। বিএনপি অনেক চেষ্টা করেছে নির্বাচন বানচাল করার জন্য। সেটা করতে না পেরে বাধ্য হয়ে তারা নির্বাচনকে বিতর্কিত করার চেষ্টা করছে।’
তারপরও শেষ পর্যন্ত নির্বাচনে থাকায় বিএনপিকে ধন্যবাদ জানান মাহবুব উল আলম। পাশাপাশি নির্বাচনের ফলাফল যাই হোক, তা মেনে নেওয়ার আহ্বান জানান তিনি।
