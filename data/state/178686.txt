
৩৭তম বিসিএসের প্রাথমিক বাছাইয়ের (প্রিলিমিনারি) মতো লিখিত পরীক্ষার প্রশ্নপত্রের সেটও ভিডিও কনফারেন্সে লটারির মাধ্যমে নির্ধারণ করা হয়েছে। আজ রোববার সকাল থেকে এই পরীক্ষা শুরু হয়েছে। চলবে বেলা দুইটা পর্যন্ত।
ঢাকার আটটি এবং ঢাকার বাইরে ছয় বিভাগীয় শহরের ছয়টি কেন্দ্রে এই পরীক্ষা চলছে। এবার ৮ হাজার ৫২২ জন এই পরীক্ষায় অংশ নিচ্ছেন।
সরকারি কর্মকমিশনের (পিএসসি) চেয়ারম্যান মোহাম্মদ সাদিক প্রথম আলোকে বলেন, আগারগাঁও সরকারি কর্মকমিশন সচিবালয়ে লটারির মাধ্যমে বিসিএসের প্রশ্নপত্র ঠিক করা হয়। ভিডিও কনফারেন্সের মাধ্যমে বিভাগীয় কমিশনার কিংবা জেলা প্রশাসকসহ পরীক্ষার সঙ্গে যুক্ত কর্মকর্তারা এতে যুক্ত ছিলেন। সবার সামনে লটারি হয়। একাধিক সেট থেকে আজকের পরীক্ষার জন্য নয়নতারা সেটটি নির্ধারণ করা হয়।
ভিডিও কনফারেন্সের এই উদ্যোগ কেন—তা জানতে চাইলে মোহাম্মদ সাদিক বলেন, স্বচ্ছতা বজায় রাখার জন্য এবং পরীক্ষার সঙ্গে যুক্ত ঢাকার বাইরের কর্মকর্তাদের সম্পৃক্ত করতেই এই উদ্যোগ নেওয়া হয়েছে।
লটারির আগে পিএসসি চেয়ারম্যান মোহাম্মদ সাদিক বিভাগীয় কমিশনার ও জেলা প্রশাসকদের সঙ্গে ভিডিও কনফারেন্সে মতবিনিময়ও করেন। লটারিতে প্রশ্নপত্র নির্ধারণের পর ভিডিও কনফারেন্সের মাধ্যমে সবাইকে জানিয়ে দেওয়া হয়।
প্রথম শ্রেণির গেজেটেড কর্মকর্তা হিসেবে ১ হাজার ২২৬ জনকে নিয়োগ দিতে গত বছরের ২৯ ফেব্রুয়ারি ৩৭তম বিসিএসের বিজ্ঞপ্তি প্রকাশ করে পিএসসি। এ বিসিএসে অংশ নিতে গত ৩১ মার্চ থেকে ২ মে পর্যন্ত প্রার্থীরা আবেদন করেন। গত বছরের ৩০ সেপ্টেম্বর বাছাই প্রিলিমিনারি পরীক্ষা অনুষ্ঠিত হয়। এতে অংশ নেন ২ লাখ ৪৩ হাজার ৪৭৬ জন পরীক্ষার্থী। ১ নভেম্বর ফল প্রকাশ করা হয়। এতে ৮ হাজার ৫২২ জন উত্তীর্ণ হন। আজ তাঁদের লিখিত পরীক্ষা শুরু হয়েছে।
