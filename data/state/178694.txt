
ইসলামী বিশ্ববিদ্যালয়ের খালেদা জিয়া হলে চার দিন ধরে পানি না থাকার অভিযোগ করে পানির দাবিতে আজ বৃহস্পতিবার হলের আবাসিক ছাত্রীরা বিশ্ববিদ্যালয়ের প্রকৌশল কার্যালয় ঘেরাও করেন। সমস্যা সমাধানের আশ্বাস পেয়ে হলে ফিরে যান তাঁরা। 
প্রত্যক্ষদর্শীরা জানান, আজ সকাল ১০টার দিকে খালেদা জিয়া হলের প্রায় ২০০ আবাসিক ছাত্রী পানির দাবিতে বিশ্ববিদ্যালয়ের প্রকৌশল কার্যালয় ঘেরাও করেন। এ সময় প্রকৌশল কার্যালয়ের কর্মকর্তা-কর্মচারীরা অবরুদ্ধ হয়ে পড়েন। ছাত্রীরা কার্যালয়ের বাইরে প্রায় দুই ঘণ্টা অবস্থান করেন। পরে খালেদা জিয়া হল কর্তৃপক্ষ ও প্রকৌশল কার্যালয়ের কয়েকজন কর্মকর্তা বিষয়টি সমাধানের লিখিত আশ্বাস দিলে ছাত্রীরা হলে ফিরে যান। পরে বিকেলে হলে পানি সরবরাহ করে কর্তৃপক্ষ।বিক্ষোভকারী কয়েকজন ছাত্রী জানান, খালেদা জিয়া হলের পানিসংকট নতুন কোনো সমস্যা নয়। ২০১০ সালে হলের নতুন ব্লক নির্মাণের পর থেকে বেলা একটার পর পানি থাকে না। এ সমস্যার স্থায়ী সমাধান দরকার। এ বিষয়ে যোগাযোগ করা হলে খালেদা জিয়া হলের প্রাধ্যক্ষ এস এম মোস্তফা কামালের মুঠোফোন বন্ধ পাওয়া যায়। বিশ্ববিদ্যালয়ের প্রধান প্রকৌশলী মকবুল হোসেন প্রথম আলোকে বলেন, ‘চার দিন ধরে হলে পানি না থাকার বিষয়টি অবিশ্বাস্য। আমাকে এ বিষয়ে কেউ জানায়নি। আমি এখন ঢাকায় আছি। ক্যাম্পাসে ফিরে এ বিষয়ে স্থায়ী সমাধানের চেষ্টা করব।’
