
সড়ক পরিবহন ও সেতুমন্ত্রী ওবায়দুল কাদের অভিযোগ করেছেন, একটি বড় দল উগ্রবাদকে পৃষ্ঠপোষকতা করছে। তারা আন্দোলনে ব্যর্থ হয়ে এখন সরকার হটানোর জন্য উগ্রবাদীদের দিয়ে দেশে অস্থিতিশীল পরিবেশ সৃষ্টির চক্রান্ত করছে। আজ শনিবার দুপুরে নারায়ণগঞ্জের রূপগঞ্জে ভুলতা ফ্লাইওভারের কাজ পরিদর্শনে গিয়ে তিনি এসব কথা বলেন।
ওবায়দুল কাদের বলেন, ‘উগ্রবাদ মোকাবিলায় আমাদের সক্ষমতা ইতিমধ্যে আমরা প্রমাণ করেছি। তাদের মোকাবিলা করার সক্ষমতা সরকারের আছে, জনগণের আছে—এটা আমরা প্রমাণ করেছি।’
কুমিল্লা সিটি করপোরেশন নির্বাচন প্রসঙ্গে আওয়ামী লীগের সাধারণ সম্পাদক ওবায়দুল কাদের বলেন, ‘দল হেরেছে, সরকার জিতেছে। আমাদের অভ্যন্তরীণ দুর্বলতার কারণে আমাদের দল হেরেছে। সেই দুর্বলতার সুযোগকে বিএনপি কাজে লাগিয়েছে। আমরা এখান থেকে আগামী জাতীয় নির্বাচনকে সামনে রেখে সতর্কবার্তা পেয়ে গেলাম।’
মন্ত্রী বলেন, ১৬৫ কোটি টাকা ব্যয়ে নির্মিত ভুলতা ফ্লাইওভার আগামী জুন মাসে জনসাধারণের জন্য খুলে দেওয়া হবে। এই ফ্লাইওভার চালু হলে ঢাকা-সিলেট ও ঢাকা বাইপাস এশিয়া মহাসড়কের যানজট নিরসন হবে। এ ছাড়া এই মহাসড়কে চিহ্নিত ১৪৪টি ব্ল্যাক স্পট সংস্কারের কাজও এই সময়ের মধ্যে শেষ হওয়ার আশা প্রকাশ করেন তিনি।
এ সময় মন্ত্রীর সঙ্গে ছিলেন স্থানীয় সংসদ সদস্য গোলাম দস্তগীর গাজী।
