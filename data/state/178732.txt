
নির্বাচনী দায়িত্বে নিয়োজিত কর্মকর্তাদের নিরাপত্তা নিশ্চিত করার দাবি
নির্বাচনী দায়িত্বে নিয়োজিত কর্মকর্তাদের নিরাপত্তা নিশ্চিত করার দাবি জানিয়েছেন বাংলাদেশ কলেজ শিক্ষক সমিতি—বাকশিস চট্টগ্রাম জেলা শাখার নেতারা। সংগঠনের সভাপতি দবির উদ্দীন খান ও সাধারণ সম্পাদক আবু তাহের চৌধুরী সম্প্রতি এক বিবৃতিতে এ দাবি জানান।
বিবৃতিতে নেতারা বলেন, আগামী ৫ জানুয়ারি দশম জাতীয় সংসদ নির্বাচনকে সামনে রেখে দেশের বিভিন্ন স্থানে সন্ত্রাসী ও দুর্বৃত্তরা সশস্ত্র হামলা চালিয়ে জানমালের ব্যাপক ক্ষয়ক্ষতি করছে। এ ধরনের সহিংসতা স্বাধীনতার ৪২ বছরের ইতিহাসে নজিরবিহীন। এ উদ্বেগজনক পরিস্থিতিতে জনগণের সঙ্গে শিক্ষকসমাজও শঙ্কিত। আসন্ন দশম জাতীয় সংসদ নির্বাচনে দায়িত্ব পালনে নিয়োজিত কর্মকর্তাদের নিরাপত্তা নিশ্চিত করার দাবি জানান নেতারা।
