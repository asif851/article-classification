
প্রধানমন্ত্রী শেখ হাসিনা কম্বোডিয়ায় তাঁর তিন দিনের সরকারি সফর শেষে আজ মঙ্গলবার বিকেলে দেশে ফিরেছেন। কম্বোডিয়ার প্রধানমন্ত্রী হুন সেনের আমন্ত্রণে তিনি সে দেশ সফর করেন। খবর বাসস।
প্রধানমন্ত্রী এবং তাঁর সফরসঙ্গীদের বহনকারী বিমান বাংলাদেশ এয়ারলাইনসের একটি ভিভিআইপি ফ্লাইট বিকেল ৪টা ৩৫ মিনিটে হজরত শাহজালাল আন্তর্জাতিক বিমানবন্দরে অবতরণ করে। প্রধানমন্ত্রীর এই সফরকালে ব্যবসা-বাণিজ্য বৃদ্ধি ও বিনিয়োগ সম্পর্ক জোরদারে এবং পর্যটন, কৃষি, বেসামরিক বিমান, আইসিটি ও কারিগরি শিক্ষার মতো বিভিন্ন ক্ষেত্রে সহযোগিতা বৃদ্ধিতে কম্বোডিয়া ও বাংলাদেশের মধ্যে একটি চুক্তি এবং নয়টি সমঝোতা স্মারক স্বাক্ষরিত হয়। শেখ হাসিনা কম্বোডিয়ার সঙ্গে আনুষ্ঠানিক বৈঠকে বাংলাদেশের পক্ষে নেতৃত্ব দেন। তিনি কম্বোডিয়ার রাজা নরদোম সিহামনের সঙ্গে সৌজন্য সাক্ষাৎ দান করেন। তিনি কম্বোডিয়া চেম্বারের বাণিজ্য আলোচনায় যোগ দেন এবং কম্বোডিয়ার প্রধানমন্ত্রী দেওয়া একটি সরকারি ভোজসভায় যোগ দেন। প্রধানমন্ত্রী শেখ হাসিনা নমপেনে কম্বোডিয়ার স্বাধীনতা স্মৃতিস্তম্ভে ফুল দিয়ে শ্রদ্ধা জানান। তিনি কম্বোডিয়ার প্রয়াত রাজা নরদোম সিহানুকের রাজকীয় স্মৃতি প্রতিকৃতিতে ফুল দিয়ে শ্রদ্ধা জানান।
কম্বোডিয়ার সাবেক প্রধানমন্ত্রী এবং কম্বোডিয়ার রয়েল পার্টি ফানসিনপেকের প্রেসিডেন্ট নরদোম রনবিধ প্রধানমন্ত্রী শেখ হাসিনার সঙ্গে তাঁর হোটেল স্যুটে সৌজন্য সাক্ষাৎ করেন।
সরকারি সূত্রে বলা হয়, প্রধানমন্ত্রী শেখ হাসিনার কম্বোডিয়া সফর দুই দেশের এবং অঞ্চলের জনগণের স্বার্থে বাংলাদেশ ও কম্বোডিয়ার মধ্যে যোগাযোগ ও সহযোগিতা বৃদ্ধিতে সহায়ক ভূমিকা রাখবে।
