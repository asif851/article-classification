
হাইকোর্ট বিভাগের এক বিচারপতির কাছে মেয়াদোত্তীর্ণ ওষুধ বিক্রি করায় ধানমন্ডির সাত মসজিদ রোডের কেয়ারী প্লাজা মার্কেটে অবস্থিত মেট্রো ফামার্র মালিক ও এক কর্মচারীর বিরুদ্ধে করা মামলা আইন অনুসারে পরিচালনা করতে নির্দেশ দিয়েছেন হাইকোর্ট। আজ বৃহস্পতিবার বিচারপতি গোবিন্দ চন্দ্র ঠাকুর ও বিচারপতি রাজিক আল জলিলের সমন্বয়ে গঠিত হাইকোর্টের অবকাশকালীন বেঞ্চ এ আদেশ দেন।
আদালত সূত্র জানায়, খাদ্যে বিষক্রিয়ায় আক্রান্ত হয়ে বিচারপতি গোবিন্দ চন্দ্র ঠাকুর চিকিৎসকের পরামর্শে তাঁর এমএলএসএসকে ওনিয়াম-৫০ কিনতে ১১ সেপ্টেম্বর দোকানে পাঠান। ওই কর্মচারী ধানমন্ডি সাত মসজিদ রোডের কেয়ারী প্লাজা মার্কেটের মেট্রো ফার্মা থেকে ট্যাবলেট কেনেন। বাসায় ফেরার পর ওষুধ দেওয়া হলে বিচারপতি তাৎক্ষণিক একটি ট্যাবলেট সেবন করেন। এরপর তিনি অস্বস্তিবোধ করেন। এ অবস্থায় বিচারপতি ট্যাবলেটের লেবেল হাতে নিয়ে দেখেন তা মেয়াদোত্তীর্ণ। তিনি ধানমন্ডি থানায় ফোন করেন। এরপর বিচারপতির বাসায় যান ধানমন্ডি থানার পরিদর্শক (তদন্ত) হেলালউদ্দিন। পুলিশ কর্মকর্তা তাঁর কাছে ঘটনা শোনেন। বিচারপতি ওই দোকানের মালিক ও কর্মচারীর বিরুদ্ধে আইন অনুযায়ী পদক্ষেপ নিতে পুলিশকে নির্দেশ দেন এবং পুলিশ কী ব্যবস্থা নিয়েছে, তা জানিয়ে ১৫ সেপ্টেম্বর আদালতে প্রতিবেদন দিতে নির্দেশ দেন।
এই নির্দেশ অনুসারে আজ প্রতিবেদন নিয়ে আদালতে হাজির হন ধানমন্ডি থানার পরিদর্শক (তদন্ত) হেলালউদ্দিন। এতে বলা হয়, মেয়াদোত্তীর্ণ ওষুধ বিক্রির অভিযোগে দোকানের মালিক রফিক ও কর্মচারী আবদুস সাত্তারকে আসামি করে ১১ সেপ্টেম্বর ধানমন্ডি থানায় মামলা হয়েছে। আদালতে রাষ্ট্রপক্ষে প্রতিবেদনটি দাখিল করেন ডেপুটি অ্যাটর্নি জেনারেল এ এস এম নাজমুল হক।
এ এস এম নাজমুল হক প্রথম আলোকে বলেন, প্রতিবেদনে বলা হয়, বিশেষ ক্ষমতা আইনের ২৫ সি (বি) ধারায় ধানমন্ডি থানায় ১১ সেপ্টেম্বর রফিক ও আবদুস সাত্তারের বিরুদ্ধে মামলা করা হয়েছে। আদালত বিষয়টি নিষ্পত্তি করে দিয়ে আইন অনুসারে মামলা পরিচালনা করতে ধানমন্ডি থানার পুলিশকে নির্দেশ দিয়েছেন।
এর আগে একটি মামলার (২৬ বিসিআর, এডি) পর্যবেক্ষণ অনুসারে হাইকোর্ট ওই আদেশ দিয়েছেন জানিয়ে নাজমুল হক বলেন, ফৌজদারি কার্যবিধির ২৫ ধারা অনুসারে সুপ্রিম কোর্টের একজন বিচারক বাংলাদেশের যেখানেই থাকুক না কেন, তিনি (জাস্টিজ ফর পিস) বিচারপতি, তাঁর ক্ষমতা ও কর্তৃত্ব আছে যেকোনো জায়গায় ঘটা অপরাধ আমলে নেওয়ার ও আইন অনুসারে আইনশৃঙ্খলা বাহিনীকে নির্দেশ দেওয়ার। সংবিধানের ১১২ ধারা অনুযায়ী সুপ্রিম কোর্টকে সহযোগিতায় যেকোনো নির্বাহী ব্যক্তি বাধ্য।
