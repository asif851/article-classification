
কুমিল্লা ভিক্টোরিয়া সরকারি কলেজের ছাত্রী সোহাগী জাহান তনু হত্যার বিচারের দাবিতে সংসদ ভবন অভিমুখে পদযাত্রা কর্মসূচি ঘোষণা করেছে গণজাগরণ মঞ্চ। আগামী ৫ মে বেলা ১১টায় রাজধানীর শাহবাগ থেকে এই পদযাত্রা শুরু হবে। 
আজ শুক্রবার বিকেলে রাজধানীর শাহবাগে জাতীয় জাদুঘরের সামনে প্রতিবাদ সমাবেশ থেকে গণজাগরণ মঞ্চের মুখপাত্র ইমরান এইচ সরকার এ কর্মসূচি ঘোষণা করেন। ইমরান বলেন, আগামী ৫ মে ‘জাস্টিস ফর তনু’ শিরোনামে বাংলাদেশ জাতীয় সংসদ ভবন অভিমুখে ‘পার্লামেন্ট মার্চ’ কর্মসূচি ঘোষণা করছি। ইমরান ওই কর্মসূচিতে সারা দেশের স্কুল, কলেজ ও বিশ্ববিদ্যালয়ের শিক্ষার্থীসহ তনু হত্যার বিচারের দাবিতে আন্দোলনরত সবাইকে যোগ দেওয়ার আহ্বান জানান।ইমরান বলেন, পদযাত্রা শেষে তনু হত্যার বিচার এবং আইন সংশোধন করে ধর্ষণের সর্বোচ্চ শাস্তি মৃত্যুদণ্ড করার জন্য সারা দেশ থেকে গণজাগরণ মঞ্চের সংগ্রহ করা গণস্বাক্ষর জাতীয় সংসদে জমা দেওয়া হবে। গণজাগরণ মঞ্চের মুখপাত্র অভিযোগ করেন, ‘আমরা কেউ নিরাপদ নই। গত এক–দেড় বছরে ব্লগার থেকে শুরু করে পীর-পুরোহিত যাঁদের হত্যা করা হয়েছে, কোনো ঘটনারই বিচার হয়নি। উল্টো সরকার ও আইনশৃঙ্খলা রক্ষাকারী বাহিনী ঘটনা ধামাচাপা দেওয়ার চেষ্টা করে। এই ধামাচাপা দেওয়ার যে অপসংস্কৃতি শুরু হয়েছে, সেটি বিচারহীনতায় গিয়ে শেষ হচ্ছে।’ ইমরান বলেন, দেশের প্রত্যেকটি মানুষের জীবন যখন অনিরাপদ, তখন রাষ্ট্রের সফলতার পরিসংখ্যান প্রকাশ জনগণের সঙ্গে পরিহাস ছাড়া কিছু নয়। তনু হত্যার বিচার না হওয়া পর্যন্ত আন্দোলন চলবে উল্লেখ করে ইমরান আরও বলেন, অপরাধীদের বিচার না হলেও প্রতিবাদকারীদের বিচার হচ্ছে। যাঁরা প্রতিবাদ করছেন, তাঁরা হারিয়ে যাচ্ছেন, খুন হচ্ছেন। তিনি বলেন, গণজাগরণ মঞ্চের আন্দোলন কোনো গোষ্ঠী বা প্রতিষ্ঠানের বিরুদ্ধে নয়। তাঁরা দেশের সব হত্যাকাণ্ড, বেসিক ব্যাংক, সোনালি ব্যাংক ও শেয়ারবাজার কেলেঙ্কারি ও বাংলাদেশ ব্যাংকের রিজার্ভ থেকে টাকা লুটের বিচার চান। সমাবেশ শেষে গণজাগরণ মঞ্চের কর্মী-সমর্থকেরা বিক্ষোভ মিছিল বের করেন। মিছিলটি টিএসসি ঘুরে আবার শাহবাগে এসে শেষ হয়।
