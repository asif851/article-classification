
মধ্য চল্লিশের মোশাররফ হোসেন ঢাকা বিদ্যুৎ বিতরণ কোম্পানির (ডিপিডিসি) ডেমরা অঞ্চলের মিটার রিডার। তৃতীয় শ্রেণির কর্মচারী হলেও প্রাথমিক অনুসন্ধানেই তাঁর কয়েক কোটি টাকার সম্পদের সন্ধান পেয়েছেন দুর্নীতি দমন কমিশনের (দুদক) কর্মকর্তারা। দুদকের উপপরিচালক (জনসংযোগ) প্রণব কুমার ভট্টাচার্য বলেন, প্রাথমিক অনুসন্ধানে মোশাররফের কোটি টাকার সম্পদের হিসাব পাওয়া গেছে। তাই আজ মঙ্গলবার তাঁর সম্পদের হিসাব বিবরণী দাখিলের জন্য নোটিশ পাঠানোর সিদ্ধান্ত হয়েছে। এরপর আইন অনুযায়ী ব্যবস্থা নেওয়া হবে।দুদক সূত্র জানায়, মোশাররফ হোসেনের আরও সম্পদ পাওয়ার সম্ভাবনা রয়ে গেছে। দুদকের একটি সূত্র জানায়, দুদকে আসা অভিযোগের ভিত্তিতে প্রাথমিক অনুসন্ধানেই মোশাররফের সহায়-সম্পদের যে হিসাব পাওয়া গেছে, তা আশ্চর্যজনক। চাকরিতে নিয়োগ পাওয়ার পরে তিনি নরসিংদী শহরে একটি ছয়তলা বাড়ি করেছেন, যার দামই তিন কোটি টাকার বেশি। ময়মনসিংহে সোয়া তিন একর জমি কিনেছেন, গাজীপুরে কিনেছেন ১৪ শতাংশ। ব্যাংকে নামে-বেনামে বেশ কিছু নগদ টাকাও রয়েছে।
