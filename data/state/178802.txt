

রামপালে বিদ্যুৎকেন্দ্র নিয়ে বিএনপি কোনো কর্মসূচি দেবে কি না, তা নির্ভর করছে সরকারের আচরণের ওপর। সরকার কী পদক্ষেপ নেয়, বিএনপি তা পর্যবেক্ষণ করবে।আজ বৃহস্পতিবার রাজধানীর শেরেবাংলা নগরে বিএনপির প্রতিষ্ঠাতা জিয়াউর রহমানের কবরে ফুল দিয়ে শ্রদ্ধা জানানোর পর সাংবাদিকদের প্রশ্নের উত্তরে দলের মহাসচিব মির্জা ফখরুল ইসলাম আলমগীর এ কথা বলেন। বিদ্যুৎকেন্দ্র নির্মাণের বিরুদ্ধে বিএনপি কোনো কর্মসূচি দেবে কি না, এমন প্রশ্নের উত্তরে ফখরুল এ কথা বলেন।বিএনপির এই নেতা বলেন, ইতিমধ্যে বিভিন্ন রাজনৈতিক দল ও সংগঠন রামপাল বিদ্যুৎকেন্দ্র নির্মাণের বিরুদ্ধে আন্দোলন করছে। তাঁদের আন্দোলনের প্রতি বিএনপির সমর্থন রয়েছে। সরকার রামপাল নিয়ে কী পদক্ষেপ নেয়, বিএনপি তা পর্যবেক্ষণ করছে।বিএনপি নতুন ইস্যু তৈরি করতে রামপাল বিদ্যুৎকেন্দ্রের বিরুদ্ধে কথা বলছে—সরকারি দলের নেতাদের এমন বক্তব্যের বিষয়ে জানতে চাইলে ফখরুল বলেন, বিএনপি নিজস্ব আদর্শ ও মূল্যবোধ নিয়ে রাজনীতি করে। কে কী বলল, সেটা মুখ্য বিষয় না। তবে আওয়ামী লীগ যত ইস্যু তৈরি করেছে, তাতে বিএনপির নতুন ইস্যু তৈরির প্রয়োজন নেই। আওয়ামী লীগই নতুন নতুন ইস্যু তৈরি করে ও ডাইভার্ট করে বলে ফখরুল মন্তব্য করেন।
জাতীয়তাবাদী মুক্তিযোদ্ধা দলের প্রতিষ্ঠাবার্ষিকী উপলক্ষে সংগঠনের নেতা-কর্মীদের নিয়ে ফখরুল জিয়ার কবরে ফুল দিয়ে শ্রদ্ধা জানান। এরপর নেতা-কর্মীদের সঙ্গে নিয়ে তিনি মোনাজাত করেন। এতে যুগ্ম মহাসচিব সৈয়দ মোয়াজ্জেম হোসেন আলাল, মুক্তিযোদ্ধা দলের সভাপতি ইশতিয়াক আজিজ উলফাতসহ সংগঠনের বিভিন্ন পর্যায়ের নেতারা উপস্থিত ছিলেন।
