
সংগঠনের নেতা-কর্মীদের হত্যার প্রতিবাদ ও গ্রেপ্তার হওয়া নেতা-কর্মীদের মুক্তির দাবিতে আগামী বুধবার সারা দেশে সকাল-সন্ধ্যা হরতাল ডেকেছে ইসলামী ছাত্রশিবির।আজ সোমবার সংগঠনটির কেন্দ্রীয় সেক্রেটারি জেনারেল আবদুল জব্বার এক সংবাদ বিজ্ঞপ্তিতে এ হরতালের ডাক দেন।এর আগে একই দাবিতে গত শনিবার বিক্ষোভ কর্মসূচি পালন করে ছাত্রশিবির। দাবি পূরণ না হলে গতকাল রোববার সারা দেশে সকাল-সন্ধ্যা হরতাল পালনের হুমকি দিয়েছিল। কিন্তু পরে আর হরতাল পালন করেনি।ছাত্রশিবিরের দাবিগুলোর মধ্যে রয়েছে সংগঠনের কেন্দ্রীয় সভাপতি দেলাওয়ার হোসেনসহ গ্রেপ্তার হওয়া নেতাদের মুক্তি; কুমিল্লায় শিবিরের কর্মী আবদুলকে হত্যার প্রতিবাদ; শিবিরের নেতা তাজাম্মুর আলী, আজিজ রহমান, আবদুস সালাম ও নুরুল আমিনকে গ্রেপ্তারের পর আদালতে হাজির না করার প্রতিবাদ, আইনশৃঙ্খলা রক্ষাকারী বাহিনী কর্তৃক অপহূত শিবিরের নেতা আনোয়ারুল ইসলাম, ওলিউল্লাহ আল মুকাদ্দাস ও জাকের হোসেনের মুক্তি প্রভৃতি।
