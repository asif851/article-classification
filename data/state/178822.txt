
জাতীয় শিক্ষাক্রম ও পাঠ্যপুস্তক বোর্ডের পঞ্চম শ্রেণির শিক্ষার্থীদের আমার বাংলা বইয়ের ‘হিমালয়ের শীর্ষে বাংলাদেশের পতাকা’ শীর্ষক রচনায় ভুল তথ্য দেওয়ার অভিযোগে গতকাল রোববার মামলা হয়েছে। রাজশাহীর জ্যেষ্ঠ সহকারী জজ আদালতে মামলাটি দায়ের করেছেন আইনজীবী আহমদ ইবনুল ওরফে ওয়াক্ত। মামলায় এভারেস্ট বিজয়ী মুসা ইব্রাহীম ও শিক্ষাসচিবকে বিবাদী করা হয়েছে।বাদী আরজিতে উল্লেখ করেছেন, ওই রচনার প্রথম অনুচ্ছেদের শেষ সারিতে লেখা মুসা ইব্রাহীম হিমালয়ের সর্বোচ্চ চূড়ায় আরোহণের সময়ের জায়গায় লেখা হয়েছে ভোর পঁাচটা ৫৫ মিনিট। এটা ঠিক নয়। কারণ মুসার সনদে লেখা রয়েছে ছয়টা ৫০ মিনিট। হিমালয়ান ডাটাবেজে লেখা রয়েছে চারটা ৫০ মিনিট। তবে ওই তথ্যভান্ডারের ২০১৩ সালের সেপ্টেম্বর মাসে সংস্করণে লেখা রয়েছে ভোর পাঁচটা ১৬ মিনিট। ওই অধ্যায়ে এভারেস্টের উচ্চতার জায়গায় লেখা হয়েছে ২৯ হাজার ৩৫ মিটার। বাদী দাবি করেন, সঠিক উচ্চতা হবে আট হাজার ৮৪৮ মিটার। এ ছাড়া বইয়ে বেস ক্যাম্পের উচ্চতা দেওয়া হয়েছে ছয় হাজার ৪৫০ মিটার। বাদী দাবি করেন, প্রকৃত উচ্চতা হবে ছয় হাজার ৪৯০ মিটার।বাদী আহমদ ইবনুল বলেন, আগামী ৯ জুন মামলার শুনানির দিন ধার্য করা হয়েছে। তিনি আরও বলেন, ‘মুসা ইব্রাহীম আমার শত্রু নন। তবে তাঁর ব্যাপারে বইতে সঠিক তথ্য দেওয়া হয়নি। এই বিষয়টি তাঁরও জানা থাকা দরকার।’
