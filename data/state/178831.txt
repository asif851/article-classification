
চিকিৎসার নামে প্রতারণা করার দায়ে বাগেরহাটের সদর উপজেলায় একজনকে কারাদণ্ড ও দুজনকে জরিমানা করেছেন ভ্রাম্যমাণ আদালত। গতকাল বুধবার তাঁদের এ দণ্ড দেওয়া হয়। একই অপরাধে আদালত অপর একজনের প্রতিষ্ঠান সিলগালা করে দিয়েছেন।দণ্ডপ্রাপ্ত ব্যক্তিরা হলেন সদর উপজেলা শহরের রেল রোডে অবস্থিত পাইলস চিকিৎসালয়ের মালিক দেলোয়ার হোসেন (৫২), মিথিলা ডেন্টালের মালিক সদর উপজেলার চরগ্রাম গ্রামের জাহিদুর রহমান (৪২) ও নিপা ডেন্টালের মালিক আবদুল হামিদ (৫৫)। এঁদের মধ্যে দেলোয়ারকে তিন মাসের সশ্রম কারাদণ্ড এবং জাহিদুরকে ২৫ হাজার ও হামিদকে ৫০ হাজার টাকা জরিমানা করা হয়েছে। এ ছাড়া আদালত মল্লিক ডেন্টাল নামের একটি প্রতিষ্ঠান সিলগালা করে দিয়েছেন। ওই প্রতিষ্ঠানের মালিক অভিযানের খবর পেয়ে পালিয়ে যান।দেলোয়ার হোসেন ভুয়া মেডিসিন বিশেষজ্ঞ। অন্য তিনজন ভুয়া দন্ত চিকিৎসক। তাঁদের বাংলাদেশ মেডিকেল অ্যান্ড ডেন্টাল কাউন্সিলের সনদ ও নিবন্ধন ছিল না। বিষয়টি জানতে পেরে গতকাল সকালে নির্বাহী ম্যাজিস্ট্রেট হুমায়ুন কবির ও রবিউল ইসলামের নেতৃত্বে রেল রোডে অভিযান চালানো হয়।
