
রাজশাহী মেডিকেল কলেজ এখন থেকে বিশ্ববিদ্যালয়। এর নাম হবে এ এইচ এম কামরুজ্জামান মেডিকেল বিশ্ববিদ্যালয়। আজ শনিবার বিকেলে স্বাস্থ্যমন্ত্রী মোহাম্মদ নাসিম রাজশাহী মেডিকেল কলেজ মিলনায়তনে এক সভায় এ ঘোষণা দেন।এর আগে দুপুর ১২টার দিকে রাজশাহী মেডিকেল কলেজ হাসপাতাল মিলনায়তনে চিকিত্সক, কর্মচারী ও হাসপাতাল পরিচালনা কমিটির সঙ্গে মতবিনিময় করেন মন্ত্রী। সেখানে বক্তব্য দেওয়ার সময় তিনি চিকিত্সকদের উদ্দেশে বলেন, ‘কথায় কথায় ধর্মঘট ডাকবেন না। ধর্মঘট ডাকলে একজন রোগী মারা গেলে দায়িত্ব নেবে কে?’স্বাস্থ্যমন্ত্রী বলেন, ‘সত্যিকার অর্থে যদি আপনি একজন চিকিত্সক হন, তাহলে ধর্মঘট করবেন না।’ রোগীদের উদ্দেশে তিনি বলেন, ‘চিকিত্সকেরও ভুল হতে পারে। তাই বলে রোগীরা তাঁদের আঘাত করবে, এটা ঠিক না।’মতবিনিময় সভায় হাসপাতালের উন্নয়নসহ বিভিন্ন বিষয়ে কথা বলেন স্বাস্থ্যমন্ত্রী। তিনি বলেন, ‘হাসপাতালের উন্নয়ন অবশ্যই করব, কিন্তু কোনো দুর্নীতি সহ্য করব না। কেউ দুর্নীতি করলে আমি অ্যাকশন নেব। কেউ তদবির করবেন না। তদবির করলে সব সুবিধা বন্ধ করে দেব।’হাসপাতাল পরিষ্কার-পরিচ্ছন্ন রাখতে হবে, উল্লেখ করে মন্ত্রী বলেন, হাসপাতালের সামনে কোনো দোকান থাকবে না। হাসপাতালের অচল সরঞ্জাম ঠিক করতে যা লাগবে, তার সবই দেওয়া হবে বলে জানান মন্ত্রী।
কথায় কথায় ধর্মঘট ডাকবেন না: স্বাস্থ্যমন্ত্রী
