
ময়মনসিংহের গৌরীপুর উপজেলার বোকাইনগর ইউনিয়ন পরিষদের (ইউপি) চেয়ারম্যান মো. হাবিবুল্লাহ নিজের খেয়ালখুশিমতো ভিজিএফের তালিকা তৈরি করেছেন বলে অভিযোগ উঠেছে। এ বিষয়ে গতকাল রোববার ওই ইউপির ৮ জন সদস্য উপজেলা নির্বাহী কর্মকর্তার (ইউএনও) কাছে মৌখিকভাবে অভিযোগ করেছেন।
গত শনিবার ও গতকাল রোববার বোকাইনগর ইউনিয়নে ভিজিএফের চাল বিতরণ করা হয়েছে। এ ইউনিয়নে মোট কার্ডধারীর সংখ্যা ৬ হাজার ৩২৩ জন। চাল বিতরণের সময় ওই ৮ জন সদস্য উপস্থিত ছিলেন না। তাঁদের অভিযোগ, ভিজিএফের চাল বিতরণের জন্য দরিদ্র মানুষের তালিকা তৈরিতে চেয়ারম্যান সংশ্লিষ্ট ওয়ার্ডের সদস্যদের সঙ্গে কোনো ধরনের সমন্বয় করেননি। তিনি ইচ্ছেমতো তালিকা তৈরি করে ভিজিএফের চাল বিতরণ করেছেন।
বোকাইনগর ইউনিয়নের ৭, ৮ ও ৯ নম্বর ওয়ার্ডের সংরক্ষিত নারী সদস্য উম্মে কুলসুম বলেন, ‘হতদরিদ্রদের তালিকা তৈরিতে চেয়ারম্যান আমাদের কোনো মতামত নেননি। তিনি নিজের পছন্দের লোকদের নাম তালিকাভুক্ত করে চাল দিয়েছেন। এতে অনেক প্রকৃত দরিদ্র মানুষ চাল থেকে বঞ্চিত হচ্ছেন। ইউপি সদস্য হিসেবে মতামতের মূল্য না দিয়ে জনগণের কাছে আমাদের হেয় করা হয়েছে।’
৩ নম্বর ওয়ার্ডের সদস্য মো. স্বপন বলেন, ‘এ বিষয়ে আমরা উপজেলা নির্বাহী কর্মকর্তার (ইউএনও) কাছে লিখিত অভিযোগ নিয়ে গিয়েছিলাম। তিনি অভিযোগ নেননি। চেয়ারম্যানের সঙ্গে বিষয়টি নিয়ে আলোচনা করতে বলেছেন। চেয়ারম্যান যদি আমাদের কথা গুরুত্ব দিতেন, তাহলে তো অভিযোগ করতে যেতে হতো না।’
এসব অভিযোগ অস্বীকার করে চেয়ারম্যান মো. হাবিবুল্লাহ বলেন, ইউপি সদস্যদের মতামতের ভিত্তিতেই দরিদ্রদের তালিকা তৈরি করা হয়েছে।
ইউএনও মর্জিনা আক্তার বলেন, ‘ইউপি সদস্যদের অভিযোগ খুব বেশি যৌক্তিক নয়। তাঁদের চেয়ারম্যানের সঙ্গে কথা বলে সমাধানের কথা বলেছি।’
 
