
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, হলি আর্টিজান রেস্টুরেন্টে সন্ত্রাসী হামলায় দেশে উগ্রবাদের এক নতুন বীভৎস রূপ দেখা গেল। বৈশ্বিক সন্ত্রাসের নেটওয়ার্কের আওতায় বাংলাদেশকে অন্তর্ভুক্ত করার আলামত ফুটে উঠলে। এটি বাংলাদেশের ইতিহাসে একটি বিরল দুর্ঘটনা। এর ব্যাপক প্রভাব পড়বে গোটা জাতির ওপর।আজ বুধবার দুপুরে নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে রিজভী এসব কথা বলেন। রিজভী বলেন, দেশের যেকোনো উদ্ভূত পরিস্থিতি মোকাবিলা করতে এ দেশের মানুষই যথেষ্ট। এ জন্য সবার আগে প্রয়োজন সবাইকে ঐক্যবদ্ধ করা। জনগণের ঐক্যবদ্ধ শক্তি যেকোনো অশুভ শক্তিকে মোকাবিলা করতে সক্ষম।বিএনপির এই নেতা বলেন, গুলশানে জিম্মি সংকট মোকাবিলায় সরকারি সিদ্ধান্তের দীর্ঘসূত্রতায় এতগুলো মানুষের প্রাণ ঝরে গেছে বলে দেশের মানুষ বিশ্বাস করে। মানুষ মনে করে, খুব দ্রুত নিরাপত্তা বাহিনী অভিযান চালালে হয়তো অনেক জীবন রক্ষা পেত।রিজভী বলেন, এই মুহূর্তে দোষারোপ ও বিভাজনের পুরোনো পথে হাঁটলে দেশের সংকট আরও ঘনীভূত হবে। সম্প্রতি ঘটে যাওয়া সন্ত্রাসী ঘটনায় উগ্রবাদী সন্ত্রাসীদের চিহ্নিত করে তাদের নির্মূল করতে কোনো পর্দা ঝুলিয়ে রাখলে সংকটের মর্মমূলে পৌঁছানো যাবে না। শর্তের কথা বলে কালক্ষেপণ করে জাতীয় ঐক্যকে বাধাগ্রস্ত করলে অশুভ শক্তিরই বাড়বাড়ন্ত হবে। সম্মিলিত প্রচেষ্টার মধ্য দিয়ে জাতীয় নিরাপত্তাকে সুরক্ষা দেওয়া যে এ মুহূর্তে অত্যন্ত জরুরি, সেটি অনুভব এবং অভিজ্ঞতার সীমানার মধ্যে আনতে হবে। আর সেটি করতে ব্যর্থ হলে জাতির কাছে দায়ী থাকবে, কারণ তারাই ক্ষমতায়।
