
একাত্তরে মুক্তিযুদ্ধকালের মানবতাবিরোধী অপরাধের মামলায় যশোরের সাবেক সাংসদ সাখাওয়াত হোসেনকে মৃত্যুদণ্ডাদেশ দিয়েছেন আন্তর্জাতিক অপরাধ ট্রাইব্যুনাল। একই মামলায় অন্য সাত আসামিকে আমৃত্যু কারাদণ্ড দেওয়া হয়েছে।
আজ বুধবার বিচারপতি আনোয়ারুল হকের নেতৃত্বাধীন তিন সদস্যের ট্রাইব্যুনাল এই রায় ঘোষণা করেন।
আট আসামির মধ্যে সাখাওয়াত হোসেন ও বিল্লাল হোসেন কারাগারে আছেন। রায় ঘোষণা উপলক্ষে আজ তাঁদের কারাগার থেকে ট্রাইব্যুনালে হাজির করা হয়।
বাকি ছয় আসামি মামলার শুরু থেকেই পলাতক রয়েছেন। তাঁরা হলেন ইব্রাহিম হোসাইন, শেখ মো. মজিবুর রহমান, এম এ আজিজ সরদার, আবদুল আজিজ সরদার, কাজী ওহিদুল ইসলাম ও আবদুল খালেক।
রায় ঘোষণার পর রাষ্ট্রপক্ষের কৌঁসুলি জেয়াদ-আল-মালুম সাংবাদিকদের বলেন, তাঁরা আসামিদের বিরুদ্ধে পাঁচটি অভিযোগই প্রমাণ করতে সক্ষম হয়েছেন। রায়ে রাষ্ট্রপক্ষ সন্তুষ্ট।
গত ১৪ জুলাই এই মামলায় যুক্তি উপস্থাপন শেষ হয়। এরপর ট্রাইব্যুনাল মামলাটি রায়ের জন্য অপেক্ষমাণ (সিএভি) রাখেন। গতকাল মঙ্গলবার ট্রাইব্যুনাল রায় ঘোষণার দিন ধার্য করেন।
গত বছরের ২৩ ডিসেম্বর সাখাওয়াতসহ নয়জনের বিরুদ্ধে অভিযোগ গঠনের মধ্য দিয়ে এই মামলার বিচারকাজ শুরু হয়। তাঁদের বিরুদ্ধে পাঁচটি অভিযোগ গঠন করেন ট্রাইব্যুনাল।
অভিযোগ গঠনের আদেশে নয়জনের বিরুদ্ধে একাত্তরে মুক্তিযুদ্ধকালে যশোরের কেশবপুরে হত্যা, ধর্ষণ, আটক, নির্যাতন, অগ্নিসংযোগ, লুণ্ঠন প্রভৃতি মানবতাবিরোধী অপরাধের অভিযোগ আনা হয়।
নয়জনের মধ্যে এক আসামি লুৎফর মোড়ল কারাবন্দী থাকা অবস্থায় অসুস্থ হয়ে মারা যান।
চলতি বছরের ৩১ জানুয়ারি এই মামলায় রাষ্ট্রপক্ষের সূচনা বক্তব্য ও সাক্ষ্য গ্রহণ শুরু হয়।
রাষ্ট্রপক্ষে মামলা পরিচালনা করেন কৌঁসুলি জেয়াদ-আল-মালুম ও রেজিয়া সুলতানা।
সাখাওয়াত ও বিল্লালের পক্ষে ছিলেন আইনজীবী আবদুস সাত্তার পালোয়ান।
লুৎফর ও অন্য ছয় পলাতক আসামির পক্ষে ছিলেন রাষ্ট্রনিযুক্ত আইনজীবী আবদুস শুকুর খান ও কুতুব উদ্দিন আহমেদ।
রাষ্ট্রপক্ষ বলেছে, যশোর-৬ (কেশবপুর) আসনের সাবেক সাংসদ সাখাওয়াত বাংলাদেশের প্রধান কয়েকটি রাজনৈতিক দলে যুক্ত ছিলেন। ১৯৯১ সালের নির্বাচনে তিনি জামায়াতে ইসলামীর প্রার্থী হিসেবে সাংসদ নির্বাচিত হন। পরে তিনি বিএনপিতে যোগ দেন। ২০০১ সালের সংসদ নির্বাচনে বিএনপি থেকে মনোনয়ন না পেয়ে তিনি স্বতন্ত্র প্রার্থী হিসেবে নির্বাচন করে পরাজিত হন। এরপর বিএনপি তাঁকে দল থেকে বহিষ্কার করলে তিনি অলি আহমদের এলডিপিতে এবং পরে ফেরদৌস আহম্মেদ কোরেশীর পিডিপিতে যোগ দিয়েছিলেন। সর্বশেষ ছিলেন এইচ এম এরশাদের জাতীয় পার্টিতে, প্রেসিডিয়াম সদস্য হিসেবে। জাতীয় পার্টিও তাঁকে প্রেসিডিয়াম থেকে বাদ দিয়েছে।
