
রংপুরের বদরগঞ্জ উপজেলায় মুক্তিযোদ্ধা মনজুল হক শাহকে (৬৫) পিটিয়ে আহত করার ঘটনায় গত চার দিনেও অভিযুক্ত কাউকে গ্রেপ্তার করতে পারেনি পুলিশ। এ ঘটনায় মুক্তিযোদ্ধা মনজুল গত বৃহস্পতিবার চারজনকে আসামি করে থানায় মামলা করেছেন।
মামলার এজাহার সূত্রে জানা গেছে, উপজেলার বিষ্ণুপুর ইউনিয়নের ঘৃলাই শাহ্পাড়া গ্রামের মুক্তিযোদ্ধা মনজুল তাঁর ১৯ শতক জমি হালচাষের জন্য একই গ্রামের আক্কাস আলীর সঙ্গে ৪০০ টাকায় চুক্তি করেন এবং সেই টাকা তিনি পরিশোধও করেন। গত বুধবার সকাল সাড়ে সাতটার দিকে মনজুলের বাড়িতে গিয়ে আক্কাস জমি হালচাষ বাবদ অতিরিক্ত আরও ৫০ টাকা দাবি করেন। এই টাকা দিতে তিনি অস্বীকৃতি জানালে আক্কাস ও তাঁর লোকজন মুক্তিযোদ্ধা মনজুলকে লাঠি দিয়ে পেটান। পরে তাঁকে রক্তাক্ত অবস্থায় বদরগঞ্জ উপজেলা স্বাস্থ্য কমপ্লেক্সে ভর্তি করা হয়।
ওই মুক্তিযোদ্ধার নাতি শাহীন বাবু অভিযোগ করে বলেন, ‘মামলার তদন্ত কর্মকর্তা এসআই আতিয়ার রহমান আসামিদের কাছ থেকে টাকা নিয়ে তাঁদের গ্রেপ্তার করছেন না। আসামিরা মামলা তুলে নিতে বিভিন্নভাবে হুমকি দিচ্ছেন।’ অভিযোগ অস্বীকার করে আতিয়ার বলেন, আসামিরা বাড়িতে নেই। পেলেই গ্রেপ্তার করা হবে।
তবে আক্কাস মুক্তিযোদ্ধা মনজুলকে পেটানোর কথা অস্বীকার করেছেন।
