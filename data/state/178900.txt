
গুলশানের হোলি আর্টিজান বেকারিতে জঙ্গি হামলা মামলার তদন্ত শেষ পর্যায়ে রয়েছে বলে জানিয়েছেন স্বরাষ্ট্রমন্ত্রী আসাদুজ্জামান খান কামাল। তিনি বলেছেন, তদন্ত ও অভিযোগপত্র নির্ভুল করতে সময় নেওয়া হচ্ছে।
হোলি আর্টিজান বেকারিতে জঙ্গি হামলার অন্যতম ‘পরিকল্পনাকারী’ আসলাম হোসেন ওরফে রাশেদ গ্রেপ্তার হওয়ার বিষয়ে আজ শুক্রবার গুলিস্তানে সাংবাদিকের প্রশ্নের জবাবে স্বরাষ্ট্রমন্ত্রী এ কথা বলেন।
আসাদুজ্জামান খান বলেন, নির্ভুল তদন্ত ও অভিযোগপত্র দিতে কাজ করছে পুলিশ। কোনো ধরনের ভুল যাতে না হয়, সে জন্য সময় নেওয়া হচ্ছে। তদন্ত শেষের দিকে রয়েছে।
হোলি আর্টিজান বেকারিতে জঙ্গি হামলার অন্যতম ‘পরিকল্পনাকারী’ রাশেদকে আজ ভোরে নাটোরের সিংড়া থানা এলাকা থেকে গ্রেপ্তার করা হয়। তাঁকে সিংড়া থেকে ঢাকায় আনা হচ্ছে।
সাভারের জিরাবোতে ইউনূস সেন্টার আয়োজিত সামাজিক ব্যবসা সম্মেলন বাতিল হওয়ার বিষয়ে এক প্রশ্নের জবাবে স্বরাষ্ট্রমন্ত্রী বলেন, আয়োজকেরা এমন সময়ে অনুষ্ঠানের কথা বলেছে, তখন পুলিশের কিছু করার ছিল না।
আজ সকাল থেকে জিরাবোতে সামাজিক সম্মেলন কেন্দ্রে দুই দিনব্যাপী ওই সম্মেলন শুরু হওয়ার কথা ছিল। সম্মেলনটি ‘অনিবার্য কারণবশত’ বাতিল করা হয়েছে বলে গতকাল বৃহস্পতিবার বিকেলে ইউনূস সেন্টার বিজ্ঞপ্তি দিয়ে জানিয়েছে।
গতকাল পুলিশের মহাপরিদর্শক (আইজিপি) এ কে এম শহীদুল হক সাংবাদিকদের বলেন, ইউনূস সেন্টারের পক্ষ থেকে ২৪ জুলাই পুলিশকে এ সম্মেলনের কথা জানানো হয়। এত অল্প সময়ের মধ্যে নিরাপত্তা প্রস্তুতি সম্পন্ন করা সম্ভব নয়। তাই সম্মেলনের অনুমতি দেওয়া হয়নি।
