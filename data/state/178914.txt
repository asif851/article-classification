
শাহজালাল বিজ্ঞান ও প্রযুক্তি বিশ্ববিদ্যালয়ের কম্পিউটার সায়েন্স অ্যান্ড ইঞ্জিনিয়ারিং বিভাগের অধ্যাপক ড. মুহম্মদ জাফর ইকবাল হামলার শিকার হয়েছেন। তাঁর মাথায় আঘাত লেগেছে। হামলাকারীকে আটক করেছে পুলিশ।
বিশ্ববিদ্যালয়ের কোষাধ্যক্ষ ইলিয়াস উদ্দিন জানান, হামলার পরপরই মুহম্মদ জাফর ইকবালকে ওসমানী মেডিকেল কলেজ ও হাসপাতালে নেওয়া হয়েছে। বর্তমানে তাঁকে অস্ত্রোপচার কক্ষে নিয়ে যাওয়া হয়েছে।
নাম প্রকাশের অনিচ্ছুক এক চিকিৎসক জানিয়েছেন, যেহেতু মাথায় আঘাত তাই এখনই কিছু বলা যাচ্ছে না। মাথা থেকে রক্ত ঝরেছে।
এদিকে শিক্ষকের ওপর হামলার প্রতিবাদে ক্যাম্পাসে বিক্ষোভ করছেন শিক্ষার্থীরা।
তাৎক্ষণিকভাবে হামলার কারণ ও হামলাকারী সম্পর্কে কিছু জানা যায়নি।
বিশ্ববিদ্যালয়ের সহকারী প্রক্টর জাহিদ হাসান জানান, বিশ্ববিদ্যালয়ে একটি পুরস্কার বিতরণী অনুষ্ঠান চলাকালে এই হামলার ঘটনা ঘটে।
প্রত্যক্ষদর্শী কয়েকজন জানান, অনুষ্ঠানের একপর্যায়ে কয়েকজন হুলুস্থুল শুরু করে। এর মধ্যে একজন জাফর ইকবালের মাথায় আঘাত করে।
জালালাবাদ থানার ভারপ্রাপ্ত কর্মকর্তা (ওসি) শফিকুল ইসলাম বলেন, হামলার পরপরই হামলাকারী যুবককে আটক করা হয়। তবে তিনি মরার মতো পড়ে আছেন। কোনো কথারই জবাব দিচ্ছেন না।
