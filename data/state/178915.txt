
ভারত ছাড়াও তৃতীয় কোনো দেশ তথা নেপাল বা ভুটান বাংলাদেশের নৌপথ ব্যবহার করে পণ্য পরিবহনের সুযোগ পাবে। এ লক্ষ্যে দেশের নৌ ট্রানজিট ও বাণিজ্য চুক্তি সংশোধনের প্রস্তাব মন্ত্রিসভা নীতিগত অনুমোদন করেছে যা সাক্ষর হলেই চূড়ান্ত হবে।
আজ সোমবার সচিবালয়ে মন্ত্রিসভার বৈঠকে বাংলাদেশ ও ভারতের মধ্যে ‘প্রটোকল অন ইনল্যান্ড ওয়াটার ট্রানজিট অ্যান্ড ট্রেড (পিআইডব্লিউটিটি) ’ শীর্ষক এই চুক্তির বিষয়টি নীতিগত অনুমোদন দেওয়া হয়। বৈঠকে সভাপতিত্ব করেন প্রধানমন্ত্রী শেখ হাসিনা।
বৈঠক শেষে মন্ত্রিপরিষদ বিভাগের সচিব (সমন্বয় ও সংস্কার) মো. নজরুল ইসলাম ব্রিফিংয়ে বলেন, প্রটোকলের মেয়াদ ছিল তিন বছর। সংশোধিত খসড়া অনুযায়ী মেয়াদ হবে পাঁচ বছর। দুই পক্ষের আপত্তি না থাকলে পাঁচ বছর পর স্বয়ংক্রিয়ভাবে প্রটোকলের মেয়াদ বাড়বে।  সচিব জানান, নেপাল বা ভুটানের বিষয়টি মাথায় রেখে খসড়ায় বাংলাদেশ ও ভারতের নৌপথ ব্যবহার করে তৃতীয় দেশের সঙ্গে পণ্য পরিবহনের সুযোগ রাখা হয়েছে।  ব্রিফিংয়ে বলা হয়, দুই দেশের সচিব পর্যায়ের বৈঠকে চুক্তির প্রটোকলের কিছু মৌলিক পরিবর্তন করে উভয় পক্ষের সম্মতিতে এই সংশোধনী প্রস্তাব গ্রহণ করা হয়। ২০১৫ সালের ২০ এপ্রিল নয়াদিল্লিতে অনুষ্ঠিত দুই দেশের সচিব পর্যায়ের বৈঠকে এ প্রস্তাব গ্রহণ করা হয়। পরে আন্তমন্ত্রণালয়ের বৈঠকে বিষয়টি পর্যালোচনা করা হয়। সর্বশেষ ২০১১ সালের এপ্রিল মাসে পিআইডব্লিউটিটির সংশোধনী করা হয় এবং তা গত মার্চ মাসের ৩১ তারিখে মেয়াদ শেষ হয়।
