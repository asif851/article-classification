
ভোলার লালমোহন উপজেলার ১১ হাজার ৫২০ জন জেলের মধ্যে জেলে কার্ড (পরিচয়পত্র) বিতরণ শুরু হয়েছে। গতকাল শনিবার সকাল ১০টায় ভোলা-৩ (লালমোহন-তজুমদ্দিন) আসনের সাংসদ নুরুন্নবী চৌধুরী শাওন উপজেলার ধলীগৌর ইউনিয়নের মঙ্গলশিকদার বাজারে এই কার্ড বিতরণের উদ্বোধন করেন। জেলা মৎস্য কর্মকর্তা প্রীতিশ কুমার মল্লিক বলেন, পরিচয়পত্র দেওয়ার জন্য ২০১২ সালে জেলেদের তালিকা করা শুরু হয়। প্রাথমিকভাবে জেলায় ৮৮ হাজার ১২৮ জন জেলেকে তালিকাভুক্ত করা হয়েছে। ২০১৪ সালের নভেম্বরে সর্বপ্রথম দৌলতখান উপজেলায় ১০ হাজার জেলেকে কার্ড বিতরণ করা হয়। 
