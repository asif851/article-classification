
নোয়াখালীর হাতিয়ার নলেরচরের জনতা বাজারের কাছে মেঘনা নদীতে একটি ট্রলারডুবির ঘটনায় চারজনের মৃত্যু হয়েছে। গতকাল সোমবার রাতে এ ঘটনা ঘটে। এ ঘটনায় দুজনকে জীবিত উদ্ধার করা হয়েছে।
গতকাল দিবাগত রাতেই স্থানীয় জেলেরা নিহত ব্যক্তিদের লাশ উদ্ধার করেন। নিহত ব্যক্তিরা হলেন রাশেদ উদ্দিন (২৫), কামরুল ইসলাম (১৮), স্বপন উদ্দিন (১২) ও রাকিব হোসেন (১৬)। জীবিত উদ্ধার হওয়া ব্যক্তিরা হলেন ট্রলারের মাঝি সম্পদ হোসেন (৩৫) ও মহিউদ্দিন (২৫)। তাঁদের স্থানীয়ভাবে চিকিৎসা দেওয়া হচ্ছে।
চানন্দি ইউনিয়ন পরিষদের (ইউপি) সদস্য মফিজ উল্যাহ প্রথম আলোকে বলেন, রাত আনুমানিক ১১টার দিকে নলেরচরের জনতা বাজারের কাছে মেঘনা নদীতে জোয়ারের তোড়ে একটি মাছ ধরা ট্রলার উল্টে যায়। এতে ট্রলারে থাকা ছয় জেলের সবাই ডুবে যান। পরে রাত দুইটার দিকে স্থানীয় লোকজন ডুবে থাকা ট্রলারটি উদ্ধার করে। এ সময় ট্রলারের ভেতর চারজনের লাশ পাওয়া যায়। আর দুজনকে জীবিত অবস্থায় উদ্ধার করা হয়। নলেরচর পুলিশ ক্যাম্পের উপপরিদর্শক (এসআই) মো. হানিফ বলেন, লাশ পরিবারের লোকজন বাড়িতে নিয়ে গেছেন।
হাতিয়ার উপজেলা নির্বাহী কর্মকর্তা (ইউএনও) মো. রেজাউল করিম প্রথম আলোকে বলেন, সরকারি বরাদ্দ পাওয়ার পর নিহতদের পরিবারকে সহায়তা দেওয়া হবে।
