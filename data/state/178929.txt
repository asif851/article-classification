
‘পরিবর্তনের জন্য বিনিময়’ প্রতিপাদ্য নিয়ে ঢাকায় অনুষ্ঠিত হলো ষষ্ঠ আন্তর্জাতিক মানবসম্পদ-বিষয়ক সম্মেলন। বাংলাদেশ সোসাইটি ফর হিউম্যান রিসোর্সেস ম্যানেজমেন্টের (বিএসএইচআরএম) উদ্যোগে গতকাল শুক্রবার রাজধানীর বঙ্গবন্ধু আন্তর্জাতিক সম্মেলন কেন্দ্রে দিনব্যাপী ‘বিএসএইচআরএম মেটলাইফ ইন্টারন্যাশনাল এইচআর কনফারেন্স-২০১৭’ অনুষ্ঠিত হয়।গতকাল সকালে সম্মেলনের উদ্বোধন করেন সাবেক তত্ত্বাবধায়ক সরকারের উপদেষ্টা রাশেদা কে চৌধূরী। বিশেষ অতিথি ছিলেন মেটলাইফের বাংলাদেশ, নেপাল ও মিয়ানমারের প্রধান মো. নুরুল ইসলাম। বিএসএইচআরএমের সভাপতি মো. মোশাররফ হোসেনের সভাপতিত্বে কনফারেন্স চেয়ার এস এম জহির উদ্দিন হায়দার ও বিএসএইচআরএমের সহসভাপতি মো. মাশেকুর রহমান স্বাগত বক্তব্য দেন। এ সম্মেলনের গণমাধ্যম সহযোগী প্রথম আলো।দিনব্যাপী এই সম্মেলনে অংশগ্রহণকারী লোকজনের জন্য মূল বিষয় ছিল মানবসম্পদ-বিষয়ক বিভিন্ন উপস্থাপনা ও আলোচনা। সম্মেলনে ‘পরিবর্তনের জন্য বিনিময়’ ধারণা এবং মানবসম্পদ ব্যবস্থাপনা ও উন্নয়ন নিয়ে একাধিক প্রবন্ধ উপস্থাপন ও প্যানেল আলোচনার আয়োজন করা হয়। এ ছাড়া ছিল এইচআর বিতর্ক। বিতর্কে ঢাকা বিশ্ববিদ্যালয় জাহাঙ্গীরনগর বিশ্ববিদ্যালয়কে হারিয়ে বিজয়ী হয়। সন্ধ্যায় আয়োজন করা হয় সাংস্কৃতিক অনুষ্ঠানের।কনফারেন্স সেক্রেটারি এম আবদুল্লাহ আল মামুন প্রথম আলোকে বলেন, এই সম্মেলনের মূল উদ্দেশ্য হলো বাংলাদেশে বিভিন্ন প্রতিষ্ঠানে মানবসম্পদ ব্যবস্থাপনা চর্চাকে সুসংগঠিত করা, কর্মীদের দক্ষতা বাড়ানো, সর্বোপরি মানবসম্পদ উন্নয়ন। তিনি বলেন, এবারের সম্মেলনে বাংলাদেশ ছাড়াও ভারত, শ্রীলঙ্কা ও অস্ট্রেলিয়া থেকে অনেকে অংশ নিয়েছেন। ১৫০ জন ডেলিগেটসহ ৭০০ জন ষষ্ঠবারের এই সম্মেলনে অংশ নেন।
 
