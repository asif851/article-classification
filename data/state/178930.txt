
বিদ্যুৎ বিভাগের অনিয়ম-দুর্নীতি রোধে সরকারি হিসাব সম্পর্কিত সংসদীয় কমিটি সারা দেশে দ্রুত প্রি-পেইড মিটার চালুর সুপারিশ করেছে।সংসদ ভবনে অনুষ্ঠিত সরকারি হিসাব সম্পর্কিত সংসদীয় কমিটির বৈঠকে গতকাল রোববার এই সুপারিশ করা হয়। বৈঠকে জানানো হয়, বিদ্যুৎ মন্ত্রণালয়ের তিনটি প্রতিষ্ঠানে ২০০৭-০৮ অর্থবছরে ২৭ কোটি টাকার অনিয়ম হয়েছে। ২০১০-১১ অর্থবছরের নিরীক্ষা প্রতিবেদনে এ বিষয়ে আপত্তি উত্থাপন করা হয়েছে।বৈঠকে বিদ্যুৎ, জ্বালানি ও খনিজ সম্পদ মন্ত্রণালয়ের অধীন ঢাকা পাওয়ার ডিস্ট্রিবিউশন কোম্পানি, ওয়েস্ট জোন পাওয়ার ডিস্ট্রিবিউশন কোম্পানি ও বাংলাদেশ বিদ্যুৎ উন্নয়ন বোর্ডে নিরীক্ষা আপত্তি নিয়ে আলোচনা হয়।সংসদ সচিবালয় থেকে জানানো হয়, বৈঠকে কমিটি সিস্টেম লসের পরিমাণ ১০ শতাংশের বেশি হলে এর সঙ্গে জড়িত দায়ী ব্যক্তিদের বিরুদ্ধে বিভাগীয় ব্যবস্থা নেওয়ার সুপারিশ করেছে।বৈঠকের কার্যপত্র থেকে জানা যায়, বিভিন্ন শ্রেণির গ্রাহকের কাছে বিদ্যুৎ বিল বাবদ ১২ কোটি ৪৮ লাখ ৯৭ হাজার টাকা অনাদায়ী, সংযোগ বিচ্ছিন্ন হওয়া গ্রাহকদের কাছে বিল বাবদ ২ কোটি ৬৭ লাখ ৬৬ হাজার টাকা অনাদায়ী এবং সার চার্জ আদায় না করে শুধু বিদ্যুৎ বিল আদায় করায় সরকারের ৪৩ লাখ ৪৫ হাজার টাকার ক্ষতি হয়েছে। এ ছাড়া সিস্টেম লসের কারণে সরকারের ৯ কোটি ৬৫ লাখ ৭৬ হাজার টাকার ক্ষতি হয়েছে।মহীউদ্দীন খান আলমগীরের সভাপতিত্বে অনুষ্ঠিত বৈঠকে কমিটির সদস্য আবদুস শহীদ, পঞ্চানন বিশ্বাস, আ ফ ম রহুল হক, শামসুল হক, রুস্তম আলী ফরাজী ও ওয়াসিকা আয়েশা খান উপস্থিত ছিলেন।
