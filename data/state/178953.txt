
সিলেটের জৈন্তাপুর উপজেলার লালাখালে বেড়াতে গিয়ে চোরাবালিতে আটকা পড়ে কিশোরগঞ্জের জহুরুল ইসলাম মেডিকেল কলেজের দুই ছাত্রের মৃত্যু হয়েছে। আজ মঙ্গলবার বিকেলে এ ঘটনা ঘটে।
নিহত দুই ছাত্র হলেন হাসান মোহাম্মদ সাঈদ (২৫) ও ইসহাক ইব্রাহিম (২৫)। দুজনই পঞ্চম বর্ষের শিক্ষার্থী। জৈন্তাপুর থানার ভারপ্রাপ্ত কর্মকর্তা (ওসি) সফিউল কবীর প্রথম আলোকে দুজনের মারা যাওয়ার বিষয়টি নিশ্চিত করেন। পুলিশ সন্ধ্যায় দুজনের মরদেহ উদ্ধার করে জৈন্তাপুর স্বাস্থ্য কমপ্লেক্সে রেখেছে।
প্রত্যক্ষদর্শী লোকজনের বরাত দিয়ে পুলিশ জানায়, বিকেল চারটার দিকে লালাখালের সীমান্তবর্তী জিরো পয়েন্টের কাছে একদল পর্যটক বেড়াতে যান। ওই দলে ছিলেন সাঈদ ও ইসহাক। হাঁটুসমান পানিতে নেমে হাঁটাচলা করার সময় মিস্ত্রিঘাট এলাকার কাছে চোরাবালিতে দুজন তলিয়ে যান। অনেক খোঁজাখুঁজির পর দুজনকে উদ্ধার করা হয়। তাঁদের জৈন্তাপুর উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক জানান, ঘটনাস্থলেই তাঁদের মৃত্যু হয়েছে।
ওসি সফিউল কবীর জানান, দুই ছাত্রের মধ্যে সাঈদের বাড়ি ঢাকায়। তাঁর বাবার নাম হুমায়ূন রেজা। ইসহাকের বাড়ি চাঁপাইনবাবগঞ্জে। তাঁদের সঙ্গে বেড়াতে আসা আরও দুজনের কাছ থেকে বাড়ির ঠিকানা নিয়ে বাড়িতে ও মেডিকেল কলেজের স্থানীয় থানা-পুলিশের মাধ্যমে খবর পাঠানো হয়েছে।
