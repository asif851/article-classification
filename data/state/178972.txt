
বিরোধী দল বা সরকার গঠনের জন্য বিএনপির চেয়ারপারসন খালেদা জিয়াকে আরও পাঁচ বছর অপেক্ষা করার পরামর্শ দিয়েছেন বিরোধীদলীয় হুইপ তাজুল ইসলাম চৌধুরী। আজ রোববার জাতীয় সংসদে দেওয়া বক্তব্যে তিনি খালেদা জিয়াকে এ পরামর্শ দেন।তাজুল ইসলাম চৌধুরী বলেন, ‘যখন তিনি (খালেদা জিয়া) প্রধানমন্ত্রী হতে পারেন না, তখনই আর পার্লামেন্টে আসেন না।’তাজুল ইসলাম আরও বলেন, ‘খালেদা জিয়া যে ভাষায় কথা বলেছেন সেটা ঠিক হয়নি। এটা অত্যন্ত দুঃখজনক।’ তিনি খালেদা জিয়াকে উদ্দেশ করে বলেন, ‘পাঁচ বছর ওয়েট (অপেক্ষা) করে নির্বাচনে আসুন, বিরোধী দল বা সরকারে বসুন।’বিএনপির চেয়ারপারসন খালেদা জিয়া রাজবাড়ীর সমাবেশে বলেছেন, তথাকথিত সংসদে বিরোধী দল নেই। তাজুল বলেন, সংসদে জাতীয় পার্টি বিরোধী দলের ভূমিকা পালন করছে। জাতীয় পার্টি সেই বিরোধী দল হতে চায় না, যারা দিনের পর দিন মাসের পর মাস ওয়াকআউট করে সংসদের বাইরে থাকে, শুধু বেতন-ভাতা নেয়। বিএনপি ছয়টি সিটি করপোরেশন নির্বাচনে অংশ নিয়েছে। জাতীয় নির্বাচনে অংশগ্রহণ করেনি। কেন তারা নির্বাচনে অংশ নেয়নি তারাই জানে। প্রধানমন্ত্রীসহ সবাই তাদের অনুরোধ করেছেন।বিরোধী দলের হুইপ প্রশ্ন তোলেন, ‘তারা কিসের ভয় খেল, কার ভয় খেল, কার নির্দেশে তারা নির্বাচনে গেল না? আমরা জানি কখন ওয়াকআউট করতে হয়, কোন পয়েন্টে ওয়াকআউট করতে হয়, কখন বিরোধিতা করতে হয়। আমাদের ভূমিকা নিয়ে বিএনপির চেয়ারপারসন যা বলেছেন তা সঠিক নয়, অসত্য।’বিএনপি চেয়ারপারসনের উদ্দেশে তাজুল ইসলাম বলেন, ‘আপনি যদি স্থানীয় নির্বাচনকে দিয়ে জাতীয় নির্বাচন ওয়েট (ওজন) করেন তাহলে হবে না। স্থানীয় নির্বাচন স্থানীয় ইস্যু, আত্মীয়স্বজনকে দেখে ভোট দেয়। জাতীয় নির্বাচনে আসে জাতীয় ইস্যু।’তাজুল বলেন, যেভাবে বিরোধীদলীয় নেতা তাঁদের কটাক্ষ করেছেন, সেটা উচিত হয়নি। এটা দুঃখজনক।
