
মিয়ানমার থেকে বাংলাদেশে প্রায় চার লাখ লোক এসে মানবেতর জীবন যাপন করছে। এমন বাস্তবতায় বিএনপি চেয়ারপারসন খালেদা জিয়া কোথায়? বিএনপির মহাসচিব মির্জা ফখরুল ইসলাম আলমগীরকে উদ্দেশ করে এমন প্রশ্ন তোলেন বাণিজ্যমন্ত্রী তোফায়েল আহমেদ।
প্রধানমন্ত্রী শেখ হাসিনা মঙ্গলবার কক্সবাজারের উখিয়ার কুতুপালং রোহিঙ্গা শিবির পরিদর্শনে গেলে বিএনপি মহাসচিব মির্জা ফখরুল ইসলাম আলমগীর বলেন, অবশেষে তাঁর (প্রধানমন্ত্রী) ‘বোধোদয়’ হয়েছে। এ কথার সূত্র ধরে আজ বুধবার সচিবালয়ে সরকারি ক্রয়সংক্রান্ত মন্ত্রিসভা কমিটির বৈঠক শেষে বাণিজ্যমন্ত্রী তোফায়েল আহমেদ সাংবাদিকদের সঙ্গে কথা বলেন। বাণিজ্যমন্ত্রী বলেন, ‘ফখরুল ইসলাম আলমগীর বলেছেন, অবশেষে প্রধানমন্ত্রীর বোধোদয় হয়েছে যে তিনি কক্সবাজারে গিয়েছেন। দুর্ভাগ্য যে তাঁর নেত্রী খালেদা জিয়া কোথায়? তিনি তো নিখোঁজ, হারিয়ে গেছেন।’
চিকিৎসার জন্য গত মাসে যুক্তরাজ্যে গেছেন খালেদা জিয়া। সেখানে তিনি পরিবারের সদস্যদের সঙ্গে ঈদ করেন।
বাণিজ্যমন্ত্রী বলেন, প্রধানমন্ত্রীর নেওয়া উদ্যোগের প্রশংসা করেছে সারা বিশ্ব। তিনি তো (প্রধানমন্ত্রী) গিয়েছেন এবং শুরুর দিন থেকেই রোহিঙ্গাদের সাহায্য করতে ঐতিহাসিক পদক্ষেপ নিয়েছেন।
তোফায়েল আহমেদ বলেন, ‘এত বড় একটা দুর্যোগ, এত বড় একটা ঘটনা, মিয়ানমার থেকে প্রায় চার লাখ লোক এসে হাজির হয়েছে, বাংলাদেশে তারা মানবেতর জীবন যাপন করছে। সরকার তাদের সর্বাত্মক সাহায্য করছে। অথচ খালেদা জিয়া উধাও। তাঁর কোনো খবর নেই।’
তুরস্কের ফার্স্ট লেডি ও ইন্দোনেশিয়ার পররাষ্ট্রমন্ত্রী রোহিঙ্গাদের দেখতে বাংলাদেশে এলেও খালেদা জিয়া কেন আসেননি জাতির কাছে সেটাও এখন বড় প্রশ্ন বলে মনে করেন বাণিজ্যমন্ত্রী।
