
ঘূর্ণিঝড় ‘মোরা’র প্রভাবে কক্সবাজারের টেকনাফ ও সেন্টমার্টিন সমুদ্র উপকূলে প্রচণ্ড বেগে বাতাস বইতে শুরু করেছে। সঙ্গে হালকা বৃষ্টি হচ্ছে। সেন্টমার্টিনে গাছপালা ও বাড়িঘর ক্ষতিগ্রস্ত হতে শুরু করেছে বলে স্থানীয় বাসিন্দারা জানিয়েছেন।কক্সবাজার আবহাওয়া অফিসের আবহাওয়াবিদ এ কে এম নাজমুল হক আজ মঙ্গলবার ভোর পাঁচটায় প্রথম আলোকে বলেন, ভোর চারটার দিকে এটি টেকনাফ ও সেন্টমার্টিন এলাকা অতিক্রম করতে শুরু করেছে। এসব এলাকায় এখন বাতাসের গতিবেগ ঘণ্টায় ১১০ কিলোমিটার। তিনি আরও বলেন, ১৯৯১ ও ১৯৯৪ সালে আঘাত হানা ঝড়ের চেয়ে এবারের ঝড়ে বাতাসের গতিবেগ কিছুটা বেশি বলে স্থানীয় লোকজন তাঁদের জানাচ্ছেন।সেন্টমার্টিন দ্বীপ ইউপি সদস্য হাবিবুর রহমান খান বলেন, ঘূর্ণিঝড়ের আঘাতে ভোর চারটার পর থেকে সেন্টমার্টিন লন্ডভন্ড হয়ে যাচ্ছে। গাছপালা-বাড়িঘর ঝড়ে বিধ্বস্ত হতে শুরু করেছে। যারা আশ্রয়কেন্দ্র ও হোটেলসহ বিভিন্ন স্থানে আশ্রয় নিয়েছেন, তাঁরা সবাই খুবই আতঙ্কের মধ্যে রয়েছেন। তাঁরা বলছেন, এর আগে তাঁরা কখনো এমন ভয়বাহ ঝড় দেখেননি।শাহপরীর দ্বীপের বাসিন্দা মো. আইয়ুব (৪০) বলেন, ‘বাতাসের গতিবেগ খুবই বেশি। এখন ভাটা চলছে। সকাল সাতটার দিকে জোয়ার শুরু হলে আল্লাহই জানে কী হবে।’
