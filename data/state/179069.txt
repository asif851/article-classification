
আওয়ামী লীগের সাধারণ সম্পাদক ওবায়দুল কাদের বলেছেন, ‘সাংসদের (মনজুরুল ইসলাম লিটন) হত্যা নিয়ে ধোঁয়াশা সৃষ্টি করে হত্যাকারীদের আড়াল করবেন না। এই হত্যার বিচার হবেই। কে হত্যা করেছে এবং কে পরিকল্পনা করেছে, আমরা তা বুঝতে চাই না। আমরা হত্যাকারীদের বিচার করতে চাই।’আজ শনিবার গাইবান্ধার সুন্দরগঞ্জের বিডব্লিউ কলেজ মাঠে এক নাগরিক শোকসভায় ওবায়দুল কাদের দলের স্থানীয় নেতা-কর্মীদের উদ্দেশে এসব কথা বলেন। তিনি আরও বলেন, ‘সাংসদ মনজুরুল ইসলামের রক্তের দাগ এখনো শুকায়নি। তাঁর লাশ নিয়ে রাজনীতি করবেন না। আগামীতে উপনির্বাচন হবে। আপনারা মনোনয়ন নিয়ে কাড়াকাড়ি করবেন না। সুন্দরগঞ্জের মানুষ যাঁকে ভালোবাসে এবং শেখ হাসিনা যাঁকে মনোনয়ন দেবেন, তিনিই হবেন সাংসদ মনজুরুলের উত্তরসূরি।’শোকসভায় সভাপতিত্ব করেন সুন্দরগঞ্জ উপজেলা আওয়ামী লীগের সাধারণ সম্পাদক গোলাম মোস্তফা আহমেদ। বক্তব্য দেন আওয়ামী লীগের কেন্দ্রীয় কমিটির যুগ্ম সাধারণ সম্পাদক মাহবুবুল আলম হানিফ, জাতীয় সংসদের ডেপুটি স্পিকার ফজলে রাব্বী মিয়া, হুইপ মাহবুব আরা বেগম, ছাত্রলীগের সাবেক সভাপতি মাহমুদ হাসান রিপন প্রমুখ।
