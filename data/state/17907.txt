
বঙ্গবন্ধু সেতুর উভয় দিকের টোল প্লাজা আজ রোববার সকালে ৪০ মিনিট ধরে বন্ধ ছিল। ঘন কুয়াশার কারণে টোল প্লাজা বন্ধ করে দেয় কর্তৃপক্ষ।
টোল প্লাজার শিফট ইনচার্জ নজরুল ইসলাম আজ সকালে প্রথম আলোকে বলেন, ঘন কুয়াশা সৃষ্টি হওয়ার পর টোল প্লাজা বন্ধ করে দিতে হয়। সকাল ৭টা ১০ মিনিটে প্লাজা বন্ধ করে দেওয়া হয়। কুয়াশা কমে গেলে প্লাজা উন্মুক্ত করা হয় ৭টা ৫০ মিনিটে।
স্থানীয় সূত্র জানায়, প্লাজা বন্ধ করে দেওয়ায় সেতুর দুই পাশে বিপুল সংখ্যায় যানবাহন আটকে যায়। সৃষ্টি হয় যানজটের। এখনো যানজট আছে। তবে তা ধীরে ধীরে কমছে।
ঢাকা-টাঙ্গাইল মহাসড়ক চার লেনে উন্নীত কাজ চলার জন্য মাঝেমধ্যেই এ পথে যানজট লেগে থাকে। সড়কের জট সেতু পর্যন্ত পৌঁছায় অনেক সময়। সেতুর টোল প্লাজা বন্ধ করে দেওয়ায় আজ এ সড়কের যানজট আরও বাড়বে বলে স্থানীয় লোকজন আশঙ্কা করছে।
