
ঝালকাঠির রাজাপুর উপজেলায় জমি নিয়ে বিরোধের জের ধরে গতকাল মঙ্গলবার এক হিন্দুবাড়িতে হামলা চালিয়ে ভাঙচুর ও লুটপাট করা হয়েছে। আগুনে পুড়িয়ে দেওয়া হয়েছে বাড়ির গোয়ালঘর। এ ঘটনায় নারী, শিশুসহ পাঁচজন আহত হন।অভিযোগ পাওয়া গেছে, উপজেলার শুক্তাগড় ইউনিয়নের ৮ নম্বর ওয়ার্ড যুবলীগের সভাপতি সিদ্দিক মিয়ার নেতৃত্বে এ হামলা চালানো হয়। পুলিশ সিদ্দিক মিয়া (৪৫) ও তাঁর ভাগনে লিমন হোসেনকে (২৫) আটক করেছে।হামলায় আহত ব্যক্তিদের মধ্যে দুজনকে রাজাপুর স্বাস্থ্য কমপ্লেক্সে ভর্তি করা হয়েছে।আহত নয়ন বিশ্বাস জানান, তাঁর চাচা অমূল্য বিশ্বাস কিছুদিন আগে যুবলীগের নেতা সিদ্দিক মিয়ার বাবা খালেক মিয়ার কাছে ২৪ কাঠা জমি বিক্রি করে দখল বুঝিয়ে দেন। কিন্তু তাঁদের পৈতৃক ভিটা ও মন্দিরের মধ্যে আরও জমি রয়েছে দাবি করে সিদ্দিক মিয়া তাঁর ভাড়া করা সন্ত্রাসী বাহিনী নিয়ে গতকাল দুপুর ১২টার দিকে এ হামলা চালান।আহত মঞ্জু রানীর অভিযোগ, সন্ত্রাসীরা মন্দিরে হামলা চালিয়ে পাঁচটি প্রতিমা ভাঙচুর করেছে। ঘরের আলমারি ভেঙে ৮০ হাজার টাকা ও স্বর্ণালংকারও নিয়ে গেছে।জানতে চাইলে পুলিশের হাতে আটক সিদ্দিক মিয়া দাবি করেন, তাঁদের কেনা জমিতে মন্দির নির্মাণ করে জমি দখল করা হয়েছে। তিনি লোকজন নিয়ে সেই জমি পুনরুদ্ধার করতে যান। তখন হাতাহাতির ঘটনা ঘটে।
