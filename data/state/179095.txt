
রাজধানীর মিরপুরের ১১ নম্বর সেকশনের জনিকে থানায় নিয়ে নির্যাতনের পর হত্যার অভিযোগে করা মামলায় দুই পুলিশ কর্মকর্তাকে কারাগারে পাঠিয়েছেন আদালত। গতকাল বুধবার ঢাকার মহানগর দায়রা জজ কামরুল হোসেন মোল্লা এ আদেশ দেন।গতকাল পল্লবী থানার সহকারী উপপরিদর্শক (এএসআই) রাশেদুল হাসান ও কামরুজ্জামান ওরফে মিন্টু আত্মসমর্পণ করে জামিনের আবেদন করেন। শুনানি শেষে আদালত দুজনের জামিনের আবেদন নাকচ করে কারাগারে পাঠানোর আদেশ দেন।গত বছরের ৮ ফেব্রুয়ারি মিরপুর ১১ নম্বর সেকশনে এক বাড়িতে গায়েহলুদের অনুষ্ঠানে পুলিশের সোর্স হিসেবে পরিচিত সুমন মেয়েদের সঙ্গে অশালীন আচরণ করেন। জনি ও তাঁর ভাই রনি তাতে বাধা দেন। পরদিন ওই বাড়ি থেকে সুমন পুলিশ দিয়ে জনি ও রনিকে ধরে নিয়ে যায় এবং নির্যাতন করে।ঢাকা মেডিকেল হাসপাতালে নেওয়ার পর চিকিৎসক জনিকে মৃত ঘোষণা করেন। এ ঘটনায় নিহত জনির মা খুরশিদা বেগম আদালতে নালিশি মামলা করেন।
