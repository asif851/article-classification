
গাজীপুরের কালিয়াকৈর উপজেলার জামালপুর এলাকায় কসমেটিকস কারখানায় গ্যাস সিলিন্ডার বিস্ফোরণে দগ্ধ নারী শ্রমিকের মৃত্যু হয়েছে। আজ বুধবার ভোরে শেফালি আক্তার (৩০) নামের ওই নারী মারা যান।
শেফালি কালিয়াকৈর উপজেলার পলাশতলী এলাকার আবদুল মান্নানের স্ত্রী।
ঢাকা মেডিকেল কলেজ হাসপাতালের পুলিশ ফাঁড়ির উপপরিদর্শক (এসআই) মো. বাচ্চু মিয়া বলেন, কালিয়াকৈর থেকে পাঁচজন অগ্নিদগ্ধ ব্যক্তিকে গতকাল মঙ্গলবার রাতে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়। সেখানে চিকিৎসাধীন অবস্থায় আজ ভোরে শেফালির মৃত্যু হয়। বাকি চারজন চিকিৎসাধীন আছেন।
এফ এস কসমেটিকস লিমিটেড নামের কারখানায় হাতে দেওয়ার মেহেদি, শেভিং ফোম, শেভিং ক্রিম, চুলের কালো রংসহ বিভিন্ন প্রকার কসমেটিকস তৈরি করা হয়। ওই কারখানায় নারী-পুরুষসহ ৩৫ জন শ্রমিক কাজ করেন। গতকাল বিকেল সাড়ে চারটার দিকে উৎপাদনকাজ চলাকালে হঠাৎ বিকট শব্দে কারখানার একটি গ্যাস সিলিন্ডারের বিস্ফোরণ ঘটে। এতে একতলা ভবনের ওই কারখানায় আগুন ধরে যায়। আগুন ছড়িয়ে পড়লে আরও কয়েকটি সিলিন্ডারের বিস্ফোরণ হয়।
এতে কারখানার ব্যবস্থাপক জাকির হোসেন (৩৫), শ্রমিক নাজনীন আক্তার (২৫) ও তাঁর স্বামী আবদুর রহিমসহ (৩০) কমপক্ষে ১১ জন দগ্ধ হন। এ সময় এলাকাবাসী দগ্ধ ব্যক্তিদের উদ্ধার করে বিভিন্ন হাসপাতাল ও ক্লিনিকে পাঠান। গুরুতর অবস্থায় পাঁচজনকে ঢাকা মেডিকেল কলেজ হাসপাতালে পাঠানো হয়।
কালিয়াকৈর উপজেলা নির্বাহী কর্মকর্তা (ইউএনও) মোহাম্মদ সাইফুল ইসলাম জানিয়েছেন, গাজীপুর জেলা প্রশাসনের পক্ষ থেকে পাঁচ সদস্যের তদন্ত কমিটি গঠন করা হয়েছে। আগামী সাত কর্মদিবসের মধ্যে তদন্ত প্রতিবেদন দিতে বলা হয়েছে।
 
