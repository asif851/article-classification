
দুর্নীতি প্রতিরোধ কমিটির সদস্যদের পরিচয়পত্র দিয়েছে দুর্নীতি দমন কমিশন (দুদক)। আজ মঙ্গলবার সংস্থার প্রধান কার্যালয়ে এক অনাড়ম্বর অনুষ্ঠানে কমিশনের পক্ষ থেকে তাঁদের হাতে পরিচয়পত্র তুলে দেওয়া হয়।
এ সময় দুদক চেয়ারম্যান মো. বদিউজ্জামান ও কমিশনার মো. সাহাবুদ্দিন পরিচয়পত্রের অপব্যবহার না করতে অনুরোধ করেছেন সদস্যদের।দুদক চেয়ারম্যান বলেন, দুর্নীতি নির্মূল করতে বর্তমানে কমিশন শুধু দমনই নয়, প্রতিরোধের ওপর সর্বাধিক গুরুত্ব দিয়েছে। তিনি শঙ্কা প্রকাশ করে বলেন, ‘দুদকের এই কার্ড অপব্যবহারের সম্ভাবনা থাকে। এর আগেও যে কার্ড ব্যবহারের ক্ষেত্রে কোনো ত্রুটি-বিচ্যুতি হয়নি, তা নয়।’কমিশনার মো. সাহাবুদ্দিন বলেন, যাঁরা পরিচয়পত্র পেয়েছেন তাঁরা দুদকের দূত। দায়িত্ব সুচারুভাবে পালন করতে এ কার্ড দেওয়া হয়েছে। কার্ড দেওয়ার ক্ষেত্রে অরাজনৈতিক ও অবিতর্কিত ব্যক্তি বেছে বেছে নেওয়া হয়েছে বলেও জানান তিনি। রাজধানীসহ দেশের বিভিন্ন জায়গায় দুদকের দুর্নীতি প্রতিরোধ কমিটি রয়েছে। এসব কমিটির সদস্যরা দুদকের কর্মকর্তা নন। তাঁদের দীর্ঘদিনের দাবি ছিল দুদক থেকে যেন তাদের আইডি কার্ড দেওয়া হয়। তাদের দাবির পরিপ্রেক্ষিতে আজ প্রাথমিকভাবে ঢাকা মহানগর ও তার আশপাশের এলাকার ১৯ জনেক পরিচয়পত্র দেওয়া হয়।কমিশনের সচিব মো. মাকসুদুল হাসান খানের সভাপতিত্বে এ অনুষ্ঠানে দুদকের কমিশনার মো. নাসিরউদ্দিন আহমেদ, মহাপরিচালক ব্রিগেডিয়ার সালাউদ্দিন আহমেদ, শামসুল আরেফিন, কামরুল হোসেন মোল্লা, উপপরিচালক প্রণব কুমার ভট্টাচার্য্য, জিআইজেড প্রতিনিধি আলী রেজাসহ কমিশনের ঊর্ধ্বতন কর্মকর্তারা উপস্থিত ছিলেন।
