
গাজীপুরের টঙ্গী বাজার এলাকায় ৩০টন নিষিদ্ধ পলিথিন জব্দ করেছেন ভ্রাম্যমাণ আদালত। আজ বুধবার বিকেলে পরিবেশ অধিদপ্তরের পক্ষ থেকে এ আদালত পরিচালনা করা হয়। জব্দকৃত পলিথিনের বাজার মূল্য আনুমানিক ৪৫ লাখ টাকা বলে জানিয়েছে পরিবেশ অধিদপ্তর। ভ্রাম্যমাণ আদালতের নেতৃত্ব দেন গাজীপুরের নির্বাহী ম্যাজিস্ট্রেট তানিয়া ভূঁইয়া।গাজীপুর পরিবেশ অধিদপ্তর সূত্র জানায়, টঙ্গী বাজার এলাকায় নূরজাহান মার্কেটে মোহাম্মদ আলী নামে এক পলিথিন ব্যবসায়ীর গুদামে এ অভিযান চালানো হয়। তবে আদালতের উপস্থিতি টের পেয়ে ওই ব্যবসায়ী গুদাম তালাবন্ধ করে পালিয়ে যায়। পরে নির্বাহী ম্যাজিস্ট্রেটের নির্দেশে গুদামের তালা ভেঙে আনুমানিক ৩০ টন নিষিদ্ধ পলিথিন জব্দ করা হয়। গাজীপুর পরিবেশ অধিদপ্তরের উপপরিচালক আব্দুস সালাম সরকার জানান, পলিথিন গুদাম মালিকের বিরুদ্ধে আইনগত ব্যবস্থা নেওয়া হবে। আগেও গাজীপুরের বিভিন্ন এলাকা থেকে বিপুল পরিমাণ পলিথিন জব্দ ও পরিবেশ দূষণের দায়ে বিভিন্ন শিল্প কারখানাকে জরিমানা করা হয়েছে। পরিবেশ অধিদপ্তরের এ ধরনের অভিযান অব্যাহত থাকবে।
