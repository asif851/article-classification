
যশোরের সদর উপজেলায় অস্ত্রসহ এক যুবককে গ্রেপ্তার করেছে পুলিশ। গতকাল শনিবার উপজেলার চাঁচড়া চেকপোস্ট থেকে পুলিশ তাঁকে গ্রেপ্তার করে। তাঁর কাছে একটি বিদেশি নাইন এম এম পিস্তল, পিস্তলের একটি গুলি ও দুটি ম্যাগাজিন পাওয়া গেছে।
গ্রেপ্তার হওয়া যুবকের নাম দিপংকর রায় ওরফে দিপু (৩২)। তিনি বাগেরহাট শহরের বাজার রোডের সন্তোষ রায়ের ছেলে।
চাঁচড়া পুলিশ ফাঁড়ির উপপরিদর্শক (এসআই) সৈয়দ বায়েজিদ হোসেন বলেন, বেনাপোল থেকে ছেড়ে আসা যশোরমুখী লিজা পরিবহনের একটি বাস (যশোর জ-১১-০০১৭) গতকাল রাত সাড়ে ১০টার দিকে চাঁচড়া চেকপোস্টে পৌঁছায়। গোপন সংবাদের ভিত্তিতে বাসটি থামিয়ে দিপংকর রায়কে গ্রেপ্তার করা হয়। এ সময় তল্লাশি চালিয়ে তাঁর কাছ থেকে আমেরিকায় তৈরি একটি পিস্তল, পিস্তলের একটি তাজা গুলি ও দুটি ম্যাগাজিন উদ্ধার করা হয়।
এ ব্যাপারে গতকাল রাতেই কোতোয়ালি থানায় দিপংকর রায়ের বিরুদ্ধে অস্ত্র আইনে মামলা হয়েছে বলে জানান এসআই।
 
