
নাটোরের গুরুদাসপুর বিলচলন শহীদ সামসুজ্জোহা সরকারি কলেজের ৭৪ শিক্ষক-কর্মচারী গত নভেম্বর-ডিসেম্বর মাসের বেতন-ভাতা পাননি। কলেজের বর্তমান অধ্যক্ষের কার্যক্রম স্থগিত চেয়ে সাবেক অধ্যক্ষ উচ্চ আদালতে রিট আবেদন করায় এ অবস্থার সৃষ্টি হয়েছে।
কলেজ সূত্রে জানা গেছে, গত বছরের ২৮ এপ্রিল কলেজটি জাতীয়করণের পর ৩০ জুন বগুড়ার আজিজুল হক সরকারি কলেজের সহযোগী অধ্যাপক আলী আশরাফ অধ্যক্ষ হিসেবে এখানে যোগ দেন। কিন্তু সাবেক অধ্যক্ষ রেজাউল করিমকে তাঁর প্রাপ্য মর্যাদা দেওয়া হয়নি বলে অভিযোগ ওঠে। এর পরিপ্রেক্ষিতে রেজাউল করিম অধ্যক্ষ আলী আশরাফের কার্যক্রম স্থগিত চেয়ে ২০ নভেম্বর হাইকোর্টে রিট আবেদন করেন। আদালত অধ্যক্ষ আলী আশরাফের পদায়ন বা বদলির সিদ্ধান্তে চার মাসের স্থগিতাদেশ দেন। এরপর থেকে সব শিক্ষক-কর্মচারীর বেতন-ভাতা বন্ধ রয়েছে।
ভুক্তভোগী শিক্ষক-কর্মচারীদের অভিযোগ, সাবেক অধ্যক্ষের রিট আবেদনের কারণে কলেজের শিক্ষক-কর্মচারীদের চাকরি জাতীয়করণে বাধাগ্রস্ত হচ্ছে। এ ঘটনার প্রতিবাদে শিক্ষক-কর্মচারীরা কয়েক দফা মিছিল, মানববন্ধন ও অনশন কর্মসূচি পালন করেছেন। বিষয়টি দ্রুত সমাধান হওয়া দরকার।
সাবেক অধ্যক্ষ রেজাউল করিম বলেন, হাইকোর্টের আদেশের বিষয়ে বিভিন্ন মাধ্যমে অবহিত হওয়ার পরও তিনি (বর্তমান অধ্যক্ষ) নিয়মিত কলেজে আসছেন, অফিস করছেন।
অধ্যক্ষ আলী আশরাফ বলেন, তিনি আদালতের আদেশের কপি হাতে পাননি। তবে উচ্চমাধ্যমিক শিক্ষা অধিদপ্তরের মাধ্যমে বিষয়টি জানতে পেরেছেন। এ কারণে তিনি বেতন-ভাতার কাগজে স্বাক্ষর করতে পারছেন না। তবে নিয়মিত অফিস করছেন।
