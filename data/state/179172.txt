
মানবতাবিরোধী অপরাধের মামলায় অভিযুক্ত জামায়াতে ইসলামীর আমির মতিউর রহমান নিজামীকে আজ মঙ্গলবার গাজীপুরের কাশিমপুর কারাগার থেকে ঢাকার কেন্দ্রীয় কারাগারে নিয়ে আসা হয়েছে। আগামীকাল কাল বুধবার তাঁর মামলার রায় ঘোষণা করার কথা। কাশিমপুর হাই সিকিউরিটি কেন্দ্রীয় কারাগারের ফাঁসির সেলে বন্দী ছিলেন নিজামী। সেখান থেকে আজ সন্ধ্যা পৌনে ছয়টার তাঁকে ঢাকায় পাঠানো হয়।
কারা কর্তৃপক্ষ সূত্র জানায়, ২০১৪ সালের ফেব্রুয়ারিতে চট্টগ্রামের একটি আদালতে ১০ ট্রাক অস্ত্র মামলায় মৃত্যুদণ্ডে দণ্ডিত হওয়ার পর নিজামীকে গাজীপুরের হাই সিকিউরিটি কেন্দ্রীয় কারাগারে আনা হয়। তখন থেকেই তিনি এখানে ছিলেন।
কাশিমপুর হাই সিকিউরিটি কেন্দ্রীয় কারাগারের জেলার জান্নাতুল ফরহাদ প্রথম আলোকে বিষয়টি নিশ্চিত করে বলেন, আগামীকাল মতিউর রহমান নিজামীর মানবতাবিরোধী অপরাধের মামলার রায় ঘোষণা করা হবে।
২০১০ সালের ২৯ জুন নিজামীকে গ্রেপ্তার করা হয়। ২০১৪ সালের ২৪ জুন তাঁর বিরুদ্ধে একাত্তরে মানবতাবিরোধী অপরাধের অভিযোগে দায়ের করা মামলার রায় ঘোষণার তারিখ ধার্য থাকলেও নিজামীর অসুস্থতার কারণে সেদিন রায় ঘোষণা স্থগিত হয়।
