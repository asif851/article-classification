
রাজবাড়ীর গোয়ালন্দ উপজেলার দৌলতদিয়া ও উজানচর ইউনিয়নে পদ্মা নদীর কয়েকটি স্থানে গতকাল শনিবার ভ্রাম্যমাণ আদালত অভিযান চালিয়ে চারটি বাঁশের বেড়া ধ্বংস ও বিপুল পরিমাণ কারেন্ট জাল জব্দ করেছেন।উপজেলা মৎস্য কার্যালয় সূত্র জানায়, স্থানীয় একটি প্রভাবশালী চক্র কিছুদিন ধরে অবৈধভাবে দৌলতদিয়া ইউনিয়নের বাহিরচর দৌলতদিয়া ও কর্নেশন এবং উজানচর ইউনিয়নের চর কর্নেশন ও মজলিশপুর এলাকায় পদ্মা নদীতে আড়াআড়িভাবে বাঁশের বেড়া দিয়ে মাছ শিকার করে আসছিল। বেড়ার সঙ্গে ভেসাল জাল এবং সুতি জাল দিয়ে দেশি মাছ ধরা হচ্ছিল।উপজেলার জ্যেষ্ঠ মৎস্য কর্মকর্তা সাঈদ আহমেদ বলেন, ২ থেকে ৮ মার্চ জাটকা সংরক্ষণ সপ্তাহ চলছে। এ উপলক্ষে ইউএনও পঙ্কজ ঘোষের নেতৃত্বে মৎস্য অধিদপ্তর গতকাল ভোরে বেড়া ও ভেসাল উচ্ছেদে পদ্মা নদীতে অভিযান চালানো হয়। আদালত প্রায় ১৫ লাখ টাকা ব্যয়ে নির্মিত বাঁশের বেড়া ও ভেসাল জাল কেটে ফেলেন। অন্তত ৫০ হাজার মিটার দৈর্ঘ্যের প্রায় ৫ লাখ টাকা মূল্যের কারেন্ট জাল জব্দ করা হয়। পরে দৌলতদিয়া ফেরিঘাট এলাকায় জালগুলো পুড়িয়ে ফেলা হয়।
