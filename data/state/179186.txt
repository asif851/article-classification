
শিক্ষামন্ত্রী নুরুল ইসলাম নাহিদ বলেছেন, বেশির ভাগ কলেজে বেলা ১১টার পর বেশির ভাগ শিক্ষক ও শিক্ষার্থীকে পাওয়া যায় না। আবার শিক্ষকেরা মনে করেন, ক্লাসে পড়ালে কোচিং প্রাইভেটে শিক্ষার্থীরা আসবে না।
আজ মঙ্গলবার সকালে রাজধানীর রেসিডেনসিয়াল মডেল কলেজে দেশের মাধ্যমিক শিক্ষার শিক্ষণ কার্যক্রমের ওপর এক প্রতিবেদন প্রকাশ ও কর্মশালা অনুষ্ঠানে প্রধান অতিথির বক্তব্যে শিক্ষামন্ত্রী এসব কথা বলেন। অনুষ্ঠানে আরও বক্তব্য দেন শিক্ষাসচিব সোহরাব হোসাইন। এতে দেশের জেলা উপজেলা পর্যায়ের শিক্ষা কর্মকর্তা ছাড়াও বিভিন্ন পর্যায়ের শিক্ষকেরা উপস্থিত ছিলেন।
মন্ত্রী বলেন, শিক্ষার্থীরা সকাল সাতটায় বাড়ি থেকে আসে। তারা আসে কোচিং করতে। সকালে যে শিক্ষার্থী আসে, সে কোচিং করে ক্ষুধার্ত হয়ে বাড়ি চলে যায়। তিনি শিক্ষা কর্মকর্তাদের শিক্ষাপ্রতিষ্ঠান তদারকের ওপর গুরুত্বারোপ করেন।
শিক্ষামন্ত্রী পরিদর্শনের ওপর জোর দিয়ে বলেন, অনেক শিক্ষাপ্রতিষ্ঠান প্রধান জানেন ১০ বছরেও তাঁর প্রতিষ্ঠানে কেউ পরিদর্শনে আসবে না। এ জন্য এসব সমস্যা হয়। তিনি শ্রেণিকক্ষের শিক্ষার ওপর নজর দিতে শিক্ষা কর্মকর্তাদের জোর দেন।
নোট বই থেকে সৃজনশীল প্রশ্ন না করার নির্দেশ দিয়ে শিক্ষামন্ত্রী বলেন, কেউ নোট বই থেকে প্রশ্ন করলে তা বাতিল করা হবে এবং তাকে শাস্তি পেতে হবে।
মন্ত্রী দীর্ঘদিন ধরে নেওয়া পরীক্ষার বিরোধিতা করে বলেন, ‘এই লম্বা সময়ের পরীক্ষা কমিয়ে আনা হবে।’
অনুষ্ঠানে সভাপতির বক্তব্যে মাধ্যমিক ও উচ্চশিক্ষা অধিদপ্তরের মহাপরিচালক এস এম ওয়াহিদুজ্জামান বলেন, শিক্ষার হার পরিমাণের দিক থেকে বেড়েছে, কিন্তু গুণগতমান সে অনুযায়ী বাড়েনি। সে জন্য গুণগত মানের দিকে জোর দিতে হবে।
মাঠপর্যায়ের শিক্ষা কর্মকর্তাদের উদ্দেশে তিনি বলেন, ‘যে কলেজ থেকে একজনও পাস করেনি, মাত্র একজন পরীক্ষা দিয়ে একজনই ফেল। তাহলে আপনি কী পরিদর্শন করলেন?’
