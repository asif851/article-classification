
ঝিনাইদহ সদর উপজেলার ডাকবাংলা বাজার ত্রিমোহনী এলাকায় একটি চালকলের বয়লার বিস্ফোরণের ঘটনা ঘটেছে। এতে ওই চালকলের একটি গুদামের ছাদ ধসে দুই শ্রমিক নিহত হয়েছেন। গত বৃহস্পতিবার রাতে এ ঘটনা ঘটে। এ ঘটনায় অগ্নিদগ্ধ হয়েছেন আরও দুই শ্রমিক।নিহত ব্যক্তিরা হলেন শৈলকুপা উপজেলা শহরের বাসিন্দা আসলাম হোসেন (৩৮) ও সদর উপজেলার নওদাপাড়া গ্রামের সফিউদ্দীন (৩৬)। অগ্নিদগ্ধ আবদুল্লাহ (৪০) ও খায়রুল ইসলামের (৩৫) বাড়ি ডাকবাংলা বাজার এলাকায়। আবদুল্লাহকে ঢাকা মেডিকেল কলেজ হাসপাতালে পাঠানো হয়েছে।প্রত্যক্ষদর্শী সূত্রে জানা গেছে, রাত ১১টার দিকে ডাকবাংলা বাজারের নারায়ণপুর ত্রিমোহনী এলাকার ইফাদ অটো রাইস মিল নামের একটি চালকলে প্রচণ্ড শব্দ হয়। স্থানীয় লোকজন ঘটনাস্থলে গিয়ে দেখেন, মিলের একটি ভবনে রাখা বয়লার বিস্ফোরিত হয়েছে। এতে বয়লারের পাশে কর্মরত আবদুল্লাহ ও খায়রুল ইসলাম অগ্নিদগ্ধ হন।বিস্ফোরণের কারণে ওই ভবনের অপর একটি কক্ষের ছাদ ধসে আসলাম ও সফিউদ্দিন চাপা পড়েন। চিৎকার শুরু করলেও স্থানীয় লোকজন তাঁদের উদ্ধার করতে পারেননি। পরে খবর পেয়ে কুষ্টিয়া ও ঝিনাইদহ থেকে ফায়ার সার্ভিসের কর্মীরা গিয়ে উদ্ধারকাজ শুরু করেন।
