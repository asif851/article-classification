
আওয়ামী লীগের প্রচার ও প্রকাশনা সম্পাদক হাছান মাহমুদ বলেছেন, বিএনপি কর্মসূচি ঘোষণা করে, কিন্তু রাজপথে তাদের কোনো নেতা-কর্মীর দেখা মেলে না। মিডিয়ার সামনে তারা শুধু হুংকারই ছাড়ে। কিন্তু তাদের সঙ্গে জনগণের কোনো সম্পর্ক নেই।
আজ সোমবার বেলা ১১টায় জাতীয় প্রেসক্লাবে বঙ্গবন্ধুর স্বদেশ প্রত্যাবর্তন দিবস পালন উপলক্ষে জাতীয় গণতান্ত্রিক লীগ ও ন্যাপ-ভাসানীর যৌথ আয়োজিত আলোচনা সভায় হাছান মাহমুদ এসব কথা বলেন।
হাছান মাহমুদ বলেন, ‘আমরা পেট্রলবোমা ও নৈরাজ্য সৃষ্টিকারী বিএনপিকে চাই না। আমরা চাই একটি গণতান্ত্রিক ও শক্তিশালী বিএনপি।’ তিনি বলেন, মুক্তিযুদ্ধের পরাজিত শক্তি ও বিএনপি রাজনৈতিকভাবে আওয়ামী লীগকে প্রতিহত করতে না পেরে নানা চক্রান্ত অব্যাহত রেখেছে। খালেদা জিয়া শুধু বিএনপিরই প্রধান নন, পেট্রলবোমা বাহিনীরও প্রধান।
আলোচনা সভায় আরও বক্তব্য দেন সাংসদ আবুল কালাম আজাদ, স্বেচ্ছাসেবক লীগের সভাপতি মোল্লা মো. আবু কাওছার, বাংলাদেশ কৃষক লীগের সহসভাপতি জাহাঙ্গীর আলম প্রমুখ।
