
বেসামরিক বিমান পরিবহন ও পর্যটনমন্ত্রী রাশেদ খান মেনন বলেছেন, দেশের সব বিমানবন্দরের নিরাপত্তাব্যবস্থা ঢেলে সাজানো হয়েছে।
আজ রোববার দুপুরে কুর্মিটোলায় বিমান সদর দপ্তর ‘বলাকায়’ বিমানের কর্মকর্তা-কর্মচারীদের সঙ্গে ‘দেশের সাম্প্রতিক পরিস্থিতি ও নিরাপত্তায় করণীয়’ শীর্ষক এক সভায় মন্ত্রী এ কথা বলেন।সরকার বিমান ও বিমানবন্দরগুলোর সেফটি এবং সিকিউরিটি শতভাগ নিশ্চিতকল্পে সম্ভব সবকিছু করতে দৃঢ় অঙ্গীকারবদ্ধ উল্লেখ করে মন্ত্রী বলেন, নিরাপত্তা–সংশ্লিষ্ট কর্মকর্তা-কর্মচারীদের উন্নত প্রশিক্ষণসহ বিমানবন্দরে আধুনিক নিরাপত্তা সরঞ্জাম স্থাপন করা হয়েছে।
রাশেদ খান মেনন বলেন, ‘বিমান ও বিমানবন্দরে জঙ্গি হামলা চালানো গেলে একদিকে বিশ্ব মিডিয়ায় ব্যাপক প্রচার পাওয়া যাবে এবং দেশকে পুরো পৃথিবী থেকে বিচ্ছিন্ন করে দেওয়া যাবে। এটা মাথায় রেখে বিমান ও বিমানবন্দরের নিরাপত্তা নিশ্চিতকল্পে বিমান কর্মকর্তা-কর্মচারীসহ সবাইকে সর্বোচ্চ সতর্কতা অবলম্বন করতে হবে।’ইরাক ও সিরিয়ায় পিছু হটে ইসলামিক স্টেট (আইএস) তার সদস্যদের বিভিন্ন দেশে নাশকতার উদ্দেশ্যে পাঠাচ্ছে বলে খবর পাওয়া গেছে উল্লেখ করে বিমানমন্ত্রী বলেন, এরা যাতে বাংলাদেশকে তাদের সন্ত্রাসী কার্যক্রমের ক্ষেত্র না বানাতে পারে, সে জন্য জঙ্গিবাদ নির্মূলে সরকারের পাশাপাশি প্রতিটি ব্যক্তির সামাজিক ও নৈতিক দায়িত্ব রয়েছে। সবাইকে এ দায়িত্ব পালনে অতন্দ্রপ্রহরীর ভূমিকায় অবতীর্ণ হতে হবে।বিমান পরিচালনা পর্ষদের চেয়ারম্যান এয়ার মার্শাল (অব.) ইনামুল বারীর সভাপতিত্বে সভায় বেসামরিক বিমান পরিবহন ও পর্যটনসচিব এস এম গোলাম ফারুক, জিএম (সিকিউরিটি) মেজর (অব.) মো. আলী মোস্তফা মামুন, চিফ ইঞ্জিনিয়ার দেবব্রত বণিক, বিমান ফ্লাইং অ্যাসোসিয়েশনের সভাপতি ক্যাপ্টেন মাহবুবুর রহমান, বিমানের সিবিএ সভাপতি মশিকুর রহমান প্রমুখ এ সভায় বক্তব্য দেন।বৈঠকে বিমানবন্দরের সিকিউরিটি–সংক্রান্ত সরঞ্জামাদি ক্রয়, এপিবিএন, ইমিগ্রেশন ও কাস্টমসের সঙ্গে সমন্বয়, সিকিউরিটি কনসালট্যান্ট কোম্পানি রেড লাইনের কার্যক্রম, গ্রাউন্ড হ্যান্ডেলিং, কার্গো কমপ্লেক্সসহ আসন্ন হজ ফ্লাইট সুষ্ঠু ও সুন্দরভাবে পরিচালনা–সংক্রান্ত আলোচনা হয়।উল্লেখ্য, আগামী ৪ আগস্ট সকাল ৮টা ৫ মিনিটে বেসামরিক বিমানমন্ত্রী রাশেদ খান মেনন এ বছরের হজ ফ্লাইট উদ্বোধন করবেন।
