
টাঙ্গাইলের সখীপুরে সিনহা নামের তিন বছরের একটি শিশু অপহৃত হওয়ার ৩৬ ঘণ্টা পর উদ্ধার হয়েছে। গতকাল রোববার রাত ১১টার দিকে ওই শিশুটিকে সুনামগঞ্জ জেলার মধ্যনগর থানার ভারতের সীমান্তবর্তী গন্ধিরগাঁও গুচ্ছগ্রাম থেকে উদ্ধার করে সখীপুর থানা-পুলিশ। পুলিশ পাচারকারী সন্দেহে ওই শিশুর নানার বাড়ির পোলট্রি খামারের কর্মচারী আল আমিন (২৭) ও তাঁর বন্ধু সাইফুল ইসলামকে (২৫) গ্রেপ্তার করে।
শিশুটির পরিবার সূত্রে জানা গেছে, শনিবার দিন বেলা ১১টার দিকে পাশের বাজারে চুল কাটানোর কথা বলে শিশুটিকে নিয়ে উধাও হয় আল আমিন। পরে আল আমিনের বন্ধু সাইফুলকে আটক করে পুলিশে দেওয়া হয়। শিশুটির চাচা রেজাউল করিম বাদী হয়ে সখীপুর থানায় সাধারণ ডায়েরি (জিডি) করেন। শিশুটির বাবা প্রবাসী।
সখীপুর থানার ভারপ্রাপ্ত কর্মকর্তা (ওসি) মাকছুদুল আলম জানান, আল আমিনের মুঠোফোন ট্র্র্যাক করে রাতেই সুনামগঞ্জ জেলার ধরমপাশা উপজেলার মধ্যনগর থানা এলাকা থেকে শিশুটিকে উদ্ধার করা হয়। শিশু পাচারকারী সন্দেহে আল আমিন ও সাইফুলকে গ্রেপ্তার করা হয়েছে।
 
