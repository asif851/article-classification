
সামগ্রিকভাবে দেশের নানামুখী উন্নয়ন ও অপ-উন্নয়নের সমান্তরাল পরিবর্তন প্রত্যক্ষ করি রাজধানী ঢাকার ক্ষেত্রেও। রাজধানী অবশ্যই দেশের প্রতিবিম্ব। যখন বাংলাদেশ অচিরেই একটি মধ্যম আয়ের দেশ হওয়ার সম্ভাবনা দেখাচ্ছে, রাজধানী শহর ঢাকার উন্নয়নধারা ও সাম্প্রতিক পরিস্থিতি কি সে রকম সম্ভাব্য মর্যাদাসম্পন্ন দেশের রাজধানী হিসেবে প্রতিনিধিত্ব করার যোগ্যতা দেখাচ্ছে? উত্তর খোঁজা যাক।সম্প্রতি যুক্তরাজ্যভিত্তিক গবেষণা সংস্থা ইকোনমিস্ট ইনটেলিজেন্স ইউনিট (ইআইইউ) তাদের এক জরিপে বিশ্বের ১৪০টি শহরের বাসযোগ্যতার মাপকাঠিতে ঢাকাকে দ্বিতীয় সর্বনিম্ন মানের (অর্থাৎ ১৩৯তম) শহর হিসেবে চিহ্নিত করেছে। এ বছর ঢাকার অর্জিত মান ছিল ৩৯/১০০। তাদের জরিপে পর পর গত তিন বছর ঢাকার অবস্থান প্রায় একই রকম ছিল। এতে অবাক হওয়ার কিছু নেই। একটি অত্যন্ত নিম্ন আয়ের দেশের রাজধানী, যার জনসংখ্যা বিশাল (বিশ্বের নবম জনবহুল শহর), যেটি কিনা আবার সর্বোচ্চ জনঘনত্বের শহর ও অতি উচ্চ জনসংখ্যা বৃদ্ধির শহর, এমন শহরের বাসযোগ্যতার মান নিম্ন পর্যায়ের হবে এটা অচিন্ত্যনীয় নয়, বিশেষ করে যদি শহরটিতে প্রশাসনিক বা পরিচালনগত (গভর্ন্যান্স) দুর্বলতা প্রকট হয় এবং উন্নয়নের জন্য আর্থিক বরাদ্দ খুবই অপ্রতুল হয়। (উল্লেখ্য, উচ্চমানসম্পন্ন প্রতিটি শহরই খুবই ধনী দেশের শহর ও জনসংখ্যার আকারে মাঝারি ধরনের)।
ইউআইইউর দৃষ্টিতে নগরের বাসযোগ্যতার সামগ্রিক মূল্যায়নের জন্য পাঁচটি প্রধান সূচকগোষ্ঠী ব্যবহার করা হয়েছে। প্রতিটি প্রধান সূচক গঠিত হয়েছে কয়েকটি ভিন্ন ভিন্ন সূচক নিয়ে। প্রথম প্রধান সূচকটি স্থিতিশীলতা-বিষয়ক, অর্থাৎ সামাজিক ও সামরিক শান্তি ও শৃঙ্খলাবিষয়ক, সন্ত্রাস ও সহিংসতা-বিষয়ক। এই সূচকে ২০১২ সালে ঢাকার অর্জন (৫০/১০০) যথেষ্ট স্বস্তিকর পাওয়া গেছে। ২০১৩ সালের মূল্যায়ন নিশ্চয়ই তেমন ভালো হবে না। জামায়াত-শিবির ও হেফাজতে ইসলামের ব্যাপক তাণ্ডব ও তাদের সহিংসতা দমনের জন্য সরকারি আইনশৃঙ্খলা বাহিনীর হস্তক্ষেপ নিয়ে কিছু গণমাধ্যমে উদ্দেশ্যমূলক প্রচারের কারণে সূচকের মান ভবিষ্যতে নামতেই পারে।
দ্বিতীয় সূচক ছিল স্বাস্থ্যবিষয়ক, এ ক্ষেত্রে ঢাকার অবস্থান খুবই নিম্ন পর্যায়ের (২৯/১০০)। ঢাকাবাসী এর সঙ্গে সহজেই একমত হবেন। অবশ্য বর্তমান সরকার কর্তৃক রাজধানীতে এ বছর দুটো বড় সরকারি হাসপাতাল প্রতিষ্ঠা পরিস্থিতি কিছুটা উন্নত করতে পারে।
তৃতীয় সূচক পরিবেশ ও সংস্কৃতি; এতে অর্জন সহনীয় পর্যায়ের (৪৩/১০০)। তবে ২০১৩ সালের মূল্যায়নে হয়তো পরিবেশ উন্নয়নে হাতিরঝিল বহুমুখী প্রকল্প বড় রকমের অবদান রাখতে পারে। রাজধানী ঢাকার সুদীর্ঘ ইতিহাসে উন্নয়নের এত বড় মাপের দৃষ্টান্ত বিরল। পাশাপাশি ধানমন্ডি লেকের পরিবেশ উন্নয়নের কাজটিও ইতিবাচক প্রভাব রাখবে। অবশ্য বুড়িগঙ্গাসহ ঢাকার চারপাশের নদী সংস্কার ও আশপাশের জলাভূমি সংরক্ষণের উদ্যোগগুলো আশানুরূপ সাফল্য দেখাতে পারছে না। সংস্কৃতি ক্ষেত্রে হেফাজতে ইসলামের নারীবিরোধী ভূমিকা প্রচণ্ডভাবে নেতিবাচক অবদান রাখবে। তাদের কর্মকাণ্ড ঢাকাকে একটি অভব্য শহর হিসেবে চিহ্নিত করবে। বিভিন্ন ধর্মাবলম্বী মানুষের সহাবস্থানের সুন্দর ঐতিহ্য, একুশের চেতনার অহংকার ও বাংলা নববর্ষের আনন্দমুখর পরিবেশ ঢাকার শক্তি ও সৌন্দর্য, এগুলোতে আঘাত আসতে শুরু করেছে। জরিপের সংস্কৃতি সূচকে দুর্নীতি প্রসঙ্গটি অন্তর্ভুক্ত। এ কারণে যে ঢাকার অর্জন বাধাগ্রস্ত হয়েছে, তাতে কোনো সন্দেহ নেই।
চতুর্থ সূচক হলো শিক্ষা, এ ক্ষেত্রে ঢাকার অবস্থান মোটামুটি সন্তোষজনক (৪২/১০০)। শিক্ষা ক্ষেত্রে স্বাধীনতা-উত্তর চার দশকের ঢাকার অর্জন বিবেচনা করলে রীতিমতো বিস্মিত হতে হয়। ১৯৭১ সালে ঢাকায় বিশ্ববিদ্যালয় ছিল মাত্র দুটি (ঢাকা বিশ্ববিদ্যালয় ও প্রকৌশল বিশ্ববিদ্যালয়), শহরতলির জাহাঙ্গীরনগর বিশ্ববিদ্যালয় নিয়ে তিনটি, আর এখন সরকারি বিশ্ববিদ্যালয় আটটি, বেসরকারি বিশ্ববিদ্যালয় ৫০-এর অধিক। কলেজ ও স্কুলের সংখ্যাও বিশাল। মাদ্রাসা ও ধর্মীয় প্রতিষ্ঠানের সংখ্যাও বিশাল। বিদেশি বিশ্ববিদ্যালয়ের কার্যক্রম শুরুর উদ্যোগ চলছে। আন্তর্জাতিক কারিকুলামে বেশ কিছু বিদেশি স্কুলও চালু রয়েছে। সংখ্যাগত বিচারে ঢাকা এখন বিশ্বের অন্যতম বৃহৎ উচ্চশিক্ষাকেন্দ্র। গুণগতমান বিচারে অবশ্য এখনো তেমন প্রশংসনীয় নয়।
ইউআইইউর নগর বাসযোগ্যতা মূল্যায়নে পাঁচটি গ্রুপের অধীন মোট ৩২টি সূচক ব্যবহার করা হলেও গণমাধ্যম বলে কোনো সূচক নেই। তা থাকলে হয়তো ঢাকার অবস্থান উন্নত হতো। একটি উন্নয়নশীল দেশের রাজধানী শহরে এতগুলো স্বাধীন টিভি ও রেডিও চ্যানেল, এত বিশালসংখ্যক খবরের কাগজের প্রকাশনা মোটেও উপেক্ষা করার বিষয় নয়। তার ওপর গণমাধ্যমে আন্তর্জাতিক ভাষা ইংরেজির ব্যবহারও ইতিবাচক ফলাফল এনে দিতে পারত। কোনো কোনো দৈনিক পত্রিকার পাঠকসংখ্যা বিস্ময়কর, তাদের অনলাইন সংযোগ বৈশ্বিক। অনেকগুলো টিভি চ্যানেলও তা-ই। গণযোগাযোগের ক্ষেত্রে রাজধানী ঢাকা এখন বস্তুত একটি গ্লোবাল সিটি।
ইউআইইউর মূল্যায়নের পঞ্চম সূচক ছিল ভৌত অবকাঠামো, অর্থাৎ সড়ক পরিস্থিতি, গণপরিবহন, আবাসনসুবিধা, বিদ্যুৎ-পানি সরবরাহ ও টেলিযোগাযোগ। শেষোক্ত সূচক, অর্থাৎ টেলিযোগাযোগ ছাড়া অন্য সব সূচকেই যে ঢাকার পরিস্থিতি ভয়াবহভাবে সমস্যাসংকুল, তা উল্লেখ বাহুল্য। অবকাঠামো সূচকে ঢাকার অবস্থান সর্বনিম্ন (মাত্র ২৭/১০০)। মূলত আবাসন, স্বাস্থ্যসেবা, পরিবহন ও ভৌত অবকাঠামোর দুর্বল অবস্থার কারণেই বাসযোগ্যতার মাপকাঠিতে ঢাকা তুলনামূলকভাবে পিছিয়ে থাকছে। এসব ক্ষেত্রে উন্নয়নধর্মী দৃষ্টি দিলে ঢাকা অবশ্যই অনেকটা বাসযোগ্য হবে।
আমরা যদি রাজধানী ঢাকার সামগ্রিক পরিস্থিতির পরিবর্তনশীলতা নিয়ে চিন্তা করি, তাহলে ইআইইউর উপসংহারমূলক একটি পর্যালোচনাকে বিবেচনায় আনতে পারি। তাদের মূল্যায়নে ঢাকা শহর বিশ্বের ১৪০টি শহরের মধ্যে দ্বিতীয় সর্বনিম্নমানের বলে চিহ্নিত হয়েছে, কিন্তু একই সঙ্গে ২০০৮-২০১২ সময়ে (মূলত বর্তমান সরকারের আমলে) বাসযোগ্যতার মান উন্নয়নে এই ১৪০টি শহরের মধ্যে ষষ্ঠ শ্রেষ্ঠতম শহর হিসেবে নির্বাচিত হয়েছে ঢাকা। সর্বোচ্চ অবস্থানে এসেছে কলম্বিয়ার রাজধানী বোগোটা। অর্থাৎ, ইকোনমিস্ট ইন্টেলিজেন্স ইউনিটের বিবেচনায় রাজধানী ঢাকা বিগত চার বছরে উন্নয়নধারায় অনেকটাই এগিয়ে গেছে। এই সময়ে ঢাকার উন্নয়ন অগ্রগতির বার্ষিক বৃদ্ধির হার ছিল ২ দশমিক ৫ শতাংশ। পক্ষান্তরে সর্বাপেক্ষা ভালো শহরগুলোর পরিবর্তনসূচক ২-এর নিচে, জরিপ করা অনেক শহরের পরিবর্তন অত্যন্ত উঁচু মাত্রায় ঋণাত্মক।স্বাধীনতা-উত্তর চার দশকে (কেন্দ্রীয়) ঢাকা শহর বা ‘মহানগর ঢাকার’ জনসংখ্যা নয় লাখ থেকে প্রায় ৯০ লাখে গিয়ে দাঁড়িয়েছে। বৃহত্তর ঢাকা বা ‘মেগাসিটি ঢাকার’ ভৌগোলিক এলাকা বেশ বিস্তৃত (১৫২৮ ব.কি.)। এই এলাকার বর্তমান জনসংখ্যা দেড় কোটির ওপর। জনসংখ্যার বিচারে ঢাকা মেগাসিটি বিশ্বের নবম বৃহত্তম শহর। অচিরেই তৃতীয় বা চতুর্থ জনবহুল শহরে পরিণত হবে। সাম্প্রতিক সময়ে রাজধানীর অর্থনৈতিক সমৃদ্ধি ঘটেছে বিশালভাবে, বাংলাদেশের অর্থনীতিতে বড় অবস্থান রাজধানীরই। গোটা দেশের জিডিপির কমপক্ষে ৩০ শতাংশ অবদান এককভাবে ঢাকার। শিল্পায়ন, ব্যবসা-বাণিজ্য, শিক্ষা-স্বাস্থ্যসহ বিভিন্ন সেবা খাতের উন্নয়নের মাধ্যমে ঢাকার অর্থনৈতিক সমৃদ্ধি ঘটেছে। রাজধানীর বাস্তু উন্নয়ন সহজেই দৃষ্টিগ্রাহ্য, তা সে সরকারি ভবন, বাণিজ্যিক সংস্থার অট্টালিকা, টিভি চ্যানেল ও সংবাদপত্রের নিজস্ব বহুতল ভবন, ভয়ংকর রকম বিশালাকার বিপণিকেন্দ্র, আবাসিক ভবন, বিশ্ববিদ্যালয় ভবন বা এনজিও প্রাসাদ, যার কথাই বলি না কেন। অবশ্য এই সমৃদ্ধির সুফল অধিকাংশ ঢাকাবাসী পাচ্ছেন না। ঢাকার জনসংখ্যার এক বড় অংশই অত্যন্ত দরিদ্র, প্রায় ৩৫ শতাংশ রীতিমতো বস্তিবাসী ও প্রচণ্ডভাবে সুবিধাবঞ্চিত। তবে তাঁদেরও অনেকে নিজ নিজ অবস্থানের উন্নতি করতে পারছেন, বিশেষ করে তাঁদের স্বপরিচালিত ইনফরমাল সেক্টরভুক্ত ক্ষুদ্র ব্যবসা ও নানামুখী উৎপাদন উদ্যোগের মাধ্যমে। রাজধানীর মধ্যবিত্ত ও নিম্ন-মধ্যবিত্ত শ্রেণীর আকারও বিশাল, তাদের সমস্যারও শেষ নেই। নারী, শিশু, প্রবীণ ও শারীরিক সুবিধাবঞ্চিত ব্যক্তিদের অবস্থা আরও করুণ।
অর্থনৈতিক উন্নয়নের ধারা অব্যাহত রাখতে হলে অবশ্যই ঢাকার পরিবহনব্যবস্থা ও ভৌত পরিবেশ উন্নত করার ব্যাপক উদ্যোগ গ্রহণ করতে হবে। পরিবহন ক্ষেত্রে মৌলিক প্রয়োজন গণপরিবহনের উন্নয়ন। এ ক্ষেত্রে সরকারের কর্মতৎপরতা তেমন প্রশংসনীয় নয়। তবে দেরিতে হলেও বৃহত্তর ঢাকা অঞ্চলের জন্য দীর্ঘমেয়াদি (২০০৪-২০২৪) আরবান ট্রান্সপোর্ট প্ল্যান বা এসটিপিতে সুপারিশ করা দুটি মেগা প্রকল্প, মেট্রোরেল (এমআরটি) ও বাস র‌্যাপিড ট্রানজিট (বিআরটি) সরকার শুরু করতে যাচ্ছে। চক্রাকার নৌপথ সীমিত আকারে শুরু করেছে। ঢাকা-নারায়ণগঞ্জ ডেমো ট্রেন নামে কমিউটার ট্রেন সার্ভিসও শুরু হয়েছে। কয়েকটি ব্যয়বহুল উড়ালসড়ক নির্মাণ নগরের যানজট সমস্যা নিরসনে কিছু কার্যকারিতা রাখবে। বলা বাহুল্য, পরিবহনের মান উন্নয়নে খুব জরুরি কাজ হলো এ ক্ষেত্রে ব্যবস্থাপনার মান উন্নয়ন, দুর্নীতি হ্রাস ও আইনশৃঙ্খলার প্রয়োগ। সার্বিকভাবে জনসচেতনতা বৃদ্ধির চিন্তাটাও মাথায় রাখতে হয়।
রাজধানী ঢাকার বসবাসযোগ্যতা বৃদ্ধির জন্য যে বিষয়টি সবচেয়ে বেশি জরুরি, তা হলো সঠিকভাবে শহরটির পরিচালন (গভর্ন্যান্স) বা ব্যবস্থাপনার মান নিশ্চিত করা। এ প্রসঙ্গে সংশ্লিষ্ট বিভিন্ন প্রশাসনিক ও উন্নয়ন সংস্থাগুলোর মধ্যে সমন্বয়ের বিষয়টি গুরুত্বপূর্ণ। গোটা রাজধানী এলাকার জন্য তেমন কোনো শক্তিশালী সমন্বয়কারী সংস্থা নেই। রাজউক বা ঢাকা ওয়াসা কিংবা নবগঠিত ঢাকা আরবান ট্রান্সপোর্ট অথরিটি (ডিইইটিএ) প্রতিটিই খণ্ডিত দায়িত্ব পালন করে। সিটি করপোরেশনগুলোর ক্ষমতা ও মর্যাদাও সীমিত করে রাখা হয়েছে। ঢাকা সিটি করপোরেশনকে দ্বিখণ্ডিত করে ও দুটিতেই অনির্বাচিত প্রশাসক ও কর্মকর্তা-কর্মচারীদের দ্বারা দীর্ঘ সময় ধরে পরিচালনার উদ্যোগ রাজধানীর জন্য তেমন কোনো মঙ্গল বয়ে আনেনি। তবে মজার ব্যাপার হলো, রাজধানীর এ রকম অগণতান্ত্রিক পরিচালনব্যবস্থার বিরুদ্ধে কোনো মহলেরই খুব একটা ক্ষোভ বা আন্দোলন দেখা গেল না।
রাজধানীর পরিচালনব্যবস্থায় বিভিন্ন প্রশাসনিক ও উন্নয়ন সংস্থার (যার সংখ্যা ৫০-এর মতো হবে) মধ্যে সমন্বয়ের অভাব নিয়ে অতীতে মাঝেমধ্যেই কথাবার্তা শোনা গেছে। লেখালেখিও কিছু হয়েছে। কিছু উদ্যোগের দৃষ্টান্তও দেখা গেছে। কিন্তু বর্তমান সময়ে সমন্বয়ের বিষয়টি খুব একটা গুরুত্ব পাচ্ছে না। বরং অবাক হতে হয়, কেন্দ্রীয় বা খুব উচ্চক্ষমতাসম্পন্ন সমন্বয় কর্তৃপক্ষের অনুপস্থিতি সত্ত্বেও রাজধানী ঢাকা চলছে কীভাবে? হয়তো যেনতেনভাবেই চলছে বা কোনো অদৃশ্য শক্তি শহরটাকে এ রকম চলমান রেখেছে। একেবারে অচল হয়ে গেছে, তা তো বলা যাবে না। রানা প্লাজা ধসের মতো নানা অঘটন সত্ত্বেও পোশাকশিল্পে উৎপাদন হচ্ছে, রপ্তানি-আয় বাড়ছে, বিপণিবিতানগুলো ব্যবসা করছে, সব বিয়েবাড়ির অনুষ্ঠানে গরম বিরিয়ানি সময়মতো পরিবেশিত হচ্ছে, সকাল নয়টার মধ্যে সব কাঁচাবাজার ও আধুনিক সুপার মার্কেটে সবজি, মাছ-মাংস সাজানো থাকছে, প্রাইভেট ইউনিভার্সিটির কনভোকেশন সময়মতো হচ্ছে, হাজার হাজার মেধাবী ছাত্রছাত্রীর অভিনন্দন সংবর্ধনা অনুষ্ঠান আয়োজিত হচ্ছে, স্টেডিয়ামে খেলাধুলার পাশাপাশি বিশাল আকারের আন্তর্জাতিক সংগীত সম্মেলন হচ্ছে, আন্তর্জাতিক ছবি মেলা ও আর্ট এক্সিবিশন হচ্ছে, ইত্যাদি ইত্যাদি।
এত কিছুর পরও আমরা বলব ঢাকাকে আন্তর্জাতিক মানদণ্ডে প্রতিযোগিতামূলক অধিকতর বাসযোগ্য করার জন্য এর সুশাসন ও উন্নয়নে যথাযথ সমন্বয় ও দক্ষ নেতৃত্ব প্রয়োজন।
রাজধানী ঢাকার সুশাসন ও উন্নয়ন সমন্বয় চিন্তার ক্ষেত্রে প্রথমেই অবশ্য এর ভৌগোলিক পরিসর সম্পর্কে স্বচ্ছ ধারণা থাকা আবশ্যক। এ বিষয়ে সরকারি বা আনুষ্ঠানিকভাবে কোনো ঘোষণা নেই। একমাত্র রাজউক বা রাজধানী উন্নয়ন কর্তৃপক্ষের নামের মধ্যে রাজধানী কথাটি আছে এবং তার ভৌগোলিক সীমানা আইনিভাবে চিহ্নিত করা আছে, যার আয়তন এক হাজার ৫২৮ বর্গকিলোমিটার (বা ৫৯০ বর্গমাইল) এবং এই সীমানার মধ্যে বর্তমানে অন্তর্ভুক্ত রয়েছে ঢাকা দক্ষিণ সিটি করপোরেশন, ঢাকা উত্তর সিটি করপোরেশন, নারায়ণগঞ্জ সিটি করপোরেশন, গাজীপুর সিটি করপোরেশন, সাভার পৌরসভা, কেরানীগঞ্জ শহর এলাকা ও অসংখ্য ইউনিয়ন পরিষদ এলাকা ও গ্রাম এবং ঢাকা, মিরপুর ও সাভার ক্যান্টনমেন্ট ইত্যাদি।
ঢাকা আরবান ট্রান্সপোর্ট অথরিটির ভৌগোলিক এলাকা আরও বিস্তৃত। ঢাকা ওয়াসার সেবা এলাকা রাজউকের অংশ মাত্র (এর আওতায় নারায়ণগঞ্জ রয়েছে, কিন্তু টঙ্গী, গাজীপুর বা সাভার নেই), সিটি করপোরেশনগুলোর প্রতিটির এলাকা আরও সীমিত। সুতরাং, রাজধানীর উন্নয়ন ও সমন্বয়-ভাবনায় একটি ভৌগোলিক এলাকার জন্য নিশ্চিত সিদ্ধান্ত আবশ্যক। আপাতত রাজউকের সীমানাটিই গ্রহণযোগ্য মনে হয়। তা ছাড়া এই এলাকার জন্য একটি অনুমোদিত নগর উন্নয়ন মহাপরিকল্পনা রয়েছে।
বর্তমানে নতুন মহাপরিকল্পনার (২০১৬-২০৩৬ মেয়াদের) জন্য কাজ শুরু হয়েছে। সুতরাং, রাজউক এলাকাটিকেই রাজধানী অঞ্চল বিবেচনা করা যায় এবং আমার মতে, এই অঞ্চলের জন্যই একটি সমন্বয় কর্তৃপক্ষ গঠন করা যুক্তিযুক্ত। এই কর্তৃপক্ষের নাম হতে পারে রাজধানী সুশাসন ও উন্নয়ন সমন্বয় কর্তৃপক্ষ (আমার ধারণাটি মোটেও নতুন নয়, তবে আগে ছিল কমিটি আকারে)। এর জন্য সংসদে আইন পাস করাতে হবে। বলা বাহুল্য, এই কর্তৃপক্ষ হবে অত্যন্ত উচ্চক্ষমতাসম্পন্ন। এতে নগর উন্নয়ন সম্পৃক্ত বিভিন্ন সংস্থার প্রধান ও বিশেষজ্ঞ পর্যায়ের ব্যক্তি যেমন থাকবেন, তেমনি অঞ্চলভুক্ত সব সিটি করপোরেশন ও পৌরসভার নির্বাচিত মেয়রদের অংশগ্রহণ নিশ্চিত হবে। সাংসদদের প্রতিনিধিত্ব থাকবে। এতে ক্যান্টনমেন্ট বোর্ডগুলো তথা প্রতিরক্ষা বাহিনীর উচ্চতর প্রতিনিধিরাও থাকবেন। প্রাইভেট সেক্টর ও নারীসমাজের প্রতিনিধিত্ব থাকবে। এই কর্তৃপক্ষের প্রধান হবেন জ্যেষ্ঠ মন্ত্রী পর্যায়ের খুবই সৃজনশীল ও বিচক্ষণ নির্বাচিত একজন ব্যক্তি। কর্তৃপক্ষের একটি সীমিত আকার, অথচ অত্যন্ত দক্ষ সচিবালয় থাকবে। এর সঙ্গে সংযুক্ত থাকবে একটি শক্তিশালী তথ্য ও গবেষণা সেল। কর্তৃপক্ষের জন্য একটি মেধাবী পরামর্শ পর্ষদও থাকতে পারে। সমন্বয় কর্তৃপক্ষের মূল দায়িত্ব হবে নগর পরিকল্পনা ও পরিবহন পরিকল্পনাসহ সব উন্নয়ন সংস্থা ও স্থানীয় পৌর কর্তৃপক্ষগুলোর মধ্যে সার্বিক সমন্বয় নিশ্চিত করা।
উল্লেখ্য, রাজধানী অঞ্চলের জন্য (রাজউক কর্তৃক) যে নগর মহাপরিকল্পনা (বা মূলত নগর কাঠামো পরিকল্পনা) প্রণয়ন করা হবে, তা অবশ্যই স্থানীয় সিটি করপোরেশন বা পৌরসভাগুলোর সঙ্গে যৌথ উদ্যোগেই করতে হবে এবং স্থানীয় নগর কর্তৃপক্ষ, ক্যান্টনমেন্ট বোর্ডগুলোই তাদের স্ব-স্ব এলাকার ডিট�
