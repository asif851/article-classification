
রাজধানীর শনির আখড়া এলাকায় বস্তিঘর থেকে গতকাল সোমবার সন্ধ্যায় ১০ বছরের এক কন্যাশিশুর ঝুলন্ত লাশ উদ্ধার করা হয়েছে। শিশুটির স্বজনেরা ঘটনা সম্পর্কে বিস্তারিত কিছু বলতে পারেননি।লিমা আক্তার নামে শিশুটির লাশ ঢাকা মেডিকেল কলেজ মর্গে রাখা হয়েছে। মর্গে শিশুটির চাচা জামালউদ্দীন জানান, শনির আখড়ার জাপানি বাজার এলাকায় বস্তির একটি ঘরে পরিবার নিয়ে থাকেন লিমার বাবা মো. আলাল। তিনি (আলাল) দিনমজুরি করেন। আর লিমার মা নুরুন্নাহার গৃহকর্মীর কাজ করেন। এই দম্পতির তিন মেয়ের মধ্যে লিমা সবার বড়। প্রতিদিন সকালে তিন বছর ও এক বছর বয়সী দুই মেয়েকে লিমার কাছে রেখে বাবা-মা কাজে যান। গতকাল বিকেলে এক প্রতিবেশী ছোট দুটি শিশুর চিৎকার-কান্না শুনে ঘরে গিয়ে দেখেন লিমা ফ্যানের সঙ্গে ওড়না দিয়ে ঝুলে রয়েছে। এরপর প্রতিবেশীরা তার বাবা-মাকে খবর দিয়ে এনে লিমাকে নামিয়ে ঢাকা মেডিকেল কলেজ হাসপাতালে নিয়ে এলে চিকিৎসকেরা তাকে মৃত ঘোষণা করেন।ঘটনা সম্পর্কে নিহত শিশুটির স্বজনেরা কোনো ধারণা করতে পারছে না। হাসপাতাল সূত্র জানিয়েছে, শিশুটির শরীরে ধর্ষণ বা জবরদস্তির কোনো আলামত নেই।এসএসসি পরীক্ষার্থীকে কুপিয়ে আহত: গতকাল সন্ধ্যায় রাজধানীর মিরপুরের দক্ষিণ বিশিলে মো. তুষার (১৮) নামে এক এসএসসি পরীক্ষার্থীকে কুপিয়ে আহত করেছে তাঁর পরিচিত ব্যক্তিরা। আহত তুষারের বাবা মতিউর রহমান জানান, জ্যেষ্ঠ-কনিষ্ঠদের দ্বন্দ্বে এ হামলার ঘটনা ঘটেছে। সন্ধ্যায় তুষারের পরিচিত কয়েকজন তাঁকে ডেকে নিয়ে মারধর ও কুপিয়ে আহত করে।
