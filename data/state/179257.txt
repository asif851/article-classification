
নাটোরের বাগাতিপাড়া উপজেলার পাঠ্যপুস্তক উৎসবের দিনে বই না পাওয়া সেই ২ হাজার ৭০০ শিক্ষার্থী গতকাল মঙ্গলবার সকালে নতুন বই হাতে পেয়েছে। বই হাতে পেয়ে উচ্ছ্বাসে মেতে ওঠে এসব শিশু।
উপজেলা প্রাথমিক শিক্ষা কর্মকর্তার কার্যালয় সূত্রে জানা যায়, সরবরাহকারী প্রতিষ্ঠানগুলো সঠিক সময়ে নতুন বই সরবরাহ করতে না পারায় বাগাতিপাড়া উপজেলার ২ হাজার ৭০০ শিক্ষার্থী বছরের প্রথম দিন  বই না পেয়ে হতাশ হয়ে বাড়ি ফেরে। এ নিয়ে প্রথম আলোতে গত সোমবার ‘বই পেল না তৃতীয় শ্রেণির শিক্ষার্থীরা’ শিরোনামে সংবাদ প্রকাশিত হয়। বিষয়টি ঊর্ধ্বতন কর্তৃপক্ষের নজরে এলে তড়িঘড়ি করে সরবরাহকারী প্রতিষ্ঠানের মাধ্যমে এসব শিশুর জন্য বই পাঠানোর ব্যবস্থা করা হয়।
উপজেলা প্রাথমিক শিক্ষা কর্মকর্তা ফাইজুল ইসলাম বলেন, বিশেষ ব্যবস্থায় ওই শিশুদের জন্য বই সরবরাহের ব্যবস্থা করা হয়েছে।
