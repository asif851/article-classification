
খাগড়াছড়ির দীঘিনালার বেতছড়ি বিভূতি রঞ্জন কার্বারিপাড়ায় শুক্রবার (৬ অক্টোবর) রাতে বিদ্যুৎস্পৃষ্ট হয়ে দুজনের মৃত্যু হয়েছে। একই ঘটনায় তিনজন আহত হয়েছেন। নিহত ও আহত ব্যক্তিরা সবাই একই পরিবারের সদস্য। এ ঘটনায় এলাকাবাসী বিদ্যুৎ বিভাগের গাফিলতিকে দায়ী করেছে।
উপজেলার বিভূতি রঞ্জন কার্বারিপাড়ার গ্রামপ্রধান হেমব্রত কার্বারি জানান, শুক্রবার রাত সাড়ে ১০টার দিকে দীঘিনালা-লংগদু ১১ হাজার কেভি বিদ্যুৎ সঞ্চালন লাইনের একটি তার ছিঁড়ে যতী রঞ্জন চাকমার বসতঘরের উঠানে পড়ে। এ সময় বিকট শব্দ হলে ঘরের লোকজন দরজার সামনে এলে তাঁরা বিদ্যুৎস্পৃষ্ট হন। বিদ্যুৎস্পৃষ্ট হয়ে সত্য জীবন চাকমা (২৬) ও তাঁর মা কালা মিলা চাকমা (৪৫) ঘটনাস্থলে মারা যান। তাঁদের উদ্ধার করতে এলে সেন্ট্রি চাকমা (১৩), যতী রঞ্জন চাকমা (৬০), ও এন্টি চাকমা (২৫) আহত হন। তাঁদের দীঘিনালা উপজেলা স্বাস্থ্য কমপ্লেক্সে চিকিৎসা দেওয়ার পর উন্নত চিকিৎসার জন্য জেলা সদর হাসপাতালে পাঠানো হয়েছে।
হেমব্রত কার্বারি অভিযোগ করে বলেন, ‘১১ হাজার কেভি বিদ্যুৎ সঞ্চালন লাইনের মোটা তার ক্ষয় হয়ে কয়েকটি চিকন তারের ওপর নির্ভর ছিল। এলাকাবাসীর পক্ষ থেকে দেড় বছর ধরে অভিযোগ দেওয়ার পরও বিদ্যুৎ বিভাগ শোনেনি। বিদ্যুৎ বিভাগের গাফিলতির কারণেই এত বড় দুর্ঘটনা ঘটল।
বিদ্যুৎ উন্নয়ন বোর্ডের খাগড়াছড়ির দায়িত্বপ্রাপ্ত নির্বাহী প্রকৌশলী মো. আবু জাফর প্রথম আলোকে বলেন, ‘এ ঘটনায় তদন্ত কমিটি গঠন করা হবে। বিদ্যুৎ বিভাগের কারও গাফিলতি থাকলে অবশ্যই তাঁর বিরুদ্ধে বিভাগীয় ব্যবস্থা নেওয়া হবে।’
 
