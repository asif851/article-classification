
জমি নিয়ে বিরোধের জেরে নওগাঁয় তোজাম্মেল হোসেন (৫৫) নামের এক ব্যক্তি প্রতিপক্ষের ছুরিকাঘাতে নিহত হয়েছেন। আজ শনিবার দুপুর ১২টার দিকে সদর উপজেলার কীর্ত্তিপুর ইউনিয়নের আতিতা গ্রামে এ ঘটনা ঘটে।
নিহত তোজাম্মেল হোসেন আতিতা গ্রামের বাসিন্দা। তিনি কৃষি পেশার সঙ্গে জড়িত ছিলেন। হত্যাকারী সন্দেহে একই গ্রামের মো. সেতু (৩২) নামের এক যুবককে আটক করেছে পুলিশ।
স্থানীয় বাসিন্দা ও পুলিশ সূত্রে জানা যায়, তোজাম্মেল হোসেনের সঙ্গে ৫০ শতক জমি নিয়ে একই গ্রামের আইয়ুব হোসেনের দীর্ঘদিন ধরে বিরোধ চলে আসছিল। এ বিরোধের জেরে আজ দুপুরে কীর্ত্তিপুরে বাজারে তোজাম্মেলের সঙ্গে আইয়ুব আলীর ছেলে সেতুর কথা-কাটাকাটি হয়। একপর্যায়ে তোজাম্মেলের পেটে উপর্যুপরি ছুরিকাঘাত করেন সেতু। লোকজন তোজাম্মেলকে উদ্ধার করে নওগাঁ সদর হাসপাতালে নিয়ে গেলে কর্তব্যরত চিকিৎসক তাঁকে মৃত ঘোষণা করেন।
নওগাঁ সদর মডেল থানার ভারপ্রাপ্ত কর্মকর্তা (ওসি) তরিকুল ইসলাম জানান, প্রাথমিক তদন্তে পূর্বশত্রুতার জেরে এ হত্যাকাণ্ড ঘটে থাকতে পারে বলে ধারণা করা হচ্ছে। ময়নাতদন্তের জন্য লাশ নওগাঁ সদর হাসপাতালে রয়েছে। এ ঘটনায় মামলা দায়েরের প্রস্তুতি চলছে।
