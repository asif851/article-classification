
সকালবেলা অফিস যাওয়ার তাড়া। রাস্তায় যানবাহনের স্রোত। আজ রোববার সকাল পৌনে ১০টার দিকে সংসদ ভবনের পেছনে লেক রোডে এ রকম পথচলতি যানবাহনের ওপর হঠাৎই ভেঙে পড়ে বড় একটি গাছ। এতে নিহত হয়েছেন একজন মোটরসাইকেল আরোহী। এ ছাড়া সিএনজিচালিত অটোরিকশার একজন চালক আহত হয়েছেন।
পুলিশের শেরেবাংলা নগর থানার পরিদর্শক (তদন্ত) সোহরাব আল হাসান প্রথম আলোকে বলেন, সকাল ৯টা ৫০ মিনিটে লেক রোডের একটি কৃষ্ণচূড়াগাছ পথচলতি যানবাহনের ওপর ভেঙে পড়ে। এতে একজন মোটরসাইকেল আরোহী নিহত ও একজন সিএনজিচালক আহত হয়েছেন।
পুলিশ কর্মকর্তা সোহরাব বলেন, নিহত ব্যক্তির নাম মুজাহিদুল ইসলাম (৩৫)। তিনি মেডিকেল সরঞ্জামাদির ব্যবসা করতেন। তাঁর বাড়ি গাজীপুরের জয়দেবপুরে।
