
পাবলিক পরীক্ষার ফরম পূরণের সময় নির্ধারিত ফির চেয়ে বাড়তি অর্থ আদায় করার অভিযোগ তদন্ত করতে চার সদস্যের কমিটি গঠন করেছে চট্টগ্রাম শিক্ষা বোর্ড। এই কমিটি জেএসসি, এসএসসি ও এইচএসসি পরীক্ষার ফরম পূরণের সময় শিক্ষার্থীদের কাছ থেকে বাড়তি ফি আদায় করার অভিযোগ তদন্ত করবে।
চট্টগ্রাম শিক্ষা বোর্ডের উপপরিচালক (হিসাব ও নিরীক্ষা) শওকত আলমকে কমিটির প্রধান করা হয়েছে। অন্য তিন সদস্য হলেন বোর্ডের কর্মকর্তা রেজা মোহাম্মদ এনামুল হক চৌধুরী, মো. তাওয়ারিক আলম ও করুণাশীষ খীসা।
চলতি বছরের এসএসসি পরীক্ষার ফরম পূরণে ছয়টি শিক্ষাপ্রতিষ্ঠান বাড়তি টাকা নিয়েছে বলে পরীক্ষার্থী ও অভিভাবকদের কাছ থেকে লিখিত অভিযোগ পেয়েছে এই কমিটি। এ নিয়ে তারা তদন্ত শুরু করেছে। বিদ্যালয়গুলো কোচিং ফি বাবদ এবং নির্বাচনী পরীক্ষায় পাস না করা শিক্ষার্থীদের কাছ থেকে এই অর্থ নিয়েছে বলে অভিযোগে উল্লেখ করা হয়েছে। আগামী বছরের ১ ফেব্রুয়ারি এসএসসি পরীক্ষা শুরু হবে।
কমিটি গঠনের বিষয়ে জানতে চাইলে চট্টগ্রাম শিক্ষা বোর্ডের চেয়ারম্যান শাহেদা ইসলাম প্রথম আলোকে বলেন, প্রতিবছরই বিভিন্ন পাবলিক পরীক্ষায় ফরম পূরণে শিক্ষার্থীদের কাছ থেকে অতিরিক্ত ফি নেওয়ার অভিযোগ ওঠে। এসব অভিযোগ তদন্ত করার জন্যই একটি কমিটি গঠন করে হয়েছে। এই কমিটি এখন থেকে সারা বছরই এসব বিষয় নিয়ে কাজ করবে। অতিরিক্ত ফি নেওয়া শিক্ষাপ্রতিষ্ঠানগুলোকে কোনো ধরনের ছাড় দেওয়া হবে না বলে জানান তিনি।
চট্টগ্রাম শিক্ষা বোর্ডের কাছে অভিভাবক ও শিক্ষার্থীরা এসএসসির ফরম পূরণে বাড়তি টাকা আদায়ের অভিযোগ করেছে ছয়টি বিদ্যালয়ের বিরুদ্ধে। এর মধ্যে জেলার মিরসরাই উপজেলার আবুর হাট উচ্চবিদ্যালয়ে ৮১ পরীক্ষার্থীর কাছ থেকে ফরম পূরণের জন্য বিনা রসিদে ৫ হাজার ৭০০ টাকা করে আদায়ের অভিযোগ উঠেছে। রাঙ্গুনিয়ার রাজাভুবন উচ্চবিদ্যালয়ে প্রত্যেক পরীক্ষার্থীর কাছ থেকে নেওয়া হয় ৩ হাজার ৪৫০ টাকা। আনোয়ারার পূর্ব বরৈয়া টিএমসি উচ্চবিদ্যালয়ে নির্ধারিত ফির অতিরিক্ত নেওয়া হয় ৩ হাজার টাকা। এ ছাড়া নির্বাচনী পরীক্ষায় (টেস্ট পরীক্ষা) পাস করতে না পারা শিক্ষার্থীদের কাছ থেকে প্রতি বিষয়ের জন্য ৫০০ টাকা করে বাড়তি নেওয়া হয়। কক্সবাজারের ডেইলপাড়ার একটি বিদ্যালয়ের বিরুদ্ধে ফির অতিরিক্ত সাড়ে ৫ হাজার টাকা করে নেওয়ার অভিযোগ রয়েছে।
চট্টগ্রাম শহরের ষোলোশহর পাবলিক স্কুলে নির্বাচনী পরীক্ষায় অনুত্তীর্ণ পরীক্ষার্থীদের কাছ থেকে ফরম পূরণে প্রতি বিষয়ে ৫০০ টাকা এবং কোচিং ফি বাবদ আরও ১ হাজার টাকা করে আদায় করারও অভিযোগ করেছেন অভিভাবকেরা। এ ছাড়া বাংলাদেশ রেলওয়ে স্টেশন কলোনি উচ্চবিদ্যালয়ে পরীক্ষার ফরম পূরণের সময় অতিরিক্ত টাকা নেওয়ার অভিযোগ রয়েছে।
শিক্ষা বোর্ডের পরীক্ষা নিয়ন্ত্রকের তথ্য অনুযায়ী, এসএসসিতে মানবিক ও ব্যবসায় শিক্ষা বিভাগে নিয়মিত পরীক্ষার্থীদের পরীক্ষার ফরম পূরণ ফি ১ হাজার ৪৭৫ টাকা এবং অনিয়মিতদের ক্ষেত্রে এই ফি ১ হাজার ৭৯৫ টাকা। বিজ্ঞান বিভাগের নিয়মিত ও অনিয়মিত পরীক্ষার্থীদের ফি যথাক্রমে ১ হাজার ৫৬৫ টাকা ও ১ হাজার ৮৮৫ টাকা।
তবে বোর্ড নির্ধারিত ফির অতিরিক্ত অর্থ আদায়ের অভিযোগ অস্বীকার করেছেন ওই বিদ্যালয়গুলোর প্রধান শিক্ষকেরা। মিরসরাইয়ের আবুর হাট উচ্চবিদ্যালয়ের প্রধান শিক্ষক আবদুল্লাহ খান, রাজাভুবন উচ্চবিদ্যালয়ের প্রধান শিক্ষক মোকতার আহমেদ ও বাংলাদেশ রেলওয়ে স্টেশন কলোনি উচ্চবিদ্যালয়ের প্রধান শিক্ষিকা নাসিমা বেগম প্রথম আলোকে বলেন, পরীক্ষার ফরম পূরণের সময় পরীক্ষার্থীদের কাছ থেকে কোনো বাড়তি ফি নেওয়া হয়নি। শিক্ষার্থীদের কাছ থেকে আদায় করা ফির সব রসিদ ও নথিপত্র বোর্ডকে জমা দিয়েছেন তাঁরা। কিছু অভিভাবক বোর্ডকে অসত্য তথ্য দিয়েছেন বলে উল্টো অভিযোগ করেন তাঁরা।
এ বিষয়ে চট্টগ্রাম শিক্ষা বোর্ডের তদন্ত কমিটির প্রধান শওকত আলম প্রথম আলোকে বলেন, তাঁরা শিক্ষার্থী ও অভিভাবকদের কাছ থেকে পাওয়া অভিযোগগুলোর তদন্ত শুরু করেছেন। ছয়টি বিদ্যালয়কে ফি নেওয়া সংক্রান্ত কাগজপত্র বোর্ডে জমা দিতে বলেছেন। তদন্ত শেষে আগামী সপ্তাহে তাঁরা প্রতিবেদন জমা দেবেন। 
