
আদালত অবমাননার অভিযোগ থেকে অব্যাহতি পেলেন দুটি পত্রিকার প্রকাশক ও সম্পাদকসহ ১১ জন। তাঁদের বিরুদ্ধে আদালত অবমাননার অভিযোগটি নিষ্পত্তি করে দিয়েছেন হাইকোর্ট।
বিচারপতি নাঈমা হায়দার ও বিচারপতি জাফর আহমেদের সমন্বয়ে গঠিত হাইকোর্ট বেঞ্চ আজ বুধবার এ রায় দেন।
অব্যাহতি পাওয়া ব্যক্তিরা হলেন, সমকাল ও নয়াদিগন্ত পত্রিকার প্রকাশক ও সম্পাদক, ঢাকা রিপোর্টার্স ইউনিটি, ঢাকা বিশ্ববিদ্যালয় সাংবাদিক সমিতি, জগন্নাথ বিশ্ববিদ্যালয় সাংবাদিক সমিতি ও বরিশাল বিভাগীয় সাংবাদিক সমিতির সভাপতি ও সাধারণ সম্পাদকেরা। আজ বিকেল সোয়া চারটার দিকে তাঁদের আইনজীবীরা প্রথম আলোকে এ কথা জানান।
উল্লেখ্য, গত ২৮ ফেব্রুয়ারি মিজানুর রহমান খানের লেখা ‘মিনিটে একটি আগাম জামিন কীভাবে?’ শীর্ষক একটি উপসম্পাদকীয় প্রথম আলোর খোলা কলম পাতায় প্রকাশিত হয়। এরপর আদালত অবমাননার অভিযোগে ২ মার্চ প্রথম আলোর সম্পাদক মতিউর রহমান ও যুগ্ম সম্পাদক মিজানুর রহমান খানের বিরুদ্ধে রুল দেন হাইকোর্ট।
আদালত অবমাননার অভিযোগের বিষয়ে শুনানিতে গত বৃহস্পতিবার গণমাধ্যম ও সাংবাদিকতা পেশা নিয়ে কথা বলেন আইনজীবী রোকন উদ্দিন মাহমুদ। তাঁর ওই বক্তব্য প্রত্যাহারের দাবিতে গত শনিবার ঢাকা রিপোর্টার্স ইউনিটি, ঢাকা বিশ্ববিদ্যালয় সাংবাদিক সমিতি, জগন্নাথ বিশ্ববিদ্যালয় সাংবাদিক সমিতি ও বরিশাল বিভাগীয় সাংবাদিক সমিতি আলাদা বিবৃতি দেয়। গণমাধ্যমে প্রকাশিত এই বিবৃতি পরদিন রোকন উদ্দিন মাহমুদ আদালতের নজরে আনেন।
বিবৃতি দেওয়ার বিষয়ে ব্যাখ্যা দিতে ঢাকা রিপোর্টার্স ইউনিটির সভাপতি শাহেদ চৌধুরী ও সাধারণ সম্পাদক ইলিয়াস খান; বরিশাল বিভাগীয় সাংবাদিক সমিতির সভাপতি আবদুর রহমান ও সাধারণ সম্পাদক ইলিয়াস খান, ঢাকা বিশ্ববিদ্যালয় সাংবাদিক সমিতির সভাপতি এম এম জসিম ও সাধারণ সম্পাদক সাদ্দাম হোসাইন; জগন্নাথ বিশ্ববিদ্যালয় সাংবাদিক সমিতির সভাপতি কাজী মোবারক হোসেন ও সেক্রেটারি এম সুজাউল ইসলামকে আজ আদালতে হাজির হতে বলা হয়।
এই আটজনের মধ্যে ইলিয়াস খান দুটি পদে আছেন এবং আবদুর রহমান হাসপাতালে ভর্তি আছেন। বাকি ছয়জন আজ সকাল সাড়ে ১০টার দিকে আদালত অবমাননার বিষয়ে হাজিরা দেন।
)
