
গ্রামীণফোনের নতুন প্রধান নির্বাহী কর্মকর্তা (সিইও) হিসেবে নিয়োগ পেয়েছেন রাজীব শেঠি। আগামী ১ ডিসেম্বর থেকে তিনি কাজ শুরু করবেন। টেলিনর গ্রুপের ভারতীয় মোবাইল অপারেটর ইউনিনরের প্রধান বিপণন কর্মকর্তা (চিফ মার্কেটিং অফিসার) হিসেবে কর্মরত ছিলেন রাজীব। তিনি গ্রামীণফোনের বর্তমান সিইও বিবেক সুদের স্থলাভিষিক্ত হয়েছেন। ইউনিনরের সিইও পদে যোগ দেবেন বিবেক।রাজীব শেঠি গত দুই বছর ইউনিনরের সিএমও হিসেবে দায়িত্ব পালন করেছেন। এর আগে তিনি ইউনিনরের উত্তর প্রদেশ পূর্ব সার্কেলের প্রধান হিসেবে কাজ করেছেন। তথ্য ও যোগাযোগ প্রযুক্তি খাতে রাজীবের ব্যাপক অভিজ্ঞতা আছে। তিনি ভোডাফোন, এইচপি, হাচিসন টেলিকম ও এশিয়ান পেইন্টসে উচ্চপদে কাজ করেছেন। নতুন দায়িত্ব পেয়ে রাজীব বলেন, ‘গ্রামীণফোনে যোগ দিয়ে এবং বাংলাদেশে সবার কাছে ইন্টারনেট পৌঁছে দেওয়ার উদ্যোগের অংশ হতে পেরে সম্মানিত বোধ করছি।’টেলিনরের এক্সিকিউটিভ ভাইস প্রেসিডেন্ট ও এশিয়ায় টেলিননের প্রধান সিগভে ব্রেক্কে বলেন, গ্রামীণফোন বাংলাদেশের বাজারে নেতৃত্ব দিচ্ছে। ইউনিনর ভারতে দ্রুত গ্রাহক বৃদ্ধি করছে। ব্যবস্থাপনায় পরিবর্তনের মাধ্যমে টেলিনর উভয় বাজারে আরও প্রবৃদ্ধি অর্জন ও গ্রাহকদের মাঝে অবস্থান শক্তিশালী করতে চায়। বিজ্ঞপ্তি
