
টাঙ্গাইলের মির্জাপুর উপজেলায় বাসের সঙ্গে পিকআপ ভ্যানের মুখোমুখি সংঘর্ষে পিকআপ ভ্যানের চালক নিহত হয়েছেন। গুরুতর আহত অবস্থায় চালকের সহকারীকে হাসপাতালে ভর্তি করা হয়েছে। আজ মঙ্গলবার সকাল সাড়ে ছয়টার দিকে উপজেলার আছিমতলা এলাকায় ঢাকা-টাঙ্গাইল মহাসড়কে এ দুর্ঘটনা ঘটে।
নিহত পিকআপ ভ্যানচালকের নাম শাওন মিয়া (২৫)। তাঁর বাড়ি গাজীপুরের কাশেমপুর এলাকায়। মির্জাপুরের গোড়াই হাইওয়ে পুলিশ সূত্রে জানা যায়, আছিমতলা এলাকায় আজ সকাল সাড়ে ছয়টার দিকে গাজীপুরগামী পিকআপ ভ্যানের (ঢাকা মেট্রো-ন-৮৪৯০) সঙ্গে উত্তরাঞ্চলগামী পাবনা এক্সপ্রেসের (ঢাকা মেট্রো-ব-১৪-৬৪৬৩) মুখোমুখি সংঘর্ষ হয়। এতে পিকআপ ভ্যানটি নিয়ন্ত্রণ হারিয়ে রাস্তার পাশে খাদে পড়ে দুমড়েমুচড়ে যায়। ঘটনাস্থলেই পিকআপ ভ্যানের চালক শাওন মিয়া মারা যান। চালকের সহকারী মামুন মিয়াকে (৪০) গুরুতর আহত অবস্থায় মির্জাপুরের কুমুদিনী হাসপাতালে ভর্তি করা হয়েছে।
হাইওয়ে পুলিশের উপপরিদর্শক (এসআই) মো. ফজলুর রহমান জানান, নিহত চালকের মরদেহ কুমুদিনী হাসপাতালের মর্গে রয়েছে। তাঁর পরিবারের সদস্যদের কাছে গাজীপুরের পুলিশের মাধ্যমে দুর্ঘটনার খবর পাঠানো হয়েছে। বাসটি আটক করা হয়েছে। বাসের চালক ও তাঁর সহকারী পলাতক রয়েছেন। তাঁদের গ্রেপ্তারের চেষ্টা চলছে।
