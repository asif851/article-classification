
‘গাড়ির ফিটনেস, ড্রাইভিং লাইসেন্স ও অন্য কাজের জন্য দালালদের শরণাপন্ন হবেন না। দালালদের হাত থেকে সাবধান!’ গতকাল বুধবার সকাল সাড়ে ১০টার দিকে মিরপুর বাংলাদেশ সড়ক পরিবহন কর্তৃপক্ষের (বিআরটিএ) কার্যালয়ের প্রথম ফটক দিয়ে ভেতরে ঢুকতেই মাইকে এ ঘোষণা শোনা গেল। অথচ দালালে গিজগিজ করছে সে জায়গা। ফটকের অদূরে থাকা ভবনটির বারান্দার দেয়াল ধরে দাঁড়িয়ে জনা দশেক লোক। একজন আরেকজনকে বললেন, ‘আমাগো কথা কইতাছে রে!’ মাইকে আবার ঘোষণা, ‘কোনো দালাল, প্রতারক বা চাঁদাবাজ আপনাকে বিরক্ত করলে সহাকারী পরিচালকের কাছে অভিযোগ করুন।’ এক দালাল অন্য দালালের উদ্দেশে বলেন, ‘লাভ নাই।’ মাইকিং হচ্ছে—এর মধ্যেই সেবা নিতে ইচ্ছুক একজন ভেতরে ঢুকছেন, দালালেরা অমনি তাঁর কানের কাছে গিয়ে ফিসফিস শুরু করলেন, ‘ফিটনেস? লাইসেন্স? কী লাগবো?’যে ঘর থেকে ঘোষণা আসেছে, উঁকি দিয়ে দেখা গেল একজন নারী বসে আছেন। মাইক্রোফোন নেই। ঝুঁকে পড়ে খাতায় কিছু লিখছেন। তাহলে ঘোষণা করছেন কে? দালালই জবাব দিলেন, ‘ভাঙা রেকর্ড বাজতাছে, আগেই তুইলা রাখছে।’ বাইরে ৫০টির মতো গাড়ির সারি। বনফুল স্কুলের বিপরীত দিকের পদচারী–সেতুর গোড়া ছুঁয়ে গেছে। আগে এই সময়ে সারি থাকত অন্তত ৫০০ গাড়ির। বিআরটিএ থেকে ন্যাম ভবন ফটক ছাড়িয়ে পুলিশ স্মৃতি স্কুল পর্যন্ত। আরও বেশি হলে কচুক্ষেত, ভাসানটেকের রাস্তায়ও চলে যেত এঁকেবেঁকে। গাড়ি কম কেন? এ প্রশ্নের জবাবে বিআরটিএর কর্মী আবদুল্লাহ বলেন, ‘অহন ঝামেলা ভাগ অইয়া গ্যাছে। তিন জাগায় গাড়ির কাগজপত্র অয়। মিরপুরে, উত্তরায় আর জোয়ারসাহারায়। কাইজ কাম কম।’ রাস্তায় নেমে দেখা গেল এক একটি গাড়ি আসছে, ছুটছে একদল পথশিশু। দালালদের প্রতিনিধি ওরা। চিৎকার করছে, ‘ফিটনেস? রেজিস্টারি? ডেরাইবিং লাইসেন্স? কোনটা লাগব?’
