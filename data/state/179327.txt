
যশোরের মানবাধিকারকর্মী বিনয় কৃষ্ণ মল্লিক জামিনে মুক্তি পেয়েছেন। আজ মঙ্গলবার সন্ধ্যা পৌনে ছয়টায় নরসিংদী আদালতের মুখ্য বিচারিক হাকিম চন্দন কুমার নাথ তাঁর জামিন আবেদন মঞ্জুর করেন।
বিনয় কৃষ্ণ মানবাধিকার সংস্থা রাইটস যশোরের নির্বাহী পরিচালক। ওই সংস্থার প্রোগ্রাম অফিসার সরোয়ার হোসেন জানান, শিবপুর থানায় দায়ের হওয়া একটি মামলার আসামি হিসেবে মঙ্গলবার বিকেলে নরসিংদীর আদালতে বিনয় কৃষ্ণ মল্লিককে হাজির করে পুলিশ। বাংলাদেশ জাতীয় মহিলা আইনজীবী সমিতির প্যানেল আইনজীবী শিরিন আক্তার বিনয় মল্লিকের জামিনের আবেদন করেন। জামিনে মুক্তি পাওয়ার পর বিনয় যশোরের উদ্দেশে রওনা দেন। গতকাল সোমবার সন্ধ্যায় যশোর শহরের নিজ বাসভবন থেকে সাদাপোশাকের পুলিশ বিনয় কৃষ্ণ মল্লিককে গ্রেপ্তার করে নরসিংদী নিয়ে যায়। বিনয় কৃষ্ণ মল্লিক যশোর প্রেসক্লাবের সাবেক সহসভাপতি ও দৈনিক টেলিগ্রাম পত্রিকার সাবেক সম্পাদক। তাঁর মুক্তি দাবিতে সোমবার রাত থেকে আন্দোলনে রয়েছেন যশোরের সাংবাদিকেরা।
