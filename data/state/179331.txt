
সিরাজগঞ্জের শাহজাদপুর উপজেলায় চিকিৎসক না হয়েও পশু চিকিৎসা করার অভিযোগে এক ব্যক্তিকে সাজা দিয়েছেন ভ্রাম্যমাণ আদালত। গতকাল সোমবার সন্ধ্যায় উপজেলার খুকনি বাজারে ভ্রাম্যমাণ আদালতের বিচারক ও সহকারী কমিশনার (ভূমি) মোহাম্মদ হাসিব সরকার আটক ভুয়া চিকিৎসককে এক মাসের বিনাশ্রম কারাদণ্ড ও ২০ হাজার টাকা জরিমানা করেন।
দণ্ডপ্রাপ্ত ভুয়া চিকিৎসকের নাম আবদুল বাতেন (৩৮)। তিনি উপজেলার খুকনি মোল্লাপাড়ার সন্তোষ মোল্লার ছেলে। শাহজাদপুর উপজেলা প্রাণিসম্পদ কর্মকর্তা আব্দুস ছামাদ জানান, আবদুল বাতেন দীর্ঘদিন ধরে উপজেলার খুকনি বাজারে শিহাব মেডিকেল নামে একটি ওষুধের দোকান চালান। সেখানে চিকিৎসক সেজে এলাকায় গরু-ছাগলের চিকিৎসা দিয়ে আসছিলেন তিনি। তাঁর ভুল চিকিৎসায় বেশ কিছু পশুর মৃত্যুর অভিযোগ পাওয়া গেছে। এর ভিত্তিতে গতকাল সন্ধ্যায় আবদুল বাতেনকে পুলিশ আটক করে ভ্রাম্যমাণ আদালতের সম্মুখীন করে। তিনি অপরাধ স্বীকার করলে ভ্রাম্যমাণ আদালত তাঁকে এক মাসের বিনাশ্রম কারাদণ্ড ও ২০ হাজার টাকা জরিমানা করেন। আজ মঙ্গলবার সকালে তাঁকে কারাগারে পাঠানো হয়।
ভ্রাম্যমাণ আদালতের বিচারক মোহাম্মদ হাসিব সরকার জানান, আটক ব্যক্তি চিকিৎসক হিসেবে সনদপত্র বা প্রয়োজনীয় কোনো কাগজপত্র দেখাতে পারেননি।
