
যশোরের নওয়াপাড়ার আকিজ জুট মিলের স্টাফ বাস থেকে নামিয়ে দুই কিশোরী শ্রমিককে ধর্ষণ করার অভিযোগ পাওয়া গেছে। গত রোববার দিবাগত রাত একটার দিকে মনিরামপুর উপজেলার চন্ডীপুর গ্রামের মান্দারতলা এলাকায় এ ঘটনা ঘটে। ঘটনার সঙ্গে জড়িত থাকার অভিযোগে রাতেই তিনজনকে গ্রেপ্তার করা হয়েছে।আটক ব্যক্তিরা হলেন মনিরামপুরের বিজয়রামপুর গ্রামের হাফিজুর রহমান (২৮), জাহাঙ্গীর হোসেন (২৬) ও রিপন হোসেন (২৫)। এ বিষয়ে গতকাল সোমবার ধর্ষণের শিকার এক কিশোরীর মা বাদী হয়ে মনিরামপুর থানায় একটি মামলা করেছেন। মামলার এজাহারভুক্ত সাতজনের মধ্যে ওই তিনজনকে গ্রেপ্তার করে কারাগারে পাঠানো হয়েছে। জ্যেষ্ঠ বিচারিক হাকিম আমিনুল ইসলাম তাঁদের দুই দিনের রিমান্ড মঞ্জুর করেছেন। এজাহারভুক্ত অন্যরা হচ্ছেন একই গ্রামের ফজলু, আমিনুল, ইউসুফ ও বিল্লাল।ওই দুই কিশোরীর ডাক্তারি পরীক্ষা করা হয়েছে। তারা গতকাল আদালতে ২২ ধারায় জবানবন্দি দিয়েছে।পুলিশ ও স্থানীয় বাসিন্দাদের ভাষ্যমতে, শ্রমিকদের নির্দিষ্ট স্থানে নামাতে রাত সাড়ে ১২টা বেজে যায়। তখন বাসে ওই দুই কিশোরী, দুই কিশোর শ্রমিক, বাসের চালক ও চালকের সহকারী (হেলপার) ছিলেন। বাসটি মনিরামপুর-রাজগঞ্জ সড়কের মান্দারতলা এলাকায় গতিরোধক পার হওয়ার সময় ছয়-সাতজন যুবক বাসে উঠে চালককে মারধর করে। পরে চালক, সহকারী ও দুই কিশোর শ্রমিক দৌড়ে পালিয়ে যান। এ সময় যুবকেরা দুই কিশোরীকে ধরে পার্শ্ববর্তী কলাবাগানে নিয়ে যান। সেখানে হাফিজুর ও জাহাঙ্গীর তাদের ধর্ষণ করেন।পরে চালক ও সহকারী ফিরে এসে কাউকে না পেয়ে বাস চালিয়ে থানায় গিয়ে পুলিশে খবর দেন। ঘটনার পর পর পুলিশ গিয়ে ধর্ষণের শিকার দুই কিশোরীকে উদ্ধার করে। এ সময় ওই এলাকা থেকে তিনজনকে আটক করা হয়।মনিরামপুর থানার উপপরিদর্শক (এসআই) শরীফ হাবিবুর রহমান বলেন, তিনজনকে আটক করে আদালতের মাধ্যমে কারাগারে পাঠানো হয়েছে। যশোরের সহকারী পুলিশ সুপার (খ সার্কেল) সৈয়দ মোস্তফা কামাল বলেন, আটক তিনজনের মধ্যে দুজনকে ধর্ষণের শিকার দুই নারী চিহ্নিত করেছে।
 
