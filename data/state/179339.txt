
অনুসন্ধানী সাংবাদিকতার জন্য ট্রান্সপারেন্সি ইন্টারন্যাশনাল বাংলাদেশ-টিআইবি পুরস্কার পেলেন নয় গণমাধ্যমকর্মী। আজ রোববার বেলা দুইটার দিকে রাজধানীর ধানমন্ডিতে মাইডাস সেন্টারের মেঘমালা কনফারেন্স রুমে এক অনুষ্ঠানে গণমাধ্যমকর্মীদের ‘অনুসন্ধানী সাংবাদিকতা পুরস্কার ২০১৬’ প্রদান করা হয়।
পুরস্কার পাওয়া গণমাধ্যমকর্মীরা হলেন প্রিন্ট মিডিয়া জাতীয় ক্যাটাগরিতে জাগোনিউজ ২৪. কমের স্টাফ রিপোর্টার শাহেদ শফিক। প্রিন্ট মিডিয়া আঞ্চলিক ক্যাটাগরিতে চাঁদপুরের দৈনিক ইল্‌শে পাড় পত্রিকার যুগ্ম বার্তা সম্পাদক রেজাউল করিম। ইলেকট্রনিক মিডিয়া প্রতিবেদন ক্যাটাগরিতে এনটিভির সাংবাদিক শফিক শাহীন, মাছরাঙা টেলিভিশনের সাংবাদিক বদরুদ্দোজা বাবু। ইলেকট্রনিক মিডিয়া প্রামাণ্য অনুষ্ঠান ক্যাটাগরিতে যমুনা টেলিভিশনের সাংবাদিক মো. আলাউদ্দিন আহমেদ এবং জি এম ফয়সাল আলম, ভিডিও চিত্র গ্রাহক মহসীন মুকুল, কাজী মোহাম্মাদ ইসমাইল, গোলাম কিবরিয়া। বিজয়ী সাংবাদিকদের প্রত্যেককে সম্মাননাপত্র, ক্রেস্ট ও এক লাখ টাকার চেক এবং ভিডিও চিত্রগ্রাহকদের প্রত্যেককে সম্মাননাপত্র, ক্রেস্ট ও ৩৩ হাজার টাকার চেক প্রদান করা হয়।  পুরস্কার প্রদান অনুষ্ঠানে সভাপতির বক্তব্যে টিআইবির ট্রাস্টি বোর্ডের চেয়ারপারসন সুলতানা কামাল বলেন, ‘সমাজের দুর্নীতি উন্মোচনে ও নিধনে এ দেশের গণমাধ্যমকর্মীরা গুরুত্বপূর্ণ ভূমিকা পালন করেন। আমাদের দেশে অনেক শক্তিশালী গণমাধ্যমকর্মীদের দল আছে, যারা দুর্নীতির বিরুদ্ধে যুদ্ধ করে।’ মানবাধিকারকর্মী ও সাবেক তত্ত্বাবধায়ক সরকারের উপদেষ্টা সুলতানা কামাল তরুণ গণমাধ্যমকর্মীদের দুর্নীতির বিরুদ্ধে কাজ চালিয়ে যাওয়ার আহ্বান জানান।
 
অনুষ্ঠানে ট্রান্সপারেন্সি ইন্টারন্যাশনালের চেয়ার হোসে কার্লোস উগাস, টিআইবি নির্বাহী পরিচালক ইফতেখারুজ্জামান প্রমুখ বক্তব্য দেন।  ২০১৬ সালের অনুসন্ধানী সাংবাদিকতা প্রতিযোগিতার বিচারকমণ্ডলী ছিলেন ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগের অধ্যাপক গীতি আরা নাসরীন, সাংবাদিক ও গণমাধ্যম গবেষক আফসান চৌধুরী ও তৃতীয় মাত্রার সঞ্চালক জিল্লুর রহমান।
