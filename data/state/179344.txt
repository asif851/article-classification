
মাছ ধরতে গিয়ে গুলিবিদ্ধ হয়েছেন ওয়াহাব শেখ (৩৬) নামের এক জেলে। গতকাল সোমবার রাতে নাটোরের লালপুর উপজেলার পদ্মা নদীর চরে এ ঘটনা ঘটে।
গুলিবিদ্ধ ওয়াহাব শেখকে প্রথমে লালপুর উপজেলা স্বাস্থ্য কমপ্লেক্স ও পরে রাজশাহী মেডিকেল কলেজ হাসপাতালে ভর্তি করা হয়েছে।
লালপুর থানা ও এলাকাবাসী সূত্রে জানা যায়, উপজেলার সীমান্তবর্তী চাকলারচরের পদ্মা নদীতে মাছ ধরার সময় রাত নয়টার দিকে দুর্বৃৃত্তরা ওয়াহাব শেখকে লক্ষ্য গুলি করে। গুলি তাঁর মাথায় কানের পাশে লাগে।
লালপুর উপজেলা স্বাস্থ্য কমপ্লেক্সের চিকিত্সক আবদুর রাজ্জাক বলেন, জেলে ওয়াহাব শেখ গুলিবিদ্ধ হয়েছেন।
চাকলারচরের বাসিন্দা মশিউর রহমানের অভিযোগ, ঘটনাস্থলটি নাটোর ও কুষ্টিয়ার সীমান্তবর্তী। সন্ত্রাসীরা মাছ ধরার ব্যাপারে ওই এলাকায় নিজেদের প্রভাব বিস্তার করতে চায়। এ কারণে ওই জেলেকে গুলি করা হতে পারে।
লালপুর থানার ভারপ্রাপ্ত কর্মকর্তা (ওসি) আবদুল হাই তালুকদার বলেন, ‘ঘটনাটি শুনেছি। এ ব্যাপারে কেউ কোনো অভিযোগ করেনি।’
