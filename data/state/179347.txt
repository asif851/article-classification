
সদ্য সাবেক পুলিশ মহাপরিদর্শক (আইজিপি) এ কে এম শহীদুল হক বলেছেন, নতুন আইজিপির জন্য সবচেয়ে বড় চ্যালেঞ্জ নির্বাচনী বছরে আইনশৃঙ্খলা রক্ষা করা। বুধবার পুলিশ সদর দপ্তরে আইজিপি হিসেবে শেষ সংবাদ সম্মেলনে এ মন্তব্য করেন তিনি।
নতুন আইজিপির জন্য বড় চ্যালেঞ্জ কোনটি—এমন প্রশ্নের জবাবে এ কে এম শহীদুল হক বলেন, নির্বাচনের বছরে নির্বাচন কমিশনের নির্দেশনায় শান্তিপূর্ণ পরিবেশ বজায় রাখা, আইনশৃঙ্খলা রক্ষা করা সবচেয়ে বড় চ্যালেঞ্জ। অনেক ষড়যন্ত্র হবে, অনেক নাটকের আশঙ্কা আছে। সেগুলো মোকাবিলা করে মানুষ যেন ভোটাধিকার প্রয়োগ করতে পারে, সেই পরিবেশ তৈরিই হবে মূল কাজ। উদাহরণ হিসেবে তিনি মঙ্গলবার প্রিজন ভ্যান ও পুলিশের ওপর হামলার প্রসঙ্গ টানেন।শহীদুল হক বলেন, কোনো উসকানি ছাড়াই কাল ঘটনাটি ঘটেছে। পুলিশকে ধৈর্য ধরে, আইনের মধ্যে থেকে কাজ করতে হবে। কোনো উসকানির শিকার যেন পুলিশ না হয়, সে ব্যাপারে সতর্ক থাকতে হবে।
আইজিপি হিসেবে কোন কাজটি অসম্পূর্ণ রয়ে গেল—এমন প্রশ্নে শহীদুল হক বলেন, থানা পর্যায়ে যেখানে মানুষ অভিযোগ দিতে আসে, সেখানে পরিবর্তন আনার চেষ্টা তিনি করেছেন। পুরোপুরি সফল হননি। তিনি বলেন, ‘থানাগুলোতে সাহায্যপ্রার্থী গিয়ে সেবা যেন ঠিকমতো পায়, তার সঙ্গে যেন ভালো আচরণ করা হয়, পুলিশি সেবাটা যেন বিলম্বিত না হয়, মানুষ যেন সন্তুষ্টি নিয়ে থানা থেকে বের হতে পারে, সে জন্য অনেক চেষ্টা করেছি। অনেক পরিবর্তন হয়েছে, আরও পরিবর্তন আসতে সময় লাগবে। পুলিশে এখন অনেক মেধাবী ছেলে আসছে, আমি বিশ্বাস করি, তারা জনগণের প্রত্যাশা অনুযায়ী কাজ করবে।’
সংবাদ সম্মেলনের আগে বিদায়ী আইজিপিকে সংবর্ধনা ও নতুন আইজিপিকে অভ্যর্থনা জানাতে পুলিশের ঊর্ধ্বতন কর্মকর্তাসহ সর্বস্তরের সদস্য উপস্থিত ছিলেন। নতুন আইজিপি মোহাম্মদ জাবেদ পাটোয়ারী পুলিশ বাহিনীর দায়িত্ব পাওয়ায় প্রধানমন্ত্রী ও স্বরাষ্ট্রমন্ত্রীর প্রতি কৃতজ্ঞতা প্রকাশ করেন। তিনি বলেন, ‘মুক্তিযুদ্ধে বিরোধী পক্ষের সঙ্গে আমরা যেভবে লড়েছি, অগ্নিসন্ত্রাসের বিরুদ্ধে যেভাবে লড়েছি...আমাদের প্রচুর প্রাণহানি হয়েছে। সেই যুদ্ধে আমরাই জয়ী হয়েছি। মুক্তিযুদ্ধের চেতনার যে পুলিশ, সব সময়ই বিজয়ী হয়েছে। এ বিজয় অব্যাহত থাকবে।’ 
অনুষ্ঠানে বিভিন্ন পর্যায়ের পুলিশ সদস্য ও পুলিশ কর্মকর্তারা কথা বলেন। পুলিশের অতিরিক্ত মহাপরিদর্শক মো. মোখলেসুর রহমান ট্রিপল নাইন, আইজিপিস কমপ্লেইন্ট সেল ও পুলিশ বাহিনীর ভেতরে বিভিন্ন কার্যক্রম চালু করায় শহীদুল হককে অভিনন্দন জানান। ঢাকা মহানগর পুলিশ কমিশনার মো. আছাদুজ্জামান মিয়া বলেন, শহীদুল হক পুলিশের সঙ্গেই থাকবেন।
শেষে প্রথা অনুযায়ী বিদায়ী আইজিপি এ কে এম শহীদুল হকের গাড়িতে রশি বেঁধে পুলিশ সদস্যরা তা টেনে ফটক পর্যন্ত এনে তাঁকে বিদায় জানান।
