
বিশেষ অভিযান সফল হওয়ায় ঈদ উদ্‌যাপন নির্বিঘ্ন হবে বলে মন্তব্য করেছেন স্বরাষ্ট্রমন্ত্রী আসাদুজ্জামান খান কামাল। ঈদের ছুটিতে পুলিশি টহলের পাশাপাশি নগরবাসীকে ব্যক্তিগতভাবে নিরাপত্তা জোরদারের পরামর্শ দেন স্বরাষ্ট্রমন্ত্রী। নগরবাসীকে বাসা-বাড়িতে সিসি ক্যামেরা লাগানোরও আহ্বান জানান তিনি।
আজ শুক্রবার সকালে নিজ বাসভবনে সাংবাদিকদের বিভিন্ন প্রশ্নের জবাবে স্বরাষ্ট্রমন্ত্রী এসব কথা বলেন।
আসাদুজ্জামান খান বলেন, ‘যেসব বাড়িতে সিসি ক্যামেরা এখনো লাগানো হয়নি, তারা যেন অবিলম্বে সিসি ক্যামেরা লাগিয়ে ফেলে। কারণ, এর ভালো ফল আমরা পেয়েছি। কারণ, যেসব জায়গায় সিসি ক্যামেরা আছে, সেসব এলাকায় অপরাধপ্রবণতা অনেকটা কমে গেছে।’ তিনি বলেন, ‘যাঁরা ছুটিতে বাড়িতে যাবেন—তাঁরা যেন বাসস্থান, ব্যবসাপ্রতিষ্ঠানে নিজস্ব নিরাপত্তাব্যবস্থা করে যান। তবে মার্কেট প্লেস এবং বসতবাড়ির আশপাশ দিয়ে আমাদের পুলিশ টহল দেবে।’
স্বরাষ্ট্রমন্ত্রী বলেন, ‘টার্গেট কিলিংয়ে যারা ধরা পড়েছে, তারা একেকজন একেক জায়গায়, একেক সময় একেক নাম ধরে আত্মপ্রকাশ করত। কাজেই আমাদের কাছে যে নাম তারা স্বীকার করেছে, আমরা সে নামটিই প্রকাশ করেছি।’
