
গাজীপুরে বড় ভাইকে হত্যার দায়ে ছোট ভাইকে মৃত্যুদণ্ডাদেশ দিয়েছেন আদালত। একই সঙ্গে তাঁকে ১০ হাজার টাকা জরিমানা করা হয়। এ ছাড়া অন্য একটি ধারায় তাঁকে পাঁচ বছরের সশ্রম কারাদণ্ড, পাঁচ হাজার টাকা জরিমানা এবং অনাদায়ে আরও ছয় মাসের সশ্রম কারাদণ্ডাদেশ দেওয়া হয়।
আজ সোমবার দুপুরে গাজীপুরের জেলা ও দায়রা জজ এ কে এম এনামুল হক এ রায় দেন।
দণ্ডপ্রাপ্ত ওই ব্যক্তি হলেন গাজীপুরের কালিয়াকৈর উপজেলার ঠেঙ্গেরবান এলাকার রায়হান উদ্দিন (২৫)।
গাজীপুর আদালতের সরকারি কৌঁসুলি হারিজ উদ্দিন আহমেদ বলেন, পারিবারিক কলহের জেরে ২০১৩ সালের ১২ এপ্রিল বড় ভাই জহিরুল খুন হন। তাঁর লাশ বাড়ির কাঁচা টয়লেটের গর্তে ফেলে ঢাকনা লাগিয়ে দেওয়া হয়। ওই ঘটনায় নিহত ব্যক্তির স্ত্রী ফাহিমা আক্তার বাদী হয়ে রাতেই মামলা করেন। মামলার তদন্ত কর্মকর্তা উপপরিদর্শক (এসআই) সাইফুল ইসলাম তদন্ত শেষে আসামি রায়হান উদ্দিনের বিরুদ্ধে ২০১৪ সালের ফেব্রুয়ারিতে অভিযোগপত্র দাখিল করেন।
আসামিপক্ষের আইনজীবী ছিলেন মো. সুলতান উদ্দিন।
