
সাবেক রাষ্ট্রপতি ও দলের প্রতিষ্ঠাতা জিয়াউর রহমানের ৩৪তম মৃত্যুবার্ষিকীতে তাঁর সমাধিতে পুষ্পস্তবক অর্পণ করে শ্রদ্ধা জানিয়েছেন বিএনপির চেয়ারপারসন খালেদা জিয়া। গতকাল শনিবার দুপুর ১২টার দিকে চন্দ্রিমা উদ্যানে দলের জ্যেষ্ঠ নেতাদের নিয়ে তিনি জিয়ার কবরস্থানে পুষ্পস্তবক অর্পণ করেন। এ সময় সমবেত নেতা-কর্মীরা বুকে কালো ব্যাজ ধারণ করে নীরবে দাঁড়িয়ে প্রয়াত নেতার প্রতি শ্রদ্ধা জানান।শ্রদ্ধা জানানোর আগে বিএনপির স্থায়ী কমিটির সদস্য মওদুদ আহমদ সাংবাদিকদের বলেন, এ মুহূর্তে বিএনপির সামনে বড় চ্যালেঞ্জ হচ্ছে জিয়াউর রহমানের আদর্শে দলকে পুনর্গঠিত করে গণতন্ত্রকে ফিরিয়ে আনা। দল পুনর্গঠন করলেই হবে না, বিএনপির রাজনীতিকেও পরিচ্ছন্ন করতে হবে। জিয়াউর রহমানের আদর্শে দলকে পুনর্গঠন করতে হবে। এগুলো করতে পারলেই দেশে গণতন্ত্র ফিরে আসবে এবং একটি জাতীয় ঐক্য গঠিত হবে।বিএনপির এই নেতা আরও বলেন, জিয়াউর রহমান গণতন্ত্রের কথা বলে গেছেন। আরও বলে গেছেন বিএনপি চরম ডানপন্থী দল হবে না। এটা হবে মধ্যমপন্থী উদার গণতান্ত্রিক, প্রগতিশীল একটি দল। এটা মনে রাখতে হবে।এ সময় খালেদা জিয়ার সঙ্গে ছিলেন বিএনপির স্থায়ী কমিটির সদস্য মাহবুবুর রহমান, ভাইস চেয়ারম্যান চৌধুরী কামাল ইবনে ইউসুফ, আবদুল্লাহ আল নোমান, আলতাফ হোসেন চৌধুরী, চেয়ারপারসনের উপদেষ্টা শাহজাহান ওমর, মুশফিকুর রহমান, রুহুল আলম চৌধুরী, দলের মুখপাত্র আসাদুজ্জামান রিপন, যুগ্ম মহাসচিব মোহাম্মদ শাহজাহান, মাহবুবউদ্দিন খোকন প্রমুখ।ফুল দিয়ে আরও শ্রদ্ধা জানায় মহানগর বিএনপি, যুবদল, শ্রমিক দল, কৃষক দল, মহিলা দল, জাসাস, ড্যাব, অ্যাব, উলামা দল, মৎস্যজীবী দল, তাঁতী দল, ছাত্রদল, সম্মিলিত পেশাজীবী পরিষদসহ সমমনা বিভিন্ন সংগঠন।সেখানে ওলামা দল আয়োজিত কোরআনখানি ও মিলাদে অংশ নেন খালেদা জিয়া। এরপর দিনভর রাজধানীর ২৫টি স্থানে দুস্থ ব্যক্তিদের মধ্যে খাবার বিতরণ করেন তিনি। আজও খাবার বিতরণ কর্মসূচিতে অংশ নেবেন তিনি।গতকাল মাগরিবের নামাজের পর চেয়ারপারসনের গুলশানের কার্যালয়ে প্রয়াত নেতার মাগফিরাত কামনায় মিলাদ হয়। এ ছাড়া ডক্টরস অ্যাসোসিয়েশন অব বাংলাদেশ (ড্যাব) ও জিয়া সাংস্কৃতিক সংগঠন (জিসাস) সমাধি প্রাঙ্গণে স্বেচ্ছায় রক্তদান কর্মসূচি এবং নয়াপল্টনে দলের কেন্দ্রীয় কার্যালয়ের সামনে বিনা মূল্যে চিকিৎসাসেবা দেয়।
