
রাজধানীর ভ্যাটিকান সিটির দূতাবাসে ক্যাথলিক সম্প্রদায়ের প্রধান ধর্মগুরু পোপ ফ্রান্সিসের সঙ্গে আজ শুক্রবার সৌজন্য সাক্ষাৎ করেছেন প্রধানমন্ত্রী শেখ হাসিনা। খবর বাসস।
প্রধানমন্ত্রীর প্রেস সচিব ইহসানুল করিম জানান, পোপ ও প্রধানমন্ত্রীর শুভেচ্ছা বিনিময়ের পর তাঁরা ২০ মিনিট আলাপ-আলোচনা করেন। বৈঠক শেষে প্রধানমন্ত্রী তাঁর ছোট বোন শেখ রেহানাকে পোপের সঙ্গে পরিচয় করিয়ে দেন। এ সময় শেখ রেহানার ছেলে রাদওয়ান মুজিব সিদ্দিক ও তাঁর স্ত্রী পেপি সিদ্দিক উপস্থিত ছিলেন।
পরে পোপ ফ্রান্সিস, প্রধানমন্ত্রী শেখ হাসিনা ও বঙ্গবন্ধুর পরিবারের সদস্যরা ফটোসেশনে অংশ নেন। পোপ তিন দিনের সফরে বৃহস্পতিবার বাংলাদেশে আসেন।
২০১৩ সালের ১৩ মার্চ ভ্যাটিকানের ২৬৬তম পোপ নির্বাচিত হন ফ্রান্সিস। রোমের বিশপ হিসেবে তিনি বিশ্বব্যাপী ক্যাথলিক চার্চ এবং সার্বভৌম ভ্যাটিকান সিটির প্রধান।
তিন দশক পর এই প্রথম কোনো পোপ বাংলাদেশ সফরে এলেন। ১৯৮৬ সালে বাংলাদেশ সফরে এসেছিলেন পোপ দ্বিতীয় জন পল।
 
