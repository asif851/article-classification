
ঝিনাইদহের কালীগঞ্জ ও টাঙ্গাইলের মির্জাপুরে আজ শনিবার পৃথক সড়ক দুর্ঘটনায় চারজন নিহত ও চারজন আহত হয়েছেন।
ঝিনাইদহ থেকে আমাদের নিজস্ব প্রতিবেদক জানান, সকাল আটটার দিকে কালীগঞ্জ-কোটচাঁদপুর সড়কের পাতিবিলা এলাকায় সড়ক দুর্ঘটনায় কোটচাঁদপুর উপজেলার আমজাদ আলী বিশ্বাস (৬০) ও কালীগঞ্জ উপজেলার আমির আলী খাঁ (৫০) নিহত হন। আহত বশির উদ্দিন, আবুল কালাম, জাহাঙ্গীর হোসেন ও লিটন হোসেনকে প্রথমে কালীগঞ্জ উপজেলা স্বাস্থ্য কমপ্লেক্সে ভর্তি করা হয়। পরে কালাম ছাড়া বাকি তিনজনকে যশোর মেডিকেল কলেজ হাসপাতালে স্থানান্তর করা হয়।
স্থানীয়দের বরাত দিয়ে কালীগঞ্জ থানার উপপরিদর্শক (এসআই) মাহফুজ আলী বলেন, কোটচাঁদপুরমুখী ট্রাকের সঙ্গে বিপরীত দিক থেকে আসা দেশীয় ইঞ্জিনচালিত যান আলমসাধুর মুখোমুখি সংঘর্ষ হয়। এতে এই হতাহতের ঘটনা ঘটে। হতাহত ব্যক্তিরা সবাই আলমসাধুর যাত্রী ও বাঁশ ব্যবসায়ী। পুলিশ ট্রাকটিকে আটক করেছে।
আমাদের মির্জাপুর (টাঙ্গাইল) প্রতিনিধি জানান, সকাল সাড়ে আটটার দিকে ঢাকা-টাঙ্গাইল মহাসড়কের দেওহাটা বাসস্ট্যান্ড এলাকায় সড়ক দুর্ঘটনায় টাঙ্গাইল সদর উপজেলার করটিয়া ক্ষুদিরামপুর এলাকার সালাম (৩৫) ও আরিফ সিকদার (৩৫) নিহত হন।
মির্জাপুর থানার এসআই রাজিউর রহমান বলেন, সালাম ও আরিফ বিক্রয় ডট কমে চাকরি করতেন। সকালে মোটরসাইকেলে করে ঢাকায় কর্মস্থলে যাওয়ার পথে লেগুনার সঙ্গে মোটরসাইকেলের ধাক্কা লাগে। এ সময় পেছন থেকে পাথরবোঝাই একটি ট্রাক মোটরসাইকেলটিকে ধাক্কা দিলে তা দুমড়ে-মুচড়ে যায়। ঘটনাস্থলেই তাঁদের মৃত্যু হয়। পুলিশ লেগুনার চালককে আটক করতে পারেনি। তবে ট্রাকসহ চালককে আটক করা হয়েছে।
