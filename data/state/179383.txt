
ঢাকার সাভার চামড়াশিল্প নগরীতে একটি ট্যানারির নির্মাণাধীন ভবনের ছাদ ধসে পড়েছে। এতে সাতজন শ্রমিক আহত হয়েছেন। আজ বুধবার বেলা সোয়া একটা থেকে দেড়টার মধ্যে এ দুর্ঘটনা ঘটে। এখন ফায়ার সার্ভিস উদ্ধারকাজ চালাচ্ছে।
সাভারের হরিণধরা এলাকায় আজ সকাল ১০টা থেকে আজিজ ট্যানারি নামে ট্যানারির আট হাজার স্কয়ার ফুট ওই ভবনের ছাদ ঢালাইয়ের কাজ চলছিল। সেখানে ৩০-৪০ জন শ্রমিক কাজ করছিলেন।
আহত শ্রমিক ওসমান (২৭) জানান, যন্ত্রের সাহায্যে ঢালাই মিক্সচার ছাদে তোলা হচ্ছিল। হঠাৎ ছাদের ঢালাই ধরে রাখার জন্য নিচ থেকে বাঁশ দিয়ে দেওয়া প্রতিরক্ষা খুঁটি কাত হয়ে যায়। একপর্যায়ে বাঁশ, কাঠ, লোহার খাঁচাসহ সব ধসে পড়ে। এতে তিনিসহ কয়েকজন আহত হন। তাঁদের স্থানীয় হিলিং এইড হাসপাতালে ভর্তি করা হয়েছে।আহত সাত শ্রমিক হলেন বকুল (৪২), একরামুল (২৬), ওসমান (২৭), হুমায়ুন (১৮‍), আলমগীর (১৮), জুয়েল রানা (২৫) ও ফেরদৌস (৩৫)।
কর্তব্যরত চিকিৎসক শামসুদ্দোহা উলফাত বলেন, আহত সবাই শঙ্কামুক্ত।
আজিজ ট্যানারি ও বে ট্যানারির মালিক একজনই। তিনি শামসুর রহমান। ঘটনাস্থলে বে ট্যানারির প্রজেক্ট ইনচার্জ শরিফুল ইসলাম সরকার বলেন, কী কারণে দুর্ঘটনা ঘটেছে, তা এই মুহূর্তে তদন্ত ছাড়া বলা যাচ্ছে না। ইলিপস ইঞ্জিনিয়ারিং নামের একটি প্রতিষ্ঠান এই ভবন নির্মাণের দায়িত্বে। ঘটনার পরপরই প্রতিষ্ঠানের লোকজন সেখান থেকে সরে পড়েন। তাই কথা বলার জন্য কাউকে পাওয়া যায়নি।
ফায়ার সার্ভিসের জ্যেষ্ঠ স্টেশন কর্মকর্তা মো. আলাউদ্দিন বলেন, উদ্ধার অভিযান চলছে। ধ্বংসস্তূপের নিচে কেউ আটকে আছে কি না, তা এখনো নিশ্চিত নয়।
