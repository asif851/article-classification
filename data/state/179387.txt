
প্রথমা প্রকাশন সারা বছর ধরেই বিচিত্র বিষয়ের বই প্রকাশ করে। একুশের বইমেলা সামনে রেখে সেই প্রকাশনার গতি একটু বাড়ে, এই যা। এ বছরও তার ব্যতিক্রম ঘটেনি। প্রথমার এবারের বই প্রকাশের তালিকায় এই প্রথম যুক্ত হলো বিশ্বখ্যাত পাখিবিশারদ, যাঁকে ‘পাখিমানব’ও বলা হয়, সেই সালিম আলীর নাম। বইয়ের নাম পাখিবিশারদ সালিম আলী। লেখক তাঁর প্রথম বিদেশি ছাত্র রেজা খান। বইটির ভূমিকা মারফত লেখক তাঁর শিক্ষক ও এই বই রচনা সম্পর্কে লিখতে গিয়ে বলেছেন, ‘মূলত ড. সালিম আলীর সঙ্গে ওঠাবসার ফলে অর্জিত অভিজ্ঞতা, তাঁর কাছ থেকে শোনা তাঁরই গল্প ও জীবনকাহিনি, তাঁর বিষয়ে প্রকাশিত তথ্যাবলির ওপর ভিত্তি করে এ বই রচনা করেছি। সেই সঙ্গে তাঁর কাছ থেকে জ্ঞানের ছিটেফোঁটার যে পরশ পেয়েছি, যার যৎকিঞ্চিৎ দেশে ব্যবহার করেছি, যোগ করেছি সেসবও। ফলে আমার কিছু কথাও প্রসঙ্গক্রমে এ বইয়ে যুক্ত হয়েছে।’মোট পাঁচটি অধ্যায়ে বিভক্ত রেজা খানের পাখিবিশারদ সালিম আলী আত্মস্মৃতির ভঙ্গিতে লেখা। লেখক সংক্ষিপ্তভাবে হলেও সালিম আলী সম্পর্কে এমন কোনো তথ্য নেই, যা তুলে ধরেননি। তাঁর বাল্যকাল, পরিবারের পরিচয়, বার্মায় কাটানো তাঁর বুনো জীবন ও তাঁর প্রকৃতিপ্রেম সম্পর্কে লেখক প্রায় বিস্তারিত বিবরণ তুলে ধরেছেন। লেখক ছিলেন তাঁর প্রথম বিদেশি ছাত্র। সেই সুবাদে তাঁর যে আন্তরিক সাহচর্য ও সহযোগিতা পেয়েছেন, আছে তারও নিবিড় বিবরণ। পাশাপাশি পারিবারিক ব্যবসায়ী জীবন থেকে নিজেকে বিযুক্ত করার পর তাঁর যে চাকরিজীবনের সূচনা, বাবুই পাখির গবেষণায় বৈপ্লবিক তথ্য সংগ্রহকারী হিসেবে তাঁর যে ভূমিকা, ভারতের প্রথম পাখির গাইড বই ও এ-সংক্রান্ত প্রথম হ্যান্ডবুক সম্পাদনা ও প্রকাশে তাঁর ভূমিকার কথাও তুলে ধরেছেন রেজা খান অত্যন্ত নিষ্ঠার সঙ্গে। সালিম আলীর উদ্ভাবন ও বনে-বাদাড়ে তাঁর সচল জীবন, লেখককে নিয়ে ভারতের নানা জায়গায় তাঁর সফরের যে বিবরণ লেখক তুলে ধরেছেন, তার পাঠ সত্যিই হৃদয়স্পর্শী।এ বইয়ের পরিশিষ্টাংশে তুলে ধরা হয়েছে সালিম আলীর জীবনের উল্লেখযোগ্য কিছু দিক। যাঁরা ড. সালিম আলী সম্পর্কে প্রাথমিক ধারণা পেতে চান, এ বই তাঁদের জন্য অবশ্য সংগ্রহযোগ্য। পাওয়া যাচ্ছে বইমেলায় প্রথমা প্রকাশনের প্যাভিলিয়নে।
 
