
বিএনপির মহাসচিব মির্জা ফখরুল ইসলাম আলমগীর অভিযোগ করেছেন, প্রধানমন্ত্রী শেখ হাসিনা সরকারি টাকা খরচ করে নির্বাচনী প্রচার চালাচ্ছেন। আর বিএনপিকে বদ্ধ কক্ষে অনুষ্ঠান করতেও পুলিশের অনুমতি নিতে হয়। নির্বাচনের পরিবেশ সৃষ্টি করতে তিনি সবার জন্য সমান সুযোগ নিশ্চিত করার দাবি জানান।
আজ বুধবার বিকেলে রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে এক স্মরণসভায় এ দাবি জানান। বিএনপির সাবেক মহাসচিব কে এম ওবায়দুর রহমানের দশম মৃত্যুবার্ষিকী উপলক্ষে ‘ওবায়দুর রহমান স্মৃতি সংসদ’ ওই স্মরণসভার আয়োজন করে। মির্জা ফখরুল বলেন, আওয়ামী লীগ নির্বাচনী প্রচারণা শুরু করে দিয়েছে। নির্বাচন করবেন ভালো কথা, এর জন্য আগে পরিবেশ তৈরি করতে হবে। সভা-সমাবেশ করার মৌলিক অধিকার ফিরিয়ে দিতে হবে। গণতান্ত্রিক অধিকারগুলো নিশ্চিত করে ‘লেবেল প্লেয়িং ফিল্ড’ তৈরি করতে হবে। তাহলে নির্বাচন হবে, না হলে নির্বাচন হবে না। তিনি আরও বলেন, আগামী সংসদ নির্বাচন অবশ্যই নিরপেক্ষ সরকারের অধীনে হতে হবে। নাহলে মানুষ কোনো নির্বাচন মানবে না।জঙ্গিবাদ বিষয়ে মির্জা ফখরুল বলেন, জঙ্গিবাদের কথা বলে জঙ্গিবাদের বিষয়গুলো খতিয়ে না দেখে শুধু বলা হচ্ছে বিএনপি উসকানি দিচ্ছে। এতে সমস্যার সমাধান হবে না। জঙ্গিবাদ নির্মূল করতে হলে সব রাজনৈতিক দলের সঙ্গে আলোচনা করে জাতীয় ঐক্য সৃষ্টির মাধ্যমে সামাজিক আন্দোলন গড়ে তুলতে হবে।কে এম ওবায়দুর রহমানকে স্মরণ করে ফখরুল বলেন, তিনি আজীবন গণতন্ত্রের জন্য কাজ করেছেন। বাংলাদেশের গণতান্ত্রিক আন্দোলন তাঁর ভূমিকা জনগণ চিরদিন মনে রাখবে।বিএনপির ভাইস চেয়ারম্যান ও আয়োজক সংগঠনের প্রধান উপদেষ্টা শাহ মোয়াজ্জেম হোসেনের সভাপতিত্বে অন্যদের মধ্যে বিএনপির নেতা আবদুল আউয়াল মিন্টু, নিতাই রায় চৌধুরী, ওবায়দুর রহমানের মেয়ে শামা ওবায়েদ প্রমুখ বক্তব্য দেন।
 
