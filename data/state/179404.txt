
ঝালকাঠির নলছিটি উপজেলায় এক কিশোরী গৃহকর্মীকে (১৪) ধর্ষণের ঘটনায় দায়ের করা মামলায় বিএনপির এক নেতার বিরুদ্ধে গ্রেপ্তারি পরোয়ানা জারি করেছেন আদালত। আজ রোববার ঝালকাঠি নারী ও শিশু নির্যাতন দমন ট্রাইব্যুনালের বিচারক জেলা ও দায়রা জজ রমনী রঞ্জন চাকমা পুলিশের দেওয়া অভিযোগপত্র আমলে নিয়ে এ পরোয়ানা জারি করেন।
আসামি কবির হোসেন জমাদ্দার জেলা বিএনপির জলবায়ুবিষয়ক সম্পাদক। তাঁর এই পরিচয় নিশ্চিত করেন জেলা বিএনপির সাধারণ সম্পাদক মনিরুল ইসলাম। তবে তিনি দাবি করেন, রাজনৈতিক প্রতিপক্ষরা ষড়যন্ত্রমূলকভাবে এ মামলা করিয়েছে।
ঝালকাঠি আদালতের সরকারি কৌঁসুলি (পিপি) আবদুল মান্নান রসূল জানান, গত ১৬ ফেব্রুয়ারি ঝালকাঠির নারী ও শিশু নির্যাতন দমন ট্রাইব্যুনাল ১-এর আদালতে কবির হোসেন জমাদ্দারের বিরুদ্ধে ওই গৃহকর্মী নিজেই ধর্ষণের অভিযোগ তুলে নালিশি অভিযোগ দায়ের করে। বিচারক নলছিটি থানার ভারপ্রাপ্ত কর্মকর্তাকে (ওসি) অভিযোগটি এজাহার হিসেবে গ্রহণের নির্দেশ দেন। ১৮ ফেব্রুয়ারি নলছিটি থানায় অভিযোগটি এফআইআর (প্রাথমিক তথ্য বিবরণী) করা হয়। গত ২২ জুলাই নলছিটি থানার তৎকালীন পরিদর্শক (তদন্ত) মো. কামরুজ্জামান তদন্ত শেষে কবির হোসেনের বিরুদ্ধে আদালতে অভিযোগপত্র দাখিল করেন। আজ রোববার নারী ও শিশু নির্যাতন দমন ট্রাইব্যুনাল আদালতের বিচারক অভিযোগপত্র আমলে নিয়ে আসামির বিরুদ্ধে গ্রেপ্তারি পরোয়ানার আদেশ দেন।
কবির হোসেন জমাদ্দারের সঙ্গে যোগাযোগ করা সম্ভব হয়নি। নলছিটির ওসি এ কে এম সুলতান মাহমুদ বলেন, ঘটনার পর থেকেই কবির হোসেন পলাতক।
