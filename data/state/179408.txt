
সুনামগঞ্জের ধরমপাশা উপজেলায় একটি হরিণ আটক করে জবাই করার অপরাধে বাবুল মিয়া (৩৫) ও আজিজুল মিয়া (৪৫) নামের দুই ব্যক্তিকে এক হাজার টাকা করে জরিমানা করেছেন ভ্রাম্যমাণ আদালত। গতকাল রোববার উপজেলা সহকারী কমিশনার (ভূমি) ও নির্বাহী এই আদালত পরিচালনা করেন।
এলাকাবাসী, বাঙালভিটা বিজিবি ক্যাম্প ও স্থানীয় সূত্রে জানা গেছে, ভারত থেকে এ দেশে ঢুকে পড়া হরিণটি পাশের তাহিরপুর উপজেলার বীরেন্দ্রনগর এলাকাবাসীর তাড়া খেয়ে গত শনিবার বিকেলে ধরমপাশার বংশীকুণ্ডা উত্তর ইউনিয়নের বাঙালভিটা গ্রামে চলে আসে। পরে স্থানীয় লোকজন এটিকে ধরে ফেলে। একপর্যায়ে স্থানীয় বাসিন্দা বাবুল ও আজিজুল মিয়া হরিণটিকে ধরে জবাই করেন। খবর পেয়ে স্থানীয় বাঙালভিটা বিজিবির সদস্যরা অভিযান চালিয়ে ওই দুই ব্যক্তিকে আটক করেন এবং জবাই করা হরিণটি জব্দ করেন। রাত ১০টার দিকে বিজিবির সদস্যরা ওই দুই ব্যক্তিকে স্থানীয় ইউপি চেয়ারম্যানের কাছে হস্তান্তর করেন এবং জবাই করা হরিণটি মাটি চাপা দেন। গতকাল ওই দুই ব্যক্তিকে উপজেলা সহকারী কমিশনারের (ভূমি) কার্যালয়ে হাজির করা হলে নির্বাহী হাকিম নাঈমা খন্দকার তাঁদের এই দণ্ড দেন।
ইউপি চেয়ারম্যান বিল্লাল হোসেন বলেন, ওই দুই ব্যক্তি দিনমজুরি করে সংসার চালান। জরিমানার টাকা পরিশোধ করে তাঁরা মুক্তি পান।
 
