
গাজীপুরের টঙ্গীর তুরাগতীরে আজ রোববার সকালে আখেরি মোনাজাতের মধ্য দিয়ে শেষ হচ্ছে এ বছরের বিশ্ব ইজতেমা। এর আগে গতকাল শনিবার বয়ান শুনে ও জিকির-আজকারের মধ্য দিয়ে দিন কাটান ইজতেমা ময়দানে সমবেত মুসল্লিরা।
বিশ্ব ইজতেমার মুরব্বি মো. মাহফুজ বলেন, দ্বিতীয় পর্বের আখেরি মোনাজাত পরিচালনা করবেন বাংলাদেশের মাওলানা জোবায়ের। প্রথম পর্বের মতো দ্বিতীয় ও শেষ পর্বেও বাংলায় সকাল ১০টা থেকে ১১টার মধ্যে অনুষ্ঠিত হবে এই মোনাজাত।
গত ১২ জানুয়ারি শুরু হয় ইজতেমার প্রথম পর্ব। তাতে ঢাকার একাংশসহ ১৪ জেলার মুসল্লিরা অংশ নেন। ১৪ জানুয়ারি আখেরি মোনাজাতের মধ্য দিয়ে শেষ হয়েছিল ওই পর্ব। দ্বিতীয় পর্বে অপর ১৪ জেলার মুসল্লিরা অংশ নিচ্ছেন।
গতকাল বাদ ফজর বাংলাদেশের মাওলানা মোহাম্মদ হোসেনের বয়ানের মধ্য দিয়ে ইজতেমার দিনের কার্যক্রম শুরু হয়। সমবেত মুসল্লিরা কুয়াশা ও ঠান্ডার কারণে জরুরি কাজ ছাড়া শামিয়ানার নিচ থেকে বের হচ্ছেন না। সেখানে চাদর ও কম্বল মুড়ে মনোযোগ দিয়ে বয়ান শুনছেন তাঁরা। অনেকে তসবিহ জপছেন, জিকির-আজকার করছেন। গতকাল বাদ জোহর মাওলানা শেখ ইসমাইল ও মাওলানা মো. জাকির হোসেন, বাদ আসর মাওলানা রবিউল হক ও বাদ মাগরিব মাওলানা জোবায়ের বয়ান করেন।
বিশ্ব ইজতেমার শীর্ষস্থানীয় মুরব্বি মো. গিয়াস উদ্দিন বলেন, গতকাল সকাল থেকে ইজতেমায় অংশ নেওয়া লাখো মুসল্লি ইসলামের আমল, আকিদা ও করণীয় বিষয়ে বয়ান শোনেন।
২০১৯ সালের ইজতেমার তারিখ পরিবর্তনের সিদ্ধান্ত
ইজতেমার মুরব্বি মো. গিয়াস উদ্দিন ও মো. মাহফুজ বলেন, ২০১৯ সালের বিশ্ব ইজতেমার পূর্বঘোষিত তারিখ পরিবর্তনের সিদ্ধান্ত হয়েছে। গত ১২ জানুয়ারি কাকরাইল মসজিদে বৈঠকে আগামী বছর ১১, ১২ ও ১৩ জানুয়ারি বিশ্ব ইজতেমার প্রথম পর্ব এবং ১৮, ১৯ ও ২০ জানুয়ারি দ্বিতীয় পর্ব আয়োজনের সিদ্ধান্ত হয়েছিল।
তবে সরকারের অনুরোধে তা এক সপ্তাহ পেছাতে শুক্রবার রাতে ইজতেমা ময়দানে বৈঠক হয়েছে। বৈঠকে আগামী বছর ইজতেমার প্রথম পর্ব ১৮, ১৯ ও ২০ জানুয়ারি এবং দ্বিতীয় পর্ব ২৫, ২৬ ও ২৭ জানুয়ারি আয়োজনের সিদ্ধান্ত হয়েছে।
আরও দুই মুসল্লির মৃত্যু
টঙ্গী সরকারি হাসপাতালের নিয়ন্ত্রণকক্ষের দায়িত্বে থাকা সহকারী স্বাস্থ্য পরিদর্শক চিত্তরঞ্জন দাস বলেন, ইজতেমায় আসা আরও দুই মুসল্লি বার্ধক্য ও শ্বাসকষ্টের কারণে মারা গেছেন। গত শুক্রবার রাতে বার্ধক্যের কারণে জামালপুরের ইসলামপুরের মোবারক হোসেন ওরফে মোহর আলী (৬৫) ও গতকাল ভোরে শ্বাসকষ্টের কারণে ঢাকার দক্ষিণ কেরানীগঞ্জের মো. শহীদুল ইসলাম (৫৬) মারা গেছেন। 
