
লালমনিরহাট সদর উপজেলায় গতকাল শুক্রবার দুই পক্ষের সংঘর্ষে বিরোজ উদ্দিন মুন্সী (৫৫) নামের আওয়ামী লীগের এক নেতা নিহত হয়েছেন। কয়েকটি হাঁসের মৃত্যুর ঘটনাকে কেন্দ্র করে এ সংঘর্ষ হয়।বিরোজ কুলাঘাট ইউনিয়নের ৭ নম্বর ওয়ার্ড আওয়ামী লীগের সভাপতি ছিলেন।প্রত্যক্ষদর্শী ও পুলিশ জানায়, ১০ থেকে ১৫ দিন আগে বিষ খেয়ে চর খাটামারী গ্রামের আবদুর রহমানের পাঁচ-সাতটি হাঁস মরে যায়। এ নিয়ে আবদুর রহমানের সঙ্গে আপন দুই ভাই বিরোজ ও আবুবকর সিদ্দিকের (৪০) দ্বন্দ্ব চলছিল। ওই ঘটনা নিয়ে গতকাল বিকেল চারটায় চর খাটামারী গ্রামের ফজলু শেখের বাড়ির সামনে গ্রাম্য সালিস বসে। এ সময় দুই পক্ষের মধ্যে প্রথমে তর্কবিতর্ক, পরে মারামারি শুরু হয়। একপর্যায়ে আবদুর রহমানের ছেলে আবদুল বারিক গাছের ডাল দিয়ে বিরোজের মাথায় ও মুখে আঘাত করেন। আবুবকর সিদ্দিক (৪০) তাঁকে বাঁচাতে এলে তিনিও আহত হন। পরে বিরোজের ওপর আবদুর রহমান ও তাঁর স্ত্রীও হামলা চালান। এতে গুরুতর আহত বিরোজ ও আবুবকরকে লালমনিরহাট সদর হাসপাতালে ভর্তি করা হয়। সেখানে বিরোজ সন্ধ্যা পৌনে সাতটার দিকে মারা যান।বিরোজের জামাতা ইসাহাক আলী জানান, বন্যার সময় শৌচাগারের গোড়ার মাটি হাঁস আলগা করে নষ্ট করে। এ কারণে আবুবকর এর গোড়ার মাটিতে বিষ মিশিয়ে দেন। এতে আবদুর রহমানের ওই হাঁসগুলো মারা যায়।কুলাঘাট ইউনিয়ন পরিষদের (ইউপি) চেয়ারম্যান ইদ্রিস আলী সরকার জানান, আবদুর রহমান ওই ঘটনায় কয়েক দিন আগে ইউনিয়ন পরিষদে বিচার দেন। এ নিয়ে গতকাল কুলাঘাটের ১ নম্বর ইউপি সদস্য আবদুল হামিদ ও ৭ নম্বর ওয়ার্ড ইউপি সদস্য আলিমুদ্দিনের উপস্থিতিতে ফজলু শেখের বাড়ির সামনে সালিস বসে। ওই সালিসে তর্কবির্তকের একপর্যায়ে ওই সংঘর্ষ হয়।
