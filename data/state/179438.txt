
সিরাজগঞ্জের শাহজাদপুরে রবীন্দ্র বিশ্ববিদ্যালয়, বাংলাদেশ প্রতিষ্ঠিত হওয়ার বিল সম্প্রতি সংসদে পাস হওয়ায় স্থানীয় সাংসদ মো. হাসিবুর রহমানকে সংবর্ধনা দেওয়া হয়েছে। আর সেখানে শিক্ষার্থীদের হাজির করতে উপজেলার বিভিন্ন শিক্ষাপ্রতিষ্ঠান বন্ধ রাখেন প্রতিষ্ঠান প্রধানেরা। এর মধ্যে অনেকগুলো মাধ্যমিক স্কুলে চলছিল পরীক্ষা। আজ শনিবার দুপুরে শাহজাদপুর হাই স্কুল মাঠে নাগরিক কমিটি এ সংবর্ধনা দেয়।সংবর্ধনার আগে সাংসদের নেতৃত্বে এক শোভাযাত্রা শাহজাদপুর বিসিক বাসস্ট্যান্ড থেকে শুরু হয়ে পৌর শহরের বিভিন্ন সড়ক প্রদক্ষিণ করে শাহজাদপুর হাই স্কুল মাঠে গিয়ে শেষ হয়।শোভাযাত্রা চলাকালে পৌর শহরের মধ্যে সড়কের দুপাশে দাঁড়িয়ে প্রধান অতিথিকে স্বাগত জানায় শিক্ষার্থীরা। এরপর শিক্ষার্থীরা সমাবেশে যোগ দেয়।সংবর্ধনা অনুষ্ঠানে নাগরিক কমিটির আহ্বায়ক এম এ আবদুল আজিজের সভাপতিত্বে প্রধান অতিথি হিসেবে বক্তব্য দেন সাংসদ হাসিবুর রহমান। বিশেষ অতিথি হিসেবে বক্তব্য দেন শাহজাদপুর উপজেলা আওয়ামী লীগের সাধারণ সম্পাদক ও উপজেলা চেয়ারম্যান আজাদ রহমান, উপজেলা ভাইস চেয়ারম্যান মুস্তাক আহমেদ প্রমুখ।নাম প্রকাশ না করার শর্তে কয়েকটি শিক্ষাপ্রতিষ্ঠানের প্রধান জানান, উপজেলা মাধ্যমিক শিক্ষা কর্মকর্তার চিঠির আদেশের পরিপ্রেক্ষিতে পরীক্ষা বন্ধ করে শিক্ষার্থীদের অনুষ্ঠানে উপস্থিত করা হয়।
এ বিষয়ে উপজেলা মাধ্যমিক শিক্ষা কর্মকর্তা মো. আবদুল কাদের বিশ্বাস জানান, প্রধান শিক্ষকেরা নিজ ক্ষমতা বলে প্রতিষ্ঠানকে তিন দিনের ছুটি দিতে পারেন। সংবর্ধনার কারণ উল্লেখ করে যদি তারা বিষয়টি ব্যবস্থা করতে পারেন, তাহলে শিক্ষার্থীদের উপস্থিত হওয়ার জন্য অনুরোধ করা হয়েছিল। তবে এটি বাধ্যতামূলক ছিল না। শুধুমাত্র শহরের আশপাশের শিক্ষাপ্রতিষ্ঠানগুলোকেই এ সংক্রান্ত চিঠি দেওয়া হয়েছিল।
১৭ জুলাই জাতীয় সংসদে রবীন্দ্র বিশ্ববিদ্যালয়, বাংলাদেশ প্রতিষ্ঠিত হওয়ার বিল পাস হয়। বর্তমানে দেশে ৩৮টি সরকারি ও স্বায়ত্তশাসিত বিশ্ববিদ্যালয় রয়েছে। রবীন্দ্র বিশ্ববিদ্যালয়টি হবে দেশের ৩৯তম সরকারি বিশ্ববিদ্যালয়।
