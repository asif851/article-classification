
রংপুরের পীরগাছা উপজেলায় বিদ্যালয়ে অনুপস্থিত থাকার অজুহাতে গত বৃহস্পতিবার শারমিন আক্তার (১৪) নামের এক স্কুলছাত্রীকে প্রধান শিক্ষক মারধর করেছে বলে অভিযোগ উঠেছে। সে উপজেলার চৌধুরানী বালিকা উচ্চবিদ্যালয়ের অষ্টম শ্রেণির ছাত্রী।শারমিনকে উপজেলা স্বাস্থ্য কমপ্লেক্সে ভর্তি করা হয়েছে। এ ঘটনায় তার (শারমিন) চাচা ফয়জার রহমান বাদী হয়ে গতকাল শনিবার প্রধান শিক্ষক মোন্নাফ হোসেন সরকারকে অভিযুক্ত করে থানায় মামলা করেছেন।শারিমনের পরিবারের অভিযোগ, গত বৃহস্পতিবার শারমিন বিদ্যালয়ে যায়। এর আগে পাঁচ দিন অসুস্থ থাকায় সে বিদ্যালয়ে যেতে পারেনি। শারমিনের কাছে স্কুলে অনুপস্থিতির কারণ জানতে চান প্রধান শিক্ষক মোন্নাফ। একপর্যায়ে প্রধান শিক্ষক উত্তেজিত হয়ে শিক্ষার্থী শারমিনকে লাঠি দিয়ে শরীরে আঘাত করেন। এতে সে মাটিতে লুটে পড়ে। পরে অন্য শিক্ষক ও শিক্ষার্থীদের সহযোগিতায় ওই শিক্ষার্থীকে উপজেলা স্বাস্থ্য কমপ্লেক্সে ভর্তি করা হয়। সে এখনো হাসপাতালে চিকিৎসাধীন।ফয়জার বলেন, ‘শারমিনের বাবা মানসিক রোগী। এ কারণে তাদের দেখাশোনা আমাকেই করতে হয়। এ ঘটনায় আমি মামলা করেছি।’এ ব্যাপারে প্রধান শিক্ষক মোন্নাফ বলেন, ‘এ বছর জুনিয়র স্কুল সার্টিফিকেট পরীক্ষায় আমার বিদ্যালয় থেকে ৭৫ জন শিক্ষার্থী অংশ নেবে। কিন্তু প্রায় দিনই কেউ আসে না। এভাবে তো চলতে পারে না। এর জবাব তাদের কাছে জানতে চেয়েছি। রাগারাগি করেছি। কিন্তু মারপিট করিনি। বিষয়টি বাড়িয়ে বলা হচ্ছে।’পীরগাছা থানার ভারপ্রাপ্ত কর্মকর্তা (ওসি) আমিনুল ইসলাম বলেন, এ ঘটনায় মামলা হয়েছে। ঘটনাটি তদন্ত করে দেখা হচ্ছে।
