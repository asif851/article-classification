
চট্টগ্রাম প্রকৌশল ও প্রযুক্তি বিশ্ববিদ্যালয়ের (চুয়েট) স্নাতক পর্যায়ের সব ক্লাস ও পরীক্ষা অনির্দিষ্টকালের জন্য বন্ধ ঘোষণা করা হয়েছে। আজ বৃহস্পতিবার বিশ্ববিদ্যালয়ের এক বিজ্ঞপ্তিতে এ কথা জানানো হয়। 
বিজ্ঞপ্তিতে বলা হয়, আজ সকাল ১০টার দিকে উপাচার্য মো. জাহাঙ্গীর আলমের সভাপতিত্বে সহ-উপাচার্য, বিভিন্ন অনুষদের ডিন ও শিক্ষকদের এক বৈঠক হয়। বৈঠকে আইনশৃঙ্খলা পরিস্থিতির অবনতির কথা চিন্তা করে বিশ্ববিদ্যালয়ের স্নাতক পর্যায়ের সব ক্লাস ও পরীক্ষা অনির্দিষ্টকালের জন্য বন্ধ ঘোষণার সিদ্ধান্ত হয়। তবে বন্ধের সময় স্নাতকোত্তর শিক্ষার্থীদের ক্লাস ও পরীক্ষা চলবে বলেও বিজ্ঞপ্তিতে বলা হয়েছে।বিজ্ঞপ্তিতে বলা হয়, আজ বৃহস্পতিবার বেলা তিনটার মধ্যে স্নাতক পর্যায়ের ছাত্রদের ক্যাম্পাস ছাড়তে বলা হয়েছে। স্নাতক পর্যায়ের ছাত্রীদের কাল শুক্রবার সকাল ১০টার মধ্যে ক্যাম্পাস ছাড়তে হবে।ছাত্রকল্যাণ-বিষয়ক পরিচালক আসাদুর শাহর পদত্যাগ, নিরাপদ ক্যাম্পাসসহ আট দফা দাবিতে বিশ্ববিদ্যালয়ের শিক্ষার্থীরা কয়েক দিন ধরে আন্দোলন করছেন। এরই মধ্যে আইনশৃঙ্খলা পরিস্থিতির অবনতির আশঙ্কা করে বিশ্ববিদ্যালয় এ সিদ্ধান্তের কথা জানায়।
