
গাজীপুরের কালীগঞ্জ উপজেলায় সড়ক দুর্ঘটনায় চার ব্যক্তি নিহত হয়েছেন। আহত হয়েছেন অন্তত ১৪ জন।
আজ রোববার সকালে উপজেলার উলুখোলা এলাকায় ঢাকা বাইপাস সড়কে এই দুর্ঘটনা ঘটে। দুর্ঘটনায় নিহত ব্যক্তিদের নাম-পরিচয় তাৎক্ষণিকভাবে জানা যায়নি।
কালীগঞ্জ থানার উপপরিদর্শক (এসআই) গোলাম মাওলা বলেন, নারায়ণগঞ্জের রূপগঞ্জ থেকে একটি পিকআপ ভ্যানে করে ২০ থেকে ২৫ জন দিনমজুর নেত্রকোনা যাচ্ছিলেন। সকাল সোয়া সাতটার দিকে কালীগঞ্জের উলুখোলা এলাকায় পিকআপ ভ্যানের চালক নিয়ন্ত্রণ হারান। পিকআপ ভ্যানটি সড়কের পাশের গাছের সঙ্গে ধাক্কা খেয়ে উল্টে যায়। এতে ঘটনাস্থলেই চার ব্যক্তি নিহত হন। আহত হন অন্তত ১৪ জন।
পুলিশ জানায়, দুর্ঘটনার পর হতাহত ব্যক্তিদের উদ্ধার করেন এলাকাবাসী। আহত ব্যক্তিদের উপজেলা স্বাস্থ্য কমপ্লেক্সে পাঠানো হয়েছে। নিহত ব্যক্তিদের নাম-পরিচয় জানা যায়নি। তবে তাঁদের বাড়ি নেত্রকোনায় বলে প্রাথমিকভাবে জানা গেছে।
গতকাল শনিবারও গাজীপুরে সড়ক দুর্ঘটনায় হতাহতের ঘটনা ঘটে। এদিন সিটি করপোরেশনের ইটাহাটা এলাকায় ঢাকা-টাঙ্গাইল মহাসড়কে যাত্রীবাহী বাস ও লেগুনার (হিউম্যান হলার) মুখোমুখি সংঘর্ষে ছয়জন নিহত ও নয়জন আহত হন।
