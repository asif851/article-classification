
ঢাকা উত্তর ও দক্ষিণ সিটি করপোরেশন (ডিসিসি) নির্বাচনের কার্যক্রম প্রশ্নে আজ সোমবার রুল খারিজ করে রায় দিয়েছেন হাইকোর্ট। আজ বিচারপতি নাঈমা হায়দার ও বিচারপতি জাফর আহমেদ সমন্বয়ে গঠিত হাইকোর্ট বেঞ্চ এ রায় দেন।একই সঙ্গে নির্বাচনের ওপর স্থগিতাদেশও প্রত্যাহার করা হয়েছে। এর ফলে ঢাকা উত্তর ও দক্ষিণ সিটি করপোরেশন নির্বাচনে এখন আইনগত আর কোনো বাধা নেই বলে জানিয়েছেন আইনজীবীরা।আদালতে রিটের পক্ষে মনজিল মোরসেদ ও নির্বাচন কমিশনের পক্ষে ড. শাহদীন মালিক শুনানি করেন। সিটি করপোরেশনের পক্ষে ছিলেন আইনজীবী নূরে আলম উজ্জ্বল।আইনজীবী মনজিল মোরসেদ প্রথম আলো ডটকমকে বলেন, আদালত রুল খারিজ করে রায় দিয়েছেন। নির্বাচনের আইনি বিধান অনুসরণ করে এলাকাগুলোর সীমানা পুনর্নির্ধারণ ও ভোটার তালিকা হালনাগাদ করে নির্বাচন অনুষ্ঠানের কেন নির্দেশ দেওয়া হবে না—এ বিষয়ে রুল জারি করা হয়েছিল। ইতিমধ্যে সাত লাখ নতুন ভোটার হয়েছেন। এ ছাড়া উত্তর ও দক্ষিণ সিটি করপোরেশনে কোন কোন ওয়ার্ড হবে সে বিষয়েও জবাব দাখিল করেছে নির্বাচন কমিশন। আমরা যে উদ্দেশে রিটটি করেছি তা পূরণ হয়েছে।
সিটি করপোরেশনের আইনজীবী নূরে আলম বলেন, আদালত রুল খারিজ করে রায় দিয়েছেন। ফলে সিটি করপোরেশনের নির্বাচন অনুষ্ঠানে কোনো আইনি বাধা নেই।
এর আগে ঢাকা সিটি করপোরেশন নির্বাচন নিয়ে করা এক রিট আবেদনের পরিপ্রেক্ষিতে গত বছরের এপ্রিলে হাইকোর্ট রুল জারির পাশাপাশি অন্তর্বর্তীকালীন নির্দেশনা দিয়েছিলেন। ওই রুলের ওপর ৬ মে শুনানি শেষ হয়। শুনানি শেষে ৮ তারিখে রায়ের দিন ধার্য করা হয়। এর ধারাবাহিকতায় আজ আদালত এ রায় দেন।
