
নিষেধাজ্ঞা অমান্য করে স্মার্টফোন নিয়ে ট্রেজারি থেকে এইচএসসির প্রশ্নপত্র আনতে যাওয়ায় রাজধানীর দুটি কলেজের তিনজন শিক্ষককে সাময়িক বরখাস্তের নির্দেশ দিয়েছে শিক্ষা মন্ত্রণালয়। একই সঙ্গে এই তিন শিক্ষকের এমপিও (মাসিক সরকারি বেতন) স্থগিত করে কেন স্থায়ীভাবে বাতিল করা হবে না, সে জন্যও কারণ দর্শাতে বলা হয়েছে।
আজ রোববার শিক্ষা মন্ত্রণালয়ের এক আদেশে ঢাকা মাধ্যমিক উচ্চশিক্ষা বোর্ডকে এ নির্দেশ দেওয়া হয়েছে। আদেশে বলা হয়ে, বোর্ড যেন ওই তিন শিক্ষককে সাময়িক বরখাস্ত করতে ওই দুই প্রতিষ্ঠানের পরিচালনা পর্ষদকে নির্দেশ দেয়।
অভিযুক্ত তিন শিক্ষক হলেন রাজধানীর হাবীবুল্লাহ্‌ বাহার কলেজের মার্কেটিং বিভাগের সহযোগী অধ্যাপক আবদুর রশিদ, মহাখালীর টিঅ্যান্ডটি মহিলা কলেজের প্রভাষক নাইমা নাসরিন এবং একই কলেজের প্রভাষক মাহাবুবুর রহমান।
এর আগে আজ সকালে এইচএসসি সমমানের পরীক্ষা দেখতে ঢাকা কলেজ কেন্দ্রে গিয়ে শিক্ষামন্ত্রী নুরুল ইসলাম নাহিদ সাংবাদিকদের জানিয়েছিলেন, এই তিন শিক্ষককে স্মার্টফোনসহ চিহ্নিত করা হয়েছে।
ঢাকা বোর্ডের দুজন কর্মকর্তা জানান, গত বছর থেকে প্রশ্নপত্র ফাঁস রোধে পরীক্ষার কেন্দ্রে সব ধরনের মোবাইল ফোন নিষিদ্ধ করা হয়। শুধু কেন্দ্রসচিব যোগাযোগের জন্য একটি সাধারণ ফোন ব্যবহারের সুযোগ পান। কিন্তু এই তিন শিক্ষক আজকে কেন্দ্রের ভারপ্রাপ্ত কর্মকর্তার প্রতিনিধি হিসেবে ঢাকা জেলা প্রশাসনের ট্রেজারি থেকে পরীক্ষার প্রশ্নপত্র আনতে যান। তখন তাঁদের সঙ্গে স্মার্টফোন ছিল। সেখানে ওই স্মার্টফোনগুলো জব্দ করা হয়।
সাম্প্রতিক সময়ে দেখা গেছে, কেন্দ্রে প্রশ্ন নেওয়ার সময় কিংবা নেওয়ার পর প্রশ্নপত্রের প্যাকেট খুলে স্মার্টফোনের মাধ্যমে ছবি তুলে তা পরীক্ষার আগেই বাইরে পাঠিয়ে দেওয়া হচ্ছে। এ অভিযোগে সম্প্রতি বেশ কয়েকজন শিক্ষককে গ্রেপ্তারও করেছে পুলিশ। এ জন্য স্মার্টফোন নেওয়ার ক্ষেত্রে কড়াকড়ি আরোপ করেছে শিক্ষা মন্ত্রণালয়।
