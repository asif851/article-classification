
 
রাষ্ট্রপতি আবদুল হামিদ বলেছেন, শান্তিপূর্ণ ও বন্ধুত্বপূর্ণ সমাজ গড়ে তুলতে এবং ধনী-দরিদ্র, বিশিষ্ট ব্যক্তি, সুবিধাবঞ্চিত লোকসহ সব মানুষকে একটি ছাতার নিচে নিয়ে আসার সুযোগ সৃষ্টি করে দেয় ঈদুল ফিতর।
আজ সোমবার সকালে বঙ্গভবনে মুসলিম সম্প্রদায়ের ধর্মীয় উৎসব পবিত্র ঈদুল ফিতর উপলক্ষে আয়োজিত এক সংবর্ধনা অনুষ্ঠানে সাংবাদিকদের সঙ্গে আলাপকালে রাষ্ট্রপতি এ কথা বলেন।
রাষ্ট্রপতি আবদুল হামিদ বলেন, মাসব্যাপী রমজান শেষে ঈদ ধনী, দরিদ্র, বিশিষ্ট ব্যক্তি এবং সুবিধাবঞ্চিতসহ সমাজের সব শ্রেণির মানুষের মধ্যে ভালোবাসা, সম্প্রীতি ও ঐক্যের সম্পর্ক গড়ে তোলার সুযোগ করে দেয়।
রাষ্ট্রপতি আবদুল হামিদ এবং তাঁর স্ত্রী রাশিদা খানম সকাল ১০টা থেকে দুপুর পর্যন্ত সংবর্ধনা অনুষ্ঠানে ঈদের শুভেচ্ছা বিনিময় করেন।
রাষ্ট্রপতি ইসলামকে শান্তি ও সমৃদ্ধির ধর্ম হিসেবে উল্লেখ করে বলেন, ইসলামে হিংসা, ভেদাভেদ ও সন্ত্রাসের কোনো ঠাঁই নেই। ইসলাম কখনো জঙ্গিবাদকে সমর্থন জানায় না।
রাষ্ট্রপতি ঈদুল ফিতরের শিক্ষা একটি সুখী ও সমৃদ্ধিশালী বাংলাদেশ গড়তে সহায়তা করবে বলে আশা করেন।
সংবর্ধনা অনুষ্ঠানে স্পিকার শিরীন শারমিন চৌধুরী, প্রধান বিচারপতি সুরেন্দ্র কুমার সিনহা, কয়েকজন মন্ত্রী, প্রধানমন্ত্রীর উপদেষ্টা, সংসদ সদস্য, বিচারক, বিভিন্ন রাজনৈতিক দলের নেতা, তিন বাহিনীর প্রধান, পুলিশের মহাপরিদর্শক (আইজি), ব্যবসায়ী নেতা, ধর্মীয় ব্যক্তিত্ব, জ্যেষ্ঠ সাংবাদিক, শিল্পী, পদস্থ বেসামরিক ও সামরিক কর্মকর্তারা যোগ দেন। অনুষ্ঠানে বাংলাদেশে নিযুক্ত কূটনৈতিক কোরের ডিন, বিভিন্ন দেশের রাষ্ট্রদূত, হাইকমিশনার এবং আন্তর্জাতিক সংস্থার প্রধানেরাও যোগ দেন।
