
চট্টগ্রাম বিশ্ববিদ্যালয়চট্টগ্রাম বিশ্ববিদ্যালয়ের শিক্ষকদের বাসে ককটেল হামলার ঘটনায় জড়িত শিক্ষার্থীদের বিশ্ববিদ্যালয় থেকে বহিষ্কারসহ সর্বোচ্চ শাস্তির দাবি জানিয়েছে শিক্ষক সমিতি। এই দাবিতে এবং শিক্ষকদের ওপর হামলার প্রতিবাদে আগামী শনি থেকে মঙ্গলবার পর্যন্ত এক ঘণ্টা করে কর্মবিরতির ঘোষণা দিয়েছেন তাঁরা।
আজ বৃহস্পতিবার দুপুরে সমিতির নির্বাহী কমিটির সভায় এ সিদ্ধান্ত নেওয়া হয়। সভা শেষে শিক্ষক সমিতির সভাপতি বেনু কুমার দে এ তথ্য জানান। এর আগে ক্যাম্পাসে সমাবেশ করেন শিক্ষকেরা।
শিক্ষক সমিতির সভাপতি বেনু কুমার দে প্রথম আলোকে জানান, শিক্ষকদের বাসে ককটেল হামলায় জড়িত শিক্ষার্থীদের বিশ্ববিদ্যালয় থেকে বহিষ্কার করতে হবে। এ ঘটনায় কোনো শিক্ষকের সম্পৃক্ততা পাওয়া গেলে তাঁদেরও বহিষ্কার করতে হবে। একই সঙ্গে তাঁদের বিরুদ্ধে সর্বোচ্চ আইনানুগ ব্যবস্থা নিতে হবে। এই দাবিতে ১৩-১৬ সেপ্টেম্বর (শনি-সোম) বিশ্ববিদ্যালয়ে প্রতিদিন সাড়ে ১১টা থেকে সাড়ে ১২টা পর্যন্ত এক ঘণ্টা করে কর্মবিরতি পালন করবেন শিক্ষকেরা।
গতকাল বুধবার বিশ্ববিদ্যালয়গামী দুটি বাসে ককটেল হামলায় শিক্ষকসহ ১৪ জন আহত হন। পুলিশ ও শিক্ষকদের অভিযোগ, সাধারণ শিক্ষার্থীদের ব্যানারে বিশ্ববিদ্যালয়ের ধর্মঘট আহ্বানকারী ছাত্রশিবিরের কর্মীরাই এ হামলা চালান। ছাত্রশিবিরের বিশ্ববিদ্যালয় শাখার সাধারণ সম্পাদক মহিউদ্দিন সরকার এ ঘটনায় তাঁদের সম্পৃক্ততা নেই বলে দাবি করেছেন। তাঁর দাবি, ছাত্রলীগের অন্তর্দ্বন্দ্বে এ ঘটনা ঘটেছে। এ ঘটনায় দুটি মামলা হয়েছে।
শিক্ষকদের বাসে হামলার ঘটনায় দুই মামলা
 
শিক্ষকদের বাসে হামলার ঘটনায় দুই মামলা
