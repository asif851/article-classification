
ক্লাস–পরীক্ষা চালু ও সাধারণ ছাত্রদের নামে ‘মিথ্যা মামলা’ প্রত্যাহারসহ ৫ দফা দাবিতে আগামীকাল বুধবার থেকে ইসলামী বিশ্ববিদ্যালয়ে অনির্দিষ্টকালের ছাত্র ধর্মঘটের ডাক দিয়েছে ‘ছাত্র-ছাত্রী অধিকার রক্ষা মঞ্চ’ নামে একটি সংগঠন। 
আজ মঙ্গলবার সন্ধ্যা ছয়টার দিকে সংগঠনের আহ্বায়ক ইমতিয়াজ উদ্দিন শিমুল স্বাক্ষরিত এক সংবাদ বিজ্ঞপ্তিতে এ কথা জানানো হয়।
সংবাদ বিজ্ঞপ্তিতে জানানো হয়, পাঁচ দফা দাবিগুলো হলো—ক্যাম্পাস সচল করে ক্লাস–পরীক্ষা চালু রাখা, সাধারণ ছাত্রদের নামে দায়ের করা ‘হয়রানিমূলক’ মামলা প্রত্যাহার, বাসচাপায় নিহত ছাত্র তৌহিদুর রহমান টিটুর পরিবারকে ক্ষতিপুরণ দেওয়া, ঘাতক চালকের বিরুদ্ধে মামলা ও গ্রেপ্তার এবং বিশ্ববিদ্যালয়কে সম্পূর্ণ আবাসিকীকরণ। সংবাদ বিজ্ঞপ্তিতে আরও বলা হয়, বিশ্ববিদ্যালয় প্রশাসন তাঁদের এ দাবি না মেনে নেওয়া পর্যন্ত এ ধর্মঘট চলবে।
‘ছাত্র-ছাত্রী অধিকার রক্ষা মঞ্চ’–এর আহ্বায়ক ইমতিয়াজ উদ্দিন শিমুল বলেন, ‘বিশ্ববিদ্যালয় প্রশাসন শিক্ষার্থীদের জীবন নিয়ে ছিনিমিনি খেলছে। মিথ্যা মামলা দিয়ে শিক্ষার্থীদের হয়রানি করছে। এভাবে বিশ্ববিদ্যালয় চলতে পারে না। সাধারণ ছাত্র-ছাত্রীদের স্বার্থ রক্ষায় আমরা এ আন্দোলনের ডাক দিয়েছি।’
গত ৩০ নভেম্বর ক্যাম্পাসের নিজস্ব একটি বাসের চাপায় মারা যান বিশ্ববিদ্যালয়ের বায়োটেকনোলজি অ্যান্ড জেনেটিক ইঞ্জিনিয়ারিং বিভাগের তৃতীয় বর্ষের ছাত্র তৌহিদুর রহমান টিটু। এ ঘটনায় ছাত্ররা ক্ষুব্ধ হয়ে বিশ্ববিদ্যালয়ের ভাড়া করা ৩৪টি বাসে অগ্নিসংযোগ ও ভাঙচুর করে এবং বিশ্ববিদ্যালয়ের বিভিন্ন স্থাপনায় ব্যাপক ভাঙচুর চালায়। উদ্ভূত পরিস্থিতিতে কর্তৃপক্ষ অনির্দিষ্টকালের জন্য বিশ্ববিদ্যালয় বন্ধ ঘোষণা করে। এ ঘটনায় বিশ্ববিদ্যালয় থানায় বিশ্ববিদ্যালয় প্রশাসন বাদী হয়ে দুটি ও পুলিশ বাদী হয়ে একটি মামলা দায়ের করেছে। এসব মামলায় অজ্ঞাতপরিচয় প্রায় আড়াই হাজার শিক্ষার্থীকে আসামি করা হয়েছে।
