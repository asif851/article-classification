
ব্রাহ্মণবাড়িয়ার নাসিরনগর উপজেলার ফান্দাউক ইউনিয়নের গোপীনাথ জিউ মন্দির (ইসকন) থেকে মূর্তি চুরির ঘটনায় ছয়জনকে গ্রেপ্তার করেছে পুলিশ। গত রোববার রাতে উপজেলার বিভিন্ন স্থানে বিশেষ অভিযান চালিয়ে তাঁদের গ্রেপ্তার করা হয়।গ্রেপ্তার ব্যক্তিরা হলেন মামুন মিয়া (৩৫), সরুক মিয়া (৪২), তারিফ মিয়া (২৭), জমির মিয়া (৩০), মো. সুমন (২২) ও হাসান মিয়া (৩০)। তাঁদের সবার বাড়ি উপজেলার ফান্দাউক গ্রামে।পুলিশ সূত্রে জানা গেছে, গত শনিবার দিবাগত রাত তিনটার দিকে একদল দুষ্কৃতকারী তালা ভেঙে মন্দিরের ভেতরে ঢোকে পিতলের পাঁচটি মূর্তি ও কালো পাথরের বিষ্ণুমূর্তি চুরি করে নিয়ে যায়। এ ঘটনায় রোববার মন্দিরের সেবায়েত গৌরাঙ্গ চন্দ্র সাহা নাসিরনগর থানায় একটি মামলা দায়ের করেন।এ বিষয়ে নাসিরনগর থানার ভারপ্রাপ্ত কর্মকর্তা (ওসি) আবু জাফর বলেন, মন্দিরের মূর্তি চুরির ঘটনায় রোববার দিবাগত রাতে ফান্দাউক গ্রামের বিভিন্ন স্থানে বিশেষ অভিযান চালায় পুলিশ। এ সময় চুরির সঙ্গে জড়িত সন্দেহে ফান্দাউক গ্রামের ছয় ব্যক্তিকে গ্রেপ্তার করে পুলিশ।
 
