
টাঙ্গাইলে র‍্যাপিড অ্যাকশন ব্যাটালিয়নের (র‍্যাব) সঙ্গে ‘বন্দুকযুদ্ধে’ দুজন নিহত হয়েছেন। র‍্যাবের এক সদস্যসহ আহত হয়েছেন চারজন। র‍্যাবের দাবি, চরমপন্থী দলের সদস্যদের সঙ্গে ওই ‘বন্দুকযুদ্ধ’ হয়।
র‍্যাবের ভাষ্যমতে, গতকাল মঙ্গলবার দিবাগত রাত তিনটার দিকে সদর উপজেলার চরাঞ্চলের গুগড়া ইউনিয়নের মহিষা গ্রামে এই ‘বন্দুকযুদ্ধ’ হয়।
নিহত দুজন হলেন সদর উপজেলার বাঘিল ইউনিয়ন পরিষদের (ইউপি) সদস্য আকবর হোসেন (৪৫) ও মহিষা গ্রামের মনু মিয়া (৩৫)।
আহত ব্যক্তিরা হলেন সদর উপজেলার রায়হান (৪০), চাঁন মিয়া (৩৫) ও ফরিদ (৩৫)। তাঁদের টাঙ্গাইল মেডিকেল কলেজ হাসপাতালে ভর্তি করা হয়েছে। র‍্যাবের আহত সদস্য মনিরুল ইসলামকে ঢাকায় পাঠানো হয়েছে।
র‍্যাব-১২ এর ৩ নম্বর কোম্পানি কমান্ডার মহিউদ্দিন ফারুকীর ভাষ্য, নিষিদ্ধঘোষিত চরমপন্থী দলের কিছু সদস্য মহিষা গ্রামে শাহাদাত হোসেনের বাড়িতে অবস্থান করছে বলে খবর পাওয়া যায়। রাতে র‍্যাব ওই বাড়িটি ঘিরে তাঁদের আত্মসমর্পণের আহ্বান জানায়। এ সময় বাড়ির ভেতর থেকে গুলি ছোড়া হয়। র‍্যাবও পাল্টা গুলি ছোড়ে। এতে হতাহতের ঘটনা ঘটে।
