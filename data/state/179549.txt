
গাইবান্ধায় দশম জাতীয় সংসদ নির্বাচনকালীন সহিংসতায় ক্ষতিগ্রস্ত হয়নি—এমন ছয়টি শিক্ষাপ্রতিষ্ঠানের নাম অনুদানের তালিকা থেকে বাদ দেওয়া হয়েছে।ওই শিক্ষাপ্রতিষ্ঠানগুলো হচ্ছে পলাশবাড়ী উপজেলার পলাশবাড়ী মহিলা কলেজ, বঙ্গবন্ধু বালিকা উচ্চবিদ্যালয়, সাদুল্যাপুর উপজেলার কামারপাড়া পিএম ইনস্টিটিউট, খোর্দ্দকোমরপুর বালিকা উচ্চবিদ্যালয়, সুন্দরগঞ্জ উপজেলার উত্তর রাজীবপুর উচ্চবিদ্যালয় এবং গোবিন্দগঞ্জ উপজেলার পুনতাইর দাখিল মাদ্রাসা।গাইবান্ধা শিক্ষা প্রকৌশল অধিদপ্তরের সহকারী প্রকৌশলী জাহিদুল বারী বলেন, গত ৫ জানুয়ারি জাতীয় সংসদ নির্বাচনের পর পাঁচটি উপজেলার ২৭টি শিক্ষাপ্রতিষ্ঠান ক্ষতিগ্রস্ত হয়েছে বলে তালিকা দেয় জেলা শিক্ষা কার্যালয়। পরে তালিকার বিপরীতে ২৪ লাখ ৩৭ হাজার টাকা বরাদ্দ চেয়ে সংশ্লিষ্ট মন্ত্রণালয়ে চিঠি দেওয়া হয়। কিন্তু এ নিয়ে পত্রিকায় প্রতিবেদন প্রকাশিত হলে জেলা প্রশাসকের নির্দেশে তদন্ত হয়। তদন্তে ক্ষতিগ্রস্ত হওয়ার কোনো আলামত না পাওয়ায় ওই ছয় শিক্ষাপ্রতিষ্ঠানের নাম তালিকা থেকে বাদ দেওয়া হয়।
