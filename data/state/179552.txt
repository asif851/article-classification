
বেসিক ব্যাংক ঋণ জালিয়াতির ঘটনায় করা মামলায় তদন্তের অংশ হিসেবে আজ বৃহস্পতিবার প্রতিষ্ঠানটির সাবেক তিন কর্মকর্তাকে আটক করে জিজ্ঞাসাবাদ করে দুর্নীতি দমন কমিশন (দুদক)। পরে তাঁদের মামলায় গ্রেপ্তার দেখিয়ে আদালতে পাঠানো হয়।
এই তিন কর্মকর্তা হলেন সাবেক দুই উপব্যবস্থাপনা পরিচালক ফজলুস সোবহান ও মো. সেলিম এবং সহকারী মহাব্যবস্থাপক শিপার আহমেদ। ইতিমধ্যে তিনজনকে বেসিক ব্যাংক বরখাস্ত করেছে।
আজ দুপুরে দুদকের একটি দল এই সাবেক তিন কর্মকর্তাকে দুদক কার্যালয়ে নিয়ে যায়। জিজ্ঞাসাবাদ শেষে তাঁদের মামলায় গ্রেপ্তার দেখিয়ে আদালতে পাঠানো হয়েছে। তাঁদের রিমান্ডে নেওয়ার আবেদন জানানো হবে বলে দুদকের একটি সূত্র জানিয়েছে।
বেসিক ব্যাংকের সাড়ে চার হাজার কোটি টাকার ঋণ জালিয়াতির ঘটনায় গত বছরের সেপ্টেম্বরে ৫৬টি মামলা করে দুদক। এই তিনজন কয়েকটি মামলার আসামি।
আরও পড়ুন:
সাবেক ডিএমডিসহ তিনজনকে দুদকের জিজ্ঞাসাবাদ
