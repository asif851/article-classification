
সড়ক পরিবহন ও সেতুমন্ত্রী ওবায়দুল কাদের বলেছেন, হিংসা, সন্ত্রাস হানাহানিমুক্ত একটি অসাম্প্রদায়িক বাংলাদেশ গঠন হোক আজকের শপথ। আজ মঙ্গলবার সকালে ফেনীতে নববর্ষবরণ অনুষ্ঠান উদ্বোধন করে তিনি এ কথা বলেন।মন্ত্রী বলেন, দেরিতে হলেও বিএনপির চেয়ারপারসন খালেদা জিয়ার বোধোদয় হয়েছে। তবে এটি সাময়িক কৌশল হলে তাঁরা আবার ভুল করবে। পেট্রলবোমা, ককটেল দিয়ে মানুষ মেরে রাজনীতি হয় না।ওবায়দুল কাদের জোর দিয়ে বলেন, সিটি করপোরেশন নির্বাচন অবাধ, সুষ্ঠু ও নিরপেক্ষ হবে। এর আগে অনুষ্ঠিত অন্য সিটি করপোরেশন নির্বাচনও নিরপেক্ষ হয়েছে। নির্বাচন অনুষ্ঠানের দায়িত্ব নির্বাচন কমিশনের। সরকার শুধু সহায়তাকারীর ভূমিকা পালন করে।
এর আগে ফেনী সরকারি পাইলট উচ্চ বিদ্যালয় মাঠ থেকে নববর্ষ উপল‌ক্ষে বর্ণাঢ্য মঙ্গল শোভাযাত্রা বের হয়। শোভাযাত্রাটি শহরের বিভিন্ন সড়ক ঘুরে ফেনী পিটিআই মাঠে গিয়ে শেষ হয়। জেলা প্রশাসন আয়োজিত মঙ্গল শোভাযাত্রায় প্রথম আলো বন্ধুসভা, শিল্পকলা একাডেমি, বিভিন্ন স্কুল, কলেজের শিক্ষার্থী, সামাজিক, সাংস্কৃতিক সংগঠন নানা সাজে অংশ নেয়।
পিটিআই মাঠে ১০ দিনব্যাপী আয়োজিত বৈশাখী মেলার উদ্বোধন করেন মন্ত্রী ওবায়দুল কাদের। এ সময় ফেনী জেলা প্রশাসক মো. হুমায়ুন কবীর খোন্দকার, পুলিশ সুপার মো. রেজাউল করিম, ফেনী সদর উপজেলা চেয়ারম্যান আবদুর রহমান উপস্থিত ছিলেন।
