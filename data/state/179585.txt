
ছাত্রী উত্ত্যক্তে বাধা দেওয়ায় একদল বখাটে নোয়াখালীর চাটখিল উপজেলার খিলপাড়া ইউনিয়নের শংকরপুর গ্রামে বাড়িঘরে হামলা চালিয়ে ভাঙচুর করেছে ও বোমার বিস্ফোরণ ঘটিয়েছে। গত মঙ্গলবার রাতে এ ঘটনা ঘটে। এ সময় এক যুবককে অপহরণ করা হয়েছে বলে অভিযোগ পাওয়া গেছে। হামলার ঘটনায় নারীসহ কমপক্ষে পাঁচজন আহত হন।
আহত ব্যক্তিদের মধ্যে চারজনের পরিচয় জানা গেছে। তাঁরা হলেন আবুল হোসেন (৩৫), মো. হারুন (১৪), আবদুল আজিজ (২৫) ও আনোয়ারা বেগম (৬০)। আবুল হোসেনকে নোয়াখালী মেডিকেল কলেজ হাসপাতালে ভর্তি করা হয়েছে।
পুলিশ ও স্থানীয় লোকজন জানান, স্থানীয় একটি উচ্চবিদ্যালয়ের সামনের রাস্তায় দাঁড়িয়ে কিছু বখাটে প্রায়ই ছাত্রীদের উত্ত্যক্ত করে। গত সোমবার সকালেও ছাত্রীদের উত্ত্যক্ত করে ওই বখাটেরা। এ সময় বিদ্যালয়ের কয়েকজন ছাত্র বখাটেদের আচরণের প্রতিবাদ করে। এ নিয়ে বাগিবতণ্ডার একপর্যায়ে বখাটেরা চলে যায়।
স্থানীয় লোকজন জানান, এ ঘটনার জের ধরে মঙ্গলবার রাত ১০টার দিকে ওই বখাটেরা তাদের ৩৫-৪০ জন সহযোগী নিয়ে লাঠিসোঁটা ও দেশীয় অস্ত্রশস্ত্রসহ শংকরপুর গ্রামের পোদ্দার বাড়িতে হামলা চালিয়ে ভাঙচুর করে। এ সময় হামলাকারীদের বোমাবাজিতে পুরো এলাকায় আতঙ্ক ছড়িয়ে পড়ে। একপর্যায়ে আশপাশের বাড়ির বাসিন্দারা এগিয়ে এলে বখাটেরা পাশের আরও তিনটি বাড়িতে হামলা চালায়।
হামলায় আহত আবুল হোসেনের ভাই জয়নাল আবদীন অভিযোগ করেন, তাঁদের বাড়িতে হামলার পর সন্ত্রাসীরা পাশের বাড়ির তাঁর ভাতিজা নূর হোসেনকে অস্ত্রের মুখে অপহরণ করে নিয়ে যায়। গতকাল বুধবার বিকেল পর্যন্ত বিভিন্ন স্থানে খোঁজাখুঁজি করেও তাঁর সন্ধান পাওয়া যায়নি। বিষয়টি পুলিশকে জানানো হয়েছে।
হামলা-ভাঙচুরের সত্যতা নিশ্চিত করে চাটখিল থানার ভারপ্রাপ্ত কর্মকর্তা (ওসি) মো. ইব্রাহিম খলিল প্রথম আলোকে বলেন, রাতেই পুলিশ ঘটনাস্থলে গিয়ে পরিস্থিতি নিয়ন্ত্রণে আনে। তিনি জানান, একজনকে অপহরণের অভিযোগের বিষয়টি গুরুত্বের সঙ্গে তদন্ত করা হচ্ছে। এই ঘটনায় থানায় মামলার প্রস্তুতি চলছে।
