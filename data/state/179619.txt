
নির্বাহী হাকিমদের দিয়ে ভ্রাম্যমাণ আদালত পরিচালনা অবৈধ ঘোষণার হাইকোর্টের রায়ের বিরুদ্ধে রাষ্ট্রপক্ষের করা লিভ টু আপিল ও আপিলের ওপর আগামী মঙ্গলবার শুনানির পরবর্তী দিন রেখেছেন আপিল বিভাগ। হাইকোর্টের দেওয়া রায়ে লিভ টু আপিলের নিষ্পত্তি না হওয়া পর্যন্ত স্থগিতাদেশ চলমান থাকবে বলে জানিয়েছেন সর্বোচ্চ আদালত।
দায়িত্বরত প্রধান বিচারপতি মো. আবদুল ওয়াহ্হাব মিঞার নেতৃত্বাধীন পাঁচ সদস্যের বেঞ্চ রাষ্ট্রপক্ষের সময় আবেদনের পরিপ্রেক্ষিতে শুনানির ওই দিন ধার্য করেন।
আদালতে রাষ্ট্রপক্ষে শুনানিতে ছিলেন অ্যাটর্নি জেনারেল মাহবুবে আলম। সঙ্গে ছিলেন ডেপুটি অ্যাটর্নি জেনারেল মোতাহার হোসেন সাজু। রিট আবেদনকারীদের পক্ষে ছিলেন আইনজীবী হাসান এম এস আজীম।  লিভ টু আপিলের  নিষ্পত্তি না হওয়া পর্যন্ত হাইকোর্টের রায়ের স্থগিতাদেশের মেয়াদ বাড়ানো হয়েছে বলে জানান মোতাহার হোসেন সাজু। তিনি বলেন, ফলে এই নিষ্পত্তি না হওয়া পর্যন্ত নির্বাহী হাকিমদের দিয়ে ভ্রাম্যমাণ আদালত পরিচালনা করা যাবে।
পৃথক রিট আবেদনের চূড়ান্ত শুনানি শেষে গত বছরের ১১ মে হাইকোর্ট নির্বাহী ম্যাজিস্ট্রেট দিয়ে ভ্রাম্যমাণ আদালত পরিচালনা অবৈধ ঘোষণা করে রায় দেন। এ রায় স্থগিত চেয়ে রাষ্ট্রপক্ষ আবেদন করলে ওই বছরের ১৪ মে চেম্বার বিচারপতি হাইকোর্টের রায়ের কার্যকারিতা স্থগিত করে বিষয়টি নিয়মিত বেঞ্চে শুনানির জন্য পাঠান। এরপর আপিল বিভাগ গত ২১ মে রাষ্ট্রপক্ষকে নিয়মিত লিভ টু আপিল করতে বলে। এরপর রাষ্ট্রপক্ষ নিয়মিত লিভ টু আপিল করে।
