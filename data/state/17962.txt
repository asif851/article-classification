
মূল্য সংযোজন কর (ভ্যাট) প্রত্যাহারের দাবিতে বেসরকারি বিশ্ববিদ্যালয়ের শিক্ষার্থীদের আন্দোলনে বিভক্তি সৃষ্টি হয়েছে। এক পক্ষ বলছে, তারা আন্দোলন চালিয়ে যাবে। আজ শনিবার থেকে সোমবার পর্যন্ত টানা তিন দিনের ধর্মঘটের ঘোষণা দিয়েছে তারা।অপর পক্ষ আন্দোলন প্রত্যাহার করার ঘোষণা দিয়েছে। তাদের বক্তব্য হচ্ছে, যেহেতু শিক্ষার্থীদের ভ্যাট দিতে হবে না, তাই এ বিষয়ে আন্দোলনের আর প্রয়োজন নেই।ভ্যাট বিষয়ে জাতীয় রাজস্ব বোর্ড (এনবিআর) গত বৃহস্পতিবার ব্যাখ্যা দেওয়ার পর বেসরকারি বিশ্ববিদ্যালয়ের শিক্ষার্থীদের মধ্যে এই বিভক্তি সৃষ্টি হয়। এনবিআরের ব্যাখ্যায় বলা হয়, বেসরকারি বিশ্ববিদ্যালয় কর্তৃপক্ষকে সাড়ে ৭ শতাংশ ভ্যাট দিতে হবে, ছাত্রদের নয়।বেসরকারি বিশ্ববিদ্যালয়ের উদ্যোক্তাদের সংগঠন বাংলাদেশ বেসরকারি বিশ্ববিদ্যালয় সমিতি জরুরি সভা শেষে গতকাল শুক্রবার সন্ধ্যায় সাংবাদিকদের জানায়, শিক্ষার্থীদের ভ্যাট দিতে হবে না। সমিতি শিক্ষার্থীদের আন্দোলন প্রত্যাহারের আহ্বান জানিয়েছে।অবশ্য আন্দোলনকারী শিক্ষার্থীরা আলাদাভাবে একাধিক কর্মসূচি দিয়েছেন। তাঁরা ভিন্ন ভিন্ন বক্তব্যও দিচ্ছেন।বেসরকারি বিশ্ববিদ্যালয় ছাত্রকল্যাণ ফাউন্ডেশনের ব্যানারে গতকাল দুপুরে ঢাকা রিপোর্টার্স ইউনিটিতে সংবাদ সম্মেলন করে সংগঠনটির সভাপতি আসাদুজ্জামান আন্দোলন প্রত্যাহারের ঘোষণা দিয়েছেন। তিনি বলেন, প্রকৃতপক্ষে মালিকপক্ষ শিক্ষার্থীদের ভুল বুঝিয়ে রাস্তায় নামিয়েছে। তাদের পাতানো ফাঁদে পা দিয়ে শিক্ষক-শিক্ষার্থীরা পুলিশের রাবার বুলেট, কাঁদানে গ্যাস আর লাঠিপেটার শিকার হয়েছেন। ভ্যাটের কারণে টিউশন ফি বাড়বে না—সরকারের এমন আশ্বাসের পরিপ্রেক্ষিতে আন্দোলন প্রত্যাহার করে সংবাদ সম্মেলনে বলা হয়, এরপর কেউ আন্দোলন করলে বা উসকানি দিলে তাদের প্রতিহত করা হবে।গতকাল দুপুরে রাজধানীর স্ট্যামফোর্ড বিশ্ববিদ্যালয়ের ধানমন্ডি ক্যাম্পাসে ‘নো ভ্যাট অন এডুকেশন’-এর ব্যানারে সংবাদ সম্মেলন করেন ওই এলাকার কয়েকটি বিশ্ববিদ্যালয়ের শিক্ষার্থীরা। এ সময় সংগঠনের সমন্বয়ক জ্যোতির্ময় চক্রবর্তী বলেন, অবিলম্বে টিউশন ফির ওপর থেকে ভ্যাট প্রত্যাহার ও বাংলাদেশের আর্থসামাজিক অবস্থা বিবেচনায় নিয়ে বিশ্ববিদ্যালয় মঞ্জুরি কমিশনের (ইউজিসি) মাধ্যমে বেসরকারি বিশ্ববিদ্যালয়ের জন্য টিউশন ফি নির্ধারণের নীতিমালা প্রণয়ন করতে হবে। এই দাবিতে শনিবার (আজ) থেকে সোমবার ছাত্র ধর্মঘটের ঘোষণা দেন তিনি।নো ভ্যাট অন এডুকেশনের অন্যতম মুখপাত্র ফারুক আহমাদ প্রথম আলোকে বলেন, ‘আমরা প্রায় তিন মাস ধরে আন্দোলন করছি শিক্ষায় ভ্যাটের বিরুদ্ধে। এটা বিশ্ববিদ্যালয় বা শিক্ষার্থী, যাকেই দিতে হোক না কেন, আমরা এর বিপক্ষে। ভ্যাট প্রত্যাহার না হওয়া পর্যন্ত আন্দোলন চলবে।’এদিকে আরোপিত ভ্যাট প্রত্যাহার না করা পর্যন্ত লাগাতার ধর্মঘট ও অবস্থান কর্মসূচির ঘোষণা দিয়েছেন ইস্ট ওয়েস্ট ইউনিভার্সিটির শিক্ষার্থীরা। বিশ্ববিদ্যালয়ের সামনে এক সংবাদ সম্মেলনে এ কর্মসূচির ঘোষণা দিয়ে আন্দোলনরত শিক্ষার্থী কাঁকন বিশ্বাস বলেন, রোববার থেকে বেসরকারি বিশ্ববিদ্যালয়গুলোতে লাগাতার ধর্মঘট ও অবস্থান কর্মসূচি চলবে।এ প্রসঙ্গে জানতে চাইলে বাংলাদেশ ব্যাংকের সাবেক গভর্নর ও ইস্ট ওয়েস্ট ইউনিভার্সিটির চেয়ারম্যান মোহাম্মদ ফরাসউদ্দিন প্রথম আলোকে বলেন, ছাত্রদের যদি ভ্যাট দিতে না হয়, তাহলে আন্দোলনের যৌক্তিকতা থাকে না। তাঁর মতে, বেসরকারি বিশ্ববিদ্যালয়ের শিক্ষার্থীরা সংগঠিত নন। তাঁদের আন্দোলনে বাইরের ইন্ধন থাকতে পারে।
আরও পড়ুন
ভ্যাট নিয়ে আন্দোলনের কোনো যৌক্তিকতা পান না অর্থমন্ত্রী
