
ফেনীর সোনাগাজীতে র‍্যাপিড অ্যাকশন ব্যাটালিয়নের (র‍্যাব) সঙ্গে ‘বন্দুকযুদ্ধে’ আবুল কালাম ওরফে ভাগনে কালাম (৪৫) নামের এক ব্যক্তি নিহত হয়েছেন। তিনি একটি জলদস্যু বাহিনীর প্রধান বলে জানিয়েছে র‍্যাব। আজ শুক্রবার রাত আটটার দিকে উপজেলার চর দরবেশ ইউনিয়নের ইটালী মার্কেট এলাকায় এ বন্দুকযুদ্ধের ঘটনা ঘটেছে।
র‍্যাবের ভাষ্যমতে, শুক্রবার রাত আটটার দিকে র‍্যাব সদস্যরা ইটালী মার্কেট এলাকায় একদল সশস্ত্র লোক ডাকাতির প্রস্তুতি নিচ্ছে—এমন খবর পেয়ে সেখানে পৌঁছায় র‍্যাব। র‍্যাবের উপস্থিতি টের পেয়ে ডাকাত দলের সদস্যরা র‍্যাবকে লক্ষ্য করে ককটেল নিক্ষেপ করে ও গুলি ছোড়ে। র‍্যাব সদস্যরাও পাল্টা গুলি ছোড়ে। উভয় পক্ষের গুলি বিনিময়ের সময় এক ব্যক্তি গুলিবিদ্ধ হয়ে মারাত্মক আহত হন। পরে স্থানীয় লোকজন ওই ব্যক্তিকে এলাকার জলদস্যু বাহিনীর প্রধান আবুল কালাম ওরফে ভাগনে কালাম হিসেবে শনাক্ত করেন।
র‍্যাব-৭ ফেনী ক্যাম্পের অধিনায়ক স্কোয়াড্রন লিডার শাফায়েত জামিল ফাহিম জানান, আবুল কালামের বিরুদ্ধে তিনটি হত্যা, ডজন খানেক ডাকাতি ছাড়াও সন্ত্রাস, চাঁদাবাজিসহ ২৫টির বেশি মামলা রয়েছে। র‍্যাব সদস্যরা সেখান থেকে একটি বিদেশি পিস্তল, একটি বিদেশি রিভলবার, একটি শটগান ও বেশ কিছু গুলি উদ্ধার করেছে।
সোনাগাজী থানার ভারপ্রাপ্ত কর্মকর্তা (ওসি) মো. হুমায়ূন কবীর জানান, খবর পেয়ে পুলিশ ঘটনাস্থল থেকে একজন গুলিবিদ্ধ ব্যক্তিকে অচেতন অবস্থায় উদ্ধার করে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাঁকে মৃত ঘোষণা করেন।
