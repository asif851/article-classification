
যশোরে গতকাল শুক্রবার দুপুরে পৃথক দুটি সড়ক দুর্ঘটনায় তিনজন নিহত হয়েছেন। আহত হয়েছেন অন্তত ১০ জন।দুপুরে যশোর-মাগুরা মহাসড়কের বাহাদুরপুর ও সকালে শহরের বিমানবন্দর সড়কে এ দুটি দুর্ঘটনা ঘটে।নিহত ব্যক্তিরা হলেন যশোর সদর উপজেলার রাজাপুর গ্রামের শাহাজান আলীর মেয়ে সাদিয়া (৯), বাঘারপাড়ার ইন্দ্রা গ্রামের আরশাদ আলীর স্ত্রী জোহরা বেগম (৬০) ও চৌগাছার আফ্রা গ্রামের সেকেন্দার হোসেনের ছেলে আবদুর রশিদ (৩৫)।আহত ব্যক্তিদের যশোর জেনারেল হাসপাতালে ভর্তি করা হয়েছে। পুলিশ ও স্থানীয় কয়েকজন বাসিন্দা সূত্রে জানা গেছে, দুপুরে ইঞ্জিনচালিত যান নসিমনে করে ১২-১৩ জন খাজুরা এলাকা থেকে যশোর শহরের দিকে আসছিলেন। নসিমনটি বাহাদুরপুর এলাকায় পৌঁছালে বিপরীত দিক থেকে আসা একটি ট্রাক নসিমনটিকে ধাক্কা দেয়। এতে সাদিয়া ও জোহরা ঘটনাস্থলেই নিহত হন।এদিকে সকালে যশোর শহরের বিমানবন্দর সড়কে ট্রাকের ধাক্কায় নিহত হন পথচারী আবদুর রশিদ। যশোর কোতোয়ালি থানারভারপ্রাপ্ত কর্মকর্তা (ওসি) এমদাদুল হক শেখ দুর্ঘটনার সত্যতা নিশ্চিত করেছেন।
 
