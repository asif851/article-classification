
ব্রাহ্মণবাড়িয়ার বাঞ্ছারামপুর উপজেলার পাঁচটি গ্রামের প্রায় ২০ হাজার মানুষ ২৪ ঘণ্টা ধরে বিদ্যুৎহীন অবস্থায় রয়েছে। গত বৃহস্পতিবার বিকেল চারটার দিকে ঝড়ে উপজেলার ধারিয়ারচর বাজার-সংলগ্ন বিদ্যুতের একটি খুঁটি ভেঙে যাওয়ায় এ অবস্থার সৃষ্টি হয়।বাঞ্ছারামপুর উপজেলা পল্লী বিদ্যুৎ কার্যালয় ও স্থানীয় সূত্রে জানা গেছে, বৃহস্পতিবার বিকেল চারটার দিকে উপজেলার ওপর দিয়ে ঝড় বয়ে যায়। সে সময় ধারিয়ারচর বাজার-সংলগ্ন বিদ্যুতের ওই খুঁটিটি ভেঙে যায়। এতে নগরীরচর, কানাইনগর, বাহেরচর, খাসনগর, কড়িকান্দি এবং ফেরিঘাট এলাকায় বিদ্যুৎ সরবরাহ বন্ধ হয়ে যায়। আইয়ুবপুর ইউনিয়ন পরিষদের (ইউপি) চেয়ারম্যান মো. নজরুল ইসলাম বলেন, পল্লী বিদ্যুতের লোকজনকে বারবার বলা সত্ত্বেও ধারিয়ারচর বাজারের পাশে হেলে পড়া একটি খুঁটি মেরামত করেনি। বৃহস্পতিবার বিকেলে ঝড়ে ওই খুঁটিটি ভেঙে গিয়ে পাঁচটি গ্রামে বিদ্যুৎ সরবরাহ বন্ধ হয়ে যায়। ইউপি সদস্য বাহেরচর গ্রামের আবদুল বাতিন বলেন, ‘শুনেছি ধারিয়ারচর বাজারে একটি খুঁটি ঝড়ে পড়ে যাওয়ায় বাহরেচরসহ আরও কয়েকটি গ্রামে বিদ্যুৎ নেই।’ বাঞ্ছারামপুর পল্লী বিদ্যুৎ কার্যালয়ের প্রকৌশলী মো. শহীদুল্লাহ বলেন, ‘বৃহস্পতিবার ঝড়ে বিদ্যুতের খুঁটি ভেঙে যাওয়ায় কয়েকটি গ্রাম বিদ্যুৎ-বিচ্ছিন্ন রয়েছে। দ্রুত তা মেরামত করে বিদ্যুৎ সরবরাহ স্বাভাবিক করতে আমরা চেষ্টা করছি।’
