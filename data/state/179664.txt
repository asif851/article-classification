
ফেসবুকে প্রধানমন্ত্রী শেখ হাসিনার ছবি ফটোশপে বিকৃত করে তা ফেসবুকে আপলোড করার অভিযোগে চট্টগ্রামের মিরসরাই উপজেলা যুবদলের যুগ্ম আহ্বায়ক ইফতেখার মাহমুদ জিপসনকে গ্রেপ্তার করেছে পুলিশ। গতকাল রোববার রাত ১১টার দিকে মিরসরাইয়ের হিঙ্গুলী ইউনিয়নের গনকছরা এলাকার চাচার বাড়ি থেকে তাঁকে গ্রেপ্তার করা হয়। তিনি উপজেলার হিঙ্গুলী ইউনিয়ন যুবদলেরও সভাপতি।
পুলিশ সূত্র জানিয়েছে, গত বছরের ১ নভেম্বর ইফতেখার মাহমুদ তাঁর ফেসবুক পাতায় প্রধানমন্ত্রী শেখ হাসিনার একটি ছবি বিকৃত করে আপলোড করেন। এরপর থেকে পুলিশ তাঁকে খুঁজছে।এদিকে ওই সময় স্থানীয় একটি পত্রিকা ও কয়েকটি অনলাইন পত্রিকায় বিষয়টি ছাপা হয়। স্থানীয় কয়েকজন সাংবাদিক প্রথম আলোকে জানান, ওই সময় তিনি অনলাইন পত্রিকার সাংবাদিকদের কাছে দাবি করেছিলেন, দুষ্কৃতকারীরা তাঁর ফেসবুক অ্যাকাউন্ট হ্যাক করে তাঁকে বিপদে ফেলার জন্য এ ছবি আপলোড করেছে। এরপর থেকে তিনি গ্রেপ্তারের ভয়ে গা ঢাকা দেন।
জোরারগঞ্জ থানার ভারপ্রাপ্ত (ওসি) কর্মকর্তা লিয়াকত আলী প্রথম আলোকে বলেন, প্রধানমন্ত্রীর আপত্তিকর ছবি তাঁর ফেসবুকে আপলোড করায় তাঁকে গ্রেপ্তার করা হয়েছে। এ ছাড়া তাঁর বিরুদ্ধে নাশকতার অভিযোগে তিনটি মামলা আছে। সর্বশেষ গত ১৩ জানুয়ারি অবরোধে ঢাকা-চট্টগ্রাম মহাসড়কের চলন্ত ট্রাকে বোমা হামলায় ট্রাকের যাত্রী এনামুল হত্যা মামলার অন্যতম আসামি তিনি।সাংবাদিকদের কাছে ইফতেখার মাহমুদ তাঁর অ্যাকাউন্ট হ্যাক করার দাবির বিষয়টি ওসি জানেন না বলে জানান।
