
স্বরাষ্ট্রমন্ত্রী আসাদুজ্জামান খান কামাল আবার বলেছেন, বাংলাদেশে কোনো আইএস নেই। ছাত্রশিবির বিভিন্ন সময়ে বিভিন্ন নামে—কোনো সময় আল-কায়েদা, কোনো সময় জেএমবি, কোনো সময় হরকাতুল জিহাদ, আবার কোনো সময় আনসারুল্লাহ বাংলা টিম পরিচয়ে বাংলাদেশকে অস্থিতিশীল করার চেষ্টা করছে। গতকাল শুক্রবার যুক্তরাষ্ট্রের নিউইয়র্কে বাংলাদেশ কনস্যুলেটে এমআরভি (মেশিন রিডেবল ভিসা) কার্যক্রমের উদ্বোধন শেষে সাংবাদিকদের সঙ্গে আলাপকালে সফররত স্বরাষ্ট্রমন্ত্রী আসাদুজ্জামান কামাল এসব কথা বলেন। লং আইল্যান্ড সিটির ৩৪ স্ট্রিটের বাংলাদেশ কনস্যুলেট কার্যালয়ের এমআরভির উদ্বোধকালে জাতিসংঘে বাংলাদেশের স্থায়ী প্রতিনিধি মাসুদ বিন মোমেন, কনসাল জেনারেল শামীম আহসানসহ মিশনের কর্মকর্তারা উপস্থিত ছিলেন। স্বরাষ্ট্রমন্ত্রীর অভিযোগ, ‘চিহ্নিত গোষ্ঠী ও তাদের মদদদাতারাই সন্ত্রাসী কর্মকাণ্ড চালিয়ে আসছে। বাংলাদেশে আইএস আছে বলে বিদেশ থেকে চাপিয়ে দেওয়া হচ্ছে। কিন্তু বাংলাদেশে কোনো আইএস নেই। আমাদের নিরাপত্তা বাহিনী এ ব্যাপারে সজাগ আছে।’ তিনি বলেন, ‘বাংলাদেশ একটি অসাম্প্রদায়িক দেশ। বাংলাদেশের মানুষ ধর্মভীরু, কিন্তু ধর্মান্ধ নয়। কে শিয়া, কে সুন্নি—কেউ তোয়াক্কা করে না, সবাই মিলে মিশে থাকে।’ বাংলাদেশে নিরাপত্তা, বিশেষ করে সম্প্রতি বাংলাদেশ ব্যাংকের কর্মকর্তা গোলাম রাব্বী ও ডিএসসিসির এক কর্মকর্তাকে পুলিশের মারধরের ঘটনা প্রসঙ্গে স্বরাষ্ট্রমন্ত্রী বলেন, ‘আপনারা যেমন শুনেছেন, আমিও তাই শুনেছি। কারণ আমি এখন বিদেশে আছি। তবে মনে রাখতে হবে, কেউ আইনের ঊর্ধ্বে নয়। অপরাধ করলে তার বিচার হবে।’ এ সময় অতীতের যেকোনো সময়ের চেয়ে দেশের আইনশৃঙ্খলা পরিস্থিতি ভালো বলে তিনি উল্লেখ করেন। 
ঢাকায় হজরত শাহজালাল আন্তর্জাতিক বিমানবন্দরের নিরাপত্তা প্রসঙ্গে স্বরাষ্ট্রমন্ত্রী বলেন, ‘যুক্তরাষ্ট্র, যুক্তরাজ্য ও অস্ট্রেলিয়া উদ্বেগ জানিয়েছে। বিষয়টি যদিও সিভিল অ্যাভিয়েশনের, তারপরও আমরা তাদের সহযোগিতা করছি। বিমানবন্দরে স্ক্যানিং মেশিন, চৌকস আইনশৃঙ্খলা রক্ষাকারী বাহিনী মোতায়েন করা হয়েছে। সবাইকে তল্লাশির আওতায় আনা হচ্ছে। আশা করি সবার উদ্বেগ দূর হবে।’ মেশিন রিডেবল পাসপোর্ট (এমআরপি) প্রসঙ্গে স্বরাষ্ট্রমন্ত্রী বলেন, ৬৩টি দেশে একসঙ্গে এমআরপি সেবা শুরু হয়েছিল। যুক্তরাষ্ট্রে দু-একটি সমস্যা রয়েছে। সেটি দূর করা হচ্ছে। এক সপ্তাহের মধ্যে লোকজন যাতে পাসপোর্ট ডেলিভারি পায়, সে ব্যাপারে নির্দেশ দেওয়া হয়েছে।
বঙ্গবন্ধুর পলাতক খুনিকে হস্তান্তরে অনুরোধ নিউইয়র্ক সফররত স্বরাষ্ট্রমন্ত্রী আসাদুজ্জামান খান কামাল যুক্তরাষ্ট্র আওয়ামী লীগ আয়োজিত একটি পৃথক আলোচনা সভায় যোগ দেন। বঙ্গবন্ধুর স্বদেশ প্রত্যাবর্তন দিবস উপলক্ষে জ্যাকসন হাইটসের পালকি সেন্টারে আয়োজিত আলোচনা সভায় তিনি বলেন, বঙ্গবন্ধুর একজন খুনি যুক্তরাষ্ট্রে পালিয়ে রয়েছেন। পলাতক এ খুনিকে বাংলাদেশের কাছে হস্তান্তরের জন্য মার্কিন সরকারের কাছে অনুরোধ জানানো হয়েছে। এ ব্যাপারে আইনি জটিলতা দূর করে প্রয়োজনীয় ব্যবস্থা নেওয়ার আশ্বাস পাওয়া গেছে বলে তিনি জানান।
