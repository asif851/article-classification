
জামালপুর সদর উপজেলায় ব্যাটারিচালিত ইজিবাইকের চাকায় ওড়না পেঁচিয়ে রেনু বেগম (৫০) নামের এক নারীর মৃত্যু হয়েছে। আজ রোববার বেলা দেড়টার দিকে গেইটপাড়-কলেজ রোড সড়কের কাঁচারি পাড়া এলাকায় এ ঘটনা ঘটে।
রেনু স্বামী সন্তান নিয়ে পৌর শহরের কাঁচারি পাড়া এলাকায় থাকতেন। তাঁর স্বামীর নাম আব্দুল আজিজ।
রেনুর ছেলে জুয়েল রানার ভাষ্য, বেলা দেড়টার দিকে রেনু স্কুল থেকে ভাগনিকে আনতে বাসা থেকে বের হন। বাসার সামনে থেকে একটি ইজিবাইকে ওঠেন। পথে কাঁচারি পাড়া এলাকায় তাঁর গলায় থাকা ওড়নাটি ইজিবাইকের চাকায় আটকে যায়। এতে তিনি চলন্ত ইজিবাইক থেকে পড়ে যান। মাথার পেছনে গুরুতর আঘাত লাগে। পরে তাঁকে স্থানীয় লোকজন উদ্ধার করে জামালপুর জেনারেল হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।
জামালপুর সদর থানার ভারপ্রাপ্ত কর্মকর্তা (ওসি) নাছিমুল ইসলাম ঘটনার সত্যতা নিশ্চিত করেছেন।
