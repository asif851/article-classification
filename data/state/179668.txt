
একটি বেসরকারি বিশ্ববিদ্যালয় কর্তৃপক্ষের কাছ থেকে ঘুষ নেওয়ার অভিযোগে বিশ্ববিদ্যালয় মঞ্জুরি কমিশনের (ইউজিসি) অতিরিক্ত পরিচালক ফেরদৌস জামানকে সাময়িক বরখাস্ত করা হয়েছে।
ইউজিসি আজ সোমবার সংবাদ বিজ্ঞপ্তি দিয়ে জানিয়েছে, অভিযোগের ভিত্তিতে সরকারি কর্মচারী (শৃঙ্খলা ও আপিল) বিধি ১৯৮৫-এর ধারা ১১(১) অনুযায়ী ফেরদৌস জামানকে সাময়িক বরখাস্ত করা হয়। পাশাপাশি এই অভিযোগের বিষয় তদন্ত করে প্রতিবেদন দিতে ইউজিসির সদস্য আতফুল হাই শিবলীকে আহ্বায়ক করে তিন সদস্যের কমিটিও গঠন করা হয়। কমিটির দুই সদস্য হলেন ইউজিসির সদস্য আবুল হাশেম ও মো. আখতার হোসেন। কমিটিকে ১০ কর্মদিবসের মধ্যে প্রতিবেদন দিতে বলা হয়েছে।গত ৩০ জুন বেসরকারি বিশ্ববিদ্যালয়ের অনিয়ম-দুর্নীতি নিয়ে ট্রান্সপারেন্সি ইন্টারন্যাশনাল বাংলাদেশ (টিআইবি) একটি গবেষণা প্রতিবেদন প্রকাশ করে। তাতে বলা হয়, বেসরকারি বিশ্ববিদ্যালয় স্থাপন থেকে শুরু করে শিক্ষার্থীদের পাস করিয়ে দেওয়া পর্যন্ত লেনদেন হয়। এরপর শিক্ষা মন্ত্রণালয় ও ইউজিসি সব বেসরকারি বিশ্ববিদ্যালয়ের কাছে এ বিষয়ে তথ্য চায়। তাতে কুমিল্লায় অবস্থিত ব্রিটানিয়া বিশ্ববিদ্যালয় কর্তৃপক্ষ লিখিতভাবে জানায়, ফেরদৌস জামানকে পাঁচ লাখ টাকা ঘুষ দেওয়া হয়েছে। অবশ্য পরে বিশ্ববিদ্যালয় কর্তৃপক্ষের একজন আবার ওই অভিযোগ প্রত্যাহারও করে নেন।
