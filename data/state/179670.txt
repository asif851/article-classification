
সড়ক পরিবহন ও সেতুমন্ত্রী ওবায়দুল কাদের বলেছেন, আন্দোলনের নামে দেশব্যাপী পেট্রলবোমা মেরে নিরীহ মানুষ হত্যা করা হচ্ছে। সহিংসতা, নাশকতা ও পেট্রলবোমার কাছে সরকার নতি স্বীকার করবে না।গতকাল শনিবার নোয়াখালীর কবিরহাট পৌরসভা মিলনায়তনে মহান শহীদ দিবস ও আন্তর্জাতিক মাতৃভাষা দিবস উপলক্ষে উপজেলা আওয়ামী লীগ আয়োজিত আলোচনা সভায় প্রধান অতিথির বক্তব্যে তিনি এসব কথা বলেন।ওবায়দুল কাদের বলেন, বিএনপি আন্দোলন-সংগ্রামে ব্যর্থ হয়ে জামায়াতকে সঙ্গে নিয়ে দেশব্যাপী পেট্রোলবোমা ও অগ্নিসংযোগের মাধ্যমে সাধারণ মানুষের জানমালের ক্ষতি করে জঙ্গি তৎপরতা চালাচ্ছে। তিনি বলেন, ‘এই মহান দিনে আমাদের শপথ ও অঙ্গীকার, ঘৃণার আগুনে আমরা পেট্রলবোমার আগুন নিভিয়ে দেব।’আলোচনা সভায় সভাপতিত্ব করেন কবিরহাট উপজেলা আওয়ামী লীগের সভাপতি নুরুল আমিন।
