
লক্ষ্মীপুরের রামগতি উপজেলা সদরের আলেকজান্ডার পাইলট বালিকা উচ্চবিদ্যালয়ে গত সোমবার দিনগত গভীর রাতে চুরির ঘটনা ঘটেছে।বিদ্যালয়ের প্রধান শিক্ষক আহমেঞ্চদ মিজানুর রহমান জানান, একদল দুর্বৃত্ত অফিস কক্ষের তালা ভেঙে ওই ঘটনা ঘটায়। দুর্বৃত্তরা ওই কক্ষ থেকে দুটি প্রজেক্টর মেশিন ও একটি কম্পিউটার মনিটর নিয়ে যায় এবং চারটি আলমারি ভেঙে গুরুত্বপূর্ণ নথিপত্র তছনছ করে। এ ঘটনায় রামগতি থানায় অভিযোগ দেওয়া হয়েছে।রামগতি থানার কর্তব্যরত উপপরিদর্শক (এসআই) মানিক বড়ুয়া বলেন, পুলিশ ঘটনাস্থল পরিদর্শন করেছে এবং তদন্ত করে প্রয়োজনীয় ব্যবস্থা নেওয়া হচ্ছে। গত মাসেও (১০ অক্টোবর গভীর রাতে) একদল দুর্বৃত্ত উপজেলা সদরের আলেকজান্ডার পাইলট উচ্চবিদ্যালয়ের চারটি কক্ষে ১৫টি আলমারি ও ফাইল কেবিনেট ভেঙে গুরুত্বপূর্ণ নথিপত্র তছনছ করে। বিদ্যালয়ের নৈশপ্রহরীকে হাত, মুখ ও চোখ বেঁধে আটকে রেখে দরজার কড়া ভেঙে তারা ওই ঘটনা ঘটায়। দুর্বৃত্তরা নৈশপ্রহরীকে বেদম মারধরও করে।
 
