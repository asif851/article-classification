
একাত্তরে মানবতাবিরোধী অপরাধের দায়ে ফাঁসির দণ্ড পাওয়া জামায়াতে ইসলামীর সেক্রেটারি জেনারেল আলী আহসান মোহাম্মাদ মুজাহিদের সঙ্গে ঢাকা কেন্দ্রীয় কারাগারে গেছেন তাঁর পরিবারের সদস্যরা। পরিবারের আবেদনের পরিপ্রেক্ষিতে কারা কর্তৃপক্ষ তাঁদের এই সাক্ষাতের ব্যবস্থা করে।
সাক্ষাৎ শেষে কারাগার থেকে বেরিয়ে মুজাহিদের ছেলে আলী আহমেদ মাবরুর সাংবাদিকদের বলেন, তাঁর বাবা সুস্থ আছেন। আইনজীবীদের সঙ্গে পরামর্শ করে তিনি (মুজাহিদ) রাষ্ট্রপতির কাছে আবেদন করবেন। কিন্তু সেটা প্রাণভিক্ষার আবেদন নয়। কী বিষয়ে আবেদন করবেন—এমন প্রশ্নের জবাবে মাবরুর বলেন, তাঁর বাবা এ ব্যাপারে স্পষ্ট কিছু বলেননি। আইনজীবীর সঙ্গে পরামর্শ করেই তিনি (মুজাহিদ) সেটা করবেন।আজ বৃহস্পতিবার বেলা ১টা ৫০ মিনিটে মুজাহিদের পরিবারের সদস্যরা কারাগারে প্রবেশ করেন। প্রায় আধঘণ্টা সাক্ষাৎ শেষে তাঁরা বেরিয়ে আসেন। মুজাহিদের ছেলে আলী আহমেদ মাবরুরসহ মোট ১২ জন স্বজন তাঁর সঙ্গে দেখা করেন। পরিবারের পক্ষ থেকে ওই ১২ জনেরই দেখা করার জন্য কারা কর্তৃপক্ষের কাছে আবেদন করেছিল মুজাহিদের পরিবার। একাত্তরে মানবতাবিরোধী অপরাধে ফাঁসির দণ্ডপ্রাপ্ত আলী আহসান মোহাম্মাদ মুজাহিদকে কেন্দ্রীয় কারাগারের কনডেমড সেলে রাখা হয়েছে।
