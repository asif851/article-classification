
আইনশৃঙ্খলা পরিস্থিতি নিয়ন্ত্রণের বাইরে চলে যাওয়ায় সরকার কথিত বন্দুকযুদ্ধের মাধ্যমে তা নিয়ন্ত্রণ করতে চাইছে বলে অভিযোগ করেছে বিএনপি। দলটি বলেছে, বিচারবহির্ভূত হত্যাকাণ্ড মেনে নেওয়া যায় না। তাদের আশঙ্কা, সামনে বিরোধী নেতা-কর্মীদেরও ‘ক্রসফায়ারে’ দেওয়া হবে।
আজ বৃহস্পতিবার দুপুরে রাজধানীর নয়াপল্টনে দলের কেন্দ্রীয় কার্যালয়ে বিএনপির মুখপাত্র আসাদুজ্জামান রিপন এই শঙ্কা প্রকাশ করেন।
আসাদুজ্জামান রিপন বলেন, সম্প্রতি বন্দুকযুদ্ধে ছাত্রলীগের নেতা নিহত হওয়ার ঘটনায় ছাত্রলীগ ও সেতুমন্ত্রীর বক্তব্যে বুঝা যায় সরকারের মদদে ক্রসফায়ার হচ্ছে।
গাজীপুরের বিএনপি সমর্থিত মেয়র এম এ মান্নানকে সাময়িক বরখাস্ত করার সমালোচনা করে রিপন বলেন, সরকারবিরোধী দল সমর্থিত জনপ্রতিনিধিদের বরখাস্ত করে স্থানীয় সরকারকে শক্তিশালী করার কথা বলা আদতে তা ধ্বংস করছে। জনপ্রতিনিধিদের বরখাস্ত করে সরকার জনগণের রায়কে অশ্রদ্ধা করছে। পৌরসভা ও ইউনিয়ন পর্যায়ে বিএনপি-সমর্থিত ৫৩৮ জনপ্রতিনিধিকে বরখাস্ত করা হয়েছে। এসব জায়গায় সরকার দলীয়দের বসানো হচ্ছে। তিনি অবিলম্বে বরখাস্ত হওয়া জনপ্রতিনিধিদের নিজ নিজ পদ ফিরিয়ে দেওয়া এবং যে আইনে এসব করা হচ্ছে তা বাতিলের দাবি জানান। পাশাপাশি তিনি বিএনপির স্থায়ী কমিটির সদস্য এম কে আনোয়ার ও চেয়ারপারসনের উপদেষ্টা শওকত মাহমুদসহ অন্য কারাবন্দী নেতাদের মুক্তি দাবি করেন।
