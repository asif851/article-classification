

বিএনপির চেয়ারপারসন খালেদা জিয়ার বিরুদ্ধে করা নাইকো দুর্নীতি মামলার কার্যক্রম স্থগিতের পাশাপাশি হাইকোর্টের দেওয়া রুল খারিজ (ডিসচার্জ) করে দিয়েছেন আপিল বিভাগ।আপিল বিভাগের এই আদেশের ফলে খালেদা জিয়ার ক্ষেত্রে এ মামলার কার্যক্রম বিচারিক আদালতে চলতে আইনগত কোনো বাধা নেই বলে জানিয়েছেন দুদক কৌঁসুলি।৭ মার্চ খালেদা জিয়ার এক আবেদনের শুনানি নিয়ে হাইকোর্ট এই মামলার কার্যক্রম স্থগিত করার পাশাপাশি রুল দেন। হাইকোর্টের আদেশের বিরুদ্ধে লিভ টু আপিল করে দুদক। চেম্বার বিচারপতির আদালত হয়ে আজ বৃহস্পতিবার বিষয়টি আপিল বিভাগে শুনানির জন্য ওঠে। প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বিভাগ শুনানি নিয়ে দুদকের আবেদন নিষ্পত্তি করে ওই আদেশ দেন।
আদালতে খালেদা জিয়ার পক্ষে ছিলেন আইনজীবী মওদুদ আহমদ ও এ জে মোহাম্মদ আলী। দুদকের পক্ষে ছিলেন খুরশীদ আলম খান।
পরে খুরশীদ আলম খান বলেন, খালেদা জিয়ার আবেদনের পরিপ্রেক্ষিতে হাইকোর্টের যে বেঞ্চ এই মামলায় রুল ও স্থগিতাদেশ দিয়েছিলেন, সেই বেঞ্চের এই মামলা শুনানির এখতিয়ার ছিল না। আপিল বিভাগ রুল খারিজ করে দিয়েছেন। ফলে খালেদার ক্ষেত্রে নিম্ন আদালতে এই মামলা চলতে আইনগত বাধা নেই।
 
