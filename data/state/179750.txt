
নারায়ণগঞ্জ নির্বাচন নিয়ে বিএনপির চেয়ারপারসন খালেদা জিয়ার সমালোচনা করে আওয়ামী লীগের সাধারণ সম্পাদক ওবায়দুল কাদের বলেছেন, ষড়যন্ত্রের মধ্য দিয়ে যাদের জন্ম, ষড়যন্ত্রের মধ্য দিয়ে যাদের বিকাশ, তারা তো এমন কথা বলবেই। কিছু না পেয়ে বিএনপি নেত্রী এখন অন্ধকারে ঢিল ছুড়ছেন। অন্ধকারে ঢিল ছুড়বেন না।
আজ বুধবার সন্ধ্যায় রাজধানীর কাকরাইলের ডিপ্লোমা ইঞ্জিনিয়ার্স ইনস্টিটিউশন মিলনায়তনে বিজয় দিবস উপলক্ষে বঙ্গবন্ধু পরিষদ আয়োজিত আলোচনা সভায় ওবায়দুল কাদের এসব কথা বলেন।গতকাল রাতে বড়দিনের শুভেচ্ছা বিনিময় অনুষ্ঠানে খালেদা জিয়া বলেন, নারায়ণগঞ্জের নির্বাচন বাইরে ফিটফাট, ভেতরে ষড়যন্ত্র।ওবায়দুল কাদের বলেন, নারায়ণগঞ্জ নির্বাচন নিয়ে যেখানে সমগ্র বিশ্ব বলছে, নির্বাচন সুষ্ঠু ও শান্তিপূর্ণ হয়েছে, সেখানে বিএনপি ষড়যন্ত্রের গন্ধ খুঁজে বেড়ায়।আওয়ামী লীগের সাধারণ সম্পাদক কাদের বলেন, ‘বিএনপি নেত্রী বলেছেন, বাংলাদেশ নাকি ব্যর্থ রাষ্ট্রে পরিণত হচ্ছে। আমি বলব, বাংলাদেশ নয়, বিএনপি ব্যর্থ দলে পরিণত হয়েছে।’ বিএনপি নিজেদের কৃতকর্মের কারণে ব্যর্থ দলে পরিণত হচ্ছে বলেও মন্তব্য করেন তিনি।জঙ্গিরা তলে তলে ভয়াবহ দুর্ঘটনা ঘটাতে পারে—এমন আশঙ্কা প্রকাশ করে ওবায়দুল কাদের আরও বলেন, আশকোনায় জঙ্গিদের স্টাইলের মধ্যে নতুনত্ব দেখা গেছে। তারা পরিবারভিত্তিক ‘মিলিট্যান্ট স্কোয়াড’ গঠন করেছে। এ জন্য প্রতিটি পরিবারকে সতর্ক থাকতে হবে। তারা যে তলে তলে ভয়াবহ প্রস্তুতি নিচ্ছে, তা বলাই বাহুল্য।সাম্প্রদায়িক শক্তিকে পরাজিত করতে মুক্তিযুদ্ধের পক্ষের সব শক্তিকে ঐক্যবদ্ধ হওয়ার আহ্বান জানিয়ে সড়ক পরিবহন ও সেতুমন্ত্রী ওবায়দুল কাদের বলেন, সাম্প্রদায়িক ও জঙ্গিবাদী শক্তিকে পরাজিত করতে মুক্তিযুদ্ধের পক্ষের শক্তির ঐক্যের কোনো বিকল্প নেই। ১৯৭১ সালে যেমন জাতির পিতার নেতৃত্বে দেশের মানুষ ঐক্যবদ্ধ হয়েছিল, তেমনি এখন প্রধানমন্ত্রী শেখ হাসিনার নেতৃত্বে সবাইকে আবারও ঐক্যবদ্ধ হতে হবে।বঙ্গবন্ধু পরিষদের সাধারণ সম্পাদক এস এ মালেকের সভাপতিত্বে সভায় আরও বক্তব্য দেন ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক, সহ-উপাচার্য অধ্যাপক আখতারুজ্জামান, ঢাকা মহানগর দক্ষিণ আওয়ামী লীগের সাধারণ সম্পাদক শাহে আলম মুরাদ, বঙ্গবন্ধু পরিষদের কেন্দ্রীয় নেতা মাহবুব উদ্দিন প্রমুখ।
