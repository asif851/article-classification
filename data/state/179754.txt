
শেরপুরের ঝিনাইগাতী উপজেলায় মৃত্যুদণ্ডপ্রাপ্ত এক পলাতক আসামিকে গ্রেপ্তার করতে গিয়ে থানার ভারপ্রাপ্ত কর্মকর্তা (ওসি) বিপ্লব কুমার বিশ্বাস ছুরিকাহত হয়েছেন। আজ বৃহস্পতিবার বেলা তিনটার দিকে উপজেলা স্বাস্থ্য কমপ্লেক্সের সামনে এ ঘটনা ঘটে। তবে শেষ পর্যন্ত আসামি মো. মনিরুজ্জামানকে (৪০) গ্রেপ্তার করতে সক্ষম হয়েছে পুলিশ।মনিরুজ্জামান উপজেলার সদর ইউনিয়নের কোনাগাঁও গ্রামের আবদুস সাত্তারের ছেলে। এ ঘটনায় আহত পুলিশ কর্মকর্তা বিপ্লব বিশ্বাস স্থানীয় হাসপাতালে প্রাথমিক চিকিৎসা নিয়েছেন। পুলিশ জানায়, গ্রেপ্তার মনিরুজ্জামান ঝিনাইগাতী থানার একটি শিশুহত্যা মামলার (নম্বর: ৩, তারিখ: ০৮.০৫.২০০৬) আসামি ছিলেন। পরে ২০১৬ সালে শেরপুরের অতিরিক্ত জেলা ও দায়রা জজ মো. মোসলেহ উদ্দিন ওই মামলার রায়ে তাঁকে মৃত্যুদণ্ডাদেশ দেন। মামলার রায় ঘোষণার আগে থেকেই আসামি মনিরুজ্জামান পালিয়ে বেড়াচ্ছিলেন।এক সংবাদের ভিত্তিতে ঝিনাইগাতী থানার ওসি বিপ্লব কুমার বিশ্বাসের নেতৃত্বে পুলিশ সদস্যরা আজ বৃহস্পতিবার বেলা তিনটার দিকে উপজেলা স্বাস্থ্য কমপ্লেক্সের সামনে দণ্ডপ্রাপ্ত আসামি মনিরুজ্জামানকে গ্রেপ্তার করতে যান। এ সময় তিনি তাঁর কাছে থাকা ছুরি দিয়ে ওসি বিপ্লবের ডান হাতের কবজির নিচে আঘাত করেন। এতে ওসি আহত হন। পরে তাঁকে উপজেলা স্বাস্থ্য কমপ্লেক্সে প্রাথমিক চিকিৎসা দেওয়া হয়। বর্তমানে তিনি আশঙ্কামুক্ত বলে জানিয়েছেন চিকিৎসকেরা।
ওসি বিপ্লব কুমার বিশ্বাস বিকেলে প্রথম আলোকে বলেন, ‘এ ঘটনায় গ্রেপ্তার মনিরুজ্জামানের বিরুদ্ধে পুলিশের কর্তব্য কাজে বাধা ও পুলিশের ওপর আঘাত করার অভিযোগে ঝিনাইগাতী থানায় মামলা দায়েরের প্রস্তুতি চলছে। আগামীকাল শুক্রবার তাঁকে আদালতে সোপর্দ করা হবে।’
