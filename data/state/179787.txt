
জামায়াতে ইসলামীর ডাকা দ্বিতীয় দফার হরতাল কর্মসূচি আজ রোববার শুরু হয়েছে।হরতালে আজ সকাল দশটা পর্যন্ত কোথাও বড় ধরনের কোনো অপ্রীতিকর ঘটনার খবর পাওয়া যায়নি। তবে হরতালের সমর্থনে ছোটখাটো পিকেটিং ও ঝটিকা মিছিলের খবর পাওয়া গেছে। রাজধানীতে গণপরিবহনসহ বিভিন্ন ধরনের যানবাহন চলছে। যানবাহনের সংখ্যা স্বাভাবিক দিনের তুলনায় কিছুটা কম। রাজধানীর জীবনযাত্রা স্বাভাবিক রয়েছে।
দলের নায়েবে আমির দেলাওয়ার হোসাইন সাঈদীর আমৃত্যু কারাদণ্ডাদেশের প্রতিবাদে আজ ভোর ছয়টা থেকে কাল সোমবার ভোর ছয়টা পর্যন্ত ২৪ ঘণ্টার এই হরতাল কর্মসূচি দিয়েছে জামায়াত। সুপ্রিম কোর্টের আপিল বিভাগে সাঈদীর রায়ের প্রতিবাদে গত বুধবার দুই দফায় ৪৮ ঘণ্টা হরতাল ঘোষণা করে জামায়াত। এর মধ্যে প্রথম দফার ২৪ ঘণ্টার হরতাল কর্মসূচি ছিল গত বৃহস্পতিবার। সংবিধানের ষোড়শ সংশোধনী বাতিলের দাবিতে কাল বিএনপির নেতৃত্বাধীন ২০-দলীয় জোট সারা দেশে সকাল-সন্ধ্যা হরতাল ডেকেছে। এর ফলে আজ ভোর ছয়টা থেকে টানা ৩৬ ঘণ্টার হরতালের কবলে পড়ল দেশ।
মুক্তিযুদ্ধকালে মানবতাবিরোধী অপরাধের দায়ে সাঈদীকে মৃত্যুদণ্ডের পরিবর্তে আমৃত্যু কারাদণ্ডের আদেশ দিয়েছেন আপিল বিভাগ। প্রধান বিচারপতি মো. মোজাম্মেল হোসেনের নেতৃত্বাধীন পাঁচ বিচারপতির বেঞ্চ গত বুধবার এ রায় ঘোষণা করেন। গত বছরের ২৮ ফেব্রুয়ারি সাঈদীকে মৃত্যুদণ্ডাদেশ দিয়েছিলেন আন্তর্জাতিক অপরাধ ট্রাইব্যুনাল-১। আপিল বিভাগের রায় ঘোষণার দুই ঘণ্টার মাথায় এক যৌথ বিবৃতিতে জামায়াতের ভারপ্রাপ্ত আমির মকবুল আহমাদ ও ভারপ্রাপ্ত সেক্রেটারি জেনারেল শফিকুর রহমান প্রতিবাদ কর্মসূচির ঘোষণা দেন।বৃহস্পতিবার প্রথম দফায় হরতাল ডেকে মাঠে ছিলেন না জামায়াতে ইসলামীর নেতা-কর্মীরা। রাজধানী ঢাকাসহ দেশের বেশির ভাগ স্থানে হরতালে তেমন কোনো প্রভাবই পড়েনি। দূরপাল্লার যানবাহন ছেড়ে না গেলেও অভ্যন্তরীণ গাড়ি চলাচল ছিল স্বাভাবিক। ট্রেনও চলেছে। সকালের দিকে কিছু দোকানপাট বন্ধ থাকলেও বেলা বাড়ার সঙ্গে সঙ্গে সব ব্যবসাপ্রতিষ্ঠান খুলে যায়।হরতালে কয়েকটি জেলা ও উপজেলায় জামায়াত-শিবিরের কর্মীরা ঝটিকা মিছিল বের করলেও আইনশৃঙ্খলা রক্ষাকারী বাহিনীর তৎপরতায় তাঁরা কোনো অপ্রীতিকর ঘটনা ঘটাতে পারেননি। ঢিলেঢালা হরতালে দেশের সার্বিক পরিস্থিতি ছিল শান্তিপূর্ণ। তবে দু-একটি জায়গায় বিক্ষিপ্ত সংঘর্ষ হয়।
