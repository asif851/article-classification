
 


ঘটনাটি ১৭ মার্চের।
ঘটনার শিকার ছাত্রী অভিজ্ঞতা জানিয়ে ফেসবুকে স্ট্যাটাস দেন।
স্ট্যাটাসটি ভাইরাল হয়ে যায়।
একপর্যায়ে অভিযোগে থাকা ব্যক্তিরা শনাক্ত হন।
অভিযোগ ওঠা ব্যক্তিরা দায় স্বীকার করেছেন।


‘নিউ ভিশন’ বাসে কলেজছাত্রীকে হেনস্তার চেষ্টা হয়েছিল। ঘটনার শিকার ছাত্রী তাঁর উদ্ধার পাওয়ার অভিজ্ঞতা জানিয়ে ফেসবুকে একটি স্ট্যাটাস দেন। পাঁচ দিনের মাথায় ঢাকা মহানগর পুলিশের গোয়েন্দা বিভাগ বাসচালক ও তাঁর সহকারীকে গ্রেপ্তার করে। গ্রেপ্তার ব্যক্তিরা হলেন মো. দ্বীন ইসলাম (৩৭) ও মো. বিল্লাল হাওলাদার (২৮)। ঘটনাটি ১৭ মার্চের। ইডেন মহিলা কলেজের এক ছাত্রী তাঁর ফেসবুক পেজে লেখেন, ওই দিন সন্ধ্যা সাড়ে সাতটার দিকে তিনি ফার্মগেটের সেজান পয়েন্ট থেকে মতিঝিল-মিরপুর চিড়িয়াখানা রুটে চলাচলকারী ‘নিউ ভিশন’ পরিবহনের একটি বাসে উঠেছিলেন। বাসে যাত্রী ছিল না বললেই চলে। অস্বস্তি বোধ করছিলেন ওই ছাত্রী। তিনি নেমে যেতে চাইলে বাসচালকের সহকারী (হেলপার) ‘আপা ভয় পাইছে’ বলে রসিকতা করতে শুরু করেন। বাসের দরজাও তিনি রোধ করে দাঁড়ান এবং বাসচালক তাঁকে দরজা আটকে দিতে বলেন। এ সময় ওই দুজনের মতো বাসের দু-চারজন যাত্রীও হাসাহাসি করছিলেন। একপর্যায়ে খামারবাড়ি পৌঁছে বাসটি গতিপথ পরিবর্তনের চেষ্টা করছে বলে মনে করেন ইডেনের ওই ছাত্রী। তিনি বাসচালকের সহকারীকে ধাক্কা দিয়ে নেমে যান। স্ট্যাটাসটি দেওয়ার পরপরই ভাইরাল হয়ে যায়। বিভিন্ন অনলাইন পোর্টালে এ নিয়ে সংবাদও প্রকাশিত হয়। এরপরই ঢাকা মহানগর পুলিশের গোয়েন্দা বিভাগ (পশ্চিম) কাজ শুরু করে। মাঠে তদন্তের কাজটি করেন অতিরিক্ত উপকমিশনার হাবিবুন্নবী আনিসুর রশিদ। তিনি গতকাল বৃহস্পতিবার প্রথম আলোকে বলেন, ওই ছাত্রীর ফেসবুক পেজের ‘প্রাইভেসি রেসট্রিকটেড’ ছিল। ফলে যোগাযোগেই তাঁদের সময় লেগে যায়। তথ্যপ্রযুক্তির সহায়তায় তাঁরা ওই ছাত্রীর সঙ্গে কথা বলতে সক্ষম হন। তাঁরা খোঁজ করতে শুরু করেন। একপর্যায়ে অভিযুক্ত ব্যক্তিদের শনাক্তও করে ফেলেন। প্রথমে অভিযুক্ত ব্যক্তিরা দায় স্বীকার করতে চাননি। পরে অবশ্য নিজেদের সম্পৃক্ততার কথা স্বীকার করে নেন। নিউ ভিশনের ব্যবস্থাপনা পরিচালক শহীদুল ইসলাম প্রথম আলোকে বলেন, তাঁরা সব বাসচালক ও তাঁদের সহকারীদের সতর্ক করেছেন। ইডেন কলেজের ওই ছাত্রী সংবাদমাধ্যমের সঙ্গে কথা বলতে চাচ্ছেন না। তবে তিনি ফেসবুকে আরেকটি স্ট্যাটাস দিয়ে সন্তোষ প্রকাশ করেছেন। তিনি নারীদের উদ্দেশে চুপ করে না থাকার পরামর্শ দিয়েছেন। চুপ করে থাকার কারণেই অন্যরা সাহস পায় বলেও মন্তব্য করেছেন তিনি।
