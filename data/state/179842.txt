
গ্যাস-সংযোগ পাওয়ায় ১৯ দিন পর আবার উৎপাদন শুরু করেছে জামালপুরের সরিষাবাড়ীতে অবস্থিত যমুনা সার কারখানা কোম্পানি লিমিটেডে। আজ সোমবার বেলা দুইটা থেকে উৎপাদন কার্যক্রম শুরু হয়।
গত ৩১ জানুয়ারি কারখানায় গ্যাস সরবরাহ বন্ধ করে তিতাস গ্যাস ট্রান্সমিশন অ্যান্ড ডিস্ট্রিবিউশন কোম্পানি লিমিটেড। সেচ মৌসুমে বিদ্যুৎ খাতে গ্যাস সরবরাহ বৃদ্ধি এবং শিল্প খাতে গ্যাস সরবরাহের চাহিদা মোকাবিলার জন্য সাময়িকভাবে গ্যাস সরবরাহ বন্ধের নির্দেশ দেওয়া হয়। আজ আবার সার কারখানাটিতে গ্যাসের সংযোগ দেওয়া হয়েছে।
কারখানার ব্যবস্থাপনা পরিচালক (এমডি) মাহবুবা সুলতানা বলেন, তিতাস গ্যাস কারখানায় গ্যাস-সংযোগ দেওয়ায় ১৯ দিন পর আজ বেলা দুইটায় আবার কারখানায় সার উৎপাদন শুরু হয়েছে।
যমুনা সার কারখানা লিমিটেড সূত্রে জানা যায়, ১৯৯১ সালে কারখানা স্থাপনের সময় তিতাস গ্যাসের সঙ্গে বাংলাদেশ রসায়ন শিল্প সংস্থার (বিসিআইসি) গ্যাস সরবরাহ নিয়ে একটি চুক্তি সই হয়। চুক্তি অনুযায়ী কারখানায় ৩৭০ পিএসআই চাপে গ্যাস সরবরাহ দেওয়ার কথা ছিল।
তবে পরবর্তী সময়ে ৩৭০ পিএসআই চাপে গ্যাস সরবরাহ না দিয়ে ১২০ থেকে ২৩০ পিএসআই চাপে গ্যাস দেওয়া হতে থাকে। কারখানায় গ্যাসের চাপ ১২০ পিএসআই এ নেমে এলে সার উৎপাদন ঝুঁকিপূর্ণ হয়ে পড়ে।
 
 
