
শেখ কামাল আন্তর্জাতিক ক্লাব কাপের শিরোপা জেতায় চট্টগ্রাম আবাহনীকে অভিনন্দন জানিয়ে প্রধানমন্ত্রী শেখ হাসিনা বলেছেন, এ জয়ের ফলে দেশে ফুটবলের জনপ্রিয়তা বাড়বে।
আজ শুক্রবার চট্টগ্রামের এম এ আজিজ স্টেডিয়ামে শেখ কামাল আন্তর্জাতিক ক্লাব কাপের ফাইনালে কলকাতার ইস্ট বেঙ্গল ক্লাবকে ৩-১ গোলে হারায় চট্টগ্রাম আবাহনী। এরপরই প্রধানমন্ত্রীর বাসভবন গণভবন থেকে ভিডিও কনফারেন্সে এ টুর্নামেন্টের শিরোপা ঘরে তোলায় চট্টগ্রাম আবাহনীকে অভিনন্দন জানান তিনি।
শেখ হাসিনা বলেন, ‘খেলা দেখার ফাঁকে কিছু ফাইল দেখছিলাম। কিন্তু ফাইলে মনোনিবেশ করতে পারছিলাম না। আমি রুদ্ধশ্বাসে খেলা দেখছিলাম। ফাইলে মন বসাতে না পেরে আবার খেলা দেখা শুরু করি।’
প্রধানমন্ত্রী বলেন, তারা বিরাট গৌরব বয়ে এনেছে। এ জয়ে মাঠে-ঘাটে ফুটবল খেলার জনপ্রিয়তা বাড়বে।
ভালোভাবে টুর্নামেন্ট শেষ হওয়ায় তিনি আইনশৃঙ্খলা রক্ষাকারী বাহিনীর সদস্যদেরও ধন্যবাদ জানান।
