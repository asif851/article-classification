
সর্বস্তরে বাংলা ভাষা প্রতিষ্ঠার দাবি জানিয়েছে রাষ্ট্রভাষা বাংলা রক্ষা কমিটি। বিশেষ করে আইন-আদালত ও ব্যাংক খাতে বাংলা ভাষা ব্যবহারের প্রতি জোর দিয়েছে সংগঠনটি। আজ শনিবার বিকেলে শাহবাগে জাতীয় জাদুঘরের সামনে এক সমাবেশ ও আলোচনা সভায় এই দাবি তোলা হয়।
কমিটির পক্ষে আহ্বায়ক অধ্যাপক আবুল কাসেম ফজলুল হক বলেন, রাষ্ট্রভাষা হিসেবে বাংলার পূর্ণ প্রতিষ্ঠা চাই। বিশেষ করে বিচার ব্যবস্থা, ব্যাংক ব্যবস্থা ও গবেষণায় বাংলা ভাষার প্রতিষ্ঠা করতে হবে। বিভিন্ন ক্ষেত্রে ইংরেজি মাধ্যম বিলুপ্ত করা ও মূলধারার বাংলা মাধ্যমকে সর্বাধিক গুরুত্ব দিতে হবে।বক্তারা বলেন, জাতিকে বিভক্ত ও দুর্বল করার জন্য বিভিন্ন সময় যত ব্যবস্থা গ্রহণ করা হয়েছে তার মধ্যে ইংরেজি মাধ্যম প্রবর্তন সবচেয়ে ক্ষতিকর। এতে ইংরেজি জ্ঞান লাভ ও ইংরেজি শেখা কোনোটাই ভালো হচ্ছে না। যে অবস্থা চলছে তাতে বাংলা মাধ্যম সবচেয়ে অবহেলিত হচ্ছে। সরকারি অফিসে বাংলা বাদ দিয়ে ইংরেজি গ্রহণের প্রবণতা দেখা দিয়েছে। সরকারি বিশ্ববিদ্যালয়গুলো বাংলা ত্যাগ করে ইংরেজি গ্রহণ করছে। বক্তারা সব ক্ষেত্রে বাংলার ব্যবহার নিশ্চিত করার দাবি জানান।সমাবেশে আরও উপস্থিত ছিলেন রাষ্ট্রভাষা বাংলা রক্ষা কমিটির সদস্যসচিব সৈয়দ হারুন-অর-রশীদ, ভাস্কর রাসা, আইনজীবী কাজী আবদুল্লাহ আল মামুন প্রমুখ।
