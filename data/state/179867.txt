
বিএনপির চেয়ারপারসন খালেদা জিয়া সরকারকে উদ্দেশ করে বলেছেন, ক্ষমতাসীনেরা খুন-খারাবি, চুরিচামারির বিচারের ভয়ে ক্ষমতা ছাড়তে চায় না। তারা মানুষের ভয়ে নির্বাচন দিতে চায় না। আজ বৃহস্পতিবার রাজধানীর একটি হোটেলে ২০-দলীয় জোটের শরিক ইসলামী ঐক্যজোটের ইফতারে অংশ নিয়ে প্রধান অতিথির বক্তব্যে খালেদা জিয়া এ কথা বলেন।সরকারের সমালোচনা করে বিএনপির চেয়ারপারসন বলেন, আওয়ামী লীগের লোকেরা আল্লাহর নবীকে (স.) অপমান করুক, আর মানুষ খুন করুক; তারপরও তারা বিচারের ঊর্ধ্বে। তাদের ধরা হয় না, তাদের জেল হয় না। তিনি বলেন, তাদের মন্ত্রীরা অবাধে লুটপাট, চুরি করছে এগুলো অপরাধ না। কারণ তারা আওয়ামী লীগ করে, তাদের সব অপরাধ মাফ।দেশকে কারাগারে পরিণত করা হয়েছে—এমন অভিযোগ করে বিএনপির নেত্রী বলেন, দেশের সাধারণ মানুষ বলেন, আর রাজনৈতিক নেতা-কর্মী বলেন- সবাই আজ বন্দী। আর আওয়ামী লীগের লোকজন যত খুন-খারাবি, চুরি-ডাকাতি করুক না কেন, তারা বহাল তবিয়তে, তারা ফ্রি।
এ প্রসঙ্গে বিএনপির এই নেত্রী বিচার বিভাগসহ সব প্রতিষ্ঠানকে দলীয়করণ করার অভিযোগ করেন। তিনি বলেন, সবার ওপরে আল্লাহ তাআলা। আমরা আল্লাহর ওপর ভরসা করি। কিন্তু দুনিয়াতে বিচার-আচার পাওয়ার জন্য যে বিচার বিভাগ সেটাও দলীয়করণ করা হয়েছে। তাই সেখানে এখন সুবিচার পাওয়া যায় না। এখন কে আওয়ামী লীগ, কে বিএনপি, কে ২০-দলের, তা দেখে বিচার করা হয়। বিএনপি বা ২০-দলের নেতা-কর্মীরা অপরাধী না হলেও আজ তাঁদের জেলে মরতে পর্যন্ত হয়।
বিএনপির চেয়ারপারসন বলেন, বিদেশিরা বলছেন, বাংলাদেশে আজ গণতন্ত্র নেই। তাঁরা দ্রুত আলাপ-আলোচনার মাধ্যমে সব দলের অংশগ্রহণে নির্বাচনের ব্যবস্থা করার কথাও বলছেন। কিন্তু ক্ষমতাসীনেরা নির্বাচন দিতে চায় না। কারণ তারা জানে, নির্বাচন দিলে তাদের ভরাডুবি হবে।
খালেদা জিয়া বলেন, মানুষ কীভাবে তাদের প্রত্যাখ্যান করবে, সিটি করপোরেশন নির্বাচনে তার দৃষ্টান্ত দেখিয়ে দিয়েছে। নির্বাচনটা যদি সুষ্ঠুভাবে হতে পারতো মানুষ তাদের সত্যিকার জবাব দিত।
ইফতার অনুষ্ঠানে সভাপতিত্ব করেন ইসলামী ঐক্যজোটের চেয়ারম্যান আবদুল লতিফ নেজামী। স্বাগত বক্তব্য দেন মহাসচিব মুফতি ফয়জুল্লাহ। এতে অন্যদের মধ্যে অংশ নেন বিএনপির নেতা নজরুল ইসলাম খান, আসাদুজ্জামান রিপন, জাতীয় পার্টির কাজী জাফর আহমদ, কল্যাণ পার্টির সৈয়দ মুহাম্মদ ইবরাহিম, জাগপার শফিউল আলম প্রধান, বাংলাদেশ ন্যাপের জেবেল রহমান গানি, এলডিপির শাহদাত হোসেন সেলিম প্রমুখ।
