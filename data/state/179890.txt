
রেল লাইন থেকে এক শিশুকে বাঁচাতে গিয়ে ট্রেনের নিচে কাটা পড়ে প্রাণ গেল এক পোশাক শ্রমিকের। তাঁর নাম মো. সুমন। তিনি রাজধানীর বনানীর মেডোনা ফ্যাশন নামের একটি পোশাক কারখানার স্টোর লোডার ছিলেন। তিনি মহাখালীর কড়াইল বস্তিতে থাকতেন।
ঢাকা মেডিকেল সংবাদদাতা জানান, ওই পোশাক কারখানার কয়েকজন শ্রমিক সুমনকে হাসপাতালে নিয়ে আসেন। তাঁদের কয়েকজন এই সংবাদদাতাকে জানান, দুপুরের খাবার বিরতিতে বেলা তিনটার দিকে পাশের একটি হোটেলে খেতে যাচ্ছিলেন সুমন। এ সময় বনানী সৈনিক ক্লাব সংলগ্ন একটি রেললাইনে ট্রেনের মুখ থেকে একটি শিশুকে বাঁচাতে গিয়ে কাটা পড়েন সুমন। সঙ্গে সঙ্গে তাঁকে উদ্ধার করে সহকর্মীরা ঢাকা মেডিকেল কলেজ হাসপাতালে নিয়ে আসেন। পাঁচটার দিকে সুমনকে মৃত ঘোষণা করেন দায়িত্বরত চিকিৎসক। নিজে মারা গেলেও সুমন শিশুটিকে বাঁচাতে পেরেছেন। কাটা পড়ার আগেই তিনি শিশুটিকে রেল লাইনের বাইরে ছিটকে ফেলতে সক্ষম হন।
হাসপাতাল পুলিশ ক্যাম্পের দায়িত্বরত কর্মকর্তা সেন্টু চন্দ্র দাস জানান, লাশ জরুরি বিভাগের মর্গে রাখা হয়েছে।
