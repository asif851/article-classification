
নানা কর্মসূচির মধ্য দিয়ে নগরের সাংস্কৃতিক সংগঠনগুলো ১৬ ডিসেম্বর বিজয় দিবস উদ্যাপন করবে। এ উপলক্ষে আজ বৃহস্পতিবার ও কাল শুক্রবার চেরাগী পাহাড় চত্বর, শিল্পকলা একাডেমি ও আমতল এলাকায় সাংস্কৃতিক অনুষ্ঠানের আয়োজন করা হয়েছে।বোধন আবৃত্তি পরিষদ: ১৫ ডিসেম্বর সন্ধ্যা ছয়টায় নগরের চেরাগী পাহাড় মোড়ে বসবে মুক্ত কবিতাপাঠের আসর। ‘মুক্তিযুদ্ধের চেতনা, সাম্প্রদায়িক রাষ্ট্র না’ শিরোনামে এই কবিতার আসরের আয়োজন করেছে বোধন আবৃত্তি পরিষদ।সম্মিলিত আবৃত্তি জোট: বিজয়ের দিন ১৬ ডিসেম্বর সকাল নয়টায় নগরের রিয়াজউদ্দিন বাজার আমতল মোড়ে বিজয় দিবস উদ্যাপন উপলক্ষে কবিতার আসরের আয়োজন করেছে সম্মিলিত আবৃত্তি জোট। ‘বিজয়ের পদাবলি’ শিরোনামে কবিতার এ আসরে অংশ নেবে নগরের ১৬টি আবৃত্তি সংগঠন।জেলা শিল্পকলা একাডেমি: শহীদ বুদ্ধিজীবী ও বিজয় দিবস উপলক্ষে চট্টগ্রাম জেলা শিল্পকলা একাডেমির আয়োজনে চলছে তিন দিনব্যাপী অনুষ্ঠান। আজ ১৫ ডিসেম্বর রয়েছে চিত্রাঙ্কন প্রতিযোগিতা, বৃন্দ আবৃত্তি, দলীয় নাচ, বিজয়ের গান ও মুক্তিযুদ্ধভিত্তিক চলচ্চিত্র প্রদর্শনীর আয়োজন। আগামীকাল বিজয়ের দিনের আয়োজনে থাকবে পুরস্কার বিতরণ, কবিতা আবৃত্তি, দলীয় নৃত্য ও বিজয়ের গান। এ ছাড়া ১৪ ডিসেম্বর শুরু হওয়া বিজয় দিবসের চারুকলা প্রদর্শনী চলবে ১৭ ডিসেম্বর পর্যন্ত।তারুণ্যের উচ্ছ্বাস: ‘যুদ্ধ জয়ের কবিতা’ শিরোনামে ১৬ ডিসেম্বর সন্ধ্যা ছয়টায় কবিতা পাঠের আসরের আয়োজন করেছে তারুণ্যের উচ্ছ্বাস। নগরের মোমিন রোডে অনুষ্ঠিত হবে এই কবিতা পাঠের আসর।
