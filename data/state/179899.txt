
চট্টগ্রামের রাউজান উপজেলায় কলেজছাত্রীদের উত্ত্যক্ত করার দায়ে দুই কলেজছাত্রকে অর্থদণ্ড দিয়েছেন ভ্রাম্যমাণ আদালত। দুই ছাত্রের মধ্যে একজনকে ২০ হাজার ও অপরজনকে পাঁচ হাজার টাকা জরিমানা করা হয়েছে।
সোমবার বিকেলে রাউজান উপজেলা নির্বাহী কর্মকর্তা (ইউএনও) ও নির্বাহী ম্যাজিস্ট্রেট শামীম হোসেন ভ্রাম্যমাণ আদালতের মাধ্যমে এ দণ্ড দেন।
দণ্ডপ্রাপ্ত দুজন হলেন লক্ষ্মীপুর জেলার চট্টগ্রাম হাজী মোহাম্মদ মহসিন কলেজের ছাত্র জামিউল ইসলাম (২১) ও ফেনী জেলার চট্টগ্রাম ওরমগণি এমইএস কলেজের ছাত্র সানাউল্লাহ (১৮)। সকালে উপজেলার পৌর এলাকার কুণ্ডেশ্বরী বালিকা মহাবিদ্যালয়ের বার্ষিক ক্রীড়া অনুষ্ঠান চলাকালে ছাত্রীদের উত্ত্যক্ত করায় দুই ছাত্রকে আটক করে পুলিশের কাছে সোপর্দ করা হয়। পরে তাঁদের ভ্রাম্যমাণ আদালতের মাধ্যমে অর্থদণ্ড দেওয়া হয়।
ইউএনও শামীম হোসেন সোমবার সন্ধ্যায় প্রথম আলোকে বলেন, কুণ্ডেশ্বরী বালিকা মহাবিদ্যালয়ে অনুষ্ঠান চলাকালে বহিরাগত দুই ছাত্র ঢুকে ছাত্রীদের উত্ত্যক্ত করছিলেন। পরে জামিউলকে ২০ হাজার ও সানাউল্লাহকে পাঁচ হাজার টাকা অর্থদণ্ড করা হয়েছে।
ভবিষ্যতে এ ধরনের কর্মকাণ্ডে লিপ্ত হবে না—এমন শর্তে মুচলেকা নিয়ে তাঁদের অভিভাবকদের কাছে তুলে দেওয়া হয়েছে বলেও জানান তিনি।
 
