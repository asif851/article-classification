
দলের চেয়ারপারসন খালেদা জিয়াকে নিয়ে প্রধানমন্ত্রীর ছেলে সজীব ওয়াজেদ জয়ের ফেসবুকে দেওয়া বক্তব্যকে অশোভন ও রাজনৈতিক শিষ্টাচারবহির্ভূত বলে দাবি করেছেন বিএনপির সিনিয়র যুগ্ম মহাসচিব রুহুল কবির রিজভী।আজ বুধবার দুপুরে নয়াপল্টনে দলের কেন্দ্রীয় কার্যালয়ে এক সংবাদ সম্মেলনে জয়ের বক্তব্যের প্রতিক্রিয়া জানান রিজভী। তিনি বলেন, ‘গত পরশু প্রধানমন্ত্রীর পুত্র সজীব ওয়াজেদ জয় তাঁর ফেসবুক স্ট্যাটাসে তিনবারের সাবেক প্রধানমন্ত্রী ও দেশের বৃহত্তম রাজনৈতিক দলের প্রধান বেগম খালেদা জিয়া সম্পর্কে অশোভন ও রাজনৈতিক শিষ্টাচারবহির্ভূত মন্তব্য করেছেন।’রিজভী বলেন, ‘সরকারপ্রধানের পুত্র যখন দেশের একজন সাবেক প্রধানমন্ত্রী ও দেশের জনপ্রিয় একটি রাজনৈতিক দলের প্রধানের বিরুদ্ধে অশোভন কথা বলেন, তখন মানুষ হতবাক হয়ে যায়। তাঁর পারিবারিক সংস্কৃতি নিয়ে বড় ধরনের প্রশ্ন চলে আসে। একজন সাবেক প্রধানমন্ত্রীকে সম্বোধন করাও তিনি শেখেননি, দেশের রাজনৈতিক দলের প্রধানের পুত্র হিসেবে বিপক্ষ রাজনৈতিক দলের প্রধানের বিরুদ্ধে কথা বলতে গিয়ে যতটুকু ভদ্রতা প্রদর্শন করা দরকার, সেটির লেশমাত্রও তাঁর মধ্যে নেই।’ রিজভী দাবি করেন, জয়ের বক্তব্যের পর রহস্য আরও ঘনীভূত হয়েছে।খালেদা জিয়ার বিরুদ্ধে কুমিল্লায় মানহানি মামলা দায়েরের নিন্দা জানিয়ে তা প্রত্যাহারের দাবি জানান রিজভী।
