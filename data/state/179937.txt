
চলনবিলে সোনালি সৈকত খ্যাত পাবনার ভাঙ্গুড়া উপজেলার পারভাঙ্গুড়া ইউনিয়নের হাটগ্রাম বড় বিলে গতকাল বৃহস্পতিবার বিকেল থেকে মাসব্যাপী নৌকাবাইচ শুরু হয়েছে।বিকেল পাঁচটার দিকে বাইচের উদ্বোধন করেন পাবনা-৩ আসনের সাংসদ মকবুল হোসেন। অনুষ্ঠানে বিশেষ অতিথি ছিলেন উপজেলা নির্বাহী কর্মকর্তা (ইউএনও) শামসুল ইসলাম, পাবনার ইউনিভার্সাল গ্রুপের ব্যবস্থাপনা পরিচালক কবি সোহানী হোসেন, ভাঙ্গুড়া পৌরসভার মেয়র গোলাম হাসনায়েন, ভাঙ্গুড়া থানার ভারপ্রাপ্ত কর্মকর্তা (ওসি) আবু জাফর ও পারভাঙ্গুড়া ইউনিয়ন পরিষদের চেয়ারম্যান হেদায়েতুল ইসলাম।আয়োজকেরা বলেন, প্রতিবছর বর্ষায় এই বিলে কয়েক হাজার মানুষ বিকেলে বেড়াতে আসেন। তাঁদের বিনোদনের জন্য স্থানীয় ইউনিয়ন পরিষদের তত্ত্বাবধানে এই নৌকাবাইচের আয়োজন করা হয়েছে। এবারের বাইচে পাবনা সদর, ভাঙ্গুড়া, ফরিদপুর, চাটমোহরসহ বিভিন্ন এলাকার ২০টি নৌকা অংশগ্রহণ করছে। উদ্বোধনী দিনে এসব নৌকার প্রথম রাউন্ড প্রতিযোগিতা অনুষ্ঠিত হয়েছে, ১৫ সেপ্টেম্বর দ্বিতীয় রাউন্ড ও ২২ সেপ্টেম্বর তৃতীয় রাউন্ড প্রতিযোগিতা শেষে চূড়ান্ত প্রতিযোগিতার দিন ধার্য হবে।আয়োজকদের প্রধান ও পারভাঙ্গুড়া ইউপির চেয়ারম্যান হেদায়েতুল ইসলাম বলেন, বিস্তীর্ণ জলসীমা ও মনোরম পরিবেশের কারণে চলনবিলের এই বিলটি এখন সোনালি সৈকত নামে পরিচিত হয়ে উঠেছে। প্রতিদিন পাবনার বিভিন্ন এলাকা ও আশপাশের জেলা থেকে কয়েক হাজার মানুষ এই বিলের সৌন্দর্য ভোগ করতে আসেন। গত বছর একটি বিশাল কলাগাছের ভেলা তৈরি করে তাঁদের চমক দেওয়া হয়েছিল। এবার নৌকাবাইচের আয়োজন হয়েছে। সেই সঙ্গে জায়গাটিকে আরও মনোরম করতে কাজ চলছে।
