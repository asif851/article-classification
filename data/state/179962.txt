
গাজীপুরের শ্রীপুরে আওয়ামী লীগ নেতা মো. মাহতাব উদ্দিনকে আটক করার প্রতিবাদে ঢাকা-ময়মনসিংহ মহাসড়ক প্রায় পৌনে তিন ঘণ্টা অবরোধ করা হয়েছে। আজ বৃহস্পতিবার ভোর সাড়ে পাঁচটা থেকে সকাল সোয়া আটটা পর্যন্ত অবরোধ চলে। এ সময় সড়কে টায়ারে আগুন জ্বেলে অবরোধকারীরা বিক্ষোভ করেছে।
পুলিশ বলছে, মাহতাবকে মাদক দ্রব্যসহ আটক করা হয়েছে। তাঁর বিরুদ্ধে মাদক ব্যবসা নিয়ন্ত্রণের অভিযোগ রয়েছে। তবে শ্রীপুর উপজেলা তাঁতী লীগের সাধারণ সম্পাদক মো. জাহিদুল ইসলামের ভাষ্য, গেল রাত সাড়ে তিনটার দিকে গাজীপুর জেলা গোয়েন্দা পুলিশ পরিচয় দিয়ে চারটি গাড়ি মাহতাব উদ্দিনের বাসায় আসে। তারা কোনো গ্রেপ্তারি পরোয়ানা দেখায়নি।
গাজীপুর জেলা আওয়ামী লীগের সাধারণ সম্পাদক ইকবাল হোসেনের ভাষ্য, শ্রীপুর উপজেলা নির্বাচনে মাহতাব উদ্দিন তাঁর নির্বাচন পরিচালনা কমিটির আহ্বায়ক ছিলেন। জেলা আওয়ামী লীগের অনুমোদনের অপেক্ষায় থাকা পূর্ণাঙ্গ কমিটিতে সদস্যপদে তাঁর নাম রয়েছে।
গাজীপুর জেলা গোয়েন্দা পুলিশের ভারপ্রাপ্ত কর্মকর্তা (ওসি) মো. আমির হোসেনের ভাষ্য, মাহতাবকে গতকাল রাতে ২০০টি ইয়াবাসহ আটক করা হয়েছে। মাহতাব এলাকার চিহ্নিত সন্ত্রাসী।
শ্রীপুর থানার ভারপ্রাপ্ত কর্মকর্তা (ওসি) মো. আসাদুজ্জামান পৌনে তিন ঘণ্টা ধরে অবরোধের তথ্যের সত্যতা নিশ্চিত করেছেন।
