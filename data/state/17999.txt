
ঢাকা বিশ্ববিদ্যালয়ের স্যার সলিমুল্লাহ মুসলিম (এস এম) হলের ফটক থেকে এক বিক্রয়কর্মীকে (সেলসম্যান) অপহরণের অভিযোগে ছাত্রলীগের দুই কর্মীকে আটক করেছে পুলিশ। এ সময় অপহৃত বিক্রয়কর্মীকেও উদ্ধার করা হয়।কক্ষে তল্লশি চালিয়ে কয়েকটি দেশি অস্ত্র উদ্ধার করা হয়েছে। গতকাল মঙ্গলবার সন্ধ্যায় এ ঘটনা ঘটে।আটক শিক্ষার্থীরা হলেন বিশ্বধর্মতত্ত্ব ও সংস্কৃতি বিভাগ থেকে স্নাতকোত্তর শেষ করা আলমগীর হোসেন ও সমাজবিজ্ঞান বিভাগের চতুর্থ বর্ষের নাজমুল করিম চৌধুরী। তাঁরা দুজনই ছাত্রলীগের কর্মী। কিন্তু কোনো পদধারী নন। আলমগীর হোসেন ছাত্রত্ব শেষ হওয়ার পরও ছাত্রলীগের পরিচয় দিয়ে হলে থাকছেন।হলের সাধারণ সম্পাদক দিদার মো. নিজামুল ইসলাম দাবি করেছেন, ওঁরা কেউ ছাত্রলীগের রাজনীতির সঙ্গে জড়িত নন।উদ্ধার হওয়া অপহৃত ব্যক্তির নাম মো. সোহেল। তিনি রাজধানীর নাজিমউদ্দিন রোডের বাসিন্দা। একটি ম্যানুফ্যাকচারিং কোম্পানির বিক্রয়কর্মী হিসেবে কাজ করেন।উদ্ধার হওয়ার পর সোহেল প্রথম আলোকে জানান, মোটরসাইকেলে যাওয়ার সময় বৃষ্টিতে ভিজে যাওয়ায় সলিমুল্লাহ মুসলিম হলের প্রধান ফটকে আশ্রয় নিয়েছিলেন। এ সময় হলের সাত-আটজন শিক্ষার্থী এসে তাঁর পরিচয় জানতে চান। পরিচয় দেওয়ার পর তাঁরা তাঁকে মারতে মারতে হলের ভেতরে নিয়ে যান। এ সময় তাঁর মোটরসাইকেলটি সরিয়ে ফেলা হয়। তাঁকে কক্ষে আটক করে চার লাখ টাকা মুক্তিপণ চাওয়া হয় বলে অভিযোগ করেন তিনি।তবে আটক হওয়া ছাত্রলীগের দুই কর্মীর দাবি, সোহেল সন্দেহজনকভাবে হলের সামনে ঘোরাঘুরি করছিলেন। বিশ্ববিদ্যালয় প্রশাসনের কারও মুঠোফোন নম্বর না থাকার কারণে তাঁকে কক্ষে নিয়ে আসা হয়।অপহরণের খবর পেয়ে হলের প্রাধ্যক্ষ মাহবুবুল আলম জোয়ার্দার সিনিয়র আবাসিক শিক্ষক সাব্বির আহমেদকে সঙ্গে নিয়ে ওই কক্ষে প্রবেশ করেন। সেখানে অপহৃত ব্যক্তিসহ অন্তত চারজন ছিলেন। তাঁদের সঙ্গে কথা বলে দুজনকে পুলিশে দেওয়া হয়। বাকিরা কৌশলে বেরিয়ে যান বলে প্রত্যক্ষদর্শী শিক্ষার্থীরা জানিয়েছেন।বিশ্ববিদ্যালয়ের ভারপ্রাপ্ত প্রক্টর অধ্যাপক এম আমজাদ আলী বলেন, ‘যারা অপহরণ করেছে, তাদের সবাইকে আটক করা হয়েছে। বিশ্ববিদ্যালয়ের পক্ষ থেকে ব্যবস্থা নেওয়া হবে।’হলের ভারপ্রাপ্ত প্রাধ্যক্ষ মাহবুবুল আলম জোয়ার্দার বলেন, ‘এ ঘটনায় দুটি কক্ষ সিলগালা করা হয়েছে। জড়িতদের বিরুদ্ধে আইন অনুযায়ী ব্যবস্থা নেওয়া হবে।’
