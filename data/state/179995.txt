
একটি ডাস্টবিন। স্থান রাজধানীর মোহাম্মদপুরের নূরজাহান রোড। হঠাত্ ভেসে আসছিল কান্নার শব্দ। উত্সুক মানুষজন আবিষ্কার করলেন—ডাস্টবিন থেকেই আসছে ওই কান্নার শব্দ। ময়লা কাঁথায় মোড়ানো দুই-তিন দিন বয়সী একটি ফুটফুটে ছেলেসন্তান। ধারণা করা হচ্ছে রাতে কে বা কারা তাকে ফেলে চলে গেছে।
বেলা বাড়ার সঙ্গে সঙ্গে ডাস্টবিন এলাকায় জড়ো হতে শুরু করে উত্সুক জনতা। এর মধ্যে এক দর্জি দম্পতি (মিজানুর রহমান-মীম আক্তার) শিশুটিকে কোলে তুলে নেন। দেখলেন শিশুটির শরীর অস্বাভাবিক ঠান্ডায় কাঁপছে। দ্রুত শিশুটিকে মোহাম্মদপুর থানায় নিয়ে গেলেন তাঁরা। শিশুটিকে তারা লালন-পালনের আগ্রহ দেখালেন।
মোহাম্মদপুর থানার সূত্রগুলো বলছে, দর্জি দম্পতি শিশুটিকে নিয়ে থানায় গেলে পুলিশ কর্মকর্তারা তাঁদের পরামর্শ দেন শিশুটি আগে সুস্থ হোক। এরপর তার প্রকৃত অভিভাবক পাওয়া না গেলে দেখা যাবে। এরপর পুলিশের তত্ত্বাবধানে দর্জি দম্পতি শিশুটিকে ঢাকা মেডিকেল কলেজ হাসপতালে নিয়ে যান। এখন শিশুটি হাসপাতালটির শিশু বিভাগের ইনকিউবেটরে চিকিত্সাধীন।
চিকিত্সকেরা জানিয়েছেন, শিশুটি অপুষ্টিতে ভুগছে। তাকে সেবা-শুশ্রূষা দিয়ে দ্রুত সুস্থ করার চেষ্টা চলছে। এ বিষয়ে মোহাম্মদপুর থানার ভারপ্রাপ্ত কর্মকর্তা (ওসি) মো. আজিজুল হক প্রথম আলো ডটকমকে বলেন, শিশুটির বয়স দুই-তিন দিন হবে। শিশুটি সুস্থ হলে তাকে প্রথমে তেজগাঁওয়ের ভিকটিম সাপোর্ট সেন্টারে নিয়ে যাওয়া হবে। প্রকৃত অভিভাবক পাওয়া না গেলে এবং আগ্রহী দর্জি দম্পতি শিশুটিকে নিতে চাইলে যথাযথ আইনি প্রক্রিয়ার মাধ্যমে তাকে নিতে কোনো সমস্যা নেই।
