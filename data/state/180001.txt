
বিএনপির ভাইস চেয়ারম্যান সেলিমা রহমান আজ শুক্রবার সকালে গাজীপুরের কাশিমপুর মহিলা কেন্দ্রীয় কারাগার থেকে জামিনে মুক্তি পেয়েছেন। গতকাল বৃহস্পতিবার ঢাকা মেট্রোপলিটান ম্যাজিস্ট্রেট আদালত ২০ হাজার টাকা মুচলেকায় তাঁর জামিন মঞ্জুর করেন।ঘটনার সত্যতা নিশ্চিত করে কাশিমপুর মহিলা কেন্দ্রীয় কারাগারের সিনিয়র জেল সুপার (জ্যেষ্ঠ কারা তত্ত্বাবধায়ক) মো. জাহাঙ্গীর কবির প্রথম আলোকে জানান, গতকাল রাত ১২টার দিকে সেলিমা রহমানের জামিনের কাগজপত্র কারাগারে আসে। পরে তা যাচাই-বাছাই করে আজ বেলা সোয়া ১১টার দিকে তাঁকে মুক্তি দেওয়া হয়।৭ জানুয়ারি ঢাকার নিজ বাসভবন থেকে গ্রেপ্তার হন বিএনপির নেত্রী সেলিমা রহমান। গ্রেপ্তারের পর প্রথমে ঢাকা কেন্দ্রীয় কারাগার ও পরে কাশিমপুর মহিলা কারাগারে তাঁকে স্থানান্তর করা হয়।দশম জাতীয় সংসদ নির্বাচনের আগের দিন ঢাকা মহানগর পুলিশের রমনা জোনের উপকমিশনারের কার্যালয় লক্ষ্য করে হাতবোমা ছোড়ার ঘটনায় করা মামলায় তাঁকে গ্রেপ্তার দেখানো হয়। 
