
দেশ থেকে গত এক বছরে কত টাকা বিদেশে পাচার হয়েছে, কারা পাচার করেছে—সরকারের কাছে তা জানতে চেয়েছেন জাতীয় পার্টির (জাপা) চেয়ারম্যান হুসেইন মুহম্মদ এরশাদ। তিনি গ্যাস ও বিদ্যুতের দাম না বাড়িয়ে বিদেশে পাচার হওয়া টাকা ফিরিয়ে এনে এ দুটি খাতে ভর্তুকি দেওয়ার দাবি জানান।
গতকাল শনিবার কাকরাইলে জাপার কেন্দ্রীয় কার্যালয়ের সামনে ‘সংবিধান রক্ষা দিবস’ উপলক্ষে আয়োজিত এক আলোচনা সভায় এরশাদ এ দাবি জানান।
সরকারকে উদ্দেশ করে প্রধানমন্ত্রীর বিশেষ দূত এরশাদ বলেন, ‘শুনতে পাচ্ছি বিদ্যুতের বিল বাড়ানো হবে। গ্যাসের বিলও বাড়ানো হবে। কেন বাড়ানো হবে? এই এক বছরে বিদেশে কী পরিমাণ টাকা পাচার হয়েছে? কত টাকা গেছে? কারা এসব টাকা রেখে এসেছে, তার খবর আমরা জানতে চাই। অনুরোধ করব, আবেদন করব, সেই টাকা ফিরিয়ে আনুন। ভর্তু‌কি দিন। বিদ্যুতের বিল, গ্যাসের বিলের দাম বাড়াবেন না।’
সরকারের উদ্দেশে এরশাদ আরও বলেন, ‘মালয়েশিয়ায় কতজন বাড়ি করেছেন। সেকেন্ড সিটিজেনশিপ নিয়েছেন তার খবরও আমরা জানতে চাই। তারা কত টাকা সেখানে জমা দিয়েছেন। সেটা প্রকাশ করুন।’
গণ-আন্দোলনের মুখে ১৯৯০ সালের ৬ ডিসেম্বর তৎকালীন স্বৈরশাসক এরশাদ সরকারের পতন হয়।
সরকারি কর্মকর্তাদের সঙ্গে বৈঠক করে বিএনপি চেয়ারপারসন খালেদা জিয়া ‘ষড়যন্ত্র’ করছেন অভিযোগ করেছেন জাতীয় পার্টির চেয়ারম্যান। তিনি খালেদা জিয়াকে উদ্দেশ করে বলেছেন, ‘এখন ষড়যন্ত্র করেন। ঘরে মিটিং করেন। কোনো লাভ হবে না। মানুষ আপনাদের ঘৃণা করছে। আপনাদের চায় না। মানুষ চায় জাতীয় পার্টি।’
