
জাতীয় পার্টির চেয়ারম্যান হুসেইন মুহম্মদ এরশাদ বলেছেন, দেশের মানুষ এখন পরিবর্তন চায়। পরিবর্তনের লক্ষ্যেই রংপুর সিটি করপোরেশন নির্বাচনে জাতীয় পার্টির জয়যাত্রা শুরু হয়েছে। সুন্দরগঞ্জ আসনেও এবার জাতীয় পার্টির জয় হবে। এই জয় দিয়েই জাতীয় পার্টির ক্ষমতায় যাওয়ার সুযোগ সৃষ্টি হবে।
আজ বুধবার বেলা দেড়টার দিকে গাইবান্ধার সুন্দরগঞ্জ উপজেলার বামনডাঙ্গা আবদুল হক ডিগ্রি কলেজ মাঠে এক জনসভায় এরশাদ এসব কথা বলেন। আগামী ১৩ মার্চ গাইবান্ধা-১ (সুন্দরগঞ্জ) আসনের উপনির্বাচন সামনে রেখে সুন্দরগঞ্জ উপজেলা জাতীয় পার্টি এই জনসভার আয়োজন করে।
সভায় সভাপতিত্ব করেন জাতীয় পার্টির আইনবিষয়ক উপদেষ্টা ও উপজেলা জাতীয় পার্টির সভাপতি শামীম হায়দার পাটোয়ারী। বক্তব্য দেন জাতীয় পার্টির কো-চেয়ারম্যান জি এম কাদের, পরিবেশ ও বনমন্ত্রী আনিসুল ইসলাম মাহমুদ, জাতীয় পার্টির মহাসচিব এ বি এম রুহুল আমিন হাওলাদার, প্রেসিডিয়াম সদস্য কাজী ফিরোজ রশিদ ও আবদুর রশিদ সরকার, রংপুর সিটি করপোরেশনের মেয়র মোস্তাফিজুর রহমান, গাইবান্ধা জেলা পরিষদের চেয়ারম্যান আতাউর রহমান সরকার প্রমুখ।
জনসভায় এরশাদ বলেন, কেউ রংপুরের মানুষের দুঃখ বোঝে না। এখানকার উন্নয়নের খবর কেউ রাখে না। কিন্তু জাতীয় পার্টি মানুষের দুঃখ বোঝে। জাতীয় পার্টিই রংপুরের উন্নয়ন করেছে। সুখে-শান্তিতে বাঁচতে হলে লাঙলে ভোট দিতে হবে। তিনি আরও বলেন, গাইবান্ধার সব আসনই জাতীয় পার্টির দখলে ছিল। এখন একটি আসনও দখলে নেই। তাই গাইবান্ধা-১ (সুন্দরগঞ্জ) আসনের উপনির্বাচনে একজন ভালো মানুষ, একজন শিক্ষক মানুষ হিসেবে শামীম হায়দার পাটোয়ারীকে ভোট দেবেন।
নির্বাচন কমিশনের উদ্দেশে এরশাদ বলেন, রংপুরের সিটি নির্বাচন সুষ্ঠু করে নির্বাচন কমিশন প্রথম পরীক্ষায় পাস করেছে। এ আসনের উপনির্বাচন কমিশনের জন্য ফাইনাল পরীক্ষা। যদি নিরপেক্ষ নির্বাচন হয়, তাহলে মানুষ বিশ্বাস করবে বর্তমান নির্বাচন কমিশন আগামী সব নির্বাচন সুষ্ঠুভাবে করতে পারবে। তাই এই নির্বাচন কমিশনের জন্য গুরুত্বপূর্ণ।
জনসভা শেষে বেলা দুইটার দিকে এরশাদ ও দলের কেন্দ্রীয় কমিটির নেতারা শামীম হায়দার পাটোয়ারীর গ্রামের বাড়ি সুন্দরগঞ্জের ফলগাছায় মধ্যাহ্নভোজে অংশ নেন। পরে সেখান থেকে এরশাদ শোভাগঞ্জ বাজার ও চণ্ডীপুরে পৃথক জনসভায় বক্তব্য দেন। বিকেলে তিনি হেলিকপ্টারে করে রংপুরে ফিরে যান।
এর আগে এরশাদ রংপুর থেকে সড়কপথে বেলা সাড়ে ১১টার দিকে বামনডাঙ্গা আবদুল হক কলেজ মাঠে উপস্থিত হন। পরে ঢাকা থেকে একটি হেলিকপ্টারে করে জাতীয় পার্টির মহাসচিব এ বি এম রুহুল আমিন হাওলাদারসহ প্রেসিডিয়াম সদস্যরা দুপুর সোয়া ১২টার দিকে বামনডাঙ্গা আবদুল হক ডিগ্রি কলেজ মাঠে এসে পৌঁছান।
২০১৬ সালের ৩১ ডিসেম্বর সন্ধ্যায় সাংসদ মনজুরুল ইসলাম লিটন নিজ বাড়িতে দুর্বৃত্তদের গুলিতে নিহত হন। এ কারণে আসনটি শূন্য হলে ২০১৭ সালের ২২ মার্চ উপনির্বাচন অনুষ্ঠিত হয়। ওই নির্বাচনে জাতীয় পার্টির প্রার্থী শামীম হায়দার পাটোয়ারীকে প্রায় ৩১ হাজার ভোটে হারিয়ে আওয়ামী লীগের প্রার্থী গোলাম মোস্তফা আহমেদ সাংসদ নির্বাচিত হন। কিন্তু তিনিও গত বছরের ১৯ নভেম্বর সড়ক দুর্ঘটনায় মারা যান। ফলে আসনটি আবারও শূন্য হয়। এরপর আগামী ১৩ মার্চ উপনির্বাচনের তারিখ ঘোষণা করে নির্বাচন কমিশন।
