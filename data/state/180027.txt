
ফেনী পৌরসভার বিরিঞ্চি এলাকায় র‍্যাবের সঙ্গে কথিত বন্দুকযুদ্ধে মো. সোহেল ওরফে রুটি সোহেল নামের একজন সন্ত্রাসী নিহত হয়েছেন। পুলিশ বলছে, তিনি ফুলগাজী উপজেলা চেয়ারম্যান একরামুল হক হত্যা মামলার আসামি।
গতকাল রোববার গভীর রাতে বিরিঞ্চি গ্রামের হ্যাঙ্কার বাড়ি এলাকায় এ ঘটনা ঘটে। নিহত সোহেলের বাড়িও একই গ্রামে।
র‍্যাব-৭ ফেনী ক্যাম্পের অধিনায়ক স্কোয়াড্রন লিডার শাফায়েত জামিলের ভাষ্য, বিরিঞ্চি এলাকায় ডাকাতির প্রস্তুতির খবর পেয়ে র‍্যাব সদস্যরা সেখানে যান। ‘ডাকাতেরা’ র‍্যাবকে লক্ষ করে গুলি ছোড়ে। র‍্যাবও পাল্টা গুলি ছোড়ে। এতে সোহেল গুলিবিদ্ধ হয়ে ঘটনাস্থলে নিহত হন। ঘটনাস্থল থেকে র‍্যাব সদস্যরা বিদেশি একটি পিস্তল, একটি রিভলবার ও গুলি উদ্ধার করেছেন।
ফেনী সদর মডেল থানার পুলিশ লাশ উদ্ধার করে ময়নাতদন্তের জন্য ফেনী সদর হাসপাতালের মর্গে পাঠিয়েছে।
ফেনী সদর মডেল থানার ভারপ্রাপ্ত কর্মকর্তা (ওসি) মো. রাশেদ খান চৌধুরী জানান, নিহত সোহেল ফুলগাজী উপজেলা পরিষদের চেয়ারম্যান একরামুল হক হত্যা মামলার আসামি। তাঁর বিরুদ্ধে এই হত্যাসহ আটটি মামলা ছিল। এ ছাড়া অনেক অভিযোগ ছিল।
২০১৪ সালের ২০ মে ফেনী শহরের একাডেমি এলাকায় প্রকাশ্য দিবালোকে চেয়ারম্যান একরামুল হককে কুপিয়ে, গুলি করে ও গাড়িসহ পুড়িয়ে হত্যা করা হয়। এ ঘটনায় চেয়ারম্যান একরামুল হকের ভাই রেজাউল হক জসিম বাদী হয়ে বিএনপি নেতা মাহতাব উদ্দিন চৌধুরী ওরফে মিনার চৌধুরীসহ অজ্ঞাত ৩০ থেকে ৩৫ জনকে আসামি করে ফেনী সদর মডেল থানায় একটি হত্যা মামলা দায়ের করেন।
 
