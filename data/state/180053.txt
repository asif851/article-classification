
 
প্রধান বিচারপতি সুরেন্দ্র কুমার সিনহাকে ছুটিতে যেতে তাঁর ওপর প্রচণ্ড চাপ সৃষ্টি করা হয়েছে—এমনটাই মনে করেন সুপ্রিম কোর্ট আইনজীবী সমিতির সভাপতি জয়নুল আবেদীন।
প্রধান বিচারপতির ছুটিতে যাওয়াসহ কয়েকটি বিষয় নিয়ে আজ মঙ্গলবার সুপ্রিম কোর্ট আইনজীবী সমিতির কার্যকরী কমিটির এক জরুরি সভা অনুষ্ঠিত হয়। সভা শেষে সাংবাদিকদের কাছে এমন অভিব্যক্তি প্রকাশ করেন বিএনপির এই ভাইস চেয়ারম্যান। সকাল সাড়ে ৯টা থেকে ঘণ্টাব্যাপী সমিতির সম্মেলন কক্ষে ওই সভা চলে। সভা শেষে সমিতির সভাপতির কক্ষের সামনে ব্রিফিংয়ে জয়নুল আবেদীন বলেন,‘ আমাদের আইনজীবী সমিতি মনে করে তাঁর (প্রধান বিচারপতি) ওপর প্রচণ্ড চাপ সৃষ্টি করা হয়েছে, তিনি যাতে এক মাসের জন্য ছুটিতে চলে যান। আপনারা জানেন, জাতি জানে, সারা পৃথিবীর মানুষ জানে যে একটি জাজমেন্টের পর তাঁকে একটি রাজনৈতিক দল, সরকার বিভিন্নভাবে চাপ প্রয়োগ করছিল। আমরা মনে করি, সেই চাপের অংশ হিসেবে গতকাল তাঁকে ছুটিতে পাঠানো হয়েছে। তিনি ছুটিতে যাননি। এবং তাঁকে বাধ্য করা হয়েছে। সে জন্য আজ আমরা সিদ্ধান্ত নিয়েছি প্রকৃত রহস্য জানার এবং জাতির কাছে প্রকাশ করার জন্য আমাদের প্রচেষ্টা আইনজীবী সমিতির পক্ষ থেকে অব্যাহত থাকবে। পরবর্তী কর্মসূচি ঘোষণার জন্য কী কী পদক্ষেপ গ্রহণ করতে পারি, সে বিষয়ে সমিতির জ্যেষ্ঠ আইনজীবী এবং সমিতির সাবেক সভাপতি ও সম্পাদকদের সঙ্গে মিটিং করতে আজ বিকেল তিনটায় আমাদের কমিটির রুমে আহ্বান জানিয়েছি।’
সিনিয়র আইনজীবীদের সঙ্গে মিটিং করে পরবর্তী পদক্ষেপ জানানো হবে বলে জানান তিনি।
এদিকে প্রধান বিচারপতির ছুটিতে যাওয়াকে কেন্দ্র করে সকাল থেকে বিএনপির সমর্থক আইনজীবীরা সমিতি ভবনে স্লোগানসহ থেমে থেমে বিক্ষোভ মিছিল করেন। অন্যদিকে প্রথা অনুসারে অবকাশকালীন ছুটি শেষে প্রধান বিচারপতি, সুপ্রিম কোর্টের উভয় বিভাগের বিচারপতিদের সঙ্গে আইনজীবীদের সৌজন্য সাক্ষাৎ চলছে। সকাল সাড়ে ১০টা থেকে সুপ্রিম কোর্ট প্রাঙ্গণে ওই সাক্ষাৎ অনুষ্ঠান চলছে।
আরও পড়ুন
 প্রধান বিচারপতির দায়িত্ব নিলেন মো. আবদুল ওয়াহ্হাব মিঞা
