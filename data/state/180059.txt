
হেফাজতে ইসলামের মহাসচিব জুনায়েদ বাবুনগরীর শারীরিক অবস্থার উন্নতি হচ্ছে। তিনি রাজধানীর বারডেম হাসপাতালে চিকিৎসাধীন। তাঁকে হাসপাতালের নিবিড় পরিচর্যা কেন্দ্রে (আইসিইউ) রাখা হয়েছে।
গতকাল শুক্রবার বিকেলে নাম প্রকাশে অনিচ্ছুক আইসিইউতে কর্তব্যরত চিকিৎসক প্রথম আলোকে বলেন, ‘জুনায়েদ বাবুনগরীর শারীরিক অবস্থা স্থিতিশীল। বলা যায়, সব দিক দিয়ে অবস্থা আগের চেয়ে উন্নতি হয়েছে।’ ওই চিকিৎসক আরও বলেন, বাবুনগরী ঝুঁকিমুক্ত, এটা এখনই বলা যাচ্ছে না। হাসপাতালের চিকিৎসকেরা জানিয়েছেন, বাবুনগরীর সমস্যা মূলত দুটি। প্রথমত, তাঁর পায়ে একটি ফোঁড়া হয়েছিল। তাতে অস্ত্রোপচার করা হয়েছে। দ্বিতীয়ত, তিনি ডায়াবেটিসে আক্রান্ত এবং এ ক্ষেত্রে কোনো নিয়ন্ত্রণ নেই। পাশাপাশি তাঁর কিডনির সমস্যা থাকায় ডায়ালাইসিস করা হয়েছে। এ ছাড়া শরীরে পটাশিয়াম কিছুটা ভারসাম্যহীন অবস্থায় আছে। গতকাল বেলা দেড়টায় আইসিইউতে দায়িত্বরত কর্মচারীরা বলেন, আইসিইউতে অন্য রোগীও আছে। খুব কাছের এক-দুজন আত্মীয় ছাড়া ভেতরে যাওয়ার অনুমতি নেই। তবে আইসিইউর সামনে কোনো ভিড় ছিল না। ঢাকা মহানগর গোয়েন্দা (ডিবি) পুলিশের অধীন রিমান্ডে থাকাকালে অসুস্থ হয়ে পড়লে গত সোমবার জুনায়েদ বাবুনগরীকে বারডেম হাসপাতালে ভর্তি করা হয়। গত বুধবার তড়িঘড়ি করে সরকার তাঁকে জামিনে মুক্তি দেয়। ওই একই দিনে বাবুনগরীরর চিকিৎসায় বারডেম হাসপাতালের ১০ জন বিশেষজ্ঞ চিকিৎসক নিয়ে একটি বোর্ড গঠন করা হয়। আজ শনিবার আরেকটি বোর্ড গঠন করা হতে পারে বলে সূত্র জানিয়েছে।
