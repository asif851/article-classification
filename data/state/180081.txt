
ব্যবসায়ী ও বেলারুশের অনারারি কনসাল অনিরুদ্ধ রায় বাড়ি ফিরেছেন। গুলশান থানার ভারপ্রাপ্ত কর্মকর্তা আবু বকর সিদ্দিক এই তথ্যের সত্যতা নিশ্চিত করেছেন।
তবে অনিরুদ্ধ রায়ের স্ত্রী শাশ্বতী রায়ের মুঠোফোনে একাধিকবার যোগাযোগের চেষ্টা করা হলেও তিনি ফোন ধরেননি।
আবু বকর সিদ্দিক প্রথম আলো কে বলেন, ‘মামলার বাদির সঙ্গে আমাদের কথা হয়েছে। তিনি বলেছেন বৃহস্পতিবার সকালে অনিরুদ্ধ রায় বাড়ি ফিরেছেন বলে আমরা জানতে পেরেছি। তদন্ত কর্মকর্তা হিসেবে তাঁর সঙ্গে আমি কথা বলতে চেয়েছিলাম। পরিবার রাজী হয়নি।’
অনিরুদ্ধ রায় গত ২৭ আগস্ট গুলশান ১ থেকে রহস্যজনকভাবে নিখোঁজ হন। ইউনিয়ন ব্যাংক থেকে বের হওয়ার পর গাড়িচালকের সামনেই তাঁকে তুলে নিয়ে যাওয়া যায়। ঘটনাস্থলের ভিডিও ফুটেজে তাই দেখা গিয়েছিল। ৭৯ দিন পর তিনি বাড়ি ফিরলেন।  অনিরুদ্ধ রায় রহস্যজনকভাবে নিখোঁজ হওয়ার ঘটনায় তাঁর স্বজনেরা কানাডার প্রধানমন্ত্রী জাস্টিন ট্রুডোর হস্তক্ষেপ কামনা করে চিঠি দেন। তাছাড়া বাংলাদেশ হিন্দু–বৌদ্ধ–খ্রীস্টান ঐক্য পরিষদও তাঁর উদ্ধারের দাবি জানিয়ে আসছিলেন।
