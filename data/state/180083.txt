
ঢাকা শহরের রাস্তার পাশে থাকা ভবনের কার পার্কিংয়ের স্থানে যেসব স্থাপনা রয়েছে তার তালিকা ৬০ দিনের মধ্যে জমা দেওয়ার জন্য রাজধানী উন্নয়ন কর্তৃপক্ষের (রাজউক) চেয়ারম্যানকে নির্দেশ দিয়েছেন হাইকোর্ট। মানবাধিকার ও পরিবেশবাদী সংগঠন হিউম্যান রাইটস অ্যান্ড পিচ ফর বাংলাদেশের করা একটি রিট আবেদনের প্রাথমিক শুনানি শেষে গতকাল মঙ্গলবার বিচারপতি জিনাত আরা ও বিচারপতি এ কে এম সাহিদুল হকের বেঞ্চ এ আদেশ দেন।একই সঙ্গে ঢাকা শহরের রাস্তের পাশে থাকা এসব স্থাপনা কেন অপসারণের নির্দেশ দেওয়া হবে না, তা জানতে চেয়ে রুল জারি করেছেন আদালত। চার সপ্তাহের মধ্যে পূর্ত সচিব, ঢাকা উত্তর সিটি করপোরেশনের মেয়র, দক্ষিণ সিটি করপোরেশনের মেয়র, রাজউক চেয়ারম্যান ও ঢাকা মহানগর পুলিশ কমিশনারকে রুলের জবাব দিতে বলা হয়েছে। হিউমান রাইটস অ্যান্ড পিচ ফর বাংলাদেশের পক্ষে শুনানি করেন এর প্রেসিডেন্ট আইনজীবী মনজিল মোরসেদ। রাষ্ট্রপক্ষে ছিলেন তাইতাস হিল্লোল। পরে মনজিল মোরসেদ প্রথম আলোকে বলেন, ‘শুনানির সময় আদালতকে বলেছি, ইদানীং ঢাকায় যানজট চরম আকার ধারণ করেছে। কার পার্কিং রাখার স্থানে দোকান এবং বিভিন্ন ব্যবসাপ্রতিষ্ঠান গড়ে তোলা হয়েছে। যে কারণে গাড়িগুলো রাস্তায় রাখতে হচ্ছে। ফলে, রাস্তা গাড়ি চলাচলের অনুপযোগী হয়ে পড়েছে। তাই ঢাকা শহরে যানজট ভয়াবহ আকার ধারণ করেছে।’
