
কক্সবাজারের টেকনাফের হ্নীলা ইউনিয়নের লেদা অনিবন্ধিত রোহিঙ্গা শিবির বাজারে আগুনে ২৫টি দোকান পুড়ে গেছে। আজ বুধবার রাত সাড়ে আটটার দিকে এ অগ্নিকাণ্ডের ঘটনা ঘটেছে।
লেদা অনিবন্ধিত রোহিঙ্গা শিবির ব্যবস্থাপনা কমিটির সাধারণ সম্পাদক আমির হোসেন প্রথম আলোকে বলেন, বুধবার রাতে রোহিঙ্গা শিবির সংলগ্ন বাজারের একটি চায়ের দোকান থেকে আগুনের সূত্রপাত হয়। রোহিঙ্গা শিবিরের লোকজন বালতি ও কলসিতে করে পানি দিয়ে আগুন নিয়ন্ত্রণে আনা চেষ্টা চালায়। খবর পেয়ে টেকনাফ ফায়ার সার্ভিসের সদস্যরা ঘটনাস্থলে পৌঁছানোর আগে ২৫টি দোকান ও একটি স্কুল ঘর পুড়ে যায়। তিনি জানান, ওই বাজারে মুদি, সবজি, শুঁটকি, দুটি মুরগির দোকান, তিনটি চায়ের দোকান ও একটি স্কুল ঘর ছিল।
তাৎক্ষণিকভাবে ক্ষয়ক্ষতির পরিমাণ জানা না গেলেও আনুমানিক ১৫ লাখ টাকার মতো ক্ষয়ক্ষতি হতে পারে। তবে এ ঘটনায় কেউ হতাহতের খবর পাওয়া যায়নি। ঘটনার পরপরই টেকনাফ উপজেলা নির্বাহী কর্মকর্তা (ইউএনও) মো. জাহিদ হোসেন ছিদ্দিক ও থানার পরিদর্শক (ওসি-তদন্ত) শেখ আশরাফুজ্জামান ঘটনাস্থল পরিদর্শন করেন। ইউএনও মো. জাহিদ হোসেন ছিদ্দিক বলেন, আগুনের ঘটনায় একটি তদন্ত কমিটি গঠন করা হবে।
টেকনাফ মডেল থানার ভারপ্রাপ্ত কর্মকর্তা (ওসি) মো. মাইন উদ্দিন খান ঘটনার সত্যতা নিশ্চিত করে বলেন, খবর পেয়ে পুলিশের একটি দল ঘটনাস্থলে পাঠানো হয়েছে।
টেকনাফ ফায়ার সার্ভিস স্টেশনের দলনেতা মো. সেলিম উদ্দিন বলেন, আগুনে কয়েকটি দোকান ও একটি স্কুল ঘর পুড়ে গেছে।
