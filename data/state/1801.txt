
নাটোরের বড়াইগ্রাম উপজেলার বনপাড়া পৌরসভার মহিষভাঙ্গা এলাকায় পল্লি চিকিৎসক আবদুর রহিম মৃধার বাড়িতে গতকাল শনিবার নকল গোল্ডলিফ সিগারেট তৈরির কারখানার সন্ধান পেয়েছে র্যা পিড অ্যাকশন ব্যাটালিয়ন (র্যা ব-৫)। এ সময় প্রায় কোটি টাকার লক্ষাধিক প্যাকেট নকল গোল্ডলিফ সিগারেটসহ দুজনকে আটক করা হয়।পরে সেখানে ভ্রাম্যমাণ আদালত পরিচালনা করে ওই কারখানার মালিক আবদুর রহিম মৃধাকে দুই লাখ টাকা জরিমানা করা হয়। একই সঙ্গে কারখানার ব্যবস্থাপক আবদুস সালামকে তিন মাসের কারাদণ্ড দেওয়া হয়। সহকারী কমিশনার (ভূমি) জাহিদ নেওয়াজ আদালত পরিচালনা করেন।র্যা ব-৫-এর সহকারী পুলিশ সুপার জামাল আল নাসের জানান, গোপন সংবাদের ভিত্তিতে মহিষভাঙ্গা এলাকায় আবদুর রহিম মৃধার বাড়িতে অভিযান চালানো হয়। এ সময় নকল সিগারেট তৈরির সরঞ্জামসহ প্রায় এক লাখ প্যাকেট নকল গোল্ডলিফ সিগারেট জব্দ করা হয়। তিনি আরও বলেন, পরে সহকারী কমিশনার (ভূমি) জাহিদ নেওয়াজের উপস্থিতিতে জব্দকৃত নকল সিগারেট ও সিগারেট তৈরির সরঞ্জাম ধ্বংস করা হয়।
