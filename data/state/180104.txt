
এক পৃষ্ঠার একটি টাইপ করা তদন্ত প্রতিবেদন। লিখেছেন যশোরের সাব ডিভিশনাল অফিসার (এসডিও) এস এ চৌধুরী। ১৯৪৮ সালের ১৮ এপ্রিল লেখা এই প্রতিবেদন ভাষা আন্দোলনে বিক্ষুব্ধ জনতার ওপর পুলিশের প্রথম গুলিবর্ষণের সাক্ষ্য বহন করছে। ঘটনাটি ঘটেছিল এই প্রতিবেদন লেখার মাসখানেক আগে ১৩ মার্চ, ১৯৪৮ যশোরের আদালত এলাকায়। ফাঁকা গুলিবর্ষণ ছিল সেটা। কেউ আহত হয়নি।যশোরের এই ঘটনাটির একটি প্রেক্ষাপট আছে। ১৯৪৮ সালের ২৫ ফেব্রুয়ারি উর্দু এবং ইংরেজিকে পাকিস্তান গণপরিষদের সরকারি ভাষা নির্ধারণ করা হয়। পূর্ব বাংলার প্রতিনিধি ধীরেন্দ্রনাথ দত্ত বাংলাকেও গণপরিষদের ভাষা হিসেবে গ্রহণের প্রস্তাব করেছিলেন। তাঁর প্রস্তাব গ্রাহ্য হয়নি। এর প্রতিবাদে ২৭ ফেব্রুয়ারি ‘রাষ্ট্রভাষা সংগ্রাম পরিষদ’ বাংলা ভাষাকে রাষ্ট্রভাষা হিসেবে স্বীকৃতি দেওয়ার দাবিতে ১১ মার্চ সারা দেশে হরতাল পালনের সিদ্ধান্ত নেয়।অন্য অনেক জায়গার মতো যশোরের ছাত্ররাও মার্চ মাসের শুরু থেকে সেই হরতালের প্রস্তুতি নিচ্ছিল। হরতালের দিন যশোর জেলা প্রশাসন শহরে ১৪৪ ধারা জারি করে। যশোরের বিভিন্ন স্কুল ও কলেজের ছাত্ররা সেদিন শুধু হরতালই পালন করেনি, ১৪৪ ধারা ভঙ্গ করে মিছিলও বের করে। পুলিশ এদিন ১৫ জনকে আটক করেছিল।১২ মার্চ যশোর শহরের স্কুল ও কলেজের ছাত্ররা আগের দিন গ্রেপ্তার হওয়া ছাত্রদের মুক্তির দাবিতে হরতাল পালন করে। ১৩ মার্চ বন্দীদের মুক্তির দাবিতে ছাত্ররা আবার মিছিল বের করলে এদিন আন্দোলনরত ছাত্রদের সঙ্গে পুলিশের সংঘর্ষ হয়। এই সংঘর্ষের সময় পুলিশ ছাত্রদের লাঠিপেটা করার পাশাপাশি গুলিবর্ষণও করে।গুলিবর্ষণের ঘটনায় সরকারের পক্ষ থেকে তদন্ত করা হয়েছিল। সেই তদন্ত প্রতিবেদনই জমা দিয়েছেন এসডিও এস এ চৌধুরী। প্রতিবেদনে পুলিশের কর্মকাণ্ডের সাফাই গাওয়া হয়েছে। এতে বলা হয়েছে, বন্দীদের মুক্তির দাবিতে যশোর কলেজ থেকে ছাত্রদের একটি বড় মিছিল শহর প্রদক্ষিণ শেষে এসডিও অফিসের সামনে সমাবেশ করে। সমাবেশ ক্রমেই উগ্র হয়ে উঠলে লাঠিপেটা করে পুলিশ তা ছত্রভঙ্গ করে দেয়। কিন্তু অপর একদল উচ্ছৃঙ্খল জনতা আদালতসংলগ্ন ট্রেজারিতে দায়িত্বরত পুলিশের ওপর চড়াও হলে থানা থেকে ওসিসহ বেশ কিছু পুলিশ এসে জনতার ওপর লাঠিচার্জ করে। এতেও জনতাকে নিরস্ত করতে না পেরে ওসি গুলির আদেশ দেন। প্রতিবেদনে তদন্তকারী এই মত প্রকাশ করেন যে ট্রেজারি রক্ষার জন্য পুলিশের কাছে এ ছাড়া আর কোনো বিকল্প ছিল না। 
