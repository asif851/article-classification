
গুম-অপহরণ-খুন নিয়ে দেওয়া বক্তব্যের পরিপ্রেক্ষিতে স্বরাষ্ট্র প্রতিমন্ত্রী আসাদুজ্জামান খানকে ‘কলাগাছ মার্কা’ প্রতিমন্ত্রী বলে আখ্যায়িত করেছেন বিএনপির ঢাকা মহানগর কমিটির আহ্বায়ক সাদেক হোসেন খোকা। একই সঙ্গে তিনি দাবি করেছেন, তাঁর বক্তব্যের পর নারায়ণগঞ্জে গুম-অপহরণ-খুনের ঘটনা ঘটেনি।আজ শনিবার নয়াপল্টনে ভাসানী মিলনায়তনে ঢাকা মহানগর বিএনপির যৌথসভায় এ মন্তব্য করেন খোকা।দেশে সাম্প্রতিক গুম-অপহরণ-খুনের জন্য খোকার দেওয়া ‘চোরাগোপ্তা আন্দোলন’-সংক্রান্ত বক্তব্যকে দায়ী করেন স্বরাষ্ট্র প্রতিমন্ত্রী। প্রতিমন্ত্রীর ওই বক্তব্যের জবাবে খোকা বলেন, ‘নারায়ণগঞ্জের কানার ভাই আন্ধাও জানেন, কারা এসব করছেন। সাবেক সাংসদ কবরী বারবার বলে গেছেন, কারা এসব করছেন। নারায়ণগঞ্জের নির্বাচিত মেয়র আইভী সরাসরি শামীম ওসমানকে দায়ী করেছেন।’বিএনপির এই নেতা বলেন, শেখ হাসিনা স্বরাষ্ট্র মন্ত্রণালয়ের দায়িত্বে আছেন। কেন জানি না তিনি হেলাফেলা করছেন।স্বরাষ্ট্র প্রতিমন্ত্রীর সমালোচনা করে খোকা বলেন, ‘স্বরাষ্ট্র প্রতিমন্ত্রীকে সরল মনের ভালো মানুষ হিসেবে জানতাম। কিন্তু এখন দেখি তিনি বেকুব, বে-আক্কেল মানুষ।’আসাদুজ্জামান খানকে কলাগাছ মার্কা প্রতিমন্ত্রী আখ্যা দিয়ে তাঁকে সমাজকল্যাণ বা এ ধরনের কোনো মন্ত্রণালয়ের দায়িত্বে দেওয়ার জন্য সরকারের প্রতি আহ্বান জানান খোকা। তিনি বলেন, প্রশাসন চালানোর জন্য আওয়ামী লীগে অনেক দক্ষ লোক আছেন। সে ধরনের লোকদের স্বরাষ্ট্র মন্ত্রণালয়ের মতো গুরুত্বপূর্ণ মন্ত্রণালয়ের দায়িত্ব দেওয়ার আহ্বান জানান তিনি।
সরকারের উদ্দেশে খোকা বলেন, ‘আমি আজও বলছি, ভবিষ্যতেও বলব, ক্ষমতা পরিবর্তনের স্বাভাবিক পথ বন্ধ করলে, অস্বাভাবিক পথেই তা পরিবর্তিত হবে। কারও জন্যই এটি ভালো হবে না।’
নারায়ণগঞ্জের ঘটনা তদন্ত না করে সরকারের লোকজন উল্টাপাল্টা বক্তব্য দিয়ে তা ভিন্ন খাতে প্রবাহিত করছে বলে অভিযোগ করেন খোকা।
