
গাজীপুরের শ্রীপুরে দুই মাদক ব্যবসায়ীকে ছয় মাস করে কারাদণ্ড দিয়েছেন ভ্রাম্যমাণ আদালত। আজ রোববার সকালে উপজেলার এমসি বাজার এলাকা থেকে তাঁদের ইয়াবা বড়িসহ গ্রেপ্তারের পর এই কারাদণ্ড দেন ভ্রাম্যমাণ আদালত
গ্রেপ্তার ব্যক্তিরা হলেন জয়নাল (৪৬) ও আবুল হোসেন (২৭)। জয়নাল পাগলা থানার পাইথল গ্রামের বাসিন্দা। তিনি শ্রীপুরের দেওয়ানেরচালা গ্রামে একটি বাড়িতে ভাড়া থাকেন। আবুল হোসেন ময়মনসিংহের ত্রিশাল উপজেলার কানহর গ্রামের বাসিন্দা। তিনি শ্রীপুরের মূলাইদ গ্রামে একটি বাড়িতে ভাড়া থাকেন।
মাওনা হাইওয়ে থানার ভারপ্রাপ্ত কর্মকর্তা (ওসি) দেলোয়ার হোসেন জানান, গোপন সূত্রে খবর পেয়ে ঢাকা-ময়মনসিংহ মহাসড়কের এমসি বাজারে অভিযান চালিয়ে এই দুই মাদক ব্যবসায়ীকে গ্রেপ্তার করা হয়েছে। তাঁদের দেহ তল্লাশি করে মোট ৮ পিস ইয়াবা বড়ি জব্দ করা হয়।
দেলোয়ার হোসেন আরও জানান, এই এলাকায় তাঁরা মাদক ব্যবসা করতেন বলে জানা গেছে। পরে ভ্রাম্যমাণ আদালতের মাধ্যমে তাঁদের প্রত্যেককে ছয় মাস করে কারাদণ্ড দেওয়া হয়।
