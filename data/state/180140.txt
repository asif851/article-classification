
অন্তঃসত্ত্বা নারী ও শূন্য থেকে পাঁচ বছর বয়সী শিশুর স্বাস্থ্য পরিস্থিতির উন্নয়নে দুই হাজার ৩৭৭ কোটি টাকার একটি প্রকল্প নিয়েছে সরকার। এ প্রকল্পের অধীনে আগামী পাঁচ বছরে গাইবান্ধা, কুড়িগ্রাম, লালমনিরহাট, নীলফামারী, জামালপুর, ময়মনসিংহ ও শেরপুর এ সাতটি জেলার ৪২টি উপজেলার ৪৪৩টি ইউনিয়ন পরিষদে দরিদ্র মা ও শিশুরা এই অর্থসহায়তা পাবে।স্বাস্থ্য মন্ত্রণালয়ের সহযোগিতায় স্থানীয় সরকার মন্ত্রণালয় এ প্রকল্প বাস্তবায়ন করবে। আজ সোমবার স্বাস্থ্য মন্ত্রণালয়ে এই দুই মন্ত্রণালয়ের মধ্যে এ সংক্রান্ত একটি চুক্তি স্বাক্ষরিত হয়েছে। এ প্রকল্পের আওতায় ছয় লাখ মা অর্থসহায়তা পাবেন। তাঁদের খুঁজে বের করা হবে বাংলাদেশ পভার্টি ডেটাবেজ অনুসরণ করে।এ প্রকল্পের আওতায় যে ধরনের সহায়তা দেওয়া হবে, তা হলো গর্ভকালীন সময়ে চারবার স্বাস্থ্য পরীক্ষার জন্য প্রতিবার ২০০ টাকা, শূন্য থেকে ২৪ মাস বয়সী শিশু ঠিকমতো বেড়েছে কি না-এ পরীক্ষা করালে প্রতিবার ৫০০ টাকা, ২৫ থেকে ৬০ মাস বয়সী বাচ্চারা ঠিকমতো বেড়েছে কি না-তিন মাস পর পর এ পরীক্ষা করালে প্রতিবার এক হাজার টাকা, অন্তঃসত্ত্বা নারী ও মায়েরা প্রতি মাসে শিশু পুষ্টি ও উন্নত শিক্ষাবিষয়ক কর্মশালায় অংশ নিলে প্রতিবার ৫০০ টাকা।এ জন্য মায়েদের একটি স্মার্টকার্ড দেওয়া হবে। পোস্টাল ক্যাশ কার্ড নামক এ স্মার্ট কার্ডের মাধ্যমে মায়েরা নিজেরাই টাকা তুলে নিতে পারবেন, কোনো মাধ্যমের প্রয়োজন হবে না।
