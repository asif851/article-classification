
রাজধানীর মিরপুরের দারুস সালাম থানার সহকারী উপপরিদর্শক (এএসআই) ইব্রাহিম মোল্লা হত্যা মামলায় পাঁচ আসামিসহ ২৪ জনকে রিমান্ডে পাঠিয়েছেন আদালত। এর মধ্যে এজাহারভুক্ত পাঁচ আসামিকে ছয় দিন করে এবং সন্দেহভাজন ১৯ জনকে তিন দিন করে রিমান্ডের আদেশ দেওয়া হয়েছে। আজ রোববার ঢাকার মহানগর হাকিম এমদাদুল হক এবং জাহাঙ্গির হোসেন পৃথক দুটি আদেশে এ রিমান্ড মঞ্জুর করেন।
মামলার এজাহারভুক্ত পাঁচ আসামি হলেন শেখ রফি আহমেদ, চিকিৎসক মো. ইউনুস আলী, মো. মাসুদ রানা, খন্দকার মেহেদি হাসান ও চিকিৎসক তৌফিকুর রহমান।
মহানগর হাকিম এমদাদুল হকের আদালতে এই পাঁচজনের রিমান্ড আবেদনে বলা হয়েছে, এএসআই ইব্রাহিম মোল্লা হত্যাকাণ্ডের সঙ্গে এই আসামিদের জড়িত থাকার প্রমাণ পাওয়া গেছে। অস্ত্র উদ্ধার এবং হত্যায় সহযোগীদের গ্রেপ্তারের জন্য তাঁদের ১০ দিন করে পুলিশ রিমান্ডের প্রয়োজন। আদালত শুনানি শেষে ছয় দিন করে রিমান্ড মঞ্জুর করেন।
এর আগে মামলার তদন্তকারী কর্মকর্তা ডিবির পরিদর্শক সেলিম হোসেন বগুড়া থেকে আটক সন্দেহভাজন ১৯ জনকে ৫৪ ধারায় গ্রেপ্তার দেখিয়ে আদালতে হাজির করে সাত দিন করে রিমান্ডের আবেদন করেন। এতে বলা হয়, মামলার অন্যতম আসামি মাসুদ রানাকে গ্রেপ্তারের পর তাঁর দেওয়া তথ্যের ভিত্তিতেই এঁদের আটক করা হয়। এই হত্যাকাণ্ডের সঙ্গে এ আসামিরা প্রত্যক্ষ বা পরোক্ষভাবে জড়িত আছে বলে সন্দেহ রয়েছে। হত্যাকাণ্ডে জড়িত অন্যদের খুঁজে বের করার জন্য এই সন্দেহভাজনদের রিমান্ডে নেওয়া জরুরি।
শুনানি শেষে আদালত তাঁদের তিন করে রিমান্ড মঞ্জুর করেন।
আরও পড়ুন: 
গাবতলীতে দুর্বৃত্তের ছুরিকাঘাতে এএসআই খুনমাসুদুর ৭ দিনের রিমান্ডেস্বাধীনতাবিরোধী চক্র হত্যায় জড়িত: পুলিশ
