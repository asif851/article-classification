
লেবাননে নিযুক্ত বাংলাদেশের রাষ্ট্রদূত গাউসুল আজম সরকারকে ঢাকায় তলব করা হয়েছে। পররাষ্ট্র মন্ত্রণালয়ের এক জ্যেষ্ঠ কর্মকর্তা আজ শনিবার জানান, গাউসুল আজমকে দ্রুততম সময়ের মধ্যে ঢাকায় ফিরে আসার নির্দেশ দেওয়া হয়েছে।ওই কর্মকর্তা বলেন, বৈরুতে বাংলাদেশ দূতাবাসের কার্যক্রম পরিচালনায় অব্যবস্থাপনার অভিযোগে গাউসুল আজম সরকারকে ঢাকায় ফিরিয়ে আনার সিদ্ধান্ত নেওয়া হয়।পররাষ্ট্র মন্ত্রণালয়ের কর্মকর্তা বলেন, রাষ্ট্রদূত ও তাঁর স্ত্রীর বিরুদ্ধে কয়েক দিন ধরে আর্থিক অনিয়মসহ নানা অভিযোগ আসছিল। সম্প্রতি এমন অভিযোগও এসেছিল যে, রাষ্ট্রদূত দূতাবাসে এক বাংলাদেশি তরুণকে জোর করে আটকে রেখেছেন।ওই কর্মকর্তা আরও বলেন, গাউসুল আজমকে রাষ্ট্রদূতের দায়িত্ব পররাষ্ট্র মন্ত্রণালয়ের পশ্চিম এশিয়া অনুবিভাগের মহাপরিচালক মোহাম্মদ নজরুল ইসলামের হাতে অর্পণ করে আসতে বলা হয়েছে।
