
পাচারের শিকার বাংলাদেশি দুই কিশোরকে ফেরত দিয়েছে ভারতের হিলি অভিবাসন চেকপোস্ট পুলিশ। ১৮ মাস আটক থাকার পর গতকাল বুধবার বেলা ১১টায় হিলি চেকপোস্ট দিয়ে তাদের দিনাজপুরের হিলি অভিবাসন চেকপোস্ট পুলিশের কাছে হস্তান্তর করা হয়।ফেরত আসা কিশোরেরা হলো কুমিল্লার বুড়িচং উপজেলার ফরিজপুর গ্রামের বাবুল মিয়ার ছেলে আলামিন ও রাজশাহীর গোদাগাড়ী উপজেলার চর কানাপাড়া গ্রামের পিয়ারুল ইসলামের ছেলে মনিরুল ইসলাম ওরফে মমিন। তাদের হস্তান্তরের সময় বিজিবি, বিএসএফ ও শিশু হোমের কর্মকর্তারা উপস্থিত ছিলেন। পরে দুই কিশোরকে নিজ নিজ পরিবারের কাছে তুলে দেওয়া হয়।হিলি অভিবাসন চেকপোস্টের অফিসার ইনচার্জ আফতাব হোসেন বলেন, ১৮ মাস আগে রাজশাহী ও হিলি সীমান্ত এলাকা দিয়ে দালালরা দুই কিশোরকে ভারতে পাচার করে। সেখানকার আইনশৃঙ্খলা রক্ষাকারী বাহিনী তাদের আটক করে। তবে ওই সময় বয়স ১৮ বছরের কম হওয়ায় জেলহাজতের পরিবর্তে ভারতের বালুরঘাট শুভায়ন অবজারভেশন হোমে তাদের আটক রাখা হয়।
