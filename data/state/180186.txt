
জমিসংক্রান্ত বিরোধের জের ধরে মানিকগঞ্জের সিঙ্গাইর উপজেলায় বাইমাইল গ্রামে আরশেদ আলী (৪৫) নামে এক ব্যক্তিকে প্রতিপক্ষের লোকজন ধারালো অস্ত্র দিয়ে কুপিয়ে হত্যা করেছেন বলে অভিযোগ পাওয়া গেছে। গত মঙ্গলবার রাতের এ ঘটনায় তাঁর স্ত্রী ও মেয়ে গুরুতর আহত হন।আরশেদ আলীর স্ত্রীকে সাভার এনাম মেডিকেল কলেজ হাসপাতালের নিবিড় পর্যবেক্ষণ কেন্দ্রে (আইসিইউ) রাখা হয়েছে।পুলিশ ও নিহতের পরিবার জানায়, আরশেদ আলীর সঙ্গে প্রতিবেশী বাদল হোসেনের বসতভিটার সীমানা নিয়ে বিরোধ চলে আসছিল। এর জের ধরে মঙ্গলবার রাতে বাদল ও তাঁর লোকজন ধারালো অস্ত্র ও লাঠিসোঁটা নিয়ে হামলা চালান।আরশেদ আলীকে কোপাতে থাকলে তাঁর স্ত্রী লিলি বেগম ও মেয়ে তানজিনা এগিয়ে আসেন৷ তাঁদেরও কুপিয়ে ও পিটিয়ে জখম করা হয়।
