
ইংরেজি দৈনিক দ্য ডেইলি স্টার-এর সম্পাদক মাহফুজ আনামকে মানহানির মামলায় জড়িয়ে হয়রানি করায় গভীর উদ্বেগ জানিয়েছেন দেশের নয়জন বিশিষ্ট নাগরিক। আজ বুধবার গণমাধ্যমে দেওয়া এক বিজ্ঞপ্তিতে তাঁরা এই উদ্বেগের কথা জানান।
ইমেরিটাস অধ্যাপক আনিসুজ্জামানের সই করা বিজ্ঞপ্তিতে মাহফুজ আনামের বিরুদ্ধে চলমান হয়রানিমূলক পরিস্থিতি আর যেন অগ্রসর না হয় সে জন্য ব্যবস্থা নিতে সরকারসহ সংশ্লিষ্ট সব পক্ষের কাছে অনুরোধ জানানো হয়েছে।
বিবৃতিটি দিয়েছেন ড. আনিসুজ্জামান, সুলতানা কামাল, ডা. সারওয়ার আলী, অধ্যাপক এম এম আকাশ, অধ্যাপক সিরাজুল ইসলাম চৌধুরী, অধ্যাপক জামিলুর রেজা চৌধুরী, আয়েশা খানম, জিয়া উদ্দিন তারেক আলী ও আবুল হাসনাত।
বিজ্ঞপ্তিতে বলা হয়, ‘গত এক সপ্তাহে বিভিন্ন জেলায় সাংবাদিক মাহফুজ আনামের বিরুদ্ধে ৫০টিরও বেশি মানহানির মামলা করা হয়েছে এবং সমন জারি হয়েছে, তাতে আমরা গভীর উদ্বেগ প্রকাশ করছি। সাংবাদিকতার নীতি নৈতিকতা মেনে বিশেষ পরিস্থিতিতে প্রকাশিত সংবাদ বিষয়ে ভুল স্বীকার করার মধ্য দিয়ে বিষয়টি নিষ্পত্তি হয়ে গেলে বাক স্বাধীনতার জগতে এক উন্নত সংস্কৃতির নজির হতে পারতো। কিন্তু জেলায় জেলায় তাঁর বিরুদ্ধে মানহানি ও রাষ্ট্রদ্রোহিতার ঢালাও অভিযোগ এনে এতগুলো মামলা করায় বিষয়টি হয়রানির পর্যায়ে চলে গেছে। তা একটি গণতান্ত্রিক পরিবেশ এবং সংবাদপত্রসহ নাগরিকের মত প্রকাশের স্বাধীনতাকে অবজ্ঞা করার শামিল।’ এ ধরনের অবস্থান অগণতান্ত্রিক ও প্রতিক্রিয়াশীল চক্রকে তাদের দুরভিসন্ধিমূলক অপপ্রয়াস চালাবার সুযোগ করে দিতে পারে বলে তাঁরা আশঙ্কা করছেন। তাঁরা সরকার, গণমাধ্যম ও নাগরিকের স্ব স্ব ক্ষেত্রে অধিকতর দায়িত্বশীল হয়ে এ ধরনের অবস্থার মোকাবিলার আহ্বান জানান।
