
 
দিনাজপুরের ঘোড়াঘাটে এইচএসসি পরীক্ষার্থীকে উত্ত্যক্ত করার সময় মো. তপু (২৫) নামের এক যুবককে আটক করে এক বছরের বিনাশ্রম কারাদণ্ড দিয়েছেন ভ্রাম্যমাণ আদালত। আজ বুধবার সকাল সাড়ে নয়টায় উপজেলা নির্বাহী কর্মকর্তা (ইউএনও) টিএমএ মমিন ভ্রাম্যমাণ আদালতের মাধ্যমে ওই যুবককে কারাদণ্ড দেন। মো. তপু দক্ষিণ দেবীপুর গ্রামের আবদুল মান্নানের ছেলে।
ইউএনও মমিন জানান, তপু গত এক বছর থেকে ওই পরীক্ষার্থীকে উত্ত্যক্ত করত। এ নিয়ে সামাজিকভাবে কয়েকবার তপুর বিচারও হয়েছে। তারপরও তপু ওই ছাত্রীকে উত্ত্যক্ত করছিল। এ ঘটনায় তিন দিন আগে ওই ছাত্রীর মা ইউএনওর কাছে লিখিত অভিযোগ দেন। অভিযোগ পেয়ে আজ তপুকে অনুসরণ করে ভ্রাম্যমাণ আদালত। সকাল সাড়ে নয়টার দিকে ওই ছাত্রীকে উত্ত্যক্ত করার সময় তপুকে আটক করা হয়। পরে ভ্রাম্যমাণ আদালতের মাধ্যমে তাঁকে এক বছরের বিনাশ্রম কারাদণ্ড দেওয়া হয়।
ইউএনও জানান, তপু মাদকাসক্ত।
