
চট্টগ্রামের সন্দ্বীপে সন্ত্রাসীদের গুলিতে তিন পুলিশ সদস্য আহত হয়েছেন। গতকাল বৃহস্পতিবার দুপুরে উপজেলার হরিশপুর এলাকায় এ ঘটনা ঘটে। হত্যা, চাঁদাবাজিসহ ১০ মামলার এক আসামিকে গ্রেপ্তার করতে গেলে পুলিশের ওপর হামলা চালায় সন্ত্রাসীরা।আহত পুলিশ সদস্যরা হলেন সন্দ্বীপ থানার সহকারী উপপরিদর্শক (এএসআই) আকবর হোসেন ও জাহিদ হোসেন এবং কনস্টেবল মো. ফারুক। ছররা গুলিতে আহত হয়েছেন তাঁরা।পরে পুলিশ অভিযান চালিয়ে মো. জাফর নামের ওই সন্ত্রাসীকে একটি বিদেশি পিস্তল, ছয়টি গুলিসহ গ্রেপ্তার করে।সন্দ্বীপ থানার ভারপ্রাপ্ত কর্মকর্তা (ওসি) সামসুল ইসলাম গতকাল রাতে মুঠোফোনে প্রথম আলোকে বলেন, গ্রেপ্তার জাফর সন্দ্বীপ থানা পুলিশের ১ নম্বর তালিকাভুক্ত সন্ত্রাসী। তার বিরুদ্ধে হত্যা ও চাঁদাবাজির ১০টি মামলা রয়েছে। গোপন তথে৵র ভিত্তিতে তাকে ধরতে অভিযান শুরু করে পুলিশ। এ সময় পুলিশকে লক্ষ্য করে জাফর ও তার সহযোগীরা গুলি করে। আহত পুলিশ সদস্যদের উপজেলা স্বাস্থ্য কমপ্লেক্সে ভর্তি করা হয়েছে। জাফরের বিরুদ্ধে থানায় অস্ত্র ও পুলিশের ওপর হামলার ঘটনায় পৃথক দুটি মামলা হয়েছে।
