
টুরিস্ট ভিসার আবেদনকারীরা ভারতে যাওয়ার নিশ্চিত বিমান টিকিটসহ সরাসরি সাক্ষাৎ করতে এবং ভারত ভ্রমণের তারিখের তিন মাস আগে ভিসার আবেদনপত্র জমা দিতে পারবেন। বাংলাদেশি নাগরিকদের জন্য ভারতীয় ভিসা প্রাপ্তি সহজতর ও সাধারণ করার চলমান প্রক্রিয়ার অংশ হিসেবে তা করা হয়েছে।
আগামী ১ এপ্রিল থেকে রাজশাহী, রংপুর, সিলেট, চট্টগ্রাম, খুলনা, যশোর, ময়মনসিংহ, বরিশাল এবং ঢাকার মিরপুরের আইভিএসিসহ নয়টি ভারতীয় ভিসা আবেদন কেন্দ্রগুলোতে (আইভিএসি) এ সিদ্ধান্ত কার্যকর হবে। আজ সোমবার ভারতীয় হাইকমিশনে এক সংবাদ বিজ্ঞপ্তিতে এসব কথা বলা হয়েছে।
সংবাদ বিজ্ঞপ্তিতে বলা হয়, বর্তমানে আবেদনকারীরা সরাসরি সাক্ষাৎ করতে এবং ভারত ভ্রমণের তারিখ থেকে এক মাস আগে আবেদনপত্র জমা দিতে পারেন। সরাসরি টুরিস্ট ভিসা স্কিমটি ২০১৬ সালের অক্টোবরে ঢাকায় নারী ভ্রমণকারী ও তাঁদের পরিবারের সদস্যদের জন্য প্রথম চালু করা হয়, যা পরবর্তীকালে সব আবেদনকারীর জন্য ও ঢাকার বাইরের সব আইভিএসিতে সম্প্রসারিত করা হয়। এই স্কিমের আওতায়, আবেদনকারী নিশ্চিত টিকিটসহ (বিমান, ট্রেন ও অনুমোদিত বাস সার্ভিস) সরাসরি সাক্ষাৎ করতে পারবেন এবং তাঁদের নিজেদের জন্য ও পরিবারের সদস্যদের জন্য নয়টি আইভিএসিতে কোনো পূর্বনির্ধারিত অনলাইন অ্যাপয়েন্টমেন্ট তারিখ ছাড়াই টুরিস্ট ভিসার আবেদনপত্র জমা দিতে পারবেন। মিরপুরের আইভিএসিটি শনিবার শুধু নারী আবেদনকারীদের জন্য খোলা থাকে। 
