
জাহাঙ্গীরনগর বিশ্ববিদ্যালয়ের শিক্ষকদের দাবির মুখে বিশ্ববিদ্যালয় শাখা ছাত্রলীগের সাংগঠনিক সম্পাদক ফয়সাল হোসেনকে চাকরি থেকে অব্যাহতি দেওয়া হয়েছে। আজ সোমবার তাঁকে অব্যাহতি পত্র দেওয়া হয়েছে বলে নিশ্চিত করেছেন রেজিস্ট্রার আবু বকর সিদ্দিক।
রেজিস্ট্রার জানান, নিয়মানুযায়ী তাঁকে এক মাসের নোটিশ দেওয়া হয়েছে। তিনি আগামী ১৮ নভেম্বর পর্যন্ত বিশ্ববিদ্যালয়ে দায়িত্ব পালন করবেন।গত ১৩ জুলাই পবিত্র ঈদুল ফিতরের ছুটির আগে শেষ কর্মদিবসে চার ছাত্রলীগ নেতাসহ ছয়জনকে অ্যাডহক (অস্থায়ী) ভিত্তিক নিয়োগ দেন উপাচার্য অধ্যাপক ফারজানা ইসলাম। ওই দিন বিশ্ববিদ্যালয়ের কেন্দ্রীয় গ্রন্থাগারে প্রশাসনিক কর্মকর্তা হিসেবে ফয়সালকে নিয়োগ দেওয়া হয়। কিন্তু তাঁর বিরুদ্ধে ২০১৩ সালে উপাচার্য বিরোধী আন্দোলন চলাকালে শিক্ষকদের ওপর হামলা চালানোর অভিযোগ রয়েছে। এ কারণে নিয়োগ পেলেও শিক্ষকদের বিরোধিতায় তিনি কর্মস্থলে যোগ দিতে পারেননি। এরপর গত ২৩ আগস্ট তাঁর আগের নিয়োগ বাতিল করে উপাচার্য রেজিস্ট্রারের কার্যালয়ে পুনরায় অ্যাডহক ভিত্তিক নিয়োগ দেন। এরপর থেকেই শিক্ষকেরা তাঁর নিয়োগ বাতিলের দাবি জানিয়ে আসছিলেন। গত শনিবার শিক্ষক সমিতি ফয়সালের নিয়োগ বাতিলের জন্য উপাচার্যকে ২৪ ঘণ্টা সময় বেঁধে দেয়। এরপর আজ এ সিদ্ধান্ত নেওয়া হয়েছে।
ভর্তি পরীক্ষা নেবে শিক্ষক সমিতি: জাহাঙ্গীর নগর বিশ্ববিদ্যালয়ের ২০১৫-১৬ শিক্ষাবর্ষের প্রথম বর্ষের ভর্তি পরীক্ষা নেওয়ার সিদ্ধান্ত নিয়েছে শিক্ষক সমিতি। আজ সোমবার অনুষ্ঠিত সাধারণ সভায় এ সিদ্ধান্ত নেওয়া হয়েছে বলে জানান সমিতির সভাপতি অধ্যাপক মো. খবির উদ্দিন।এর আগে শনিবার অনুষ্ঠিত এক সাধারণ সভায় শিক্ষকদের স্বতন্ত্র বেতন কাঠামো ও অষ্টম জাতীয় বেতন কাঠামো পুনর্নির্ধারণের দাবিতে ভর্তি পরীক্ষা না নেওয়ার সিদ্ধান্ত নিয়েছিল শিক্ষক সমিতি।আগামী ২৫ অক্টোবর থেকে ২ নভেম্বর পর্যন্ত বিশ্ববিদ্যালয়ের ভর্তি পরীক্ষা অনুষ্ঠিত হবে। এ বছর দুই লাখ ২৬ হাজার ৫৭২ জন পরীক্ষার্থী ভর্তির জন্য আবেদন করেছেন।
