
মানবতাবিরোধী অপরাধে অভিযুক্ত জামায়াতের সেক্রেটারি জেনারেল আলী আহসান মোহাম্মাদ মুজাহিদের ফাঁসির রায় দ্রুত কার্যকর করার দাবি জানিয়েছেন শহীদ সাংবাদিক সিরাজুদ্দীন হোসেনের বড় ছেলে শাহীন রেজা নূর। একই সঙ্গে যাঁরা মুজাহিদের বিরুদ্ধে সাক্ষ্য দিয়েছেন, তাঁদের নিরাপত্তা দিতে সরকারের প্রতি আহ্বান জানান তিনি। আজ বুধবার আন্তর্জাতিক অপরাধ ট্রাইব্যুনালে মুজাহিদের বিরুদ্ধে রায় দেওয়ার পর তাত্ক্ষণিক প্রতিক্রিয়ায় দৈনিক ইত্তেফাকের নির্বাহী সম্পাদক শাহীন রেজা নূর বলেন, ‘আমরা শহীদ পরিবারের সন্তানেরা আমাদের হারিয়ে যাওয়া স্বজনদের পাব না। তবে একাত্তরের এই ঘৃণ্য অপরাধীর বিরুদ্ধে রায়ে স্বস্তি পেয়েছি। এর দ্রুত বাস্তবায়ন না হলে সংকট ও যন্ত্রণা আরও বাড়বে।’ মুজাহিদের বিরুদ্ধে মানবতাবিরোধী মামলার অন্যতম সাক্ষী ছিলেন শাহীন রেজা নূর। ১৯৭১ সালের ১০ ডিসেম্বর রাজধানী ঢাকার চামেলীবাগের বাসা থেকে তাঁর বাবা দৈনিক ইত্তেফাকের তত্কালীন কার্যনির্বাহী সম্পাদক সিরাজুদ্দীন হোসেনকে অপহরণ করে হত্যা করে আলবদর বাহিনী, যার প্রধান ছিলেন মুজাহিদ। মানবতাবিরোধী অপরাধে অভিযুক্ত ব্যক্তিদের শুধু নয়, সংগঠন হিসেবে জামায়াতে ইসলামীরও বিচার দাবি করে শাহীন রেজা নূর বলেন, ‘ন্যুরেমবার্গ ট্রায়ালে যুদ্ধাপরাধীদের কেবল নয়, দ্বিতীয় বিশ্বযুদ্ধের নানা ধরনের অপরাধে জড়িত বিভিন্ন সংগঠনেরও বিচার হয়েছিল। তাহলে জামায়াত মুক্তিযুদ্ধের সময় যা করেছে, এতে ওদের বিচার কেন হবে না?’
এ ছাড়া মুজাহিদের বিরুদ্ধে যাঁরা অপরাধ ট্রাইব্যুনালে সাক্ষ্য দিয়েছেন, তাঁদের নিরাপত্তা দিতে সরকারের প্রতি অনুরোধ জানান তিনি।
