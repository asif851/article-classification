
বিএনপির চেয়ারপারসন বেগম খালেদা জিয়ার সড়কপথে কক্সবাজার সফর করেছেন গত সপ্তাহে। এবার সড়কপথেই কক্সবাজার যাচ্ছেন আওয়ামী লীগের সাধারণ সম্পাদক ওবায়দুল কাদের। আজ শনিবার বিকেল থেকে রাত পর্যন্ত দক্ষিণ চট্টগ্রাম ও কক্সবাজারের বিভিন্ন পথসভায় বক্তৃতা করবেন। চট্টগ্রামের আনোয়ারা থেকে যাত্রা করবেন তিনি।
দলীয় সূত্র জানায়, সড়কপথে ওবায়দুল কাদের চট্টগ্রামের চন্দনাইশ, সাতকানিয়ার কেরানীহাট, লোহাগাড়ার আমিরাবাদ এবং কক্সবাজারের চকরিয়ার হারবাং, চকরিয়া পৌর বাস টার্মিনাল ও ঈদগাঁও পথসভায় বক্তব্য দেবেন।
এর আগে খালেদা জিয়া ২৮ থেকে ৩১ অক্টোবর সড়কপথে চট্টগ্রাম-কক্সবাজার সফর করেন। তাঁর মূল কর্মসূচি ছিল কক্সবাজারের রোহিঙ্গা শিবির পরিদর্শন। বিএনপি নেতাদের দাবি, খালেদার এই সফর আওয়ামী লীগকে চিন্তায় ফেলেছে। তবে আওয়ামী লীগের জ্যেষ্ঠ কয়েকজন নেতা বিষয়টি না মানলেও তাঁরা স্বীকার করেছেন খালেদা জিয়ার পাল্টা কর্মসূচি হিসেবে ওবায়দুল কাদের আজ দুপুরে সড়কপথে কক্সবাজার যাচ্ছেন।
সড়ক ও সেতু মন্ত্রণালয়ের জ্যেষ্ঠ তথ্য কর্মকর্তা মো. আবু নাছের প্রথম আলোকে বলেন, মন্ত্রী মহোদয় শনিবার সকালে আনোয়ারায় আখতারুজ্জামান চৌধুরীর স্মরণ সভায় যোগ দেবেন। এরপর তিনি সড়কপথে কক্সবাজার যাবেন।
চট্টগ্রাম দক্ষিণ জেলা আওয়ামী লীগের সাধারণ সম্পাদক মফিজুর রহমান প্রথম আলোকে বলেন, খালেদা জিয়া রোহিঙ্গাদের দেখার কথা বলে কার্যত নির্বাচনী শোডাউন করেছেন। বড় সংগঠন হিসেবে আওয়ামী লীগও পাল্টা শোডাউন করার উদ্যোগ নিয়েছে।
দলীয় সাধারণ সম্পাদকের সফর সফল করতে গত বুধবার কক্সবাজার জেলা আওয়ামী লীগ জরুরি সভা করেছে।
 
