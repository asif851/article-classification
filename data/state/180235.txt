
বিএনপির প্রতিষ্ঠাতা সাবেক রাষ্ট্রপতি জিয়াউর রহমানের মৃত্যুবার্ষিকীতে তাঁর কবরে ফুল দিয়ে শ্রদ্ধা জানিয়েছেন দলের চেয়ারপারসন খালেদা জিয়া। শ্রদ্ধা জানানোর পর তিনি ওলামা দল আয়োজিত বিশেষ মোনাজাতে অংশ নেন।
আজ সোমবার বেলা সাড়ে ১১টার দিকে রাজধানীর শেরে বাংলা নগরে জিয়াউর রহমানের কবরে খালেদা জিয়া শ্রদ্ধা জানান। এর আগে সেখানে ওলামা দল কোরআনখানির আয়োজন করে।
এ সময় বিএনপির চেয়ারপারসনের সঙ্গে দলের মহাসচিব মির্জা ফখরুল ইসলাম আলমগীর, স্থায়ী কমিটির সদস্য খন্দকার মোশাররফ হোসেন, মওদুদ আহমদ, মাহবুবুর রহমান, মির্জা আব্বাসসহ দলের নেতারা উপস্থিত ছিলেন।
শ্রদ্ধা জানাতে গিয়ে বিএনপি নেতা ফখরুল বলেন, বিএনপি জিয়াউর রহমানের আদর্শেই আছে। সেখান থেকে সরে যায়নি। বিএনপিকে ধ্বংস করতে সরকার দলের চেয়ারপারসন খালেদা জিয়া থেকে শুরু করে তৃণমূলের নেতা কর্মীদের নামেও শত শত মিথ্যা মামলা দিচ্ছে। কিন্তু চেয়ারপারসনের নামে মিথ্যা মামলা দিয়ে বিএনপিকে পর্যুদস্ত করা যাবে না।
