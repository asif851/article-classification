
সাতক্ষীরায় নাশকতা মামলার আসামি দুই জামায়াত নেতাকে গ্রেপ্তার করেছে পুলিশ। গতকাল বুধবার দুপুরে পুরাতন সাতক্ষীরার আলিয়া মাদ্রাসা এলাকা থেকে তাঁদের গ্রেপ্তার করা হয়। গ্রেপ্তারকৃতরা হলেন সাতক্ষীরা আলিয়া মাদ্রাসার ভারপ্রাপ্ত অধ্যক্ষ ও জামায়াতের রুকন মো. আক্তারুজ্জামান (৫৪) ও নুরুল ইসলাম (৫০)। তিনিও এক মাদ্রাসার শিক্ষক ও জামায়াতের রুকন। সাতক্ষীরা সদর থানার ওসি এমদাদুল হক শেখ বলেন, ১৩ সেপ্টেম্বর সাতক্ষীরা সদর উপজেলার খানপুর এলাকায় জামায়াত-শিবিরের সদস্যরা এক হয়ে নাশকতার পরিকল্পনা করছিলেন। পুলিশ গোপনে তথ্য পেয়ে সেখানে পৌঁছালে তাঁরা পালিয়ে যান। এ ঘটনায় পুলিশ একটি মামলা করে। 
