
জাতীয় পার্টির প্রেসিডিয়াম সদস্য রওশন এরশাদের গুলশানের বাসায় গেছেন শিল্পমন্ত্রী তোফায়েল আহমেদ এবং প্রধানমন্ত্রী উপদেষ্টা গওহর রিজভী। আজ শুক্রবার সন্ধ্যা সোয়া ছয়টার দিকে তাঁরা রওশন এরশাদের বাসায় যান।এদিকে রওশন এরশাদ দলের নেতাদের সঙ্গে দফায় দফায় বৈঠক করেছেন। যখন তোফায়েল আহমেদ ও গওহর রিজভী রওশন এরশাদের বাসায় যান, তখন সেখানে আগেই থেকেই ছিলেন পানিসম্পদমন্ত্রী আনিসুল ইসলাম মাহমুদ, যুব ও ক্রীড়া প্রতিমন্ত্রী মুজিবুল হক চুন্নু ও জাপার প্রেসিডিয়াম সদস্য কাজী ফিরোজ রশীদ।জাপার নির্বাচনী প্রতীক ‘লাঙ্গল’ অন্য কাউকে বরাদ্দ না দিতে প্রধান নির্বাচন কমিশনারকে (সিইসি) চিঠি দেওয়ার ১২ ঘণ্টার মধ্যে গতকাল বৃহস্পতিবার রাত ১১টা ৪০ মিনিটে ‘আটক’ হন এইচ এম এরশাদ। তিনি এখন সম্মিলিত সামরিক হাসপাতালে ‘চিকিত্সাধীন’। এরপর সকাল থেকেই দলের নেতারা রওশন এরশাদের সঙ্গে বৈঠক করছেন।
