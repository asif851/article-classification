
রাজধানীর কাওলা, মিরপুর ও উত্তরায় পৃথক সড়ক দুর্ঘটনায় তিনজন নিহত হয়েছেন। গতকাল বুধবার রাতে এসব দুর্ঘটনা ঘটে।
নিহত তিনজনের মধ্যে দুজনের পরিচয় জানা গেছে। তাঁরা হলেন হাবিবুর রহমান ও হাবিবুর রহমান হাবু (১৪)। অপরজন নারী। তাঁর পরিচয় পাওয়া যায়নি।
ঢাকা মেডিকেল কলেজ পুলিশ ফাঁড়ির উপপরিদর্শক (এসআই) বাচ্চু মিয়া এসব ঘটনার সত্যতা নিশ্চিত করেছেন।
গতকাল রাত ১০টার দিকে মিরপুরের শাহআলী মাজারের সামনে ট্রাকচাপায় আহত হন হাবিবুর রহমান নামের এক পোশাকশ্রমিক। পরে তাঁকে ঢাকা মেডিকেল কলেজ হাসপাতালে আনা হলে রাত ১২টায় কর্তব্যরত চিকিৎসা কর্মকর্তা তাঁকে মৃত ঘোষণা করেন। তাঁর লাশ হাসপাতালের মর্গে রাখা হয়েছে। নিহত হাবিবুর রহমানের বন্ধু নাজমুল জানান, হাবিবুর রহমান সাভারের হেমায়েতপুরে একটি পোশাক কারখানায় কাজ করতেন।
বিমানবন্দর থানাধীন কাওলা এলাকা থেকে গতকাল রাতে অজ্ঞাত এক নারীর লাশ উদ্ধার করে ঢাকা মেডিকেল কলেজ হাসপাতালে নিয়ে যায় পুলিশ। বিমানবন্দর থানার এএসআই জাহাঙ্গীর জানান, সড়ক দুর্ঘটনায় ওই নারীর মৃত্যু হয়েছে। তবে কীভাবে এ ঘটনা ঘটেছে, তা এখনো জানা যায়নি।
গতকাল রাত ১২টার দিকে উত্তরা ১ নম্বর সেক্টরে ভিআইপি পরিবহনের চাপায় এক কিশোর নিহত হয়। দিবাগত রাত দুইটায় ঢাকা মেডিকেল কলেজ হাসপাতালে তাঁর লাশ আনা হয়।  নিহত কিশোরের নাম হাবিবুর রহমান হাবু। সে তুরাগ এলাকার জর্দা তৈরির একটি কারখানায় কাজ করত। বাবার নাম আনোয়ারুল ইসলাম।
