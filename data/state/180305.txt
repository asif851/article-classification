
কিশোরগঞ্জের বাজিতপুরে চট্রগ্রাম থেকে ময়মনসিংহের মধ্যে চলাচলকারী আন্তনগর বিজয় এক্সপ্রেস ট্রেনের যাত্রাবিরতির দাবিতে ট্রেন আটকে বিক্ষোভ করেছে জনতা। গতকাল শনিবার দুপুরে সহস্রাধিক মানুষ উপজেলার সরারচর রেলস্টেশনে জড়ো হয়ে রেলপথ অবরোধ করে।অবরোধের কারণে ময়মনসিংহগামী বিজয় এক্সপ্রেস ট্রেনটি সরারচর স্টেশনে বেলা দুইটা ১০ মিনিট থেকে দুইটা ২৭ মিনিট পর্যন্ত আটকে ছিল।বিক্ষোভকারীরা জানান, কিছু দিন আগ থেকে ময়মনসিংহ ও চট্টগ্রামের মধ্যে বিজয় এক্সপ্রেস নামে একটি আন্তনগর ট্রেন সার্ভিস চালু হয়েছে। ট্রেনটি সরারচর স্টেশনে যাত্রাবিরতি দিলে এ অঞ্চলের মানুষের চট্টগ্রাম যাতায়াত সহজ হবে।যাত্রাবিরতির দাবি জানিয়ে বক্তব্য দেন সরারচর বাজার মালিক সমিতির সভাপতি সাইদুর রহমান, সাধারণ সম্পাদক রুবেল আহমেদ, স্থানীয় মহিউদ্দিন আহমেদ, সাজ্জাদুল ইসলাম প্রমুখ। সরারচর স্টেশনমাস্টার চন্দন কুমার সাহা বলেন, এখন পর্যন্ত সরারচর স্টেশনে বিজয় ট্রেনটি থামানোর কোনো নির্দেশনা পাওয়া যায়নি।
