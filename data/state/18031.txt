
আটক করার এক-দেড় ঘণ্টার মধ্যেই বিএনপির ভাইস চেয়ারম্যান সেলিমা রহমানসহ তিন নেত্রীকে ছেড়ে দিয়েছে পুলিশ। বিরোধীদলীয় নেতা ও বিএনপির চেয়ারপারসন খালেদা জিয়ার গুলশানের বাসভবনে যাওয়ার পথে বেলা একটা ২০ মিনিটের দিকে তাঁদের আটক করা হয়।
অন্য দুজন হলেন সাংসদ রাশেদা বেগম হীরা ও সাবেক সাংসদ হালিমা নেওয়াজ।
আটক হওয়ার আগে সেলিমা রহমান সাংবাদিকদের বলেছিলেন, ‘খালেদা জিয়া তো গ্রেপ্তার হননি। আমরা তাঁর সঙ্গে দেখা করতে এসেছি।’ এর পরপরই তাঁদের মাইক্রোবাসে তুলে ক্যান্টনমেন্ট থানায় নিয়ে যাওয়া হয়।
এ বিষয়ে জানতে চাওয়া হলে উপস্থিত পুলিশ সদস্যরা সে সময় সাংবাদিকদের জানিয়েছিলেন, খালেদা জিয়ার বাসভবনে কেউ প্রবেশের চেষ্টা করলেই তাঁকে আটকের নির্দেশ রয়েছে।
ক্যান্টনমেন্ট থানায় কর্তব্যরত কর্মকর্তা উপপরিদর্শক (এসআই) সাইফুল ইসলাম জানান, বেলা দুইটার দিকে ক্যান্টনমেন্ট থানা থেকে তাঁদের গুলশান নিয়ে যাওয়া হয়। এরপর তাঁদের ছেড়ে দেওয়া হয়।

