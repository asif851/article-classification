
মাদক ব্যবসার প্রতিবাদ করতে গিয়ে সন্ত্রাসীদের হামলায় আহত কলেজছাত্র বিশাল হোসেন ওরফে জনি মারা গেছেন। গতকাল বুধবার দুপুরে রাজশাহী মেডিকেল কলেজ হাসপাতালে তাঁর মৃত্যু হয়।
এ ঘটনার প্রতিবাদে এলাকাবাসী বিশালের লাশ নিয়ে নগরে বিক্ষোভ মিছিল করেন। মাদক ব্যবসায়ীদের উচ্ছেদের দাবিতে গণস্বাক্ষর অভিযানও শুরু করেছেন তাঁরা।
রাজশাহী কলেজের সম্মান তৃতীয় বর্ষের ছাত্র বিশাল রাজশাহী নগরের পঞ্চবটি এলাকার মর্তুজা হোসেনের ছেলে। গত ২৪ নভেম্বর রাজশাহী নগরের পঞ্চবটি এলাকায় মাদক ব্যবসায়ীদের হামলায় আহত হন তিনি।
বিশালের বোন পাখি খাতুন বলেন, তাঁদের বাড়ির আশপাশ মাদক ব্যবসায়ীদের আখড়ায় পরিণত হয়েছে। মাদক ব্যবসায়ীরা মোটরসাইকেল নিয়ে যখন-তখন তাঁদের বাড়ির আঙিনায় ঢুকে পড়ে।
পাখি খাতুন জানান, ঘটনার দিন সকালে একজন মাদকসেবী তাঁদের বাড়ির কাছে এসে তাঁর ভাই বিশালের কাছে মাদক ব্যবসায়ীদের বাড়ির রাস্তা জানতে চান। বিশাল জানাতে আপত্তি করেন। এই খবর মাদক ব্যবসায়ীরা জানতে পেরে বিশালের কাছে কৈফিয়ত চায়। বিশাল তখন পাড়ায় মাদক ব্যবসার প্রতিবাদ জানিয়ে ব্যবসা বন্ধ করতে বলেন। এতে ক্ষুব্ধ হয়ে বেলা ১১টার দিকে মাদক ব্যবসায়ীরা হামলা চালান। বিশালকে বাড়ির সামনে কুপিয়ে জখম করা হয়।
ময়নাতদন্ত শেষে বিশালের লাশ গতকাল বিকেলে দাফন করা হয়েছে।
মামলার তদন্তকারী কর্মকর্তা নগরের বোয়ালিয়া থানার উপপরিদর্শক (এসআই) শামীম উদ্দিন খান জানান, মারামারির মামলাটি এখন হত্যা মামলায় রূপান্তর করা হবে। বিশালের মৃত্যুর পর থেকে মাদক ব্যবসায়ীরা পলাতক।
