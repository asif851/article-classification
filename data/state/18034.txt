
পুলিশের মহাপরিদর্শক (আইজি) এ কে এম শহীদুল হক বলেছেন, খালেদা জিয়ার বাড়িতে নিয়মিত খাবার সরবরাহ করা হচ্ছে। তিনি খাবার পাচ্ছেন ও সুস্থ আছেন বলে তাঁদের কাছে খবর আছে।
আজ শনিবার রাজধানীতে পুলিশ সদর দপ্তরে আয়োজিত অনুষ্ঠানে আইজি এ কথা বলেন। অনুষ্ঠানে কয়েকজন পুলিশ সদস্যকে পুরস্কৃত করা হয়।
‘গ্রেপ্তার বাণিজ্য’ প্রসঙ্গে সাংবাদিকদের এক প্রশ্নের জবাবে আইজি শহীদুল হক বলেন, এ বিষয়ে ওঠা অভিযোগগুলো খতিয়ে দেখা হবে। পুলিশের গোয়েন্দা শাখা এ বিষয়ে কাজ করছে। তবে বেশির ভাগ ক্ষেত্রে ঢালাও অভিযোগ করা হয় বলে মন্তব্য করেন তিনি।
সম্প্রতি শেখ সেলিম বলেছেন, বোমাবাজদের ‘এনকাউন্টারে’ দেওয়া হবে। এ বিষয়ে সাংবাদিকেরা মতামত জানতে চাইলে আইজি বলেন, ‘এ প্রশ্নের জবাব ভবিষ্যতে দেওয়া হবে।’
দেশজুড়ে চলা সহিংসতা নিয়ে আইজি বলেন, পরিস্থিতি নিয়ন্ত্রিত হয়ে আসছে। আগের তুলনায় যান চলাচল বেড়েছে। ঢাকার জীবনযাত্রা প্রায় স্বাভাবিক হয়ে এসেছে। বোমাবাজদের গ্রেপ্তারের জন্য যা কিছু করা দরকার, তা করা হবে। তিনি বলেন, বোমাবাজির অভিযোগে যাঁদের গ্রেপ্তার করা হয়েছে, তারা ছাত্রদল, যুবদল, শিবির অথবা তাদের ভাড়া করা লোক। এরা আদালতে স্বীকারোক্তিমূলক জবানবন্দিও দিয়েছে।
এ সময় পুলিশ সদর দপ্তরের অতিরিক্ত মহাপুলিশ পরিদর্শক (প্রশাসন) মোখলেসুর রহমান, ঢাকা মহানগর পুলিশের কমিশনার আছাদুজ্জামান মিয়াসহ ঊর্ধ্বতন কর্মকর্তারা উপস্থিত ছিলেন।আরও পড়ুন...ফেরত পাঠানো হলো খালেদার কার্যালয়ের খাবার
