
জাহাঙ্গীরনগর বিশ্ববিদ্যালয়ের পঞ্চম সমাবর্তন আগামী ৩১ জানুয়ারি অনুষ্ঠিত হবে। আজ সোমবার রাতে এ তথ্য নিশ্চিত করেছেন বিশ্ববিদ্যালয়ের রেজিস্ট্রার আবু বকর সিদ্দিক।
আবু বকর সিদ্দিক জানান, কাল বুধবারের মধ্যে যেসব শিক্ষার্থীর স্নাতক, স্নাতকোত্তর, এমফিল ও পিএইচডির ফল প্রকাশিত হবে, তাঁরা এই সমাবর্তনে অংশ নিতে পারবেন।
সমাবর্তনের জন্য স্নাতক ও স্নাতকোত্তর শিক্ষার্থীদের ফি ১ হাজার ৫০০ টাকা নির্ধারণ করা হয়েছে। তবে দুটির জন্য একত্রে ২ হাজার ৫০০ টাকা। এ ছাড়া এমফিল গবেষকদের জন্য ২ হাজার ৫০০ টাকা ও পিএইচডি গবেষকদের জন্য তিন হাজার টাকা ফি নির্ধারণ করা হয়েছে।
সমাবর্তনের আবেদনপত্র বিশ্ববিদ্যালয়ের ওয়েবসাইটে (www.juniv.edu) পাওয়া যাবে। আবেদনপত্র পূরণ করে আগামী ১ থেকে ১৫ জানুয়ারির মধ্যে বিশ্ববিদ্যালয়ের প্রশাসনিক ভবনে জমা দিতে হবে।তবে ২০১২ সালে স্থগিত হওয়া সমাবর্তনের জন্য যাঁরা নিবন্ধন করেছিলেন, তাঁদের নতুন করে নিবন্ধন করতে হবে না।
