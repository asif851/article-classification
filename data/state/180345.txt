
গ্যাস সাশ্রয়ের লক্ষ্যে রমজান মাসে সারা দেশে বেলা তিনটা থেকে রাত নয়টা পর্যন্ত সিএনজি স্টেশন বন্ধ থাকবে।গতকাল বৃহস্পতিবার সচিবালয়ে বিদ্যুৎ উৎপাদন সর্বোচ্চ পর্যায়ে রাখার লক্ষ্যে এক পর্যালোচনা সভা শেষে প্রধানমন্ত্রীর জ্বালানিবিষয়ক উপদেষ্টা তৌফিক-ই-ইলাহী চৌধুরী সাংবাদিকদের এ তথ্য জানান।সভায় বিদ্যুৎ, জ্বালানি ও খনিজ সম্পদ মন্ত্রণালয়ের ঊর্ধ্বতন কর্মকর্তারা উপস্থিত ছিলেন। রমজান মাসে বিদ্যুৎ পরিস্থিতি স্বাভাবিক রাখতে ১০টি সিদ্ধান্ত নেওয়া হয়। সিএনজি স্টেশন ছাড়াও সারা দেশে রি-রোলিং কারখানাগুলোতে সন্ধ্যা ছয়টা থেকে রাত ১১টা পর্যন্ত গ্যাস সরবরাহ বন্ধ থাকবে।এর আগে গতকাল আরেক বৈঠকে বিদ্যুৎ উন্নয়ন বোর্ডকে বলা হয়েছে, রমজান মাসে বিদ্যুৎকেন্দ্রগুলো অগ্রাধিকারভিত্তিতে গ্যাস পাবে। প্রতিদিন ১০০ থেকে ১১০ কোটি ঘনফুট গ্যাস বিদ্যুৎকেন্দ্রগুলোতে সরবরাহ করা হবে।কর্মকর্তারা বলেন, সিএনজি স্টেশনে গ্যাস সরবরাহ ছয় ঘণ্টা স্থগিত রাখা হলেও বাসাবাড়িতে গ্যাস সরবরাহ বন্ধ হবে না।
