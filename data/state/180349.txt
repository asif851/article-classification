
নির্বাচন-সংশ্লিষ্ট বিশিষ্টজনেরা বলেছেন, চলমান ইউনিয়ন পরিষদ (ইউপি) নির্বাচনে নানা ধরনের অনিয়ম ও সহিংসতায় পুরো নির্বাচনী ব্যবস্থা প্রশ্নবিদ্ধ হয়েছে। শুধু প্রশ্নবিদ্ধই নয়, একে এখন গুলিবিদ্ধ নির্বাচন বলা যায়।
আজ বুধবার রাজধানীর সিরডাপ মিলনায়তনে এক মতবিনিময় সভায় বিশিষ্টজনেরা এসব কথা বলেন।
‘চলমান ইউনিয়ন পরিষদ নির্বাচন: প্রশ্নবিদ্ধ নির্বাচন ও স্থানীয় শাসনব্যবস্থা’ শীর্ষক ওই মতবিনিময় সভার আয়োজক গভর্নেন্স অ্যাডভোকেসি ফোরাম ও মানুষের জন্য ফাউন্ডেশন।
মতবিনিময় সভায় স্থানীয় সরকার বিশেষজ্ঞ তোফায়েল আহমেদ বলেন, এখন যে অবস্থা, তাতে এই নির্বাচনকে শুধু প্রশ্নবিদ্ধ বললে কম বলা হবে। এটা গুলিবিদ্ধ বা বুলেটবিদ্ধ নির্বাচন। যারা এ বিষয় কিছু করবে বা শুনবে, তারা কিছু করছে না।
আশঙ্কা প্রকাশ করে তোফায়েল আহমেদ বলেন, ইউপি নির্বাচন নিয়ে এখন আর ভাবছি না। ভবিষ্যতে কি এ দেশে নির্বাচন হবে—এটাই বড় প্রশ্ন।
তোফায়েল আহমেদ বলেন, সরকার না চাইলে এ দেশে কখনো সুষ্ঠু নির্বাচন হবে না। এ জন্য সরকারকেই ব্যবস্থা নিতে হবে।
অতীতের উদাহরণ টেনে বেসরকারি প্রতিষ্ঠান ব্রতীর নির্বাহী প্রধান শারমীন মুরশিদ বলেন, কোন কোন কারণে নির্বাচন ব্যবস্থার উন্নতি হয়েছিল, সেটা ভাবতে হবে। আবার কোন কোন কারণে তা খারাপ হয়েছে, তা নিয়েও ভাবতে হবে। সরকার কথাগুলো শুনবে বলে আশা তাঁর।
শারমীন মুরশিদ অভিযোগ করেন, এখন নির্বাচনে প্রকাশ্যেই অনিয়ম হয়। অনিয়মের ব্যাপারে নির্বাচন কমিশনকে দ্রুত ব্যবস্থা নিতে দেখা যাচ্ছে না।
চলমান ইউপি নির্বাচনের তৃতীয় ধাপে নির্বাচন কমিশন কিছু পদক্ষেপ নিয়েছে বলে উল্লেখ করে শারমীন মুরশিদ বলেন, প্রধানমন্ত্রী বলেছেন বলেই কি ইসি নড়েচড়ে বসেছে?
ইলেকশন ওয়ার্কিং গ্রুপের পরিচালক আবদুল আলীম বলেন, নির্বাচন যদি মানুষের প্রাণ কেড়ে নেয়, তবে সেই নির্বাচন কাম্য নয়।
মতবিনিময় সভায় মূল প্রবন্ধ উপস্থাপন করেন গভর্নেন্স অ্যাডভোকেসি ফোরামের সমন্বয়কারী মহসিন আলী।
বক্তব্য দেন ঢাকা বিশ্ববিদ্যালয়ের শিক্ষক এম এম আকাশ, কাজী মারফুল ইসলাম, স্টেপস টুয়ার্ডস ডেভেলপমেন্টের নির্বাহী পরিচালক রঞ্জন কর্মকার প্রমুখ।
