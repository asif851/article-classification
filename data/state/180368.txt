
ঈদে জবাই করা পশুর বর্জ্য ৪৮ ঘণ্টার মধ্যে অপসারণের সিদ্ধান্ত নিয়েছে দুই সিটি করপোরেশন। এরই মধ্যে প্রয়োজনীয় ব্যবস্থা নিয়েছে ঢাকা সিটি করপোরেশন উত্তর ও দক্ষিণ।
ঢাকা দক্ষিণ সিটি করপোরেশনের প্রধান নির্বাহী কর্মকর্তা আনসার আলী খান প্রথম আলো ডটকমকে বলেন, আগামীকাল সকাল ১০টা থেকে শুরু করে পরবর্তী ৪৮ ঘণ্টার মধ্যে বর্জ্য সরিয়ে ফেলা হবে বলে। এ লক্ষ্যে সিটি করপোরেশনের নিজস্ব পাঁচ হাজার ২০০ কর্মী সার্বক্ষণিক কাজ করবেন। পাশাপাশি দৈনিক আরও চার হাজার লোক এ কাজে নিয়োজিত থাকবেন। এ ছাড়া প্রয়োজনীয় সংখ্যক হাতগাড়ি ও ট্রাক বর্জ্য সরানোর কাজে নিয়োজিত থাকবে। আর এই কাজে বাংলাদেশ নৌবাহিনী, আকিজ গ্রুপ ও ওরিয়ন গ্রুপ সহযোগিতা করছে বলে জানান তিনি।এ ছাড়া দ্রুত বর্জ্য সরানোর সুবিধার্থে নির্দিষ্ট স্থানে রাখা সিটি করপোরেশনের কনটেইনারে বর্জ্য ফেলার জন্য এলাকাবাসীর প্রতি অনুরোধ জানান আনসার আলী খান।দক্ষিণের মতো উত্তর সিটি করপোরেশনও ৪৮ ঘণ্টার মধ্যে পশুর বর্জ্য সরানোর সিদ্ধান্ত নিয়েছে। এ জন্য উত্তর সিটি করপোরেশনের পক্ষ থেকে প্রয়োজনীয় পদক্ষেপ নেওয়া করা হয়েছে বলে জানিয়েছেন উত্তরের জনসংযোগ কর্মকর্তা মনোয়ার হোসেন।
