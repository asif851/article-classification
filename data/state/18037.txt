
মাহমুদুর রহমান মান্নাকে ঢাকা উত্তর সিটি করপোরেশনের মেয়র পদে সমর্থন দেওয়ার সিদ্ধান্ত নিয়েছে নাগরিক ঐক্য। আজ শনিবার রাতে সংগঠনের জরুরি সভায় এই সিদ্ধান্ত নেওয়া হয়। এ ছাড়া তাঁর শারীরিক অবস্থা নিয়ে উদ্বেগ প্রকাশ করেছে সংগঠনটি এবং তাঁর পরিবার। মান্না রাষ্ট্রদোহের একটি মামলায় কারাগারে আটক রয়েছেন।
সংগঠনের ওই সভায় ডিসিসি উত্তরের নির্বাচনে মান্নার প্রার্থী হওয়ার ঘোষণাকে সমর্থন করে বলা হয়, নির্বাচনের সুষ্ঠু পরিবেশ ও পরিস্থিতির ওপর সবকিছু নির্ভর করছে। নির্বাচনে টাকার ছড়াছড়ি এবং পেশিশক্তির ব্যবহার বন্ধের দাবি জানানো হয়। এ ছাড়া সব প্রার্থীর জন্য সমতল মাঠ নিশ্চিত করার দাবিও জানানো হয়।
মাহমুদুর রহমান নাগরিক ঐক্যের আহ্বায়ক। তাঁর অনুপস্থিতিতেই নাগরিক ঐক্য এই সিদ্ধান্ত নিয়েছে। তবে মান্নার পরিবার জানিয়েছে, অসুস্থ থাকায় মান্নার সঙ্গে এ বিষয়ে তাঁদের কথা হয়নি। গত শুক্রবার মান্নার স্ত্রী ও মেয়ে কারাগারে তাঁর সঙ্গে দেখা করেন।
জানতে চাইলে মাহমুদুর রহমান মান্নার মেয়ে নিলম মান্না প্রথম আলোকে বলেন, ‘আমরা তাঁর শারীরিক অবস্থা নিয়ে খুবই চিন্তিত। চিকিৎসক এনজিওগ্রাম এবং এমআরআই করার পরামর্শ দিয়েছেন। কিন্তু এই দুটি পরীক্ষা ছাড়াই তড়িঘড়ি করে তাঁকে কারাগারে পাঠানো হয়েছে। হার্টে ব্লকসহ বেশ কিছু শারীরিক সমস্যা থাকলেও তাঁকে সাধারণ বন্দীদের সঙ্গে মানবেতরভাবে রাখা হচ্ছে। নিলম তাঁর বাবার সুচিকিৎসা এবং কারাগারে ডিভিশন দাবি করেন।
নাগরিক ঐক্যের সভায়ও গুরুতর অসুস্থ অবস্থায় মান্নাকে হাসপাতাল থেকে কারাগারে নেওয়ার ঘটনায় উদ্বেগ প্রকাশ করা হয়। সংগঠনটি অবিলম্বে তাঁর মুক্তি দাবি করেছে। ওই সভায় এ লক্ষ্যে আইনগত প্রচেষ্টার পাশাপাশি আন্দোলন গড়ে তোলার সিদ্ধান্ত নেওয়া হয়। এ ছাড়াও মান্নার ফোনালাপ বিকৃতভাবে প্রচার করে ষড়যন্ত্রমূলক মামলায় তাঁকে গ্রেপ্তার এবং রিমান্ডে নিয়ে নির্যাতন করার প্রতিবাদ ও নিন্দা জানানো হয়।
নাগরিক ঐক্যের প্রবীণ সদস্য আইনজীবী ফজলুল হক সরকারের সভাপতিত্বে ওই সভায় দেশের উদ্ভূত রাজনৈতিক পরিস্থিতি নিয়েও আলোচনা হয়।
