
দেশে ও দেশের বাইরে উচ্চশিক্ষার জন্য বৃত্তি ঘোষণা করেছে ব্রিটিশ কাউন্সিল। গতকাল মঙ্গলবার সন্ধ্যায় ঢাকা বিশ্ববিদ্যালয় এলাকায় অবস্থিত ব্রিটিশ কাউন্সিলের কার্যালয়ে আয়োজিত অনুষ্ঠানে এই ঘোষণা দেওয়া হয়।
আইইএলটিএসে ন্যূনতম ৬ পাওয়া বাংলাদেশিদের এই বৃত্তি দেওয়া হবে।
ব্রিটিশ কাউন্সিল বাংলাদেশের পরিচালক (পরীক্ষা) অ্যাড্রিয়ানি পাপাপেরিক্লুস বৃত্তির বিভিন্ন দিক তুলে ধরে বলেন, এ বছর দেশের বাইরে উচ্চশিক্ষার জন্য তিন লাখ টাকার তিনটি ও বাংলাদেশে উচ্চশিক্ষার জন্য দেড় লাখ টাকার চারটি বৃত্তি দেওয়া হবে। এ জন্য এ বছরের মার্চ মাসের ৩১ তারিখ পর্যন্ত ব্রিটিশ কাউন্সিলের ওয়েবসাইটে গিয়ে আবেদন করা যাবে। আবেদনের লিংক www.Britishcouncil.org.bd/en/IELTSScholarships2018।
অনুষ্ঠানে জানানো হয়, বাংলাদেশে প্রথমবারের মতো আইইএলটিএস বৃত্তি দেওয়া হয় ২০১৬ সালে। এবারই প্রথমবারের মতো বাংলাদেশেও উচ্চশিক্ষা গ্রহণের ক্ষেত্রে বৃত্তি চালু করা হয়েছে।
কেক কেটে আনুষ্ঠানিকভাবে এই বৃত্তি কার্যক্রমের উদ্বোধন করেন বিশ্ববিদ্যালয় মঞ্জুরি কমিশনের (ইউজিসি) চেয়ারম্যান অধ্যাপক আবদুল মান্নান ও ব্রিটিশ কাউন্সিলের দক্ষিণ এশিয়ার আঞ্চলিক পরিচালক (পরীক্ষা) হেদার্স ফর্বস।
প্রধান অতিথির বক্তব্যে ইউজিসির চেয়ারম্যান আবদুল মান্নান বলেন, ‘প্রতিযোগিতার যুগে ইংরেজিতে অক্ষমতা থাকা মানে একধরনের অযোগ্যতা। তবে ভিন্ন এই ভাষায় দক্ষতা অর্জনের আগে সবারই মাতৃভাষায় পরিপূর্ণ জ্ঞান থাকা প্রয়োজন।’ তিনি আরও বলেন, ‘বর্তমান প্রজন্মের মধ্যে বই পড়ার প্রবণতা কমে গেছে। প্রতিদিন ইংরেজি পত্রিকা পড়েও ইংরেজি শেখা যায়। তরুণদের এই অভ্যাসগুলো গড়ে তুলতে হবে।’
হেদার্স ফর্বস বলেন, বর্তমানে আন্তর্জাতিক প্রতিষ্ঠানগুলো পরিচালিত হয় ইংরেজি ভাষার মাধ্যমে। যেগুলোতে ক্যারিয়ার গড়ার জন্য তরুণেরা মুখিয়ে থাকেন। উচ্চশিক্ষার পাশাপাশি আইইএলটিএস সে ক্ষেত্রেও ভূমিকা রাখবে।
 
