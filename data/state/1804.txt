
ময়মনসিংহ-৫ আসনের সংসদ সদস্য সালাহউদ্দিন আহম্মেদ মুক্তির বিরুদ্ধে আইন অনুযায়ী ব্যবস্থা নিতে নির্বাচন কমিশনকে অনুরোধ জানিয়ে চিঠি দিয়েছে দুর্নীতি দমন কমিশন (দুদক)। চিঠিতে বলা হয়েছে, সাংসদ মুক্তি নির্বাচন কমিশনে হলফনামার মাধ্যমে দাখিল করা সম্পদ বিবরণীতে সম্পদ কম দেখিয়ে অসত্য তথ্য দিয়েছেন।
দুদকের সচিব মো. শামসুল আরেফিন স্বাক্ষরিত চিঠিটি ৭ ডিসেম্বর নির্বাচন কমিশন সচিবালয়ে পাঠানো হয়েছে।
২০১৪ সালের ৫ জানুয়ারির নির্বাচনের আগে ২০১৩ সালের ২ ডিসেম্বর মনোনয়নপত্রের সঙ্গে হলফনামার মাধ্যমে আট তথ্য জমা দেন সাংসদ সালাউদ্দিন। সেখানে তিনি তাঁর স্থাবর ও অস্থাবর মিলে মোট সাড়ে চার লাখ টাকার সম্পত্তি আছে বলে উল্লেখ করেন। কিন্তু দুদক বলছে নির্বাচন কমিশনে সম্পদের হিসাব দেওয়ার আগে গত ৩০ জুন ২০১৩ সালে উপ–কর অঞ্চল সার্কেল-৬–এ (মুক্তাগাছা) স্থাবর ও অস্থাবর সম্পদের পরিমাণ ৫৬ লাখ ৪ হাজার বলে উল্লেখ করেন। তা ছাড়া সাংসদ তাঁর বাবার কাছ থেকে পাওয়া তিন লাখ টাকার সম্পদের তথ্যও নির্বাচন কমিশন এবং আয়কর বিবরণীতে উল্লেখ করেননি। দুদক এ ধরনের অসত্য হলফনামা দাখিলকে নৈতিকতা পরিপন্থী বলে উল্লেখ করেছে।
গণপ্রতিনিধিত্ব আদেশ আইন (আরপিও) অনুযায়ী, হলফনামায় মিথ্যা তথ্য দিলে ভোটের আগে এ তথ্য প্রমাণিত হলে নির্বাচন কমিশন সংশ্লিষ্ট প্রার্থীর প্রার্থিতা বাতিল করতে পারে। আর ভোটের পর কোনো তথ্যের অমিল পেলে সংশ্লিষ্ট সাংসদের সদস্যপদ বাতিল করতে পারে। এ জন্য সংসদ সদস্য পদ বাতিল করে তা স্পিকারের দপ্তরে পাঠানোর ক্ষমতা রয়েছে কমিশন। এরপর সংসদ সচিবালয় ওই আসন শূন্য ঘোষণা করতে পারে।
নির্বাচন কমিশন সচিবালয়ের আইন শাখার এক কর্মকর্তা প্রথম আলোকে বলেন, সাংসদ সালাউদ্দিনের বিষয়ে দুদকের অনুসন্ধানের কথা তিনি শুনেছেন। তবে এ ব্যাপারে এখনো কোনো চিঠি তার হাতে আসেনি। এলে অভিযোগ অনুসন্ধান করে কমিশন আইন অনুযায়ী ব্যবস্থা নেবে।
 
