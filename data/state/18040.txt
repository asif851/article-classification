
নারায়ণগঞ্জ সিটি করপোরেশনের মেয়র সেলিনা হায়াৎ আইভী বলেছেন, মেধাবী ছাত্র তানভীর মুহাম্মদ ত্বকীকে যারা নৃশংসভাবে খুন করেছে, প্রশাসনিকভাবে তাদের আইনের আওতায় না আনা গেলেও প্রকৃতিগতভাবে অবশ্যই তাদের বিচার হবে।ত্বকী হত্যার চতুর্থ বার্ষিকী স্মরণে সন্ত্রাস নির্মূল ত্বকী মঞ্চের তিন দিনব্যাপী কর্মসূচির প্রথম দিনে গতকাল শুক্রবার বিকেলে নগরের দেওভোগে নারায়ণগঞ্জ চারুকলা ইনস্টিটিউট ক্যাম্পাসে চিত্রাঙ্কন প্রতিযোগিতা, পুরস্কার বিতরণী অনুষ্ঠানে প্রধান অতিথির বক্তব্যে তিনি এসব কথা বলেন।আইভী বলেন, সাত খুনের সুষ্ঠু বিচার ও দৃষ্টান্তমূলক রায় সারা বিশ্বে বর্তমান সরকারের ভাবমূর্তি উজ্জ্বল করেছে। ত্বকী হত্যার বিচারও একদিন না একদিন হবেই। ত্বকীকে যারা খুন করেছে, তারা এখন অনেকটাই ভীত। এক ত্বকীর বিনিময়ে নারায়ণগঞ্জের মানুষ খুনিদের বিরুদ্ধে জেগে উঠেছে। নারায়ণগঞ্জের মানুষ প্রতিবাদ করতে শিখেছে। নারায়ণগঞ্জের মানুষ ত্বকীকে যেমন চেনে, তেমন ত্বকীর খুনিদেরও চেনে। ত্বকী হত্যার পাশাপাশি ছাত্রলীগ নেতা মিঠু, নাট্যকার চঞ্চল, ব্যবসায়ী আশিক, ভুলু সাহা হত্যার বিচারের দাবি জানান তিনি।সন্ত্রাস নির্মূল ত্বকী মঞ্চের আহ্বায়ক ও ত্বকীর বাবা রফিউর রাব্বির সভাপতিত্বে পুরস্কার বিতরণী অনুষ্ঠানে অন্যদের মধ্যে বক্তব্য দেন নাট্যজন মামুনুর রশিদ, ত্বকী মঞ্চের সদস্যসচিব কবি হালিম আজাদ, নারায়ণগঞ্জ প্রেসক্লাবের সভাপতি মাহবুবুর রহমান, নারায়ণগঞ্জ সাংস্কৃতিক জোটের সভাপতি জিয়াউল ইসলাম, চারুকলা ইনস্টিটিউটের অধ্যক্ষ সামসুল আলম আজাদ প্রমুখ।নাট্যজন মামুনুর রশিদ বলেন, ‘নারায়ণগঞ্জের সঙ্গে আমার সম্পর্ক ১৯৬৫ সাল থেকে। একদা শিল্প-সংস্কৃতির শহর নারায়ণগঞ্জ খুন, সন্ত্রাস, চাঁদাবাজির কারণে সারা দেশে নেতিবাচক ইমেজ হিসেবে গড়ে উঠেছে। কিন্তু যে শহরে আইভীর মতো মেয়র, সেই শহরের মানুষ সাহসের সঙ্গে যেকোনো অন্যায় প্রতিরোধ করতে পারে। অন্যায়ের বিরুদ্ধে সারা দেশ প্রতিবাদের প্রতীক হয়ে উঠেছেন আইভী। ত্বকী হত্যাকাণ্ডের দৃষ্টান্তমূলক বিচার ও শাস্তি হলে সারা দেশে শিশু হত্যা ও নির্যাতন বন্ধে অনেকটা সহায়ক হবে।’রফিউর রাব্বি বলেন, ত্বকীর খুনিরা এখন নিজেদের অস্তিত্ব রক্ষার জন্য মরণকামড় দেওয়ার চেষ্টা করছে। কিন্তু ঘাতক কোনোভাবেই রক্ষা পাবে না। এটি ইতিহাসের শিক্ষা।
