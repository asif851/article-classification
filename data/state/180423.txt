
বিএনপির স্থায়ী কমিটির সদস্য মাহবুবুর রহমান বলেছেন, দেশে  গণতন্ত্রের সংকট সৃষ্টি হয়েছে। দশম জাতীয় সংসদ নির্বাচনের মাধ্যমে বর্তমান সরকার গণতন্ত্রের কবর রচনা করেছে। যেহেতু গণতন্ত্রের মধ্যে রাজনীতি, অর্থনীতি সবকিছু নিহিত রয়েছে, তাই গণতন্ত্র রক্ষায় সবাইকে এগিয়ে আসতে হবে।
আজ সোমবার রাজধানীর জাতীয় প্রেসক্লাবের কনফারেন্স লাউঞ্জে এক প্রতিবাদ সমাবেশে প্রধান অতিথির বক্তব্যে মাহবুবুর রহমান এসব কথা বলেন।
বিএনপির নির্বাহী কমিটির সদস্য মুহা. হানিফসহ সব ‘রাজবন্দির’ মুক্তির দাবিতে জাতীয়তাবাদী দেশ ‘বাঁচাও মানুষ বাঁচাও আন্দোলন’ নামের একটি সংগঠন এই প্রতিবাদ সমাবেশের আয়োজন করে। এতে সভাপতিত্ব করেন সংগঠনের সভাপতি কে এম রকিবুল ইসলাম।
বিএনপির নেতা-কর্মীদের উদ্দেশে মাহবুবুর রহমান বলেন, ‘আন্দোলন নিয়ে আমরা হতাশ নই। আমরা মনোবল হারাইনি। যত কঠিন সময়ই আসুক আমরা হতাশ হব না, মনোবল হারাব না। আন্দোলনের মাধ্যমে আমরা একটি অবাধ, নিরপেক্ষ নির্বাচন চেয়েছি। কিন্তু দশম জাতীয় সংসদ নির্বাচন হয়েছে একপাক্ষিক। এটা কখনো অবাধ হতে পারে না। এটা ছিল ভোটারশূন্য নির্বাচন। মিথ্যা ভোটের মাধ্যমে আওয়ামী লীগ ক্ষমতায় এসেছে। তাই বর্তমান সংসদও অন্তসারশূন্য একটি সংসদ। আমরা মনে করি, আমাদের আন্দোলন সফল হয়েছে। আমরা আশা করি, কম সময়ের মধ্যেই এই সংসদ শেষ হবে।’ বর্তমান সরকার সারা দেশে ভয়ভীতির রাজত্ব কায়েম করে বিরোধী নেতা-কর্মীদের হত্যা, খুন, গুম ও নির্যাতন চালাচ্ছে বলেও অভিযোগ করেন তিনি।
বিএনপি চেয়ারপারসনের উপদেষ্টা শামসুজ্জামান দুদু বলেন, ‘দেশে আজ গণতন্ত্র নেই। গণতন্ত্রের বাংলাদেশ ফিরিয়ে আনতে বাংলাদেশের মানুষ এ বছরের মধ্যেই খালেদা জিয়াকে প্রধানমন্ত্রী বানাবে ইনশাল্লাহ।’
প্রতিবাদ সমাবেশে আরও বক্তব্য দেন ইসমাইল হোসেন বেঙ্গল, আবু নাসের রহমতুল্লাহ।
