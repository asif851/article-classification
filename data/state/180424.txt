
মাটির দেয়াল ঘেঁষে খেলা করছিল শিশু অর্ক (৩)। দুর্ঘটনার আশঙ্কায় মা ছেলেকে সরিয়ে নিতে এগিয়ে যান। মুহূর্তেই মা ও ছেলে দেয়ালের নিচে চাপা পড়েন। এতে ঘটনাস্থলেই শিশুটি মারা যায়। গুরুতর আহত অবস্থায় মা শামিনা আক্তারকে (২২) হাসপাতালে নেওয়ার পর চিকিৎসক তাঁকে মৃত ঘোষণা করেন। গতকাল রোববার দুপুরে ফেনীর ছাগলনাইয়া উপজেলার রাধানগর ইউনিয়নের পশ্চিম মধুগ্রামের জাকির মুন্সীর বাড়িতে এ ঘটনা ঘটে। শামিনা আক্তারের স্বামী ওমানপ্রবাসী মাহফুজুর রহমান।পুলিশ ও স্থানীয় বাসিন্দাদের সঙ্গে কথা বলে জানা যায়, মাহফুজুর রহমানের পৈতৃক বসতঘরটি মাটির। নতুন পাকা ভবন নির্মাণের জন্য কয়েক দিন আগে মাটির ঘরের চালের টিন খুলে ফেলা হয়। গত শনিবারের বৃষ্টিতে প্রায় সাত ফুট উঁচু মাটির দেয়াল কাত হয়ে যায়। গতকাল এ দেয়াল ভেঙে পড়ে মা ও ছেলের গায়ে। ছাগলনাইয়া থানার ভারপ্রাপ্ত কর্মকর্তা (ওসি) মো. রাশেদ খান চৌধুরী মাটির দেয়াল চাপা পড়ে মা ও ছেলের মৃত্যুর সত্যতা নিশ্চিত করেন।
