
বিশ শতকে এই বাংলায় মেধা ও কায়িক শ্রম কোনো কোনো ব্যক্তিকে সাফল্যের শীর্ষে নিয়ে যেতে পেরেছে, তার একটি উদাহরণ শ্রীকাইলের কৃতী সন্তান ক্যাপ্টেন ডা. নরেন্দ্রনাথ দত্ত। তাঁর জীবনেতিহাস যেন এক রূপকথা। ছোটবেলা থেকে নিজের শ্রমে উপার্জন, পরিবারে আর্থিক সহায়তা আর নিজের লেখাপড়ার খরচ চালানোসহ নানা বিষয়ে পারদর্শী হয়ে উঠেছিলেন তিনি।ক্যাপ্টেন দত্তের জীবনের এসব কথা পাওয়া যায় তাঁর ঘনিষ্ঠ বন্ধু অমূল্যরতন চক্রবর্ত্তীর লেখা ক্যাপ্টেন নরেন্দ্রনাথের জীবন-কথা শীর্ষক বইয়ে। সমাজসেবায় নরেন্দ্রনাথ দত্তের অবদান, শিক্ষা বিস্তারে কলকাতা ও নিজ এলাকায় গড়ে তোলা তাঁর প্রাণপ্রিয় প্রতিষ্ঠান এবং এগুলোর সর্বশেষ বর্ণিত হয়েছে জয়নাল হোসেন সম্পাদিত একজন ক্যাপ্টেন দত্তের তিন শতাব্দীর গল্প গ্রন্থে। এক মলাটে দুই গ্রন্থ নিয়ে আলোচনা হলো জাতীয় জাদুঘরের নলিনীকান্ত ভট্টশালী প্রদর্শনী গ্যালারিতে।গতকাল এক মলাটে দুই গ্রন্থ—একজন ক্যাপ্টেন দত্তের তিন শতাব্দীর গল্প, ক্যাপ্টেন নরেন্দ্রনাথের জীবন-কথা—ডা. অমূল্যরতন চক্রবর্ত্তী নিয়ে আলোচনা করা হয়। অনুষ্ঠানে সভাপতিত্ব করেন জ্যেষ্ঠ সাংবাদিক প্রথম আলোর সহযোগী সম্পাদক আব্দুল কাইয়ুম। আলোচনা করেন কথাসাহিত্যিক আন্দালীব রাশদী, আতা সরকার, ফারুক আহমেদ, অধ্যাপক মুহাম্মদ আবদুস সালাম, শাহ জিকরুল আহমেদ, মাহবুবুর রহমান, বি এন দুলাল, আহসানুল কবীর, রাজীব আহসান প্রমুখ। অনুষ্ঠানটি সঞ্চালনা করেন চৈত্রে বই উৎসবের সমন্বয়ক ও অ্যাডর্ন পাবলিকেশনের প্রধান নির্বাহী সৈয়দ জাকির হোসাইন।
