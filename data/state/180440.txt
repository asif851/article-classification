
শেষ মুহূর্তে ভোট গণনায় বা ফলাফলে কোনো সূক্ষ্ম বা স্থূল ইঞ্জিনিয়ারিং ঘটবে কি না, তা নিয়ে সংশয় প্রকাশ করেছে বিএনপি। আজ বৃহস্পতিবার দলীয় কার্যালয়ে এক সংবাদ সম্মেলনে সিনিয়র যুগ্ম মহাসচিব রুহুল কবির রিজভী এসব কথা বলেন।
তিনি বলেন, ফলাফল গণনায় সত্যিকার অর্থে কোনো কারচুপি না হলে জনগণের রায় মেনে নেব।
এ সময় রুহুল কবির রিজভী আরও বলেন, ‘সারা দিন বাহ্যিকভাবে আমরা যা দেখেছি, তাতে মনে হচ্ছে নির্বাচন সুষ্ঠু হয়েছে। তবে পর্দার অন্তরালে কী হয়, তা আমাদের জানা নেই। প্রশাসন, নির্বাচনী কর্মকর্তা, আইনশৃঙ্খলা বাহিনী—সবার প্রতি আমাদের আহ্বান, ভোট গণনা ও ফলাফল ঘোষণা পর্যন্ত পর্দার অন্তরালে যেন কোনো কিছু না ঘটে।
এ সময় বিএনপির পোলিং এজেন্টদের গণনা থেকে ফলাফল ঘোষণা পর্যন্ত দৃষ্টিসীমায় মধ্যে অবস্থান করতে দেওয়ার আহ্বান জানান রিজভী।
ভোট গণনায় বা ফলাফলে সূক্ষ্ম বা স্থূল ইঞ্জিনিয়ারিং কী হতে পারে, এ বিষয়ে সাংবাদিকদের প্রশ্নের জবাবে রিজভী বলেছেন, অতীত অভিজ্ঞতা থেকে বলেছি। এই সরকারের আমলে ফলাফল ছিনিয়ে নেওয়ার অনেক ঘটনা ঘটেছে। শেষ মুহূর্তে প্রভাব বিস্তার করে ফলাফল অনুকূলে নিতে পারে।
