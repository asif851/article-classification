
নারায়ণগঞ্জের সোনারগাঁয়ে ফায়ার সার্ভিস স্টেশন নির্মাণের জন্য সরকারের অধিগ্রহণ করা জায়গা দখলমুক্ত করা হয়েছে। একটি বেসরকারি ব্যবসাপ্রতিষ্ঠান জমিটি দখল করে রেখেছিল।২০১২ সালে ঢাকা-চট্টগ্রাম মহাসড়কের পাশে সোনারগাঁ পৌরসভার টিপুরদী এলাকায় ফায়ার সার্ভিস স্টেশনের জন্য সরকার দশমিক ৩৩ একর জায়গা অধিগ্রহণ করে। কিন্তু স্থানীয় চৈতি কম্পোজিট লিমিটেডের মালিক আবুল কালাম আজাদ ভুয়া দলিল বানিয়ে এ সম্পত্তি দখল করেন বলে অভিযোগ ওঠে। এরপর সম্পত্তির চারদিকে টিনের বেড়া দিয়ে ভেতরের একটি অংশে টিনশেড মসজিদ নির্মাণ করা হয়। সর্বশেষ গত ১৬ জুন নারায়ণগঞ্জ গণপূর্ত বিভাগের নির্বাহী প্রকৌশলী মাহবুবুর রহমান ওই জায়গা থেকে অবৈধ স্থাপনা সরিয়ে নিতে আবুল কালাম আজাদকে নোটিশ দেন। অবৈধ স্থাপনা সরিয়ে না নেওয়ায় ১৩ জুলাই আবুল কালাম আজাদকে আসামি করে থানায় মামলা করেন স্থানীয় আমিনপুর ভূমি কার্যালয়ের সহকারী ভূমি কর্মকর্তা আবদুল করিম।গত শনিবার ও গতকাল রোববার নারায়ণগঞ্জ গণপূর্ত বিভাগের কর্মকর্তা-কর্মচারীরা শ্রমিক নিয়ে অবৈধ স্থাপনা উচ্ছেদ করেন। এরপর জমিটির চারদিকে কাঁটাতারের বেড়া দেওয়া হয়।
মাহবুবুর রহমান বলেন, ‘সরকারি সম্পত্তিটি দখলমুক্ত করে আমরা হেফাজতে নিয়েছি। আগামী এক মাসের মধ্যে দরপত্র আহ্বান করে ফায়ার সার্ভিস স্টেশনের নির্মাণকাজ শুরু করা হবে।’
সোনারগাঁ পৌরসভার মেয়র সাদেকুর রহমান বলেন, ‘সরকারি সম্পত্তি দখলমুক্ত করায় প্রশাসনকে ধন্যবাদ জানাই। সোনারগাঁয়ের ফায়ার সার্ভিস স্টেশন নির্মাণকাজ ঘোষণা দেওয়ার মাধ্যমে উপজেলাবাসীর দীর্ঘদিনের দাবি পূরণ হতে চলছে।’
উপজেলা নির্বাহী কর্মকর্তা (ইউএনও) আবু নাছের ভূঁঞা বলেন, ‘এ সম্পত্তি উদ্ধার করতে আমাদের অনেক কষ্ট করতে হয়েছে। নারায়ণগঞ্জ জেলা প্রশাসকের ঐকান্তিক চেষ্টায় আমরা এ কাজে সফল হয়েছি।’
১৩ জুলাই প্রথম আলোয় ‘ফায়ার সার্ভিসের জায়গা দখলে নিয়ে স্থাপনা’ শিরোনামে সংবাদ প্রকাশিত হয়।
