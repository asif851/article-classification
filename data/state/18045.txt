
নারায়ণগঞ্জের রূপগঞ্জ উপজেলায় জমি নিয়ে বিরোধের জের ধরে গত মঙ্গলবার রাতে স্বামী-স্ত্রীকে কুপিয়ে জখম করেছে সন্ত্রাসীরা। এ সময় ঝগড়া থামাতে এগিয়ে এলে হামলাকারীদের ধাক্কায় এক নারীর মৃত্যু হয়েছে। এ ঘটনায় গতকাল বুধবার হত্যা মামলা হয়েছে।মৃত নারীর নাম ইসমত আরা বেগম (৫০)। তিনি সদর ইউনিয়নের জাঙ্গীর এলাকার হেকমত ফকিরের স্ত্রী। হামলায় আহত দুজন হলেন মোক্তার হোসেন ও সোনিয়া বেগম। তাঁদের বাড়িও একই এলাকায়। তাঁদের উপজেলা স্বাস্থ্য কমপ্লেক্সে ভর্তি করা হয়েছে।এজাহার ও প্রত্যক্ষদর্শী সূত্র জানায়, মোক্তার হোসেনের সঙ্গে দীর্ঘদিন ধরে একই এলাকার শরীফ মিয়া ও আরিফ মিয়ার জমি নিয়ে বিরোধ ছিল। এর জের ধরে মঙ্গলবার রাতে মুঠোফোনে শরীফ মিয়ার সঙ্গে মোক্তারের কথা-কাটাকাটি হয়। মোক্তার বিষয়টি স্থানীয় মাতবরদের জানান। এতে ক্ষিপ্ত হয়ে রাত নয়টার দিকে শরীফ মিয়া ও আরিফ মিয়া সহযোগী সোহেল গাজীসহ পাঁচ-ছয়জন দেশীয় অস্ত্র নিয়ে মোক্তারের বাড়িতে হামলা চালিয়ে ব্যাপক ভাঙচুর করেন। এতে বাধা দেওয়ায় মোক্তার ও সোনিয়াকে ধারালো অস্ত্র দিয়ে কুপিয়ে জখম করা হয়। চিৎকারে এগিয়ে এসে থামানোর চেষ্টা করলে হামলাকারীরা পাশের বাড়ির ইসমত আরা বেগমকে ধাক্কা মেরে মাটিতে ফেলে দেয়। এতে হৃদ্যন্ত্রের ক্রিয়া বন্ধ হয়ে ঘটনাস্থলেই তাঁর মৃত্যু হয়। আশপাশের লোকজন এগিয়ে এলে হামলাকারীরা পালিয়ে যায়। আহত ব্যক্তিদের উদ্ধার করে উপজেলা স্বাস্থ্য কমপ্লেক্সে ভর্তি করা হয়েছে। এ ঘটনায় মোক্তার ছয়জনকে আসামি করে রূপগঞ্জ থানায় হত্যা মামলা করেন। গতকাল সকালে পুলিশ লাশ উদ্ধার করে ময়নাতদন্তের জন্য নারায়ণগঞ্জ জেনারেল হাসপাতালের মর্গে পাঠিয়েছে।এ ব্যাপারে কথা বলার জন্য শরীফ মিয়ার মুঠোফোনে একাধিকবার যোগাযোগের চেষ্টা করা হলেও সেটি বন্ধ পাওয়া গেছে।রূপগঞ্জ থানার ভারপ্রাপ্ত কর্মকর্তা (ওসি) ইসমাইল হোসেন বলেন, হামলাকারীরা এলাকার চিহ্নিত মাদক ব্যবসায়ী ও সন্ত্রাসী। তাঁদের বিরুদ্ধে থানায় একাধিক মামলা রয়েছে। তাঁদের গ্রেপ্তারের চেষ্টা চলছে।
