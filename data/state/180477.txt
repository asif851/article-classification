
নাগরিকদের দশ আঙুলের ছাপ ও আইরিশের প্রতিচ্ছবি নিয়েই সব স্মার্ট কার্ড বিতরণের সিদ্ধান্ত অব্যাহত রেখেছে নির্বাচন কমিশন (ইসি)। কমিশন আশা করছে, আগামী ডিসেম্বরের মধ্যে নয় কোটি ভোটারের স্মার্ট কার্ড দেওয়া সম্ভব হবে। এ সময়ের মধ্যে তা না হলে প্রকল্পের মেয়াদ বাড়ানোর প্রস্তাব করা হবে। আর বিশ্বব্যাংকের সঙ্গে প্রকল্পের মেয়াদ না বাড়লে সরকারি অর্থায়নে এ কাজ শেষ করা হবে।
আজ মঙ্গলবার বিকেলে নির্বাচন কমিশনের (ইসি) সভায় এ সিদ্ধান্ত নেওয়া হয় বলে বৈঠক শেষে সাংবাদিকদের জানান নির্বাচন কমিশনের সচিব এম আবদুল্লাহ।
ইসি সচিব বলেন, প্রকল্পের নির্ধারিত মেয়াদে স্মার্ট কার্ড বিতরণ সম্ভব হবে না—এ কারণে দশ আঙুলের ছাপ ও আইরিশের প্রতিচ্ছবি ছাড়াই কার্ড বিতরণের প্রস্তাব ছিল। এ বিষয়ে বিগত কমিশন ও বিশ্বব্যাংকের পর্যবেক্ষণ ছিল। তবে কমিশনের আজকের সভায় সিদ্ধান্ত হয়েছে, দশ আঙুলের ছাপ ও আইরিশের প্রতিচ্ছবি নিয়ে যেভাবে স্মার্ট কার্ড বিতরণ করা হচ্ছে, সেভাবেই তা অব্যাহত থাকবে। গোয়েন্দা সংস্থাসহ সরকারের কিছু সংস্থার এ বিষয়ে চাহিদা আছে। কীভাবে এই প্রক্রিয়ার গতি ত্বরান্বিত করা যায়, তা নিয়ে সভায় আলোচনা হয়েছে।
এম আবদুল্লাহ বলেন, স্মার্ট কার্ড প্রকল্পের মেয়াদ শেষ হবে ২১ ডিসেম্বর। তা হয়তো ৩১ ডিসেম্বর পর্যন্ত হবে। এ সময়ের মধ্যে নয় কোটি ভোটারকে স্মার্ট কার্ড দেওয়ার লক্ষ্যমাত্রা ধরা আছে। নির্ধারিত সময়ে কাজ শেষ না হলে তাঁরা বিশ্বব্যাংককে ২০১৮ সালের জুন পর্যন্ত প্রকল্পের মেয়াদ বাড়ানোর প্রস্তাব দেবেন। প্রকল্পের মেয়াদ না বাড়লে সরকারের খরচে কাজ শেষ করা হবে।
ইসি সচিব বলেন, এখন ১০টি মেশিনে কাজ হচ্ছে। আরও এ ধরনের ১৫টি মেশিন ধার করে আনার নীতিগত সিদ্ধান্ত হয়েছে। এ ছাড়া ক্রয়সংক্রান্ত মামলা নিষ্পত্তি হলে মোট চার হাজার মেশিন ক্রয় করা হবে।
