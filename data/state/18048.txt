
ঢাকায় হজরত শাহজালাল আন্তর্জাতিক বিমানবন্দরে আজ বৃহস্পতিবার ১৫ হাজার বিদেশি মোবাইল ফোন সেট জব্দ করেছে শুল্ক কর্তৃপক্ষ। তাদের দাবি, এসব সেটের মূল্য ৩০ কোটি টাকা।ঢাকা কাস্টম হাউসের সহকারী কমিশনার শহীদুজ্জামান সরকার প্রথম আলোকে বলেন, বেশ কয়েক দিন ধরে হংকং এয়ারলাইনসের একটি ফ্লাইটে করে মোবাইল সেটগুলো ঢাকায় আনা হয়। আজ বিকেলে সেটগুলো বের করা হবে—এমন তথ্য পেয়ে কাস্টম হাউসের প্রিভেনটিভ দলের সদস্যরা বিমানবন্দরের ফ্রেইড গেটের সামনে অবস্থান নেন। বিকেল পৌনে পাঁচটার দিকে বের করার সময় সেটগুলো জব্দ করা হয়। তিনি আরও বলেন, আজমীর এন্টারপ্রাইজ নামে একটি প্রতিষ্ঠান কোনো অনুমতি ছাড়াই সেটগুলো এ দেশে নিয়ে আসে। অধিকাংশ সেটই সনি এক্সপেরিয়ার বিভিন্ন মডেলের।এ ব্যাপারে আইনি ব্যবস্থা নেওয়া হচ্ছে বলে এই কর্মকর্তা জানান।
