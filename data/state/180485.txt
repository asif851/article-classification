
দর্শকশ্রোতাদের মুগ্ধ করে রংপুরে গতকাল রোববার তিন দিনব্যাপী ভাওয়াইয়া উৎসব শেষ হয়েছে। প্রতিদিনই বিকেল থেকে রাত পর্যন্ত হাজারো দর্শকশ্রোতা মাটি ও মানুষের প্রাণের ভাওয়াইয়া গান শুনতে পাবলিক লাইব্রেরি মাঠে ছুটে এসেছেন। গতকালও এর কমতি ছিল না।রংপুরের সাংস্কৃতিক সংগঠন সংগীত শিল্পীগোষ্ঠীর আয়োজনে এ উৎসবের আয়োজন করা হয়।‘কানিচাত গাড়িনু আকাশি আকালি’, ‘আকালি ঝুমঝুম করে’, ‘আসা-যাওয়ার ঘাটাকোনাত বসাইয়াছে পিরিতির ফান্দ’, ‘বাও কুণ্ঠা বাতাস যেমন ঘুরিয়া ঘুরিয়া মরে’, ‘ও মোর কালারে’, ‘ওকি গাড়িয়াল ভাই’—এমনই অনেক ভাওয়াইয়া গানের সুরের মূর্ছনায় গতকাল শেষ দিনে দর্শকশ্রোতারা প্রাণভরে এ অঞ্চলের মাটি ও মানুষের গান শোনেন। সেই সঙ্গে ভাওয়াইয়া গানের তালে নৃত্য পরিবেশিত হয়েছে। বিকেল থেকে টানা রাত ১০টা পর্যন্ত দর্শকশ্রোতারা প্রাণ ভরে উপভোগ করেছেন ভাওয়াইয়া সংগীত।উৎসবের শেষ দিনে গতকাল ঠাকুরগাঁও, কুড়িগ্রাম ও রংপুর জেলার ভাওয়াইয়াশিল্পীরা সংগীত পরিবেশন করেন। গতকাল অনুষ্ঠানে প্রধান অতিথি ছিলেন অতিরিক্ত বিভাগীয় কমিশনার মিনু শীল।আয়োজক সংগঠনের সাধারণ সম্পাদক মকসুদার রহমান বলেন, এ অঞ্চলের ভাওয়াইয়াশিল্পীদের একত্র করে এই আয়োজন করতে পেরে অনেক ভালো লাগছে। আগামী দিনে আরও বড় আয়োজন করার চিন্তভাবনা রয়েছে।
 
