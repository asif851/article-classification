
চট্টগ্রামের ফটিকছড়িতে আসামি ধরতে গিয়ে জনতার পিটুনির শিকার হয়েছে পুলিশ। গত মঙ্গলবার গভীর রাতে উপজেলার কাঞ্চননগরের বড় টিলা নামক এলাকায় এ ঘটনা ঘটে। এতে পুলিশসহ ১০ ব্যক্তি আহত হয়।
ঘটনার পরপরই পুলিশ ওই এলাকা থেকে নারীসহ ১৩ ব্যক্তিকে আটক করে। এ সময় পুলিশ আত্মরক্ষায় ৩১টি ফাঁকা গুলিবর্ষণ করে।
প্রত্যক্ষদর্শীরা জানান, মঙ্গলবার রাত আড়াইটায় ওই এলাকায় অভিযান চালায় ফটিকছড়ি থানার একদল পুলিশ। এতে পাঁচজন পুলিশের নেতৃত্ব দেন থানার উপপরিদর্শক শফিক আহমেদ।
পুলিশ বিভিন্ন মামলার আসামিদের ধরতে অভিযান শুরু করলে এলাকার লোকজন ‘ডাকাত‘ ‘ডাকাত’ বলে চিৎকার শুরু করে। এ সময় তারা পুলিশের ওপর চড়াও হয়। লোকজন তাঁদের বেধড়ক পেটাতে থাকে। এতে ওই উপপরিদর্শকসহ পুলিশের কয়েকজন সদস্য মারাত্মক জখম হন। এলাকার লোকজন তাঁদের উদ্ধার করে নিরাপদে সরিয়ে নেয়।
খবর পেয়ে ওসিসহ অতিরিক্ত পুলিশের একটি দল ঘটনাস্থলে পৌঁছালে বিক্ষুব্ধ লোকজনের সঙ্গে ধাওয়া-পাল্টাধাওয়া হয়। এ সময় পুলিশের লাঠির আঘাতে স্থানীয় এক মুক্তিযোদ্ধাসহ চার ব্যক্তি আহত হন।
আহত পুলিশ সদস্যরা হলেন শফিক আহমেদ (৪৫), কালা মিঞা (৫২), সরোয়ার (২৬), আবদুর রউফ (৪৮) ও নবজ্যোতি চাকমা (৩৭)। পরে তাঁদের উদ্ধার করে চট্টগ্রাম মেডিকেল কলেজ হাসপাতালে পাঠানো হয়। এ ছাড়া স্থানীয় মুক্তিযোদ্ধা মো. শফি (৬০) এবং বজল আহামঞ্চদ (৫৫) নামের দুই ব্যক্তিসহ মোট পাঁচজন আহত হন।
স্থানীয় ইউনিয়ন পরিষদের সদস্য মো. রফিকুল ইসলাম বলেন, জায়গাজমি-সংক্রান্ত মামলা নিয়ে বিভিন্ন সময় ওই বাড়িতে ঝগড়াবিবাদ হতো। এ ঘটনা তারই বহিঃপ্রকাশ হতে পারে।
ফটিকছড়ি থানার ভারপ্রাপ্ত কর্মকর্তা মো. শাহজাহান ভূইয়া বলেন, ঘটনাটি অনাকাঙ্ক্ষিত। আত্মরক্ষায় ৩১টি ফাঁকা গুলি ছোড়া হয়েছে। আটক ব্যক্তিদের জিজ্ঞাসাবাদ করা হচ্ছে। চট্টগ্রামের সহকারী পুলিশ সুপার (উত্তর) মো. শহিদ উল্লাহ বলেন, এটি বিচ্ছিন্ন ঘটনা। পরিস্থিতি এখন শান্ত। 
