
সিলেট-২ আসনে বিএনপির ‘নিখোঁজ’ নেতা এম ইলিয়াস আলীর স্ত্রী তাহসিনা রুশদীর মনোনয়ন পাবেন বলে প্রচার আছে। তবে বিশ্বনাথ-বালাগঞ্জ-ওসমানীনগর নিয়ে গঠিত এই আসনটি চায় বিএনপির নেতৃত্বাধীন ২০-দলীয় জোটের শরিক খেলাফত মজলিস।গতকাল সোমবার ওসমানীনগরে এক জনসভায় বিষয়টি স্পষ্ট করেছেন খেলাফত মজলিসের নেতারা। তাঁরা দলটির কেন্দ্রীয় নেতা মুহাম্মদ মুনতাসির আলীকে মনোনয়ন দেওয়ার কথা বলছেন। এর আগে সিলেট-৩ (দক্ষিণ সুরমা-ফেঞ্চুগঞ্জ) আসনে খেলাফত মজলিস প্রার্থী দেওয়ার ঘোষণা দিয়েছে।ওসমানীনগর উপজেলার দয়ামীর উচ্চবিদ্যালয় মাঠে গতকাল সকালে আয়োজিত জনসভায় খেলাফত মজলিসের কেন্দ্রীয় আমির মাওলানামুহাম্মদ ইসহাক বলেন, ‘আগামী জাতীয় সংসদ নির্বাচনে সিলেট-২ আসনে মুহাম্মদ মুনতাসির আলীকে ২০-দলীয় জোটের প্রার্থী হিসেবে মনোনয়ন চাইব। জনসমর্থন বিবেচনায় জোটের কাছে আমাদের প্রার্থীকে মনোনয়ন দেওয়ার জন্য বলব। তাঁকে যেভাবেই হোক, এই আসনে জোটের প্রার্থী করা হবে।’
মুনতাসির আলী খেলাফত মজলিসের কেন্দ্রীয় যুগ্ম মহাসচিব। ২০০১ ও ২০০৮ সালের জাতীয় নির্বাচনে তিনি এই জোটের মনোনয়নপ্রত্যাশী হিসেবে মাঠে তৎপর ছিলেন। তবে বিএনপি আসনটি ছাড়েনি। আগামী নির্বাচনে মুনতাসিরের প্রার্থী হতে চাওয়ার বিষয়টি গতকালই প্রকাশ পেল।
জনসভায় মুহাম্মদ মুনতাসির আলী বলেন, ‘খেলাফত মজলিস ২০-দলীয় জোটের সঙ্গে রয়েছে, থাকবে। কেন্দ্রীয় নির্দেশনার পরিপ্রেক্ষিতে আগামী দিনে দুর্নীতিমুক্ত উন্নয়ন ও সন্ত্রাসমুক্ত সমাজ গঠনে খেলাফত মজলিস সিলেট-২ আসনে নির্বাচন করবেই করবে। এ জন্য আমি নেতা-কর্মীদের ঐক্যবদ্ধ মতামত ও নির্বাচনী এলাকার সাধারণ মানুষের সমর্থনপ্রত্যাশী।’
সিলেট-২ আসনে ১৯৯৬ ও ২০০১ সালে সাংসদ নির্বাচিত হন বিএনপির নেতা এম ইলিয়াস আলী। ২০০৮ সালের নির্বাচনে মনোনয়ন পেলেও হেরে যান। ইলিয়াস আলী ২০১২ সালের ১৭ এপ্রিল থেকে ‘নিখোঁজ’ রয়েছেন। এরপর থেকে নির্বাচনী এলাকায় যাতায়াত বেড়েছে তাঁর স্ত্রী তাহসিনার। তিনি বিএনপির চেয়ারপারসনের উপদেষ্টা পদে আছেন। আগামী নির্বাচনে তাহসিনা মনোনয়ন পাবেন বলে প্রচার রয়েছে।
মুনতাসির আলী বলেন, ‘২০-দলীয় জোট ক্ষমতায় গেলে ইলিয়াস আলীর সম্মানার্থে তাঁর স্ত্রীকে মন্ত্রী করা হবে। এ ছাড়া সংরক্ষিত আসনে তাঁকে (তাহসিনা) সাংসদ করার বিষয়েও আমি ভূমিকা রাখব। তবে সিলেট-২ আসন ছাড়া হবে না।’
জনসভায় সভাপতিত্ব করেন ওসমানীনগর উপজেলা খেলাফত মজলিসের সভাপতি হোসাইন আহমদ।
এর আগে ২০ জানুয়ারি দক্ষিণ সুরমায় সভায় খেলাফত মজলিসের নেতা দিলওয়ার হোসাইনকে সিলেট-৩ আসনের মনোনয়নপ্রত্যাশী হিসেবে উল্লেখ করেন কেন্দ্রীয় আমির মুহাম্মদ ইসহাক। 
