
‘ভুল মেনে নেব কিন্তু ভুল বোঝানো মেনে নেব না’ বলে হুঁশিয়ার করে দিয়েছেন ঢাকা দক্ষিণ সিটি করপোরেশনের মেয়র সাঈদ খোকন। তিনি বলেন, ‘কাজের সময় বিশ্রাম নেবেন, কিন্তু কাজে ফাঁকি সহ্য করব না।’আজ শনিবার বিকেলে রাজধানীর মহানগর নাট্যমঞ্চের কাজী বশির মিলনায়তনে এক সংবর্ধনা অনুষ্ঠানে সিটি করপোরেশনের কর্মকর্তা-কর্মচারীদের উদ্দেশ করে সাঈদ খোকন এসব কথা বলেন। ঢাকা দক্ষিণ সিটি করপোরেশনের কর্মকর্তা-কর্মচারীরা নবনির্বাচিত মেয়র ও কাউন্সিলরদের জন্য এই সংবর্ধনা সভার আয়োজন করেন। সংবর্ধনা উপলক্ষে মিলনায়তনের প্রবেশমুখে ব্যান্ড পার্টি ও মঞ্চ ফুল দিয়ে সজ্জিত করা হয়।সিটি করপোরেশনের কর্মকর্তাদের উদ্দেশ করে সাঈদ খোকন বলেন, ‘কোনো কর্মকর্তার কাছে আমার নামে তদবির নিয়ে গেলে গ্রহণ করবেন না। কোনো কর্মকর্তা অবৈধ তদবির গ্রহণ করলে তাঁর আমি ব্যবস্থা নেব।’সাঈদ খোকন বলেন, ‘সিটি করপোরেশনের কিছু অসৎ কর্মকর্তা আছে। কিন্তু তাঁদের পরিমাণ খুব অল্প, বেশির ভাগই ভালো। আমি অল্প মানুষদের বলতে চাই, আসুন বেশি মানুষের সঙ্গে মিশে যাই। সবাই মিলে এই শহরকে গড়ে তুলি।’
সাঈদ খোকন কাউন্সিলদের উদ্দেশ করে বলেন, ‘আপনারা যদি সহযোগিতা করেন তাহলে আমি একটা ঘোষণা দিতে চাই।’ এ সময় সব কাউন্সিলর হাত তুলে তাঁদের সম্মতির কথা জানান। পরে সাঈদ খোকন ঘোষণা দেন, ঢাকা দক্ষিণ সিটি করপোরেশনের এক লাখ ৪৩ হাজার হোল্ডিং আছে। সব হোল্ডিংয়ের জন্য বিনা মূল্যে ময়লা ফেলার ব্যাগ দেওয়া হবে। এ জন্য কাউন্সিলরদের সহযোগিতা করতে হবে। পরে তিনি ঘোষণা দেন আগামী শবে-ই-বরাতের আগেই ঢাকা দক্ষিণ সিটি দক্ষিণ সিটি করপোরেশনের সব বাতি জ্বালানোর ব্যবস্থা করা হবে। তিনি বলেন, এখন ২০ শতাংশ বাতি ভালো আছে। আগামী ৩ জুন শবে-ই বরাতের মধ্যে এটা করব। এ জন্য সব কাউন্সিলরকে সহযোগিতা করতে হবে।সাঈদ খোকন বলেন, ‘ঢাকা দক্ষিণ সিটি করপোরেশনের আড়াই শ কোটি টাকা ঋণ। তহবিলেও কোনো টাকা নাই। প্রধানমন্ত্রী ঢাকা শহরে বিভিন্ন উন্নয়নমূলক কাজ করে এগিয়ে নিয়ে যাচ্ছেন। আমি তাঁর কাছে যাব। নিশ্চয় তিনি আমাদের খালি হাতে ফিরিয়ে দেবেন না।’সংবর্ধনা সভায় আরও বক্তব্য দেন সিটি করপোরেশনের প্রধান নির্বাহী কর্মকর্তা আনসার আলী খান, কাউন্সিলর আবদুর রহমান মান্নাফী, আনিসুর রহমান, হুমায়ুন কবির, ফারহানা ইসলাম, দক্ষিণ সিটি করপোরেশন শ্রমিক-কর্মচারী লীগের সভাপতি মিজানুর রহমান ভূঁইয়া প্রমুখ।
