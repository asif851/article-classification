
নিতাই নন্দী। বয়স পঞ্চাশের আশপাশে। একমনে বসে শাঁখায় নকশা করছেন। উড়ে আসা শাঁখার গুঁড়ায় তাঁর শরীরসহ চারপাশ সাদা হয়ে আছে। মাঝে মাঝে গামছা দিয়ে মুখটা মুছে নিচ্ছেন। চিত্রটি বরিশালের গৌরনদী উপজেলার বাটাজোড় শাঁখারিপাড়ার।
গত ২৮ জুন নিতাই নন্দীর ডেরায় যাই। নিতাইবাবু জানালেন, আয়-বাণিজ্য কম। সংসার চালাতে হিমশিম খেতে হয়। পৈতৃক ব্যবসা না হলে ছেড়ে দিতেন।
হিন্দু নারীরা স্বামীর মঙ্গল কামনায় হাতে বালার মতো শাঁখা পরেন। এ ছাড়া বিভিন্ন পূজাতেও শঙ্খ দরকার। শুধু এই উপমহাদেশের হিন্দু সম্প্রদায়ের কাছে নয়, ওলন্দাজ জাতিও শাঁখাকে পবিত্রতার প্রতীক মনে করে।
চতুর্দশ শতাব্দীতে রাজধানী ঢাকা হয়ে ওঠে শঙ্খশিল্পের প্রধান কেন্দ্র। তারপরই দেশের দক্ষিণাঞ্চল ছিল শঙ্খশিল্পের জন্য প্রসিদ্ধ। গত শতকের ষাটের দশকে ঢাকার তৎকালীন সিভিল সার্জন ও লেখক জেমস ওয়াইজ তাঁর নোটস অন দ্য রেসেস, কাস্টস অ্যান্ড ট্রেডেস অব ইস্টার্ন বেঙ্গল বইয়ে লেখেন, ‘১৮৮৩ সালের দিকে পূর্ববঙ্গে মোট ২ হাজার ৭৩৫ জন শাঁখারি বাস করতেন; তাঁর মধ্যে ঢাকায় বাস করতেন ৮৩৫ জন, আর বাকি ১ হাজার ৯০০ জন বাস করতেন বাখরগঞ্জ (বর্তমান বরিশাল) জেলার বিভিন্ন অঞ্চলে।’
মূলত দক্ষিণাঞ্চলের বরিশাল বিভাগের গৌরনদী উপজেলা ও ঝালকাঠি জেলাতেই শঙ্খশিল্পের বিকাশ। কিন্তু এখানকার শাঁখা ব্যবসার সেই রমরমা অবস্থা আর নেই। শ্রীলঙ্কা থেকে শঙ্খ আমদানি বন্ধ হওয়াসহ নানা কারণে লোকজ এই শিল্প এখন বিলুপ্তপ্রায়।
বৃহত্তর বরিশালে গৌরনদী শঙ্খ ব্যবসার মূল ঘাঁটি। এখানে শাঁখারিদের গোড়াপত্তনের সঠিক সময় জানা যায়নি। স্থানীয় শাঁখারিদের ভাষ্য, কমপক্ষে ২০০ বছর আগে তাঁদের পূর্বপুরুষেরা ঢাকা থেকে এখানে এসেছেন।
একসময় এখান থেকে শাঁখা দেশের বিভিন্ন অঞ্চলসহ ভারত, নেপাল, ভুটান, চীন, এমনকি আফ্রিকায়ও রপ্তানি হতো। এখন কেবল ঢাকা, খুলনাসহ বিভাগীয় শহরেই তাঁদের শাঁখার বিক্রি সীমাবদ্ধ।
১৯৭১ সালের আগে গৌরনদীতে কমপক্ষে ৬০টি শাঁখারি পরিবারের বাস ছিল। মুক্তিযুদ্ধের আগে-পরে তাদের অনেকেই ভারতে চলে গেছে। বর্তমানে এখানে ১২টি পরিবার থাকলেও মাত্র ৫টি পরিবার শাঁখা তৈরি ও ব্যবসার সঙ্গে যুক্ত আছে।
শাঁখা ব্যবসায়ীরা বলছেন, শ্রীলঙ্কা থেকে শঙ্খ আমদানি বন্ধ হওয়ায় ভারত থেকে শাঁখা আনতে খরচ বেশি পড়ে। তা ছাড়া শ্রম অনুযায়ী লাভ থাকে কম। পাশাপাশি নারীরাও এখন শাঁখা কম পরেন। শাঁখারিদের সন্তানেরাও লেখাপড়া শিখে পেশা বদলে ফেলছেন।
শাঁখারি নান্টু লাল জানালেন, খুব সকাল থেকে মধ্যরাত পর্যন্ত কাজ করে দৈনিক ২৫০-৩০০ টাকা আয় হয়। মাস শেষে আয় ১০ থেকে ১৫ হাজারে সীমাবদ্ধ। নান্টু লালের তিন ছেলের মধ্যে কেউই এ পেশায় নেই। বড় দুই ছেলে সোনার ব্যবসা করেন আর ছোট ছেলে স্নাতকোত্তরে পড়ছেন।
ঝালকাঠির শাঁখারিপাড়ায় পাকিস্তান আমলে ৩০-৩৫টি শাঁখারি পরিবারের বসবাস থাকলেও এখন টিকে আছে ১৫টি পরিবার। এখানে কেউ শাঁখা বানান না, তবে কয়েকজন নকশা করেন। তবে প্রতিটি পরিবারের কেউ না কেউ শাঁখা ব্যবসার সঙ্গে যুক্ত আছেন। বরিশাল সদরে শাঁখারিপাড়ায় আছে সাত-আটটি পরিবার।
১৯৫৬ সালে গঠিত বরিশাল শঙ্খশিল্প সমবায় সমিতির সম্পাদক বিজয় কৃষ্ণ দত্ত জানান, বৃহত্তর বরিশালে সমিতির ১৭৬ সদস্যের মধ্যে এখন ১০০ সদস্যের মতো আছে।
 
