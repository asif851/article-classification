
ঢাকা-টাঙ্গাইল মহাসড়কে মির্জাপুর উপজেলার পোস্টকমরি চরপাড়া এলাকায় সড়ক দুর্ঘটনায় পাঁচজন নিহত হয়েছেন। গতকাল শনিবার দিবাগত রাত সাড়ে তিনটার দিকে যাত্রীবাহী বাস থেমে থাকা একটি ট্রাককে ধাক্কা দিলে এ দুর্ঘটনা ঘটে।নিহতদের মধ্যে একজনের নাম জানা গেছে। তাঁর নাম আশরাফুল। পুলিশ জানিয়েছে, সড়ক দুর্ঘটনায় আহত হয়েছেন কমপক্ষে ১৫ জন। আহতদের মধ্যে নয়জন মির্জাপুর কুমুদিনী হাসপাতালে চিকিৎসাধীন। তাঁদের মধ্যে তিনজনের অবস্থা আশঙ্কাজনক।পুলিশ জানায়, নওগাঁ থেকে ঢাকাগামী ডিপজল এন্টারপ্রাইজের যাত্রীবাহী বাস থেমে থাকা আলু বোঝাই একটি ট্রাককে পেছন থেকে ধাক্কা দেয়। এ সময় বাসটির সামনের অংশ ক্ষতিগ্রস্ত হয়। এতে ঘটনাস্থলে তিনজন নিহত হন। কুমুদিনী হাসপাতালে চিকিৎসাধীন অবস্থায় আরও দুজনের মৃত্যু হয়।
মির্জাপুর গোড়াই হাইওয়ে থানার ভারপ্রাপ্ত কর্মকর্তা (ওসি) হুমায়ূন কবিরের ভাষ্য, লাশ পুলিশের হেফাজতে আছে। শনাক্ত করার চেষ্টা চলছে। বাসের চালক পলাতক আছেন।
