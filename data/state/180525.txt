
লিবিয়ার সিরতে শহরে এক বাংলাদেশিসহ নয়জন বিদেশিকে অপহরণ করেছে জঙ্গি সংগঠন ইসলামিক স্টেটের (আইএস) সদস্যরা। আজ সোমবার বাংলাদেশের পররাষ্ট্র মন্ত্রণালয়ের বহিঃপ্রচার অনুবিভাগের এক বিজ্ঞপ্তিতে এ কথা জানানো হয়েছে।এতে জানানো হয়, ৬ মার্চ লিবিয়ার দক্ষিণাঞ্চলের সিরতে শহরে এ ঘটনা ঘটে। ওই দিন বন্দুকধারী আইএস জঙ্গিরা সেখানকার আল ঘানি তেলখনিতে হামলা চালায়। স্থানীয় আইনশৃঙ্খলা রক্ষাকারী বাহিনী তাদের ওপর নিয়ন্ত্রণ নেওয়ার আগে জঙ্গিরা ১১ জন নিরাপত্তা-কর্মীকে হত্যা করে। এর মধ্যে কয়েকজনের শিরশ্ছেদ করা হয়। সেখান থেকে এক বাংলাদেশি ও আরও আটজন বিদেশি নাগরিককে জিম্মি করে নিয়ে যায় জঙ্গিরা।লিবিয়ায় বাংলাদেশ দূতাবাস জানিয়েছে, অপহৃত বাংলাদেশির নাম হেলাল উদ্দিন। তাঁর পাসপোর্ট নম্বর বি-০১৫৬৫৫৩। তাঁর বাড়ি জামালপুর জেলায়। বাংলাদেশ দূতাবাস জানায়, অপহৃত হেলাল উদ্দিনের বিষয়ে খোঁজখবর নেওয়ার চেষ্টা করা হচ্ছে। আল ঘানি তেল কোম্পানির সঙ্গে ঘনিষ্ঠ যোগাযোগ রাখা হচ্ছে।বাংলাদেশের পররাষ্ট্র মন্ত্রণালয় জানিয়েছে, এ ঘটনার বিষয়ে নিবিড়ভাবে পর্যবেক্ষণ করা হচ্ছে। লিবিয়ায় বাংলাদেশ দূতাবাসের সঙ্গে যোগাযোগ রাখা হচ্ছে।
