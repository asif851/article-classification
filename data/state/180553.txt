
ঠাকুরগাঁওয়ের পীরগঞ্জ উপজেলায় ঈদ উপলক্ষে ভিজিএফের গমের পরিবর্তে টাকা দিয়ে টিপসই নেওয়ার অভিযোগ উঠেছে। উপজেলার জাবরহাট ইউনিয়ন পরিষদ (ইউপি) চত্বরে গতকাল বৃহস্পতিবার এ ঘটনা ঘটে।
উপজেলা প্রকল্প বাস্তবায়ন কর্মকর্তার কার্যালয় সূত্রে জানা গেছে, এবার ভিজিএফ কর্মসূচির আওতায় উপজেলার ১০ ইউনিয়নের ১৪ হাজার ১টি কার্ডের বিপরীতে ১৪০ দশমিক ১০ মেট্রিক টন চাল বরাদ্দ করা হয়। জাবরহাট ইউনিয়নের ১ হাজার ৬৫৫ জন কার্ডধারীর জন্য প্রায় ১৬ টন চাল বরাদ্দ করা হয়। ১ কেজি চালের বদলে ১ দশমিক ৩২৭২ কেজি গম দেওয়া হচ্ছে। গতকাল জাবরহাট ইউপি চত্বরে কার্ডধারী ব্যক্তিদের অধিকাংশই গমের বদলে ইউপি সদস্যের কাছ থেকে ২০০ টাকা নিয়ে বিদায় হয়েছেন। ইউপি চেয়ারম্যান মো. হুমায়ুন কবীরের পরিচালনায় ইউপি সদস্যদের উপস্থিতিতে দুপুর পর্যন্ত গম ও টাকা বিতরণ করা হয়।
কয়েকজন প্রত্যক্ষদর্শী বলেন, জাবরহাট ইউনিয়নের ৪ নম্বর ওয়ার্ডের সদস্য মো. শাহের আলী মাস্টাররোলে কার্ডধারী ব্যক্তিদের টিপসই নিয়ে তাঁদের হাতে ২০০ করে টাকা ধরিয়ে দেন।
ভিজিএফ কার্ডধারী হঠাৎপাড়া গ্রামের আমিনুল ইসলাম বলেন, ‘আমি গম চাচ্ছিলাম, কিন্তু আমাকে ২০০ টাকা দিয়ে বিদায় দিয়েছেন শাহের মেম্বার। বাজারে ওই গমের দাম ২০০-এর বেশি হবে।’ একই কথা বলেন প্রধানপাড়ার উদেব চন্দ্র, রংলাল, হরসুন্দ রায়সহ আরও সাত-আট ব্যক্তি।
এ ব্যাপারে শাহের বলেন, ‘আমি মাছের পুকুরের জন্য কয়েক বস্তা গম কিনেছি, ব্যবসার জন্য গম ক্রয় করিনি।’
হুমায়ুন কবীর বলেন, ‘ভিজিএফের গম বিতরণের সময় সেখানে কোনো মেম্বারকে গম কিনতে দেখিনি। ’
ইউএনও ইফতেখারুল ইসলাম খন্দকার বলেন, গমের বদলে টাকা দেওয়ার সুযোগ নেই। অভিযোগ পেলে ব্যবস্থা নেওয়া হবে।
