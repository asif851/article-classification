
কিশোরগঞ্জের শোলাকিয়ায় ঈদুল ফিতরের দিন জঙ্গি হামলার ঘটনায় ৫৪ ধারায় গ্রেপ্তার পাঁচ আসামিকে মামলা থেকে অব্যাহতি দিয়েছেন আদালত। আজ মঙ্গলবার মুখ্য বিচারিক হাকিম আ. ছালাম খান এ আদেশ দেন।
এই পাঁচজন হলেন নরসিংদীর রায়পুরা উপজেলার তারা মিয়া, কিশোরগঞ্জের বাজিতপুরের সোহেল মিয়া, কিশোরগঞ্জ শহরের পশ্চিম তারাপাশা এলাকার আরিফুল ইসলাম হাসিব, বয়লা তারাপাশা এলাকার আছান উল্লাহ ও করিমগঞ্জ উপজেলার জয়কা গ্রামের মামুনুর রশিদ মামুন।
আদালত সূত্রে জানা গেছে, মামলার আসামিদের বিরুদ্ধে জঙ্গি হামলার তথ্য-প্রমাণ না পাওয়ায় তদন্তকারী কর্মকর্তা আদালতে আসামিদের অব্যাহতির আবেদন করেন। বিচারক তা গ্রহণ করে আসামিদের মামলা থেকে অব্যাহতি প্রদানের আদেশ দেন।
গত ৭ জুলাই ঈদুল ফিতরের দিন কিশোরগঞ্জের শোলাকিয়ায় জঙ্গি হামলার ঘটনাটি ঘটে। এতে দুই পুলিশ, এলাকার এক গৃহবধূ ও এক হামলাকারী নিহত হয়। এ ঘটনায় পুলিশ ১১ জুলাই পাঁচজনকে ফৌজদারি কার্যবিধি ৫৪ ধারায় গ্রেপ্তার দেখিয়ে আদালতের মাধ্যমে জেলহাজতে পাঠায়। এরপর তাঁদের দুই দফায় জামিনের আবেদন করা হলে আদালত তা নাকচ করে দেন।
