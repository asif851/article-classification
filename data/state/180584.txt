
১৪ দফা দাবি পূরণ না হওয়ায় কুমিল্লা বিশ্ববিদ্যালয়ের উপাচার্য অধ্যাপক মো. আলী আশরাফের দপ্তরে তালা দিয়েছেন শিক্ষক সমিতির নেতারা। আজ সোমবার বিকেল ৪টা ২০ মিনিটে বিশ্ববিদ্যালয়ের প্রশাসনিক ভবনের দ্বিতীয় তলায় উপাচার্যের দপ্তরে তালা দেওয়া হয়। শিক্ষক সমিতির অবস্থানের কারণে উপাচার্য আজ বিশ্ববিদ্যালয়ে যাননি। জানা গেছে, বাসায় বসেই তিনি দাপ্তরিক কাজ করেছেন।
এদিকে উপাচার্যের বিরুদ্ধে নানা অনিয়মের অভিযোগ এনে সকালে প্রশাসনিক ভবনের সামনে মানববন্ধন করে শিক্ষক সমিতি। মানববন্ধন শেষে আয়োজিত এক সংক্ষিপ্ত সমাবেশে উপাচার্যকে ‘সসম্মানে পদত্যাগ’ করে চলে যাওয়ার আহ্বান জানিয়েছে শিক্ষক সমিতি। একই সঙ্গে বিশ্ববিদ্যালয়ে সব ধরনের নিয়োগ বন্ধ রাখার দাবি জানানো হয়। শিক্ষক সমিতির এই মানববন্ধনে আরও অংশ নেয় পরিবহন কর্মচারী সমিতি। মানববন্ধনে অংশ নেন শিক্ষক সমিতির সভাপতি মো. আবু তাহের, সাধারণ সম্পাদক মেহেদী হাসান, বঙ্গবন্ধু পরিষদের ভারপ্রাপ্ত সভাপতি জুলহাস মিয়া, সাধারণ সম্পাদক মো. জিয়া উদ্দিন, পরিবহন কর্মচারী সমিতির আহ্বায়ক নজরুল ইসলাম প্রমুখ। সমাবেশে শিক্ষক সমিতির সভাপতি মো. আবু তাহের বলেন, ‘অধ্যাপক মো. আলী আশরাফ উপাচার্য পদে থাকার নৈতিক অধিকার হারিয়ে ফেলেছেন। তাঁর ধারাবাহিক অনিয়ম ও শিক্ষক, কর্মকর্তা ও কর্মচারী নিয়োগে বাণিজ্যের বিষয়টি সুস্পষ্ট। তিনি উপাচার্যের পদে থেকে স্বজনপ্রীতি ও আত্মীয়করণ করেছেন। এমন অবস্থায় তাঁকে সসম্মানে পদত্যাগ করে চলে যেতে হবে। তাহলে বিশ্ববিদ্যালয় উপকৃত হবে।’ শিক্ষক সমিতির অভিযোগ প্রসঙ্গে উপাচার্য মো. আলী আশরাফের মুঠোফোনে একাধিকবার ফোন করা হলেও তিনি ফোন ধরেননি।
উপাচার্যের দপ্তরে কর্মরত সেকশন অফিসার হোসাইন মোরশেদ ফরহাদ বলেন, ‘স্যার (উপাচার্য) নিজ বাংলোতে আছেন। গতকালও তিনি বিশ্ববিদ্যালয়ে আসেননি।’
