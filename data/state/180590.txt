
স্বরাষ্ট্রমন্ত্রী আসাদুজ্জামান খান কামাল বলেছেন, ‘যে প্রশ্নটা আসছে—তনুর আত্মীয়স্বজনকে কেন ঢাকায় নিয়ে আসা হয়েছে—এটা একটা তদন্তের অংশ। তদন্ত চলছে। আমি মনে করি, তদন্তে সত্যিকারের ঘটনা উদ্‌ঘাটিত হবে।’
আজ বুধবার দুপুর ১২টার দিকে রাজধানীর তেজগাঁও শিল্পাঞ্চল এলাকায় সাউথইস্ট বিশ্ববিদ্যালয়ের ১৫ বছর পূর্তি উদ্‌যাপন উপলক্ষে এক অনুষ্ঠানের প্রধান অতিথি হিসেবে হাজির ছিলেন স্বরাষ্ট্রমন্ত্রী। উদ্বোধনী পর্ব শেষে মন্ত্রী গণমাধ্যমকর্মীদের প্রশ্নের জবাবে এসব কথা বলেন।  কুমিল্লা ভিক্টোরিয়া সরকারি কলেজের ইতিহাস বিভাগের শিক্ষার্থী ও নাট্যকর্মী সোহাগী জাহান তনুর পরিবারকে তলব করেছে পুলিশের অপরাধ তদন্ত বিভাগ (সিআইডি)। আজ বুধবার সিআইডির সদর দপ্তরে তদন্ত–সংশ্লিষ্ট কর্মকর্তাদের মুখোমুখি হওয়ার কথা পরিবারের পাঁচ সদস্যের।
গণমাধ্যমকর্মীদের প্রশ্নের জবাবে স্বরাষ্ট্রমন্ত্রী আসাদুজ্জামান খান বলেন, ‘তনু হত্যার তদন্ত করছে সিআইডি। আমি আশা করি, সিআইডি তনু হত্যার মূল ঘটনা উদ্‌ঘাটন করবে।’
নর্থ সাউথ বিশ্ববিদ্যালয়ের শিক্ষক মুবাশ্বার হাসান সিজার ও সাংবাদিক উৎপল নিখোঁজের বিষয়ে স্বরাষ্ট্রমন্ত্রী বলেন, ‘আমাদের তদন্ত যাঁরা করছেন, সেই গোয়েন্দা সংস্থা কাজ করছেন। আমি আশা করি, যে দুজন হারিয়ে গেছেন বলে আপনারা (সাংবাদিকেরা) বলছেন, এঁরা উদ্ধার হবেন।’ কবে নাগাদ উদ্ধার হবে বলে আশা করছেন—এমন প্রশ্ন করা হলে স্বরাষ্ট্রমন্ত্রী তার উত্তর এড়িয়ে যান।
৭ নভেম্বর থেকে নর্থ সাউথ বিশ্ববিদ্যালয়ের শিক্ষক মুবাশ্বার হাসান সিজারকে খুঁজে পাওয়া যাচ্ছে না। আর পূর্ব পশ্চিম বিডি ডট নিউজ নামের অনলাইন সংবাদমাধ্যমের জ্যেষ্ঠ প্রতিবেদক উৎপল দাস গত ১০ অক্টোবর নিখোঁজ হন।
