
নিরাপদ আশ্রয়ে দেশে রোহিঙ্গা শরণার্থী বেড়ে যাওয়াকে বাংলাদেশের জন্য ‘বার্মার ইনডাইরেক্ট অ্যাটাক’ বলে মন্তব্য করেছেন অর্থমন্ত্রী আবুল মাল আবদুল মুহিত। আজ সোমবার দুপুরে সিলেট এমএজি ওসমানী মেডিকেল কলেজ ও হাসপাতালের পরিচালনা পর্ষদের সভা শেষে সাংবাদিকদের প্রশ্নের পরিপ্রেক্ষিতে তিনি এ মন্তব্য করেন।
এক প্রশ্নের জবাবে অর্থমন্ত্রী বলেন, ‘হ্যাঁ, ইট ইজ এন অ্যাটাক অন বাংলাদেশ। এটা বার্মার ইনডাইরেক্ট অ্যাটাক অন বাংলাদেশ। অ্যান্ড ইট মাস্ট বি রেজিস্টেট। ইট ইজ এ রগ (দুর্বৃত্ত) গভর্নমেন্ট এবং রগ (দুর্বৃত্ত) গভর্নমেন্টকে কীভাবে ব্যবস্থা করতে হয়, সেটা আমাদের চিন্তা করতে হবে, আমাদের মানে সারা দুনিয়ার চিন্তা করতে হবে।’
অর্থমন্ত্রী এটা তাঁর ব্যক্তিগত মন্তব্য বলেও জানান সাংবাদিকদের। ভবিষ্যৎ করণীয় হিসেবে মিয়ানমারে নিরাপদ অঞ্চল তৈরির প্রয়োজনীয়তার কথা আবারও উল্লেখ করেন তিনি। এ প্রসঙ্গে অর্থমন্ত্রী বলেন, ‘সরকার রোহিঙ্গাদের নিয়ে নিজেদের যে নীতিমালা আছে সে অনুযায়ী কাজ করছে। রোহিঙ্গাদের জন্য যা কিছু করা দরকার তা করা হচ্ছে। তাদের আশ্রয়ও দেওয়া হচ্ছে এবং তাদের জন্য আমরা দাবিও করেছি যে মিয়ানমারে তাদের জন্য একটি জোন সৃষ্টি করার দরকার। আমার মনে হয় আমাদের নীতিমালা ঘোষণা যথোপযুক্ত।’
রোহিঙ্গা ইস্যু নিয়ে বিএনপি নেতাদের আন্দোলনের হুমকির বিষয়ে জানতে চাইলে মুহিত বলেন, ‘অন্য কোনো দল কিছু করতে চায় করুক। এটা পার্টি হিসেবে তাদের সিদ্ধান্ত। বিষয়টি সরকার যেভাবে মোকাবিলা করার সেভাবেই করবে। আমার মনে হয় বিএনপি একটা এগজিসটেন্স প্রবলেম হয়ে দাঁড়িয়েছে।’
