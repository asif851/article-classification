
ইরাক থেকে আজ মঙ্গলবার দেশে ফিরেছেন আরও ৫১ জন বাংলাদেশি। আজ মঙ্গলবার ভোরে কাতার এয়ারওয়েজের একটি ফ্লাইটে তাঁরা বাগদাদ থেকে ঢাকায় ফেরেন। সরকারের কোনো সহযোগিতা নয়, নিজেদের উদ্যোগে তাঁরা দেশে ফিরেছেন।ফেরত আসা এই বাংলাদেশিরা বাগদাদে দক্ষিণ কোরিয়ার হানোয়া কোম্পানিতে চাকরি করতেন। সেখানে বিসমিয়া নিউ সিটি প্রকল্পের নির্মাণকাজের সঙ্গে তাঁরা যুক্ত ছিলেন। সেখানে যুদ্ধাবস্থা তৈরি হলে তাঁরা ফিরে আসেন।জানতে চাইলে প্রবাসীকল্যাণ মন্ত্রণালয় বলেছে, এই বাংলাদেশিরা নিজেদের উদ্যোগে ফেরত আসায় তাঁদের সম্পর্কে বিস্তারিত জানা নেই।ফেরত আসাদের একজন পাবনা সদরের শরিফুল ইসলাম প্রথম আলোকে জানান, হানোয়া কোম্পানিতে চার থেকে সাড়ে চার হাজার বাংলাদেশি কাজ করেন। এঁদের বেশির ভাগই নির্মাণকাজের সঙ্গে যুক্ত। ইরাকে যুদ্ধাবস্থা তৈরি হওয়ায় যাঁরা ক্যাম্পে থাকতেন, তাঁদের মধ্যে আতঙ্কের সৃষ্টি হয়। এর পরিপ্রেক্ষিতে তাঁরা দেশে ফেরার সিদ্ধান্ত নেন এবং নিজেদের টাকায় ফেরত আসেন।১ জুলাই একই কোম্পানির ২৭ জন বাংলাদেশি ঢাকায় ফিরেছেন।
