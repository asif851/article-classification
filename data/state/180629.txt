
প্রস্তাবিত ‘শিক্ষা আইন-২০১৬’ বাতিল করে সংখ্যাগরিষ্ঠ মানুষের ধর্মীয় চেতনার সঙ্গে সংগতিপূর্ণ স্কুলের পাঠ্যপুস্তক প্রণয়নের দাবিতে গতকাল শুক্রবার রাজধানী ঢাকায় ও চট্টগ্রামের হাটহাজারীতে বিক্ষোভ সমাবেশ করেছে হেফাজতে ইসলাম বাংলাদেশ।ঢাকায় বায়তুল মোকাররমের উত্তর সড়কে বিক্ষোভ সমাবেশে হেফাজতে ইসলামের ঢাকা মহানগর আহ্বায়ক নূর হোসাইন কাসেমী বলেছেন, সংখ্যাগরিষ্ঠ মুসলমানের দেশে ধর্মবিদ্বেষী শিক্ষানীতি ও আইন গ্রহণযোগ্য নয়। তাঁর দাবি, স্কুলের পাঠ্যবইয়ে মুসলিম ব্যক্তিদের জীবনী বাদ দিয়ে হিন্দুত্ববাদ যোগ করা হয়েছে। এই শিক্ষানীতি ও আইন দ্রুত বাতিল করতে হবে।সমাবেশে আরও বক্তব্য দেন সংগঠনের নেতা আবদুর রব ইউসুফী, আহমদ আবদুল কাদের, মুজিবুর রহমান হামিদী, ফজলুল করীম কাসেমী, মুফতি ফখরুল ইসলাম প্রমুখ। সমাবেশ শেষে বিক্ষোভ মিছিল বের করা হয়।হাটহাজারীতে বিক্ষোভ: জুমার নামাজের পর চট্টগ্রামের হাটহাজারীর ডাকবাংলো চত্বরে আয়োজিত সমাবেশে হেফাজতে ইসলামের আমির আহমদ শফীর ছেলে আনাস মাদানী অভিযোগ করেন, জাতীয় শিক্ষাব্যবস্থায় সরকার ধর্মীয় শিক্ষাকে শুধু সংকোচনই করেনি, ইসলাম ধর্ম ও মুসলিম সংস্কৃতির গল্প, রচনা ও কবিতা বাদ দিয়ে নাস্তিক্যবাদী রচনা, গল্প, কবিতা যুক্ত করেছে।প্রধানমন্ত্রীকে উদ্দেশ করে আনাস মাদানী বলেন, ‘আপনি বহুবার বলেছেন, কোরআন-সুন্নাহবিরোধী আইন করবেন না, মদিনা সনদ অনুযায়ী দেশ চালাবেন। এমন বক্তব্যের প্রতি আস্থা রেখে প্রধানমন্ত্রীর কাছে আহ্বান, হিন্দুত্ববাদী গল্প, কবিতা বাদ দিয়ে অবিলম্বে স্কুল পাঠ্যবই সংশোধনে পদক্ষেপ নিন। সংখ্যাগরিষ্ঠ জনগণের ধর্মীয় আদর্শের সঙ্গে সংগতিপূর্ণ শিক্ষানীতি ও শিক্ষা আইন চালু করুন।’হেফাজতে ইসলামের নেতা জাকারিয়া নোমান ফয়জীর সভাপতিত্বে সমাবেশে আরও বক্তব্য দেন সংগঠনের নেতা আজিজুল হক ইসলামাবাদী, মুনির আহমদ, মীর মুহাম্মদ ইদরিস প্রমুখ। সমাবেশ শেষে একটি মিছিল বের করা হয়।ছাত্র মজলিস: বাংলাদেশ ইসলামী ছাত্র মজলিসের এক কর্মশালায় গতকাল প্রধান অতিথির বক্তব্যে বাংলাদেশ খেলাফত মজলিসের মহাসচিব মাওলানা মাহফুজুল হক ‘ইসলাম-বিধ্বংসী পাঠ্যপুস্তক’ বাতিল করে অভিজ্ঞ ওলামা-কেরামদের সমন্বয়ে শিক্ষা আইন প্রণয়নের দাবি জানান।
