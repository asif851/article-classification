
ঝালকাঠির নলছিটি উপজেলার কুশঙ্গল গ্রামে গত শনিবার দিবাগত রাতে এক বিয়েবাড়িতে ডাকাতির ঘটনা ঘটে৷ ডাকাতেরা গুলি করে ও কুপিয়ে আটজনকে আহত করে৷ এঁদের মধ্যে বরসহ গুরুতর আহত আটজনকে বরিশাল শেরেবাংলা মেডিকেল কলেজ হাসপাতালে ভর্তি করা হয়েছে৷একই রাতে পিরোজপুরের ভান্ডারিয়া উপজেলার এক ব্যক্তির বাড়িতে ডাকাতি হয়৷নলছিটি থানার পুলিশ, হাসপাতাল ও এলাকাবাসী জানান, গতকাল রোববার ছিল কুশঙ্গল গ্রামের হাবিব হাওলাদারের ছেলে সবুজ হাওলাদারের বৌভাত অনুষ্ঠান৷ এ উপলক্ষে শনিবার রাতে শুরু হয় রান্নার আয়োজন৷ রাত দুইটার দিকে ২৫-৩০ জন ডাকাত ওই বাড়িতে হানা দিয়ে হাবিব হাওলাদারের চাচা নুরুল ইসলাম হাওলাদারের ঘরে ডাকাতি শুরু করে৷ এরপর ডাকাতেরা হাবিব হাওলাদারের ঘরে গিয়ে টাকা, স্বর্ণালংকারসহ ১৪-১৫ লাখ টাকার মালামাল লুট করে৷ আশপাশের লোকজন এগিয়ে এলে ডাকাতেরা এলোপাতাড়ি গুলি করে ও কুপিয়ে নয়জনকে আহত করে পালিয়ে যায়৷নলছিটি থানার ভারপ্রাপ্ত কর্মকর্তা (ওসি) আবুল খায়ের বলেন, পূর্বশত্রুতার কারণে এ ডাকাতির ঘটনা ঘটেছে৷ভান্ডারিয়ার গৌরীপুর গ্রামে ডাকাতির শিকার আবদুর রশিদ শিকদার (৬০) জানান, শনিবার দিবাগত রাত তিনটার দিকে ১০ থেকে ১২ জন ডাকাত জানালার গ্রিল কেটে ঘরে ঢোকে৷ তারা পরিবারের লোকজনকে বেঁধে ১০ ভরি স্বর্ণালংকার, দেড় লাখ টাকাসহ মালামাল লুট করে নিয়ে যায়৷ ডাকাতদের হামলায় তাঁর স্ত্রী মাহমুদা বেগম (৫৫) আহত হন৷ তাঁকে উপজেলা স্বাস্থ্য কমপ্লেক্সে চিকিৎসা দেওয়া হয়েছে৷
