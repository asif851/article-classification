
আওয়ামী লীগের প্রচার ও প্রকাশনা সম্পাদক হাছান মাহমুদ বলেছেন, ‘বিএনপি এখন সংসদেও নেই, রাজপথেও নেই। আছে শুধু সংবাদ সম্মেলনে। বিএনপির নেতাদের বলব, আয়নায় নিজেদের চেহারাটা দেখুন। তাঁরা বাংলাদেশকে ভালোবাসেন না। তাঁরা বাংলাদেশের স্বার্থ রক্ষা না করে পাকিস্তানের স্বার্থ রক্ষা করে চলেছেন। এ জন্য তাঁদের পাকিস্তানগামী ট্রেনে পাঠিয়ে দেওয়া হবে।’গতকাল রোববার বিকেলে বিএনপির নেতা রুহুল কবির রিজভী বলেছিলেন, ‘জাতীয় নির্বাচনে প্রধানমন্ত্রী বাংলাদেশ রেলওয়ের কোনো ট্রেনে চড়তে পারেননি। তিনি ইন্ডিয়ান ট্রেনে চলেছেন। সেই ট্রেনের গার্ড, টিটি, স্পিকার সবাই ইন্ডিয়ান। তাঁদের সঙ্গে জনগণ নেই।’রিজভীর এমন বক্তব্যের বিষয়ে আজ সোমবার রাজধানীর সেগুনবাগিচার খাজা নাজিমুদ্দিন মিলনায়তনে এক আলোচনা সভায় হাছান মাহমুদ এ মন্তব্য করেন।হাছান মাহমুদ বলেন, ‘বিএনপির নেতা রিজভী আহমেদ বলেছেন, ‘আমরা নাকি ভিনদেশি ট্রেনে আরোহণ করেছি। তাঁর বক্তব্যে তিনি জাতীয় সংসদ, স্পিকার ও বাংলাদেশকে অপমান করেছেন।’আওয়ামী লীগের এই নেতা বলেন, ‘বিএনপির ভারপ্রাপ্ত মহাসচিব মির্জা ফখরুল সাহেব বলেছেন, জামায়াত তাঁদের নির্বাচনী জোট। এ জন্যই জামায়াত জাতীয় নির্বাচনে না আসায় বিএনপিও আসেনি। অর্থাত্ বিএনপি এখন স্বাধীনতাবিরোধী ও জঙ্গিদের পক্ষে অবস্থান নিয়েছে। এ জন্য তাঁদের পাকিস্তানগামী ট্রেনে পাঠিয়ে দিতে হবে।’
সংবাদ সম্মেলনে বিএনপির চেয়ারপারসন তাঁর দলের খুন-গুমের তালিকা প্রকাশের বিষয়ে হাছান মাহমুদ বলেন, ‘প্রকৃতপক্ষে ওই খুন-গুম তাঁরাই করেছেন। এখন এর জন্য আওয়ামী লীগ ও আইনশৃঙ্খলা বাহিনীকে দোষারোপ করছেন। তাঁদের সহিংসতায় নিহতদের তালিকায় আরও নাম যুক্ত করতে হবে।’
বঙ্গবন্ধু একাডেমির উপদেষ্টা হাজি মোহাম্মদ সেলিমের সভাপতিত্বে আলোচনা সভায় বক্তব্য দেন আওয়ামী লীগের সহ-সম্পাদক জাকির হোসেন, আসাদুজ্জামান দুর্জয় প্রমুখ। 
