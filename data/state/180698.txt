
ক্ষমতাসীন দলের চট্টগ্রাম-১২ আসনের সাংসদ সামশুল হক চৌধুরী বলেছেন, আল্লাহর ইচ্ছায় ১৫৩ জন বিনা প্রতিদ্বন্দ্বিতায় নির্বাচিত হয়েছেন। তিনি এই সরকারকে ‘আল্লাহর দান’ হিসেবে উল্লেখ করে বলেন, আল্লাহর ইচ্ছাতেই শেখ হাসিনার নেতৃত্বে সরকার গঠিত হয়েছে।আজ সোমবার সংসদে রাষ্ট্রপতির ভাষণের ওপর আনীত ধন্যবাদ প্রস্তাবের আলোচনায় অংশ নিয়ে তিনি এ কথা বলেন।সামশুল হক চৌধুরী পবিত্র কোরআনের সূরা আল-ইমরান থেকে একটি আয়াত পাঠ করে শোনান। ওই আয়াতের তরজমা করে তিনি বলেন, ‘আল্লাহ বলেছেন, তিনি যাকে খুশি রাজ্য দেন, যার কাছ থেকে খুশি কেড়ে নেন।’ সরকারি দলের এই সাংসদ বলেন, ‘আল্লাহ চেয়েছেন বলেই শেখ হাসিনার নেতৃত্বে সরকার গঠিত হয়েছে। রওশন এরশাদ বিরোধীদলীয় নেতা হয়েছেন।’ তিনি বলেন, ‘এটা আল্লাহর দান। নইলে রওশন এরশাদ কেন বিরোধীদলীয় নেতা হবেন? আল্লাহর হুকুমে ১৫৩ জন বিনা প্রতিদ্বন্দ্বিতায় নির্বাচিত হয়েছেন।’ তিনি জাতীয় পার্টির নেতাদের ‘সাহসী’ বলে মন্তব্য করেছেন। তিনি বলেন, ‘আমরা এমন সংসদই চাই। এখানে কোনো মহিলা সাংসদ গালাগালি করছেন না। আপনারা বিরোধী দল, আপনারা গঠনমূলক সমালোচনা করবেন।’সাংসদ সামশুল হক বলেন, ‘২১ আগস্টের গ্রেনেড হামলায় কেউ শেখ হাসিনাকে মারতে পারেন নাই। আর কোনো দিন কেউ তাঁকে মারতে পারবেন না।’ বিএনপি চেয়ারপারসন খালেদা জিয়াকে উদ্দেশ করে তিনি বলেন, ‘আমি চ্যালেঞ্জ করে বলতে চাই, খালেদা জিয়া আমপারা পড়তে পারে না। যদি পারে আমি সংসদ থেকে পদত্যাগ করে চলে যাব।’
