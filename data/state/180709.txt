
সন্ত্রাস ও জঙ্গিবাদ দমনে বাংলাদেশ ও যুক্তরাষ্ট্র সহযোগিতা এগিয়ে নিতে রাজি হয়েছে। দুই পক্ষের এমন অবস্থানের কারণে তাঁর সাম্প্রতিক ঢাকা সফরকে ‘ফলপ্রসূ’ হিসেবে উল্লেখ করলেন মধ্য ও দক্ষিণ এশিয়া-বিষয়ক সহকারী মার্কিন পররাষ্ট্রমন্ত্রী নিশা দেশাই বিসওয়াল।আজ শনিবার নিজের টুইট অ্যাকাউন্টে এ মন্তব্য করেছেন নিশা দেশাই। বাংলাদেশ সফর শেষে নিশা দেশাই আজ ওয়াশিংটনে পৌঁছেছেন।নিশা তাঁর টুইটারে লিখেছেন, ‘বাংলাদেশে ফলপ্রসূ সফর শেষে দেশে ফিরেছি, যেখানে আমরা সন্ত্রাস ও জঙ্গিবাদ দমনে সহযোগিতা এগিয়ে নিয়েছি। এটা স্পষ্ট যে বাংলাদেশে ধর্ম, সম্প্রদায় ও যৌন আচরণের ধরন নিয়ে বৈচিত্র্যময় দৃষ্টিভঙ্গি রয়েছে। যেসব হত্যাকারী ও সন্ত্রাসী ভীতি ছড়ায় এবং গণতন্ত্র ও মৌলিক স্বাধীনতাকে ভূলুণ্ঠিত করে, তাদের প্রতিহত করার ব্যাপারে আমাদের লক্ষ্য অভিন্ন।’যুক্তরাষ্ট্রের আন্তর্জাতিক সাহায্য সংস্থার (ইউএসএআইডি) কর্মকর্তা জুলহাজ মান্নান ও তাঁর বন্ধু মাহবুব তনয়ের নৃশংস হত্যাকাণ্ডের পর এ বিষয়ে আলোচনার জন্য ৪ মে ঢাকায় আসেন মার্কিন সহকারী পররাষ্ট্রমন্ত্রী।সফরের নিশা দেশাই বিসওয়াল স্বরাষ্ট্রমন্ত্রী আসাদুজ্জামান খান কামালের সঙ্গে তাঁর দপ্তরে বৈঠক করেন। বৈঠক শেষে নিশা দেশাই বিসওয়াল বলেন, জুলহাজ মান্নানের নৃশংস হত্যাকাণ্ডের তদন্তের চূড়ান্ত পরিণতি দেখতে চায় ওয়াশিংটন। এ ছাড়া আল-কায়েদা ও আইএসের মতো আন্তর্জাতিক জঙ্গিগোষ্ঠীগুলো যাতে এখানকার জঙ্গি সংগঠনগুলোর সঙ্গে যোগসূত্রের মাধ্যমে এ দেশে ঘাঁটি গাড়তে না পারে, সে ব্যাপারে বাংলাদেশকে নিয়ে একসঙ্গে কাজ করতে যুক্তরাষ্ট্র বদ্ধপরিকর।
আরও পড়ুন:
জুলহাজ হত্যা তদন্তের চূড়ান্ত পরিণতি দেখতে চায় যুক্তরাষ্ট্রআন্তর্জাতিক চাপ কিছুটা সামলেছে বাংলাদেশ?
