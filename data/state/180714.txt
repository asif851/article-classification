
জাতির জনক বঙ্গবন্ধু শেখ মুজিবুর রহমানের ছোট ছেলে শেখ রাসেলের ৫০তম জন্মদিন আজ ১৮ অক্টোবর। ১৯৬৪ সালের এই দিনে ধানমন্ডির ৩২ নম্বরের বঙ্গবন্ধু ভবনে শেখ রাসেল জন্মগ্রহণ করেন। তাঁর জন্মদিন উপলক্ষে বিভিন্ন রাজনৈতিক, সামাজিক ও সাংস্কৃতিক সংগঠন বিস্তারিত কর্মসূচি নিয়েছে।শেখ রাসেলের জন্মদিন উপলক্ষে আওয়ামী লীগ আজ সকাল আটটায় তাঁর এবং ১৯৭৫ সালের ১৫ আগস্ট নিহত সবার কবরে পুষ্পস্তবক অর্পণ, ফাতেহা পাঠ, মিলাদ ও দোয়া মাহফিলের আয়োজন করেছে। ঢাকা মহানগর আওয়ামী লীগ বিকেলে বঙ্গবন্ধু অ্যাভিনিউয়ে দলের কেন্দ্রীয় কার্যালয়ে দিনব্যাপী কোরআনখানি, বাদ আসর দোয়া ও মিলাদ মাহফিলের আয়োজন করেছে। এ ছাড়া যুবলীগ, স্বেচ্ছাসেবক লীগ, ছাত্রলীগ, শেখ রাসেল ক্রীড়া চক্র, বাংলাদেশ স্বাধীনতা পরিষদ, ঠিকানা একাত্তর বাংলাদেশসহ কয়েকটি সংগঠন নানা কর্মসূচি নিয়েছে।আওয়ামী লীগের সাধারণ সম্পাদক ও স্থানীয় সরকারমন্ত্রী সৈয়দ আশরাফুল ইসলাম গতকাল শুক্রবার এক বিবৃতিতে শেখ রাসেলের জন্মদিন উপলক্ষে সব কর্মসূচি যথাযোগ্য মর্যাদায় পালন করার জন্য দলীয় নেতা-কর্মী ও সমর্থকদের প্রতি অনুরোধ জানিয়েছেন।
