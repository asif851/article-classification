
১৮-দলীয় জোটের অবরোধের মধ্যে গত মঙ্গলবার রাতে যশোরের অভয়নগর, বরিশালের গৌরনদী ও ময়মনসিংহের ফুলপুর উপজেলা নির্বাচন কার্যালয়ে হামলার ঘটনা ঘটেছে। এ সময় আগুন দেওয়ার ঘটনাও ঘটে। আমাদের প্রতিনিধিদের পাঠানো খবর:অভয়নগর (যশোর): মঙ্গলবার রাত তিনটার দিকে অভয়নগর উপজেলা নির্বাচন কার্যালয়ে পেট্রল ঢেলে আগুন ধরিয়ে দেয় দূর্বৃত্তরা। এ সময় পাহারায় থাকা পুলিশের সদস্যরা চেষ্টা করে আগুন নিয়ন্ত্রণে আনতে সক্ষম হন। তবে দুর্বৃত্তদের শনাক্ত ও আটক করা সম্ভব হয়নি। ঘটনার পর থেকে সেখানে নিরাপত্তা জোরদার করা হয়েছে।অভয়নগর উপজেলা নির্বাচন কর্মকর্তা (অতিরিক্ত দায়িত্বে) মো. মাহফুজুর রহমান বলেন, আগুনে কোনো ক্ষতি হয়নি।গৌরনদী (বরিশাল): মঙ্গলবার রাত আনুমানিক সাড়ে আটটার দিকে গৌরনদী উপজেলার নির্বাচন কার্যালয়ের পেছনে বিকট শব্দে বোমা বিস্ফোরিত হয়। কিছু সময় ব্যবধানে পাকা দ্বিতল ভবনের পেছনের দরজায় আগুন জ্বলতে দেখা যায়। পরে স্থানীয় লোকজন চিৎকার দিলে দুর্বৃত্তরা পালিয়ে যায়। রাত থেকে সেখানে পুলিশ মোতায়েন করা হয়েছে।পুলিশ জানায়, আগুনে কার্যালয়ের পেছনের দরজাটি ঝলসে যায়। তবে অফিসের কোনো ক্ষতি হয়নি। গৌরনদী থানার ভারপ্রাপ্ত কর্মকর্তা (ওসি) আবুল কালাম জানান, দুর্বৃত্তরা ভীতি সৃষ্টির চেষ্টা করেছে।ফুলপুর (ময়মনসিংহ): রাত ১২টার দিকে ফুলপুর উপজেলা নির্বাচন কার্যালয়ে আগুন দেখে ওই কার্যালয়ের পাশে বিভিন্ন ওয়ার্কশপের শ্রমিকেরা আগুন নেভানোর চেষ্টা করেন। কিছুক্ষণ পর হাইওয়ে পুলিশ ও অন্য কর্মকর্তারা ছুটে এসে আগুন নিভিয়ে ফেলেন।উপজেলা নির্বাচন কর্মকর্তা মোহামঞ্চদ মোজামেঞ্চল হক বলেন, তিনি ফুলপুর চাকরি করলেও সেখানে থাকেন না, থাকেন শেরপুর জেলায়। আগুন লাগার বিষয়ে বিস্তারিত বলতে পারবেন না। তবে এ ব্যাপারে থানায় জিডি দায়েরের প্রস্তুতি চলছে। উপজেলা নির্বাহী কর্মকর্তা এ এস এম ফেরদৌস বলেন, এ ঘটনার পরই সব কর্মকর্তা ও নৈশপ্রহরীদের নিয়ে বৈঠক করা হয় এবং সবাইকেই সতর্ক থাকার নির্দেশ দেওয়া হয়।
