
নারীর প্রতি সহিংসতার নানামুখী খবর বছরজুড়েই দেশের মানুষদের সন্ত্রস্ত করে রেখেছে। সবচেয়ে আলোচিত হয়েছে বনানীতে দুই বিশ্ববিদ্যালয় ছাত্রী ধর্ষণের ঘটনা। এ ছাড়া বছরের মাঝামাঝিতে টাঙ্গাইলে চলন্ত বাসে রূপা খাতুন নামের এক চাকরিজীবী নারীকে ধর্ষণ ও হত্যার ঘটনার নৃশংসতায় শিউরে উঠেছে সারা দেশ। বগুড়া শহর শ্রমিক লীগের নেতা তুফান সরকারের কলেজছাত্রী ধর্ষণ এবং ধর্ষণের পর ধর্ষিতা ও তার মাকে নির্যাতনের ঘটনাও সবাইকে স্তম্ভিত করেছে।রেইনট্রির ঘটনাঢাকার বেসরকারি বিশ্ববিদ্যালয়ের দুই ছাত্রী গত ২৮ মার্চ বনানীর রেইনট্রি হোটেলে ধর্ষণের শিকার হন। ওই দুই ছাত্রীর একজন ৬ মে বাদী হয়ে বনানী থানায় মামলা করেন।মামলায় আপন জুয়েলার্সের মালিক দিলদার আহমেদের ছেলে শাফাত আহমেদ, তাঁর বন্ধু সাদমান সাকিফ, নাইম আশরাফ, শাফাতের গাড়িচালক বিল্লাল হোসেন ও দেহরক্ষী রহমত আলী ওরফে আজাদকে আসামি করা হয়। মামলার এজাহারে বলা হয়, জন্মদিনের দাওয়াত দিয়ে ওই দুই তরুণীকে ধর্ষণ করেন শাফাত ও নাইম আশরাফ। ধর্ষণে সহায়তা করেন সাদমান সাকিফ, গাড়িচালক বিল্লাল হোসেন ও তাঁর দেহরক্ষী রহমত আলী।বনানী থানা প্রথমে এই মামলা নিতে চায়নি। নানা অজুহাত তুলে গড়িমসি করছিল। পরে মামলা নিলেও আসামিদের গ্রেপ্তারে খুব একটা আগ্রহ দেখাচ্ছিল না। সমালোচনার মুখে পরে আসামিদের গ্রেপ্তার করা হয়। এখন মামলার বিচার কার্যক্রম চলছে। চলন্ত বাসে বিভীষিকাআগস্টে বিভীষিকাময় এক ঘটনায় সারা দেশ শিউরে ওঠে। বগুড়ায় শিক্ষক নিবন্ধন পরীক্ষায় অংশ নিয়ে বাসে করে কর্মস্থল ময়মনসিংহে ফিরছিলেন বহুজাতিক প্রতিষ্ঠানের তরুণী কর্মী রূপা খাতুন। একপর্যায়ে সব যাত্রী নেমে গেলে তিনি বাসে একা হয়ে পড়েন। গভীর রাতে টাঙ্গাইলের মধুপুর এলাকায় চালকসহ বাসের পাঁচ পরিবহনকর্মী তাঁকে ধর্ষণ করেন এবং ধর্ষণ শেষে তাঁকে শ্বাসরোধে হত্যা করে বাস থেকে রাস্তায় ফেলে দেন বলে অভিযোগ করা হয়েছে।এ ঘটনায় টাঙ্গাইলের মধুপুর থানার পুলিশ বাসটির পাঁচ কর্মীকে গ্রেপ্তার করে। পৈশাচিক এ ঘটনায় দেশের গণপরিবহনে নারীদের নিরাপত্তা নিয়ে নতুন শঙ্কা তৈরি হয়। এ ঘটনায়ও আসামিদের বিচারকাজ চলছে। আগামী ৩ জানুয়ারি সাক্ষ্যগ্রহণ শুরু হবে।প্রভাবশালীর দাপটজুলাই মাসে বগুড়া শহর শ্রমিক লীগের নেতা তুফান সরকার এসএসসি পাস এক ছাত্রীকে কলেজে ভর্তি করার প্রলোভন দেখিয়ে ফাঁদে ফেলে ধর্ষণ করেন বলে অভিযোগ উঠেছে। তিনি ওই ছাত্রীকে ধর্ষণ করেই ক্ষান্ত হননি। ওই তরুণী ও তার মাকে শারীরিক নির্যাতন করেন এবং তাঁদের মাথা ন্যাড়া করে দেন। পরে পুলিশ তুফান সরকারকে গ্রেপ্তার করে। তিনি এখন জেলহাজতে আছেন। এ ঘটনায় মামলা হলেও এখনো বিচার কার্যক্রম শুরু হয়নি।
বখাটেদের দৌরাত্ম্যগত বছরের মতো এ বছরও বখাটেদের দৌরাত্ম্যের কমতি ছিল না। ১৬ ডিসেম্বরে সুনামগঞ্জের দিরাইয়ে ঘোষণা দিয়ে স্কুলছাত্রী হুমায়রা আক্তার মুন্নিকে ছুরিকাঘাতে হত্যা করে স্থানীয় বখাটে যুবক ইয়াহিয়া সরদার। একই দিনে ময়মনসিংহের ঈশ্বরগঞ্জে এক বখাটে দলবল নিয়ে এক পোশাককর্মীকে ধর্ষণ করেন। বরিশালের উজিরপুরে গত অক্টোবরে এক বখাটের ক্ষুরের আঘাতে বিএম কলেজের এক ছাত্রী গুরুতর আহত হন। একই মাসে নেত্রকোনার কেন্দুয়ায় বখাটের চাপাতির কোপে গুরুতর আহত হয় পারভিন নামের আরেক কলেজছাত্রী (১৭)। প্রেমের প্রস্তাব প্রত্যাখ্যান করায় এসব হামলার ঘটনা ঘটেছে।এর আগে খুলনার বটিয়াঘাটায় নিজ বাড়িতে বখাটেদের হাতে বাবাকে মারধর ও হেনস্তার শিকার হতে দেখে সইতে না পেরে ঘরে ঢুকে আত্মহত্যা করে সপ্তম শ্রেণির ছাত্রী শামসুন নাহার চাঁদনী। ১০ অক্টোবর পঞ্চগড়ের তেঁতুলিয়ায় দুই বখাটে ধর্ষণের ভিডিও সামাজিক যোগাযোগের মাধ্যমে প্রকাশ ও প্রাণে মেরে ফেলার ভয় দেখালে আত্মহত্যা করে নবম শ্রেণির ছাত্রী রহিমা আক্তার। আরও নৃশংসতাঅক্টোবরে নরসিংদীর শিবপুর থানায় মোবাইল ফোন চুরির অভিযোগ এনে আজিজা নামের ১৫ বছরের এক কিশোরীকে আগুনে পুড়িয়ে হত্যা করেন তার চাচি। ঢাকার কেরানীগঞ্জে জমি নিয়ে বিরোধের জেরে চাচার হাতে খুন হয় সাত বছরের শিশু ফারজানা আক্তার। ১৬ সেপ্টেম্বর ফারজানা নিখোঁজ হয়। পরদিন চাচা রহমত আলীর বাড়ির পেছনে তার হাত-পা বাঁধা লাশ পাওয়া যায়। প্রেমিকের সঙ্গে সম্পর্ক ছেদ করায় খাগড়াছড়িতে গত ফেব্রুয়ারি মাসে খুন করা হয় ইতি চাকমাকে। প্রেমিকই তঁাকে খুন করেন। অ্যাসিডসন্ত্রাসএ বছর অ্যাসিডসন্ত্রাসের ঘটনাও ঘটেছে। সেপ্টেম্বর মাসে নরসিংদীর হালুয়াঘাটে সাবেক স্বামীর ছোড়া অ্যাসিডে ঝলসে যায় মরিয়ম বেগম ও তাঁর দুই ভাইবোন। একই মাসে মাদকাসক্ত স্বামীর ছুড়ে মারা অ্যাসিডে ঝলসে গেছে চট্টগ্রামের বিউটি পারলারকর্মী সাদিয়ার মুখ। একইভাবে অক্টোবর মাসে পুরান ঢাকার নারিন্দায় সাবেক স্বামীর ছোড়া অ্যাসিডে ঝলসে গেছে রুবিনা ও তাঁর মা।
 
 
