

গাজীপুরের কালিয়াকৈর উপজেলার বক্তারপুর এলাকায় গতকাল বৃহস্পতিবার দিবাগত রাতে রেললাইনের ওপর থেমে থাকা একটি ট্রাককে ধাক্কা দিয়েছে ট্রেন। এতে ঘটনাস্থলেই ট্রেনের সহকারী চালক নিহত হয়েছেন। আহত কমপক্ষে ১০ জন।
জয়দেবপুর-যমুনা সেতু রেললাইনের এই দুর্ঘটনায় নিহত ট্রেনের সহকারী চালকের নাম নূর আলম শরীফ (৪৫)। বাড়ি ফরিদপুরে। আহতদের মধ্যে ট্রেনের চালকও রয়েছেন। তবে তাঁর নাম জানা যায়নি। 
রেলস্টেশন ও ফায়ার সার্ভিস সূত্রে জানা যায়, রাত আড়াইটার দিকে এই দুর্ঘটনার ঘটে। এর পর থেকে এই রেলপথে ট্রেন চলাচল বন্ধ ছিল বলে জানান জয়দেবপুর রেলওয়ে জংশনের স্টেশন কর্মকর্তা শাহজাহান মিয়া। সকাল ৮টার দিকে দুর্ঘটনায় কবলিত ট্রেনটি সরানোর পর চলাচল স্বাভাবিক হয়েছে বলে জানান তিনি।
কালিয়াকৈর ফায়ার সার্ভিসের স্টেশন ওয়ার হাউজ পরিদর্শক মো. ইব্রাহীম চৌধুরীর ভাষ্য, বক্তবারপুর গ্রামে বৈদ্যুতিক খুঁটি তৈরির কারখানা রয়েছে। ওই কারখানা থেকে গতকাল রাতে একটি ট্রাক খুঁটি নিয়ে গাজীপুর সদর উপজেলার চন্দ্রার দিকে যাচ্ছিল। রেলক্রসিংয়ে গিয়ে ট্রাকটি বিকল হয়ে যায়। একই সময় ঢাকা থেকে লালমনি এক্সপ্রেস ট্রেনটি লালমনিরহাটের দিকে যাচ্ছিল। রাত আড়াইটার দিকে রেললাইনের ওপর থেমে থাকা ট্রাককে ট্রেনটি ধাক্কা দেয়। ট্রেনটি ট্রাকটিকে টেনে নিয়ে প্রায় দুই কিলোমিটার দূরে উপজেলার গোয়ালবাথানা রেলক্রসিং এলাকায় গিয়ে থেমে যায়। ঘটনাস্থলে ট্রেনের সহকারী চালক নূর আলম শরীফ নিহত হন।
কালিয়াকৈর ফায়ার সার্ভিসের উদ্ধারকারী দল ঘটনাস্থলে গিয়ে চালককে উদ্ধার করে কালিয়াকৈর উপজেলা স্বাস্থ্য কমপ্লেক্সে নিয়ে যায়। সেখানে কর্তব্যরত চিকিৎসক তাঁকে মৃত ঘোষণা করেন। গুরুতর আহত সোহেল রানা নামের এক যাত্রীকে ওই হাসপাতালে ভর্তি করা হয়েছে। কমপক্ষে নয়জন আহত হয়েছেন।
গাজীপুর রেলওয়ে পুলিশ ফাঁড়ির উপপরিদর্শক (এসআই) রকিবুল হকের ভাষ্য, রেলওয়ে কর্মকর্তারা সকাল আটটার দিকে বিকল ট্রেনটি স্থানীয় রতনপুর রেলওয়ে স্টেশনে নিয়ে গেছে।
মির্জাপুর রেলস্টেশন মাস্টার নুরুল হুদার ভাষ্য, দুর্ঘটনার পর মির্জাপুর রেলস্টেশনে সকাল পৌনে ৬টার দিকে রাজশাহী থেকে ঢাকাগামী ধুমকেতু এক্সপ্রেস ট্রেন আটকা পড়ে। ঢাকাগামী সুন্দরবন এক্সপ্রেস মির্জাপুরের মহেড়া রেলস্টেশনে, নীলসাগর এক্সপ্রেস টাঙ্গাইলে, একতা এক্সপ্রেস বঙ্গবন্ধু সেতুর পূর্বপ্রান্তে এবং সিরাজগঞ্জ এক্সপ্রেস বঙ্গবন্ধু সেতুর পশ্চিম প্রান্তে আটকা পড়ে। পরে এসব ট্রেনের চলাচল শুরু হয়েছে।
