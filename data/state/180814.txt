
জামায়াতে ইসলামীর ডাকা সারা দেশে দুই দিনের সকাল-সন্ধ্যা হরতালের প্রথম দিন আজ বুধবার। আজ বছরেরও শেষ দিন। বিক্ষিপ্ত কিছু ঘটনার মধ্য দিয়ে দিনটি কাটছে।জামায়াতের বিবৃতি অনুযায়ী, আজ সকাল ছয়টা থেকে প্রথম দিনের হরতাল শুরু হয়েছে। চলবে সন্ধ্যা সাড়ে পাঁচটা পর্যন্ত। দ্বিতীয় দিন আগামীকাল বৃহস্পতিবারও একই সময় পর্যন্ত হরতাল পালন করবে দলটি।মানবতাবিরোধী অপরাধের দায়ে দলের নেতা এ টি এম আজহারুল ইসলামের ফাঁসির আদেশের প্রতিবাদে এই হরতাল ডেকেছে জামায়াত। আন্তর্জাতিক অপরাধ ট্রাইব্যুনাল-১ আজহারুলের বিরুদ্ধে মামলার রায় ঘোষণার পর গতকাল মঙ্গলবার দুপুরে গণমাধ্যমে পাঠানো বিবৃতিতে জামায়াতের ভারপ্রাপ্ত আমির মকবুল আহমাদ হরতালের এই কর্মসূচি দেন।অ্যাম্বুলেন্স, লাশবাহী গাড়ি, হাসপাতাল, ফায়ার সার্ভিসের গাড়ি হরতালের আওতামুক্ত থাকবে বলে জামায়াতের বিবৃতিতে জানানো হয়েছে।জামায়াতের দেওয়া এই কর্মসূচির কারণে ২০১৪ সালের শেষ দিন এবং ২০১৫ সালের প্রথম দিন হরতালের কবলে পড়ল।হরতালের প্রথম দিন কিছু বিক্ষিপ্ত ঘটনা ঘটেছে। রাজধানীর যাত্রাবাড়ীতে একটি কাভার্ড ভ্যানে আগুন দিয়েছে হরতাল-সমর্থকেরা। পরে ফায়ার সার্ভিসের সদস্যরা আগুন নেভান। সকাল সাড়ে ছয়টার দিকে এ ঘটনা ঘটে।গাজীপুরে দুটি বাসে আগুন দেওয়ার খবর পাওয়া গেছে।হরতালে রাজধানীতে বাস, সিএনজিচালিত অটোরিকশা, ব্যক্তিগত গাড়িসহ বিভিন্ন যানবাহন চলতে দেখা গেছে। সময় গড়ানোর সঙ্গে সঙ্গে যানবাহনের সংখ্যা বাড়ছে।সায়েদাবাদ, মহাখালী, গাবতলী থেকে দূরপাল্লার বাস ছেড়ে যায়নি। তবে সকালে ঢাকার বাইরে থেকে দূরপাল্লার বাস এসেছে।রাজধানীর গুরুত্বপূর্ণ সড়ক ও স্থানে আইনশৃঙ্খলা রক্ষাকারী বাহিনীর সদস্যরা সতর্ক রয়েছেন।
