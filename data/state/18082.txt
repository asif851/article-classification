
প্রধানমন্ত্রী শেখ হাসিনা বিএনপি ও জামায়াতকে হুঁশিয়ার করে বলেছেন, বাংলাদেশে রাজনীতি করতে চাইলে জঙ্গিবাদী ও সন্ত্রাসী কর্মকাণ্ড  ছাড়তে হবে।
আজ শনিবার গণভবনে আওয়ামী লীগের কার্যনির্বাহী কমিটির সভায় শেখ হাসিনা এসব কথা বলেন। খবর ইউএনবির।
শেখ হাসিনা বলেন, আমাদের নির্যাতিত-নিপীড়িত মানুষের পাশে দাঁড়াতে হবে। পাশাপাশি যেকোনো মূল্যে জঙ্গিবাদী ও সন্ত্রাসী কর্মকাণ্ড বন্ধ করতে হবে। তিনি বলেন, ‘জঙ্গিবাদ ও সন্ত্রাস বন্ধ করতে যা যা পদক্ষেপ নেওয়া দরকার নেব। দেশের মাটিতে জঙ্গিবাদ ও সন্ত্রাসের স্থান হবে না।’ দেশের বিভিন্ন জায়গায় চলা সন্ত্রাসী কর্মকাণ্ড সম্পর্কে প্রধানমন্ত্রী বলেন, সন্ত্রাস দমনে সরকার প্রয়োজনীয় পদক্ষেপ নিচ্ছে। প্রয়োজনে সরকার আরও কঠোর হবে বলে জানান তিনি। 

