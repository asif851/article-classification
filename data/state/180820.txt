


সোহরাওয়ার্দী উদ্যানে মূল প্রবেশপথ দিয়ে ঢুকতেই হাতের ডানে শিশু কর্নার।
শিশুদের জন্য বিচিত্র বইয়ের সম্ভার প্রথমা প্রকাশনের প্যাভিলিয়নে।
সিসিমপুর এবার আঁকিবুঁকি আর ধাঁধার বই প্রকাশ করছে বেশি।


হরেক রঙের ছোপছাপে রঙিন হয়ে আজ দিনের শুরু হবে গ্রন্থমেলায়। খুদে আঁকিয়েরা রংতুলি নিয়ে বসে যাবে বাংলা একাডেমির মাঠের বটতলার পাশের মূল মঞ্চে। সকাল সাড়ে আটটা থেকে তাদের জন্য ছবি আঁকার প্রতিযোগিতার আয়োজন করেছে একাডেমি। তারপর থেকে মেলার উভয় পাশের অংশও চলবে কেবল তাদের জন্যই। বাড়ির ছোটদের নিয়ে অন্য রকম আনন্দেই কাটবে বড়দের সময়ও।সোহরাওয়ার্দী উদ্যানে মূল প্রবেশপথ দিয়ে ঢুকতেই হাতের ডানে শিশু কর্নার। একটু এগিয়ে গিয়ে মেলার ঠিক মাঝখানে প্রথমা প্রকাশনের প্যাভিলিয়ন। বিচিত্র বইয়ের সম্ভার সেখানে। এবার নতুন এসেছে মঈনুস সুলতানের বাতিঘরে উড়ুক্কু কাঠবিড়ালি, আনিসুল হকের ভূতের সঙ্গে গুড্ডুবুড়ার সেলফি, রকিব হাসানের ভূতের দিঘি, মহাকাশের আতঙ্ক, ভিনগ্রহের দানবসহ আরও বেশ কিছু বই। পাশেই বিশ্বসাহিত্য কেন্দ্র, তাম্রলিপি, অনিন্দ্যর স্টলে পাওয়া যাবে কিশোরদের জন্য অনেক বই। চন্দ্রাবতী একাডেমি বইমেলায় এনেছে সেলিনা হোসেনের লারার মেঘের ভেলা। আজ শুক্রবার শামসুজ্জামান খানের নানা রঙের লেখা আনছে রাত্রি প্রকাশনী। সময় এনেছে মুহম্মদ জাফর ইকবালের বৈজ্ঞানিক কল্পকাহিনি ত্রাতিনা। পশ্চিম দিকে পাঞ্জেরী পাবলিকেশনসের প্যাভিলিয়নও শিশু-কিশোরদের বই দিয়ে সাজানো। শাহরিয়ারের বেসিক আলীরবেশ কিছু সিরিজ এনেছে পাঞ্জেরী। সেবা প্রকাশনীর স্টল মেলার ঠিক পূর্ব দিকে। তারা বিশ্বসাহিত্যের ধ্রুপদি বইগুলো কিশোরদের উপযোগী করে প্রকাশ করেছে। শিশু-কিশোরের বই মিলবে সময়, অনুপম, ঐতিহ্য, অন্য প্রকাশ, পার্ল, কথা প্রকাশের প্যাভিলিয়নে। অনন্যা এনেছে শিশু-কিশোরদের গল্পের বই দন্ত্যস রওশনের সারপ্রাইজ।শিশু কর্নারের ভেতরে থাকা সিসিমপুর এবার আঁকিবুঁকি আর ধাঁধার বই প্রকাশ করছে বেশি। ঝিঙেফুল প্রকাশনী এনেছে আলী ইমামের হ্যান্স ক্রিশ্চিয়ান অ্যান্ডারসনের অপরূপ রূপকথা, সুব্রত বড়ুয়ার আকাশ জুড়ে মেঘ জমেছেসহ বেশ কিছু বই। ওয়ার্ল্ড অব চিলড্রেনস বুকস লিমিটেডের স্টলে পাওয়া যাবে ৩ থেকে ৭ বছর বয়সী শিশুদের উপযোগী ছড়ার সিরিজ, প্রজাপতি সিরিজের বইয়ে জানা যাবে হাজার রকমের প্রজাপতির গল্প, রয়েছে ভালুকছানা সিরিজও। ঘাসফড়িং এনেছে আহসান হাবীবের ছোটদের স্কুলের গল্প, প্রগতি পাবলিশার্স এনেছে ব্যাঙ রাজকুমার, খেয়াঘাটের ভূত, পপ-আপ বুকে আছে ডাইনোসর ওয়ার্ল্ড। ফ্লিপ বুকে আছে সাঁতারু ও মাছ।
