
মানবতাবিরোধী অপরাধে মৃত্যুদণ্ডপ্রাপ্ত মীর কাসেম আলীর ফাঁসি কার্যকরের আগে নিরাপত্তা জোরদারের অংশ হিসেবে রাজধানী ঢাকা ও গাজীপুরে বর্ডার গার্ড অব বাংলাদেশ (বিজিবি) মোতায়েন করা হয়েছে। বিজিবির জনসংযোগ কর্মকর্তা মোহসীন রেজা আজ শনিবার প্রথম আলোকে এ তথ্য নিশ্চিত করেছেন।
মোহসীন রেজা বলেন, আইনশৃঙ্খলা রক্ষার স্বার্থে সন্ধ্যার পরপরই রাজধানীতে ছয় প্লাটুন বিজিবি মোতায়েন করা হয়েছে। আর গাজীপুর জেলা প্রশাসনের চাহিদা মোতাবেক সেখানে চার প্লাটুন বিজিবি পাঠানো হয়েছে।
এদিকে আজ সকাল থেকে কাশিমপুর কারাগারের চারপাশে এবং কারা ফটকের সামনে বাড়তি নিরাপত্তাব্যবস্থা দেখা গেছে। সেই সঙ্গে আজ সকাল থেকে অন্যান্য আসামির স্বজন ও দর্শনার্থীদের ভেতরে ঢোকার ব্যাপারে বাড়তি তল্লাশি এবং কড়াকড়ি আরোপ করা হয়েছে।
