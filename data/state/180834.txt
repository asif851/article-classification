
কক্সবাজারের টেকনাফ পৌরসভার মগপাড়া এলাকা থেকে ৫০ হাজার ইয়াবা বড়ি উদ্ধার করেছে বর্ডার গার্ড বাংলাদেশ (বিজিবি)। গতকাল রোববার দিবাগত রাত একটার দিকে ইয়াবা বড়িগুলো উদ্ধার করা হয়।বিজিবির পক্ষ থেকে বলা হয়েছে, উদ্ধার হওয়া ইয়াবা বড়ির আনুমানিক মূল্য দেড় কোটি টাকা। এ ঘটনায় কাউকে আটক করা সম্ভব হয়নি।৪২ বিজিবি টেকনাফ ব্যাটালিয়নের অধিনায়ক লে. কর্নেল মো. আবুজার আল জাহিদ প্রথম আলোকে বলেন, ‘মিয়ানমার থেকে ইয়াবার একটি চালান বাংলাদেশে আনা হবে বলে আমাদের কাছে তথ্য ছিল।’ এই সূত্রে রাত ১১টার দিকে টেকনাফ পৌরসভার মগপাড়ায় টহল জোরদার করা হয়। রাত একটার দিকে সন্দেহভাজন এক ব্যক্তির দেখা মেলে। থামার সংকেত দিলে তিনি পালানোর চেষ্টা করেন। এ সময় বিজিবির জওয়ানেরা তাঁকে ধাওয়া করেন। ওই ব্যক্তি তাঁর হাতে থাকা ব্যাগটি ফেলে পালিয়ে যান। পরে ব্যাগে ৫০ হাজার ইয়াবা বড়ি পাওয়া যায়। এর আনুমানিক মূল্য দেড় কোটি টাকা।বিবিজির পক্ষ থেকে জানানো হয়েছে, উদ্ধার হওয়া ইয়াবা বড়িগুলো ব্যাটালিয়নের সদরে জমা রাখা হয়েছে। পরে তা ঊর্ধ্বতন কর্তৃপক্ষের উপস্থিতিতে ধ্বংস করা হবে।
