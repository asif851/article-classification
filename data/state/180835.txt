
বিএনপির নির্বাচনকালীন সহায়ক সরকারের দাবি প্রসঙ্গে সড়ক পরিবহন ও সেতুমন্ত্রী ওবায়দুল কাদের বলেছেন, পৃথিবীর কোনো গণতান্ত্রিক দেশে সহায়ক সরকারের কোনো বিধান নেই। নির্বাচনকালে নির্বাচন কমিশনই মূল বিষয়। নির্বাচন কমিশনের অধীনেই নির্বাচন হবে।
আজ সোমবার নারায়ণগঞ্জের রূপগঞ্জের ভুলতা এলাকায় ঢাকা-সিলেট মহাসড়কে উড়ালসড়কের নির্মাণকাজের অগ্রগতি পরিদর্শনে এসে মন্ত্রী এসব কথা বলেন।
ওবায়দুল কাদের বলেন, ‘আমরা মনে করি, নির্বাচন যথাসময়েই হবে। নির্বাচন কমিশন নির্বাচন পরিচালনা করবে নিরপেক্ষভাবে। প্রধানমন্ত্রী শেখ হাসিনা রুটিন দায়িত্ব পালন করবেন। নির্বাচন কার্যক্রমসংক্রান্ত মন্ত্রণালয় এখানে সরকারের হাতে থাকবে না। কাজেই বিএনপির অহেতুক ভয় পাওয়ার কোনো কারণ নেই। তারা নির্বাচনে আসবে, নির্বাচনে আসা ছাড়া তাদের কোনো বিকল্প নেই। নির্বাচনে না এসে তারা নিজেদের অস্তিত্বকে ঝুঁকিতে ঠেলে দেবে—সেটা বিশ্বাস করার কোনো কারণ নেই।’
সাংবাদিকদের এক প্রশ্নের জবাবে সেতুমন্ত্রী বলেন, প্রধানমন্ত্রী যে ইঙ্গিত দিয়েছেন, তাতে কারও এ কথা মনে করার কারণ নেই যে সরকার প্রস্তাবিত বাজেট নিয়ে অনড় অবস্থানে থাকবে। এখান থেকে প্রয়োজনে জনস্বার্থে যদি কোনো সংশোধন করতে হয়, প্রধানমন্ত্রী শেখ হাসিনা সংসদে আলোচনার পরিপ্রেক্ষিতে অবশ্যই কিছু বিষয় বিবেচনায় আনবেন। সে ইঙ্গিত প্রধানমন্ত্রী ইতিমধ্যে দিয়েছেন।
বিএনপির আন্দোলন প্রসঙ্গে মন্ত্রী ওবায়দুল কাদের বলেন, ‘গত সাড়ে আট বছরে বিএনপি প্রায় ৪০ বার আন্দোলনের ডাক দিয়েছে। কিন্তু আন্দোলন হয়নি। কারণ, আন্দোলনের সঙ্গে জনগণের কোনো সম্পৃক্ততা নেই। বিএনপির যে নেতিবাচক রাজনীতি, তাতে জনগণ সাড়া দেবে তা বিশ্বাস করার কারণ নেই।’
