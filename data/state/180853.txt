
পাঠদান কার্যক্রমের মধ্য দিয়ে রবীন্দ্র বিশ্ববিদ্যালয় বাংলাদেশের আনুষ্ঠানিক যাত্রা শুরু হয়েছে। আজ মঙ্গলবার সিরাজগঞ্জে শাহজাদপুর মহিলা ডিগ্রি কলেজের নবনির্মিত চারতলা ভবনের অস্থায়ী ক্যাম্পাসে পাঠদান কার্যক্রমের উদ্বোধন করেন বিশ্ববিদ্যালয়ের উপাচার্য বিশ্বজিৎ ঘোষ।
আজ অনুষ্ঠানের শুরুতে নবাগত শিক্ষার্থীদের বিশ্ববিদ্যালয় কর্তৃপক্ষ ও শাহজাদপুরবাসীর পক্ষ থেকে রজনীগন্ধা এবং গোলাপ ফুল দিয়ে বরণ করে নেওয়া হয়। ২০১৭-১৮ শিক্ষাবর্ষে রবীন্দ্র অধ্যয়ন বিভাগ, সাংস্কৃতিক ঐতিহ্য ও বাংলাদেশ অধ্যয়ন বিভাগ এবং অর্থনীতি বিভাগে চার বছর মেয়াদি স্নাতক (সম্মান) শ্রেণির পাঠদান কার্যক্রম শুরু হলো।
উপাচার্য বিশ্বজিৎ ঘোষ বলেন, সময়স্বল্পতার কারণে বড় আকারে অনুষ্ঠান করা সম্ভব হয়নি। অচিরেই বিশ্ববিদ্যালয় মঞ্জুরি কমিশনের কর্মকর্তাসহ জেলার বিশিষ্টজন ও সুধীজনদের নিয়ে একটি অনুষ্ঠান করা হবে। তিনটি বিভাগ নিয়ে যাত্রা শুরু হলেও পর্যায়ক্রমে আরও বিভাগ খোলা হবে।
সিরাজগঞ্জ-শাহজাদপুরবাসীর দীর্ঘ আন্দোলনের ফসল হিসেবে ২০১৫ সালের ৮ মে রবীন্দ্রজয়ন্তী অনুষ্ঠানে রবীন্দ্র বিশ্ববিদ্যালয় বাংলাদেশের ভিত্তিপ্রস্তর স্থাপন করেন প্রধানমন্ত্রী শেখ হাসিনা। দেশের ৩৫তম সরকারি বিশ্ববিদ্যালয় হিসেবে ২০১৬ সালের ২৬ জুলাই রবীন্দ্র বিশ্ববিদ্যালয় বাংলাদেশের বিলটি সংসদে পাস হয়।আজকের উদ্বোধনী অনুষ্ঠানে বক্তব্য দেন শাহজাদপুর উপজেলা চেয়ারম্যান মো. আজাদ রহমান, উপজেলা নির্বাহী কর্মকর্তা (ইউএনও) শেহেলী লায়লা, রবীন্দ্র বিশ্ববিদ্যালয় বাংলাদেশের ভারপ্রাপ্ত রেজিস্ট্রার সোহরাব হোসেন, ট্রেজারার মো. আবদুল লতিফ, মিল্ক ভিটা পরিচালনা কমিটির ভাইস চেয়ারম্যান আবদুল হামিদ, উপজেলা ভাইস চেয়ারম্যান মোস্তাক আহমেদ, শাহজাদপুর সরকারি কলেজের সাবেক অধ্যক্ষ নূরুল ইসলাম, সাবেক অধ্যক্ষ এম আবদুল আজিজ, শাহজাদপুর মহিলা ডিগ্রি কলেজের অধ্যক্ষ রুহুল আমিন, শাহজাদপুর বঙ্গবন্ধু পরিষদের সভাপতি ইউনুস আলী খান প্রমুখ।
বিশ্ববিদ্যালয়ের পাঠদান চালু হওয়ায় বিশ্ববিদ্যালয়ের কর্তৃপক্ষ ও শিক্ষার্থীদের শুভেচ্ছা এবং ধন্যবাদ জানিয়ে বাংলাদেশ সমাজতান্ত্রিক দলের (বাসদ) পক্ষ থেকে পৌর শহরে মিছিল বের করা হয়। মিছিলটি শহরের প্রধান প্রধান সড়ক প্রদক্ষিণ শেষে রবীন্দ্র বিশ্ববিদ্যালয় ক্যাম্পাসে এসে সমাবেশ করে। সমাবেশে বক্তব্য দেন জেলা বাসদের সমন্বয়ক নবকুমার কর্মকার, উপজেলা বাসদের সভাপতি শাহজাদপুর উপজেলা আইনজীবী সমিতির সভাপতি মো. আনোয়ার হোসেন প্রমুখ।
