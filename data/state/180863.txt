
ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায় কলকাতার চলচ্চিত্র ও সংগীত জগতের একঝাঁক তারকা সঙ্গে নিয়ে বাংলাদেশে আসছেন। এঁদের মধ্যে রয়েছেন তৃণমূল কংগ্রেসের সংসদ সদস্য ও চিত্রতারকা দেব, মুনমুন সেন এবং তৃণমূলের সাবেক সাংসদ ও প্রখ্যাত সংগীতশিল্পী কবির সুমন প্রমুখ।সফরসঙ্গীদের মধ্যে আরও থাকবেন টালিউডের বিখ্যাত অভিনেতা প্রসেনজিৎ, শিল্পী নচিকেতা চক্রবর্তী, চলচ্চিত্র পরিচালক গৌতম ঘোষ, কবি সুবোধ সরকার, শিল্পী ইন্দ্রনীল সেন ও অভিনেতা অরিন্দম শীল।আজ সোমবার টাইমস অব ইন্ডিয়ার খবরে এ কথা জানানো হয়।আগামী বৃহস্পতিবার তিন দিনের সফরে ঢাকা আসবেন তৃণমূল কংগ্রেসের নেত্রী মমতা বন্দ্যোপাধ্যায়। এ সফরে বাংলাদেশের প্রধানমন্ত্রী শেখ হাসিনার সঙ্গে আলোচনায় তিস্তা নদীর পানি বণ্টন ও ছিটমহল বিনিময় প্রাধান্য পাবে বলে খবরে জানানো হয়।এর আগে ২০১১ সালের সেপ্টেম্বর মাসে বাংলাদেশ সফরে আসার কথা ছিল মমতার। তবে তিস্তার পানি বণ্টন পশ্চিমবঙ্গের স্বার্থ রক্ষা করবে না, এমন অভিযোগ তুলে তিনি সেই সফর বাতিল করেন। এ কারণে সে সময় বাংলাদেশের বহু প্রতীক্ষিত তিস্তা চুক্তি আলোর মুখ দেখেনি।
