
চট্টগ্রাম বিশ্ববিদ্যালয়ের শাটল ট্রেনে বিশ্ববিদ্যালয়ের এক ছাত্রীকে উত্ত্যক্ত করার দায়ে মো. বাবুল (৩০) নামের বহিরাগত এক যুবককে ছয় মাসের কারাদণ্ড দিয়েছেন ভ্রাম্যমাণ আদালত। বাবুলের বাড়ি কুমিল্লা সদর উপজেলায়।
প্রত্যক্ষদর্শীরা জানান, আজ সকালে চট্টগ্রাম নগরগামী শাটল ট্রেনে বিশ্ববিদ্যালয়ের এক ছাত্রীকে উত্ত্যক্ত করছিলেন বাবুল। ঘটনাটি দেখতে পেয়ে বিশ্ববিদ্যালয়ের শিক্ষার্থীরা তাঁকে ধরে মারধর করেন। পরে শিক্ষার্থীরা তাঁকে হাটহাজারী থানা-পুলিশের কাছে হস্তান্তর করেন।
হাটহাজারী থানার পরিদর্শক (তদন্ত) মোহাম্মদ মজিবুর রহমান প্রথম আলোকে বলেন, বাবুলকে পরে ভ্রাম্যমাণ আদালতে হাজির করা হয়। আদালতের বিচারক হাটহাজারী উপজেলা নির্বাহী কর্মকর্তা (ইউএনও) আফসানা বিলকিস তাঁকে ছয় মাসের কারাদণ্ড দেন।
