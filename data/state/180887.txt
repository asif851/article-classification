
কার্ড জালিয়াতির ঘটনায় করা মামলায় গ্রেপ্তার হওয়া মো. শরিফুল ইসলামকে চার দিন রিমান্ডে নেওয়ার অনুমতি দিয়েছেন আদালত। আজ বুধবার ঢাকা মহানগর হাকিম ফাহাদ বিন আমিন চৌধুরী এ আদেশ দেন।গত বছরের আগস্টে মিরপুর থানায় করা কার্ড জালিয়াতির মামলায় শরিফুল ইসলামকে গ্রেপ্তার করে পুলিশের অপরাধ তদন্ত বিভাগ (সিআইডি)। গতকাল মঙ্গলবার রাজধানীর মিরপুর এলাকা থেকে তাঁকে গ্রেপ্তার করা হয়।আজ শরিফুলকে আদালতে হাজির করে সিআইডির উপপরিদর্শক (এসআই) এ ই এম ফজলে রাব্বি ১০ দিনের রিমান্ড আবেদন করেন। সেখানে তিনি বলেন, গত বছরের ৯ আগস্ট ব্র্যাক ব্যাংক অভিযোগ করে, কে বা কারা তাদের গ্রাহকদের ডেবিট কার্ড জালিয়াতি করছে। ওই কার্ড জালিয়াতির মাধ্যমে গ্রাহকদের অ্যাকাউন্ট থেকে টাকা তুলে নিচ্ছে ওই চক্র। তদন্তে দেখা যায়, গত মার্চে পাঁচটি ব্যাংকের (ব্র্যাক ব্যাংক, সিটি ব্যাংক, ইবিএল, ইউসিবিএল, ব্যাংক এশিয়া) ৪৯ গ্রাহকের কার্ড জালিয়াতি করে বিপুল পরিমাণ টাকা তুলে নেয় এই চক্র। এই আসামির বিরুদ্ধে মতিঝিল ও বনানী থানায় পৃথক দুটি মামলা রয়েছে। কার্ড জালিয়াতি করে যারা টাকা তুলে নিয়েছে, তাদের গ্রেপ্তার ও জালিয়াতির মাধ্যমে কত টাকা তুলে নেওয়া হয়েছে—এ বিষয়ে জানার জন্য এই আসামিকে রিমান্ডে নিয়ে জিজ্ঞাসাবাদ করা জরুরি।শুনানি শেষে আদালত শরিফুল ইসলামকে জিজ্ঞাসাবাদের জন্য চার দিনের রিমান্ড মঞ্জুর করেন।
