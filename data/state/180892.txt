
গাজীপুরের কালিয়াকৈরে গতকাল বুধবার দুপুরে ঢাকা-টাঙ্গাইল মহাসড়ক অবরোধ করে বিক্ষোভ করেছে এইচএসসি পরীক্ষার্থীরা। জাতির পিতা বঙ্গবন্ধু সরকারি কলেজ কেন্দ্র বাতিলের দাবিতে ভাষাশহীদ আব্দুল জব্বার আনসার ভিডিপি স্কুল অ্যান্ড কলেজের পরীক্ষার্থীরা এ কর্মসূচি পালন করে।শিক্ষার্থী ও শিক্ষকদের সঙ্গে কথা বলে জানা যায়, উপজেলার চন্দ্রা এলাকার বঙ্গবন্ধু সরকারি কলেজে ভাষাশহীদ আব্দুল জব্বার আনসার ভিডিপি স্কুল অ্যান্ড কলেজসহ কয়েকটি শিক্ষাপ্রতিষ্ঠানের শিক্ষার্থীরা এইচএসসি পরীক্ষা দিচ্ছে। গতকাল সকালে আনসার ভিডিপি স্কুল অ্যান্ড কলেজের অধ্যক্ষ আমিনুল ইসলাম তাঁর পরীক্ষার্থীদের দেখতে পরীক্ষাকেন্দ্রটির একটি কক্ষে যান। সেখানে দায়িত্বপ্রাপ্ত রেবেকা আরজু নামের এক শিক্ষক অধ্যক্ষের সামনে বিনা কারণে এক পরীক্ষার্থীর খাতা কেড়ে নেন। অধ্যক্ষ এর প্রতিবাদ করলে ওই শিক্ষক তাঁর সঙ্গে খারাপ আচরণ করেন। অধ্যক্ষ বিষয়টি ওই কলেজের অধ্যক্ষ এস এম মোবারক হোসেনকে জানান। পাশাপাশি পরীক্ষার্থীরাও এর প্রতিবাদ জানাতে অধ্যক্ষ মোবারকের কাছে যাওয়ার চেষ্টা করে। এ সময় বঙ্গবন্ধু কলেজের কিছু শিক্ষার্থী ও বহিরাগতরা তাদের বাধা দেয় এবং অধ্যক্ষ আমিনুল ইসলামের সঙ্গে খারাপ আচরণ করে। এ সময় কেন্দ্রে দায়িত্বরত পুলিশ শিক্ষার্থীদের বুঝিয়ে কলেজের মাঠ থেকে সরিয়ে দেয়। পরে কেন্দ্র বাতিলের দাবিতে আনসার ভিডিপি স্কুল অ্যান্ড কলেজের পরীক্ষার্থীরা ঢাকা-টাঙ্গাইল মহাসড়কের চন্দ্রা ত্রিমোড় এলাকায় বেলা একটা থেকে আড়াইটা পর্যন্ত অবরোধ করে রাখে। এতে সড়কের দুই পাশে দীর্ঘ যানজটের সৃষ্টি হয়। খবর পেয়ে কালিয়াকৈর থানার পুলিশ, আমিনুল ইসলামসহ অন্য শিক্ষকেরা শিক্ষার্থীদের বুঝিয়ে পরিস্থিতি শান্ত করেন।পরীক্ষার্থীদের অভিযোগ, ফলাফল খারাপ করার জন্য পরিকল্পিতভাবে তাদের হয়রানি করা হয়েছে। তাদের স্বাভাবিকভাবে পরীক্ষা দিতে দেওয়া হয়নি। পরীক্ষা চলাকালে তাদের মানসিক নির্যাতন করা হয়েছে।অধ্যক্ষ আমিনুল ইসলাম বলেন, ‘আমার কলেজের শিক্ষার্থীদের সঙ্গে প্রতিহিংসামূলক আচরণ করেন ওই কলেজের শিক্ষকেরা।’অধ্যক্ষ মোবারক হোসেন বলেন, ওই কলেজের শিক্ষার্থীরা পরীক্ষার সময় অনৈতিক সুবিধা দাবি করে। সুবিধা না দেওয়ায় তারা বিশৃঙ্খলার সৃষ্টি করেছে।উপজেলা নির্বাহী কর্মকর্তা (ইউএনও) মো. সানোয়ার হোসেন বলেন, ওই কেন্দ্রে পরবর্তী পরীক্ষা যাতে সুষ্ঠুভাবে হয় তার জন্য প্রয়োজনীয় ব্যবস্থা নেওয়া হবে। কেন্দ্রে কোনো অনিয়ম হলে তা খতিয়ে দেখা হবে।
