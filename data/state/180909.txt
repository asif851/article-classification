
মেরিল-প্রথম আলো সাভার সহায়তা তহবিলের পক্ষ থেকে গত রোববার প্রথম আলো কার্যালয়ে সাভারে ভবনধসে আহত ২০ জন পোশাকশ্রমিককে এককালীন সহায়তা দেওয়া হয়েছে। তহবিল থেকে সহায়তা দেওয়ার জন্য প্রথম আলো ট্রাস্ট আহত শ্রমিকদের যে তালিকা করেছে, সেই তালিকা থেকে ২০ জনকে এক লাখ টাকা করে স্থায়ী আমানতপত্র দেওয়া হলো। এককালীন এই অর্থ তাঁদের হাতে তুলে দেন প্রথম আলো ট্রাস্টের চেয়ারম্যান মো. আজিজ খান ও স্কয়ার লিমিটেডের বিপণন ব্যবস্থাপক জেসমিন জামান।প্রথম আলো ট্রাস্টের চেয়ারম্যান মো. আজিজ খান বলেন, ‘পোশাক খাতে গুরুত্বপূর্ণ অবদান রেখেছেন আপনারা। শত বাধা পেরিয়ে আবার আপনাদের কাজে ফিরতে হবে।’স্কয়ার লিমিটেডের বিপণন ব্যবস্থাপক জেসমিন জামান বলেন, নিজের চলার শক্তি দিয়ে সামনে এগিয়ে যেতে হবে। জীবনে চড়াই-উতরাই আসবে, তবু বেঁচে থাকার যুদ্ধ করে যেতে হবে।এ সময় আরও উপস্থিত ছিলেন প্রথম আলোর সহযোগী সম্পাদক আব্দুল কাইয়ুম।যাঁদের সহায়তা করা হলো: নবী হোসেন, মো. সুমন, আছিয়া, রোজিনা, মিসেস সালমা, শফিকুল ইসলাম, শিল্পী আক্তার, ইয়াকুব আলী, পারভিন আক্তার, মো. জুয়েল সরকার, মো. ঝন্টু খাঁ, ইব্রাহীম, মুক্তার হোসেন, অহিদুল ইসলাম, হেলেনা, নার্গিস আক্তার, ইতি খাতুন, মর্জিনা, রত্না রানী ও আয়েশা বেগম।সহায়তা তহবিলের পরিকল্পনা: মেরিল-প্রথম আলো সাভার সহায়তা তহবিলের আওতায় আহত ব্যক্তিদের মধ্যে ১২০ জনকে বাছাই করে তাঁদের আর্থিক সহায়তা দেওয়া ও পুনর্বাসনের কাজ চলছে। পরিকল্পনা অনুযায়ী প্রতি ১৫ দিন পর ২০ জন আহত ব্যক্তিকে এই আর্থিক সহায়তা দেওয়া ও পুনর্বাসিত করা হচ্ছে।তহবিলে আরও যাঁরা সাহায্য দিলেন: সাঈদা নাজমুন্নেসা ২৫,০০০; অনিক ৫০০; ফুলাসা খাতুন বর্মন মৌ ৫,০০০; রনলী অং ১৬,০০০; বাংলাদেশ গ্রন্থাগারিক ও তথ্যায়নবিদ সমিতি ৩৬,০০০ টাকা। তহবিলে মোট জমার পরিমাণ দাঁড়াল ২,১৫,১২,৪২৩ টাকা। এখন পর্যন্ত মোট ব্যয় ৬২,৭৩,৪১৮ টাকা।
