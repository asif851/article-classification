
জামালপুরের সরিষাবাড়ীতে দাবি করা চাঁদা না দেওয়ায় গতকাল মঙ্গলবার ভোরে দুর্বৃত্তরা এক বৃদ্ধার ঘরে আগুন ধরিয়ে দেয়।উপজেলা ফায়ার সার্ভিস, পুলিশ ও ক্ষতিগ্রস্ত ব্যক্তি সূত্রে জানা গেছে, পৌর এলাকার রেলস্টেশন-সংলগ্ন রেল কলোনিতে দীর্ঘদিন ধরে মৃত মোজাম্মেল হোসেনের স্ত্রী হাজেরা বেওয়া (৫৫) বসবাস করছেন। একদল দুর্বৃত্ত দীর্ঘদিন ধরে হাজেরা বেওয়ার কাছে চাঁদা দাবি করে আসছিল।গত সোমবার দুর্বৃত্তরা হাজেরা বেওয়ার কাছে দুই লাখ টাকা চাঁদা দাবি করে। দাবি করা চাঁদা না দেওয়ায় দুর্বৃত্তরা গতকাল ভোরে তাঁর ঘরে আগুন ধরিয়ে দেয়।এতে ঘরের আসবাবসহ নগদ ১ লাখ ৮০ হাজার টাকা পুড়ে ছাই হয়ে যায়। হাজেরা বেওয়া দাবি করেন, আগুনে তাঁর প্রায় পাঁচ লাখ টাকার ক্ষতি হয়েছে।খবর পেয়ে উপজেলা ফায়ার সার্ভিসের কর্মীরা এসে দেড় ঘণ্টা চেষ্টা চালিয়ে আগুন নিয়ন্ত্রণে আনেন।হাজেরা বেওয়া বলেন, ‘দীর্ঘদিন ধরে দুর্বৃত্তরা আমার কাছে চাঁদা দাবি করে আসছিল। চাঁদা না দেওয়ায় তারা আমার ঘরে আগুন লাগিয়ে দিয়েছে।’উপজেলা ফায়ার সার্ভিস ষ্টেশনের কর্মকর্তা ছানোয়ার হোসেন জানান, দেড় ঘণ্টার চেষ্টায় আগুন নিয়ন্ত্রণে আনা হয়েছে। কীভাবে অগ্নিকাণ্ডের সূত্রপাত হয়েছে, তা জানা যায়নি।সরিষাবাড়ী থানার ভারপ্রাপ্ত কর্মকর্তা (ওসি) মো. বিল্লাল উদ্দিন বলেন, এ ব্যাপারে মামলার প্রস্তুতি চলছে।
