
নরসিংদী সদর উপজেলায় ছোট তিন ভাইবোন খুন হয়েছে। বড় ভাই জখম হয়েছেন। গতকাল মঙ্গলবার রাতে উপজেলার চরাঞ্চল আলোকবালী পূর্বপাড়ায় এই ঘটনা ঘটে।
ছোট তিন ভাইবোনকে হত্যা ও বড় ভাইকে জখম করার অভিযোগে মেজ ভাই রুবেল মিয়াকে (২২) আজ বুধবার সকালে এলাকাবাসী আটক করে পুলিশে দিয়েছে।
খুন হওয়া তিন ভাইবোন হলো ইয়াসিন মিয়া (১০), মরিয়ম বেগম (৭) ও মাহিয়া বেগম (৫)। তাদের বাবার নাম আবু কালাম।
পরিবার ও পুলিশের ভাষ্য, আবু কালাম পেশায় মৎস্যজীবী। তাঁর ছয় ছেলেমেয়ে। মেজ ছেলে রুবেল গতকাল রাতে তাঁর ছোট তিন ভাইবোনকে হত্যা করেন। আর বড় ভাই আতিকুলকে ধারালো অস্ত্র দিয়ে কুপিয়ে জখম করেন। ঘটনার পর রুবেল আত্মগোপনে যান। আজ সকালে স্থানীয় লোকজন রুবেলকে আটক পুলিশে দেয়।
আবু কালামের ভাই সোহেল রানা বলেন, রুবেলকে ধরা হয়েছে। তিনি হত্যার কারণ জানাননি। পারিবারিক বিরোধের জেরে এই হত্যাকাণ্ড ঘটে থাকতে পারে।
নরসিংদী সদর মডেল থানার পরিদর্শক (তদন্ত) সালাউদ্দিন মিয়া বলেন, হত্যার কারণ জানা যায়নি। তিন শিশুর লাশ উদ্ধার করা হয়েছে। ময়নাতদন্তের জন্য তাদের লাশ নরসিংদী সদর হাসপাতালের মর্গে পাঠানো হয়েছে।
