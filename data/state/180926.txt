
ভাষাসংগ্রামের ৬৫ বছর পর মৌলভীবাজারের কুলাউড়া উপজেলার দুর্গম পাহাড়ি ডলুছড়া পুঞ্জিতে (ক্ষুদ্র জাতিসত্তা খাসিয়া ও গারো সম্প্রদায়ের গ্রাম) গতকাল মঙ্গলবার শহীদ ও আন্তর্জাতিক মাতৃভাষা দিবস পালন করা হয়েছে। বেসরকারি সংস্থা কারিতাসের সক্ষমতা প্রকল্প এ উদ্যোগ নেয়।এলাকাবাসী সূত্রে জানা গেছে, ডলুছড়া পুঞ্জি উপজেলার কর্মধা ইউনিয়নের দুর্গম পাহাড়ি এলাকায় পড়েছে। গতকাল সকাল ছয়টার দিকে পুঞ্জির খেলার মাঠের এক পাশে কলাগাছ দিয়ে তৈরি অস্থায়ী শহীদ মিনারে খাসিয়া ও গারো সম্প্রদায়ের শিশুরা ফুল দিয়ে শ্রদ্ধা জানায়। এরপর প্রভাতফেরি বের করা হয়। এ ছাড়া শিশুদের অংশগ্রহণে চিত্রাঙ্কন প্রতিযোগিতা ও সাংস্কৃতিক অনুষ্ঠান হয়। অনুষ্ঠানে ডলুছড়ার পাশাপাশি পাশের কুকিজুড়ী ও বেলুয়া পুঞ্জির শিশু ও অভিভাবকেরা অংশ নেন।সকাল ১০টার দিকে ডলুছড়া পুঞ্জিতে কারিতাস পরিচালিত আলোঘর বিদ্যালয়ে পুঞ্জির মন্ত্রী (পুঞ্জিপ্রধান) লবিং সুমেরের সভাপতিত্বে আলোচনা সভা ও পুরস্কার বিতরণী অনুষ্ঠানে প্রধান অতিথি ছিলেন মুক্তিযোদ্ধা আফ্রিকা স্যুটিং। বেসরকারি সংস্থা কারিতাসের সক্ষমতা প্রকল্পের অধীনে এসব অনুষ্ঠান করা হয়।
