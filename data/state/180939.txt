
সিরাজগঞ্জে বঙ্গবন্ধু সেতু পশ্চিম রেলস্টেশনের ইকোপার্ক এলাকায় পণ্যবাহী ট্রেনের ইঞ্জিনসহ সাতটি বগি লাইনচ্যুত হয়েছে। আজ রোববার বেলা ১১টা ২০ মিনিটের সময় এ ঘটনা ঘটে। এরপর থেকে ঢাকার সঙ্গে উত্তর ও দক্ষিণাঞ্চলের রেল যোগাযোগ বন্ধ রয়েছে।
সিরাজগঞ্জ রেলওয়ে পুলিশের (জিআরপি) ভারপ্রাপ্ত কর্মকর্তা মো. সাঈদ ইকবাল বিষয়টি নিশ্চিত করে জানান, দিনাজপুরের পার্বতীপুর থেকে মালবাহী একটি ট্রেন চট্টগ্রাম যাচ্ছিল। ট্রেনটি বঙ্গবন্ধু সেতু পশ্চিম রেলস্টেশন ছেড়ে পূর্ব দিকে যাওয়ার পর ইকোপার্কের কাছে প্রথমে ইঞ্জিন লাইনচ্যুত হয়। পর্যায়ক্রমে ইঞ্জিনের পেছনে থাকা ছয়টি বগিও লাইনচ্যুত হয়। তিনি জানান, পণ্যবাহী ট্রেনটি ছিল মিটারগেজ-বিশিষ্ট। কিন্তু ভুল করে ব্রডগেজ লাইনে যাওয়ায় এ দুর্ঘটনা ঘটেছে।
পশ্চিমাঞ্চল রেলওয়ে বিভাগের ট্রাফিক কর্মকর্তা শওকত জামিল জানান, লাইনচ্যুত বগিগুলো উদ্ধারের জন্য বেলা আড়াইটার দিকে ঈশ্বরদী থেকে রিলিফ ট্রেন ঘটনাস্থলে এসেছে। তবে এটিতে ব্রডগেজ ইঞ্জিন থাকায় উদ্ধারকাজ শুরু করা যায়নি। পার্বতীপুর থেকে আরেকটি মিটারগেজ ইঞ্জিন রওনা হয়েছে। এটি এলে উদ্ধারকাজ শুরু করা হবে। উদ্ধারকাজ সম্পন্ন করতে ছয় থেকে সাত ঘণ্টা সময় লাগতে পারে বলে জানান তিনি।
