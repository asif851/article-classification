
পাঁচ শতাধিক পর্নো ওয়েবসাইট বন্ধ করে দিয়েছে বাংলাদেশ টেলিযোগাযোগ নিয়ন্ত্রক সংস্থা (বিটিআরসি)। গত সোমবার সন্ধ্যায় এ ব্যাপারে সংশ্লিষ্ট সব পক্ষকে নির্দেশনা পাঠানো হয়েছে। বিটিআরসি কর্তৃপক্ষ আজ বুধবার প্রথম আলোকে এ তথ্য জানিয়েছে।
এসব পর্নো সাইট বন্ধে মুঠোফোন অপারেটর, ইন্টারনেট সেবাদাতা প্রতিষ্ঠান (আইএসপি), ইন্টারন্যাশনাল ইন্টারনেট গেটওয়েসহ (আইআইজি) বন্ধের কার্যক্রম পরিচালনাকারী সংশ্লিষ্ট সব পক্ষকে একটি তালিকা পাঠানো হয়েছে।
বিটিআরসির সচিব ও মুখপাত্র সরওয়ার আলম প্রথম আলোকে বলেন, সরকারের নির্দেশেই পর্নো সাইট বন্ধে এ উদ্যোগ নেওয়া হয়েছে।স্থানীয়ভাবে নিয়ন্ত্রিত সাইটগুলো আগে বন্ধ হবে বলে জানা গেছে।
দেশের সামাজিক রীতিনীতি ও মূল্যবোধ বিবেচনায় নিয়ে পর্নোগ্রাফি সাইটগুলো বন্ধের ব্যাপারে দৃঢ় সংকল্পের কথা জানিয়েছেন ডাক ও টেলিযোগাযোগ প্রতিমন্ত্রী তারানা হালিম। এ লক্ষ্যে স্থানীয় ও আন্তর্জাতিকভাবে পরিচালিত পর্নো সাইটগুলো বন্ধের উপায় খুঁজতে ইতিপূর্বে ডাক ও টেলিযোগাযোগ বিভাগ গঠিত কারিগরি কমিটিকে নির্দেশনা দেন প্রতিমন্ত্রী। এরপর কিছুদিন আগে তারানা হালিম নিজের ফেসবুকের ভেরিফাইড পেজে দেওয়া এক স্ট্যাটাসে বলেছিলেন, ‘পর্নো সাইটে প্রবেশকারীদের নামের তালিকা করার কোনো কথা কখনই বলিনি। এটি হবেও না। টেকনিক্যালিও সম্ভব নয়। মানুষের পরিচয় তথা ব্যক্তিগত তথ্যের সুরক্ষা দিতে আমরা বাধ্য ও বদ্ধপরিকর।’
আরও পড়ুন:পর্নো সাইটে প্রবেশকারীদের নামের তালিকা হবে না: তারানা
