
নিজ দলের এক নেতাকে ফোনে গুলি করে হত্যার হুমকি দেওয়ার অভিযোগ উঠেছে এক পৌর মেয়রের বিরুদ্ধে। অভিযোগ করেছেন, রাজশাহীর বাগমারা উপজেলা আওয়ামী লীগের যুগ্ম সম্পাদক ও নরদাশ ডিগ্রি কলেজের অধ্যক্ষ গোলাম সারোয়ার আবুল। যাঁর বিরুদ্ধে অভিযোগ, তিনি হলেন বাগমারার তাহেরপুর পৌরসভার মেয়র ও দলটির পৌর শাখার সাধারণ সম্পাদক আবুল কালাম।
তবে মেয়রের দাবি, এটি তাঁর বিরুদ্ধে অপপ্রচার।
গোলাম সারোয়ার আবুল জানান, রোববার দুপুরে আবুল কালাম তাঁকে ফোনে ‘অশ্লীল’ ভাষায় গালিগালাজ করেন। তিনি কেন স্থানীয় সাংসদের চামচামি করছেন, এর কৈফিয়ত চান। ভবিষ্যতে চামচামি করলে তাঁকে ‘গুলি’ করে উড়িয়ে দেওয়া হবে বলে হুমকি দেন। পরে তিনি ঘটনাটি দলের জ্যেষ্ঠ নেতাদের জানান। তাঁদের পরামর্শে সন্ধ্যায় এ ঘটনার কথা উল্লেখ করে থানায় একটি সাধারণ ডায়েরি (জিডি) করেন।
বাগমারা থানার ভারপ্রাপ্ত কর্মকর্তা (ওসি) সেলিম হোসেন বলেন, জিডির বিষয়ে তদন্ত করে ব্যবস্থা নেওয়া হবে।
এ ব্যাপারে জানতে চাইলে আবুল কালাম আজাদ প্রথম আলোকে বলেন, গোলাম সারোয়ার আবুল তাঁর বিরুদ্ধে বিভিন্ন অপপ্রচার চালাচ্ছেন। এ কারণে তাঁকে শাসন করা হয়েছে।
