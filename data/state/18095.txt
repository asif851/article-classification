
‘আমরা ত্রাণ চাই না। আমাদের মনে যে আগুন জ্বলছে, দয়া করে তা নেভানোর ব্যবস্থা করুন।’ নির্বাচনকে কেন্দ্র করে নির্যাতনের শিকার কার্তিক চন্দ্র রায় গতকাল সোমবার বিকেলে দিনাজপুরের কর্নাই গ্রামে এক মতবিনিময় সভায় এভাবে স্থানীয় প্রশাসনের কাছে আর্তি জানান।নির্বাচনের দিন বিএনপি ও জামায়াত-শিবিরের সমর্থকেরা সংখ্যালঘু সম্প্রদায়ের লোকজনের ওপর হামলা ও নির্যাতন চালায় বলে অভিযোগ রয়েছে।নির্যাতনের শিকার কমলাকান্ত রায় বলেন, ‘একসময় আমাদের অনেক সম্পত্তি ছিল, এখন নেই। যাঁদের কাছে সম্পত্তি হারিয়েছি, প্রতিদিন সকালে আমরা যাঁদের সালাম-নমস্কার করি, নির্বাচনের দিন তাঁদের সন্তানেরাই আমাদের বুকে ত্রিশূল বিঁধিয়েছে। এটাই আমাদের বড় কষ্ট।’জেলা ও পুলিশ প্রশাসনের উদ্যোগে ওই মতবিনিময় সভার আয়োজন করা হয়। জেলা প্রশাসক আহমদ শামীম আল রাজীর সভাপতিত্বে অনুষ্ঠিত সভায় ৫ জানুয়ারি নির্বাচনের দিন নির্যাতনের শিকার সংখ্যালঘু পরিবারগুলোর সদস্যরা ছাড়াও জেলার ব্যবসায়ী, সামাজিক-সাংস্কৃতিক সংগঠন ও সুশীল সমাজের প্রতিনিধিরা উপস্থিত ছিলেন।জেলা প্রশাসক বলেন, ‘আপনার এ দেশের নাগরিক। দিনাজপুরে যেকোনো সংখ্যালঘুর ওপর কেউ যেন আর কখনো হামলা-নির্যাতন করতে না পারে, সেই উদ্যোগ নেওয়া হয়েছে।’জেলা পুলিশ সুপার মো. রুহুল আমিন বলেন, নির্বাচনের দিন কর্নাইবাসীকে রক্ষায় পুলিশ সাময়িকভাবে ব্যর্থ হয়েছে, কিন্তু তাদের আন্তরিকতায় কোনো ত্রুটি ছিল না। তিনি ঘটনার জন্য দুঃখ প্রকাশ করে বলেন, কর্নাই এলাকার মানুষ যত দিন চাইবে, সংখ্যালঘুদের নিরাপত্তায় তত দিন গ্রামে ২২ সদস্যের পুলিশ ক্যাম্প থাকবে।দিনাজপুর বিজিবি সেক্টরের ২ রাইফেল ব্যাটালিয়নের অধিনায়ক লে. কর্নেল সৈয়দ ফজলে কাদির আহমেদ প্রয়োজনে যেকোনো সময় ফোন করতে গ্রামের সংখ্যালঘুদের পরামর্শ দেন।সভায় সেক্টর কমান্ডারস ফোরাম দিনাজপুরের সভাপতি আবুল কালাম আজাদ মামলার আসামিদের ধরা না গেলে পুলিশের কাছে আত্মসমর্পণে বাধ্য করতে তাঁদের পরিবারের সদস্যদের গ্রেপ্তার ও মালামাল বাজেয়াপ্ত করার দাবি জানান।দিনাজপুর চেম্বার অব কমার্সের সভাপতি মো. রফিকুল ইসলাম হামলাকারীদের গ্রামগুলোর মুরব্বি, শিক্ষিত ব্যক্তি এবং হামলার শিকার সংখ্যালঘু পরিবাগুলোকে নিয়ে কাউন্সেলিং বা মতবিনিময় সভা করার উদ্যোগ নিতে জেলা ও পুলিশ প্রশাসনকে পরামর্শ দেন। সমিঞ্চলিত সাংস্কৃতিক জোটের সাধারণ সম্পাদক সুলতান কামাল উদ্দিন বুকে সাহস নিয়ে প্রতিরোধব্যবস্থা গড়ে তুলতে সংখ্যালঘু সম্প্রদায়ের প্রতি আহ্বান জানান।
