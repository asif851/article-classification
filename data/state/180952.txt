
গাইবান্ধা সড়ক ও জনপথ বিভাগের (সওজ) নির্বাহী প্রকৌশলী আবদুস সালামের বিরুদ্ধে দায়িত্বে অবহেলার অভিযোগ শুনেই তাঁকে তাত্ক্ষণিক প্রত্যাহার করে ঢাকায় সংযুক্ত করার ঘোষণা দেন ওবায়দুল কাদের। মন্ত্রী বলেন, ‘আপনি এখানে ফিট না।’আজ বুধবার এর আগে গাইবান্ধার ফুলছড়ি উপজেলার বালাসি ফেরিঘাটে পথসভা করেন মন্ত্রী। সেখানে তিনি বলেন, ‘আমাদের শত্রু এখন দারিদ্র্য ও জঙ্গিবাদ। আমরা শপথ নিয়েছিলাম, মঙ্গাকে জাদুঘরে পাঠাব, পাঠিয়েছি। এখন মঙ্গার মতো দারিদ্র্যকেও জাদুঘরে পাঠানো হবে। দারিদ্র্যকে পরাজিত ও জঙ্গিবাদকে প্রতিহত করে সুশাসন প্রতিষ্ঠা করা হবে।’যোগাযোগমন্ত্রী জানান, অচিরেই গাইবান্ধার বালাসি ও জামালপুরের বাহাদুরাবাদ নৌ-রুটে ফেরি সার্ভিস চালু করা হবে। এ জন্য নদীর উভয় পাশে সড়ক প্রশস্ত করার জন্য সংশ্লিষ্ট কর্তৃপক্ষকে নির্দেশ দেওয়া হয়েছে।দলীয় নেতা-কর্মীদের উদ্দেশে ওবায়দুল কাদের বলেন, ‘আমরা মন্ত্রী আজ আছি, কাল নেই। কিন্তু আপনারা আওয়ামী লীগের প্রাণ। আপনাদের শৃঙ্খলা মানতে হবে।’
ফুলছড়ির কঞ্চিপাড়া ইউনিয়ন আওয়ামী লীগের সভাপতি নিজাম উদ্দিনের সভাপতিত্বে অনুষ্ঠিত পথসভায় আরও বক্তব্য দেন ডেপুটি স্পিকার ও গাইবান্ধা-৫ (সাঘাটা-ফুলছড়ি) আসনের সাংসদ ফজলে রাব্বী মিয়া, নৌপরিবহনমন্ত্রী শাজাহান খান প্রমুখ। এ সময় উপস্থিত ছিলেন পাট ও বস্ত্র প্রতিমন্ত্রী মির্জা আজম, গাইবান্ধা-২ (সদর) আসনের সাংসদ মাহাবুব আরা বেগম ও স্থানীয় নেতারা।
পথসভায় নৌপরিবহনমন্ত্রী বলেন, এখানে ফেরি সার্ভিস চালুর জন্য তিনটি কাজ করা দরকার। নদী খনন, ফেরিঘাট নির্মাণ এবং উভয় পাশে সড়ক নির্মাণ ও মেরামত। এরই মধ্যে একটি নতুন ফেরি প্রস্তুত রাখা হয়েছে। খননকাজের জন্য অচিরেই জরিপ কাজ শুরু করা হবে।
সওজের প্রধান নির্বাহীকে প্রত্যাহার
পথসভা শেষে গাইবান্ধা সার্কিট হাউসে দলের নেতা-কর্মী ও প্রশাসনিক কর্মকর্তাদের সঙ্গে মতবিনিময় করেন যোগাযোগমন্ত্রী। মতবিনিময় চলাকালে গাইবান্ধা সড়ক ও জনপথ বিভাগের (সওজ) নির্বাহী প্রকৌশলী আবদুস সালামের বিরুদ্ধে দায়িত্বে অবহেলার অভিযোগ করেন অনেকে। অভিযোগ পেয়ে ওই প্রকৌশলীকে তাত্ক্ষণিক প্রত্যাহার করে ঢাকায় সংযুক্ত করার ঘোষণা দেন ওবায়দুল কাদের। মন্ত্রী বলেন, ‘আপনি এখানে ফিট না। আপনি এখানে থাকার যোগ্য না। আপনার গাফিলতির কারণে এখানকার অনেক উন্নয়ন কর্মকাণ্ড পিছিয়ে গেছে। আপনাকে ঢাকায় পাঠালাম। ঢাকায় যান। এখানে একজন তরুণ অফিসারকে দেওয়া হবে।’
