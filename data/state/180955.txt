
স্বাধীনতার ইতিহাসকে বিকৃতি এবং জাতির জনক বঙ্গবন্ধু শেখ মুজিবুর রহমানকে কটূক্তি করার অভিযোগে একটি মামলায় বিএনপির সিনিয়র ভাইস চেয়ারম্যান তারেক রহমানের বিরুদ্ধে গ্রেপ্তারি পরোয়ানা জারি করেছেন আদালত। আজ বুধবার দিনাজপুরের মুখ্য বিচারিক হাকিম এস এম আহসানুল হক এ আদেশ দেন।২০১৪ সালের ১৫ ডিসেম্বর পূর্ব লন্ডনের একটি হলে যুক্তরাজ্য বিএনপি আয়োজিত বিজয় দিবসের আলোচনায় সভায় তারেক রহমান বঙ্গবন্ধু শেখ মুজিবুর রহমানকে ‘রাজাকার, খুনি ও পাকবন্ধু’ বলে উল্লেখ করেন। পরবর্তী সময়ে এ খবর বিভিন্ন গণমাধ্যমে আসে। তারেক রহমানের এ ধরনের বক্তব্যে সংক্ষুব্ধ হয়ে জেলা ছাত্রলীগের আহ্বায়ক পারভেজ আহমেদ চৌধুরী ওই বছরের ২৩ ডিসেম্বর আদালতে মামলাটি করেন।ওই দিনই আদালত তারেক রহমানের বিরুদ্ধে সমন জারি করেছিলেন। এরপর বেশ কয়েকটি তারিখে তাঁকে হাজির করার জন্য নির্দেশ দেন। একবার তারেক রহমানের পক্ষে তাঁর আইনজীবী আবেদন করে সময় নেন। কিন্তু এরপরও তারেক রহমান হাজির না হওয়ায় এ বছরের ২ মার্চ আদালত থেকে তারেক জিয়ার গুলশানের বাসায় সমন পাঠানো হয়। কিন্তু সমনটি কেউ গ্রহণ না করায় তা বাড়ির ফটকে সাঁটিয়ে দেওয়া হয়। পরে আদালত আজ এ আদেশ দেন।
