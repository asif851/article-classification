
প্রবাসীকল্যাণ ও বৈদেশিক কর্মসংস্থানমন্ত্রী খন্দকার মোশাররফ হোসেন বলেছেন, ইতিমধ্যে যে পরিমাণ ভাটা করা হয়েছে তা ইটের চাহিদা মেটানোর জন্য যথেষ্ট। তাই নতুন করে কৃষি জমি নষ্ট করে আর কাউকে ভাটা করার অনুমতি দেওয়া হবে না।আজ শনিবার দুপুরে ফরিদপুরে এক সভায় ইটভাটার মালিকদের তিনি এসব কথা বলেন। শহরের আলাউদ্দিন কমিউনিটি সেন্টারে জেলা ইটভাটা মালিক সমিতির দ্বিবার্ষিক মেয়াদের নবনির্বাচিত পরিচালনা পর্ষদের অভিষেক অনুষ্ঠান উপলক্ষে ওই সভার আয়োজন করা হয়।মন্ত্রী বলেন, অনেক ভাটায় নির্বিচারে কাঠ পোড়ানো হচ্ছে। এর ফলে পরিবেশ নষ্ট হচ্ছে। এর জন্য গাছ ধ্বংস হচ্ছে। গাছ না লাগিয়ে গাছ পোড়ানো মেনে নেওয়া যায় না। যেসব ভাটা এখনো পরিবেশ নষ্ট করে অবৈধভাবে কাঠ পোড়াচ্ছে, সেসব ভাটার বিরুদ্ধে ব্যবস্থা নেওয়া হবে। তিনি জেলা প্রশাসন ও পরিবেশ অধিদপ্তরকে একটি কমিটি করে অবৈধ ভাটার বিরুদ্ধে ব্যবস্থা নেওয়ার নির্দেশ দেন।অনুষ্ঠানে ইটভাটা মালিকেরা সমিতির জন্য জায়গা বরাদ্দ চাইলে মন্ত্রী বলেন, এ বিষয়টি দেখার জন্য জেলা প্রশাসনকে নির্দেশ দেওয়া হবে। ফরিদপুরের অনেক ইটভাটা মালিক পানি উন্নয়ন বোর্ডসহ (পাউবো) হাজার হাজার একর সরকারি মালিকানাধীন জায়গা দখল করে রেখেছেন। এ জায়গা দখল মুক্ত করা হলে ভাটার মালিকদের জন্য অফিস করার জন্য জমি দেওয়া সম্ভব হবে।
জেলা ইটভাটা মালিক সমিতির সভাপতি মো. নাছির উদ্দিনের সভাপতিত্বে অনুষ্ঠানে বক্তব্য দেন কাস্টমস ও ভ্যাটের সহকারী কমিশনার মো. কামরুল ইসলাম। স্বাগত বক্তব্য দেন জেলা ইটভাটা মালিক সমিতির সাধারণ সম্পাদক মো. সিদ্দিকুর রহমান।
