
বিএনপির চেয়ারপারসন খালেদা জিয়ার বিরুদ্ধে করা জিয়া চ্যারিটেবল ট্রাস্ট ও জিয়া অরফানেজ ট্রাস্ট দুর্নীতি মামলায় আগামীকাল বৃহস্পতিবার শুনানির দিন রয়েছে। এ দুই মামলায় হাজিরা দিতে তিনি আগামীকাল আদালতে যাবেন বলে জানিয়েছেন তাঁর আইনজীবী সানাউল্লাহ মিয়া ও জয়নাল আবেদিন মেজবাহ।
মামলা দুটির বিচারকাজ চলছে পুরান ঢাকার বকশীবাজারে আলিয়া মাদ্রাসাসংলগ্ন মাঠে স্থাপিত অস্থায়ী বিশেষ এজলাসে।
জিয়া চ্যারিটেবল ট্রাস্ট মামলার বিচারকাজ চলছে বিশেষ জজ আদালত-৩-এ। এ মামলায় খালেদা জিয়ার অসমাপ্ত বক্তব্য উপস্থাপনের শুনানি হওয়ার কথা। জিয়া অরফানেজ ট্রাস্ট মামলাটি মহানগর দায়রা জজ আদালতে বিচারাধীন। মামলাটিতে খালেদা জিয়ার আত্মপক্ষ সমর্থনের শুনানির দিন ধার্য রয়েছে।
 
