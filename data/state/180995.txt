
বিএনপির স্থায়ী কমিটির সদস্য নজরুল ইসলাম খান বলেছেন, বিএনপির জাতীয় ঐক্যের ডাকে সরকার সাড়া না দিলে আরও বেশি মূল্য দিতে হতে পারে। এই ঐক্যের আহ্বানকে গ্রাহ্য না করা বিপজ্জনক হতে পারে।আজ রোববার বিকেলে নয়াপল্টনে বিএনপির কেন্দ্রীয় কার্যালয়ের নিচতলায় এক দোয়া মাহফিলে নজরুল ইসলাম এসব কথা বলেন। বিএনপির জ্যেষ্ঠ যুগ্ম মহাসচিব রুহুল কবির রিজভীর সুস্থতা কামনায় স্বেচ্ছাসেবক দল ওই দোয়া ও মিলাদের আয়োজন করে।নজরুল ইসলাম খান বলেন, প্রধানমন্ত্রী আশঙ্কা করেছেন আরও জঙ্গি হামলা হতে পারে। উগ্রবাদ যাতে না বাড়ে, সে জন্য জনগণকে ঐক্যবদ্ধ করা দরকার। রাজনৈতিক দলগুলোর মধ্যে ঐক্য হলে জনগণের ঐক্য প্রতিষ্ঠিত হবে। রাজনৈতিক দলগুলো ঐক্যবদ্ধ হলে সন্ত্রাস দমন ও প্রতিরোধে জনগণ আরও বেশি সাহসী ও উদ্যোগী হবে।নজরুল ইসলাম বলেন, তাঁদের দলের চেয়ারপারসন খালেদা জিয়া ক্ষমতায় যাওয়া বা কাউকে ক্ষমতা থেকে নামানোর জন্য এই ঐক্যের আহ্বান জানাননি। সরকারকে উদ্দেশ করে তিনি আরও বলেন, শুধু তারাই দেশপ্রেমিক নয়, বিএনপিসহ আরও অনেক দেশপ্রেমিক দল আছে।
বিএনপির এই নেতা অভিযোগ করেন, সরকার সন্ত্রাস-জঙ্গিবাদ দমন করতে না পেরে বিএনপিকে অভিযুক্ত করছে। বিএনপির পেছনে না লেগে তিনি সরকারকে প্রকৃত অপরাধীদের পেছনে লাগার পরামর্শ দেন। তিনি বলেন, কিছু হলেই সরকার বলে, বিএনপি-জামায়াত করেছে। এ ধরনের বক্তব্যের কারণে প্রকৃত অপরাধীরা সুবিধা পায়। এসব করতে গিয়ে ঘটনা আরও জটিল হয়েছে। প্রধানমন্ত্রী আজকেও সংবাদ সম্মেলনে ‘ধান ভানতে শিবের গীত গেয়েছেন’।
দোয়া মাহফিলে অন্যদের মধ্যে বিএনপির সাবেক যুগ্ম মহাসচিব মো. শাহাজাহান, স্বেচ্ছাসেবক দলের সহসভাপতি মনির হোসেন প্রমুখ বক্তব্য দেন।
