
নির্ধারিত সময়ে সম্পদ বিবরণী দাখিল না করায় সোনালী ব্যাংক প্রধান কার্যালয়ের মহাব্যবস্থাপক (জিএম) ননীগোপাল নাথের বিরুদ্ধে ‘নন-সাবমিশন’ মামলা করছে দুর্নীতি দমন কমিশন (দুদক)। দেশের আর্থিক খাতের সবচেয়ে বড় কেলেঙ্কারি হল-মার্ক গ্রুপের অর্থ আত্মসাতের ঘটনায় করা মামলার অভিযোগপত্রভুক্ত আসামি তিনি।
আজ সোমবার কমিশন এ মামলার অনুমোদন দিয়েছে বলে দুদকের উপপরিচালক (জনসংযোগ) প্রণব কুমার ভট্টাচার্য প্রথম আলোকে জানিয়েছেন। শিগগিরই অনুসন্ধান কর্মকর্তা সংশ্লিষ্ট থানায় এ মামলা করবেন বলে জানিয়েছেন তিনি। দুদক সূত্র জানায়, ২০১২ সালে ননীগোপাল নাথের বিরুদ্ধে অবৈধ সম্পদ অর্জনের অভিযোগ অনুসন্ধানে নামে দুদক। প্রাথমিক অনুসন্ধানে তার বিরুদ্ধে বিপুল পরিমাণ জ্ঞাত আয়বহির্ভূত সম্পদ অর্জনের প্রমাণ পাওয়া যায়। এরপর নির্ধারিত সময়ের মধ্যে যাবতীয় সম্পদের হিসাব চেয়ে তাঁকে সম্পদ বিবরণী দাখিলের নোটিশ দেওয়া হয়। কিন্তু নোটিশ গ্রহণ করেও নির্ধারিত সময়ের মধ্যে কমিশনে সম্পদের হিসাব দেননি তিনি। দুদকের সহকারী পরিচালক মো. মুজিবুর রহমানের অনুসন্ধানের পর সুপারিশে পরিপ্রেক্ষিতে দুর্নীতি দমন কমিশন আইন, ২০০৪ এর ২৬(২) ধারায় এ মামলা করার অনুমোদন দেয় কমিশন।
