
সিরাজগঞ্জের রায়গঞ্জ পৌরসভা নির্বাচনে আচরণবিধি মনে চলতে সবার প্রতি আহ্বান জানিয়ে আজ রোববার থেকে মাইকিং শুরু হয়েছে।
আজ রিটার্নিং কর্মকর্তা ও রায়গঞ্জ উপজেলা নির্বাহী কর্মকর্তার (ইউএনও)নামে প্রচারিত মাইকিংয়ে বলা হয়েছে, রায়গঞ্জ পৌরসভা নির্বাচন-২০১৫ উপলক্ষে প্রতিদ্বন্দ্বী প্রার্থী, সমর্থক ও সম্মানিত ভোটারদের পৌরসভা নির্বাচন আচরণ বিধিমালা-২০১৫ মেনে নির্বাচনী প্রচারকাজ চালাতে বিশেষভাবে অনুরোধ করা হলো।
মাইকিংয়ে আরও বলা হয়, রায়গঞ্জ পৌরসভা নির্বাচন সুষ্ঠু, অবাধ, নিরপেক্ষ ও শান্তিপূর্ণ পরিবেশে অনুষ্ঠানের জন্য স্থানীয় সরকার (পৌরসভা) আইন-২০০৯ ও পৌরসভা (নির্বাচনী আচরণ) বিধিমালা-২০১৫-এর আওতায় ভ্রাম্যমাণ আদালতের কার্যক্রম চলছে।
মাইকিং শুনে পৌরসভার ধানগড়া এলাকার নাম প্রকাশে অনিচ্ছুক তিনজন ভোটার বলেন, সাধারণ ভোটাররা আচরণবিধি লঙ্ঘন করেন না। প্রভাবশালী ব্যক্তিরাই এ কাজ করেন। তাদের এ কাজ থেকে নিবৃত্ত করা গেলে ভোট শান্তিপূর্ণ পরিবেশে অনুষ্ঠিত হবে।
রিটার্নিং কর্মকর্তা ও রায়গঞ্জের ইউএনও ইকবাল আখতার বলেন, সাধারণ ভোটারসহ সবাইকে সচেতন করতে এমন উদ্যোগ নেওয়া হয়েছে।
