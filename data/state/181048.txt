
 ভারতীয় ভিসার আবেদনের জন্য ভিসা ফি নগদে দিতে হবে না। ইলেকট্রনিক পদ্ধতিতে ভিসা ফি জমা দেওয়া যাবে। আজ বুধবার স্টেট ব্যাংক অব ইন্ডিয়া নতুন এই সেবা চালু করেছে। ‘ক্যাশলেস ভিসা সার্ভিস’ নামের এই সেবার উদ্বোধন করেন ভারতের সফররত অর্থমন্ত্রী অরুণ জেটলি। এ সময় উপস্থিত ছিলেন বাংলাদেশের অর্থমন্ত্রী আবুল মাল আবদুল মুহিত।
রাজধানীর সোনারগাঁও হোটেলে এই অনুষ্ঠান হয়। নতুন এই সেবাটি চালু হওয়ার ফলে ভারতীয় ভিসাপ্রার্থীরা স্বয়ংক্রিয় পদ্ধতিতে ভিসা ফি জমা দিয়ে আবেদনপত্রটি যেকোনো ভারতীয় ভিসা আবেদন কেন্দ্রে (আইভিএসি) জমা দিতে পারবেন। সোনারগাঁও হোটেলের অনুষ্ঠানস্থল থেকে রাজধানীর শ্যামলী ও সিলেটের আইভিএসিতে এই সেবার উদ্বোধন করা হয়।
অনুষ্ঠানে জানানো হয়, গত বছর ১৪ লাখ বাংলাদেশি ভিসা নিয়ে ভারতে গেছেন। ভিসাপ্রক্রিয়া সহজ করতেই এই সেবাটি চালু করা হয়েছে।
একই অনুষ্ঠানে ভারতের এক্সিম ব্যাংকের ঢাকা কার্যালয়ের উদ্বোধন করা হয়। অনুষ্ঠানে আরও উপস্থিত ছিলেন স্টেট ব্যাংক অব ইন্ডিয়ার ব্যবস্থাপনা পরিচালক বি শ্রীরাম ও ভারতের এক্সিম ব্যাংকের ব্যবস্থাপনা পরিচালক ডেভিড রাসকিনহা।
পরে সোনারগাঁও হোটেলেই ঢাকার ভারতীয় হাইকমিশন ও বেসরকারি গবেষণা প্রতিষ্ঠান পলিসি রিসার্চ ইনস্টিটিউটের (পিআরআই) উদ্যোগে ‘ভারতীয় সরকারের সামষ্টিক অর্থনৈতিক উদ্যোগ: আর্থিক অন্তর্ভুক্তিকরণ মুদ্রা মূল্য রহিতকরণ ও কাগুজে নোটহীন অর্থনীতি’ শীর্ষক আলোচনা সভা হয়।
এতে ভারতের অর্থমন্ত্রী অরুণ জেটলি আর্থিক অন্তর্ভুক্তিকরণের বিভিন্ন উদ্যোগের কথা তুলে ধরেন। কীভাবে ভারতের গরিব মানুষকে ব্যাংক ব্যবস্থার সঙ্গে সম্পৃক্ত করে ইলেকট্রনিক পদ্ধতিতে রাষ্ট্রীয় সেবা দেওয়া হচ্ছে, তা তুলে ধরেন।
অন্যদিকে অর্থমন্ত্রী আবুল মাল আবদুল মুহিত বলেন, তথ্যপ্রযুক্তির মাধ্যমে দুর্নীতি কমানো সম্ভব।
