
গাজীপুর জেলা কারাগারে নবনির্মিত কেস টেবিল ভবনের উদ্বোধন করা হয়েছে। গতকাল শনিবার আইজি প্রিজন ব্রিগেডিয়ার জেনারেল সৈয়দ ইফতেখার উদ্দীন উদ্বোধনী অনুষ্ঠানে প্রধান অতিথি ছিলেন।সৈয়দ ইফতেখার উদ্দীন বলেন, ‘আমাদের কারাগারগুলোতে বর্তমানে ৭৫ হাজার বন্দী রয়েছে, যারা এ সমাজেরই একটা অংশ। একসময় তারা সমাজে ফেরত যাবে। তাদের মধ্যে ২৫ হাজার সাজাপ্রাপ্ত, বাকি ৫০ হাজার বন্দীর বিচারকাজ চলছে। ৫০ হাজার বন্দীর অনেকেই খুব কম সময় কারাগারে থাকেন। তারা জামিনে বের হয়ে যান। আর ২৫ হাজার বন্দী আমাদের জন্য জনশক্তি। এ জনশক্তি কাজে লাগিয়ে আমরা ছোট-বড় কারখানা পরিচালনার করতে পারব। তাদের সম্পদে রূপান্তরিত করতে নানা ধরনের প্রশিক্ষণের ব্যবস্থা গ্রহণ করা হয়েছে। ইতিমধ্যে কারাবন্দীদের পোশাকের পাশাপাশি জুতা তৈরি, সূচিকর্ম, বেতের চেয়ার-টেবিলসহ বিভিন্ন গৃহস্থালির আসবাব তৈরির প্রশিক্ষণ দিচ্ছি।’গাজীপুর জেলা কারাগার প্রাঙ্গণে জেলা প্রশাসক এস এম আলমের সভাপতিত্বে ও গাজীপুর জেলা কারাগারের কারাধ্যক্ষ ফোরকান উদ্দিনের পরিচালনায় অনুষ্ঠানে বিশেষ অতিথি ছিলেন দৈনিক ভোরের কাগজ-এর সম্পাদক শ্যামল দত্ত ও অনলাইন পত্রিকা দ্য অ্যাপারেল নিউজের সম্পাদক ও প্রকাশক অমিত কে বিশ্বাস। অনুষ্ঠানে বক্তব্য দেন গাজীপুর জেলা কারাগারের তত্ত্বাবধায়ক সুভাষ কুমার ঘোষ, গাজীপুর আদালতের পিপি হারিছ উদ্দিন আহমদ, ফোরকান উদ্দিন প্রমুখ। গাজীপুর কারাগারে বন্দীদের জন্য ২১টি মেশিন, ৪টি কেস টেবিলসহ প্রশিক্ষণের নানা উপকরণ দেওয়া হয়েছে।
