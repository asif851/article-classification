
নীলফামারীর কিশোরগঞ্জ উপজেলায় গত বৃহস্পতিবার বাল্যবিবাহের অনুষ্ঠানে অভিযান চালিয়ে কনের বাবা নেজাম উদ্দীন (৫৫) ও বরের চাচা ইসরাফিলকে (৫০) ২১ দিন করে কারাদণ্ড দিয়েছেন ভ্রাম্যমাণ আদালত।একই দিন সদর উপজেলা নির্বাহী কর্মকর্তা (ইউএনও) সাবেত আলী কনের বাড়িতে গিয়ে ষষ্ঠ শ্রেণির এক ছাত্রীর বাল্যবিবাহ বন্ধ করেছেন।উপজেলা প্রশাসন ও থানা–পুলিশ সূত্র জানায়, বৃহস্পতিবার সন্ধ্যায় কিশোরগঞ্জ বালিকা উচ্চবিদ্যালয়ের সপ্তম শ্রেণির এক ছাত্রীর সঙ্গে একই উপজেলার বাহাগিলি ইউনিয়নের মকবুল হোসেনের ছেলে সাদা মিয়ার (১৭) বিয়ের আয়োজন চলছিল। এ সময় কনের বাবা নেজাম উদ্দীনের বাড়িতে পুলিশ নিয়ে হাজির হন ইউএনও সিদ্দিকুর রহমান। তাঁদের উপস্থিতি টের পেয়ে বরের বাবা পালিয়ে গেলেও নেজাম উদ্দীন ও বরের চাচা ইসরাফিলকে আটক করে পুলিশ। পরে ইউএনও ভ্রাম্যমাণ আদালত বসিয়ে নেজাম উদ্দীন ও ইসরাফিলকে ২১ দিন করে কারাদণ্ড দেন। গতকাল তাঁদের কারাগারে পাঠানো হয়।এদিকে বৃহস্পতিবার সন্ধ্যায় সদরের রামনগর ইউনিয়নের চরচরাবাড়ি উচ্চবিদ্যালয়ের ষষ্ঠ শ্রেণির এক ছাত্রীর বাল্যবিবাহ বন্ধ করে দেন ইউএনও সাবেত আলী। এ সময় মেয়ের বাবা পূর্ণ বয়স না হওয়া পর্যন্ত মেয়েকে বিয়ে দেবেন না বলে মুচলেকা দেন।
