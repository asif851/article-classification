
কক্সবাজারের উখিয়ায় তিন দিনব্যাপী প্যাসিফিক এশিয়া ট্রাভেল অ্যাসোসিয়েশনের (পাটা) আন্তর্জাতিক সম্মেলন শুরু হচ্ছে আজ বুধবার। এতে ১৬ দেশের পর্যটনসংশ্লিষ্ট নীতিনির্ধারক ও আন্তর্জাতিক সংস্থার ৪৫ জন প্রতিনিধি অংশ নেবেন।
গতকাল মঙ্গলবার শহরের মোটেল শৈবালে সংবাদ সম্মেলনে এসব তথ্য জানান ট্যুরিজম বোর্ডের (বিটিবি) পরিচালক ভুবন চন্দ্র বিশ্বাস। তিনি বলেন, কক্সবাজার শহর থেকে প্রায় ৩৫ কিলোমিটার দূরে ইনানী সৈকতের ‘রয়েল টিউলিপ সিপার্ল রিসোর্টে’ পাটা নিউ ট্যুরিজম ফ্রন্টিয়ার ফোরাম (এনটিএফএফ) ২০১৬ নামের সম্মেলন হচ্ছে। টেকনিক্যাল ট্যুর ও ট্যুরিজম মার্কেটিং ট্রেজার হান্টে অংশগ্রহণের মাধ্যমে বিদেশি অতিথিরা কক্সবাজারের আবিষ্কৃত ও অনাবিষ্কৃত পর্যটন আকর্ষণসমূহ খুঁজে বের করবেন। এরপর ট্যুরের অভিজ্ঞতা আদান-প্রদানের মাধ্যমে কক্সবাজারকে আন্তর্জাতিকভাবে তুলে ধরার কৌশল নির্ধারণ করা হবে।
সংবাদ সম্মেলনে উপস্থিত ছিলেন অতিরিক্ত জেলা প্রশাসক (সার্বিক) কাজী আবদুর রহমান, ট্যুরিজম বোর্ডের উপব্যবস্থাপক আক্তার আহমেদ, কক্সবাজার ট্যুর অপারেটর অ্যাসোসিয়েশনের (টুয়াক) সভাপতি রেজাউল করিম প্রমুখ।
