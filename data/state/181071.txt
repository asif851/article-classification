
কুমিল্লা সিটি করপোরেশন এলাকার ঢুলিপাড়াসংলগ্ন এলাকায় মেহেদী হাসান (৮) ও মেজবাউল হক (৬) নামের দুই ভাইকে শ্বাসরোধে হত্যা করা হয়েছে বলে অভিযোগ উঠেছে। আজ শনিবার বিকেলে বাড়ি থেকে লাশ দুটি উদ্ধার করে পুলিশ। 
কুমিল্লার অতিরিক্ত পুলিশ সুপার (দক্ষিণ) আবদুল্লাহ আল মামুন সাংবাদিকদের বলেন, ওই দুই সহোদর ঢুলিপাড়াসংলগ্ন দক্ষিণ রসুলপুর এলাকায় পরিবারের সঙ্গে থাকত। স্থানীয় একটি স্কুলে প্রথম শ্রেণিতে পড়ত তারা। খবর পেয়ে আজ বিকেল চারটার দিকে বাড়ি থেকে তাদের লাশ উদ্ধার করা হয়। লাশ দুটি খাটের ওপর পাশাপাশি চিৎ হয়ে পড়ে ছিল। দুজনের গলায়ই আঘাতের চিহ্ন আছে। ধারণা করা হচ্ছে, শ্বাসরোধে তাদের হত্যা করা হয়েছে। লাশ ময়নাতদন্তের জন্য কুমিল্লা মেডিকেল কলেজের মর্গে পাঠানো হয়েছে। কয়েকজন এলাকাবাসীর সঙ্গে কথা বলে জানা যায়, দুই সহোদরের বাবা আবুল কালাম। তাঁর দুই স্ত্রী। মেহেদী ও মেজবাউল দ্বিতীয় স্ত্রী রেখা বেগমের সন্তান। প্রথম স্ত্রী রোকেয়া থাকেন কুমিল্লা শহরে। রোকেয়ার তিন মেয়ে, এক ছেলে। দুই মেয়ে বিবাহিত। এক মেয়ে সুফিয়া আক্তার এসএসসি পরীক্ষার্থী। সুফিয়া দুই সহোদরদের সঙ্গে বাড়িতেই থাকে। আর ছেলে শফিউল ইসলাম ঢাকায় একটি বেসরকারি বিশ্ববিদ্যালয়ে পড়েন। মাঝে মাঝে ওই বাড়িতে আসেন। আজ শফিউল বাড়িতেই ছিলেন। আবুল কালাম অভিযোগ করেন, সম্পত্তির লোভে প্রথম স্ত্রী রোকেয়া বেগমের প্ররোচনায় ছেলে শফিউল এ হত্যাকাণ্ড ঘটিয়েছেন। তিনি বলেন, আজ সকাল ১০টার দিকে তিনি দ্বিতীয় স্ত্রীকে নিয়ে এক আত্মীয়ের বাড়িতে যান। মেহেদী ও মেজবাউল ছাড়াও বাড়িতে ছিল সুফিয়া ও শফিউল। বিকেল তিনটার দিকে সুফিয়া ফোন করে হন্তদন্ত হয়ে তাঁকে জানায়, শফিউল তার দুই ভাই মেহেদী ও মেজবাউলকে মেরে পালিয়েছেন। তাঁরা দ্রুত বাসায় ফিরে তাদের লাশ দেখতে পান।কুমিল্লা সদর দক্ষিণ মডেল থানার পরিদর্শক (তদন্ত) মোহাম্মদ আইয়ুব বলেন, শফিউল পলাতক। তাঁকে ও তাঁর মাকে গ্রেপ্তারের চেষ্টা চলছে।
