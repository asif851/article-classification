
ভোলা সদর উপজেলার ভেলুমিয়া ইউনিয়নের চন্দ্র প্রসাদ গ্রামের মৃত কবির হোসেনের ছেলে নবম শ্রেণির ছাত্র মো. ইমরান (১৪) পাঁচ দিন ধরে নিখোঁজ রয়েছে। এ ঘটনায় নিখোঁজ ইমরানের বড় ভাই মো. শাহজালাল গত বৃহস্পতিবার ভোলা থানায় একটি সাধারণ ডায়েরি (জিডি) করেছেন।জিডিতে উল্লেখ করা হয়, মো. ইমরান ভোলার চন্দ্র প্রসাদ কো-অপারেটিভ মাধ্যমিক বিদ্যালয়ের নবম শ্রেণির ছাত্র। ২৪ এপ্রিল দুপুর সাড়ে ১২টায় বিদ্যালয়ের প্রথম সাময়িক পরীক্ষার হিসাববিজ্ঞান বিষয়ে পরীক্ষা দেওয়ার জন্য বাড়ি থেকে বের হয়। বিকেলে বাড়ি না ফিরলে বিদ্যালয়ে খোঁজ নেওয়া হয়। তখন শিক্ষকেরা জানান, ইমরান ওই দিন বিদ্যালয়ের পরীক্ষায় অংশ নেয়নি। তারপর থেকে অনেক খোঁজাখুঁজি করেও তার কোনো সন্ধান পাওয়া যায়নি। বিদ্যালয়ে যাওয়ার সময় তার পরনে ছিল চেক শার্ট ও গ্যাবার্ডিন প্যান্ট। তার গায়ের রং ফরসা, উচ্চতা আনুমানিক ৫ ফুট, মুখমণ্ডল গোলাকার। সে আঞ্চলিক ভাষায় কথা বলে।এ ব্যাপারে ভোলা মডেল থানার ভারপ্রাপ্ত কর্মকর্তা (ওসি) মীর খায়রুল কবির গতকাল শুক্রবার জানান, স্কুলছাত্র ইমরান নিখোঁজ হওয়ার তিন দিন পর তার ভাই বৃহস্পতিবার সন্ধ্যায় একটি জিডি করেছেন। কিন্তু এখনো তার কোনো সন্ধান পাওয়া যায়নি।
