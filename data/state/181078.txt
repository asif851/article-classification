
আওয়ামী লীগের উপদেষ্টা পরিষদের সদস্য তোফায়েল আহমেদ বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের উদ্দেশে বলেছেন, ‘আপনি নির্বাচন কর্মকর্তাদের তালিকা নিয়ে মিলিয়ে দেখুন। সেখানে ছাত্রদলের সাবেক নেতা, এমনকি ইসলামী ব্যাংকের কর্মকর্তারাও দায়িত্ব পালন করছেন। বাস্তবতা না জেনে অযথা ঢাকায় থেকে ষড়যন্ত্র করবেন না।’ আজ শনিবার বেলা দুইটার দিকে ধানমন্ডিতে আওয়ামী লীগের সভানেত্রীর কার্যালয়ে সংবাদ সম্মেলনে তোফায়েল আহমেদ এসব কথা বলেন। এর আগে বিএনপির কেন্দ্রীয় কার্যালয়ে এক সংবাদ সম্মেলনে মির্জা ফখরুল অভিযোগ করেন, নির্বাচন কর্মকর্তা হিসেবে যাঁরা আছেন, তাঁদের ৮০ শতাংশই ছাত্রলীগের সাবেক নেতা। এ অভিযোগের জবাবে তোফায়েল আহমেদ এসব কথা বলেন। তোফায়েল আহমেদ বলেন, গাজীপুরের নির্বাচন সম্পর্কে সকাল থেকে বিএনপির কার্যালয় থেকে তোলা নানা অভিযোগ ভিত্তিহীন। তিনি বলেন, তাদের (বিএনপি) কথার সঙ্গে বাস্তবতার মিল নেই। গাজীপুরের নির্বাচন অবাধ, সুষ্ঠু ও নিরপেক্ষ হয়েছে। তিনি বলেন, ‘এ পর্যন্ত পাওয়া খবরে জানা যায়, সেখানে কোনো সহিংসতা বা গোলযোগ ঘটেনি। ঢাকায় বসে বিএনপির নেতাদের কথা শুনে মনে হচ্ছে, তাঁরা সেখানে গোলযোগের অভিযোগ তুলে সরকারের ভাবমূর্তি ক্ষুণ্ন করতে চান। এভাবে তত্ত্বাবধায়ক সরকারব্যবস্থা পুনর্বহালের দাবি প্রতিষ্ঠা করতে চান।’  মির্জা ফখরুলের উদ্দেশে তোফায়েল আহমেদ আরও বলেন, বিদায়ঘণ্টা শুধু নড়বে, কিন্তু বাজবে না। এর আগেও তাঁরা অনেকবার বিদায়ঘণ্টা বাজাতে চেয়েছিলেন, কিন্তু সেটি কার্যকর হয়নি। তিনি বলেন, এই সরকারের অধীনে চারটি সিটি করপোরেশন নির্বাচন হয়েছে এবং গাজীপুরের নির্বাচন সুষ্ঠুভাবে হচ্ছে। আগামী জাতীয় নির্বাচনও অবাধ ও সুষ্ঠু হবে।
সংবাদ সম্মেলনে আওয়ামী লীগের সভাপতিমণ্ডলীর সদস্য মোহাম্মদ নাসিম, সাংগঠনিক সম্পাদক বাহাউদ্দিন নাছিম, উপদপ্তর সম্পাদক মৃণাল কান্তি দাস প্রমুখ উপস্থিত ছিলেন। 
