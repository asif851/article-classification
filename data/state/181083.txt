
ইউটিউব সিলভার প্লে বাটন ট্রফি পেয়েছে প্রথম আলো। প্রথম আলোর ভিডিও কনটেন্টকে স্বীকৃতি দিয়ে ‘ইউটিউব ক্রিয়েটর রিওয়ার্ডস’ দিয়ে সম্মানিত করেছে ভিডিও দেখার জনপ্রিয় ওয়েবসাইট ইউটিউব। প্রথম আলোর ইউটিউব চ্যানেলে এক লাখ সাবস্ক্রাইবার হওয়ার জন্য এ সম্মান দেওয়া হয়েছে। গত আগস্টে এই মাইলফলক পেরিয়ে যায় প্রথম আলো। বর্তমানে এর সাবস্ক্রাইবার সংখা দুই লাখেরও বেশি।সারা বিশ্বের মানুষের কাছে ব্যাপক জনপ্রিয় যুক্তরাষ্ট্রভিত্তিক ইউটিউবের মূল কনটেন্ট ভিডিও। সে কারণে তাদের সাইটে জনপ্রিয় চ্যানেলগুলোকে সম্মানিত করে ইউটিউব। তারই অংশ হিসেবে এ সম্মান পেয়েছে প্রথম আলো। সিলভার প্লে বাটনের সঙ্গে পাঠানো সম্মাননাপত্রে ইউটিউবের প্রধান নির্বাহী কর্মকর্তা (সিইও) সুসান উইজেসকি বলেন, প্রথম আলো এমন কিছু করেছে, যা খুব কম ইউটিউব ক্রিয়েটরই করতে পেরেছে। তিনি আরও বলেন, আমরা জানি আপনারা পুরস্কারের জন্য এটি করেননি। আপনারা এটি করেছেন কারণ আপনারা আপনাদের তৈরি ভিডিও সবার সঙ্গে ভাগ করে নেওয়ার পথে চলেন। নির্দিষ্ট কিছু মাইলফলক পেরোনোর পর চ্যানেলগুলোকে উৎসাহিত করার জন্য ইউটিউব কর্তৃপক্ষ বিশেষ কিছু প্লে বাটন ট্রফি দেয়। এক লাখ সাবস্ক্রাইবার সংখ্যা পেরোনোর পর সিলভার প্লে বাটন দেওয়া হয়। ১০ লাখ সাবস্ক্রাইবারের মাইলফলক পেরোলে ইউটিউবের পক্ষ থেকে দেওয়া হয় গোল্ডেন প্লে বাটন। আর এক কোটি সাবস্ক্রাইবার পেলে পাওয়া যায় ডায়মন্ড প্লে বাটন।  বর্তমানে ইউটিউবে প্রথম আলোর চারটি চ্যানেল রয়েছে। এগুলো হলো প্রথম আলো, প্রথম আলো নিউজ, প্রথম আলো রেসিপি ও প্রথম আলো বিউটি অ্যান্ড স্টাইল। সব চ্যানেল মিলিয়ে প্রথম আলোর সাবস্ক্রাইবার সংখ্যা পৌনে তিন লাখ।
প্রথম আলোর ইউটিউব চ্যানেলগুলো দেখতে নিচের লিংকে ক্লিক করুন: প্রথম আলো www.youtube.com/ProthomAloপ্রথম আলো নিউজ www.youtube.com/ProthomAloNewsপ্রথম আলো রেসিপি www.youtube.com/ProthomAloRecipesপ্রথম আলো বিউটি অ্যান্ড স্টাইলwww.youtube.com/ProthomAloBeautyStyle
