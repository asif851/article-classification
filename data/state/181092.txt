
ফরিদপুরে গাড়ি নিয়ন্ত্রণ হারিয়ে খাদে পড়ে বরগুনা-২ আসনের আওয়ামী লীগ দলীয় সাংসদ গোলাম সবুর টুলু নিহত হয়েছেন। আজ শুক্রবার বিকেল পৌনে চারটার দিকে ফরিদপুরের ভাঙ্গা উপজেলার ঢাকা-বরিশাল সড়কের চুমুরদি নামক স্থানে এ দুর্ঘটনা ঘটে। সন্ধ্যা সোয়া সাতটার দিকে সাংসদ গোলাম সবুরের মৃতদেহ ভাঙ্গা উপজেলা স্বাস্থ্য কমপ্লেক্স থেকে বুঝে নেন সাংসদের বড় ভাই গোলাম সিদ্দিক। এ সময় ফরিদপুরের অতিরিক্ত জেলা প্রশাসক (সার্বিক) জাহাঙ্গীর হোসেন উপস্থিত ছিলেন। সাংসদের পারিবারিক সূত্রে জানা গেছে, মৃতদেহটি সরাসরি ঢাকার নিউ ইস্কাটনে সাংসদের বাসায় নিয়ে যাওয়া হবে।পুলিশ সূত্রে জানা গেছে, ব্যক্তিগত গাড়িতে করে গোলাম সবুরসহ পাঁচজন বরগুনা থেকে ঢাকা যাচ্ছিলেন।বিকেল পৌনে চারটার দিকে গাড়িটি চুমুরদি নামক স্থানে গেলে চালক নিয়ন্ত্রণ হারিয়ে ফেলেন।তখন গাড়িটি রাস্তার পাশে খাদে পড়ে যায়।এতে  সাংসদসহ পাঁচজন আহত হন।পরে তাঁদের দ্রুত ভাঙ্গা উপজেলা স্বাস্থ্য কমপ্লেক্সে নিয়ে যাওয়া হলে কর্তব্যরত চিকিত্সক সাংসদ গোলাম সবুরকে মৃত ঘোষণা করেন।
ফরিদপুর মেডিকেল কলেজ হাসপাতালের ওয়ার্ড মাস্টার সাখাওয়াত মোস্তফা প্রথম আলো ডটকমকে জানান, দুর্ঘটনায় আহত সাংসদের ভাই গোলাম শহীদ ও পাথরঘাটা আদর্শ বালিকা মাধ্যমিক বিদ্যালয়ের প্রধান শিক্ষক হারুন আর রশিদকে সন্ধ্যা সাড়ে ছয়টার দিকে ঢাকায় নিয়ে যাওয়া হয়েছে।সাংসদের গাড়ির চালক সগির হোসেন ও ব্যক্তিগত সহকারী মো. শহিদুল ইসলাম বর্তমানে হাসপাতালে চিকিত্সাধীন।
গুরুতর আহত চালক সগির হোসেন ও সাংসদের ব্যক্তিগত সহকারী মো. শহিদুল ইসলামকে হেলিকপ্টারে করে ঢাকায় নেওয়ার সিদ্ধান্ত নিয়ে তাঁদের  অনেকক্ষণ ভাঙ্গা উপজেলা স্বাস্থ্য কমপ্লেক্সে রেখে দেওয়া হয়।কিন্তু পরে সিদ্ধান্ত পরিবর্তন করে তাদের ফরিদপুর মেডিকেল কলেজ হাসপাতালে পাঠানো হয়। ফরিদপুরের অতিরিক্ত পুলিশ সুপার বিজয় বসাক ঘটনার সত্যতা নিশ্চিত করেছেন। সাংসদ গোলাম সবুরের বাড়ি বরগুনার পাথরঘাটা উপজেলার কালমেঘ গ্রামে। তাঁর মৃত্যুতে শোক প্রকাশ করেছেন রাষ্ট্রপতি আবদুল হামিদ ও  প্রধানমন্ত্রী শেখ হাসিনা।
