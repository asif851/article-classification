
বিরোধীদলীয় জোটের ডাকা ৬০ ঘণ্টা হরতালের সমর্থনে গতকাল রোববার রাতে গাজীপুরের চান্দনা চৌরাস্তা ও বাইপাস এলাকায় তিনটি গাড়িতে আগুন দিয়েছে দুর্বৃত্তরা। আগুনে দাদি ও নাতনি দগ্ধ হয়েছেন। তাঁদের সদর হাসপাতালে ভর্তি করা হয়েছে।অগ্নিদগ্ধরা হলেন নেত্রকোনার দুর্গাপুরের শেখ জামাল উদ্দিনের স্ত্রী রহিমা খাতুন (৫০) ও তাঁর নাতনি সুমি (১০)। তবে স্থানীয় ব্যক্তিরা জানিয়েছেন, বাসচালকসহ অগ্নিদগ্ধ আরও কয়েকজনকে ঢাকা মেডিকেল কলেজ হাসপাতালে পাঠনো হয়েছে।রহিমা জানান, দুর্গাপুর থেকে ঢাকার উত্তরায় যাওয়ার পথে রাত সাড়ে সাতটার দিকে চৌরাস্তা বাইপাস মোড়ে পৌঁছালে দুর্বৃত্তরা বাসের ভেতর ককটেল নিক্ষেপ করে এবং আগুন ধরিয়ে দেয়। এতে তিনি, তাঁর নাতনিসহ কয়েকজন দগ্ধ হন। পরে এলাকাবাসী তাদের উদ্ধার করে হাসপাতালে পাঠায়।গাজীপুর ফায়ার সার্ভিসের স্টেশন কর্মকর্তা মো. আবু জাফর জানান, একই দিন রাত আটটার দিকে চান্দনা চৌরাস্তা এলাকায় বলাকা পরিবহনের একটি বাসে ইটপাটকেল নিক্ষেপ করে এবং তাতে আগুন ধরিয়ে দেয় দুর্বৃত্তরা। এতে বেক্সিমকো ফার্মাসিউটিক্যালসের গাজীপুরের এরিয়া ম্যানেজার ইয়াকুব আলী মাথায় আঘাত পান। রাত সোয়া সাতটার দিকে ভোগড়া বাইপাস এলাকায় আরও একটি কাভার্ড ভ্যানে আগুন দেয় দুর্বৃত্তরা।
