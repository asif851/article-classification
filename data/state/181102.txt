
বাংলাদেশি সাত নারী শ্রমিক পাচারের ঘটনায় সিঙ্গাপুরে অভিযুক্ত হয়েছেন এক দম্পতি। মানব পাচার প্রতিরোধ আইনের আওতায় দেশটিতে এই প্রথম কাউকে অভিযুক্ত করা হলো। গতকাল শুক্রবার সিঙ্গাপুরের মানবসম্পদ মন্ত্রণালয়ের এক প্রেস বিজ্ঞপ্তিতে এ তথ্য জানানো হয়েছে।সিঙ্গাপুরের নাগরিক বলকৃষ্ণান (৫২) ও তাঁর নেপালি স্ত্রী খেমা বাত্তার (২৯) বিরুদ্ধে অভিযোগে বলা হয়েছে, তাঁরা সিঙ্গাপুরে ‘তারানা’ নামের একটি পানশালার পরিচালক ও ব্যবস্থাপক। তাঁদের এই পানশালায় সাত বাংলাদেশি নারী কাজ করতেন। এই বাংলাদেশিরা মানব পাচারের শিকার এবং বলকৃষ্ণান-খেমা দম্পতি এই পাচারপ্রক্রিয়াকে সহযোগিতা করেছেন।সিঙ্গাপুরের ‘মানব পাচার প্রতিরোধ আইন-২০১৪’ অনুযায়ী, আদালতে অপরাধ প্রমাণিত হলে সর্বোচ্চ এক লাখ সিঙ্গাপুরি ডলার জরিমানাসহ ওই দম্পতির সর্বোচ্চ ১০ বছরের কারাদণ্ড হতে পারে।
