
বিশিষ্ট সাংবাদিক, দৈনিক জনকণ্ঠ পত্রিকার উপদেষ্টা সম্পাদক তোয়াব খান নিউমোনিয়ায় আক্রান্ত হয়ে রাজধানীর ল্যাবএইড হাসপাতালে ভর্তি হয়েছেন। ৮২ বছরের এই বর্ষীয়ান সাংবাদিককে গত বৃহস্পতিবার সন্ধ্যায় হাসপাতালে ভর্তির পরে করোনারি কেয়ার ইউনিটে (সিসিইউ) রাখা হয়েছে।ল্যাবএইড হাসপাতালের চিকিৎসক বরেন চক্রবর্তী প্রথম আলোকে বলেন, বুকে ব্যথা নিয়ে তিনি হাসপাতালে ভর্তি হয়েছিলেন। তাঁর জ্বরও ছিল। এমনিতে তাঁর হৃদ্রোগ রয়েছে। তাই প্রথমে মনে হচ্ছিল এটা সেই ব্যথা কি না। পরে চিকিৎসকেরা নিশ্চিত হয়েছেন যে নিউমোনিয়ার কারণেই তাঁর এই ব্যথা। এখন তাঁর অবস্থা উন্নতির দিকে। আজ তাঁকে সিসিইউ থেকে কেবিনে নেওয়া হতে পারে।১৯৫৫ সালে সাংবাদিকতার সঙ্গে যুক্ত হন তোয়াব খান। ১৯৬১ সালে দৈনিক সংবাদ-এর বার্তা সম্পাদক হন। মুক্তিযুদ্ধকালীন স্বাধীন বাংলা বেতার কেন্দ্র থেকে তোয়াব খানের লেখা ও উপস্থাপনায় ‘পিণ্ডির প্রলাপ’ নামে একটি অনুষ্ঠান নিয়মিত প্রচারিত হতো। স্বাধীনতার পর তিনি প্রধানমন্ত্রী বঙ্গবন্ধু শেখ মুজিবুর রহমানের প্রেস সচিব হন। ১৯৭২ সালে তিনি দৈনিক বাংলায় সম্পাদক হিসেবে যোগ দেন। রাষ্ট্রপতি এইচ এম এরশাদ এবং প্রথম তত্ত্বাবধায়ক সরকারের রাষ্ট্রপতি সাহাবুদ্দীন আহমদের প্রেস সচিবের দায়িত্বও পালন করেন তিনি। তথ্য অধিদপ্তরের প্রধান তথ্য কর্মকর্তা ও পিআইবির মহাপরিচালক ছিলেন তোয়াব খান। এ বছর তিনি সাংবাদিকতায় একুশে পদক লাভ করেন।
