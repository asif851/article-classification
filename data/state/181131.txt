
গণফোরাম সভাপতি ড. কামাল হোসেনের মতো বুদ্ধিজীবীরা জেনেশুনে জ্ঞানপাপীর মতো কথা বলেছেন বলে মন্তব্য করেছেন আওয়ামী লীগের সভাপতিমণ্ডলীর সদস্য মোহাম্মদ নাসিম। আজ দুপুরে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে ১৪ দলের বৈঠক শেষে সংবাদ সম্মেলনে তিনি এ মন্তব্য করেন।
মোহাম্মদ নাসিম বলেন, ‘প্রধানমন্ত্রীর নেতৃত্বে দেশে যখন বিদ্যুত্-গ্যাসসহ উন্নয়ন কর্মকাণ্ড চলছে, যুদ্ধাপরাধীদের বিচার চলছে, তখন ভালো কথার আড়ালে কামাল হোসেনরা অশুভ শক্তির উদ্ভব চান। সবার ঐকমত্যের ভিত্তিতে প্রধানমন্ত্রী যখন সর্বদলীয় সরকারের প্রধান হলেন, দেশ যখন নির্বাচনে পথে, তফসিল ঘোষণার পর যখন নির্বাচনী কার্যক্রম শুরু হয়েছে, তখন ড. কামাল হোসেনের নেতৃত্বে সুশীল সমাজের প্রতিনিধিরা রাষ্ট্রপতির সঙ্গে দেখা করে উদ্বেগ প্রকাশ করেছেন। বুধবার আবার আকস্মিকভাবে তিনি বলেছেন, প্রধানমন্ত্রীকে পদত্যাগ করতে হবে। জেনেশুনে ড. কামাল হোসেন জ্ঞানপাপীর মতো কথা বলছেন।’
নাসিম দাবি করেন, বিএনপি-জামায়াতের পাশাপাশি তথাকথিত সুশীল সমাজের প্রতিনিধি কামাল হোসেনের নেতৃত্বে দেশে অশুভ তত্পরতা শুরু হয়েছে। সংবিধানের ৫৭ অনুচ্ছেদের ৩ উপধারা অনুযায়ী প্রধানমন্ত্রীর উত্তরাধিকারী কার্যভার গ্রহণ না করা পর্যন্ত প্রধানমন্ত্রী স্বীয় পদে বহাল থাকবেন বলেও জানান নাসিম।
সুশীল সমাজের কঠোর সমালোচনা করে ১৪ দলের কেন্দ্রীয় মুখপাত্র নাসিম বলেন, ‘তাঁদের সঙ্গে জনগণের কোনো সম্পর্ক নেই। ওয়ান-ইলেভেনের সময় অনির্বাচিত সরকার তিন মাসের বেশি অনির্দিষ্টকাল ধরে চলতে পারে বলেছিলেন ড. কামাল। তখন শেখ হাসিনাকে মাইনাস করার জন্য মাঠে থাকাদের মধ্যে ড. কামাল অন্যতম।’
সাবেক স্বরাষ্ট্রমন্ত্রী নাসিম আরও বলেন, ‘৭১-এর ঘাতকদের বিচার বন্ধ করতে বিএনপি-জামায়াত পাকিস্তানি তালেবান স্টাইলে রেললাইন উপড়ে ফেলছে।  হত্যা করছে পুলিশ-বিজিবিসহ সাধারণ মানুষকে। তখন সুশীল সমাজ একটি কথাও বলছে না। তারা এসব বিষয়ে কথা না বলে সাংবিধানিক সরকার উত্খাতের ষড়যন্ত্র করছে। কোনো চক্রান্ত করে নির্বাচন বন্ধ করা যাবে না।’
সংবাদ সম্মেলনে আওয়ামী লীগ ও ১৪ দলের কেন্দ্রীয় নেতারা উপস্থিত ছিলেন।
