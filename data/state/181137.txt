
চাঁদা না পেয়ে পুলিশের ছোড়া তেলের চুলার বিস্ফোরণে দগ্ধ চা-দোকানি বাবুল মাতুব্বর চিকিৎসাধীন অবস্থায় আজ বৃহস্পতিবার মারা গেছেন। বেলা সোয়া একটার দিকে তিনি মারা যান।ঢাকা মেডিকেল কলেজ হাসপাতালের বার্ন ও প্লাস্টিক সার্জারি বিভাগের প্রধান অধ্যাপক আবুল কালাম বাবুল মাতুব্বরের মৃত্যুর এ তথ্যের সত্যতা প্রথম আলোকে নিশ্চিত করেছেন।বাবুলের মৃত্যুর খবরে হাসপাতালে স্বজনেরা আহাজারি করছেন। বাবুল মাতুব্বরের ছেলে রাজু বলে, ‘পুলিশ আমার বাপটাকে মারল। আমাদের এখন কী হবে?’গতকাল বুধবার রাতে রাজধানীর মিরপুরে চাঁদা না পেয়ে পুলিশের ছোড়া তেলের চুলার বিস্ফোরণে চা-দোকানি বাবুল মাতুব্বর দগ্ধ হন। দগ্ধ বাবুলকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়। তাঁর শরীরের ৯৫ ভাগ পুড়ে গিয়েছিল।এই অভিযোগ অস্বীকার করে পুলিশ বলেছে, থানার ‘সোর্স’ দেলোয়ার এ ঘটনার সঙ্গে জড়িত। পুলিশ জানিয়েছে, সোর্স দেলোয়ারকে গ্রেপ্তারের চেষ্টা চলছে। তাঁর বিরুদ্ধে থানায় মামলা হবে।গত রোববার বেসরকারি বিশ্ববিদ্যালয়ের এক ছাত্রীকে হেনস্তার অভিযোগ ওঠে আদাবর থানার উপপরিদর্শক (এসআই) রতন কুমারের বিরুদ্ধে। এই অভিযোগে করা মামলার বিচার বিভাগীয় তদন্তেরও আদেশ দিয়েছেন আদালত। এ ছাড়া গত জানুয়ারিতে দুই এসআইয়ের বিরুদ্ধে বাংলাদেশ ব্যাংকের কর্মকর্তা গোলাম রাব্বী এবং ঢাকা দক্ষিণ সিটি করপোরেশনের পরিদর্শক বিকাশ চন্দ্র দাসকে মারধর করার অভিযোগ ওঠে।
আরও পড়ুন:চাঁদা না পেয়ে পুলিশের কাণ্ড!
