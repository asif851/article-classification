
কক্সবাজারের বিভিন্ন মাদ্রাসা-মসজিদের পাঁচ শতাধিক শিক্ষক ও ইমামকে গতকাল মঙ্গলবার দুপুরে হেফাজতে ইসলামের নাশকতা কর্মকাণ্ড সম্পর্কে সতর্ক করেছে জেলা প্রশাসন। অন্যথায় আইনানুগ ব্যবস্থার হুমকি দেওয়া হয়।
কক্সবাজার সাংস্কৃতিক কেন্দ্রে আয়োজিত এক মতবিনিময় সভায় জেলা প্রশাসক মো. রুহুল আমিন বলেন, ইসলাম হচ্ছে শান্তির ধর্ম, সম্প্রীতির ধর্ম। মাদ্রাসার কোমল শিক্ষার্থীদের ব্যবহার করে সম্প্রতি একটি মহল ঢাকায় নৈরাজ্য সৃষ্টি করেছে। তারা দেশে অস্থিতিশীল পরিস্থিতি সৃষ্টির চক্রান্ত করছে। মাদ্রাসার শিশুশিক্ষার্থীদের ধর্মীয় শিক্ষা প্রদানের পর অন্য কোনো কাজে যেন ব্যবহার করা না হয়, সেদিকে শিক্ষকদের সজাগ সৃষ্টি রাখতে হবে।
সভায় শিক্ষকদের উদ্দেশে জেলা পুলিশ সুপার মো. আজাদ মিয়া বলেন, সরকারি এমপিওভুক্ত শিক্ষক ও ইমামেরা সরকারিভাবে শতভাগ বেতন ভোগ করছেন। সরকারের বেতন নিয়ে ওই শিক্ষকেরা যদি দেশ ও সরকারবিরোধী কোনো চক্রান্ত করেন, তাহলে প্রশাসন বসে থাকবে না। 
