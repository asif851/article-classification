
রাজধানীর উত্তরখানে এক স্কুলছাত্রীকে গণধর্ষণের অভিযোগ গ্রেপ্তার পাঁচজনকে সাত দিনের রিমান্ডে চায় পুলিশ। গত বুধবার রাত সাড়ে আটটা থেকে আড়াইটার মধ্যে উত্তরখানের একটি ভবনে এ ঘটনা ঘটে বলে পুলিশ সূত্রে জানা গেছে।
পুলিশ সূত্রে জানা গেছে, পাঁচজনকে আজ শুক্রবার আদালতে পাঠানো হবে। তাঁদের জিজ্ঞাসাবাদে সাত দিনের রিমান্ডের আবেদন জানানো হবে। উত্তরখান থানার পরিদর্শক (অপারেশনস) মামুনুর রহমান জানান, ঘটনায় জড়িত পাঁচজন হলেন আবুল কালাম, জাহাঙ্গীর আলম, অনু সরকার, অপু সরকার ও আহাদ। এঁদের সবার বয়স ১৮ থেকে ২৫ বছর।
মামুনুর রহমান বলেন, খবর পেয়ে ঘটনার দিন রাত থেকে বৃহস্পতিবার দুপুর পর্যন্ত বিভিন্ন এলাকায় অভিযান চালিয়ে পাঁচজনকে গ্রেপ্তার করা হয়েছে। এঁদের মধ্যে আবুল কালামকে মেয়েটি চিনত। সেই সূত্র ধরে মেয়েটিকে ডেকে নিয়ে তাঁরা এ ঘটনা ঘটান। মেয়েটিকে ঢাকা মেডিকেল কলেজ হাসপাতালে ভর্তি করা হয়েছে। এ ঘটনায় মেয়েটির পরিবারের পক্ষ থেকে গতকাল বৃহস্পতিবার মামলা করা হয়েছে।
