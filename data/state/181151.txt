
পঞ্চগড়ে বাসের ধাক্কায় জেলা আওয়ামী লীগের সহসভাপতি রবি মাহমুদ (৫৫) নিহত হয়েছেন। এ সময় জেলা আওয়ামী লীগের অপর সহসভাপতি খবির উদ্দিন আহম্মেদ সহ (৭০) আহত হয়েছেন আরও ৬ জন।
গতকাল মঙ্গলবার সন্ধ্যায় পঞ্চগড় সদর উপজেলার পঞ্চগড়-ঢাকা মহাসড়কের হেলিপ্যাড এলাকায় এ দুর্ঘটনা ঘটে।
প্রত্যক্ষদর্শী ও স্থানীয় লোকজন জানায়, পঞ্চগড় ইউনিয়ন আওয়ামী লীগের একটি অনুষ্ঠানে যোগ দিতে রবি মাহমুদ ও খবিরউদ্দিন মোটরসাইকেল যোগে হেলিপ্যাড এলাকায় যাচ্ছিলেন। হেলিপ্যাড বাজারের কাছে পৌঁছালে তেঁতুলিয়া থেকে আসা একটি যাত্রীবাহী বাস তাদের মোটরসাইকেলকে ধাক্কা দেয়। তাঁরা রাস্তার মধ্যে ছিটকে পড়েন। বাসটি নিয়ন্ত্রণ হারিয়ে খাদে পড়ে যায়। খবর পেয়ে ফায়ার সার্ভিসের কর্মীরা স্থানীয়দের সহযোগিতায় আহতদের পঞ্চগড় আধুনিক সদর হাসপাতালে ভর্তি করেন। সেখানে রবি মাহমুদ ও খবির উদ্দিন আহম্মেদের অবস্থার অবনতি হলে তাঁদের রংপুর মেডিকেল কলেজ হাসপাতালে স্থানান্তর করা হয়। সেখানে চিকিৎসাধীন অবস্থায় রাত সাড়ে আটটার দিকে মারা যান রবি মাহমুদ। খবির উদ্দিনকে রংপুর মেডিকেল কলেজ হাসপাতালের আইসিইউতে চিকিৎসা দেওয়া হচ্ছে। আহত অন্যরা পঞ্চগড় আধুনিক সদর হাসপাতালে চিকিৎসা নিচ্ছেন।এদিকে রবি মাহমুদের মৃত্যুর খবর পেয়ে বিক্ষুব্ধ জনতা প্রায় দুই ঘণ্টা ঢাকা-পঞ্চগড় মহাসড়ক অবরোধ করে রাখে। পরে পুলিশ ঘটনাস্থলে গিয়ে পরিস্থিতি নিয়ন্ত্রণে আনে।পঞ্চগড় সদর থানার ভারপ্রাপ্ত কর্মকর্তা (ওসি) রবিউল হাসান সরকার সড়ক দুর্ঘটনায় আওয়ামী লীগ নেতার মৃত্যুসহ হতাহতের খবর নিশ্চিত করেছেন।
