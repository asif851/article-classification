
জাতীয় মানবাধিকার কমিশনের চেয়ারম্যান মিজানুর রহমান বলেছেন, পুলিশের চেইন অব কমান্ড ভেঙে পড়েছে। পুলিশের সাম্প্রতিক কার্যক্রম সাংঘাতিক রূপ নিয়েছে। তাদের আচরণ সংযত করতে হবে এবং মানবাধিকারের প্রতি সম্মান প্রদর্শন করতে হবে। আজ বৃহস্পতিবার সকালে ঢাকা মেডিকেল কলেজ হাসপাতালে সাংবাদিকদের কাছে মানবাধিকার কমিশনের চেয়ারম্যান এ কথা বলেন। গত ১৭ অক্টোবর বাদ জুমা মোহাম্মদপুরের ইকবাল রোডে পুলিশের গুলিতে আহত হন নাফিজ সালাম (৩২) নামের একজন সাধারণ মানুষ। তাঁকে দেখতে আজ বেলা ১১টা ২০ মিনিটে চেয়ারম্যান ঢাকা মেডিকেলের ক্যাজুয়ালিটি ওয়ার্ডে যান। সেখানে তিনি প্রায় ২০ মিনিট অবস্থান করে নাফিজের খোঁজখবর নেন। উপস্থিত চিকিৎসকেরা মিজানুর রহমানকে জানান, নাফিজের অবস্থা খুব খারাপ ছিল। তিনি মারাও যেতে পারতেন। 
হাসপাতাল থেকে বের হওয়ার সময় মিজানুর রহমান সাংবাদিকদের বলেন, একজন নাগরিককে খুব কাছে থেকে এভাবে গুলি করা এক ধরনের বর্বরতা ও অসভ্যতা। এভাবে গুলি করার নির্দেশ পুলিশকে কে দিয়েছে? তিনি বলেন, একটি নির্দিষ্ট জেলার পুলিশের কতিপয় সদস্য এ ধরনের কর্মকাণ্ড বেশি করছেন। মানবাধিকার লঙ্ঘনকারী পুলিশের বিরুদ্ধে আইনগত ব্যবস্থা নিতে হবে। এ বিষয়ে মানবাধিকার কমিশনের পক্ষ থেকে স্বরাষ্ট্র মন্ত্রণালয়কে চিঠি দেওয়া হবে। পদক্ষেপ না নেওয়া হলে মহামান্য রাষ্ট্রপতিকে অবহিত করা হবে।গুলিবিদ্ধ নাফিজ আজ প্রথম আলোকে জানান, ১৭ অক্টোবর ইকবাল রোডের মসজিদে জুমার নামাজ পড়ে তিনি মসজিদের কাছেই দাঁড়িয়ে ছিলেন। এ সময় একদল যুবক সাবেক মন্ত্রী লতিফ সিদ্দিকের ইসলামবিরোধী বক্তব্যের বিরুদ্ধে স্লোগান দিতে দিতে মিছিল নিয়ে ওই পথ দিয়ে যাচ্ছিলেন। একপর্যায়ে পুলিশ তাঁকে কাছে থেকে গুলি করে।
