
রাজবাড়ীতে অপহরণের পর শ্বাসরোধে পঞ্চম শ্রেণির শিশু রিফাত হোসেনকে হত্যায় জড়িত থাকার দায়ে দুজনকে ফাঁসি ও একজনকে যাবজ্জীবন কারাদণ্ডের আদেশ দিয়েছেন আদালত। আজ বুধবার দুপুরে রাজবাড়ীর অতিরিক্ত জেলা ও দায়রা জজ আদালতের বিচারক ওসমান হায়দার এ রায় দেন। ফাঁসির দণ্ড পাওয়া দুজন আসামি হলেন রক্তিম (২৬) ও রাসেল (২৬)। যাবজ্জীবন দণ্ড পাওয়া আসামি রনি (২৬)। বাহরাইনপ্রবাসী সদর উপজেলার মিজানপুর ইউনিয়নের চরনারায়ণপুর গ্রামের মোক্তার মণ্ডলের ছেলে রিফাতকে ২০১৩ সালের ৬ নভেম্বর অপহরণের পর হত্যা করা হয়। এক সপ্তাহ পর রক্তিমের বাড়ির শৌচাগার থেকে রিফাতের লাশ উদ্ধার করা হয়।
