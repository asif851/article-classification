
বগুড়া-৪ (কাহালু-নন্দীগ্রাম) ও পঞ্চগড়-১ আসনে আসনে বিজয়ী হয়েছেন জাতীয় সমাজতান্ত্রিক দলের (জাসদ) দুই প্রার্থী।
বগুড়া-৪ আসনে মশাল প্রতীকে ২২ হাজার ২০৩ ভোট পেয়ে বিজয়ী হয়েছেন জাসদের প্রার্থী এ কে এম রেজাউল করিম। আর পঞ্চগড়-১ আসনে জাসদের কেন্দ্রীয় কমিটির যুগ্ম সাধারণ সম্পাদক মো. নাজমুল হক প্রধান ৪৬ হাজার ১৫৫ ভোট পেয়ে জিতেছেন।
বেসরকারিভাবে পাওয়া ফলাফলে জানা যায়, বগুড়া-৪ আসনে জাসদের প্রার্থী এ কে এম রেজাউল করিম (মশাল) পেয়েছেন ২২ হাজার ২০৩ ভোট। তাঁর একমাত্র প্রতিদ্বন্দ্বী জাতীয় পার্টির মো. নুরুল আমিন বাচ্চু লাঙ্গল প্রতীকে পেয়েছেন ১৩ হাজার ৪৮৯ ভোট।
আজ রাত নয়টার দিকে জেলা নির্বাচন কর্মকর্তা ইউনুছ আলী বেসরকারিভাবে এ কে এম রেজাউল করিমকে জয়ী ঘোষণা করেন।
এদিকে পঞ্চগড়-১ আসনে জাসদের প্রার্থী মো. নাজমুল হক প্রধান (মশাল) পেয়েছেন ৪৬ হাজার ১৫৫ ভোট। তাঁর নিকটতম প্রতিদ্বন্দ্বী জাতীয় পার্টির আবু সালেক লাঙ্গল প্রতীকে পেয়েছেন ৩৭ হাজার ৯০৮ ভোট। আট হাজার ২৪৭ ভোট বেশি পেয়ে বিজয়ী হন মো. নাজমুল হক প্রধান।
জেলা রিটার্নিং কর্মকর্তা ও জেলা প্রশাসক মোহাম্মদ সালাহউদ্দিন এই তথ্য নিশ্চিত করেছেন।
