
বিএনপির স্থায়ী কমিটির সদস্য খন্দকার মোশাররফ হোসেন দাবি করেছেন, বিএনপির আন্দোলন সম্পূর্ণ সফল হয়েছে। বিএনপির ডাকে সাড়া দিয়ে দেশের ৯৫ শতাংশ মানুষ প্রহসনের নির্বাচনে ভোট দেয়নি। গায়ের জোরে যাঁরা ক্ষমতায় বসেছেন, তাঁদের মানুষ প্রত্যাখ্যান করেছে। জাতীয় ও আন্তর্জাতিকভাবে এই নির্বাচন গ্রহণযোগ্য হয়নি।
আজ শনিবার রাজধানীর জাতীয় প্রেসক্লাব মিলনায়তনে বিএনপি আয়োজিত আলোচনা সভায় খন্দকার মোশাররফ এ কথা বলেন। সাবেক রাষ্ট্রপতি ও বিএনপির প্রতিষ্ঠাতা জিয়াউর রহমানের ৭৮তম জন্মবার্ষিকী উপলক্ষে এ আলোচনা সভার আয়োজন করা হয়।
খন্দকার মোশাররফ অভিযোগ করেন, অতীতের মতো আওয়ামী লীগ দেশকে বাকশালী শাসনে অন্তরীণ করছে। অতীতে যেমন সফল হয়নি, এবারও সফল হবে না। তাঁর দাবি, এই নির্বাচন ছিল প্রার্থীবিহীন, ভোটারবিহীন নির্বাচন। ৫ শতাংশ মানুষও ভোট দেয়নি। অনেক কেন্দ্রে ভোটই পড়েনি। এটিকে ‘কলঙ্কজনক নির্বাচন’ আখ্যা দিয়ে তিনি বলেন, বাংলাদেশে কোনোদিন এ ধরনের নির্বাচন হয়নি। এই সংসদ ইতিহাসের কলঙ্কজনক সংসদ। এই নির্বাচনের মাধ্যমে গণতন্ত্রকে হত্যা করা হয়েছে। বিএনপির চেয়ারপারসন খালেদা জিয়া নির্দলীয় সরকারের অধীনে নির্বাচনের দাবিতে যে সঠিক ছিলেন, এই নির্বাচনের মাধ্যমে তা প্রমাণিত হয়েছে।
আলোচনা সভায় বিএনপির স্থায়ী কমিটির সদস্য আবদুল মঈন খান, ঢাকা বিশ্ববিদ্যালয়ের সাবেক উপাচার্য এমাজউদ্দিন আহমেদ, জাহাঙ্গীরনগর বিশ্ববিদ্যালয়ের সাবেক উপাচার্য মোস্তাহিদুর রহমান, ঢাকা বিশ্ববিদ্যালয়ের সাবেক সহ-উপাচার্য আ ফ ম ইউসুফ হায়দার, ব্র্যাক বিশ্ববিদ্যালয়ের শিক্ষক পিয়াস করিম প্রমুখ উপস্থিত ছিলেন।
