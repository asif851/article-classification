
১৪ দলের মুখপাত্র স্বাস্থ্যমন্ত্রী মোহাম্মদ নাসিম বলেছেন, ‘আবগারি শুল্ক প্রত্যাহারের কারণে এবং ভ্যাট আইন স্থগিত করার কারণে জনগণ আমাদের ভোট দিলে আমাদের কী করার আছে।’
আজ রোববার রাজধানীর ধানমন্ডিতে আওয়ামী লীগ সভাপতির রাজনৈতিক কার্যালয়ে ১৪ দলের এক বৈঠক শেষে সংবাদ সম্মেলনে এ কথা বলেন মোহাম্মদ নাসিম।
এর আগে গত ২৯ জুন বিএনপির জ্যেষ্ঠ যুগ্ম মহাসচিব রুহুল কবির রিজভী মন্তব্য করেন, ভোটের আগে ভ্যাট আইন দুই বছরের জন্য স্থগিতের ঘটনায় আওয়ামী লীগের ক্ষমতায় থেকে যাওয়ার ইঙ্গিত রয়েছে। আজ সংবাদ সম্মেলনে বিএনপির এই মন্তব্যের প্রতিক্রিয়ায় মোহাম্মদ নাসিম এ কথা বলেন।
সাংবাদিকের এক প্রশ্নের জবাবে মোহাম্মদ নাসিম বলেন, যা জনগণের জন্য কল্যাণকর, তাই করে এই সরকার। আগামী নির্বাচনে কে ক্ষমতায় আসবে, সেটা বুঝবে জনগণ। তিনি বলেন, ‘বাজেট নিয়ে জনগণের অনুভূতি ও মনোভাবকে বুঝেছেন প্রধানমন্ত্রী শেখ হাসিনা। আবগারি শুল্ক স্থগিত ও ভ্যাট আইন বাতিল হওয়ায় বিএনপির মুখ বন্ধ হয়ে গেছে।’
বিএনপির চেয়ারপারসন খালেদা জিয়ার সাম্প্রতিক এক বক্তব্যের জবাবে মোহাম্মদ নাসিম বলেন, ‘অহেতুক মাঠ গরম করার জন্য কথা বলে যাচ্ছেন খালেদা জিয়া। এসব কথা কোনো কাজে আসবে না। সঠিক সময়েই নির্বাচন হবে।’
হোলি আর্টিজান বেকারিতে হামলার বছরপূর্তি উপলক্ষে নাসিম বলেন, এ ঘটনা মানুষের মনে ব্যাপকভাবে নাড়া দিয়েছে। সরকার ও প্রশাসনের আন্তরিক প্রচেষ্টায় জঙ্গিদের যাত্রাপথ অনেকটা দুর্বল হয়েছে, কিন্তু নিঃশেষ হয়ে যায়নি। তিনি বলেন, ‘এদের চিরতরে নির্মূল করতে হলে পরিবার ও সমাজের সবাইকে এগিয়ে আসতে হবে। তা না করে শুধু সরকার ও প্রশাসনের দিকে তাকিয়ে থাকলে চলবে না।’
সংবাদ সম্মেলনে সদ্যপ্রয়াত গেরিলা মুক্তিযোদ্ধা শহীদুল হক মামা, সংগীতশিল্পী সুধীন দাশের প্রয়াণে ১৪ দলের পক্ষ থেকে শোক প্রকাশ করা হয়। এ ছাড়া আন্তর্জাতিক জার্নালে বিশ্বের ১৮ নারীর তালিকায় প্রধানমন্ত্রী শেখ হাসিনার নাম আসায় তাঁকে ১৪ দলের পক্ষ থেকে অভিনন্দন জানানো হয়।
এ সময় বাংলাদেশের ওয়ার্কার্স পার্টির সভাপতি রাশেদ খান মেনন, সাম্যবাদী দলের সাধারণ সম্পাদক দিলীপ বড়ুয়া, জাসদ একাংশের সাধারণ সম্পাদক শিরীন আখতারসহ ১৪ দলের নেতারা উপস্থিত ছিলেন।
