
জাতীয়তাবাদী ছাত্রদলের নতুন কমিটি প্রত্যাখ্যান করে রাজধানীর নয়াপল্টনে বিএনপির কেন্দ্রীয় কার্যালয়ের সামনে আজ শনিবার বিক্ষোভ করেছেন ছাত্রসংগঠনটির পদবঞ্চিত নেতা-কর্মীরা। একই ভবনে থাকা ছাত্রদলের কেন্দ্রীয় কার্যালয়ে তালা ঝুলিয়ে দিয়েছেন তাঁরা।প্রত্যক্ষদর্শীদের ভাষ্য, ছাত্রদলের নতুন কমিটিতে পদবঞ্চিত ও উপযুক্ত পদ না পাওয়া নেতা-কর্মীরা আজ বেলা ১১টার দিকে নয়াপল্টনে বিএনপির কেন্দ্রীয় কার্যালয়ের সামনে জড়ো হন। তাঁরা বিক্ষোভ করতে থাকেন। দুপুর সোয়া ১২টার দিকে বিক্ষুব্ধ নেতা-কর্মীরা ছাত্রদলের কেন্দ্রীয় কার্যালয়ে তালা লাগিয়ে দেন। ছাত্রদলের বিক্ষুব্ধ নেতা-কর্মীরা এখনো নয়াপল্টন এলাকায় অবস্থান করছেন।বিএনপির কেন্দ্রীয় কার্যালয়ের চতুর্থ তলায় ছাত্রদলের কেন্দ্রীয় কার্যালয় অবস্থিত।বিক্ষোভ চলাকালে ছাত্রদলের বর্তমান কমিটির সহসভাপতি মনিরুজ্জামান নয়াপল্টনে আসার চেষ্টা করেন। এ সময় পদবঞ্চিত নেতা-কর্মীরা তাঁকে লাঞ্ছিত করেন বলে জানা গেছে।সম্প্রতি ছাত্রদলের ২০১ সদস্যের নতুন কেন্দ্রীয় কমিটি ঘোষণা করা হয়েছে। কমিটির ঘোষিত তালিকায় কেউই নিয়মিত ছাত্র নন। ঘোষণার পর পদবঞ্চিত নেতা-কর্মীরা এই কমিটি প্রত্যাখ্যান করে বিক্ষোভ-মিছিল করে আসছেন।
