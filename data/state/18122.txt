
যশোর কোতোয়ালি থানার সহকারী উপপরিদর্শক (এএসআই) শাহ আলমের দুই দিনের রিমান্ড মঞ্জুর করেছেন আদালত। জেলার ঝিকরগাছা থানায় ছিনতাইয়ের অভিযোগে দায়ের হওয়া একটি মামলায় আজ মঙ্গলবার যশোর আদালতের সিনিয়র জুডিশিয়াল ম্যাজিস্ট্রেট মো. শাহিনুর রহমান এ আদেশ দেন।
পুলিশের আদালত পরিদর্শক রেজাউল করিম বলেন, চলতি মাসের শুরুতে ঝিকরগাছা থানায় ছিনতাইয়ের অভিযোগে দায়ের হওয়া একটি মামলায় এএসআই শাহ আলমকে গ্রেপ্তার করে আদালতের মাধ্যমে কারাগারে পাঠানো হয়। ২৬ জানুয়ারি গোয়েন্দা পুলিশ (ডিবি) তাঁকে আদালতে হাজির করে সাত দিনের রিমান্ড নেওয়ার আবেদন করে। আদালত মঙ্গলবার দুই দিনের রিমান্ড মঞ্জুর করেছেন। মামলাটি তদন্তের দায়িত্বে রয়েছেন ডিবি পুলিশের উপপরিদর্শক (এসআই) আবুল খায়ের মোল্লা।
পুলিশ ও আদালত সূত্রে জানা গেছে, ১ জানুয়ারি বেনাপোলের রোশা এন্টারপ্রাইজ নামের একটি প্রতিষ্ঠানের গাড়ি যশোর-বেনাপোল মহাসড়কের ঝিকরগাছা উপজেলার বেনেয়ালী এলাকায় পৌঁছালে সাদাপোশাকে থাকা কয়েক ব্যক্তি যানটিকে থামান। তাঁরা নিজেদের পুলিশ পরিচয় দিয়ে গাড়িটি তল্লাশি করেন। একপর্যায়ে গাড়িতে থাকা ৩০ লাখ টাকা ছিনতাইয়ের চেষ্টা করেন তাঁরা।
এর মধ্যে তাঁরা দশ লাখ টাকা ছিনতাই করতে সক্ষম হন বলে মামলার অভিযোগে বলা হয়েছে। ছিনতাইয়ের সময় পুলিশ পরিচয় দেওয়া ব্যক্তিদের সঙ্গে টাকা বহনকারীদের বাগ্‌বিতণ্ডা ও ধস্তাধস্তি হয়। একপর্যায়ে আশপাশের লোকজন জড়ো হয়ে সাদাপোশাকধারীদের ঘিরে ফেলেন। পরিস্থিতি বেগতিক দেখে কোতোয়ালি থানার এএসআই শাহ আলম টাকার একটি ব্যাগ নিয়ে মোটরসাইকেলে করে দ্রুত ঝিকরগাছার দিকে পালিয়ে যান। বাকি তিনজনকে স্থানীয় লোকজন আটক করে ঝিকরগাছা থানা-পুলিশের হাতে তুলে দেন। এ ঘটনায় ঝিকরগাছা থানায় ছিনতাইয়ের অভিযোগে একটি মামলা হয়।
প্রাথমিকভাবে ঘটনার সঙ্গে জড়িত থাকার অভিযোগে ওই দিনই যশোর কোতোয়ালি থানা থেকে শাহ আলমকে প্রত্যাহার করে পুলিশ লাইনে সংযুক্ত করা হয়।
