
জ্ঞাত আয় বহির্ভূত সম্পদ অর্জন সংক্রান্ত দুর্নীতি মামলায় কক্সবাজার-৪ আসনের সাংসদ আবদুর রহমান বদির বিচার শুরু হয়েছে। ঢাকার বিশেষ জজ আদালত-৩ এর বিচারক আবু আহমেদ জমাদার আজ মঙ্গলবার সকালে এ মামলায় তাঁর বিরুদ্ধে অভিযোগ গঠন করেছেন।
আগামী ৬ অক্টোবর মামলার সাক্ষ্য গ্রহণের দিন ধার্য করা হয়েছে। দুর্নীতি দমন কমিশনের (দুদক) আইনজীবী কবির হোসেন প্রথম আলোকে বলেন, সাংসদ বদি তাঁর সম্পদ বিবরণীতে ১০ কোটি ৮৬ লাখ ৮১ হাজার ৬৭৯ টাকার সম্পদের তথ্য গোপন করেছেন। জ্ঞাত আয় বহির্ভূত এ সম্পদ অর্জনের অভিযোগে দুদক আইনের ২৬ (২) ও ২৭ (১) ধারায় তাঁর বিরুদ্ধে মামলা করা হয়।  দুদকের আইনজীবী বলেন, গত বছর এই মামলার অভিযোগপত্র দেওয়া হয়। গত ১৯ আগস্ট অভিযোগ গঠনের ওপর শুনানি অনুষ্ঠিত হয়। সাংসদ বদির উপস্থিতিতে আজ আদালত তাঁর বিরুদ্ধে অভিযোগ গঠন করেন।
