
রংপুরে মহাসড়কের পাশে গাছে বাঁধা অবস্থায় মসিউর রহমান ওরফে উৎস নামের এক সাংবাদিকের লাশ উদ্ধার করেছে পুলিশ। তাঁর মাথায় ও শরীরে আঘাতের চিহ্ন রয়েছে। পুলিশ বলছে, হাতুড়ি বা এ ধরনের কোনো ভারী বস্তু দিয়ে পিটিয়ে তাঁকে হত্যা করা হয়েছে।মসিউর রহমান স্থানীয় ‘যুগের আলো’ পত্রিকার প্রতিবেদক ছিলেন। তাঁর বাড়ি রংপুর শহরের পীরপুরে।গতকাল বুধবার রাত ১০টার দিকে মসিউর পত্রিকা অফিস থেকে মোটরসাইকেল নিয়ে বের হন। এর পর আর তাঁর খোঁজ মেলেনি। আজ সকাল নয়টার দিকে রংপুর থেকে সাত-আট কিলোমিটার দূরে ঢাকা-রংপুর মহাসড়কে ধান গবেষণা ইনস্টিটিউটের কাছে শেখপাড়ায় তাঁর লাশ পাওয়া যায়।রংপুরের কোতোয়ালি থানার ভারপ্রাপ্ত কর্মকর্তা (ওসি) আব্দুল কাদের জিলানির ভাষ্য, পুলিশ গাছে বাঁধা অবস্থায় মসিউরের লাশ উদ্ধার করেছে। নিহত মসিউরের স্ত্রী ও দুই সন্তান রয়েছে। পরিবার এ ব্যাপারে থানায় মামলা করবে।
