
যথাসময়ে সম্পদ বিবরণী দাখিল না করায় স্বরাষ্ট্র মন্ত্রণালয়ের বরখাস্ত হওয়া এক কর্মকর্তার বিরুদ্ধে মামলা করছে দুর্নীতি দমন কমি​শন (দুদক)। আজ রোববার কমিশন এ মামলার অনুমোদন দেয় বলে জানিয়েছেন দুদকের উপপরিচালক (জনসংযোগ) প্রণব কুমার ভট্টাচার্য।
দুদক সূত্র জানায়, স্বরাষ্ট্র মন্ত্রণালয়ের প্রধান হিসাবরক্ষণ কর্মকর্তার কার্যালয়ের এসএএস সুপার (বর্তমানে বরখাস্ত) মো. আনোয়ার হোসেনের বিরুদ্ধে এ মামলা হচ্ছে।
দুদকের একজন ঊর্ধ্বতন কর্মকর্তা জানান, জ্ঞাত আয়বহির্ভূত সম্পদ অর্জনের অভিযোগ অনুসন্ধানের অংশ হিসেবে আনোয়ার হোসেনকে সম্পদের বিবরণী দাখিলের নির্দেশ দেওয়া হয়। কিন্তু তিনি তা দাখিল করেননি। ​তাই কমি​শন তাঁর বিরুদ্ধে ‘নন সাবমিশন’ মামলার অনুমোদন দেয়।
সম্পদ বিবরণী দাখিল না করা দুদক আইন ২০০৪ এর ২৬(২) ধারা অনুসারে অপরাধ।
