
রাজধানীতে রোববার রাতে হঠাৎ বৃষ্টিতে স্বস্তি নেমে আসে জনজীবনে। এতে করে নগর ভ্যাপসা গরম থেকে কিছুটা হলেও স্বস্তি পেয়েছে নগরবাসী। বৃষ্টির কারণে ধুলাবালি থেকেও মিলেছে নিস্তার। খবর বাসস।
আবহাওয়া অধিদপ্তর জানিয়েছে, পশ্চিমা লঘুচাপের সঙ্গে পূবালী বাতাসের সংমিশ্রণের কারণে গত দুদিনে বিভিন্ন স্থানে বৃষ্টি ও বজ্রবৃষ্টি হচ্ছে। আবহাওয়াবিদ রুহুল কুদ্দুস বাসসকে জানান, রোববার সকাল ৬টা থেকে দুপুর ১২টা এবং কিছু সময় বিরতি দিয়ে বেলা ২টা থেকে পৌনে ৩টা পর্যন্ত ঢাকাসহ দেশের বিভিন্ন স্থানে বৃষ্টিপাত হয়েছে এবং কোথাও কোথাও বজ্রবৃষ্টি হয়। রুহুল কুদ্দুস আরও জানান, ৮ থেকে ৯ মার্চ আবারও আকাশ মেঘাচ্ছন্ন হবে এবং ১০ থেকে ১২ মার্চ বৃষ্টিপাতের সম্ভাবনা রয়েছে।
রোববার সকাল নয়টা থেকে পরবর্তী ২৪ ঘণ্টার আবহাওয়ার পূর্বাভাসে বলা হয়েছে, পশ্চিমা লঘুচাপের বর্ধিতাংশ হিমালয়ের পাদদেশে পশ্চিমবঙ্গ ও তৎসংলগ্ন এলাকায় অবস্থান করছে। এ ছাড়া মৌসুমি লঘুচাপ বঙ্গোপসাগর এলাকায় অবস্থান করছে। ঢাকায় রাত ও দিনের তাপমাত্রা সামান্য হ্রাস-বৃদ্ধি পেতে পারে বলে আবহাওয়া অফিস জানায়।
এর আগে সকালে আবহাওয়া অফিস জানায়, ঢাকা, চট্টগ্রাম, রাজশাহী, ময়মনসিংহ, খুলনা, বরিশাল ও সিলেট বিভাগে অস্থায়ী দমকা হাওয়াসহ বৃষ্টি অথবা বজ্র বৃষ্টি হতে পারে। এ ছাড়া দেশের অন্যত্র আকাশ মেঘলাসহ আবহাওয়া প্রধানত শুষ্ক থাকতে পারে।
