
পাবনার ঈশ্বরদী উপজেলার সাহাপুর ইউনিয়ন যুবলীগের সাধারণ সম্পাদক কোহিদুল ইসলাম ওরফে কুদ্দুস ফকিরকে গুলি করে ও কুপিয়ে আহত করা হয়েছে। তাঁকে গুরুতর অবস্থায় পাবনা জেনারেল হাসপাতালে ভর্তি করা হয়েছে।
সোমবার সন্ধ্যা সোয়া সাতটার দিকে সাহাপুরে এ ঘটনা ঘটে। ঈশ্বরদী থানার উপপরিদর্শক (এসআই) রাশেদুল ইসলাম ও যুবলীগ নেতা কুদ্দুসের চাচাতো ভাই ডাবলু ফকির বিষয়টি নিশ্চিত করেছেন। ডাবলু ফকির মুঠোফোনে জানান, সন্ধ্যার পর কুদ্দুস ফকির মোটরসাইকেল চালিয়ে সাহাপুর ইউনিয়নের মহাদেবপুর থেকে সাহাপুর মসজিদ মোড়ের দিকে যাচ্ছিলেন। এ সময় সাত-আটজন অস্ত্রধারী সন্ত্রাসী মোটরসাইকেলের গতিরোধ করে কুদ্দুসের দুই পায়ে গুলি করে এবং ডান হাতে ও শরীরের বিভিন্ন স্থানে কুপিয়ে মারাত্মক আহত অবস্থায় রাস্তায় ফেলে পালিয়ে যায়। খবর পেয়ে স্বজনেরা তাঁকে উদ্ধার করে পাবনা জেনারেল হাসপাতালে ভর্তি করেন। ডাবলু মিয়া বলেন, হামলাকারীদের তাঁর ভাই চিনতে পেরেছেন। কিছুটা সুস্থ হলে সে পুলিশকে জানাবে এবং মামলা করবে।
এসআই রাশেদুল বলেন, ঘটনাস্থলে পুলিশ পাঠানো হয়েছে। তবে কারা এ ঘটনার সঙ্গে জড়িত, এটি তদন্ত করা হচ্ছে।
কুদ্দুস ফকিরের রাজনৈতিক পরিচয় নিশ্চিত করেন উপজেলা আওয়ামী লীগের অর্থ সম্পাদক সাদেক আলী বিশ্বাস।
