
রাজধানীর রামপুরা থানায় করা চাঁদাবাজির মামলায় খিলগাঁও ৩ নম্বর ওয়ার্ড ছাত্রলীগের সভাপতি আবু তাহেরসহ চারজনের বিরুদ্ধে সম্প্রতি অভিযোগপত্র জমা দিয়েছে পুলিশ। মামলার তদন্তকারী কর্মকর্তা রামপুরা থানার উপপরিদর্শক মাজহারুল আমিন এই অভিযোগপত্র জমা দেন। 
গত ১৮ ফেব্রুয়ারি অভিযোগপত্র জমা দিলেও বিষয়টি মামলার নথিপত্র থেকে সম্প্রতি জানা গেছে। আবু তাহের ছাড়া অভিযোগপত্রে থাকা বাকি তিন আসামি হলেন একই ওয়ার্ড ছাত্রলীগের সাধারণ সম্পাদক সোহেল হোসেন এবং তাঁদের সহযোগী রাকিব হোসেন ও ইবরাহিম ভূঁইয়া। অভিযোগপত্রে বলা হয়েছে, গত বছরের ১৩ আগস্ট রাজধানীর রামপুরার বনশ্রীতে ফখরুদ্দীন বিরিয়ানি ও রেস্টুরেন্টে যান আসামি রাকিব ও ইবরাহিম। এর পর ওই রেস্টুরেন্টের ব্যবস্থাপক আইয়ুব আলীর কাছে খিলগাঁও থানা ছাত্রলীগের একটি কার্ড দিয়ে কাঙালি ভোজের জন্য চাঁদা দাবি করেন। কিন্তু আইয়ুব চাঁদা দিতে অস্বীকার করেন। একপর্যায়ে তিনি দেড় হাজার টাকা দিতে চাইলে তাঁকে ওই দুজন ধমক দিয়ে বলেন, ‘ভিক্ষা চাই নাকি’। পরে কৌশলে আইয়ুব রামপুরা থানার পুলিশকে খবর দেন। পরে পুলিশ ওই দুজনকে ঘটনাস্থল থেকে আটক করে। পরবর্তীতে তদন্তে প্রাথমিকভাবে চাঁদার অভিযোগ প্রমাণিত হয়। এর পর আইয়ুব বাদী হয়ে গত বছরের ১৯ আগস্ট রাকিব হোসেন ও ইবরাহিম ভূঁইয়ার নাম উল্লেখ করে মামলা করেন। তদন্তকারী কর্মকর্তা ছাত্রলীগের ওই দুই নেতার জড়িত থাকার প্রমাণ পেয়ে তাঁদের অভিযুক্ত করে।
