
দিনাজপুরের বিরামপুরে বর্ডার গার্ড বাংলাদেশের (বিজিবি) সঙ্গে চোরাকারবারিদের সংঘর্ষ হয়েছে। এ সময় গুলিতে দুই ব্যক্তি নিহত হয়েছেন। আজ মঙ্গলবার বিকেল সাড়ে চারটার দিকে এ ঘটনা ঘটে। 
নিহত ব্যক্তিদের একজন হলেন স্থানীয় একটি চায়ের দোকানদার শাহীন। অপরজন হলেন শাহীনের সহকারী সুলতান। তাঁদের বাড়ি বিরামপুর পৌর শহরের পূর্ব জগন্নাথপুর (কলোনিপাড়া) মহল্লায়।
ঘটনার প্রত্যক্ষদর্শী একাধিক ব্যক্তি প্রথম আলোকে বলেন, বিজিবি ২৯ ব্যাটালিয়নের একটি দল আজ বিকেলে বিরামপুরের কলোনিপাড়ায় চোরাচালানের পণ্য আটক করতে যায়। এ সময় চোরাকারবারিরা লাঠিসোঁটা নিয়ে বিজিবি সদস্যদের ওপর হামলা করে। একপর্যায়ে সাধারণ মানুষও এ সংঘর্ষে জড়িয়ে পড়ে। একপর্যায়ে বিজিবি সদস্যরা গুলি করলে শাহীন ও সুলতান গুলিবিদ্ধ হয়ে মারা যান। স্থানীয় বাসিন্দা ও পৌর আওয়ামী লীগের যুগ্ম আহ্বায়ক মোস্তাফিজুর রহমান আবু প্রথম আলোকে বলেন, নিহত শাহিন চায়ের দোকানদার, সুলতান তাঁর সহকারী।
২৯ ব্যাটালিয়নের অধিনায়ক লে. কর্নেল কোরবান আলী এ প্রসঙ্গে প্রথম আলোকে বলেন, চোরাকারবারিরা বিজিবির ওপর হামলা চালালে বিজিবি সদস্যরা আত্মরক্ষার্থে গুলি চালান। তবে নিহতদের পরিচয় জানা যায়নি বলে তিনি দাবি করেন।  ঘটনার পর থেকে উত্তেজিত এলাকাবাসী দিনাজপুর-ঢাকা মহাসড়ক অবরোধ করে রাখে। এতে রাস্তার দুই পাশে শত শত যানবাহন আটকা পড়ে। তারা রাজশাহীগামী তিতুমীর এক্সপ্রেস ট্রেনটিকেও রেলস্টেশনে আটক রাখে।
বিরামপুর থানার ভারপ্রাপ্ত কর্মকর্তা (ওসি) মো. আমিরুজ্জামান ঘটনার সত্যতা নিশ্চিত করেছেন। তিনি জানান, পরিস্থিতি নিয়ন্ত্রণ অতিরিক্ত পুলিশ মোতায়েন করা হয়েছে।
