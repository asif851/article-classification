
আবার নতুন দল গঠনের ঘোষণা দিয়েছেন সাবেক মন্ত্রী ও বিএনপির নেতা নাজমুল হুদা। এবারের দলের নাম বাংলাদেশ মানবাধিকার পার্টি বা বিএমপি।আজ শনিবার দুপুরে রাজধানীর তোপখানা রোডের মেহেরবা প্লাজায় নিজ ব্যবসায়িক কার্যালয়ে এক সংবাদ সম্মেলনে নাজমুল হুদা এই দলের ঘোষণা দেন।নাজমুল হুদা বলেন, ‘এই দল বাংলাদেশের তৃতীয় রাজনৈতিক জোট তথা বাংলাদেশ ন্যাশনাল অ্যালায়েন্সের চালিকাশক্তি হিসেবে জোটের অন্যান্য শরিক দলের সঙ্গে সুশাসন প্রতিষ্ঠায় একযোগে কাজ করবে।’ তিনি দেশের সব মানবাধিকার সংগঠনকে মানবাধিকার পার্টির পতাকাতলে জড়ো হতে আহ্বান জানান। অন্য যে কেউ চাইলে এই দলের প্রধান হতে পারবে বলে তিনি জানান। তিনি বলেন, তাঁর দলের লক্ষ্য হলো, জনগণের ইচ্ছার প্রতিফলন ঘটে—এমন জাতীয় নির্বাচনের আয়োজন করা।বিএনপির সঙ্গে মিল রাখতেই বিএমপি নাম দেওয়া হয়েছে কি না, জানতে চাইলে নাজমুল হুদা বলেন, ‘না এটা বিভ্রান্ত করতে করা হয়নি। সংক্ষিপ্ত নামে মিল থাকলেও যখন পুরো নাম বলা হবে, তখন পরিষ্কার হবে। আমরা সবাই শিক্ষিত। এটা নিয়ে সমস্যা হবে না।’
বিএনপিতে যোগ দেওয়ার গুঞ্জনের বিষয়ে নাজমুল হুদা বলেন, ‘লন্ডনে তারেক রহমানের সঙ্গে তাঁর বৈঠক হয়নি। তবে বৈঠকের ব্যাপারে বিএনপির ভারপ্রাপ্ত মহাসচিবের সঙ্গে বেশ কয়েকবার কথা হয়েছে বলে তিনি স্বীকার করেন। বর্তমান বিএনপি যে রাজনীতিতে ঝুঁকে পড়েছে, সেই রাজনীতি পছন্দ করেন না বলে জানান নাজমুল হুদা। তিনি বলেন, ‘এখন বিএনপিতে যাওয়া আমার ঠিক হবে না।’
নাজমুল হুদা বলেন, ‘মানবাধিকার প্রতিষ্ঠায় আমাদের মানবাধিকার সংস্থাগুলো এখন সেমিনার, সিম্পোজিয়াম আর গোলটেবিলে সীমাবদ্ধ রয়েছে। প্রশাসন এসব কর্মকাণ্ড ভ্রুক্ষেপ করছে না।’ এ কারণে মানবাধিকার সংগঠনগুলোকে গা ঝাড়া দিয়ে উঠতে হবে বলে মন্তব্য করেন তিনি।
নাজমুল হুদা বলেন, ‘আইন প্রয়োগ ও বাস্তবায়ন নিশ্চিত করতে আমাদেরও যেতে হবে ক্ষমতায়। গঠন করতে হবে সরকার। মানবাধিকারকে আর রাজনীতির বাইরে রাখা সম্ভব নয়।’
সংবাদ সম্মেলনে বাংলাদেশ ন্যাশনাল অ্যালায়েন্সের সহসভাপতি পরশ ভাসানী, রফিকুল ইসলাম প্রমুখ উপস্থিত ছিলেন।
২০১০ সালে নাজমুল হুদা বাংলাদেশ ন্যাশনালিস্ট ফ্রন্ট (বিএনএফ) গঠন করেন। মতবিরোধের কারণে ২০১৩ সালে এক সংবাদ সম্মেলনে নাজমুল হুদা এটি বিলুপ্ত ঘোষণা করেন। এ বছরের মে মাসে নাজমুল হুদা বাংলাদেশ ন্যাশনাল এলায়েন্স (বিএনএ) নামে আরেকটি দল গঠন করেন।
এবার নাজমুল হুদার নতুন দল বিএনএএকসঙ্গে দুই দল করবেন নাজমুল হুদা
