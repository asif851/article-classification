
চাঁপাইনবাবগঞ্জের গোমস্তাপুর উপজেলার শিমুলতলায় গত শুক্রবার রাতে আমবোঝাই একটি ট্রাকে ডাকাতি হয়েছে। এ ঘটনায় দুজনকে গ্রেপ্তার করেছে পুলিশ।ট্রাকচালকের সহকারী শরিফুল ইসলাম (২৫) ও পুলিশ সূত্র জানায়, উপজেলার রহনপুর আমবাজার থেকে আমবোঝাই করে ট্রাকটি ঢাকার উদ্দেশে রওনা দেয়। শুক্রবার দিবাগত রাত দেড়টার দিকে হাঁসুয়া-বল্লম, লাঠিসোঁটা নিয়ে ২০-২৫ জনের ডাকাত দল শিমুলতলায় ট্রাকটি থামায়। তারা হামলা চালিয়ে আম ব্যবসায়ী ও চালকদের কাছে থাকা ২৫ হাজার টাকা ও পাঁচটি মুঠোফোন ছিনিয়ে নেয়। ডাকাতদের মারধরে শরিফুল আহত হন।ট্রাকটির পেছনে পিকআপভ্যানে থাকা গোমস্তাপুর থানা-পুলিশের একটি দল বিষয়টি টের পেয়ে ডাকাত দলের সদস্যদের আটকের চেষ্টা করে। এ সময় পিকআপ ভ্যানে থাকা পুলিশকে তাড়া করে ডাকাতেরা। খবর পেয়ে থানা থেকে পুলিশের একটি দল গিয়ে সেখানে অভিযান চালায়। অভিযানে জেলার ভোলাহাটের মুসরিভূজা গ্রামের শরিফুল ইসলাম (৪৮) ও ধরমপুর গ্রামের রফিকুল ইসলাম নামে দুই ডাকাত আটক হয়।গোমস্তাপুর থানার উপপরিদর্শক (এসআই) আলী আকবর জানান, এ ব্যাপারে শরিফুল বাদী হয়ে থানায় একটি ডাকাতি মামলা করেছেন।
