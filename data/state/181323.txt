
ঢাকা-টাঙ্গাইল মহাসড়কে আজ রোববারও যানজট রয়েছে। এ কারণে যাত্রীদের দুর্ভোগ পোহাতে হচ্ছে।
সকাল সাড়ে সাতটার দিকে মির্জাপুর বাইপাস থেকে গোড়াইয়ের ক্যাডেট কলেজ এলাকা পর্যন্ত প্রায় ১০ কিলোমিটার দীর্ঘ যানজট দেখা গেছে। এ সময় মহাসড়কের ওই অংশে ঢাকামুখী যানবাহন থেমে ছিল। আর টাঙ্গাইলমুখী যানবাহন থেমে থেমে চলছিল।
পুলিশ, যানবাহনের চালক ও যাত্রীদের ভাষ্য, ঈদ উপলক্ষে মহাসড়কে যানবাহনের চাপ রয়েছে। বিভিন্ন সময় একাধিক স্থানে যানবাহন বিকল হয়ে পড়ছে। বিকল হয়ে পড়া যানবাহন সরিয়ে নিতে সময় লাগছে। এ ছাড়া ধেরুয়া রেলক্রসিংয়ে উড়াল সেতু না থাকায় ট্রেন আসা-যাওয়ার সময় যানবাহন চলাচল বন্ধ থাকছে। এসব কারণে যানজট বাড়ছে।
আজ মির্জাপুর উপজেলার গোড়াই শিল্পাঞ্চল এলাকার শিল্পকারখানা ছুটি হওয়ার কথা রয়েছে। ওই এলাকায় প্রায় ৩০ হাজার শ্রমিক রয়েছেন বলে জানা গেছে। ছুটি হলেই তাঁরা ঘরমুখী হবেন। এতে যানজট আরও বেড়ে যাওয়ার আশঙ্কা করা হচ্ছে।
মির্জাপুরের গোড়াই হাইওয়ে থানার উপপরিদর্শক (এসআই) মোতালেব হোসেন বলেন, মহাসড়কে যানবাহনের গতি কিছুটা কম। বিকেলের দিকে যানবাহন ও যাত্রীসংখ্যা বাড়তে পারে। তখন যানজট তীব্র হতে পারে। ঈদে ঘরমুখী যাত্রীদের যাত্রা নির্বিঘ্ন করতে পুলিশ নিরলসভাবে পরিশ্রম করে যাচ্ছে।
