
গাইবান্ধার গোবিন্দগঞ্জে সাঁওতালদের ওপর হামলা, হত্যা, ঘরে আগুন, পুরোনো বসতবাড়িতে লুটপাটের ঘটনায় করা মামলায় সন্দেহভাজন আরও দুজনকে পুলিশ গ্রেপ্তার করেছে।
গতকাল শুক্রবার রাতে নিজ বাড়ি থেকে তাঁদের গ্রেপ্তার করা হয়। তাঁরা হলেন গোবিন্দগঞ্জ উপজেলার তরফকামাল গ্রামের সরোয়ার হোসেন (৪১) ও একই গ্রামের আকবর আলী (৫০)। আজ শনিবার সকালে আদালতের মাধ্যমে তাঁদের কারাগারে পাঠানো হয়েছে। এ নিয়ে এই মামলায় মোট ১০ জন গ্রেপ্তার হলেন।
ঘটনার ১১ দিন পর গত বুধবার রাতে সাঁওতালদের মামলা নেয় পুলিশ। সাঁওতালদের পক্ষে উপজেলার সাপমারা ইউনিয়নের রামপুরা গ্রামের স্বপন মুরমু বাদী হয়ে প্রায় ৬০০ জনকে অজ্ঞাত আসামি দেখিয়ে এই মামলা করেন।
গোবিন্দগঞ্জ থানার ভারপ্রাপ্ত কর্মকর্তা (ওসি) সুব্রত সরকার বলেন, পুলিশের গ্রেপ্তার অভিযান চলছে।
গত ৬ নভেম্বর গোবিন্দগঞ্জ উপজেলায় রংপুর চিনিকলের জমিতে আখ কাটাকে কেন্দ্র করে পুলিশ ও চিনিকল শ্রমিক-কর্মচারীদের সঙ্গে সাঁওতালদের সংঘর্ষ হয়। এতে পুলিশসহ উভয় পক্ষের অন্তত ২০ জন আহত হন। আহত ব্যক্তিদের মধ্যে তিরবিদ্ধ হয়েছেন নয়জন। গুলিবিদ্ধ হন চারজন। এই সংঘর্ষের ঘটনায় তিনজন সাঁওতাল নিহত হন।
আরও পড়ুন:আয়নায় আমার ঘাড়ে কার মুখ?সাঁওতালদের মামলায় আরও তিনজন গ্রেপ্তারসাঁওতালদের আনলেন যাঁরা, উচ্ছেদেও তাঁরাজামিন পেলেন দুই সাঁওতালঅবশেষে সাঁওতালদের মামলা নিল পুলিশসাঁওতালদের ফসল কাটার সুযোগ দিতে হাইকোর্টের নির্দেশএবার ধান নিয়ে উৎকণ্ঠাগোবিন্দগঞ্জে কোন কর্তৃত্ববলে গুলি ব্যাখ্যা জানতে নির্দেশনা চেয়ে রিট
