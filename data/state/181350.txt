
বিশিষ্ট আইনজীবী ড. কামাল হোসেন বলেছেন, অসাম্প্রদায়িক রাষ্ট্র ও সমাজ প্রতিষ্ঠার জন্য মুক্তিযুদ্ধে লাখ লাখ মানুষ জীবন দিয়ে গেছেন। জীবন দিয়ে হলেও অসাম্প্রদায়িক চেতনা রক্ষা করতে হবে।গতকাল শনিবার জাতীয় জাদুঘর মিলনায়তনে আহমদিয়া মুসলিম জামা’ত আয়োজিত শান্তি সম্মেলনে শুভেচ্ছা বক্তব্যে ড. কামাল এসব কথা বলেন। তিনি বলেন, ‘পঞ্চাশের দশক থেকেই বাঙালিরা অন্যায়ের বিরুদ্ধে ঐক্যবদ্ধ হয়েছে। সাম্প্রদায়িক রাজনীতি আমরা তখন থেকেই প্রত্যাখ্যান করেছি। বায়ান্ন, চুয়ান্নতে আমরা ঐক্যবদ্ধ হয়েছি, সেই ঐতিহ্য আমরা ধরে রেখেছি।’আহমদিয়া মুসলিম জামা’তের বাংলাদেশের মোবাল্লেগ ইনচার্জ আবদুল আউয়াল খান চৌধুরী বলেন, দীর্ঘদিন ধরে এ দেশে বিভিন্ন ধর্ম ও সম্প্রদায়ের মানুষ শান্তিপূর্ণভাবে সহাবস্থান করে আসছে। কিন্তু আজ উদ্বেগের সঙ্গে বলতে হয়, আমাদের সেই শাশ্বত চরিত্র বিনষ্ট করে দেশে অস্থিতিশীল পরিস্থিতি সৃষ্টির চেষ্টা চালানো হচ্ছে।আন্তর্জাতিক বৌদ্ধবিহারের সুনন্দপ্রিয় ভিক্ষু বলেন, কিছু বিপথগামী ধর্মের নামে যে নৃশংসতা চালাচ্ছে, তা অবাক করার বিষয়। ধর্মের নামে নিরীহ মানুষ হত্যা শান্তিপ্রিয় মানুষদের ভাবিয়ে তুলেছে। তিনি বলেন, ‘বাড্ডায় আমাদের পুলিশ পাহারায় চলতে হয়।’আহমদিয়া মুসলিম জামা’তের ন্যাশনাল আমির মোবাশশের উর রহমানের সভাপতিত্বে সম্মেলনে আরও বক্তব্য দেন ঢাকা বিশ্ববিদ্যালয়ের বিশ্বধর্ম ও সংস্কৃতি বিভাগের চেয়ারম্যান ফাদার তপন ডি রোজারিও, সিলেট রামকৃষ্ণ মঠ ও মিশনের অধ্যক্ষ স্বামী চন্দ্রনাথানন্দ মহারাজ, সাংবাদিক শাহরিয়ার কবির, ব্রাদার গিওম, আইনজীবী তুরিন আফরোজ, হিন্দু বৌদ্ধ খ্রিষ্টান ঐক্য পরিষদের কাজল দেবনাথ, সাইয়্যেদ হাবিব রেজা হোসাইনী, মেজর জেনারেল (অব.) আবদুর রশীদ, আহমদিয়া জামা’তের নায়েবে আমির মীর মোবাশ্বের আলী, বহিঃসম্পর্ক ও গণসংযোগ সম্পাদক আহমদ তবশির চৌধুরী। সম্মেলন সঞ্চালনা করেন ঢাকা বিশ্ববিদ্যালয়ের অধ্যাপক নাজমুল হক।বক্তারা সাম্প্রতিক সময়ে দেশে বিভিন্ন ধর্মীয় সম্প্রদায় ও গোষ্ঠীর ওপর হামলায় উদ্বেগ প্রকাশ করে বলেন, কিছু স্বার্থান্বেষী মহল দেশে সাম্প্রদায়িক সম্প্রীতি বিনষ্ট এবং উগ্র ধর্মান্ধতা ও জঙ্গিবাদ বিস্তারের অপচেষ্টা চালাচ্ছে। সব ধর্মই শান্তি ও সম্প্রীতির শিক্ষা দেয়। কিন্তু কিছু স্বার্থান্বেষী মহল ধর্মের অপব্যাখ্যা করে কিছু মানুষকে উগ্রবাদ ও জঙ্গিবাদের দিকে আকৃষ্ট করছে।
