
রাজধানীর শাহবাগ থানার ওসমানী উদ্যানের পুকুর থেকে এক নারীর অর্ধগলিত লাশ উদ্ধার করেছে পুলিশ। আজ শুক্রবার সকাল নয়টার দিকে লাশটি উদ্ধার করা হয়।
আমাদের ঢাকা মেডিকেল সংবাদদাতা জানান, বেলা একটার দিকে লাশটি ঢাকা মেডিকেল কলেজ হাসপাতালে নেওয়া হয়। লাশের জিভ বের করা ছিল। পরনে বাটিক প্রিন্টের সালোয়ার-কামিজ ছিল।
শাহবাগ থানার উপপরিদর্শক (এসআই) আনারুল ইসলাম লাশটি ঢাকা মেডিকেল কলেজে পাঠানোর সত্যতা নিশ্চিত করেছেন। ময়নাতদন্তের পর এটি হত্যাকাণ্ড কি না, এ ব্যাপারে নিশ্চিত হওয়া যাবে বলে তিনি জানান। 
