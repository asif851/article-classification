
‘প্রথম আলো’র শাহজালাল বিজ্ঞান ও প্রযুক্তি বিশ্ববিদ্যালয় প্রতিনিধি মুন্সী মো. মিসবাহ উদ্দিনের সাময়িক বহিষ্কারাদেশের কার্যকারিতা তিন মাসের জন্য স্থগিত করেছেন হাইকোর্ট।
আজ বুধবার বিচারপতি নাঈমা হায়দার ও বিচারপতি জাফর আহমেদ সমন্বয়ে গঠিত হাইকোর্টের বেঞ্চ মিসবাহ উদ্দিনের করা এক রিট আবেদনের প্রাথমিক শুনানি নিয়ে রুল জারির পাশাপাশি এ আদেশ দেন। রুলে তাঁর সাময়িক বহিষ্কারাদেশ কেন বেআইনি ঘোষণা করা হবে না, তা জানতে চাওয়া হয়।
আদালতে আবেদনকারীর পক্ষে শুনানি করেন আইনজীবী জহুরুল ইসলাম ও আফতাব উদ্দিন ছিদ্দিকী। রাষ্ট্রপক্ষে ছিলেন ডেপুটি অ্যাটর্নি জেনারেল মোখলেছুর রহমান।
মোখলেছুর রহমান প্রথম আলো ডটকমকে বলেন, আদালত মো. মিসবাহ উদ্দিনের স্বাভাবিক শিক্ষাজীবন যাতে ব্যাহত না হয়, সে বিষয়ে নির্দেশ দিয়েছেন।
আবেদনকারীর আইনজীবী আফতাব উদ্দিন ছিদ্দিকী বলেন, আদালত রুল জারির সঙ্গে মিসবাহ উদ্দিনের সাময়িক বহিষ্কারাদেশের কার্যকারিতা তিন মাসের জন্য স্থগিত করেছেন। 
গত ২২ এপ্রিল ‘প্রথম আলো’য় ‘শিক্ষক নিয়োগে নীতিমালা লঙ্ঘন’ শিরোনামে একটি প্রতিবেদন ছাপা হয়। প্রতিবেদনে শাহজালাল বিজ্ঞান ও প্রযুক্তি বিশ্ববিদ্যালয়ের প্রাণরসায়ন ও অণুপ্রাণ বিভাগের একজন শিক্ষকের নিয়োগের ক্ষেত্রে নীতিমালা লঙ্ঘনের বিষয়ে বলা হয়।
ওই দিনই কম্পিউটার বিজ্ঞান ও প্রযুক্তি বিভাগের শিক্ষার্থী মুন্সী মো. মিসবাহ উদ্দিনকে বিশ্ববিদ্যালয় থেকে সাময়িকভাবে বহিষ্কার করা হয়। ওই আদেশের বৈধতা চ্যালেঞ্জ করে গত ৫ মে রিট করেন মিসবাহ উদ্দিন। রিটে বিশ্ববিদ্যালয়ের উপাচার্য, সহ-উপাচার্য, রেজিস্ট্রার, প্রক্টরসহ ছয়জনকে বিবাদী করা হয়।
