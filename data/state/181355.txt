
দুই দিন বন্ধ রাখার পর আজ বৃহস্পতিবার থেকে আবারও নগরের বর্জ্য অপসারণের সিদ্ধান্ত নিয়েছে নারায়ণগঞ্জ সিটি করপোরেশন। গতকাল বুধবার দুপুরে সিটি করপোরেশনের জরুরি সভায় এ সিদ্ধান্ত নেওয়া হয়।সভার সিদ্ধান্ত অনুযায়ী আজ থেকে আবারও নগরের বর্জ্য সংগ্রহ করে বিকল্প কোনো স্থান না থাকায় তা ঢাকা-নারায়ণগঞ্জ লিংক রোডের পাশেই (আগের স্থানেই) অপসারণ করার সিদ্ধান্ত নেওয়া হয়।ঢাকা-নারায়ণগঞ্জ লিংক রোডের পাশে ময়লা ফেলার অভিযোগে সিটি করপোরেশনকে উদ্দেশ্যমূলকভাবে দুই লাখ টাকা জরিমানা করেছে পরিবেশ অধিদপ্তর—এমন অভিযোগের ভিত্তিতে তারা ময়লা অপসারণ বন্ধ রাখে।নারায়ণগঞ্জ সিটি করপোরেশনের ভারপ্রাপ্ত মেয়র হাজি ওবায়দুল্লাহ বলেন, উদ্ভূত পরিস্থিতিতে গতকাল সিটি করপোরেশনের কাউন্সিলর ও কর্মকর্তাদের নিয়ে জরুরি বৈঠকের আয়োজন করা হয়।ভারপ্রাপ্ত মেয়র বলেন, ‘আমাদের বর্জ্য অপসারণের জন্য চারটি বিকল্প স্থান দেওয়া হলেও সেখানে রাজউকের অনুমতি পাওয়া যায়নি। পরিবেশ অধিদপ্তর যদি আমাদের বাধা দিতে আসে, আমরা তখন সে অনুযায়ী ব্যবস্থা নেব। আমরা জনগণের ভোটে নির্বাচিত। জনগণের কাছে আমাদের জবাবদিহি আছে। আমরা জনদুর্ভোগ দেখে চুপ করে বসে থাকতে পারি না।’
