
ঢাকা মহানগর পুলিশের (ডিএমপি) কমিশনার আছাদুজ্জামান মিয়া বলেছেন, বনানীতে বিশ্ববিদ্যালয়ের দুই ছাত্রী ধর্ষণের মামলা নেওয়ার ক্ষেত্রে কোনো গাফিলতি ছিল না। তবে কিছু কিছু ব্যত্যয় ঘটেছে। সে জন্য সংশ্লিষ্ট ব্যক্তিদের কৈফিয়ত তলব করা হয়েছে। জবাব পেলে ব্যবস্থা নেওয়া হবে।
আজ সোমবার আছাদুজ্জামান মিয়া তাঁর কার্যালয়ে আসন্ন রমজান মাসের নিরাপত্তা নিয়ে বৈঠকের পর ব্রিফিংয়ে সাংবাদিকদের প্রশ্নের জবাবে এসব কথা বলেন।
ডিএমপি কমিশনার বলেন, মামলা নেওয়ার ক্ষেত্রে বনানী থানা-পুলিশের গাফিলতি খতিয়ে দেখতে গঠিত তদন্ত কমিটি তাঁর কাছে প্রতিবেদন দিয়েছে। প্রতিবেদন অনুযায়ী, কৈফিয়ত তলব করা হয়েছে।
বনানী থানায় ধর্ষণের মামলা করতে বিশ্ববিদ্যালয়ের দুই ছাত্রীকে টানা ৪৮ ঘণ্টা যুদ্ধ করতে হয়েছে বলে অভিযোগ ওঠে। তাই বনানী থানা-পুলিশের ভূমিকা খতিয়ে দেখতে পুলিশের পক্ষ থেকে তিন সদস্যের কমিটি গঠন করা হয়।  কমিটি সূত্র জানায়, দুই ছাত্রীর মামলা নিতে বিলম্ব, ধর্ষণের শিকার ছাত্রীদের সঙ্গে অসদাচরণ এবং আসামি গ্রেপ্তারে বনানী থানা-পুলিশের ভূমিকা কী ছিল, তা নিয়ে তদন্ত হয়।
গত ২৮ মার্চ বনানীর রেইনট্রি হোটেলে বিশ্ববিদ্যালয়ের দুই ছাত্রী ধর্ষণের শিকার হন—এ অভিযোগে ৬ মে বনানী থানায় পাঁচজনের বিরুদ্ধে মামলা করেন ঘটনার শিকার এক ছাত্রী। মামলায় শাফাত আহমেদ, সাদমান সাকিফ, নাঈম আশরাফ, শাফাতের গাড়িচালক বিল্লাল হোসেন ও দেহরক্ষী রহমত আলীকে আসামি করা হয়। ইতিমধ্যে সব আসামিকে গ্রেপ্তার করা হয়েছে।আরও পড়ুন...
৪৮ ঘণ্টা চেষ্টার পর বিশ্ববিদ্যালয়ছাত্রীর ধর্ষণের মামলা নিল পুলিশ
