
সড়ক নিরাপত্তার আইন আছে। নানা কমিটিও আছে। কিন্তু আইনের বাস্তবায়ন ও তদারকি নেই। এর ফলে স্বাধীনতার পর গত ৪৪ বছরে সড়ক দুর্ঘটনায় কমপক্ষে তিন লাখ মানুষের প্রাণ গেছে। আহত হয়েছে আরও সাত লাখ মানুষ।গতকাল শনিবার ইংরেজি দৈনিক দ্য ডেইলি স্টার ভবনে ‘আমাদের সড়ক কীভাবে আরও নিরাপদ করা যায়?’ শীর্ষক এক গোলটেবিল বৈঠকে বক্তাদের বক্তব্যে এ তথ্য উঠে এসেছে। বৈঠকটি সঞ্চালনা করেন ডেইলি স্টার-এর মতামত ও কৌশলগতবিষয়ক সম্পাদক শাহেদুল আনাম খান।বৈঠকে গবেষক ও প্রাবন্ধিক সৈয়দ আবুল মকসুদ বলেন, সবচেয়ে রক্ষণশীল হিসেবেও স্বাধীনতার পর সড়ক দুর্ঘটনায় তিন লাখ মানুষ মারা গেছে। আহত হয়েছে আরও প্রায় সাত লাখ। বার্ড ফ্লু কিংবা কলেরায় এভাবে মানুষ মরলে হইচই পড়ে যেত। দুর্ঘটনার পর পরিবহনমালিক, শ্রমিক ও সড়ক নির্মাণে নিয়োজিত ব্যক্তিরা একে অপরের ওপর দোষ চাপান। কিন্তু প্রকৃত দোষীর কতজন কারাগারে আছেন? শাস্তি হয়েছে কজনের? আসলে সবকিছুর মূলে রয়েছে দুর্নীতি।সৈয়দ আবুল মকসুদ আরও বলেন, সড়ক নিরাপত্তার বৈঠকে জাঁদরেল মন্ত্রীরা মালিক-শ্রমিকনেতাদের সামনে মিনমিন করে কথা বলেন। মন্ত্রীদের অসহায় হওয়ার কারণ হচ্ছে তাঁরা এসব ব্যবসার সঙ্গে জড়িত। অথবা চাঁদার ভাগ পান।ডেইলি স্টার সম্পাদক মাহ্ফুজ আনাম বলেন, কার দোষ, কে করেছে এগুলো অতীত, জটিল বিষয়। কীভাবে দুর্ঘটনা বন্ধ করা যায়, শৃঙ্খলা আনা যায়, সেটাই মুখ্য। চারদিক থেকে আওয়াজ তুলতে হবে। তবে এর জন্য সঠিক তথ্যের ভান্ডার গড়ে তুলতে হবে। বাংলাদেশ সড়ক পরিবহন সমিতির মহাসচিব খোন্দকার এনায়েত উল্যাহ বলেন, পরিবহনমালিক ও চালকের শাস্তি হলে সড়কের ত্রুটির জন্য সংশ্লিষ্ট প্রকৌশলীদেরও শাস্তির ব্যবস্থা থাকা উচিত।বিশিষ্ট আইনজীবী সারা হোসেন বলেন, সড়ক দুর্ঘটনা বললে মনে হয় দৈবাৎ ঘটনা। হয়ে গেছে, কারও কিছু করার নেই। এখন এই শব্দের ব্যবহারে পরিবর্তন আনা দরকার। বিশ্ব স্বাস্থ্য সংস্থার প্রতিনিধি মোস্তফা জামান বলেন, গরু-ছাগল কিংবা ডান-বাম চিনে লাইসেন্স পেয়ে গেলে সড়কে মৃত্যুর মিছিল আরও বাড়বে।বাংলাদেশ সড়ক পরিবহন শ্রমিক ফেডারেশনের সাংগঠনিক সম্পাদক মোখলেছুর রহমান বলেন, ২২ লাখ নিবন্ধিত যানবাহনের বিপরীতে বৈধ লাইসেন্স আছে ১৫ লাখ।বিআরটিএ সচিব শওকত আলী বলেন, স্বয়ংক্রিয় যন্ত্রের মাধ্যমে ফিটনেস সনদ দেওয়ার কাজ চলছে।
