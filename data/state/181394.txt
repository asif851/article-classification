
কুষ্টিয়ায় প্রায় ৯ কোটি টাকা ব্যয়ে একটি আধুনিক সুইমিংপুল নির্মাণ করা হয়েছে। গতকাল বুধবার দুপুরে যুব ও ক্রীড়া প্রতিমন্ত্রী বীরেন শিকদার কুষ্টিয়া স্টেডিয়ামের পাশের এ সুইমিংপুল উদ্বোধন করেন।জেলা ক্রীড়া সংস্থা সূত্র জানায়, জাতীয় ক্রীড়া পরিষদের উদ্যোগে ৮ কোটি ৭৮ লাখ ৩৮ হাজার টাকা ব্যয়ে নির্মিত হয়েছে সুইমিংপুলটি। সুইমিংপুলে থাকছে দোতলা প্যাভিলিয়ন, পাঁচ ধাপবিশিষ্ট সাধারণ গ্যালারি, আরসিসি সংযোগ সড়ক, গভীর নলকূপ, ফিল্টারেশন প্ল্যান্টসহ বিভিন্ন সুযোগ-সুবিধা। সুইমিংপুলের নির্মাণকাজ শুরু হয় ২০১৪ সালের ৩০ মার্চ। গত বছর কাজ শেষ হয়।সুইমিংপুল উদ্বোধন করে বীরেন শিকদার বলেন, দেশের ক্রীড়াঙ্গনে কুষ্টিয়ার কৃতী সন্তানদের বিচরণ দীর্ঘদিন ধরে। তারই ধারাবাহিকতায় এ সুইমিংপুলটি অত্যন্ত কার্যকর ভূমিকা রাখবে। কুষ্টিয়া শহরের মিলপাড়ায় একটি আধুনিক মানের ক্রিকেট স্টেডিয়াম নির্মাণ করা হবে বলে জানান তিনি।অনুষ্ঠানে প্রধান অতিথি ছিলেন আওয়ামী লীগের যুগ্ম সাধারণ সম্পাদক ও কুষ্টিয়া-৩ (সদর) আসনের সাংসদ মাহবুব উল আলম হানিফ, বিশেষ অতিথি ছিলেন জাতীয় ক্রিকেট দলের নির্বাচক কাজী হাবিবুল বাশার সুমন, কুষ্টিয়ার জেলা প্রশাসক জহির রায়হান, পুলিশ সুপার এস এম মেহেদী হাসান, জেলা আওয়ামী লীগের সভাপতি সদর উদ্দীন খান, জেলা ক্রীড়া সংস্থার সাধারণ সম্পাদক অনুপ কুমার নন্দী, জাতীয় সাঁতারু রুবেল রানা, নারী সাঁতারু সবুরা প্রমুখ।জেলা ক্রীড়া সংস্থার সাধারণ সম্পাদক অনুপ কুমার নন্দী বলেন, কুষ্টিয়াবাসীর অনেক দিনের একটা স্বপ্ন পূরণ হলো। দেশের যাঁরা নামকরা সাঁতারু আছেন, তাঁদের বেশির ভাগের বাড়ি কুষ্টিয়ায়। সুইমিংপুল হওয়ায় এখন আরও সাঁতারু বেরিয়ে আসবেন।
