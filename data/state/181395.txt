
সংলাপ ও সমঝোতার মাধ্যমে রাজনৈতিক সংকটের সমাধান না মিললে গণ-আন্দোলনের বিকল্প নেই বলে মন্তব্য করেছেন বিএনপির স্থায়ী কমিটির সদস্য মওদুদ আহমদ। তিনি বলেছেন, শুধু নিরপেক্ষ নির্বাচন কমিশন নয়, নির্বাচনকালীন সহায়ক সরকার না হলে নির্বাচন সুষ্ঠু হবে না। আজ শুক্রবার দুপুরে জাতীয় প্রেসক্লাবে সাবেক রাষ্ট্রপতি জিয়াউর রহমানের ৮১তম জন্মবার্ষিকী উপলক্ষে আলোচনা সভায় মওদুদ আহমদ এসব কথা বলেন। নির্বাচন কমিশন গঠন নিয়ে রাজনৈতিক দলগুলোর সঙ্গে রাষ্ট্রপতির সংলাপের বিষয়ে মওদুদ আহমদ বলেন, ‘আশা করি এই সংলাপে তিনি একটা ফলপ্রসূ সমাধান দেবেন, যাতে আমরা সবাই সন্তুষ্ট হই। নির্বাচন কমিশনকে যতই শক্তিশালী করেন, যদি দলীয় সরকার থাকে, তাহলে কখনোই নির্বাচন কমিশন নিরপেক্ষভাবে কাজ করতে পারবে না। সংলাপ-সমঝোতার পথ আমরা নিয়েছি। কিন্তু এই পথে যদি সমাধান না হয় তাহলে গণ-আন্দোলন ছাড়া আর বিকল্প নাই।’
