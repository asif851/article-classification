
বিভিন্ন দেশে স্বাস্থ্য, কর্মসংস্থান ও অর্থনৈতিক সমৃদ্ধির লক্ষ্যে গঠিত বিশ্ব স্বাস্থ্য সংস্থার (ডব্লিউএইচও) উচ্চপর্যায়ের কমিশন তার চূড়ান্ত প্রতিবেদন জাতিসংঘের মহাসচিব বান কি মুনের কাছে পেশ করেছেন।বান কি মুনের দপ্তরে গত মঙ্গলবার এ প্রতিবেদন পেশ করেন কমিশনের সহকারী চেয়ারম্যান ফ্রান্সের প্রেসিডেন্ট ফ্রাঁসোয়া ওলাঁদ ও দক্ষিণ আফ্রিকার প্রেসিডেন্ট জ্যাকব জুমা। নোবেল বিজয়ী অর্থনীতিবিদ অধ্যাপক মুহাম্মদ ইউনূস জাতিসংঘের মহাসচিব নিযুক্ত এ কমিশনের একজন সদস্য। প্রতিবেদনটিতে তাঁর সামাজিক ব্যবসার ধারণা বিশেষভাবে আলোচিত হয়।জাতিসংঘের মহাসচিব গত ২ মার্চ বৈষম্য দূরীকরণ এবং অন্তর্ভুক্তিমূলক অর্থনৈতিক সমৃদ্ধির জন্য স্বাস্থ্য ও সামাজিক ক্ষেত্রে কর্মসংস্থান সৃষ্টির লক্ষ্যে ওই কমিশন গঠনের ঘোষণা দেন।প্রতিবেদনটির বিশেষ অংশে প্রচলিত স্বাস্থ্যসেবা থেকে বঞ্চিত পৃথিবীর চরম দরিদ্র মানুষকে সামাজিক ব্যবসার মাধ্যমে কীভাবে এ সেবার আওতায় নিয়ে আসা যায়, সে প্রসঙ্গে মুহাম্মদ ইউনূসের পরামর্শ চান বিশ্ব স্বাস্থ্য সংস্থার মহাপরিচালক মার্গারেট চ্যান। চূড়ান্ত প্রতিবেদনটিতে তাঁর সেই পরামর্শ অন্তর্ভুক্ত করা হয়েছে।পরামর্শে মুহাম্মদ ইউনূস যুক্তি তুলে ধরে বলেন, স্বাস্থ্যসেবা সমস্যার সমাধানের লক্ষ্যে এটিকে হতে হবে আরও বেশি টেকসই এবং প্রযুক্তির সর্বোচ্চ ব্যবহারের মাধ্যমে একে আনতে হবে বিশ্বের প্রতিটি মানুষের ক্রয়ক্ষমতার মধ্যে। গুরুত্ব দিতে হবে সামাজিক ব্যবসা উদ্যোগের ব্যাপক প্রসার এবং সব ধরনের অস্বাস্থ্যকর খাবার ও পানীয় বর্জনের ওপর।জাতিসংঘের সাধারণ পরিষদের অধিবেশনের পাশাপাশি মঙ্গলবার আয়োজিত একটি অনুষ্ঠানে বান কি মুনকে প্রতিবেদনটি কমিশনের সব কমিশনারের উপস্থিতিতে প্রদান করা হয়। আগের দিন ল্যানসেট সম্পাদক ড. রিচার্ড হরটনের সঞ্চালনায় জাতিসংঘের সদর দপ্তরে প্রতিবেদনটি অনুমোদনের লক্ষ্যে কমিশনাররা একটি বৈঠকে একত্র হন।অনুষ্ঠানে বিশ্ব স্বাস্থ্য সংস্থার মহাপরিচালক আমন্ত্রিত কমিশনারদের মধ্যে ছিলেন মুহাম্মদ ইউনূসও। অন্যান্য উল্লেখযোগ্য কমিশনারের মধ্যে উপস্থিত ছিলেন নোবেল বিজয়ী অর্থনীতিবিদ জোসেফ স্টিগলিজ, ড. জুডিথ শামিয়ান ও আফ্রিকান ইউনিয়ন কমিশনের চেয়ারপারসন ড. নিকোসাজানা লামিনি-জুমা। বিজ্ঞপ্তি।
