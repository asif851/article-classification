
কোনো জায়গায় কোনো জঙ্গি থাকলে আইনশৃঙ্খলা রক্ষাকারী বাহিনীর সদস্যরা তাদের ধরতে গিয়ে গোলাগুলি হলে দু-চারজন মারা যাবে। তবে সবই মারা যাওয়া রহস্যজনক।আজ রোববার সন্ধ্যায় বিএনপি চেয়ারপারসন খালেদা জিয়ার পক্ষে টাঙ্গাইলের মির্জাপুরে দানবীর রণদা প্রসাদ সাহার পূজামণ্ডপ পরিদর্শনে এসে স্থানীয় সাংবাদিকদের এসব কথা বলেন দলের স্থায়ী কমিটির সদস্য নজরুল ইসলাম খান।নজরুল ইসলাম খান বলেন, ‘যেখানেই বলা হচ্ছে, অমুক জায়গায় অতজন জঙ্গি পাওয়া গেছে। তাদের সবাই মারা যাচ্ছে। মরতেই পারে, কারণ কোনো জায়গায় কোনো জঙ্গি থাকলে, তাকে ধরতে গিয়ে গোলাগুলি হলে দু-চারজন মারা যাবে। তবে সবই মারা যাওয়া রহস্যজনক। আমরা চাই, জঙ্গি সমূলে উৎপাটন করা হোক। এর পেছনে যারা আছে, তাদেরও খুঁজে বের করা হোক।’বিএনপির স্থায়ী কমিটির এই সদস্য বলেন, যাঁরা সনাতন ধর্মে বিশ্বাস করেন, তাঁরা নিশ্চিন্তে পূজা উদ্‌যাপন করতে পারছেন, এটা আনন্দের ব্যাপার। তবে তাঁদের (সনাতন ধর্মের) অনেকেই অভিযোগ করছেন, তাঁরা জানমাল নিয়ে নিরাপদ বোধ করছেন না। তাঁদের সম্পত্তি দখল হয়ে যাচ্ছে। তিনি সরকারের কাছে তাঁদের নিরাপত্তার জোর দাবি জানান।
এর আগে কুমুদিনী চত্বরে পৌঁছালে কুমুদিনী কল্যাণ সংস্থার ব্যবস্থাপক রাজীব প্রসাদ সাহা নজরুল ইসলাম খানকে স্বাগত জানান। এ সময় নজরুল ইসলাম খান খালেদা জিয়ার পক্ষ থেকে শারদীয় দুর্গোৎসবের শুভেচ্ছা জানিয়ে পাঠানো ফুলের তোড়া রাজীব প্রসাদ সাহার হাতে তুলে দেন।এ সময় বিএনপির ভাইস চেয়ারম্যান মাহমুদুল হাসান ও আহমেদ আজম খান, চেয়ারপারসনের উপদেষ্টা বিজন কান্তি সরকার, বিএনপির নির্বাহী কমিটির শিশুবিষয়ক সম্পাদক স্থানীয় সাবেক সাংসদ আবুল কালাম আজাদ সিদ্দিকী, টাঙ্গাইল জেলা বিএনপির সাধারণ সম্পাদক সামসুল আলম, সাংগঠনিক সম্পাদক মো. ফরহাদ ইকবাল, মির্জাপুর উপজেলা বিএনপির সাধারণ সম্পাদক তারিকুল ইসলাম ও কুমুদিনী মেডিকেল কলেজ ও হাসপাতালের পরিচালক দুলাল চন্দ্র পোদ্দার উপস্থিত ছিলেন।
