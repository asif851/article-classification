
সেন্ট মার্টিনে সমুদ্রে গোসল করতে নেমে নিখোঁজ ঢাকার আহছানউল্লাহ বিশ্ববিদ্যালয়ের চার ছাত্রের মধ্যে দুজনের লাশ উদ্ধার করা হয়েছে।লাশ দুটি শাহরিয়ার ইসলাম ওরফে নোমান ও এস এম গোলাম রহিম ওরফে বাপ্পীর  বলে শনাক্ত করেছে পুলিশ ও কোস্টগার্ডের সদস্যরা। আজ বুধবার সকাল নয়টা ২০ মিনিটের দিকে সেন্ট মার্টিনের উত্তর সৈকতের পুলিশ ফাঁড়ির পেছন থেকে শাহরিয়ার ইসলাম ওরফে নোমানের লাশটি উদ্ধার করা হয়।বেলা সোয়া ১১টার দিকে সেন্ট মার্টিনের তিন কিলোমিটার উত্তরে বঙ্গোপসাগরে ভাসমান অবস্থায় বাপ্পীর লাশ উদ্ধার করা হয়। নোমান ও বাপ্পীসহ নিখোঁজ চারজনই আহছানউল্লাহ বিজ্ঞান ও প্রযুক্তি বিশ্ববিদ্যালয়ের কম্পিউটার সায়েন্স বিভাগের শেষ বর্ষের ছাত্র।আজ সকালে উত্তর সৈকতের পুলিশ ফাঁড়ির পেছনে স্থানীয় লোকজন ভাসমান একটি লাশ দেখতে পেয়ে পুলিশ ও কোস্টগার্ডকে খবর দেয়। পরে পুলিশ ও কোস্টগার্ড সদস্য লাশটি উদ্ধার করে নিখোঁজ ছাত্র শাহরিয়ার ইসলাম নোমানের লাশ বলে শনাক্ত করেন। বেলা সোয়া ১১টার দিকে সাগরে ভাসমান অবস্থায় আরেকটি লাশ দেখতে পেয়ে উদ্ধার করে কোস্টগার্ড সদস্যরা। পরে লাশটির ছবি তাঁর বন্ধুদের কাছে এমএমএস করলে তাঁরা লাশটি বাপ্পীর বলে শনাক্ত করেন।
সেন্ট মার্টিন ইউনিয়ন পরিষদের (ইউপি) চেয়ারম্যান নুরুল আমিন বলেন, গতকাল সেন্ট মার্টিনে আসা ওই বিশ্ববিদ্যালয়ের সব শিক্ষার্থী কক্সবাজার চলে যাওয়ায় লাশটি শনাক্ত করতে দেরি হয়েছে। ওই শিক্ষার্থীদের মধ্যে মইনুল হাসান ওরফে শুভ্র, মো. রাফিউজ্জামান সিফাত, রেজাউল ইসলাম মারুফ ও মো. আরমানের কাছে উদ্ধার হওয়া লাশের ছবি পাঠালে তাঁরা লাশটি শাহরিয়ার ইসলাম নোমানের বলে শনাক্ত করেন।
ঘটনার সত্যতা নিশ্চিত করে সেন্ট মার্টিন কোস্টগার্ড স্টেশনের কমান্ডার লে. শহিদ আল আহসান ও টেকনাফ থানার ভারপ্রাপ্ত কর্মকর্তা (ওসি) রণজিত্ কুমার বড়ুয়া বলেন, নোমানের লাশটি টেকনাফ নিয়ে আসা হচ্ছে।
গত সোমবার বেলা দুইটার দিকে আহছানউল্লাহ বিশ্ববিদ্যালয়ের শিক্ষার্থীরা সেন্ট মার্টিনে সমুদ্রে গোসল করতে নামেন। এ সময় মানফেজুল ইসলাম ওরফে ইভান (২৩) ও সাদ্দাম হোসেন ওরফে অঙ্কুর (২৩) নামের দুই ছাত্রের মৃত্যু হয়। এ ঘটনায় ইশতিয়াক বিন মাহমুদ, শাহরিয়ার ইসলাম নোমান, সাব্বির হাসান ও এস এম গোলাম রহিম নামের চার শিক্ষার্থী নিখোঁজ হন।
নিহত, নিখোঁজ ও উদ্ধার হওয়া শিক্ষার্থীরা ওই বিশ্ববিদ্যালয়ের কম্পিউটার সায়েন্স বিভাগের শেষ বর্ষের ছাত্র। মোট ৩৪ জন শিক্ষার্থীর একটি দল গত সোমবার দুপুর ১২টা সেন্ট মার্টিনে যায়।
 
