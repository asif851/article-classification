
আজ শনিবার দেশব্যাপী বিক্ষোভ কর্মসূচির ঘোষণা দিয়েছে জামায়াতে ইসলামীর ছাত্র সংগঠন ইসলামী ছাত্রশিবির। সংগঠনের কেন্দ্রীয় সভাপতি মো. দেলাওয়ার হোসেন ও অন্য নেতাদের মুক্তিসহ আরও কিছু দাবিতে এ কর্মসূচি দেওয়া হয়।
গতকাল শুক্রবার এক বিবৃতিতে শিবিরের কেন্দ্রীয় সেক্রেটারি জেনারেল আবদুল জব্বার কর্মসূচি ঘোষণা করেন। দাবি আদায় না হলে আগামীকাল রোববার সারা দেশে সকাল-সন্ধ্যা হরতাল পালন করা হবে বলে হুমকি দেন তিনি।
বিবৃতিতে কুমিল্লায় এক শিবির-কর্মীকে হত্যা ও ঢাকায় শিবিরের চার নেতাকে গ্রেপ্তারের পর আদালতে হাজির না করার প্রতিবাদ এবং নিখোঁজ চার শিবির নেতা সন্ধানের দাবি করা হয়।
