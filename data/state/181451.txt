
বৃষ্টির দাপট সহজে কমছে না। আগামীকাল বুধবারও বৃষ্টি চলবে বলে জানিয়েছেন আবহাওয়া বিশেষজ্ঞরা। ২৭ জুলাই থেকে পরিস্থিতি কিছুটা বদলাতে পারে বলে জানিয়েছে আবহাওয়া অধিদপ্তর।
দেশের তিনটি সমুদ্রবন্দর চট্টগ্রাম, মোংলা ও পায়রা এবং কক্সবাজারে ৩ নম্বর সতর্কসংকেত দেখাতে বলা হয়েছে। এসব এলাকায় নৌযানগুলোকে উপকূলের কাছাকাছি সাবধানে চলাচল করতে বলা হয়েছে।
আবহাওয়া অধিদপ্তরের পরিচালক শামছুদ্দীন আহমেদ প্রথম আলোকে বলেন, এখন ঘোর বর্ষাকাল। শ্রাবণ মাস, তাই বৃষ্টি চলছে। এ সময় বৃষ্টি হওয়াটাই স্বাভাবিক। মৌসুমি বায়ুর সক্রিয়তার কারণেই এই বৃষ্টি হচ্ছে।
আবহাওয়া অধিদপ্তর বলছে, গতকাল সোমবার সকাল ছয়টা থেকে আজ মঙ্গলবার সকাল ছয়টা পর্যন্ত ২৪ ঘণ্টায় মৌসুমি বায়ুর দাপটে সারা দেশেই বৃষ্টি হচ্ছে। তবে দেশের উপকূলীয় অঞ্চলে বৃষ্টির পরিমাণ বেশি। বিশেষ করে চট্টগ্রাম, বরিশাল ও খুলনায় বৃষ্টি বেশি। তুলনামূলক কম বৃষ্টি হচ্ছে রংপুরে। এ ছাড়া দেশের অন্য প্রায় সব জায়গাতেই বৃষ্টি হচ্ছে।
আজ সকাল ছয়টা পর্যন্ত চট্টগ্রামে ২২৩ মিলিমিটার, হাতিয়ায় ২১৮, কক্সবাজারে ২০৮, ময়মনসিংহে ৫২, ঢাকায় ৪৯, সিলেটে ৩২, রাজশাহীতে ৩১, খুলনায় ৯০, সাতক্ষীরায় ৫২ ও বরিশালে ৭২ মিলিমিটার বৃষ্টি হয়েছে।
আবহাওয়া অধিদপ্তর বলছে, মৌসুমি বায়ুর প্রভাব ও বাতাসের তারতম্যের কারণে উপকূলীয় এলাকায় সাগর উত্তাল রয়েছে। সেই সঙ্গে ঝোড়ো বাতাস বইছে।
