
রাজধানীর নিউমার্কেট এলাকায় একটি বাসায় ধর্ষণের শিকার হয়েছেন ১৮ বছরের এক কলেজছাত্রী। ওই কলেজছাত্রী ও পরিবারের অভিযোগ, পূর্বপরিচিত এক যুবক ঢাকায় বেড়াতে নিয়ে আসার কথা বলে গতকাল শুক্রবার দুপুরে তাঁকে ধর্ষণ করেন।
কলেজছাত্রীকে ঢাকা মেডিকেল কলেজ হাসপাতালে ভর্তি করা হয়েছে। পরিবারের সদস্যদের দেওয়া তথ্যের ভিত্তিতে আমাদের ঢাকা মেডিকেল সংবাদদাতা জানান, আজ সকালে ওই ছাত্রী ও তাঁর মা-বাবা জানান, গতকাল সকাল সাড়ে সাতটার দিকে তিনি (ছাত্রী) মুন্সিগঞ্জের বাড়ি থেকে বের হন। এক মাস আগে কলেজে যাওয়া-আসার পথে সুমন নামের এক ব্যক্তির সঙ্গে মেয়েটির পরিচয় হয়। সুমন নিজেকে কখনো ব্যবসায়ী ও কখনো চাকরিজীবী বলে পরিচয় দিতেন। মুঠোফোনে সুমনের সঙ্গে কথা হতো ওই ছাত্রীর। গতকাল সুমন তাঁকে ঢাকায় বেড়াতে নিয়ে আসার কথা বলেন।
ওই ছাত্রীর ভাষ্য, গতকাল সকাল সাড়ে ১০টার দিকে তিনি গুলিস্তানে আসেন। সেখান থেকে সুমন তাঁকে নিয়ে জাতীয় সংসদ ভবনে ঘুরতে যান। পরে নিউমার্কেট এলাকার একটি বাসায় নিয়ে তাঁকে ধর্ষণ করে পালিয়ে যান। রক্তাক্ত অবস্থায় মেয়েটি তাঁর মাকে ফোন করে বিস্তারিত জানান। পরে মা এসে তাঁকে নিয়ে যান। মুন্সিগঞ্জের শ্রীনগরে মেয়েটির প্রাথমিক চিকিৎসা করা হয়। অবস্থা গুরুতর হওয়ায় মেয়েটিকে প্রথমে ঢাকার মিটফোর্ড হাসপাতালে নেওয়া হয়। পরে সেখান থেকে গতকাল রাত সাড়ে ১১টার দিকে ঢাকা মেডিকেল কলেজ হাসপাতালে নেওয়া হয়।
কর্তব্যরত চিকিৎসা কর্মকর্তা জানান, মেয়েটির প্রয়োজনীয় পরীক্ষা করা হয়েছে। তাঁর রক্তক্ষরণ বন্ধ হয়েছে। শারীরিক অবস্থা উন্নতির দিকে। কলেজছাত্রীর বাবা জানান, এ ঘটনায় তাঁরা নিউমার্কেট থানায় মামলা করবেন।
