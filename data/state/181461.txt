
পাবনার সাঁথিয়ায় গতকাল ভোরে পুলিশ অস্ত্রসহ এক ব্যক্তিকে গ্রেপ্তার করেছে। তাঁর নাম আলমাছ আলী (৩০)। তিনি উপজেলার ধুলাউড়ি ইউনিয়নের তেরখাদা গ্রামের বাসিন্দা। পুলিশ জানায়, গোপন সংবাদের ভিত্তিতে সাঁথিয়া থানা-পুলিশের একটি দল তেরখাদা গ্রামে আলমাছের বাড়িতে অভিযান চালায়। এ সময় পুলিশ ঘরের খাটের নিচ থেকে একটি শুটারগান ও চারটি গুলি উদ্ধার করে। সাঁথিয়া থানার ভারপ্রাপ্ত কর্মকর্তা (ওসি) নাসির উদ্দিন বলেন, আলমাছ চরমপন্থী দলের আঞ্চলিক নেতা। তাঁর বিরুদ্ধে সাঁথিয়া ও ফরিদপুর থানায় হত্যাসহ তিনটি মামলা রয়েছে। 
