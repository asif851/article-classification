
একই দিনে একাধিক সরকারি ও স্বায়ত্তশাসিত বিশ্ববিদ্যালয়ে ভর্তি পরীক্ষার তারিখ এড়ানোর লক্ষ্যে গতকাল সোমবার বিভিন্ন বিশ্ববিদ্যালয়ের উপাচার্যরা যৌথ সভা করেছেন। রাজধানীর শেরেবাংলা কৃষি বিশ্ববিদ্যালয়ে বাংলাদেশ বিশ্ববিদ্যালয় পরিষদ এ সভার আয়োজন করে। সভায় পাবলিক বিশ্ববিদ্যালয়গুলোতে ভর্তি পরীক্ষার তারিখ সমন্বয় করা হয়।একই দিনে একাধিক বিশ্ববিদ্যালয়ে ভর্তি পরীক্ষা থাকায় অনেক পরীক্ষার্থী ইচ্ছা থাকা সত্ত্বেও সব পরীক্ষায় অংশ নিতে পারেন না। পরীক্ষার তারিখ নিয়ে তাঁদের মধ্যে বিভ্রান্তি ও অস্থিরতা তৈরি হয়। এসব সমস্যা সমাধানে এই সভা ডাকা হয়।নাম প্রকাশে অনিচ্ছুক একজন উপাচার্য বলেন, প্রধানমন্ত্রীর পরামর্শ এবং বিভিন্ন মহলের সুপারিশ থাকলেও বিশ্ববিদ্যালয়গুলো গুচ্ছ পদ্ধতিতে ভর্তির বিষয়ে ঐকমত্যে পৌঁছাতে পারেনি। এটা সম্ভব হলে শিক্ষার্থীদের হয়রানি ও তাদের আর্থিক অপচয় অনেকটাই কমে আসত।বাংলাদেশ বিশ্ববিদ্যালয় পরিষদের সভাপতি অধ্যাপক মাহবুবুর রহমান সাংবাদিকদের বলেন, সভায় ৩০টি বিশ্ববিদ্যালয়ের পরীক্ষার চূড়ান্ত তারিখ নির্ধারণ করা হয়েছে। গত বছর পরিষদ প্রথম এ ধরনের সভা করেছিল। ঢাকা ও জগন্নাথ বিশ্ববিদ্যালয়ের তারিখ ঠিক রেখে বাকি বিশ্ববিদ্যালয়গুলোর পরীক্ষার তারিখ সমন্বয় করা হয়েছে বলে জানান তিনি।শেরেবাংলা কৃষি বিশ্ববিদ্যালয়ের সম্মেলনকক্ষে অনুষ্ঠিত ওই সভায় ২৯টি বিশ্ববিদ্যালয়ের উপাচার্য উপস্থিত ছিলেন। সভা থেকে আর কোনো উপাচার্যকে যাতে অবরুদ্ধ পরিস্থিতির সম্মুখীন হতে না হয়, সে বিষয়ে প্রধানমন্ত্রীর হস্তক্ষেপ কামনা করেন উপাচার্যরা।বুয়েটে ভর্তি পরীক্ষা ২ নভেম্বর: বাংলাদেশ প্রকৌশল বিশ্ববিদ্যালয়ের (বুয়েট) ২০১৩-১৪ শিক্ষাবর্ষের স্নাতক সম্মান প্রথম বর্ষের ভর্তি পরীক্ষা আগামী ২ নভেম্বর অনুষ্ঠিত হবে। রোববার বুয়েটের একাডেমিক কাউন্সিলের জরুরি সভায় এ সিদ্ধান্ত নেওয়া হয়। বুয়েটের রেজিস্ট্রার এ কে এ মাসুদ প্রথম আলোকে বলেন, শুধু ভর্তি পরীক্ষার তারিখ নির্ধারণ করা হয়েছে। আগামী সপ্তাহে একাডেমিক কাউন্সিল আবারও সভায় বসবে। সেখানে ভর্তির আবেদন ও আবেদনের যোগ্যতা বিষয়ে সিদ্ধান্ত নেওয়া হবে।ঢাকা বিশ্ববিদ্যালয়ে আবেদন শুরু ১২ সেপ্টেম্বর: ঢাকা বিশ্ববিদ্যালয়ের ২০১৩-১৪ শিক্ষাবর্ষে প্রথম বর্ষ স্নাতক সম্মান শ্রেণীতে অনলাইনের মাধ্যমে ভর্তির আবেদন-প্রক্রিয়া ১২ সেপ্টেম্বর থেকে শুরু হবে। প্রার্থীরা ৩০ সেপ্টেম্বর পর্যন্ত আবেদন করতে পারবেন। ১ নভেম্বর ‘ঘ’ ইউনিটের পরীক্ষার মধ্য দিয়ে এ বছরের ভর্তি পরীক্ষা শুরু হবে।গত রোববার বিশ্ববিদ্যালয়ের সাধারণ ভর্তি কমিটির সভায় এ সিদ্ধান্ত নেওয়া হয়। বিশ্ববিদ্যালয়ের জনসংযোগ কার্যালয়ের এক বিজ্ঞপ্তিতে এ কথা জানানো হয়। এ ছাড়া ‘ক’ ইউনিটের ভর্তি পরীক্ষা ২২ নভেম্বর, ‘খ’ ইউনিটের ৮ নভেম্বর, ‘গ’ ইউনিটের ১৫ নভেম্বর এবং ‘চ’ ইউনিটের ভর্তি পরীক্ষা ২৩ নভেম্বর অনুষ্ঠিত হবে।সংশোধনী: গতকাল সোমবার প্রথম আলোয় প্রকাশিত ঢাকা বিশ্ববিদ্যালয়ের ভর্তি পরীক্ষা-সংক্রান্ত তথ্যে কিছু অসংগতি থাকায় আমরা দুঃখিত।
