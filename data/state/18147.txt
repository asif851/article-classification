
কিশোরগঞ্জের কটিয়াদীতে কীর্তনের পুণ্যার্থীবাহী মাইক্রোবাসে ভাঙচুর চালানো হয়েছে। এতে বাসের চালক আমির হোসেন আহত হয়েছে। আজ রোববার রাত ১১টার দিকে ভৈরব ময়মনসিংহ আঞ্চলিক মহাসড়কের কটিয়াদীর চরিয়াকোনা নামক স্থানে এ ঘটনা ঘটে।
যাত্রীরা জানায়, কটিয়াদীর লক্ষ্মীনারায়ণ আখড়ায় কীর্তন শুরু হয়েছে। একই জেলার বাজিতপুর থেকে একটি মাইক্রোবাসে করে আট জন হিন্দু পুণ্যার্থী কীর্তন শুনতে রাত সাড়ে দশটার দিকে ওই আখড়ার উদ্দেশ্যে রওয়ানা হন। রাত ১১টার দিকে চরিয়াকোনা অতিক্রম করার সময় দুটি মোটরসাইকেলযোগে কয়েকজন দুর্বৃত্ত ওই মাইক্রোবাসটির পিছু নেয়। পরে দুর্বৃত্তেরা মাইক্রোবাসটি লক্ষ্য করে ঢিল ছুঁড়তে থাকে। এতে মাইক্রোবাসটির সামনের ও পেছনের গ্লাস ভেঙে যায়। ঢিলের আঘাতে চালক আহত হলে মাইক্রোবাসটি থামানো হয়। এ সময় যাত্রীদের চিৎকারে স্থানীয়রা এগিয়ে এলে দুর্বৃত্তরা পালিয়ে যায়।
কটিয়াদী থানার পরিদর্শক (তদন্ত) হাসান আল মাহমুদ বলেন, নাশকতাকারীরা মোটরসাইকেলযোগে এসে হামলা চালায়।
