
জাতীয় পার্টির চেয়ারম্যান হুসেইন মুহম্মদ এরশাদের বিশেষ উপদেষ্টা ববি হাজ্জাজ বলেছেন, এরশাদ তাঁকে জানিয়েছেন, তিনি এই নির্বাচনের সঙ্গে নেই। যেহেতু নির্বাচনে এরশাদ নেই, প্রেসিডিয়ামও নেই সুতরাং জাতীয় পার্টিও নির্বাচনে নেই।
আজ শনিবার বিকেল সোয়া পাঁচটার দিকে গুলশানে জাতীয় পার্টির একটি অফিসে আয়োজিত সংবাদ সম্মেলনে ববি হাজ্জাজ এ কথা জানান।
ববি হাজ্জাজ বলেন, পার্টির অবস্থান কী সে সম্পর্কে মহাসচিব রুহুল আমিন হাওলাদার, প্রেসিডিয়াম সদস্য জি এম কাদের ও ববি হাজ্জাজ মারফত এরশাদ যা বলবেন সেটিই হবে চূড়ান্ত বক্তব্য। আর যে যা-ই বলুক সেটি গ্রহণযোগ্য হবে না।
ববি বলেন, যেভাবে নির্বাচন হচ্ছে তাতে গণতান্ত্রিক সরকার আসবে না বলেই পার্টির চেয়ারম্যান নির্বাচনে না যাওয়ার সিদ্ধান্ত নিয়েছিলেন বলে জানিয়েছেন। তিনি (এরশাদ) ও তাঁর ভাই মনোনয়নপত্র প্রত্যাহার করতে চাইলেও তা প্রত্যাহার হয়নি। সরকার এমন অনেক কিছুই করছে। কিন্তু তবুও এরশাদ নির্বাচনের সঙ্গে নেই।
জাতীয় পার্টির যেসব নেতা নির্বাচনে অংশ নিচ্ছেন তাঁদের লাঙ্গল প্রতীক না দিতে সিইসিকে চিঠি দিয়েছেন এরশাদ। এ প্রসঙ্গে ববি বলেন, ‘আমি নিজে জাতীয় পার্টির চেয়ারম্যানের চিঠি নিয়ে সিইসি বরাবর দিয়ে এসেছি। সরকার এখন অনেক কিছুই করছে। মিডিয়ার উচিত হবে সত্য পরিস্থিতি তুলে ধরা।’
এরশাদ আটক না গ্রেপ্তার, এ ব্যাপারে প্রশ্ন করা হলে ববি হাজ্জাজ তা এড়িয়ে যান। তবে তিনি বলেন, এরশাদ সুস্থ আছেন। বহাল তবিয়তে আছেন। সরকারের শীর্ষ দুজন ব্যক্তি তাঁর (এরশাদ) সঙ্গে দেখা করেছেন  বলে সংবাদমাধ্যমে যে খবর বেরিয়েছে, তা এরশাদের চোখে পড়েছে। তিনি জানিয়েছেন কেউ তাঁর সঙ্গে সাক্ষাত্ করেননি। মির্জা ফখরুলসহ যাঁরা তাঁর মুক্তি দাবি করেছেন, এরশাদ তাঁদের সবাইকে ধন্যবাদ জানিয়েছেন।
দলের মহাসচিব ও জি এম কাদেরের পার্টির অবস্থান ব্যাখ্যা করার কথা থাকলেও ববি হাজ্জাজ কেন তা করছেন—এমন প্রশ্নের জবাবে তিনি বলেন, ‘দেশের যে অবস্থা তাতে তাঁদের ওপর অনেক চাপ। অন্য কোনো ধরনের চাপের কথা বলছি না। ওনাদের অনেক কাজের চাপ।’
বিকেল চারটার সময় সংবাদ সম্মেলন করার কথা থাকলেও বিভিন্ন সূত্র বলেছে ববি হাজ্জাজকে সরকারের একটি সংস্থা ডেকে নিয়ে গিয়েছিল। এ ব্যাপারে জানতে চাইলে তিনি কিছুই বলেননি।
সংবাদ সম্মেলনটি নির্ধারিত সময়ের এক ঘণ্টা পরে অনুষ্ঠিত হয়।
