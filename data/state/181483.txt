
বাগেরহাটের মোরেলগঞ্জ উপজেলার স্কুলছাত্রী মোসামঞ্চৎ মাসুমা আক্তার ওরফে টিনা (১৪) হত্যা মামলায় দুই সহোদরসহ ছয়জনকে দুই দফা যাবজ্জীবন কারাদণ্ডের আদেশ দিয়েছেন আদালত। সেই সঙ্গে প্রত্যেক আসামিকে এক লাখ টাকা করে জরিমানা, অনাদায়ে আরও এক বছর করে সশ্রম কারাদণ্ডের আদেশ দেওয়া হয়। গতকাল বুধবার দুপুরে বাগেরহাটের নারী ও শিশু নির্যাতন দমন বিশেষ আদালতের বিচারক মো. আবুল বাশার মুন্সি এই রায় দেন। নারী ও শিশু নির্যাতন দমন আইন ২০০০-এর (সংশোধিত ২০০৩) ৭ ধারা অনুযায়ী এক দফা এবং একই আইনের ৯(৩) ধারা অনুযায়ী আরেক দফা যাবজ্জীবন কারাদণ্ডের আদেশ দেন আদালত। তবে উভয় দণ্ড একসঙ্গে কার্যকর হবে বলে রায়ে উল্লেখ করা হয়। দণ্ডপ্রাপ্ত আসামিরা হলেন মোরেলগঞ্জ উপজেলার খালকুলিয়া গ্রামের দুই ভাই লাল্টু হাওলাদার ও ওবায়দুল হাওলাদার ওরফে বাদল, একই গ্রামের রাসেল হাওলাদার, জুয়েল হাওলাদার, মামুন হাওলাদার ও কলাবাড়ী গ্রামের রাজ্জাক হাওলাদার। রাসেল ও জুয়েল রায় ঘোষণার সময় আদালতের কাঠগড়ায় উপস্থিত ছিলেন। বাকি চার আসামি পলাতক আছেন।মামলার নথি সূত্রে জানা গেছে, মোরেলগঞ্জ উপজেলার খালকুলিয়া গ্রামের শামসুর রহমান মাস্টারের দশম শ্রেণীতে পড়ুয়া মেয়ে টিনাকে ২০০৪ সালের ৪ ফেব্রুয়ারি রাতে রাসেলসহ দণ্ডপ্রাপ্ত ব্যক্তিরা অস্ত্রের মুখে বাড়ি থেকে অপহরণ করেন। চার দিন পর এলাকার একটি বাগানের ডোবা থেকে টিনার লাশ উদ্ধার করা হয়।
