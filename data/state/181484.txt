
বেসরকারি মোবাইল সেবা দানকারী প্রতিষ্ঠান এয়ারটেলের সিম গতকাল মঙ্গলবার রাত থেকে বন্ধ হয়ে যাওয়ার সঙ্গে বায়োমেট্রিক পদ্ধতিতে সিম পুনর্নিবন্ধনের কোনো সম্পর্ক নেই। আজ বুধবার এয়ারটেলের পক্ষ থেকে এক বিজ্ঞপ্তিতে এ তথ্য জানানো হয়। বায়োমেট্রিক পদ্ধতিতে সিম পুনর্নিবন্ধনের শেষ দিন গতকাল রাত থেকে গ্রাহকেরা অভিযোগ করেন, সিম পুনর্নিবন্ধন করার পরও তাঁদের ফোনে কল আসা-যাওয়া বন্ধ হয়ে গেছে। এ অভিযোগের পরিপ্রেক্ষিতে এয়ারটেল কর্তৃপক্ষের সঙ্গে যোগাযোগ করা হয়। আজ এয়ারটেলের পক্ষ থেকে এক বিজ্ঞপ্তি প্রকাশ করে এ বিষয়ে ব্যাখ্যা দেওয়া হয়েছে। বিজ্ঞপ্তিতে এয়ারটেল কর্তৃপক্ষ বলেছে, তাদের একটি প্রধান মোবাইল সুইচিং সেন্টার এমএসসি-০৯ এ হঠাৎ করেই যান্ত্রিক গোলযোগ দেখা দিয়েছে। এ কারণে ঢাকার দক্ষিণাংশ ও নারায়ণগঞ্জে এয়ারটেল গ্রাহকেরা সাময়িক নেটওয়ার্ক সমস্যায় পড়েছেন। অন্য জায়গাগুলোতে বর্তমানে এ ধরনের কেনো সমস্যা নেই। এর সঙ্গে বায়োমেট্রিক পদ্ধতিতে সিম পুনর্নিবন্ধন করা না করারও কোনো সম্পর্ক নেই। যাঁরা সিম পুনর্নিবন্ধন করেছেন, সুইচিং গোলযোগের কারণেই তাঁরা এ সমস্যার সম্মুখীন হচ্ছেন। বিজ্ঞপ্তিতে দুঃখপ্রকাশ করে এয়ারটেল কর্তৃপক্ষ বলছে, দ্রুত এ সমস্যার সমাধান হবে।
এদিকে আজ বেলা ১১টার দিকে রাজধানীর ধানমন্ডির দুই নম্বর সড়কে এয়ারটেলের শাখা কার্যালয় ঘেরাও করেন কয়েক শ গ্রাহক। সেখানে ভাঙচুরের ঘটনা ঘটে বলেও প্রত্যক্ষদর্শী সূত্রে জানা গেছে। পরিস্থিতি নিয়ন্ত্রণে ঘটনাস্থলে পুলিশ মোতায়েন করা হয়। এ ব্যাপারে ধানমন্ডি থানার ভারপ্রাপ্ত কর্মকর্তা (ওসি) নূরে আজম মিয়া প্রথম আলোকে বলেন, ‘বায়োমেট্রিক পদ্ধতিতে সিম পুনর্নিবন্ধনের পরও সংযোগ বন্ধ হয়ে গেছে এমন অভিযোগ জানাতে বেলা ১১টার দিকে ধানমন্ডিতে এয়ারটেল কার্যালয়ে গ্রাহকেরা ভিড় করেন। কিন্তু এয়ারটেল কর্তৃপক্ষ পুলিশকে জানায়, সাইবার সমস্যার কারণে এ ধরনের ত্রুটি হচ্ছে। আমরা গ্রাহকদের এই বিষয়টি বোঝানোর চেষ্টা করছি। তবে কোনো ধরনের অপ্রীতিকর ঘটনা ঘটেনি।’
