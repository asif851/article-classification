
লক্ষ্মীপুর সদর উপজেলার চন্দ্রগঞ্জ বাজারে সড়কের পাশ থেকে অবৈধ স্থাপনা উচ্ছেদ অভিযান অব্যাহত রয়েছে।সূত্র জানায়, গতকাল শনিবার চন্দ্রগঞ্জ বাজারে দ্বিতীয় দিনের অভিযানে মৌচাক মার্কেটের আংশিকসহ মুক্তিযোদ্ধা খাল ও ওয়াপদা খালের ওপর নির্মিত ৫০টি অবৈধ স্থাপনা উচ্ছেদ করা হয়। এ ছাড়া এক সপ্তাহ ধরে উচ্ছেদ অভিযান চালিয়ে সদর উপজেলার জকসিন বাজার, মান্দারী বাজার, চরচামিতা বাজার ও হাজিরপাড়া বাজারে সড়ক ও জনপদ বিভাগের জমি থেকে শতাধিক দোকানঘর উচ্ছেদ করা হয়।সদর উপজেলা নির্বাহী কর্মকর্তা (ইউএনও) ও নির্বাহী ম্যাজিস্ট্রেট মোহাম্মদ নুরুজ্জামান জানান, অবৈধ স্থাপনা উচ্ছেদের মাধ্যমে সড়ক ও জনপদ বিভাগের শত কোটি টাকার সম্পদ উদ্ধার করা হয়েছে। তিনি বলেন, অভিযানের সময় সদর উপজেলা সহকারী কমিশনার(ভূমি) সমর কান্তি বসাক ও আইনশৃঙ্খলা রক্ষাকারী বাহিনীর সদস্যরা উপস্থিত ছিলেন।
