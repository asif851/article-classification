
বিএনপির যুগ্ম মহাসচিব রুহুল কবির রিজভী বলেছেন, আগামীকাল শুক্রবার নয়াপল্টনে জনসভা হবেই। বিরোধীদলীয় নেতা খালেদা জিয়া ওই জনসভায় বক্তব্য দেবেন। তিনি আজ বৃহস্পতিবার নয়াপল্টনে বিএনপির কেন্দ্রীয় কার্যালয়ে সাংবাদিকদের এ কথা বলেন।রিজভী জানান, বিএনপির একটি প্রতিনিধিদল সমাবেশের অনুমতির জন্য আজ আবারও ঢাকা মহানগর পুলিশের কাছে গেছে। অনুমতি না পেলেও সমাবশে হবে কি না—এমন প্রশ্নের জবাবে তিনি বলেন, ‘আমরা দ্বিধাহীন চিত্তে জানাচ্ছি, আমরা সমাবেশ করবই।’ ফরাসি দার্শনিককে উদ্ধৃত করে তিনি বলেন, ‘যেখানে অর্ডার ইস ইনজাস্টিজ, সেখানে ডিসঅর্ডার ইজ বিগিনিং অব জাস্টিজ।’রুহুল কবির রিজভী অভিযোগ করেন, আগামীকালের সমাবেশকে কেন্দ্র করে ইতিমধ্যে ১২৯ জন নেতা-কর্মীকে গ্রেপ্তার করা হয়েছে। ৮৫০ জন নেতা-কর্মীর বাসায় পুলিশ হানা দিয়েছে। সরকার ২৫ অক্টোবরকে সামনে রেখে ভীতি ও শঙ্কার পরিবেশ সৃষ্টি করছে। তিনি বলেন, ‘সমঝোতার পথ না ধরলে প্রধানমন্ত্রী গণতন্ত্রের ঘাতক হিসেবে বিবেচিত হবেন।’পুলিশকে হুঁশিয়ারি দিয়ে বিএনপির এই নেতা বলেন, বারবার কর্মীদের বাসায় হানা দিলে পরিণতি শুভ হবে না। জনগণের টাকায় কেনা অস্ত্র একপক্ষের হয়ে চালালে জনগণ বসে থাকবে না। আইনসংগত আচরণ করুন। নইলে উপযুক্ত জবাব পাবেন।
এ সময় অন্যদের মধ্যে উপস্থিত ছিলেন বিএনপির সহদপ্তর সম্পাদক আবদুল লতিফ, আসাদুল করিম।
