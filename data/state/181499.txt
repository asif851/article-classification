
নারায়ণগঞ্জের সিদ্ধিরগঞ্জ ও ফতুল্লায় গতকাল মঙ্গলবার পৃথক সড়ক দুর্ঘটনায় দুজন নিহত হয়েছেন। এ ঘটনায় এক বাসচালককে আটক করেছে পুলিশ।প্রত্যক্ষদর্শী ও পুলিশ সূত্রে জানা গেছে, সকাল সাড়ে ১০টার দিকে সিদ্ধিরগঞ্জের কাঁচপুর এলাকায় রাস্তা পারাপারের সময় কমলা বেগমকে (৫৫) একটি গাড়ি চাপা দেয়। এতে ঘটনাস্থলেই তিনি নিহত হন। কমলা আড়াইহাজার উপজেলার কালাপাড়িয়া ইউনিয়নের রাধানগর গ্রামের হযরত আলীর স্ত্রী। এলাকাবাসীর বরাত দিয়ে সিদ্ধিরগঞ্জ থানার উপপরিদর্শক (এসআই) জিন্নত আলী জিন্নাহ জানান, কমলার লাশ উদ্ধার করে থানায় নিয়ে যাওয়া হয়েছে। এদিকে সকাল ১০টার দিকে শহরের মাসদাইর কবরস্থান এলাকায় ঢাকাগামী আনন্দ পরিবহনের বাসের চাপায় অজ্ঞাতপরিচয় (৫২) এক ব্যক্তি নিহত হন। এ ঘটনায় চালকসহ বাসটি আটক করেছে পুলিশ। ফতুল্লা মডেল থানার ওসি আকতার হোসেন জানান, নিহতের লাশ উদ্ধারের পর ময়নাতদন্তের জন্য নারায়ণগঞ্জ জেনারেল হাসপাতাল মর্গে পাঠানো হয়েছে। ঘটনার পর বাসচালক বাবুলকে (৩২) আটক করা হয়েছে।
