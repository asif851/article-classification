
বরিশালে নারীদের হাতে তৈরি পণ্য নিয়ে নারী উদ্যোক্তা মেলার আয়োজন করা হয়েছে। কৃষি পণ্য, পাট দিয়ে তৈরি বিভিন্ন পণ্য, বুটিক, বাটিক করা তৈরি পোশাক ছাড়াও পিঠার স্টল দর্শনার্থীদের আকৃষ্ট করেছে।
গতকাল রোববার সকাল ১০টায় নগরের অশ্বিনী কুমার হলে মেলার উদ্বোধন করেন বরিশাল-২ আসনের সাংসদ তালুকদার মো. ইউনুস। উদ্বোধনের পরপর অনুষ্ঠিত হয় আলোচনা সভা ও উন্মুক্ত কুইজ প্রতিযোগিতা।
‘নারী-পুরুষের সমতায় উন্নয়নের যাত্রা, বদলে যাবে বিশ্ব, কর্মে নতুন মাত্রা’ শিরোনাম নিয়ে ওই মেলার আয়োজন করে উন্নয়ন সংগঠন আভাস। লেট হার ডিসাইড অ্যান্ড-পার্টিসিপেট প্রকল্পের আওতায় আর্থিক সহযোগিতা দিয়েছে অক্সফাম।
নারী উদ্যোক্তা হাসিনা বেগমের সভাপতিত্বে অনুষ্ঠিত উদ্যোক্তা মেলার উদ্বোধন শেষে আলোচনা সভায় বক্তৃতা করেন বরিশাল জেলা মহিলাবিষয়ক কর্মকর্তা রাশিদা বেগম, সদর উপজেলা নারী ভাইস চেয়ারম্যান রেহানা বেগম, কাউন্সিলর কোহিনূর বেগম, নারী উদ্যোক্তা রহিমা সুলতানা কাজল, বনলতা মুর্শিদা প্রমুখ।
আলোচনা সভায় বক্তারা বলেন, সুযোগ পেলে নারীরা অনেক কিছু বদলে দিতে পারে। কিন্তু সেই সুযোগ দেওয়ার ক্ষেত্রে স্বাভাবিক গতি পাচ্ছে না। এখনো নারীকে নানাভাবে বৈষম্যের শিকার হতে হচ্ছে। অধিকার আদায়ের জন্য আন্দোলন করতে হচ্ছে। নারীরা যাতে স্বাবলম্বী হতে না পারে, সে জন্য বসিয়ে দেওয়া হচ্ছে বাল্যবিবাহের পিঁড়িতে। বাল্যবিবাহ দেওয়ার মাধ্যমে নারীর বিকাশে বাধা দেওয়ার চেষ্টা বন্ধ হচ্ছে না। এখান থেকে বের হতে হলে দৃষ্টিভঙ্গির পরিবর্তন দরকার। দরকার নারীর সঙ্গে পুরুষের সহযোগী হয়ে কাজ করা। সেই ধারা ফিরে এলে বাংলাদেশের নারীরা এক-একজন দেশবদলের কারিগর হতে পারবেন।
দিনব্যাপী মেলায় ২৪ জন নারী উদ্যোক্তা তাঁদের উৎপাদিত ও তৈরি পণ্য নিয়ে মেলায় অংশ নেন।
 
