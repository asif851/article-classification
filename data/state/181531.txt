
দীর্ঘ আট বছর পর খুলনা মহানগর জাতীয় পার্টির (জাপা) দ্বিবার্ষিক সম্মেলন অনুষ্ঠিত হতে যাচ্ছে আজ শুক্রবার। সকাল ১০টায় নগরের জাতিসংঘ পার্কে এ সম্মেলন শুরু হবে।সম্মেলন উদ্বোধন করবেন দলের কো-চেয়ারম্যান জি এম কাদের। প্রধান বক্তা হিসেবে উপস্থিত থাকবেন মহাসচিব এ বি এম রুহুল আমিন হাওলাদার। এ ছাড়া প্রেসিডিয়াম সদস্য সাঈদুর রহমান, সুনীল শুভ রায়, এস এম ফয়সাল চিশতী ও মীর আবদুস সবুর আসুদ, কেন্দ্রীয় কমিটির যুগ্ম মহাসচিব ও জেলা জাপার সভাপতি শফিকুল ইসলাম, খুলনা জেলা জাতীয় পার্টির সাধারণ সম্পাদক মোক্তার হোসেন প্রমুখ উপস্থিত থাকবেন। সভাপতিত্ব করবেন কেন্দ্রীয় কমিটির ভাইস চেয়ারম্যান ও মহানগরের সভাপতি শেখ আবুল হোসেন।সর্বশেষ ২০০৮ সালে খুলনা নগর জাতীয় পার্টির দ্বিবার্ষিক সম্মেলন হয়। তখন আবদুল গফফার বিশ্বাসকে সভাপতি ও মোল্লা মুজিবরকে সাধারণ সম্পাদক করে কমিটি করা হয়। পরে গফফার বিশ্বাস দলত্যাগ করায় এবং প্রত্যাশা পূরণে ব্যর্থ হওয়ার অভিযোগ এনে মুজিবর রহমানকে সরিয়ে দিয়ে ২০১৪ সালের ২৫ মার্চ নতুন সভাপতি ও সম্পাদক মনোনীত করা হয়। সভাপতি হন শেখ আবুল হোসেন ও সম্পাদক তরিকুল ইসলাম। সম্মেলন ছাড়া ওই কমিটি ছিল ১১১ সদস্যের।সম্মেলন ঘিরে দলের নেতা-কর্মীদের মধ্যে ব্যাপক উৎসাহ-উদ্দীপনার সৃষ্টি হয়েছে। কাঙ্ক্ষিত পদের আশায় দৌড়ঝাঁপ চালিয়ে যাচ্ছেন সম্ভাব্য প্রার্থীরা।সম্মেলন প্রস্তুতি কমিটির সদস্যসচিব তরিকুল ইসলাম বলেন, সম্মেলনে ৪৬৫ জন কাউন্সিলর ও ১ হাজার ৫০০ ডেলিগেট উপস্থিত থাকবেন বলে আশা করেছেন তিনি।
