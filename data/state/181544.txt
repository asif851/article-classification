
জয়পুরহাট শহর জামায়াতে ইসলামীর একজন নেতা ও পাঁচবিবি উপজেলা বিএনপির একজন নেতা গ্রেপ্তার হয়েছেন। তাঁদের দুটি নাশকতার মামলায় গ্রেপ্তার দেখিয়ে গতকাল বুধবার আদালতের মাধ্যমে জেলা কারাগারে পাঠানো হয়েছে।
জয়পুরহাট সদর থানার পরিদর্শক (তদন্ত) সিরাজুল ইসলাম জানান, সদর থানা-পুলিশ গতকাল দুপুরে শহরের আইনজীবী সমিতি ভবনের পশ্চিম পাশের রাস্তা থেকে শহর জামায়াতের ত্রাণ ও সমাজকল্যাণ সম্পাদক আব্দুল  মোমিন ফকিরকে গ্রেপ্তার করে। তাঁকে ২১ ফেব্রুয়ারি সদর উপজেলার হিচমি বাজারে একটি ট্রাক পোড়ানোর মামলায় সন্দেহভাজন আসামি হিসেবে গ্রেপ্তার দেখানো হয়েছে।
থানা চত্বরে মোমিন ফকির জানান, ২২ ফেব্রুয়ারি শহরের কেন্দ্রীয় মসজিদ চত্বর এলাকায় আওয়ামী লীগের সমাবেশে ককটেল বিস্ফোরণের ঘটনা ঘটে। ওই ঘটনায় করা মামলায় তাঁকে আসামি করা হয়েছে। তিনি ২২ জুন হাইকোর্ট থেকে জামিন নিয়ে জয়পুরহাটে আসার পর পুলিশ তাঁকে আবার গ্রেপ্তার করল।
পাঁচবিবি উপজেলা বিএনপির সাবেক সাধারণ সম্পাদক ও আটাপুর ইউনিয়ন পরিষদের চেয়ারম্যান সামছুল আরেফিন আবু চৌধুরী পাঁচবিবি থানায় নারী ও শিশু নির্যাতন দমন আইনে দায়ের করা একটি মামলার আসামি। তিনি ওই মামলায় ১৩ মে নারী ও শিশু নির্যাতন দমন ট্রাইব্যুনালে স্বেচ্ছায় আত্মসমর্পণ করেন। আদালত তাঁকে ওই দিন জেলা কারাগারে পাঠান। পরে হাইকোর্ট থেকে জামিন নিয়ে গত মঙ্গলবার সন্ধ্যায় কারাগার থেকে বের হলে মূল ফটকে গোয়েন্দা পুলিশ আবার তাঁকে গ্রেপ্তার করে।
পাঁচবিবি থানা-পুলিশ ২৬ ফেব্রুয়ারি পাঁচবিবির ভুতগাড়ি রাস্তায় আলুবোঝাই ট্রাক পোড়ানোর মামলায় সামছুল আরেফিনকে সন্দেহভাজন আসামি হিসেবে দেখিয়েছে।
 
