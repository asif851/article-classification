
বিএনপির চেয়ারপারসন খালেদা জিয়া আগামীকাল সোমবার রাত সাড়ে আটটার দিকে স্থায়ী কমিটির বৈঠক ডেকেছেন। রাজধানীর গুলশানে চেয়ারপারসনের কার্যালয়ে ওই বৈঠক হবে।
বিএনপি চেয়ারপারসনের প্রেস উইংয়ের সদস্য শামসুদ্দিন দিদার বিষয়টি জানিয়েছেন।
দলীয় সূত্র জানায়, আগামী বুধবার খালেদা জিয়া ‘ভিশন ২০৩০’ তুলে ধরবেন। এর খসড়া চূড়ান্ত করা আছে। স্থায়ী কমিটির সভায় এর অনুমোদন দেওয়া হবে। এ ছাড়া সমসাময়িক রাজনৈতিক বিষয় নিয়ে আলোচনা করা হবে।
দেশকে এগিয়ে নেওয়ার লক্ষ্যে ‘ভিশন ২০৩০’ শিরোনামের ওই পরিকল্পনায় বলা হয়েছে, সৃজনশীল উদ্যোগের মাধ্যমে ২০৩০ সালের মধ্যে দেশকে উচ্চ মধ্যম আয়ের দেশ করা হবে। প্রধানমন্ত্রীর নির্বাহী ক্ষমতায় ভারসাম্য আনা হবে। জাতীয় সংসদ হবে দ্বিকক্ষবিশিষ্ট।
