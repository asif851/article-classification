
পাবনার ঈশ্বরদী উপজেলার মুলাডুলি থেকে মাথার খুলিসহ মানবদেহের ৬১টি হাড়গোড় উদ্ধার করেছেন র‍্যাপিড অ্যাকশন ব্যাটালিয়ন (র‍্যাব) পাবনা ক্যাম্পের সদস্যরা। বৃহস্পতিবার বিকেল পাঁচটায় মুলাডুলির গোয়ালবাথান পশ্চিমপাড়া গ্রামের আবদুস সামাদের বসতবাড়ির শৌচাগারের ট্যাংকের ভেতর থেকে এগুলো উদ্ধার করা হয়।
পাবনা র‍্যাবের সহকারী পুলিশ সুপার (এএসপি) আনোয়ার হোসেন প্রথম আলোকে বিষয়টি নিশ্চিত করেছেন। হাড়গোড় উদ্ধারের পর আইনগত ব্যবস্থা নেওয়ার জন্য র‍্যাবের পক্ষ থেকে তা ঈশ্বরদী থানার ভারপ্রাপ্ত কর্মকর্তা (ওসি) আবদুল হাই তালুকদারের কাছে দেওয়া হয়েছে।
র‍্যাব সূত্র জানায়, ২০১২ সালের ১৪ আগস্ট মুলাডুলির ওই গ্রামের আজিবর রহমান (৪২) নিখোঁজ হন। আজিবরের ছেলে শান্ত ও পরিবারের দাবি, এগুলো নিখোঁজ আজিবরের হাড়গোড়।
অভিযানের নেতৃত্ব দেন পাবনা র‍্যাব ক্যাম্পের সহকারী পুলিশ সুপার আনোয়ার হোসেন। প্রথম আলোকে তিনি জানান, চার বছর চার মাস আট দিন আগে মুলাডুলি গোয়ালবাথান গ্রামের আজিবর রহমান নিখোঁজ হন। ওই ঘটনায় আজিবরের ভাই ওসমান প্রামাণিক বাদী হয়ে ঈশ্বরদী থানায় একটি খুন ও গুমের মামলা করেন। মামলায় আজিবরের দ্বিতীয় স্ত্রী তানিয়া খাতুন, গোয়ালবাথান গ্রামের মৃত আরফান আলীর ছেলে আবদুস সামাদ ও নূর হোসেনের ছেলে আবু হানিফকে আসামি করা হয়। মামলাটি তদন্তের পর পুলিশ আদালতে অভিযোগপত্র দাখিল করে। এ অভিযোগপত্রের বিরুদ্ধে বাদীপক্ষ আদালতে নারাজি আবেদন করায় মামলাটি পুনরায় তদন্তের ভার দেওয়া হয় সিআইডিকে। পরবর্তী সময়ে তিনজনকে মামলায় আসামি করে সিআইডি আদালতে অভিযোগপত্র দাখিল করেন। বর্তমানে মামলাটি পাবনা আদালতে বিচারাধীন রয়েছে।
আজিবরের ভাতিজা আবদুল কুদ্দুস দাবি করেন, উদ্ধার করা মাথার খুলি ও হাড়গোড় তাঁর চাচা আজিবরের। পরকীয়ার কারণে পরিকল্পিতভাবে হত্যার পর তাঁর চাচার লাশ গুম করা হয়েছিল।
ঈশ্বরদী থানার ভারপ্রাপ্ত কর্মকর্তা (ওসি) আবদুল হাই তালুকদার বলেন, নিখোঁজ আজিবরের পরিবারের দেওয়া তথ্যের ভিত্তিতে হাড়গোড় উদ্ধার করা হয়েছে। ডিএনএ পরীক্ষা ছাড়া এ বিষয়ে নিশ্চিত হওয়া যাচ্ছে না এগুলো আজিবরের হাড়গোড় কি না। ডিএনএ পরীক্ষার উদ্যোগ নেওয়া হচ্ছে।
