
দৌলতদিয়া-পাটুরিয়া নৌপথে ঘন কুয়াশার কারণে আজ শনিবার ভোর পাঁচটা থেকে লঞ্চ, ফেরিসহ সব ধরনের নৌযান চলাচল বন্ধ রয়েছে। কুয়াশা পড়ার আগে পাটুরিয়া থেকে ছেড়ে আসা পাঁচটি ফেরি মাঝ নদীতে আটকা পড়ে আছে। এতে যাত্রীরা চরম দুর্ভোগে পড়েছেন।
দৌলতদিয়া পয়েন্টে ছয়টি ফেরি পারাপারের অপেক্ষায় নোঙর করে আছে। সকাল সাড়ে আটটায় শেষ খবর পাওয়া পর্যন্ত নৌচলাচল শুরু হয়নি।
বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) দৌলতদিয়া কার্যালয়ের ব্যবস্থাপক শফিকুল ইসলাম বলেন, কুয়াশার কারণে নৌযান চলাচল বন্ধ রয়েছে। কুয়াশা কেটে গেলে চলাচল আবার শুরু হবে।
