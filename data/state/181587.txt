
রাজধানীর মিরপুরের সেনপাড়া পর্বতায় আজ মঙ্গলবার দুপুরে আবুল কালাম (২৮) নামের এক ব্যক্তিকে গুলি করে তাঁর কাছে থাকা প্রায় সাড়ে আট লাখ টাকা ছিনিয়ে নিয়েছে দুর্বৃত্তরা। গুলিতে কবির হোসেন নামের এক পথচারীও আহত হন। জনবহুল রাস্তায় ফিল্মি কায়দায় মোটরসাইকেলে করে এসে দুর্বৃত্তরা এ ঘটনা ঘটায়।
আবুল কালাম জানান, তিনি অর্থ স্থানান্তর প্রতিষ্ঠান বিকাশের কর্মী। ক্যান্টনমেন্টের মাটিকাটা এলাকা থেকে তিনি বিকাশের খুচরা এজেন্টদের কাছ থেকে আজ দুপুর পর্যন্ত প্রায় সাড়ে আট লাখ টাকা সংগ্রহ করেন। দুপুর দুইটার দিকে মোটরসাইকেল চালিয়ে তিনি একাই মিরপুরের সেনপাড়ায় ব্র্যাক ব্যাংকের দিকে যাচ্ছিলেন। পেছন থেকে তাঁকে অনুসরণ করছিল আরেকটি মোটরসাইকেলে থাকা তিনজন দুর্বৃত্ত। সেনপাড়ায় আসামাত্রই দুর্বৃত্তরা গুলি চালিয়ে তাঁকে আহত করে টাকাভর্তি ব্যাগ ছিনিয়ে নেয়।
প্রত্যক্ষদর্শীরা জানান, সেনপাড়ায় ব্র্যাক ব্যাংকের সামনের দিকে মোটরসাইকেল ঘোরানোর সময় আবুল কালামকে লক্ষ্য করে এলোপাতাড়ি গুলি চালায় দুর্বৃত্তরা। তাঁর গায়ে তিনটি গুলি লাগে। এ সময় কবির নামের এক পথচারীরও গুলিবিদ্ধ হন। কালাম রাস্তায় পড়ে যাওয়ার সঙ্গে সঙ্গেই টাকাভর্তি ব্যাগ নিয়ে উধাও হয়ে যায় ছিনতাইকারীরা। লোকজন এ সময় তাদের লক্ষ্য করে ইটপাটকেল নিক্ষেপ করতে থাকে। কিন্তু বেপরোয়া মোটরসাইকেলটি থামানো যায়নি।
ঘটনাস্থলের পাশে আল হেলাল হাসপাতালে গুলিবিদ্ধ দুজনকে প্রাথমিক চিকিত্সা দেওয়া হয়। এরপর পুলিশ সদস্যরা কালাম ও কবিরকে নিয়ে যান ঢাকা মেডিকেল কলেজ হাসপাতালে।
আবুল কালামের সহকর্মী বিকাশের আঞ্চলিক সুপারভাইজার সৈয়দ হাবিবুন্নবী প্রথম আলোকে বলেন, ‘প্রতিদিনই আমাদের এজেন্টরা গ্রাহকদের কাজ থেকে টাকা সংগ্রহ করে ব্র্যাক ব্যাংকের রোকেয়া সরণি শাখায় জমা দেন। হয়তো কালামকে অনুসরণ করেছে ছিনতাইকারীরা। আমরা ধারণা করছি, আজ কালাম প্রায় সাড়ে আট লাখ টাকা সংগ্রহ করেছিলেন।’
প্রত্যক্ষদর্শী কয়েকজনের সঙ্গে কথা বলে জানা গেছে, কালামকে অনুসরণ করা মোটরসাইকেলে তিনজন বসেছিল। এদের মধ্যে একজনের মাথায় কোনো চুল ছিল না। গুলি করার পর রাস্তার ওপর থেকে ব্যাগ নিয়ে মোটরসাইকেল চালিয়ে সোজা চলে যায় ওই তিন যুবক। 
ঘটনার প্রায় দেড় ঘণ্টা পর ঢাকা মহানগর গোয়েন্দা পুলিশের (ডিবি) একটি দল ব্র্যাক ব্যাংকের সামনে যায়। ডিবির জ্যেষ্ঠ সহকারী কমিশনার তৌহিদুল ইসলাম বলেন, ‘প্রতিদিন বিপুল পরিমাণ আর্থিক লেনদেনের সময় পুলিশের সহায়তা নেওয়া হয় না। এসব লেনদেনকারী ব্যক্তি ও  প্রতিষ্ঠান পুলিশের সাহায্যে টাকা বহন করলে এ ধরনের ঘটনা ঘটত না।’ তিনি আরও জানান, বাংলাদেশ ব্যাংকের নির্দেশনা অনুযায়ী প্রতিটি ব্যাংকের শাখার সামনে সিসি ক্যামেরা বসানো বাধ্যতামূলক। কিন্তু ব্র্যাক ব্যাংকের এই শাখার সামনে এ ধরনের কোনো ব্যবস্থা নেই। 
আল হেলাল হাসপাতালের জরুরি বিভাগের কর্তব্যরত চিকিত্সক সামসুল আরেফিন জানান, আবুল কালামের বাম হাতের আঙুল, ডান হাতের কবজি ও কোমরের ডান পাশে মোট তিনটি গুলি লেগেছে। তবে সবকটি গুলিই তাঁর শরীর ভেদ করে বেরিয়ে গেছে। কবিরের ডান চোয়ালে একটি গুলি আছে।
ঘটনার সত্যতা নিশ্চিত করে পুলিশের কাফরুল জোনের সহকারী কমিশনার কামাল হোসেন জানান, এ ঘটনায় কাউকে গ্রেপ্তার করা যায়নি।
