
মুন্সিগঞ্জের টঙ্গিবাড়ী উপজেলার আউটশাহী ইউনিয়নের সুবচনী বাজার-সংলগ্ন ডহরী-কলমা খাল থেকে অবৈধভাবে বালু উত্তোলন গতকাল বুধবার বন্ধ করে দিয়েছেন ভ্রাম্যমাণ আদালত। এ সময় দুটি খননযন্ত্র জব্দ করা হয়। পাশাপাশি একজনকে ছয় মাসের কারাদণ্ড দেওয়া হয়।এলাকাবাসী ও ভূমি কার্যালয় থেকে জানা যায়, বালু উত্তোলনকারীরা কয়েক মাস ধরে ডহরী-কলাম খালে খননযন্ত্র বসিয়ে অবৈধভাবে বালু তুলে ব্যবসা করছিলেন। অপরিকল্পিতভাবে বালু তোলার কারণে খালের দুই পাড়ে ভাঙন দেখা দেয়। এ নিয়ে এলাকাবাসীর মধ্যে তীব্র অসন্তোষ দেখা দেয়।গতকাল দুপুর ১২টার দিকে টঙ্গিবাড়ী উপজেলা সহকারী কমিশনার (ভূমি) আবিদা আক্তারী অভিযান চালিয়ে দুটি খননযন্ত্র জব্দ করেন এবং ঘটনাস্থল থেকে মো. মনির হোসেন নামের এক ব্যক্তিকে আটক করেন। পরে তাঁকে ছয় মাসের কারাদণ্ড দেওয়া হয়।
