
কখনো গোয়েন্দা (ডিবি) পুলিশ, কখনো পুলিশের অপরাধ তদন্ত বিভাগ (সিআইডি), আবার কখনো র‍্যাপিড অ্যাকশন ব্যাটালিয়নের (র‍্যাব) সদস্য বলে পরিচয় দিতেন বলে অভিযোগ তাঁর বিরুদ্ধে। এক আসামিকে ‘ক্রসফায়ার’ থেকে বাঁচানোর কথা বলে আসামির পরিবারের কাছ থেকে ১০ লাখ টাকা হাতিয়ে নেওয়ার অভিযোগে মামলাও আছে তাঁর বিরুদ্ধে। তবে শেষ রক্ষা হয়নি, গ্রেপ্তার হয়েছেন তিনি।
আজ বৃহস্পতিবার নোয়াখালীর বেগমগঞ্জ থানার সেতুভাঙ্গা এলাকার নিজ বাড়ি থেকে তাঁকে গ্রেপ্তার করেছে চট্টগ্রামের সিআইডি পুলিশ। তাঁর নাম গিয়াস উদ্দিন (৪০)।
সিআইডি চট্টগ্রাম অঞ্চলের অতিরিক্ত পুলিশ সুপার কুতুব উদ্দিন প্রথম আলোকে বলেন, আট বছর আগে সেনাবাহিনী থেকে চাকরিচ্যুত হন গিয়াস। এরপর কখনো সিআইডি, কখনো ডিবি পুলিশ, আবার কখনো র‍্যাব পরিচয় মানুষের সঙ্গে প্রতারণা করে আসছেন। হালিশহর থানার মানবপাচার আইনের একটি মামলায় মো. আকবর নামের এক ব্যক্তিকে সিআইডি পুলিশ গ্রেপ্তার করে। গিয়াস নিজেকে সিআইডির কর্মকর্তা পরিচয় দিয়ে আকবরের পরিবারের সদস্যদের কাছে ২০ লাখ টাকা দাবি করেন। নইলে ক্রসফায়ারের হুমকি দেন। ভয়ে আকবরের পরিবারের সদস্যরা ১০ লাখ টাকা দেন। আকবর কারাগার থেকে মুক্তি পাওয়ার পর পরিবারের সদস্যরা এ ঘটনা জানালে সিআইডিকে জানানো হয়। সিআইডিতে এই নামের কোনো কর্মকর্তা নেই জানানো হয়। এ ঘটনায় ২০১৫ সালের ২৭ অক্টোবর আকবর বাদী হয়ে হালিশহর থানায় প্রতারণার অভিযোগে গিয়াসের বিরুদ্ধে মামলা করেন। এ মামলায় গিয়াসের বিরুদ্ধে আদালতের পরোয়ানা রয়েছে।
কুতুব উদ্দিন আরও বলেন, গিয়াসের বিরুদ্ধে করা প্রতারণা মামলাটি প্রত্যাহারের জন্য স্বরাষ্ট্র মন্ত্রণালয়ের সিলমোহরসহ একটি চিঠি সিআইডি চট্টগ্রাম কার্যালয়ে আসে। পরে তদন্ত করে দেখা গেছে এটি ভুয়া। এ ঘটনায় সিআইডি চট্টগ্রামের পরিদর্শক জামাল উদ্দিন বাদী হয়ে নগরের খুলশী থানায় গিয়াসকে আসামি করে ২০১৬ সালের ১৪ জুন মামলা করেন।
সিআইডি চট্টগ্রামের পরিদর্শক ইকবাল বাহার জানান, গ্রেপ্তার গিয়াস প্রাথমিক জিজ্ঞাসাবাদে র‍্যাব, পুলিশ, সিআইডি পরিচয়ের পাশাপাশি আবাসন ব্যবসায়ী পরিচয় দিয়ে মানুষের সঙ্গে প্রতারণার কথা স্বীকার করেছেন। তাঁকে কাল শুক্রবার আদালতে হাজির করে রিমান্ডে নেওয়ার আবেদন করা হতে পারে।
