
স্বাস্থ্য ও পরিবারকল্যাণমন্ত্রী আ ফ ম রুহুল হক বলেছেন, আগামী কয়েক মাসের মধ্যে ঢাকা মেডিকেল কলেজ হাসপাতালে অস্থি-মজ্জা প্রতিস্থাপন (বোনম্যারো ট্রান্সপ্লান্টেশন) শুরু হবে। আধুনিক এই চিকিৎসায় যুক্তরাষ্ট্রের ম্যাসাচুসেটস জেনারেল হাসপাতাল সহযোগিতা করছে।গতকাল শুক্রবার বাংলাদেশের স্বাস্থ্যসেবার অগ্রগতিতে যুক্তরাষ্ট্রের বোস্টন অঙ্গরাজ্যের ম্যাসাচুসেটস জেনারেল হাসপাতালের সহযোগিতা-বিষয়ক সেমিনারে স্বাস্থ্যমন্ত্রী এ কথা বলেন। স্বাস্থ্য অধিদপ্তর রাজধানীর একটি অভিজাত হোটেলে এর আয়োজন করে।সেমিনারের প্রধান অতিথি স্বাস্থ্যমন্ত্রী বলেন, ইতিমধ্যে চিকিৎসক, নার্স ও অন্য স্বাস্থ্যকর্মীরা যুক্তরাষ্ট্রের ওই হাসপাতাল থেকে অস্থি-মজ্জা প্রতিস্থাপনের বিষয়ে প্রশিক্ষণ নিয়ে এসেছেন। তিনি বলেন, সুনির্দিষ্টভাবে দিন বলা সম্ভব না হলেও কয়েক মাসের মধ্যে এই আধুনিক চিকিৎসা ঢাকা মেডিকেলে শুরু হবে। অনুষ্ঠানের বিশেষ অতিথি ব্র্যাকের চেয়ারপারসন ফজলে হাসান আবেদ বলেন, বাংলাদেশ মাতৃ ও শিশুমৃত্যু কমানোসহ স্বাস্থ্য খাতে বেশ কিছু গুরুত্বপূর্ণ সাফল্য অর্জন করেছে। সেমিনারে জানানো হয়, ম্যাসাচুসেটস জেনারেল হাসপাতাল, বেসরকারি প্রতিষ্ঠান একে খান ফাউন্ডেশন এবং স্বাস্থ্য মন্ত্রণালয় যৌথভাবে স্বাস্থ্যসেবা খাতের অগ্রগতিতে কাজ করছে।
