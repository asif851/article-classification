
কুমিল্লার আদর্শ সদর ও সদর দক্ষিণ উপজেলা পরিষদ নির্বাচনে অংশগ্রহণকারী বিএনপি ও জামায়াত-সমর্থিত চার প্রার্থীর বিরুদ্ধে ১১টি মামলা রয়েছে। এর মধ্যে দুই চেয়ারম্যান পদপ্রার্থীর বিরুদ্ধে তিনটি ও দুই ভাইস চেয়ারম্যান পদপ্রার্থীর বিরুদ্ধে আটটি মামলা রয়েছে।রিটার্নিং কর্মকর্তা ও জেলা নির্বাচন কর্মকর্তা রাশেদুল ইসলামের কাছে দাখিল করা তাঁদের হলফনামা থেকে এ বিষয় জানা গেছে। ১৯ মে ওই দুই উপজেলা পরিষদের নির্বাচন হবে।ওই প্রার্থীদের হলফনামা থেকে দেখা গেছে, আদর্শ সদর উপজেলা বিএনপি-সমর্থিত চেয়ারম্যান পদপ্রার্থী ও দক্ষিণ জেলা বিএনপির জ্যেষ্ঠ সহসভাপতি মো. ফজলুল হকের বিরুদ্ধে দুটি মামলা রয়েছে। এর মধ্যে আইনশৃঙ্খলাবিরোধী অপরাধ আইনে কুমিল্লার দ্রুত বিচার আদালতে একটি ও বিস্ফোরক দ্রব্য আইনে কুমিল্লার বিশেষ ট্রাইব্যুনাল আদালতে আরেকটি মামলা বিচারাধীন। এ উপজেলায় ১৯ দল-সমর্থিত মহানগর জামায়াতের কর্ম পরিষদের শুরা সদস্য ভাইস চেয়ারম্যান পদপ্রার্থী এ কে এম এমদাদুল হকের বিরুদ্ধে ছয়টি মামলা রয়েছে। ১৯৭৪ সালের বিশেষ ক্ষমতা আইনে চারটি এবং মারামারির অভিযোগে দুটি মামলা রয়েছে।জানতে চাইলে এ কে এম এমদাদুল হক জানান, এ সরকার রাজনৈতিক স্বার্থ হাসিলের জন্য তাঁর বিরুদ্ধে মিথ্যা মামলা দিয়েছে।সদর দক্ষিণ উপজেলায় বিএনপি-সমর্থিত চেয়ারম্যান প্রার্থী জহিরুল ইসলাম খন্দকারের বিরুদ্ধে মারামারির একটি মামলা রয়েছে। জামায়াত-সমর্থিত ভাইস চেয়ারম্যান পদপ্রার্থী সদর দক্ষিণ উপজেলা দক্ষিণাঞ্চলের আমীর হোসাইন মোহাম্মদ নূরুল্লাহর বিরুদ্ধে দুটি মামলা জ্যেষ্ঠ বিচারিক হাকিম আদালতে বিচারাধীন রয়েছে।আদর্শ সদর উপজেলায় চেয়ারম্যান পদে দুজন, ভাইস চেয়ারম্যান পদে পাঁচজন ও মহিলা ভাইস চেয়ারম্যান পদে তিনজন প্রতিদ্বন্দ্বিতা করছেন। সদর দক্ষিণ উপজেলায় চেয়ারম্যান পদে ছয়জন, ভাইস চেয়ারম্যান পদে চারজন ও মহিলা ভাইস চেয়ারম্যান পদে তিনজন প্রার্থী হয়েছেন। সব মিলিয়ে দুই উপজেলায় প্রার্থীর সংখ্যা ২৩ জন।
