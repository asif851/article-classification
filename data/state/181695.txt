
জাতীয় বিশ্ববিদ্যালয়ের অধীন ২০১২ সালের স্নাতক (সম্মান) চূড়ান্ত পরীক্ষার ফল আজ মঙ্গলবার প্রকাশ করা হয়েছে । এবারই পরীক্ষা শেষ হওয়ার দুই মাসের মধ্যে ফল প্রকাশ করা হয়েছে। কিন্তু এবারের ফলে বেশকিছু ভুল হয়েছে বলে অভিযোগ উঠেছে ।
রাজধানীর ইডেন মহিলা কলেজের রাষ্ট্রবিজ্ঞান বিভাগের বেশকিছুসংখ্যক ছাত্রীর যে কোর্স ছিল না তা দেখিয়ে অনুপস্থিত দেখানো হয়েছে । ফলে তাঁদের ফল আসছে অনুত্তীর্ণ ।বিভাগের এক ছাত্রী প্রথম আলোকে বলেন, যে কোর্স তাঁর ছিল না সেটি দেখানোয় অনুপস্থিত হিসেবে তাঁকে ফেল দেখানো হয়েছে যা কোনোভাবেই হতে পারে না । তিনি জানান, তাঁর বিভাগের বেশিরভাগ শিক্ষার্থীর এমন ভুল হয়েছে । যা অপ্রত্যাশিত ।ওই বিভাগের বিভাগীয় প্রধান জাফরুন্নাহার প্রথম আলোকে বলেন, তাঁরা জাতীয় বিশ্ববিদ্যালয় কতৃ‌র্পক্ষের সঙ্গে যোগাযোগ করে জানতে পেরেছেন সফটওয়্যার সমস্যার কারণে এমনটি হয়েছে, এটি ঠিক হয়ে যাবে ।নাম প্রকাশে অনিচ্ছুক রাজধানীর তিতুমীর কলেজের একজন পরীক্ষার্থী জানান, ইসলামের ইতিহাস ও সংস্কৃতি বিভাগের এক শিক্ষার্থী পরীক্ষায় অংশ না নিয়েও পাস করেছেন । আবার তিনি নিজে একটি খাতায় যেখানে ন্যুনতম ৫০ পেতেন সেখানে পেয়েছেন মাত্র ৩৩ । তাঁর আরেক বন্ধুও একটি বিষয়ে এরকম অপ্রত্যাশিত নম্বর পেয়েছেন । তাঁর দাবি খাতা সঠিকভাবে মূল্যায়ন না করার কারণেই এমনটি হয়েছে ।জানতে চাইলে জাতীয় বিশ্ববিদ্যালয়ের পরীক্ষা নিয়ন্ত্রক বদরুজ্জামান প্রথম আলোকে বলেন, আগেও ফল প্রকাশের পর এরকম কিছু অভিযোগ এসেছে । ফলফালে কোনো ভুল থাকলে তা সংশোধন করা হবে । এছাড়া পুন:নিরীক্ষণেরও সুযোগ আছে ।গত ১১ নভেম্বর লিখিত ও ২৪ ডিসেম্বর ব্যবহারিক ও মৌখিক পরীক্ষা শেষ হয়েছিল । ২৭ টি বিষয়ে সারাদেশে ২০৫ টি কলেজের এক লাখ ৩০ হাজার পরীক্ষার্থী অংশ নেয় । ফল ‌www.nu.edu.bd এবং www.nubd.info ওয়েবসাইট থেকে জানা যাবে । এ ছাড়া যে কোন মোবাইল থেকে খুদে বার্তায় ফল জানা যাবে । এ ক্ষেত্রে মেসেজ অপশনে গিয়ে nu<space>h4<space> Roll লিখে ১৬২২২ নম্বরে পাঠাতে হবে ।
