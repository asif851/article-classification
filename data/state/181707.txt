
বগুড়ার আদমদীঘিতে ট্রেনের ধাক্কায় অজ্ঞাতপরিচয় এক ব্যক্তি (৫৫) নিহত হয়েছেন। গতকাল বৃহস্পতিবার বেলা তিনটার দিকে উপজেলার সান্তাহার রেলওয়ে জংশন স্টেশনের রেলগেটে এ দুর্ঘটনা ঘটে। প্রত্যক্ষদর্শীরা জানান, সান্তাহার রেলওয়ে স্টেশনের ১ নম্বর গেটের কাছ থেকে ওই ব্যক্তি মুঠোফোনে কথা বলতে বলতে রেলগেটের ভেতরে ঢুকে যান। এ সময় পার্বতীপুর থেকে খুলনাগামী রকেট এক্সপ্রেস নামে একটি মেইল ট্রেনের ধাক্কায় ঘটনাস্থলেই তিনি মারা যান। পুলিশ জানায়, পরিচয় না পাওয়ায় লাশটি থানা হেফাজতে রাখা হয়েছে। এ ব্যাপারে রেলওয়ে থানায় একটি ইউডি মামলা করা হয়েছে।
