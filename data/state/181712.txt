
চীনের জেজিয়াং প্রদেশের নিনগাই এলাকায় একদল পণ্য বিলিকারী গতকাল বৃহস্পতিবার রাতে একটি ভবনের পাঁচতলা থেকে পড়ে যাওয়া এক শিশুকে ক্যাচ ধরে প্রাণে বাঁচিয়েছেন।বিবিসি বলছে, পণ্য বিলিকারীরা যখন গলিতে দাঁড়িয়ে ছিলেন, তখন তাঁরা পাশের একটি ভবনে শিশুর চিত্কার শুনতে পান। তখন শিশুটি ভবনের পাঁচ তলা থেকে পড়ে যাওয়ার উপক্রম।
পণ্য বিলিকারীরা কিছু একটা করার কথা যখন ভাবছিলেন, তখনই শিশুটি নিচে পড়তে থাকে। বিলিকারীরা তখন দ্রুত নিজেরদের বাহু বাড়িয়ে দেন শিশুটিকে ধরতে। এরপর ক্যাচ ধরে ফেলেন। এতে কমপক্ষে দুজন বিলিকারী আহত হয়েছেন।
কন্যাশিশুটির তেমন কোনো ক্ষতি হয়নি, তবে সে মুখে একটু আঘাত পেয়েছে। কিকি নামের শিশুটির মা-বাবা বলেন, কিকি যখন ঘরে ঘুমাচ্ছিল, তখন তাঁরা বাইরে বেরিয়ে যান। ঘুম থেকে উঠে দরজা বন্ধ দেখে শিশুটি সম্ভবত জানালা দিয়ে বের হওয়ার চেষ্টা করছিল।
