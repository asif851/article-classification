
যোগাযোগমন্ত্রী ওবায়দুল কাদের বলেছেন, ‘রাস্তায় নামলে আমি পলিটিক্স করি না। রাস্তা ও সব মানুষের উন্নয়নে আমি কাজ করতে আসি।’ তিনি বলেন, ‘আমি একটি দল করি, একটি দল থেকে আমি মন্ত্রী হয়েছি। আমি জনস্বার্থের কথা চিন্তা করে কাজ করি।’আজ বুধবার গাজীপুর সদর উপজেলার মাস্টারবাড়ি এলাকায় মাস্টারবাড়ি-মির্জাপুর সড়ক মেরামত পরিদর্শনে গিয়ে যোগাযোগমন্ত্রী এসব কথা বলেন। এ সময় সড়ক ও জনপথের ঢাকা সার্কেলের তত্ত্বাবধায়ক প্রকৌশলী মো. শাহাবুদ্দিন, উপসহকারী প্রকৌশলী মো. আমির হোসেন, গাজীপুর সড়ক বিভাগের নির্বাহী প্রকৌশলী মনোয়ার উজ জামান, অতিরিক্ত জেলা ম্যাজিস্ট্রেট মো. মহসিন, অতিরিক্ত পুলিশ সুপার সঞ্জিত কুমার রায় ও গাজীপুর সড়ক ও জনপথের উপবিভাগীয় প্রকৌশলী সুমন সিংহ প্রমুখ উপস্থিত ছিলেন।ওবায়দুল কাদের বলেন, ‘রাস্তার অবস্থা আগের যেকোনো সময়ের চেয়ে এখন ভালো। তবে দুই-তিনদিন আগে বৃষ্টি হয়ে কিছু এলাকায় সমস্যা সৃষ্টি হয়েছে, যা ঈদের আগেই ঠিক হয়ে যাবে। মহাসড়কের পাশে কোনো গরু-ছাগলের হাট বসতে দেওয়া হবে না। কারণ, এসব হাট ও কাঁচা বাজার যানজটের অন্যতম কারণ।’ 
যোগাযোগমন্ত্রী বলেন, ‘সরকার পরিবর্তনে নির্বাচনের কোনো বিকল্প নেই। সংবিধান অনুযায়ী এ সরকারের মেয়াদ আছে আর ২০ থেকে ২২ দিন। গত পৌনে পাঁচ বছরে বিরোধী দল সরকার পতনের কার্যকর কোনো আন্দোলন গড়ে তুলতে পারেনি। এ সময়ে সরকারের পতন হবে, এখন কেউ আর তা বিশ্বাস করে না। এ সরকারের আমলে যেহেতু সরকার পতনের বিরোধী দলের আন্দোলন সফল হলো না, তাই সরকার পরিবর্তনে এখন নির্বাচনের কোনো বিকল্প নেই।’
ওবায়দুল কাদের আরও বলেন, ‘প্রধানমন্ত্রী জাতিসংঘের অধিবেশনে যোগ দিতে গিয়ে বিরোধী দলকে যে আহ্বান জানিয়েছেন, আমি মনে করি প্রধানমন্ত্রীর ওই আহ্বানে সাড়া দিয়ে বিএনপি সংসদে যোগ দেবে। যেহেতু আন্দোলনের মাধ্যমে সরকার পতন সম্ভব হলো না, এখন সংসদে আপনাদের দাবির পক্ষে জোরালো যুক্তি উপস্থাপন করতে পারেন।’
