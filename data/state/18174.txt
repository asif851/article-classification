
মেয়াদ শেষ হওয়ার চার বছর পর পুরান ঢাকার কবি নজরুল সরকারি কলেজ শাখা ছাত্রলীগের কমিটি বিলুপ্ত করেছে ছাত্রলীগের কেন্দ্রীয় কমিটি৷ কিন্তু কবে নাগাদ নতুন কমিটি গঠন করা হবে, তা সংগঠনটির পক্ষ থেকে স্পষ্ট বলা হয়নি৷ ৭ নভেম্বর সম্মেলন হওয়ার কথা ছিল।নতুন কমিটিতে সভাপতি ও সাধারণ সম্পাদক পদ পেতে কেন্দ্রীয় ও সাবেক নেতাদের পেছনে দৌড়ঝাঁপ শুরু করেছেন ওই কলেজ শাখা ছাত্রলীগের নেতা-কর্মীরা৷ তাঁদের মধ্যে চার থেকে পাঁচজনের বিরুদ্ধে পুরান ঢাকায় মাদক ব্যবসা, চাঁদাবাজি, টেন্ডারবাজির সঙ্গে জড়িত থাকার অভিযোগ রয়েছে৷জানতে চাইলে ছাত্রলীগের কেন্দ্রীয় নির্বাহী সংসদের সভাপতি সাইফুর রহমান গত সোমবার প্রথম আলোকে বলেন, বিশেষ কারণে ওই দিন সম্মেলন হয়নি৷ ওই কলেজ শাখা ছাত্রলীগের নতুন কমিটি শিগগিরই ঘোষণা করা হবে৷ এখন যাচাই-বাছাই চলছে৷ বিতর্কিত, মাদকসেবী, অছাত্র, বিবাহিত, চাঁদাবাজদের নতুন কমিটিতে কোনো স্থান হবে না৷২০১২ সালের ৪ অক্টোবর মামুনুর রশীদকে সভাপতি ও রাকিব হাসানকে সাধারণ সম্পাদক করে কবি নজরুল সরকারি কলেজ শাখা ছাত্রলীগের কমিটি গঠন করা হয়৷ এই কমিটির মেয়াদ ছিল এক বছর৷ এর চার বছর পর ৭ নভেম্বর এই কমিটি বিলুপ্ত করে ছাত্রলীগের কেন্দ্রীয় নির্বাহী সংসদ৷কলেজ শাখা ছাত্রলীগ সূত্র জানায়, ওই কলেজ শাখা ছাত্রলীগের সদ্য বিলুপ্ত কমিটি নানা কারণে বিতর্কিত ছিল৷ এর মধ্যে রয়েছে কলেজের এইচএসসি, ডিগ্রি, স্নাতক, স্নাতকোত্তরে ভর্তি-বাণিজ্য, কলেজের ছাত্র সংসদের ভেতর মাদক বিক্রি, পুরান ঢাকার বাহাদুর শাহ পার্ক এলাকার বাসস্ট্যান্ডে চাঁদাবাজি৷ গত ২১ অক্টোবর ছাত্রনেতাদের মধ্যে অবৈধ অস্ত্র, ইয়াবাসহ কলেজ শাখা ছাত্রলীগের সভাপতি মামুনুর রশীদকে গ্রেপ্তার করে পুলিশ৷ এর কয়েক দিন পর তাঁকে বহিষ্কার করে ছাত্রলীগের কেন্দ্রীয় কমিটি৷ বর্তমানে তিনি কারাগারে। এর আগে গত ফেব্রুয়ারিতে কলেজ শাখা ছাত্রলীগের সাধারণ সম্পাদক রাকিব হাসান ছাত্রলীগের কেন্দ্রীয় কমিটিতে সহসভাপতি পদে নির্বাচিত হন৷নাম প্রকাশে অনিচ্ছুক কবি নজরুল সরকারি কলেজ শাখা ছাত্রলীগের আগের কমিটির নেতা-কর্মীরা বলেন, এর আগেও মামুনুর রশীদ এবং তাঁর পক্ষের কয়েকজন নেতা মাদকসহ পুলিশের কাছে ধরা পড়েছিলেন৷ তাঁরাই এ এলাকায় মাদক বিক্রির অন্যতম হোতা৷তবে কলেজে ভর্তি-বাণিজ্যের সঙ্গে জড়িত থাকার বিষয়টি অস্বীকার করেন রাকিব হাসান৷ তিনি বলেন, তাঁর সময়ে সবচেয়ে বড় সমস্যা ছিল কলেজে অবাধে মাদক সেবন ও ব্যবসা৷ এতে কলেজের নেতা-কর্মীরাই জড়িত ছিলেন৷
