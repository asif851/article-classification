
আজ দুপুরে গণভবনে সংবাদ সম্মেলনে বিএনপি চেয়ারপারসন খালেদা জিয়া সম্পর্কে প্রধানমন্ত্রী শেখ হাসিনার করা কিছু মন্তব্যকে অরুচিকর বলেছে বিএনপি।দলটির মুখপাত্র আসাদুজ্জামান রিপন আজ রোববার সন্ধ্যায় এক সংবাদ সম্মেলনে এ কথা বলেন। তিনি বলেন, কাউকে অপমান করে, কারোর প্রতি কুরুচিপূর্ণ মন্তব্যকরে কেউ কখনো বড় হতে পারে বলে বিএনপি মনে করে না। বিএনপি এই বক্তব্যের তীব্র নিন্দা জানাচ্ছে।
রিপন বলেন, ‘আজ দুপুরে সরকার প্রধান সংবাদ সম্মেলনে প্রশ্নোত্তরে নানা প্রসঙ্গে উত্তর দিতে গিয়ে বিএনপি চেয়ারপারসনকে জড়িয়ে যে মন্তব্য করেছেন, তাখুবই অরুচিকর। আমরা প্রধানমন্ত্রীর মন্তব্য তীব্র নিন্দা করছি।’ তিনি বলেন, ‘সরকার প্রধান দেশের অন্যতম একটি বৃহৎ রাজনৈতিক দলেরও প্রধান। তার কাছ থেকে নতুন প্রজন্ম-তরুণ-যুব সম্প্রদায় থেকে শুরু করে দেশের মানুষ রুচিবোধ সম্পন্ন দায়িত্বশীল বক্তব্য প্রত্যাশা করেন। কিন্তু তিনি যখন দেশের অপর আরেকটি বিরোধী দলের প্রধান, যিনি দেশের তিনবার নির্বাচিত প্রধানমন্ত্রী ছিলেন, তার সম্পর্কে অরুচিকর মন্তব্য করেন তখন সরকার প্রধানের দৃষ্টিভঙ্গি রুচি নিয়ে মানুষ শুধু হতাশই হন না, দু: খও পান। একজন শীর্ষ পর্যায়ের রাজনীতিক হিসেবে তার কাছ থেকে মানুষ অপরাপর শীর্ষ রাজনীতিকদের সম্পর্কে কুরুচিপূর্ণ মন্তব্য শুনলে লজ্জিত হন। এতে রাজনীতি-রাজনৈতিক নেতৃত্বই লজ্জিত হয়। এই অপরাজনীতি বাংলাদেশের ভবিষ্যৎ রাজনীতিকে সংকটের মধ্যে ফেলে দেবে।’
প্রসঙ্গত, আজকের সংবাদ সম্মেলনে শেখ হাসিনা এক প্রশ্নের জবাবে খালেদা জিয়াকে উদ্দেশ করে বলেন, ‘আপনি (প্রশ্নকারী) কী বললেন, উনি আওয়ামী লীগে প্রেমিক খুঁজে পেয়েছেন? উনি আওয়ামী লীগে প্রেমিক কীভাবে খুঁজে পেলেন, আমি জানি না। তাহলে ফালুর (বিএনপি চেয়ারপারসনের উপদেষ্টা মোসাদ্দেক আলী ফালু) কী হবে?’এ সময় সংবাদ সম্মেলনে হাসির রোল পড়ে যায়।এরপর প্রধানমন্ত্রী বলেন, ‘উনি যদি আওয়ামী লীগে দেশপ্রেমিক খুঁজে পান খুব ভালো কথা। উনি তো লন্ডনে বসে ডিম মারায় ব্যস্ত। আর কী কাজ করছেন আমি জানি না। ঠিক আছে নিজের ছেলেমেয়ে নাতিপুতি দেখতে খুব ভালো কথা। চিকিৎসায় গেছেন খুব ভালো কথা। আওয়ামী লীগের কার সঙ্গে কী সম্পর্ক আপনারা সাংবাদিকেরা খুঁজে বের করেন, উনি কাকে পেলেন এত উপযুক্ত। এ ব্যাপারে আমার কোনো কমেন্ট করার নাই।’
