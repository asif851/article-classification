
দাবি করা চাঁদা না দেওয়ায় নড়াইল সদর উপজেলার হবখালি ইউনিয়নের শংকরপুর গ্রামের গৌর মিত্র নামের এক ব্যক্তির ঘরে আগুন দিয়েছে দুর্বৃত্তরা। গত রোববার রাতে এ ঘটনা ঘটে। পরে আধা ঘণ্টার চেষ্টায় স্থানীয় লোকজন আগুন নিয়ন্ত্রণে আনেন।গৌর মিত্রের ছেলে মলয় মিত্র অভিযোগ করেন, গত ২৬ জানুয়ারি ০১৯৮০০৩৯৪৬৯ নম্বর থেকে তাঁর বাবার মুঠোফোনে ফোন করে ২০ হাজার টাকা দাবি করে কয়েকজন অপরিচিত ব্যক্তি। তারা ওই টাকা বিকাশ করে পাঠাতে বলে।গত রোববার পর্যন্ত গৌর মিত্র টাকা পাঠাননি। ওই দিন রাত সাড়ে ১২টার দিকে কে বা কারা তাঁদের বাড়ির একটি টিনের ঘরে আগুন ধরিয়ে দেয়। তবে ঘরে কেউ না থাকায় হতাহতের ঘটনা ঘটেনি।পরিবারটি জানায়, ২০১৪ সালের ৫ জানুয়ারি সংসদ নির্বাচনেও এ পরিবারের সদস্যদের ভোটকেন্দ্রে যেতে নিষেধ করে দুর্বৃত্তরা। তার পরও ভোট দেওয়ায় একইভাবে গভীর রাতে বাড়ির একটি ঘরে আগুন ধরিয়ে দেওয়া হয়েছিল। ওই ঘটনায় পুলিশের ঊর্ধ্বতন কর্মকর্তারা ঘটনাস্থল পরিদর্শন করেন। এ ব্যাপারে সদর থানায় একটি লিখিত অভিযোগও দেওয়া হয়।সদর থানার ভারপ্রাপ্ত কর্মকর্তা (ওসি) শেখ মতিয়ার রহমান ঘটনার সত্যতা নিশ্চিত করে বলেন, ঘটনার সঙ্গে জড়িত ব্যক্তিদের গ্রেপ্তারে জোর চেষ্টা চালানো হচ্ছে।
