
হাইড্রলিক হর্ন থাকা যানবাহনের চালক ও মালিককে ১৫ দিনের মধ্যে ওই সব হর্ন সংশ্লিষ্ট থানার জমা দিতে নির্দেশ দিয়েছেন হাইকোর্ট। পাশাপাশি পুলিশকে এসব হর্ন ধ্বংস করতেও বলা হয়েছে। আজ রোববার বিচারপতি কাজী রেজা উল হক ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ এ আদেশ দেন।
শব্দদূষণ রোধে হাইড্রলিক হর্নের ব্যবহার বন্ধে নিষ্ক্রিয়তা চ্যালেঞ্জ করে গত ২২ আগস্ট রিট করে মানবাধিকার ও পরিবেশবাদী সংগঠন হিউম্যান রাইটস অ্যান্ড পিস ফর বাংলাদেশ। ২৩ আগস্ট এই রিটের প্রাথমিক শুনানি নিয়ে হাইকোর্ট রুলসহ কয়েকটি নির্দেশনা দেন। নির্দেশনা বাস্তবায়নের অগ্রগতি জানিয়ে বিবাদীদের প্রতিবেদন দিতে বলা হয়। এর ধারাবাহিকতায় বিআরটিএর চেয়ারম্যান, ঢাকা মহানগর পুলিশ কমিশনার ও যুগ্ম কমিশনারের (ট্রাফিক) পক্ষে পৃথক প্রতিবেদন দাখিল করা হয়।
আদালতে রাষ্ট্রপক্ষে শুনানিতে ছিলেন ডেপুটি অ্যাটর্নি জেনারেল তাপস কুমার বিশ্বাস। রিটের পক্ষে শুনানি করেন আইনজীবী মনজিল মোরসেদ।
আদেশের বিষয়টি জানিয়ে মনজিল মোরসেদ প্রথম আলোকে বলেন, দাখিল করা প্রতিবেদনে দেখা যাচ্ছে, শত শত যানবাহন থেকে হাইড্রলিক হর্ন জব্দ করা হয়েছে। আইনে আছে এক শ টাকা জরিমানার কথা। এ অবস্থায় প্রয়োজনীয় নির্দেশনার আরজি জানালে আদালত ওই নির্দেশ দেন।
 
