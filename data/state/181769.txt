
রাজধানীর মতিঝিলে গতকাল শুক্রবার দুপুরে এক আসামিকে ধরার পর পুলিশের ওপর হামলা করেছে কয়েকজন ব্যক্তি। সে সময় ওই আসামি পালিয়ে গেছে। হামলার ঘটনায় পুলিশ ঘটনাস্থল থেকে চারজনকে আটক করেছে।আটক চারজন হলো মাহাবুবুল হক, শরীফুল ইসলাম, আবুল কালাম ও মাসুদ। প্রত্যক্ষদর্শী ও পুলিশ জানায়, বেলা তিনটার দিকে মতিঝিলের এজিবি কলোনি এলাকায় গ্রেপ্তারি পরোয়ানার আসামি বোচা বাবুকে ধরতে যান মতিঝিল থানার এসআই শফিউল আযমসহ কয়েকজন সদস্য। বোচা বাবুকে ধরার পর সেখানে থাকা ওই চারজনসহ কয়েকজন ব্যক্তি তাকে ছাড়িয়ে নিতে পুলিশের ওপর হামলা করে। একপর্যায়ে বোচা বাবু পুলিশের কাছ থেকে পালিয়ে যায়। পরে বিপুলসংখ্যক পুলিশ ওই এলাকায় অভিযান চালিয়ে চারজনকে আটক করে।মতিঝিল থানার ওসি ফরমান আলী বলেন, আটক চারজনের বিরুদ্ধে আইনানুগ ব্যবস্থা নেওয়া হচ্ছে। পালিয়ে যাওয়া আসামি বোচা বাবুকে গ্রেপ্তারের চেষ্টা চলছে। ঢাকা মেডিকেল কলেজ হাসপাতাল সূত্র জানায়, আটক মাহাবুবুল ও শরীফুলকে সন্ধ্যার দিকে পুলিশ চিকিৎসার জন্য ঢাকা মেডিকেলে নিয়ে যায়। তাদের শরীরে পিটুনির আঘাত ছিল।
