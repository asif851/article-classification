
শরীয়তপুরের ভেদরগঞ্জ পৌরসভায় আওয়ামী লীগের বিদ্রোহী প্রার্থী আবুল বাশার চোকদারকে ‘ডিবি পরিচয়ে’ জোর করে তুলে নিয়ে গিয়ে মনোনয়নপত্র প্রত্যাহার করানো হয়েছে বলে পরিবারের পক্ষ থেকে অভিযোগ করা হয়েছে।
আজ রোববার সকালে এ ঘটনা ঘটে। আবুল বাশার চোকদার শরীয়তপুরের ভেদরগঞ্জ উপজেলা আওয়ামী লীগের অর্থবিষয়ক সম্পাদক। তাঁর বাড়ি পৌরসভা এলাকার গৈড্ডা গ্রামে।আজ পৌরসভা নির্বাচনে মনোনয়নপত্র প্রত্যাহারের শেষ দিন।আবুল বাশারের ভাই জাকির চোকদার এবং স্ত্রী সুরাইয়া সুলতানা অভিযোগ করেন, ‘ডিবি পরিচয়ে’ আজ সকালে আবুল বাশারকে বাসা থেকে তুলে স্থানীয় সাংসদ নাহিম রাজ্জাকের বাসায় নিয়ে যাওয়া হয়। সেখান থেকে সাংসদের গাড়িতে করে আবুল বাশারকে জেলা প্রশাসকের কার্যালয়ে নেওয়া হয়। এরপরই আবুল বাশার মনোনয়নপত্র প্রত্যাহার করে পৌরসভা নির্বাচন থেকে সরে দাঁড়ান।এ সময় জেলা প্রশাসকের কার্যালয়ে ছিলেন জেলা আওয়ামী লীগের সাধারণ সম্পাদক অনল কুমার দে, উপজেলা আওয়ামী লীগের সাধারণ সম্পাদক আবদুর মান্নান ব্যাপারী প্রমুখ।আবুল বাশারকে জোর করে মনোনয়ন প্রত্যাহারের বিষয়ে জানতে চাইলে জেলা প্রশাসকের কার্যালয় থেকে বের হয়ে যাওয়ার সময় নাহিম রাজ্জাক সাংবাদিকদের কিছু বলেননি। তিনি সাংবাদিকদের সঙ্গে কথা না বলেই চলে যান।জোর করে মনোনয়নপত্র প্রত্যাহারের অভিযোগের ব্যাপারে জানতে চাইলে আবুল বাশার চোকদার কোনো উত্তর দেননি। তিনি শুধু কাঁদতে কাঁদতে বলেন, ‘আমি মনোনয়ন প্রত্যাহার করেছি।’ডিবির পরিদর্শক সুব্রত সাহা বলেন, ‘ডিবি ওনাকে (আবুল বাশার) ধরে নিয়ে যায় নাই।’
