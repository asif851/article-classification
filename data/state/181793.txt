
নেত্রকোনায় ট্রাক ও সিএনজিচালিত অটোরিকশার মধ্যে মুখোমুখি সংঘর্ষে দুই ব্যক্তি নিহত হয়েছেন। আহত হয়েছেন চারজন। তাঁদের অবস্থা গুরুতর।
আজ শুক্রবার সকাল পৌনে নয়টার দিকে সদর উপজেলার দুগিয়া বাজার এলাকায় নেত্রকোনা-আটপাড়া সড়কে এই দুর্ঘটনা ঘটে।
হতাহত হওয়া ব্যক্তিদের বাড়ি নেত্রকোনার আটপাড়া উপজেলার রূপচন্দ্রপুর গ্রামে। তাঁরা সবাই মাটি কাটার শ্রমিক।
নিহত দুজন হলেন ওয়াহেদ আলী (৫৫) ও মুসলেম উদ্দিন (৪০)।
আহত চারজন হলেন আল আমিন (৩০), হবি মিয়া (৩৫), পল্টন মিয়া (৩০) ও অটোরিকশাচালক উজ্জ্বল মিয়া (৩৫)। তাঁদের ময়মনসিংহ মেডিকেল কলেজ হাসপাতালে ভর্তি করা হয়েছে।
পুলিশ, প্রত্যক্ষদর্শী ও এলাকাবাসীর ভাষ্য, সকালে আটপাড়া উপজেলা থেকে সিএনজিচালিত একটি অটোরিকশা যাত্রী নিয়ে নেত্রকোনা সদরের উদ্দেশে রওনা হয়। অটোরিকশাটি দুগিয়া বাজার এলাকায় এলে বিপরীত দিক থেকে আসা একটি ট্রাকের সঙ্গে মুখোমুখি সংঘর্ষ হয়। এতে ঘটনাস্থলে ওয়াহেদ নিহত হন। হাসপাতালে নেওয়ার পথে মারা যান মুসলেম।
নেত্রকোনা মডেল থানার ভারপ্রাপ্ত কর্মকর্তা (ওসি) মো. আবু তাহের দেওয়ান প্রথম আলোকে বলেন, নিহত দুজনের লাশের ময়নাতদন্ত হবে। আহত চারজনের অবস্থা আশঙ্কাজনক। ট্রাকটি জব্দ করা হয়েছে। ট্রাকের চালক ও সহকারী পালিয়েছেন। তাঁদের আটকের চেষ্টা চলছে।
