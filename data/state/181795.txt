
জাতীয় সংসদে ২৫ মার্চকে জাতীয় গণহত্যা দিবস ঘোষণার পর বাংলাদেশে সংঘটিত গণহত্যার আন্তর্জাতিক স্বীকৃতির দাবি তুলেছেন বক্তারা। তাঁরা বলছেন, এই স্বীকৃতির জন্য আমাদের কূটনৈতিক প্রচেষ্টাকে জোরদার করতে হবে। সব ধরনের তথ্য-উপাত্ত নিয়ে আন্তর্জাতিক ফোরামে আটঘাট বেঁধে নামতে হবে।
আজ মঙ্গলবার বিকেলে রাজধানীর জাতীয় প্রেসক্লাবে একাত্তরের গণহত্যার আন্তর্জাতিক স্বীকৃতির দাবিতে প্রজন্ম ’৭১ আয়োজিত এক গোলটেবিল বৈঠকে বক্তারা এ দাবি জানান।  গোলটেবিল বৈঠকে প্রধান অতিথির বক্তব্যে বাণিজ্যমন্ত্রী তোফায়েল আহমেদ গণহত্যা দিবস পালনের বিষয়ে বলেন, ‘আমাদের দেরি হয়েছে। কিন্তু আমরা পেরেছি। আর্মেনিয়া তাদের গণহত্যার বিষয়টি ৩৬টি দেশের কাছ থেকে স্বীকৃতি নিয়েছে। ঠিক একইভাবে এখন আমাদের দূতাবাসগুলোর কাজ হবে, পৃথকভাবে প্রতিটি দেশের কাছ থেকে এই স্বীকৃতি আদায় করা।’ তোফায়েল আহমেদ বলেন, এবার জাতীয়ভাবে প্রথমবারের মতো ২৫ মার্চ জাতীয় গণহত্যা দিবস পালন করা হবে। গণহত্যা নিয়ে জাতীয় সংসদে যে প্রামাণ্যচিত্র দেখানো হয়েছে, তা প্রত্যেক ইউনিয়ন থেকে শুরু করে বিভাগ পর্যন্ত দেখানোর ব্যবস্থা করা হবে।  মানবতাবিরোধী আন্তর্জাতিক অপরাধ ট্রাইব্যুনালের রাষ্ট্রপক্ষের কৌঁসুলি তুরিন আফরোজ এ বিষয়ে বলেন, ‘আর্মেনিয়ার গণহত্যার স্বীকৃতির জন্য কয়েক শ বছর লেগেছে। আশা করি, আমাদের এত সময় লাগবে না। আমরা সবাই যদি একসঙ্গে থাকি, তাহলে শিগগিরই আমাদের গণহত্যার আন্তর্জাতিক স্বীকৃতি পাব।’ শহীদ মুনীর চৌধুরীর ছেলে আসিফ মুনীর বলেন, ‘গণহত্যার বিষয়ে ইংরেজিতে আমাদের লেখা অনেক কম। এটার স্বীকৃতির জন্য ইংরেজিতে গণহত্যার প্রামাণ্যচিত্র ও তথ্য-উপাত্ত তৈরি করতে হবে।’ গণহত্যার আন্তর্জাতিক স্বীকৃতি পেতে বাংলাদেশকে কূটনৈতিক যুদ্ধে নামার আহ্বান জানিয়ে শহীদ আলীম চৌধুরীর মেয়ে নুজহাত চৌধুরী বলেন, ‘আন্তর্জাতিক ফোরামে এই স্বীকৃতির জন্য আমাদের পদ্ধতিগতভাবে এগোতে হবে। আমাদের যথেষ্ট তথ্য-উপাত্ত নিয়ে আরেকটি যুদ্ধে নামার জন্য আটঘাট বেঁধে নামতে হবে।’  প্রজন্ম ’৭১-এর সভাপতি শাহীন রেজা নূরের পরিচালনায় গোলটেবিল বৈঠকে আরও বক্তব্য দেন মুক্তিযুদ্ধ জাদুঘরের ট্রাস্টি সারওয়ার আলী, দৈনিক ভোরের কাগজ-এর সম্পাদক শ্যামল দত্ত, সম্মিলিত সাংস্কৃতিক জোটের সভাপতি গোলাম কুদ্দুছ, শহীদ বুদ্ধিজীবী জ্যোতির্ময় গুহঠাকুরতার মেয়ে মেঘনা গুহঠাকুরতা প্রমুখ।
গোলটেবিল বৈঠকে ওয়ার ক্রাইমস ফ্যাক্টস ফাইন্ডিং কমিটির প্রধান এম এ হাসান বাংলাদেশে সংঘটিত গণহত্যার আন্তর্জাতিক স্বীকৃতি বিষয়ে বিভিন্ন তথ্য-উপাত্ত তুলে ধরেন।
