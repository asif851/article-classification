
হরতালে নিত্যপণ্য সরবরাহ স্বাভাবিক রাখতে উদ্যোগ নিয়েছে বাংলাদেশ রেলওয়ে। রাজনৈতিক পরিস্থিতির কারণে সড়কপথে পণ্য পরিবহনে বিঘ্ন ঘটছে। কাঁচামাল ও পচনশীল পণ্য যাতে সহজে কম খরচে গন্তব্যে পৌঁছানো যায়, সে জন্য রেলওয়ের যাত্রীবাহী কোচের সঙ্গে এক বা একাধিক পণ্যবাহী বগি যোগ করা হবে। আজ বুধবার রেল ভবনে আন্তমন্ত্রণালয় সভায় সিদ্ধান্ত নেওয়া হয় বলে রেল মন্ত্রণালয়ের এক সংবাদ বিজ্ঞপ্তিতে জানানো হয়েছে।
রেলমন্ত্রী মুজিবুল হক এ সময় বলেন, যখন যে ট্রেনে লাগেজ কোচ প্রয়োজন হবে, সেখানেই তা সরবরাহ করা হবে। এ কাজের সঙ্গে সংশ্লিষ্ট কর্মকর্তা-কর্মচারীদের ছুটি বাতিল করা হয়েছে বলেও মন্ত্রী জানান।
সিদ্ধান্ত বাস্তবায়নের লক্ষ্যে রেলওয়ের অতিরিক্ত মহাপরিচালক (অপারেশন) শাহ মোহাম্মদ জহিরুল ইসলামকে প্রধান করে ১৬ সদস্যবিশিষ্ট একটি কমিটি গঠন করা হয়েছে। কমিটি পণ্য পরিবহনে সমস্যা নিরূপণ করাসহ অতিদ্রুত এ সিদ্ধান্ত বাস্তবায়ন করার উদ্যোগ নেবে। কমিটিতে বিভিন্ন নিরাপত্তা বাহিনীর প্রতিনিধি, ব্যবসায়ী সংগঠনের নেতা ও রেলওয়ের প্রতিনিধিকে রাখা হয়েছে।
বৈঠকে স্থানীয় সরকার, পল্লী উন্নয়ন ও সমবায় প্রতিমন্ত্রী জাহাঙ্গীর কবির নানক, স্বরাষ্ট্র প্রতিমন্ত্রী শামসুল হক, বাংলাদেশ পুলিশের মহাপরিদর্শক, কারওয়ান বাজার কাঁচাবাজার ব্যবসায়ী সমিতির প্রতিনিধি এবং রেলওয়ের ঊর্ধ্বতন কর্মকর্তারা উপস্থিত ছিলেন।
