
দেশে ভূমিকম্প হওয়ার আশঙ্কা কম জানিয়ে দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়া বলেছেন, আল্লাহর রহমতে বাংলাদেশে ভূমিকম্প হবে না। আর হলেও সরকারের ভূমিকম্প পরবর্তী উদ্ধার ও অন্যান্য প্রস্তুতি রয়েছে।আজ শনিবার সকালে চাঁদপুরের মতলব উত্তরে দশানী মোহনপুর উচ্চ বিদ্যালয়ের সাবেক শিক্ষার্থীদের পুনর্মিলনী অনুষ্ঠানে সাংবাদিকদের প্রশ্নের জবাবে মন্ত্রী এ কথা বলেন। অনুষ্ঠানে স্থানীয় প্রশাসনের ঊর্ধ্বতন কর্মকর্তা ও রাজনৈতিক নেতারা উপস্থিত ছিলেন।মন্ত্রী বলেন, সরকার ভূমিকম্পের সময় দেশবাসীকে সতর্ক করতে বিভিন্ন প্রস্তুতি নিয়েছে। ভূমিকম্প মোকাবিলা করতে দেশে সব ধরনের প্রস্তুতি নেওয়া হয়েছে। ভূমিকম্প প্রাকৃতিক দুর্যোগ। এতে কারও কোনো হাত নেই। ক্ষতি যাতে না হয় বা কম হয়, সে ব্যাপারে প্রস্তুতি নিতে হবে।
