
কক্সবাজারের কুতুবদিয়া উপকূল থেকে একটি মাছ ধরার ট্রলারসহ জলদস্যু সন্দেহে ১২ জনকে আটক করেছে কোস্টগার্ড।
কোস্টগার্ড জানায়, গত সোমবার রাতে উপজেলার দরবারঘাট সাগর চ্যানেল থেকে ওই ১২ জনকে আটক করা হয়। এরপর তাদের কুতুবদিয়া থানায় সোপর্দ করে মামলা করা হয়।
গ্রেপ্তার ব্যক্তিরা হলেন নাজিম উদ্দিন, মো. রহিম, খাইরুল বশর, জামাল হোসেন, হামিদ হোসেন, নুরুল কবির, নুর আলম, মো. জাকারিয়া, লাল মিয়া, ছৈয়দুল আমিন, হায়দার আলী ও মো. হোছন।
কুতুবদিয়া থানার ভারপ্রাপ্ত কর্মকর্তা (ওসি) অংসা থোয়াই প্রথম আলোকে জানান, ওই ১২ ব্যক্তি রোহিঙ্গা। চট্টগ্রাম নগরের ফিসারিঘাট এলাকার জাহাঙ্গীর আলমের মালিকানাধীন একটি ট্রলারসহ তাঁদের আটক করে কোস্টগার্ড। আটক রোহিঙ্গাদের দাবি, তাঁরা জলদস্যু নন, ট্রলার নিয়ে সাগরে মাছ ধরতে যাচ্ছিলেন তাঁরা। এ সময় জলদস্যু সন্দেহে তাঁদের আটক করে কোস্টগার্ড।
ওসি অংসা থোয়াই বলেন, আটক রোহিঙ্গারা অবৈধভাবে বঙ্গোপসাগরে মাছ ধরছিলেন। তাঁদের (রোহিঙ্গাদের) বিরুদ্ধে অবৈধ অনুপ্রবেশের অভিযোগে মামলা করা হয়েছে। গতকাল মঙ্গলবার ১২ রোহিঙ্গাকে আদালতের মাধ্যমে জেলহাজতে পাঠানো হয়েছে।
 
