
কিশোর-কিশোরীরা টগবগ করছে উত্তেজনায়। বাবা-মায়েদেরও উৎসাহের কমতি নেই। আজ কিআনন্দ। শিশু-কিশোরদের প্রিয় মাসিক ম্যাগাজিন কিশোর আলোর চতুর্থ জন্মদিনের অনুষ্ঠান। ঢাকা রেসিডেনসিয়াল কলেজে সকাল আটটা থেকে বিকেল চারটা পর্যন্ত। অনলাইনে নাম নিবন্ধন করে প্রবেশপত্র জোগাড় করে রেখেছে হাজার হাজার কিশোর-কিশোরী।
সুরসপ্তকের গানের মধ্য দিয়ে শুরু হবে অনুষ্ঠান। উদ্বোধন করবেন অধ্যাপক জামিলুর রেজা চৌধুরী। থাকবেন অধ্যাপক আবদুল্লাহ আবু সায়ীদ, ফরিদুর রেজা সাগর, অধ্যক্ষ ব্রি. জে. আবদুল মান্নান ভুঁইয়া, ছড়াকার আখতার হুসেন, আমীরুল ইসলাম, মোস্তফা সরয়ার ফারুকী, তিশা, সুমি, আয়মান সাদিক, প্রীত রেজা, কার্টুনিস্ট শাহরিয়ার, অনিক খান, গায়ক মিনার, স্বাগতা, সন্ধি, সভ্যতা প্রমুখ। লেখালেখি, গণিত, ভাষা নিয়ে কর্মশালা হবে। থাকবেন অধ্যাপক সৌমিত্র শেখর ও মুনির হাসান। জাদু দেখাবেন রাজীব বসাক। থাকবে নানা ধরনের মজার স্টল। খেলাধুলা, কস্টিউম শো, অ্যাডভেঞ্চার, কমিকস, ক্যারিক্যাচার, গেমিং কর্নার, অরিগামি, বিজ্ঞান, আইকিউসহ নানা মজার আয়োজন। কিআ নিয়ে প্রশ্নের উত্তর দেবেন আনিসুল হক।
কলেজের ২ নম্বর গেট খোলা হবে সকাল সাতটায়। আয়োজকদের পক্ষ থেকে বলা হয়েছে ছাতা ও রেইনকোট আনার জন্য। বৃষ্টি হলেও অনুষ্ঠান চলবে। অনুষ্ঠানটি উন্মুক্ত নয়। কেবল নিবন্ধিত কিশোর-কিশোরী, অভিভাবক, আমন্ত্রিত অতিথিরা স্বাগত। এ ছাড়া গত বছরের ছয়টা কিশোর আলো দেখিয়েও অনুষ্ঠানে প্রবেশ করা যাবে। প্রবেশপথের বাইরে কিশোর আলোর স্টল থেকে ছয় মাসের আগাম গ্রাহক হয়ে প্রবেশপত্র জোগাড় করা যাবে। কোনো প্রশ্ন থাকলে ফেসবুকে কিশোর আলোর পেজ দেখতে অনুরোধ করা হয়েছে।
কিআনন্দ ঢাকার অনুষ্ঠানে সহযোগিতা করছে পেপসোডেন্ট ও এক্সিম ব্যাংক। সম্প্রচার সহযোগী চ্যানেল আই।
