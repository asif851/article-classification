
সব ধর্মের মানুষকে এক হয়ে দেশের কল্যাণে কাজ করার আহ্বান জানিয়েছেন প্রধানমন্ত্রী ও আওয়ামী লীগের সভানেত্রী শেখ হাসিনা। আজ সোমবার গণভবনে বৌদ্ধ ধর্মাবলম্বীদের সঙ্গে সাক্ষাত্কালে তিনি এ আহ্বান জানান।
শেখ হাসিনা বলেন, ‘মুসলিম, হিন্দু, বৌদ্ধ, খ্রিষ্টান—সবাই মিলেমিশে এ দেশে বাস করছি। সবাইকে এক হয়ে দেশের জন্য কাজ করতে হবে। আমরা এটাই চাই। প্রত্যেক ধর্মই শান্তির কথা বলে। কিন্তু কখনো মানুষ ভুলে যায়। ফলে সৃষ্টি হয় সংঘাত।’২০০১ থেকে ২০০৬ পর্যন্ত তত্কালীন সরকার সংখ্যালঘুদের ওপর নির্যাতন করেছে, অভিযোগ করে শেখ হাসিনা বলেন, ‘রাষ্ট্রের পক্ষ থেকে কোনো ধর্মের ওপর আঘাত করাটা দুঃখজনক। ইসলাম শান্তির ধর্ম। আমরা চাই সবাই শান্তি ও সম্প্রীতি বজায় রেখে চলবে।’মানব সভ্যতার বিকাশে বৌদ্ধদের অবদানের কথা তুলে ধরে হাসিনা বলেন, গৌতম বুদ্ধ শান্তির বাণী প্রচার করে গেছেন। সেই শিক্ষা নিয়ে সবাইকে এগিয়ে যেতে হবে।বৌদ্ধধর্মাবলম্বীদের উদ্দেশ করে প্রধানমন্ত্রী শেখ হাসিনা বলেন, ‘নাগরিক অধিকার নিয়ে বসবাস করুন। আপনারা যাতে শান্তিতে বসবাস করতে পারেন, সেজন্য ক্ষুধামুক্ত উন্নত সোনার বাংলা গড়ে তোলাই আমাদের লক্ষ্য। বাংলাদেশ এগিয়ে চলছে, এগিয়ে যাবে।’শুভেচ্ছা বিনিময়কালে পার্বত্য চট্টগ্রামবিষয়ক প্রতিমন্ত্রী বীর বাহাদুর উ শৈ সিং, আওয়ামী লীগের উপদেষ্টা পরিষদের সদস্য পি কে বড়ুয়া, সাবেক শিল্পমন্ত্রী দিলীপ বড়ুয়া, বৌদ্ধদের ধর্মীয় নেতা শুদ্ধানন্দ মহাথেরো প্রমুখ উপস্থিত ছিলেন।
