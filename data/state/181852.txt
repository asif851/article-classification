

‘কক্সবাজারের রোহিঙ্গা শিবিরের জন্য আমাদের পর্যাপ্ত ত্রাণসামগ্রী রয়েছে। তবে এসব ত্রাণসামগ্রী খোলাবাজারে বিক্রির কোনো তথ্য আমার কাছে নেই। যদি ত্রাণসামগ্রী পর্যাপ্ত হয়ে থাকে, তাহলে সরকারকে বলব তাদের জন্য ত্রাণসামগ্রী কমিয়ে দিতে।’ আজ রোববার দুপুরে চাঁদপুর জেলা আইনশৃঙ্খলা কমিটির সভা শেষে উপস্থিত সাংবাদিকদের প্রশ্নের জবাবে ত্রাণ ও দুর্যোগ ব্যবস্থাপনামন্ত্রী মোফাজ্জল হোসেন চৌধুরী মায়া এ কথা বলেন।
ত্রাণমন্ত্রী আরও বলেন, প্রধানমন্ত্রীর নির্দেশনা অনুযায়ী, ‘মানবিক কারণে আমরা এ দেশে রোহিঙ্গাদের আশ্রয় দিয়েছি। তাদের দেখাশোনা করা আমাদের পবিত্র দায়িত্ব। সে ক্ষেত্রে তারা যদি ত্রাণসামগ্রী নিয়ে বাজারে বিক্রি করে থাকে, সে বিষয়টি নিয়ে আলোচনা করব।’
এর আগে জেলা প্রশাসক সম্মেলন কক্ষে জেলা আইনশৃঙ্খলা কমিটির সভায় চাঁদপুরের জেলা প্রশাসক আবদুস সবুর মণ্ডলের সভাপতিত্বে উপস্থিত ছিলেন চাঁদপুর ৪ আসনের সংসদ সদস্য মোহাম্মদ শামছুল হক ভূঁইয়া, পুলিশ সুপার শামসুন্নাহার, জেলা আওয়ামী লীগ সভাপতি, পৌর মেয়র নাসিরউদ্দিন আহম্মদ, জেলা পরিষদ চেয়ারম্যান ওচমান গণি পাটোয়ারীসহ প্রশাসনের ঊর্ধ্বতন কর্মকর্তা, বিভিন্ন উপজেলা পরিষদ চেয়ারম্যান, বিভিন্ন পৌরসভা মেয়র ও রাজনৈতিক নেতারা।
