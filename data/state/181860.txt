
ঢাকার হজরত শাহজালাল আন্তর্জাতিক বিমানবন্দরে গতকাল সোমবার মধ্যরাতে অবৈধভাবে আনা আট কেজি স্বর্ণসহ একজন ভারতীয় নাগরিককে আটক করা হয়েছে। তাঁর নাম দীপক কুমার আচার্য (৬০)।
বিমানবন্দর আর্মড পুলিশ ব্যাটালিয়ন (এপিবিএন) সূত্র জানায়, দীপকের কাছ থেকে আট কেজি স্বর্ণ, ১১টি আইফোন ও ১১ হাজার ২২৫টি মেমোরি কার্ড উদ্ধার করা হয়েছে।
কাস্টমস কর্তৃপক্ষ ও এপিবিএনের ভাষ্য, দীপক বাংলাদেশ বিমানের একটি ফ্লাইটে হংকং থেকে ঢাকায় আসেন। এখান থেকে তাঁর কলকাতা যাওয়ার কথা ছিল। তবে তাদের কাছে তথ্য ছিল, দীপক স্বর্ণগুলো বাংলাদেশে পাচারের উদ্দেশে নিয়ে আসছেন। তাঁর ব্যাগে তল্লাশি চালিয়ে স্বর্ণ, আইফোন ও মেমোরি কার্ড উদ্ধার করা হয়। উদ্ধার করা স্বর্ণের দাম পৌনে চার কোটি টাকা বলে তারা জানায়।
এপিবিএনের জ্যেষ্ঠ পুলিশ সুপার আলমগীর হোসেন প্রথম আলো ডটকমকে ঘটনার সত্যতা নিশ্চিত করেছেন। দীপকের বিরুদ্ধে মামলা হবে।
