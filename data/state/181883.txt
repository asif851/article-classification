
বিএনপির ভাইস চেয়ারম্যান ও ঢাকা মহানগর বিএনপির আহ্বায়ক সাদেক হোসেন খোকার জামিন ও রিমান্ড আদেশ আজ বুধবার নামঞ্জুর করেছেন আদালত। তাঁকে ১০ কার্যদিবসের মধ্যে জেলগেটে জিজ্ঞাসাবাদের নির্দেশ দেওয়া হয়েছে।
খোকার বিরুদ্ধে গাড়ি ভাঙচুর ও পুলিশের কাজে বাধা দেওয়ার অভিযোগে পল্টন থানায় করা মামলা এবং রাষ্ট্রদ্রোহের অভিযোগে সূত্রাপুর থানায় করা মামলায় ঢাকার মুখ্য মহানগর হাকিম আদালতের দুই বিচারক এ আদেশ দেন।
গত ৪ ডিসেম্বর রাত ১০টার দিকে রাজধানীর উত্তরার ৪ নম্বর সেক্টরের একটি বাড়ি থেকে সাদেক হোসেন খোকাকে আটক করা হয়। পরদিন তাঁকে ঢাকা মহানগর গোয়েন্দা পুলিশের (ডিবি) কাছে হস্তান্তর করে র‌্যাপিড অ্যাকশন ব্যাটালিয়ন (র‌্যাব)।
