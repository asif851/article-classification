
অভিবাসীর অধিকার সুরক্ষায় জনসচেতনতা তৈরি এবং অভিবাসী ও তাদের পরিবারের কল্যাণ রক্ষায় ভূমিকার জন্য প্রথমবারের মতো দেশের ১০ সাংবাদিককে সম্মাননা দিয়েছে বেসরকারি উন্নয়ন সংস্থা ব্র্যাক। এতে জাতীয় পর্যায়ে প্রথম পুরস্কার পেয়েছে দৈনিক প্রথম আলো। 
ব্র্যাক-এর মাইগ্রেশন প্রোগ্রামের উদ্যোগে আজ মঙ্গলবার মহাখালীর ব্র্যাক সেন্টার মিলনায়তনে আয়োজিত এক অনুষ্ঠানে এই পুরস্কার দেওয়া হয়। প্রিন্ট, অনলাইন ও ইলেকট্রনিক মিডিয়া এই তিন বিভাগে সেরা তিনজন করে সাংবাদিককে পুরস্কার দেওয়া হয়। আয়োজকেরা জানান, সাংবাদিকদের কাছ থেকে পাওয়া প্রতিবেদনগুলো মূল্যায়নের জন্য ব্র্যাকের পক্ষ থেকে পাঁচ সদস্যের একটি বিচারক প্যানেল করা হয়। তাতে বিবিসি মিডিয়া অ্যাকশন, রয়টার্স, ঢাকা বিশ্ববিদ্যালয়ের আন্তর্জাতিক সম্পর্ক বিভাগ, প্রবাসী কল্যাণ ও বৈদেশিক কর্মসংস্থান মন্ত্রণালয় এবং বেসরকারি সংস্থা মানুষের জন্য ফাউন্ডেশনের একজন করে প্রতিনিধি ছিলেন। প্রত্যেকের আলাদা করে দেওয়া ফল গড় করে পুরস্কারের জন্য মূল্যায়ন করা হয়েছে। জাতীয় পর্যায়ে প্রকাশিত পত্রিকার সাংবাদিকদের মধ্যে প্রথম পুরস্কার পেয়েছেন প্রথম আলোর জ্যেষ্ঠ প্রতিবেদক শরিফুল হাসান। ঢাকা ট্রিবিউনের আবিদ আজাদ দ্বিতীয় এবং ডেইলি স্টারের বেলাল হোসেন তৃতীয় পুরস্কার পেয়েছেন। স্থানীয় পর্যায়ে প্রকাশিত পত্রিকার সাংবাদিকদের মধ্যে নরসিংদীর লাল সবুজের দেশ পত্রিকার শরীফ ইকবাল প্রথম, রংপুরের মায়াবাজার পত্রিকার আফতাব হোসেন দ্বিতীয় এবং সিলেটের দৈনিক জালালাবাদের আবু বকর সিদ্দিক তৃতীয় পুরস্কার পেয়েছেন। অনলাইন পত্রিকার জন্য পুরস্কার পেয়েছেন মাইগ্রেশন নিউজ বিডি ডটকমের রবিউল ইসলাম। ইলেকট্রনিক মিডিয়া বিভাগে ৩৬০ ডিগ্রি অনুষ্ঠানের জন্য প্রথম হয়েছেন যমুনা টিভির সালাহ উদ্দিন হেলালী। এ ছাড়া এটিএন বাংলার কেরামত উল্লাহ বিপ্লব দ্বিতীয় ও একাত্তর টিভির ঝুমুর বারী তৃতীয় হয়েছেন। অনুষ্ঠানে ব্র্যাকের নির্বাহী পরিচালক মোহাম্মাদ মুসা ১০ সাংবাদিকের হাতে স্মারক, প্রশংসাপত্র ও নগদ টাকার চেক তুলে দেন। তিনি বলেন, অভিবাসীরা বিশ্বে বাংলাদেশকে যে মর্যাদায় উপস্থাপন করছেন, তাতে তাঁদের অবদানকে এবং দেশে তাঁদের পরিবারকেও সম্মান ও মর্যাদা দেওয়া উচিত। অনুষ্ঠানে প্রবাসী কল্যাণ ও বৈদেশিক কর্মসংস্থান মন্ত্রণালয়ের যুগ্ম সচিব কাজী আবুল কালাম, ব্র্যাকের স্ট্র্যাটেজি, কমিউনিকেশনস অ্যান্ড এম্পাওয়ারমেন্ট বিভাগের জ্যেষ্ঠ পরিচালক আসিফ সালেহ, জেন্ডার জাস্টিস অ্যান্ড ডাইভারসিটি এবং মাইগ্রেশন প্রোগ্রামের পরিচালক শীপা হাফিজা বক্তব্য রাখেন। সাংবাদিক সম্মাননা অনুষ্ঠানের আগে “অভিবাসীর অধিকার সুরক্ষায় মিডিয়ার ভূমিকা” শীর্ষক এক আলোচনা অনুষ্ঠানের আয়োজন করা হয়। এতে মূল প্রবন্ধ উপস্থাপন করেন ব্র্যাকের মাইগ্রেশন প্রোগ্রামের কর্মসূচি প্রধান হাসান ইমাম।
