
রাজশাহী নগরের একটি বেসরকারি হাসপাতালে এক রোগী মারা যাওয়ার পর তাঁকে আইসিইউতে অতিরিক্ত সময় রেখে ৪৩ হাজার টাকার বিল আদায়ের চেষ্টার অভিযোগ পাওয়া গেছে।তবে বিষয়টি বুঝতে পেরে রোগীর স্বজনেরা মারমুখী হয়ে উঠলে হাসপাতালের কর্মচারীরা পালিয়ে যান। হাসপাতালের ব্যবস্থাপককেও আটকে রাখা হয়। গতকাল বুধবার রাতে নগরের লক্ষ্মীপুর এলাকার আমানা হাসপাতালে এ ঘটনা ঘটে। রোগীর নাম সুরভী জামান (৩০)। তাঁর স্বামীর নাম কামরুজ্জামান। তাঁদের বাড়ি বগুড়ার সান্তাহার এলাকায়।সুরভীর স্বজন মোস্তাকিন বলেন, সন্তানসম্ভবা সুরভী জামানকে মঙ্গলবার বিকেলে লক্ষ্মীপুর আমানা হাসপাতালে ভর্তি করা হয়। ভর্তির কিছুক্ষণ পরেই তাঁকে অস্ত্রোপচার করা হয়। তাঁর একটি কন্যাসন্তান হয়। কিন্তু অস্ত্রোপচারের পর সুরভী হৃদ্রোগে আক্রান্ত হয়ে পড়েন। পরে তাঁকে ওই হাসপাতালের আইসিইউতে নেওয়া হয়। সেখানেই থাকা অবস্থায় গতকাল বুধবার বিকেল চারটার দিকে সুরভী মারা যান। কিন্তু তাঁর লাশ হাসপাতাল কর্তৃপক্ষ বের না করে নানাভাবে টালবাহানা শুরু করে। সন্ধ্যা সাতটার দিকে হাসপাতাল কর্তৃপক্ষ মৃত সুরভীকে আইসিইউ থেকে বের করে। সেই সঙ্গে ৪৩ হাজার টাকার একটি বিলও রোগীর স্বজনদের হাতে ধরিয়ে দেওয়া হয়।বিকেল চারটায় রোগীর মৃত্যু হলেও হাসপাতাল কর্তৃপক্ষ আইসিইউতে রাখার অতিরিক্ত সময়ের বিল করে। এ নিয়ে সুরভীর স্বজনদের সঙ্গে হাসপাতাল কর্তৃপক্ষের বাগ্বিতণ্ডা শুরু হয়। সুরভীর স্বামী কামরুজ্জামান বলেন, অতিরিক্ত ১৫ হাজার টাকার বিল নিয়ে তাঁদের আপত্তির কথা হাসপাতাল কর্তৃপক্ষকে জানানো হয়। পরে চ্যালেঞ্জ করা হলে হাসপাতালের কর্মকর্তা-কর্মচারীরা একে একে সটকে পড়তে থাকেন। ক্ষুব্ধ রোগীর স্বজনেরা হাসপাতালের ব্যবস্থাপক মোবারক হোসেনকে একটি কক্ষে আটকে রাখেন। এ নিয়ে হাসপাতালে চরম উত্তেজনা ছিল। রাত ১০টার পর বিষয়টি সুরাহা হয়। রোগীর স্বজনেরা লাশ নিয়ে চলে যান। রাত সাড়ে ১১টায় হাসপাতালে খোঁজ নিয়ে ব্যবস্থাপক মোবারককে হাসপাতালে পাওয়া যায়নি। রাতের পালার দায়িত্বে থাকা কর্মচারী সামাউল ইসলাম বলেন, আইসিইউতে যিনি দায়িত্বে ছিলেন, তিনি বিষয়টি বুঝিয়ে বলতে পারেননি। এজন্য ঝামেলাটা হয়েছে। পরে মীমাংসা হয়ে গেছে।
