
টেকনাফের সাবরাং ইউনিয়নের মুন্ডারডেইল এলাকায় পৃথক অভিযান চালিয়ে আজ শুক্রবার ভোরে ২ লাখ ৬০ হাজার ইয়াবা বড়ি উদ্ধার করেছে বর্ডার গার্ড বাংলাদেশ (বিজিবি)। এর মধ্যে এক অভিযানে আড়াই লাখ ইয়াবা বড়ি উদ্ধারের সময় কাউকে ধরতে পারেনি বিজিবি। অপর অভিযানে ১০ হাজার ইয়াবা বড়িসহ এক ব্যক্তিকে আটক করা হয়েছে। আটক ব্যক্তি হলেন মুন্ডারডেইল গ্রামের বাসিন্দা আবদুল করিম।
বিজিবি সূত্র জানায়, গোপন সংবাদের ভিত্তিতে আজ শুক্রবার ভোর চারটার দিকে টেকনাফ ২ বিজিবির অধিনায়ক লে. কর্নেল আবুজার আল জাহিদের নেতৃত্বে মুন্ডারডেইল সমুদ্রসৈকত এলাকায় অভিযান চালানো হয়। ইয়াবা চালান খালাসের সময় পাচারকারীরা বিজিবির উপস্থিতি টের পেয়ে একটি বস্তা ফেলে পালিয়ে যায়। পরে ওই বস্তার ভেতর থেকে ২ লাখ ৫০ হাজার ইয়াবা বড়ি উদ্ধার করা হয়। ওই অভিযানে কাউকে আটক করতে পারেনি বিজিবি।অন্যদিকে সকাল ছয়টার সময় মুন্ডারডেইল গ্রামের রাস্তামাথা এলাকায় সন্দেহভাজন এক ব্যক্তিকে তল্লাশি চালিয়ে তাঁর হাতে থাকা পলিথিনের ব্যাগ থেকে ১০ হাজার ইয়াবা বড়ি উদ্ধার করা হয়। আটক ব্যক্তির নাম আবদুল করিম।টেকনাফ ২ বিজিবির অধিনায়ক লে. কর্নেল আবুজার আল জাহিদ প্রথম আলোকে বলেন, উদ্ধার করা ইয়াবার আনুমানিক মূল্য ৭ কোটি ৮০ লাখ টাকা। আবদুল করিমের বিরুদ্ধে মাদক আইনে মামলা করে থানায় পাঠানো হয়েছে।
