
স্বামীকে কুপিয়ে হত্যা করার অপরাধে জিয়াসমিন (২৫) নামের এক গৃহবধূকে তিন বছরের সশ্রম কারাদণ্ডাদেশ দিয়েছেন নাটোরের দায়রা জজ আদালত। সোমবার দুপুরে আসামির উপস্থিতিতে আদালত এ দণ্ডাদেশ দেন।
জিয়াসমিন নাটোরের বড়াইগ্রাম উপজেলার উত্তরপাড়া গ্রামের নিহত মো. সেলিমের স্ত্রী। দায়রা জজ আদালত সূত্রে জানা যায়, সোমবার দুপুর ১২টায় আদালতে রায় ঘোষণা করা হয়। রায় ঘোষণাকালে আসামি জিয়াসমিন কাঠগড়ায় ছিলেন। আদালত রায় পড়ে শোনানোর সময় বলেন, আসামির বিরুদ্ধে ২০১৪ সালের ১৮ জুন সকালে তাঁর স্বামী মো. সেলিমকে (২৬) হাঁসুয়া দিয়ে কুপিয়ে হত্যা করার অভিযোগ ওঠে। সেলিমে মা ছানোয়ারা বেগম বাদী হয়ে তাঁর বিরুদ্ধে মামলা করেন। পুলিশ ওই দিনই আসামিকে গ্রেপ্তার করে আদালতে হাজির করে। আদালতে হাজির হয়ে আসামি দোষ স্বীকার করে জ্যেষ্ঠ বিচারিক হাকিম জুলকার নাইনের আদালতে জবানবন্দি দেন। এ সময় তিনি বিচারককে জানান, সাংসারিক নানা বিষয় নিয়ে তাঁর সঙ্গে স্বামীর বিরোধ ছিল। ঘটনার দিন সকালে কথা-কাটাকাটির একপর্যায়ে স্বামী তাঁকে হাঁসুয়া দিয়ে হত্যার চেষ্টা করেন। তখন তিনি হাঁসুয়া কেড়ে নিয়ে স্বামীকে কুপিয়ে হত্যা করেন।
রায়ে বিচারক বলেন, তিনি গ্রামের সহজ-সরল গৃহবধূ। স্বামীর দ্বারা আক্রান্ত হওয়ার মুহূর্তে আত্মরক্ষার জন্য স্বামীকে আঘাত করেছিলেন। এতে স্বামীর মৃত্যু হয়। এখানে আসামির হত্যার পরিকল্পনা ছিল না। তাই তাঁকে হত্যার দায়ে গুরুদণ্ড না দিয়ে লঘু দণ্ড দেওয়া হয়। রায় ঘোষণার পর আসামিকে কারাগারে পাঠানো হয়েছে।
রায় ঘোষণার পর জেলার সরকারি কৌঁসুলি (পিপি) সিরাজুল ইসলাম জানান, এ রায়ে তিনি ও মামলার বাদী খুশি হতে পারেননি। হত্যার দায় স্বীকার করে বিচারকের কাছে জবানবন্দি দেওয়ার পরও আসামির যথাযথ দণ্ড দেওয়া হয়নি বলে তাঁরা মনে করেন। এই রায়ের বিরুদ্ধে আপিল করবেন।
