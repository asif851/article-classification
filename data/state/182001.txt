
টাঙ্গাইল-৪ (কালিহাতী) আসনের উপনির্বাচনের কার্যক্রম আগামী ২ নভেম্বর পর্যন্ত স্থগিত করেছেন সুপ্রিম কোর্টের চেম্বার আদালত।
আজ মঙ্গলবার নির্বাচন কমিশনের করা একটি আবেদনের শুনানি শেষে সুপ্রিম কোর্টের অবকাশকালীন চেম্বার আদালত এ আদেশ দেন।
আদেশে বলা হয়, নির্বাচন কমিশনের আবেদনের ওপর আগামী ২ নভেম্বর আপিল বিভাগের নিয়মিত বেঞ্চে শুনানি হবে। ওই দিন পর্যন্ত নির্বাচনের সকল কার্যক্রম স্থগিত থাকবে।
টাঙ্গাইল-৪ আসনের উপনির্বাচনে কৃষক-শ্রমিক জনতা লীগের সভাপতি কাদের সিদ্দিকীর মনোনয়নপত্র গ্রহণ করতে হাইকোর্টের দেওয়া আদেশ স্থগিতের আবেদন করে নির্বাচন কমিশন।
ঋণখেলাপির অভিযোগে ১৩ অক্টোবর কাদের সিদ্দিকীর প্রার্থিতা বাতিল করে নির্বাচন কমিশন। এর বিরুদ্ধে তিনি নির্বাচন কমিশনে আপিল করলে তা ১৮ অক্টোবর খারিজ হয়। এরপর উচ্চ আদালতের শরণাপন্ন হন কাদের সিদ্দিকী। ২১ অক্টোবর হাইকোর্ট কাদের সিদ্দিকীর রিট আবেদনের প্রাথমিক শুনানি শেষে বলেন, কাদের সিদ্দিকীর মনোনয়নপত্র বৈধ। পরে ২২ অক্টোবর কাদের সিদ্দিকীকে প্রতীক বরাদ্দ দেন রিটার্নিং কর্মকর্তা। এরপর নিজের দলীয় প্রতীক গামছা মার্কায় প্রচার শুরু করেছেন কাদের সিদ্দিকী।
অবশ্য প্রতীক বরাদ্দের দিনই নির্বাচন কমিশন জানিয়েছিল, তারা হাইকোর্টের আদেশের বিরুদ্ধে আপিলের প্রস্তুতি নিচ্ছেন। গতকাল ওই আপিল আবেদন জমা দেওয়া হয়। আজ আবেদনটির শুনানি শেষে এই আদেশ দেন অবকাশকালীন চেম্বার বিচারপতি।
১০ নভেম্বর এই উপনির্বাচনে ভোটগ্রহণের কথা।
