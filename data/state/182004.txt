
গোপালগঞ্জের সদর উপজেলায় ট্রলি গাড়ির সঙ্গে মোটরসাইকেলের মুখোমুখি সংঘর্ষে যুবলীগের এক নেতা নিহত হয়েছেন।
শুক্রবার বিকেল চারটায় ঢাকা-খুলনা মহাসড়কের সদর উপজেলার সোনাকুড় এলাকায় এ দুর্ঘটনা ঘটে। নিহত এম এ দাউদ শেখ (৪০) বাগেরহাট জেলার ফকিরহাট উপজেলার দলিল উদ্দিন শেখের ছেলে এবং ফকিরহাট থানা যুবলীগের আহ্বায়ক ছিলেন।
গোপালগঞ্জ সদর থানার অফিসার ইনচার্জ (ওসি) সেলিম রেজা জানান, মোটরসাইকেলে করে ফকিরহাট থেকে গোপালগঞ্জে আসছিলেন এম এ দাউদ শেখ। এ সময় মোটরসাইকেলটি ওই স্থানে পৌঁছালে মাটি টানা ট্রলি গাড়ির সঙ্গে মুখোমুখি সংঘর্ষ হয়। এতে ঘটনাস্থলে তিনি নিহত হন। খবর পেয়ে পুলিশ ঘটনাস্থলে গিয়ে মৃতদেহ উদ্ধার করে ময়নাতদন্তের জন্য গোপালগঞ্জ জেনারেল হাসপাতালে পাঠিয়েছে।
