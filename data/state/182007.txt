
জামালপুরের সরিষাবাড়ী উপজেলায় আজ মঙ্গলবার সকালে জাবেদ মণ্ডলকে (৬৮) পিটিয়ে হত্যা করা হয়েছে বলে অভিযোগ উঠেছে। প্রতিপক্ষের মামলায় জাবেদ আদালতে হাজিরা দিতে যাওয়ায় সময় তাঁকে পিটিয়ে হত্যা কর হয় বলে অভিযোগ করেছেন তাঁর স্বজনেরা।
নিহত জাবেদের ছেলে উবায়দুল্লাহ (৩৫) অভিযোগ করেন, আসমত আলী ও তাঁর লোকজন তাঁর বাবাকে পিটিয়ে হত্যা করে।
পুলিশ ও নিহতের পারিবারিক সূত্রে জানা যায়, সরিষাবাড়ীর কামরাবাদ ইউনিয়নের নিউগিরটেংগর গ্রামের জাবেদ ও আসমত আলীর মধ্যে দুই মাস আগে জমি নিয়ে বিরোধের জের ধরে সংঘর্ষ হয়। ওই ঘটনায় আসমতের স্ত্রী বাদী হয়ে জাবেদকে আসামি করে ছয়জনের বিরুদ্ধে মামলা করেন। এ মামলায় আজ মঙ্গলবার সকাল নয়টার দিকে জাবেদ ও তাঁর ছেলে উবায়দুল্লাহসহ মামলার ওপর আসামিরা আদালতে হাজিরা দেওয়ার জন্য যাচ্ছিলেন। পথে জাবেদ প্রতিবেশী হজরত আলীর বাড়ির আঙিনায় এলে ওত পেতে থাকা প্রতিপক্ষ আসমত, কালাম ও তাঁদের লোকজন জাবেদকে পিটিয়ে হত্যা করে বলে অভিযোগ উঠেছে। খবর পেয়ে পুলিশ ঘটনাস্থলে গিয়ে লাশ উদ্ধার করে। এ সময় আসমতের স্ত্রী নারগিস বেগম (৩৫) ও মোফাজ্জলের স্ত্রী আঙ্গুরি বেগমকে (৩৬) পুলিশ আটক করেছে।
পুলিশ হেফাজতে নারগিস সাংবাদিকদের কাছে দাবি করেন, এ ঘটনার সঙ্গে তিনি বা তাঁর পরিবারের কেউ জড়িত নন।
সরিষাবাড়ী থানার পরিদর্শক (তদন্ত) তাওহীদুর রহমান বলেন, জাবেদের লাশ উদ্ধার করে ময়নাতদন্তের জন্য জামালপুর জেনারেল হাসপাতালের মর্গে পাঠানো হয়েছে। এ ঘটনায় মামলা হয়েছে। মামলায় দুই নারীকে গ্রেপ্তার দেখানো হয়েছে।
