
কেন্দ্র দখল করে ক্ষমতাসীন আওয়ামী লীগ-সমর্থিত প্রার্থীদের কর্মী-সমর্থকদের ভোট প্রদানসহ নানা অনিয়মের মধ্য দিয়ে আজ সোমবার পঞ্চম দফায় ৭৩ উপজেলায় নির্বাচন হয়েছে। ৪২টি উপজেলায় চেয়ারম্যান পদের ফল পাওয়া গেছে। এর মধ্যে ৩২টি উপজেলায় আওয়ামী লীগ, ছয়টিতে বিএনপি, একটিতে জামায়াত, একটিতে পার্বত্য চট্টগ্রাম জনসংহতি সমিতি (জেএসএস-সন্তু লারমা) সমর্থিত প্রার্থী, একটিতে ইউপিডিএফের ও একটিতে আওয়ামী লীগের ‘বিদ্রোহী’ প্রার্থী বেসরকারিভাবে নির্বাচিত হয়েছেন।
চার দফায় দেশের ৩৮৬টি উপজেলায় নির্বাচন হয়। চারটি উপজেলায় ভোট গ্রহণ স্থগিত আছে। ৩৮২টি উপজেলায় চেয়ারম্যান পদে ফল পাওয়া গেছে। এর মধ্যে ১৭২টি উপজেলায় আওয়ামী লীগ, ১৪১টিতে বিএনপি, ৩৩টিতে জামায়াতে ইসলামী ও তিনটি উপজেলায় জাতীয় পার্টির-সমর্থিত প্রার্থীরা জয়ী হন। ৩৩টি উপজেলায় নির্বাচিত হন অন্যান্য দল-সমর্থিত প্রার্থী এবং আওয়ামী লীগ ও বিএনপির ‘বিদ্রোহী’ প্রার্থীরা।
 
পঞ্চম দফায় নির্বাচিতরা হলেন
গাজীপুর: কালিগঞ্জে আওয়ামী লীগের মোয়াজ্জেম হোসেন।
সিরাজগঞ্জ: শাহজাদপুরে আওয়ামী লীগের আজাদ রহমান।
মৌলভীবাজার: জুড়ীতে আওয়ামী লীগের এম এ মুমিত।
লক্ষ্মীপুর: রামগতিতে আওয়ামী লীগের আবদুল ওয়াহেদ।
গাইবান্ধা: সুন্দরগঞ্জে জামায়াতের মো. মাজেদুর রহমান ও ফুলছড়িতে আওয়ামী লীগের মো. হাবিবুর রহমান।
দিনাজপুর: বিরলে বিএনপির আ ন ম বজলুর রশিদ ও হাকিমপুরে একই দলের মো. আকরাম হোসেন মণ্ডল।
পাবনা: বেড়ায় আওয়ামী লীগের মো. আবদুল কাদের।
চুয়াডাঙ্গা: সদরে আওয়ামী লীগের আসাদুল হক বিশ্বাস ও আলমডাঙ্গায় একই দলের হেলাল উদ্দিন।
সাতক্ষীরা: সদরে আওয়ামী লীগের আসাদুজ্জামান ও দেবহাটায় একই দলের আবদুল গণি।
বরগুনা: বামনায় মো. সাইতুল ইসলাম, পাথরঘাটায় রফিকুল ইসলাম। তাঁরা সবাই আওয়ামী লীগ-সমর্থিত প্রার্থী।
টাঙ্গাইল: মির্জাপুরে আওয়ামী লীগের মীর এনায়েত হোসেন। 
জামালপুর: মাদারগঞ্জে আওয়ামী লীগের মো. ওবায়দুর রহমান।
ময়মনসিংহ: ত্রিশালে বিএনপির জয়নাল আবেদীন।
কিশোরগঞ্জ: অষ্টগ্রামে আওয়ামী লীগের শহিদুল ইসলাম ও পাকুন্দিয়ায় একই দলের ‘বিদ্রোহী’ রফিকুল ইসলাম।
নারায়ণগঞ্জ: আড়াইহাজারে আওয়ামী লীগ-সমর্থিত প্রার্থী শাহজালাল মিয়া ও রূপগঞ্জে একই দলের প্রার্থী শাহজাহান ভূঁইয়া জয়ী হয়েছেন।
মুন্সিগঞ্জ: সিরাজদিখানে মহিউদ্দিন আহমেদ, টঙ্গীবাড়ীতে কাজী ওয়াহিদ ও লৌহজং উপজেলায় ওসমান গণি তালুকদার। তাঁরা সবাই আওয়ামী লীগ-সমর্থিত প্রার্থী।
রাজবাড়ী: গোয়ালন্দে আওয়ামী লীগের এ বি এম নুরুল ইসলাম।
সুনামগঞ্জ: বিশ্বম্ভরপুরে বিএনপির হারুন উর রশীদ।
সিলেট: বিয়ানীবাজারে আওয়ামী লীগের আতাউর রহমান খান।
মৌলভীবাজার: জুড়ীতে আওয়ামী লীগের এম এ মুমীত।
কুমিল্লা: চান্দিনায় আওয়ামী লীগের তপন বকশী ও মুরাদনগরে একই দলের সৈয়দ আবদুল কাইয়ুম।
ফেনী: ছাগলনাইয়ায় আওয়ামী লীগের মেজবাউল হায়দার চৌধুরী।
নোয়াখালী: সুবর্ণচরে আওয়ামী লীগের এ এইচ এম খায়রুল আনম চৌধুরী।
চট্টগ্রাম: সন্দ্বীপে আওয়ামী লীগের এম শাহজাহান।
কক্সবাজার: টেকনাফে আওয়ামী লীগের জাফর আহমেদ ও উখিয়ায় বিএনপির সরোয়ার জাহান চৌধুরী।
খাগড়াছড়ি: দীঘিনালায় ইউপিডিএফের নব কমল চাকমা।
রাঙামাটি: লংগদুতে বিএনপির মো. তোফাজ্জল হোসেন, রাজস্থলীতে আওয়ামী লীগের উখিন সিন মারমা ও বিলাইছড়িতে জেএসএসের (সন্তু লারমা) শুভ মঙ্গল চাকমা।
