
চলতি বছরের উচ্চমাধ্যমিক সার্টিফিকেট (এইচএসসি) পরীক্ষায় কুমিল্লা শিক্ষা বোর্ডে ‘ফল বিপর্যয়’ হয়েছে। আটটি সাধারণ শিক্ষা বোর্ডে গড় পাসের হার যেখানে ৬৬ দশমিক ৮৪ শতাংশ, সেখানে কুমিল্লা বোর্ডে পাসের হার ৪৯ দশমিক ৫২ শতাংশ। শুধু তা-ই নয়, মানবিক শাখায় এই বোর্ডের পাসের হার মাত্র ৩৮ দশমিক ৩৮ শতাংশ। 
আজ রোববার এইচএসসি ও সমমানের পরীক্ষার ফল প্রকাশ করা হয়। দুপুরে শিক্ষা মন্ত্রণালয়ে সংবাদ সম্মেলনে ফলাফলের তথ্য তুলে ধরেন শিক্ষামন্ত্রী নুরুল ইসলাম নাহিদ। এ সময় কুমিল্লা বোর্ডের খারাপ ফলের বিষয়ে জানতে চাইলে তিনি বলেন, কুমিল্লায় কেন এত খারাপ হলো সেটি মূল্যায়ন করে দেখবেন। পরে এ বিষয়ে জানতে চাইলে কুমিল্লা বোর্ডের চেয়ারম্যান অধ্যাপক আবদুল খালেক প্রথম আলোকে বলেন, প্রাথমিকভাবে তাঁরা মনে করছেন, ইংরেজিতে শিক্ষার্থীরা খারাপ করায় ফল খারাপ হয়ে থাকতে পারে। তাঁরা এটি মূল্যায়ন করে দেখবেন।  ফলাফলে দেখা যায়, পাসের হারে সবার শীর্ষে আছে সিলেট বোর্ড। এই বোর্ডে পাসের হার ৭২ শতাংশ। অন্যান্য বোর্ডের মধ্যে পাসের হার ঢাকা বোর্ডে ৬৯ দশমিক ৭৪ শতাংশ, রাজশাহী বোর্ডে ৭১ দশমিক ৩০ শতাংশ, যশোরে ৭০ দশমিক শূন্য ২ শতাংশ, চট্টগ্রামে ৬১ দশমিক শূন্য ৯ শতাংশ, বরিশালে ৭০ দশমিক ২৮ শতাংশ এবং দিনাজপুর বোর্ডে পাসের হার ৬৫ দশমিক ৪৪ শতাংশ।
