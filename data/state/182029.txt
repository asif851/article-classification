
রাজধানীতে সড়ক দুর্ঘটনায় একজন মারা গেছেন। আহত হয়েছেন একই পরিবারের তিনজন। মঙ্গলবার দিবাগত রাত সাড়ে এগারোটার দিকে রাজধানীর শেরেবাংলা নগরের চন্দ্রিমা উদ্যান সংলগ্ন সড়কে এই দুর্ঘটনা ঘটে।প্রত্যক্ষদর্শী গোলাম মোস্তফা জানান, একটি সিএনজিচালিত অটোরিক্সা নিয়ন্ত্রণ হারিয়ে শেরেবাংলা নগরে চন্দ্রিমা উদ্যান সংলগ্ন সড়কে দাঁড়িয়ে থাকা একটি ট্রাকের সঙ্গে সংঘর্ষ হয়। গুরুতর আহত অটোরিক্সাচালক এবং তিনজন আরোহীকে ঢাকা মেডিকেল কলেজ হাসপাতালে ভর্তি করা হয়। রাত সাড়ে বারোটার দিকে অটোরিক্সাচালক মারা যান। তার পরিচয় জানা যায়নি। আহত তিনজন হলেন ইমদাদুল হক, তাঁর স্ত্রী হোসনে আরা ও তাদের মেয়ে নওশীন।আহতদের আত্মীয় রেজাউল হাসান সাংবাদিকদের জানান, আহত তিনজনের বাসা মিরপুরের পল্লবীতে। একটি বিয়ের অনুষ্ঠান শেষে তাঁরা বাসায় ফিরছিলেন।ঘটনার সত্যতা নিশ্চিত করেছেন শেরেবাংলা নগর থানার উপ-পরিদর্শক রফিকুল ইসলাম।
