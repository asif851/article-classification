
চট্টগ্রামের বাঁশখালী উপজেলায় পৃথক ঘটনায় পানিতে ডুবে দুই শিশুর মৃত্যু হয়েছে। আজ বৃহস্পতিবার চাম্বল ইউনিয়নের মুন্সীরখিল এলাকায় ও সরল ইউনিয়নের কাহারঘোনা এলাকায় দুর্ঘটনা দুটি ঘটে।শিশু দুটির নাম মো. ইসফাক (দেড় বছর) ও মো. রাকিব (৩)। ইসফাক চাম্বল ইউনিয়নের মুন্সীরখিল এলাকার আলিফ নূরের ছেলে। রাকিবের বাড়ি সরল ইউনিয়নের কাহারঘোনা এলাকায়। তার বাবার নাম মো. হাছান।মুন্সীরখিল এলাকার ইউনিয়ন পরিষদ (ইউপি) সদস্য ফজল কাদের বলেন, হামাগুঁড়ি দিয়ে খেলতে খেলতে পরিবারের সদস্যদের অজান্তে মো. ইসফাক পুকুরে পড়ে যায়। ঘণ্টাখানেক পর সে পুকুরে ভেসে ওঠে। উপজেলা হাসপাতালে নিয়ে যাওয়ার পর চিকিৎসকেরা তাকে মৃত ঘোষণা করেন।
অন্যদিকে কাহারঘোনা এলাকার ইউপি সদস্য জামাল উদ্দিন বলেন, পরিবারের অজান্তে মো. রাকিব পুকুরে পড়ে পানিতে ডুবে মারা যায়।
বাঁশখালী উপজেলা স্বাস্থ্য কমপ্লেক্সের জরুরি বিভাগের চিকিৎসা কর্মকর্তা মনিরা ইয়াসমিন বলেন, হাসপাতালে আনার আগেই শিশু দুটির মৃত্যু হয়।
 
