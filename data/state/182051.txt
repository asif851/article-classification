
জিয়া অরফানেজ ট্রাস্ট দুর্নীতি মামলার নিম্ন আদালতের রায়ের বিরুদ্ধে আপিল করেছেন বিএনপি চেয়ারপারসন খালেদা জিয়া। আজ মঙ্গলবার হাইকোর্টে খালেদা জিয়ার পক্ষে আপিল করেন তাঁর আইনজীবীরা।
গতকাল সোমবার বিকেলে বিশেষ জজ আদালত-৫-এর বিচারক আখতারুজ্জামানের কার্যালয় থেকে মামলার রায়ের সার্টিফায়েড কপি বা অনুলিপি নেন খালেদা জিয়ার আইনজীবী সানাউল্লাহ মিঞা।
আজ বেলা তিনটায় হাইকোর্টের সংশ্লিষ্ট শাখায় আপিলটি জমা দেন খালেদা জিয়ার অন্যতম আইনজীবী কায়সার কামাল।
আপিল দায়েরকারী আইনজীবী হিসেবে নাম রয়েছে জ্যেষ্ঠ আইনজীবী আবদুর রেজাক খানের। প্রথম আলোকে রেজাক খান বলেন, খালেদা জিয়ার সাজার বিরুদ্ধে আপিল প্রস্তুত করে তা হাইকোর্টের সংশ্লিষ্ট শাখায় পাঠানো হয়েছে।
৮ ফেব্রুয়ারি বিশেষ জজ আদালত-৫ এই মামলার রায় দেন। এতে সাবেক প্রধানমন্ত্রী খালেদা জিয়াকে দুর্নীতির জন্য পাঁচ বছরের সাজা ও জরিমানা করা হয়। এ ছাড়া খালেদা জিয়ার বড় ছেলে তারেক রহমানসহ অপর পাঁচ আসামির প্রত্যেককে ১০ বছরের জেল ও জরিমানা করা হয়।
রায়ের দিন আদালত ৬৩২ পৃষ্ঠার রায়ের সার সংক্ষেপ পড়েন। রায়ের অনুলিপি এক হাজার ১৭৪ পৃষ্ঠার।
রায়ের পর থেকে নাজিমউদ্দিন রোডের কারাগারে রয়েছেন খালেদা জিয়া।
