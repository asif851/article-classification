
বিএনপি বলেছে, দুর্নীতি আর লুটপাটের টাকা সুইস ব্যাংকে পাচার করেছে ক্ষমতাসীনেরা। অর্থমন্ত্রী সংসদে বলেছেন, ব্যাংকিং খাত অত্যন্ত নাজুক, লালবাতি জ্বলার উপক্রম হয়েছে। সেই ব্যাংক লুটের টাকাই সুইস ব্যাংকে পাচার হয়েছে বলে সবাই বিশ্বাস করে।
শুক্রবার রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে জ্যেষ্ঠ যুগ্ম মহাসচিব রুহুল কবির রিজভী এ কথা বলেন।
সুইস ন্যাশনাল ব্যাংকের বার্ষিক প্রতিবেদন অনুযায়ী, ২০১৬ সালে দেশটির ব্যাংকগুলোতে বাংলাদেশিদের জমা অর্থের পরিমাণ আগের বছরের চেয়ে ২০ শতাংশ বেড়ে ৬৬ কোটি ১৯ লাখ সুইস ফ্রাঁ হয়েছে, যা বাংলাদেশি মুদ্রায় ৫৫০০ কোটি টাকার বেশি। এর প্রতিক্রিয়ায় দলের পক্ষে রিজভী এ প্রতিক্রিয়া জানান।
অর্থ পাচারের পেছনে ক্ষমতাসীন আওয়ামী লীগের শীর্ষ পর্যায়ের লোকেরা জড়িত মন্তব্য করে বিএনপির জ্যেষ্ঠ যুগ্ম মহাসচিব বলেন, ‘তা না হলে অর্থমন্ত্রী তাদের বিরুদ্ধে ব্যবস্থা নিতে অসহায়ের ভূমিকায় অবতীর্ণ হতেন না। আমি বিএনপির পক্ষ থেকে স্পষ্টভাবে বলতে চাই, দেশ থেকে লাখ লাখ কোটি টাকা সুইস ব্যাংকসহ বিদেশে পাচারের জন্য দায়ী ব্যক্তিদের সুষ্ঠু তদন্তের মাধ্যমে একদিন বিচারের মুখোমুখি করা হবে।’
রিজভী বলেন, সত্যিকার অর্থে সরকারের শীর্ষ পর্যায় থেকে অর্থ পাচার নিয়ন্ত্রণের বাইরে চলে যাওয়ায় এ অবস্থার সৃষ্টি হয়েছে। এ ছাড়া বিনিয়োগ পরিবেশের ঘাটতি ও আর্থিক ব্যবস্থাপনার দুর্বলতার কারণে বিদেশে অর্থ পাচারের প্রবণতা বাড়ছে বলে মনে করে বিএনপি।
এবারের ঈদ ‘বাংলাদেশের ইতিহাসে সবচেয়ে স্বস্তিদায়ক ছিল, কোনো যানজট ছিল না। যানজট ছিল বিএনপি নেতাদের বক্তব্যে’—সড়ক পরিবহন ও সেতুমন্ত্রী ওবায়দুল কাদেরের এমন বক্তব্যের সমালোচনা করেন রুহুল কবির রিজভী। তিনি বলেন, অন্ধ হলে কিন্তু প্রলয় বন্ধ থাকে না । যানজটের যে বিভীষিকা ঘরমুখী মানুষকে পোহাতে হয়েছে, মন্ত্রীর বক্তব্যে মানুষের সেই কষ্টকে উপহাস করা হয়েছে।সংবাদ সম্মেলনে বিএনপির যুগ্ম মহাসচিব খায়রুল কবির, হাবিব–উন–নবী খান প্রমুখ উপস্থিত ছিলেন।
