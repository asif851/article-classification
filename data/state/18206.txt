
পাবনার ঈশ্বরদীতে হামলা ও ভাঙচুরের ঘটনায় ভূমিমন্ত্রী শামসুর রহমান শরীফের ছেলে ও ঈশ্বরদী উপজেলা যুবলীগের সভাপতি শিরহান শরীফ তমালকে আরও একটি মামলায় গ্রেপ্তার দেখানো হয়েছে।
মামলার তদন্ত কর্মকর্তা ও ঈশ্বরদী থানার উপপরিদর্শক (এসআই) শাহীন মিয়া জানান, ১৮ মে ঈশ্বরদী পৌর সদরের কলেজপাড়া মহল্লার আজমল হক বিশ্বাসের বাড়িতে হামলা ও ভাঙচুরের ঘটনা ঘটে। এ ঘটনায় তিনি ২১ মে বাদী হয়ে ৩৪ জনকে আসামি করে মামলাটি করেন। এ মামলায় শিরহান শরীফ ছাড়া অন্যরা পলাতক। এটি তাঁর বিরুদ্ধে দ্বিতীয় মামলা।
আজ সোমবার দুপুরে পাবনার অতিরিক্ত মুখ্য বিচারিক হাকিম আদালতে তমালকে হাজির করা হয়। আদালতের বিচারক রেজাউল করিম তাঁকে শ্যোন অ্যারেস্ট দেখিয়ে কারাগারে পাঠানোর নির্দেশ দেন।
আসামিপক্ষের আইনজীবী আবদুল আহাদ প্রথম আলোকে বলেন, ‘আমরা আদালতের কাছে জামিন আবেদন করব। আশা করছি, আদালত জামিন মঞ্জুর করবেন।’
আদালত সূত্রে জানা যায়, ১৮ মে প্রকাশ্য দিবালোকে মুখে কালো কাপড় বেঁধে ভূমিমন্ত্রীর ছেলে ও উপজেলা যুবলীগ সভাপতি শিরহান শরীফ তমালসহ তাঁর অনুসারীরা পৌর সদরের দুটি বাড়ি ও তিনটি ব্যবসাপ্রতিষ্ঠানে হামলা চালিয়ে ভাঙচুর করেন। এ সময় মন্ত্রীর জামাতা ও ঈশ্বরদী পৌর মেয়র আবুল কালাম আজাদ মিন্টুর ব্যবসাপ্রতিষ্ঠান এবং উপজেলা ছাত্রলীগ সভাপতি জুবায়ের বিশ্বাসের বাড়িতে ভাঙচুর চালানো হয়। এ ঘটনায় জুবায়ের বিশ্বাসের বাবা আতিয়ার রহমান বিশ্বাস বাদী হয়ে ওই দিন রাতে ভূমিমন্ত্রীর ছেলে তমালসহ ৩৪ জনকে আসামি করে একটি মামলা করেন। মামলার পর যৌথ অভিযান চালিয়ে তমালসহ ১১ জনকে আটক করে পুলিশ। পরে তাঁদের গ্রেপ্তার দেখানো হয়। এরপর আসামিরা জামিন আবেদন করলে আদালত তা নামঞ্জুর করেন।
এদিকে মন্ত্রীর ছেলের সহযোগীদের সন্ত্রাসী কর্মকাণ্ডের ঘটনায় গত শুক্র ও শনিবার আরও দুটি অভিযোগপত্র জমা দেওয়া হয় ঈশ্বরদী থানায়।আরও পড়ুন:ভূমিমন্ত্রীর ছেলেসহ ১১ জনের জামিন নামঞ্জুর
 
