
রেলে নিয়োগ-সংক্রান্ত দুর্নীতি মামলার আসামি পূর্বাঞ্চলের অতিরিক্ত প্রধান যন্ত্রপ্রকৌশলী  হাফিজুর রহমানকে কারাগারে পাঠানোর নির্দেশ দিয়েছেন আদালত।
আজ সোমবার দুপুরে চট্টগ্রাম বিভাগীয় বিশেষ জজ আদালতের বিচারক মো. আতাউর রহমান শুনানি শেষে হাফিজুর রহমানের জামিন নামঞ্জুর করে এ আদেশ দেন। 
দুর্নীতি দমন কমিশনের (দুদক) আইনজীবী মেজবাহ উদ্দিন চৌধুরী প্রথম আলোকে জানান, হাফিজুর রহমানের বিরুদ্ধে রেলের বিভিন্ন পদে নিয়োগে দুর্নীতি-সংক্রান্ত কয়েকটি মামলা রয়েছে। এর মধ্যে রেলের হুইলচেকার ও সহকারী কেমিস্ট পদে নিয়োগ-সংক্রান্ত দুর্নীতি মামলায় তাঁর বিরুদ্ধে অভিযাগপত্র দেয় দুদক। দুটি মামলায় সাক্ষ্যগ্রহণ চলছে। আজ আদালতে আত্মসমর্পণ করে জামিনের আবেদন করেন হাফিজুর রহমান। পরে শুনানি শেষে তাঁকে কারাগারে পাঠানোর নির্দেশ দেন আদালত।
২০১২ সালের ১৩ সেপ্টেম্বর রেলের বিভিন্ন পদে নিয়োগে রেলওয়ে পূর্বাঞ্চলের মহাব্যবস্থাপক ইউসুফ মৃধা, পূর্বাঞ্চলের অতিরিক্ত প্রধান যন্ত্রপ্রকৌশলী হাফিজুর রহমানসহ কয়েকজন কর্মকর্তার বিরুদ্ধে ১৪টি মামলা দায়ের করা হয়। দুদক প্রধান কার্যালয়ের উপসহকারী পরিচালক এস এম রাশিদুর রেজা বাদী হয়ে নগরের কোতোয়ালি থানায় এসব মামলা দায়ের করেন।
