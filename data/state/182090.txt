
বিশিষ্ট সাংবাদিক ও লেখক দিলীপ দেবনাথ আর নেই। গত শনিবার তিনি হূদেরাগে আক্রান্ত হয়ে ভারতের পশ্চিমবঙ্গের নদীয়া জেলার কৃষ্ণনগরের একটি হাসপাতালে পরলোক গমন করেছেন। তাঁর বয়স হয়েছিল ৭৩ বছর। তিনি স্ত্রী, দুই ছেলে, তিন মেয়ে, নাতি-নাতনি ও অসংখ্য গুণগ্রাহী রেখে গেছেন। বছর খানেক হলো তিনি কলকাতায় মেয়ের কাছে থাকতেন। দিলীপ দেবনাথ ১৯৪০ সালের ১১ এপ্রিল নরসিংদী জেলার পলাশ থানার পাইকসা গ্রামে জন্মগ্রহণ করেন। ছাত্রজীবন থেকেই তিনি বাম রাজনীতির সঙ্গে জড়িয়ে পড়েন। ১৯৭৩ সালে বর্তমানে লুপ্ত দৈনিক বাংলায় তাঁর সাংবাদিকতা শুরু। এর আগে ডিপ্লোমা প্রকৌশলী দিলীপ দেবনাথ সরকারি চাকরি করেছেন। দৈনিক বাংলায় তাঁর সাড়া জাগানো সিরিজ রিপোর্ট ছিল ‘ভুলে ভরা বোর্ডের বই’। ১৯৯২ সালে তিনি দৈনিক বাংলা থেকে অবসর নিয়ে দৈনিক জনকণ্ঠ পত্রিকায় যোগ দেন। ওই পত্রিকায় তিনি মফস্বল সম্পাদক ও যুগ্ম বার্তা সম্পাদক হিসেবে দায়িত্ব পালন করেন। সর্বশেষ প্রথম আলোর ফিচার বিভাগে কাজ করেছেন। বাংলা, ইংরেজি, আরবি, ফারসি ও উর্দু ভাষা জানতেন দিলীপ দেবনাথ।তাঁর রচিত গ্রন্থের মধ্যে রয়েছে এভাবে বাংলা লিখুন, বাংলা শুদ্ধ লিখুন ভালো লিখুন, নাম নিয়ে যত কথা, শব্দচিন্তা চমৎকারা ও অনূদিত গ্রন্থ ইতিহাসের খেরোখাতা: ৪০ হাজার বছরের ঘটনাপঞ্জি।
