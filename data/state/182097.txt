
স্বরাষ্ট্রমন্ত্রী নেত্রকোনার পূর্বধলায় আসছেন—এমন খবরে নেত্রকোনার সওজের কর্মকর্তা-কর্মচারীরা শ্যামগঞ্জ-বিরিশিরি সড়কের সংস্কার শুরু করেছেন। স্থানীয় লোকজনের অভিযোগ, এর আগেও যোগাযোগসচিব ও অর্থ প্রতিমন্ত্রী আসার খবরে সওজের লোকজন রাস্তাটি সংস্কারের কাজ শুরু করেন। পরে তাঁরা চলে যাওয়ার পরপরই সংস্কারকাজ বন্ধ হয়ে যায়।
সওজ সূত্রে জানা গেছে, ৩৭ কিলোমিটারের এই সড়কটি প্রায় দুই বছর ধরে বেহাল অবস্থায় পড়ে আছে। গত মঙ্গলবার রাত সাড়ে নয়টা থেকে শ্যামগঞ্জ থেকে পূর্বধলার চৌরাস্তা পর্যন্ত ১২ কিলোমিটার সড়কটির খানাখন্দ অংশে বালু ও ইটের খোয়া ফেলা হচ্ছে।
এ বিষয়ে সড়ক ও জনপথ বিভাগের (সওজ) নির্বাহী প্রকৌশলী দিদারুল আলম তরফদার প্রথম আলোকে বলেন, স্বরাষ্ট্রমন্ত্রী আসবেন সঙ্গে অনেক অতিথি থাকবেন। তাঁদের গাড়ি যাতে গর্তে না আটকে পড়ে, তার জন্য এ উদ্যোগ নেওয়া হয়েছে। অপর প্রশ্নের জবাবে তিনি বলেন, এটির কোনো বাজেট নেই। রুটিন কাজ হিসেবে করা হচ্ছে। প্রায় ১৫০ জন শ্রমিক সড়কে কাজ করছেন। তাতে লাখ টাকার মতো খরচ হবে। এই সড়কটি নতুন করে সংস্কারের জন্য ৩১৬ কোটি টাকার অনুমোদন হয়েছে। তিন-চার মাসের মধ্যেই কাজ আরম্ভ করা সম্ভব হবে।
এই ঘটনায় একজন প্রত্যক্ষদর্শী খলিশাপুর গ্রামের বাসিন্দা আবদুর রহিম বলেন, ‘স্বরাষ্ট্রমন্ত্রী আইতাছে, তাই এহন ভাঙ্গা রাস্তা সাজাইতাছে। এর আগে রাস্তাটা কেউ ঠিক করতে আয় নাই।’
শিজকান্দি গ্রামের বাসিন্দা মো. সিদ্দিক মিয়া বলেন, ‘এর আগেও ডিসেম্বর মাসের ৩০ তারিখে পূর্বধলায় অর্থ প্রতিমন্ত্রী এম এ মান্নানের আগমনে সড়কটি এমন কইরাই ঠিক করা হইছিল। দুই দিন পরেই আগের মতো অবস্থায় হইয়া যায় সড়ক। এমন কইরা যদি মাসে মাসে একজন মন্ত্রী আইত তাইলে আমরার লাইগ্গা বালাই অইত।’
পুলিশ প্রশাসন জানায়, স্বরাষ্ট্রমন্ত্রী মো. আসাদুজ্জামান খান কামাল আজ বুধবার সকাল সাড়ে ১০টার দিকে পূর্বধলা জগৎমণি উচ্চবিদ্যালয়ে আসার কথা রয়েছে। ওই বিদ্যালয়ের আয়োজনে প্রধান অতিথি হয়ে তিনি বঙ্গবন্ধু, স্বাধীনতা ও মুক্তিযুদ্ধবিষয়ক আলোকচিত্র প্রদর্শনীর উদ্বোধন করবেন। এ সময় স্থানীয় সাংসদ ওয়ারেসাত হোসেন, ময়মনসিংহ বিভাগীয় কমিশনার জি এম সালেহ উদ্দিন, ময়মনসিংহ রেঞ্জের উপপুলিশ কমিশনার চৌধুরী আবদুল্লাহ আল মামুন, পুলিশ সুপার জয়দেব চৌধুরী, উপজেলা পরিষদের চেয়ারম্যান জাহিদুল ইসলাম ও ইউএনও নমিতা দে উপস্থিত থাকবেন।
