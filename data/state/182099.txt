
জাতীয় পার্টির (জাপা) চেয়ারম্যান ও প্রধানমন্ত্রীর বিশেষ দূত এইচ এম এরশাদ বলেছেন, সারা দেশে ঘুষ, দুর্নীতির মহোৎসব চলছে। সরকারের সবাই দুর্নীতিতে জড়িত। সিপাহি থেকে শুরু করে পিয়নের চাকরি পর্যন্ত সব জায়গায় এখন ঘুষ দিতে হয়।গতকাল বুধবার রাজধানীর একটি হোটেলে জাতীয় পার্টির ঢাকা মহানগর দক্ষিণ কমিটি আয়োজিত ইফতার অনুষ্ঠানে এরশাদ এ কথা বলেন।রাজধানী ঢাকা বসবাসের উপযোগী নয় বলে মন্তব্য করে এরশাদ বলেন, এখানে মানুষ বাস করতে পারে না। যানজটে স্থবির। রাজধানী ঢাকাকে বসবাসের উপযোগী করতে হলে প্রশাসনকে বিকেন্দ্রীকরণ ও প্রাদেশিক শাসনব্যবস্থা প্রতিষ্ঠা করতে হবে।জাপার মহাসচিব জিয়াউদ্দিন আহমেদ বাবলুও তাঁর বক্তব্যে দেশে দুর্নীতি বেড়ে যাওয়ার অভিযোগ করেন। তিনি বলেন, সারা দেশ দুর্নীতিতে ছেয়ে গেছে। এর থেকে উত্তরণের জন্য জাতীয় পার্টিকে ক্ষমতায় নিতে হবে।অনুষ্ঠানে জাপার সভাপতিমণ্ডলীর সদস্য জি এম কাদের, যুগ্ম মহাসচিব রেজাউল ইসলাম ভূইয়া, ঢাকা মহানগর দক্ষিণের সদস্যসচিব জহিরুল আলম অভিযোগ করেন, জাতীয় পার্টির মন্ত্রী-সাংসদেরা দলীয় কর্মকাণ্ডে ভূমিকা রাখেন না।জাপার ঢাকা মহানগর দক্ষিণের আহ্বায়ক সৈয়দ আবু হোসেন বাবলার সভাপতিত্বে ইফতারে আরও অংশ নেন দলের নেতা এম এহান্নান, মীর আবদুস সবুর, রওশন আরা মান্নান, ইয়াহিয়া চৌধুরী, শওকত চৌধুরী, আলতাফ আলী প্রমুখ।
