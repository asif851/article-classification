
তৃতীয় দফায় বিভাগীয় পর্যায়ে দলের ২০ জন সহসাংগঠনিক সম্পাদকের নাম ঘোষণা করল বিএনপি। একই সঙ্গে কুমিল্লা বিভাগীয় সাংগঠনিক সম্পাদকের নামও ঘোষণা করা হয়। দুই পদের ২১ জন নেতার মধ্যে ১৯ জনই নতুন মুখ। পুরোনো পদেই বহাল আছেন দুই সহসাংগঠনিক সম্পাদক।গতকাল সোমবার নয়াপল্টনে দলের কেন্দ্রীয় কার্যালয়ে এক সংবাদ সম্মেলনে বিএনপির জ্যেষ্ঠ যুগ্ম মহাসচিব রুহুল কবির রিজভী ২১ নেতার নাম ঘোষণা করেন। বিএনপির চেয়ারপারসন খালেদা জিয়া নেতাদের নাম অনুমোদন করেন।ঢাকা বিভাগের দুই সহসাংগঠনিক সম্পাদক হলেন আবদুস সালাম আজাদ ও শহীদুল ইসলাম (বাবুল)। চট্টগ্রামে মাহবুবুর রহমান (শামীম) ও আবুল হাশেম (বক্কর)। রাজশাহীতে আবদুল মোমিন তালুকদার (খোকা) ও শাহীন শওকত। খুলনায় অনিন্দ্য ইসলাম (অমিত) ও জয়ন্ত কুমার কুণ্ডু। বরিশালে কুদ্দুছুর রহমান ও মাহবুবুল হক (নান্নু)। সিলেটে দিলদার হোসেন (সেলিম) ও কলিম উদ্দিন আহমেদ (মিলন)। রংপুরে শামসুজ্জামান জামান ও জাহাঙ্গীর হোসেন। কুমিল্লায় মোস্তাক হোসেন ও আবদুল আউয়াল খান। ময়মনসিংহে শরীফুল আলম ও ওয়ারেছ আলী মামুন। ফরিদপুরে আলী নেওয়াজ মাহমুদ খৈয়ম ও সেলিমুজ্জামান সেলিম।বিএনপি এবারই প্রথম কুমিল্লাকে সাংগঠনিক বিভাগ হিসেবে ধরেছে। এ বিভাগের সাংগঠনিক সম্পাদক পদে সাবেক সেনা কর্মকর্তা কর্নেল (অব.) আনোয়ারুল আজিমকে দায়িত্ব দেওয়া হয়। তিনি দলের সাবেক সাংসদ।জানা গেছে, ঢাকার সহসাংগঠনিক সম্পাদক শহীদুল ইসলামের বাড়ি ফরিদপুরে। সেখানকার বিভাগীয় সাংগঠনিক সম্পাদক শামা ওবায়েদের সঙ্গে বনিবনা না হওয়ায় শহীদুলকে ঢাকার দায়িত্ব দেওয়া হয়েছে। পুরোনোদের মধ্যে সহসাংগঠনিক সম্পাদক আবদুস সালাম আজাদ ও আবদুল মোমেন তালুকদার নতুন কমিটিতেও একই পদে আছেন। খুলনার সহসাংগঠনিক সম্পাদক অনিন্দ্য ইসলাম বিএনপির স্থায়ী কমিটির সদস্য তরিকুল ইসলামের ছেলে। আর জয়ন্ত কুণ্ডু গত কমিটিতে সহ-ধর্মবিষয়ক সম্পাদক ছিলেন।গত ১৯ মার্চ অনুষ্ঠিত দলের ষষ্ঠ জাতীয় সম্মেলনের ৩০ দিন পর এক সাংগঠনিক সম্পাদকসহ ২১ সহসাংগঠনিক সম্পাদকের নাম ঘোষণা করল বিএনপি। জানা গেছে, সহসাংগঠনিক সম্পাদক পদে বিএনপির সহযোগী সংগঠন, জেলা পর্যায়ের নেতা, সাবেক ছাত্রদল নেতারাও ঠাঁই পেয়েছেন।এর আগে সম্মেলনের ১০ দিন পর দলের মহাসচিব, জ্যেষ্ঠ যুগ্ম মহাসচিব ও কোষাধ্যক্ষের নাম ঘোষণা করা হয়েছিল। আর ২০ দিন পর ঘোষণা হয়েছিল সাত যুগ্ম মহাসচিব ও নয় সাংগঠনিক সম্পাদকের নাম। ১০ দিন অন্তর ঘোষিত পাঁচটি পদে এ পর্যন্ত ৪০ জনের নাম ঘোষণা করা হলো। এর মধ্যে ৩১ জনই নতুন মুখ।বিএনপির নীতিনির্ধারণী পর্ষদ স্থায়ী কমিটি, ভাইস চেয়ারম্যান, উপদেষ্টা পরিষদ ও সম্পাদকীয় পদের সদস্যদের নাম এখনো ঘোষণা করা হয়নি।
