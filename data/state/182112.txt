
অবিলম্বে প্রতিবন্ধী ব্যক্তি উন্নয়ন অধিদপ্তর প্রতিষ্ঠার দাবিতে যশোরে মানববন্ধন কর্মসূচি পালিত হয়েছে। যশোর প্রেসক্লাবের সামনে মুজিব সড়কে গতকাল শনিবার এ কর্মসূচি পালন করা হয়।যশোর অন্ধ সংস্থা, প্রতিবন্ধী কল্যাণ সমিতি ও প্রতিবন্ধী নাগরিক সংগঠনের পরিষদ এ মানববন্ধনের আয়োজন করে। বেলা সাড়ে তিনটায় শুরু হয়ে বিকেল সাড়ে চারটা পর্যন্ত কর্মসূচি চলে। এতে প্রায় ৭০ জন প্রতিবন্ধী ব্যক্তি অংশ নেন।কর্মসূচি চলাকালে বক্তব্য দেন প্রতিবন্ধী নাগরিক সংগঠনের পরিষদের পরিচালক রফিক জামান, সদস্য ইফতেখার মাহমুদ, যশোর অন্ধ সংস্থার সাধারণ সম্পাদক মোক্তার আলী, প্রতিবন্ধী কল্যাণ সমিতির নির্বাহী পরিচালক ইদ্রিস আলী, অভয়নগর সবুজ সংঘের সভাপতি আলিম মোল্যা, প্রতিবন্ধী উন্নয়ন সংস্থার সভাপতি রুস্তম আলী প্রমুখ।রফিক জামান বলেন, প্রধানমন্ত্রী শেখ হাসিনা ২০১৪ সালের ৪ এপ্রিল প্রতিবন্ধী ব্যক্তি উন্নয়ন অধিদপ্তর প্রতিষ্ঠার ঘোষণা দেন। কিন্তু এখন পর্যন্ত ঘোষণার বাস্তবায়ন হয়নি। এতে প্রতিবন্ধীরা শিক্ষা ও স্বাস্থ্যসেবা এবং কর্মসংস্থান থেকে বঞ্চিত হচ্ছেন। অবিলম্বে প্রতিবন্ধী ব্যক্তি উন্নয়ন অধিদপ্তর প্রতিষ্ঠার দাবি জানান তিনি।
