
জয়পুরহাটের আক্কেলপুরে মুজিবর রহমান (এমআর) ডিগ্রি কলেজের কার্যালয়ে গতকাল রোববার তালা ঝুলিয়ে দিয়েছেন স্থানীয় ছাত্রলীগের নেতা-কর্মীরা। উচ্চমাধ্যমিকের (এইচএসসি) টেস্ট পরীক্ষায় অকৃতকার্য শিক্ষার্থীদের ফরম পূরণের সুযোগ দেওয়ার দাবিতে তাঁরা এ ঘটনা ঘটান। এ সময় তাঁরা বিক্ষোভও করেন।প্রত্যক্ষদর্শী ও কলেজ সূত্রে জানা গেছে, গতকাল দুপুর ১২টার দিকে কলেজের কার্যালয় কক্ষের ভেতরে শিক্ষক-কর্মচারীরা কাজ করছিলেন। এ সময় উপজেলা ছাত্রলীগের যুগ্ম আহ্বায়ক হানজালা ও ছাত্রলীগের কলেজ শাখার যুগ্ম আহ্বায়ক বাপ্পীর নেতৃত্বে একদল শিক্ষার্থী কক্ষের দরজায় তালা লাগিয়ে দেন। এ সময় কক্ষের ভেতরে শিক্ষক-কর্মচারীরা আটকা পড়েন। পরে কলেজ ক্যাম্পাসে হানজালা ও বাপ্পীর নেতৃত্বে শিক্ষার্থীরা বিক্ষোভ মিছিলও করেন। বিক্ষোভকারীরা ‘হয় টিসি দে, নইলে মোদের কলেজ থেকে বের করে দে’ বলে স্লোগান দেন।এ ব্যাপারে হানজালা প্রথম আলোকে জানান, এইচএসসির ১১৬ জন শিক্ষার্থী কলেজের টেস্ট পরীক্ষায় তিন-চারটি বিষয়ে অকৃতকার্য হয়। কলেজ কর্তৃপক্ষের কাছে তাঁরা এসব শিক্ষার্থীর ফরম পূরণের সুযোগ দেওয়ার দাবি জানিয়েছিলেন। কিন্তু কলেজ কর্তৃপক্ষ তাতে সাড়া দিচ্ছে না। তবে টেস্ট পরীক্ষায় অকৃতকার্য শিক্ষার্থীদের সবাই ছাত্রলীগের নেতা-কর্মী দাবি করে তিনি বলেন, ‘কলেজের সভাপতি আবু সাঈদ আল মাহমুদ আমাদের নেতা। প্রিন্সিপালও আমাদের দলের লোক। তাহলে আমাদের ফরম পূরণের সুযোগ দেওয়া হবে কেন? এ কারণে শিক্ষার্থীরা কার্যালয়ে কক্ষে তালা লাগিয়ে দিয়েছে।’এ ব্যাপারে বাপ্পী জানান, এইচএসসির টেস্ট পরীক্ষায় দুটি বিষয়ে ফেল করা শিক্ষার্থীদের ফরম পূরণের সুযোগ দেওয়া হয়েছে। তাহলে চারটি বিষয়ে ফেল করা শিক্ষার্থীরা ফরম পূরণের সুযোগ পাবে না কেন? তাঁরা তিন-চার বিষয়ে ফেল করা শিক্ষার্থীদের ফরম পূরণের সুযোগ দেওয়ার দাবিতে এ আন্দোলন করছেন।এ ব্যাপারে কলেজের উপাধ্যক্ষ আবুল কালাম আজাদ জানান, টেস্ট পরীক্ষায় অকৃতকার্য কোনো শিক্ষার্থীকে সাধারণত ফরম পূরণের সুযোগ দেওয়া হয় না। এর পরও কলেজ পরিচালনা কমিটির সিদ্ধান্ত মোতাবেক দুটি বিষয়ে অকৃতকার্য শিক্ষার্থীদের ফরম পূরণের সুযোগ দেওয়া হয়েছে। এখন তিন-চার বিষয়ে ফেল করা শিক্ষার্থীরা ফরম পূরণের সুযোগ চাইছে। এসব শিক্ষার্থীর আবদার মানা হয়নি। এ কারণে শিক্ষার্থীরা কলেজের কার্যালয়ে তালা দিয়েছে। কলেজ পরিচালনা কমিটিকে ঘটনাটি জানানো হয়েছে।
