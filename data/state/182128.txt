
র‍্যাপিড অ্যাকশন ব্যাটালিয়নের (র‍্যাব) মহাপরিচালক বেনজীর আহমেদ বলেছেন, বাংলাদেশের উন্নয়ন দেখে বিশ্বের বাঘা বাঘা নেতারা ম্যাজিক হিসেবে আখ্যা দিয়েছেন। এ ম্যাজিকের রূপকার প্রধানমন্ত্রী শেখ হাসিনা। এ ম্যাজিক বাস্তবায়ন করছে জনগণ। এ জন্য বাংলাদেশ এখন বিশ্বের বিস্ময়।
আজ শুক্রবার দুপুর ১২টার দিকে গোপালগঞ্জ সুইমিংপুল কমপ্লেক্সে গোপালগঞ্জ সোশ্যাল ওয়েলফেয়ার অ্যাসোসিয়েশন আয়োজিত এক অনুষ্ঠানে তিনি এ কথা বলেন।
আক্তার উদ্দিন মিয়া ও অ্যাড. কাজী আব্দুর রশীদ স্কুল দাবা ও শহিদুল হক চুন্নু বিতর্ক প্রতিযোগিতার উদ্বোধনী অনুষ্ঠানে প্রধান অতিথি ছিলেন র‍্যাবের মহাপরিচালক।
বেনজীর আহমেদ বলেন, ‘আমাদের আরও বহুদূর যেতে হবে। তাই আগামী প্রজন্মকে উপযোগী করে তৈরি করতে হবে। লেখাপড়ার পাশাপাশি মুক্তচিন্তা ও বুদ্ধির চর্চা করতে হবে। ভালো মানুষ হতে হবে। এর দায়িত্ব নিতে হবে ব্যক্তি, পরিবার, সমাজ ও রাষ্ট্রকে।’
র‍্যাবের মহাপরিচালক আরও বলেন, ‘দাবা খেলা হলো বুদ্ধির খেলা আর বুদ্ধির খেলায় বাঙালিরা সব সময় এগিয়ে থাকে। আগামী দিনে দাবা খেলায় আন্তর্জাতিক পর্যায়ে যাতে প্রতিযোগিতা করা যায়, এ জন্য এখন থেকেই প্রস্তুতি নিতে হবে।’
এ অনুষ্ঠানে বিশেষ অতিথির বক্তব্য দেন গোপালগঞ্জ জেলা পরিষদের চেয়ারম্যান চৌধুরী এমদাদুল হক, অতিরিক্ত জেলা ম্যাজিস্ট্রেট (এডিএম) মো. মোজাম্মেল হক, গোপালগঞ্জ পৌরসভার মেয়র কাজী লিয়াকত আলী ওরফে লেকু প্রমুখ।
আয়োজক সংগঠনের সভাপতি কাজী হারুন অর রশিদের সভাপতিত্বে অনুষ্ঠিত এ উদ্বোধনী অনুষ্ঠানে বাংলাদেশ সুইমিং ফেডারেশনের সাধারণ সম্পাদক এম বি সাঈফ বি মোল্লা, আয়োজক সংগঠনের নির্বাহী পরিচালক উৎপল দাস, সাবেক এমপি আক্তার উদ্দিন মিয়ার ছেলে মো. মনির হাসান, শহিদুল হক চুন্নুর ছোট ভাই মো. আনিচুর রহমান প্রমুখ বক্তব্য দেন।
এ প্রতিযোগিতায় দাবায় ২৭টি স্কুলের তিন শতাধিক শিক্ষার্থী ও বিতর্ক প্রতিযোগিতায় গোপালগঞ্জের আটটি স্কুলের শিক্ষার্থীরা অংশ নেয়।
