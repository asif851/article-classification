
একাত্তরে মানবতাবিরোধী অপরাধের একটি মামলায় জামালপুরে আজ সোমবার বিকেলে দুজনকে গ্রেপ্তার করেছে পুলিশ।
গ্রেপ্তার হওয়া ব্যক্তিরা হলেন শহরের নয়াপাড়া এলাকার শামছুল হক (৭০) ও ফুলবাড়িয়া এলাকার এস এম ইউসুফ আলী (৮২)।এর আগে আজ বিকেলে এ দুজনসহ আটজনের বিরুদ্ধে গ্রেপ্তারি পরোয়ানা জারি করেন আন্তর্জাতিক অপরাধ ট্রাইব্যুনাল-২। গ্রেপ্তারি পরোয়ানা জারি করা অন্যরা হলেন আলবদর বাহিনীর উদ্যোক্তা আশরাফ হোসেন, আলবদর বাহিনীর সদস্য শরীফ আহম্মেদ, মো. আবদুল মান্নান, মো. আবদুল বারি, মো. হারুন ও মো.আবুল হাশেম।আন্তর্জাতিক অপরাধ ট্রাইব্যুনাল-২ থেকে আজ বিকেল চারটায় জামালপুর সদর থানায় তাঁদের বিরুদ্ধে গ্রেপ্তারি পরোয়ানা আসে। এর পরই বিকেল সাড়ে পাঁচটার দিকে শহরের নয়াপাড়া এলাকার নিজ বাসা থেকে শামছুল হককে ও শহরের জাহেদা শফির মহিলা কলেজ গেইট এলাকা থেকে ইউসুফ আলী গ্রেপ্তার করে সদর থানা পুলিশ।সদর থানার ভারপ্রাপ্ত কর্মকর্তা (ওসি) মজিবুর রহমান মজুমদার বলেন, গ্রেপ্তারি পরোয়ানা পাওয়ার পরই শামছুল হক ও ইউসুফ আলীকে গ্রেপ্তার করা হয়েছে। অন্যদের গ্রেপ্তারের চেষ্টা চলছে।
আরও পড়ুন:
মানবতাবিরোধী অপরাধের মামলায় আটজনের বিরুদ্ধে গ্রেপ্তারি পরোয়ানা
