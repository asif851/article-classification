
রাজধানী গুলশানের হলি আর্টিজান বেকারি রেস্তোরাঁয় জঙ্গি হামলায় নিহত ব্যক্তিদের প্রতি ফুল দিয়ে শ্রদ্ধা জানাচ্ছেন স্বজন, বন্ধু ও সাধারণ মানুষ। ৭৯ নম্বর সড়কের প্রবেশমুখে পুলিশের ব্যারিকেডের সামনে ফুল দিয়ে শ্রদ্ধা জানান তাঁরা।
হলি আর্টিজান বেকারি রেস্তোরাঁয় জিম্মি ঘটনায় নিহত হয়েছেন ২০ জন জিম্মি। তাঁদের মধ্যে তিনজন বাংলাদেশি। ১৭ জন বিদেশি।
আজ রোববার সকাল থেকেই রাজধানীতে থেমে থেমে বৃষ্টি হচ্ছে। এরই মধ্যে শ্রদ্ধা জানাতে জড়ো হয়েছেন মানুষ।
শ্রদ্ধা জানাতে আসা বিদেশিরা সাংবাদিকদের সঙ্গে কথা বলতে রাজি হননি। ফুল দিয়ে শ্রদ্ধা জানানোর পর মুক্তিযোদ্ধা আক্কু চৌধুরী বলেন, ‘বলার কিছু নেই। মনে হচ্ছে একাত্তরে ফিরে গেছি। ধর্মের নামে বিকৃতি, ধর্মের নামে খুনোখুনি বন্ধ করতে হবে। তাহলে আমরা আমাদের সোনার বাংলা গড়তে পারব। মুক্তিযুদ্ধের চেতনায় দেশ গড়তে হলে তরুণদের এগিয়ে আসতে হবে।’
চিত্রশিল্পী মনিরুজ্জামান বলেন, ‘ভীষণভাবে শোকাহত। যারা এখানে নিহত হয়েছে, তাদের প্রতি শ্রদ্ধা জানাতে এসেছি। এই শোক আমরা বয়ে বেড়াব। আমরা ধর্মনিরপেক্ষ দেশ চাই। যেখানে সব ধরনের মানুষ মিলেমিশে বসবাস করবে।’
সরকারি ভাষ্যমতে, রাজধানী ঢাকার গুলশানের হলি আর্টিজান বেকারি নামের রেস্তোরাঁয় জঙ্গিরা গত শুক্রবার রাতের বিভিন্ন সময় তিন বাংলাদেশিসহ ২০ জন জিম্মিকে ধারালো অস্ত্র দিয়ে হত্যা করে। নিহত ব্যক্তিদের মধ্যে ১৭ জন বিদেশি নাগরিক। এর মধ্যে জাপান সরকার তাদের সাত নাগরিকের মৃত্যুর কথা নিশ্চিত করেছে। ইতালির নাগরিক নিহত হয়েছেন নয়জন। একজন ভারতীয় নাগরিক। শুক্রবার রাতে অভিযান চালাতে গিয়ে মারা গেছেন পুলিশের দুই কর্মকর্তা। আর গতকাল শনিবার সকালে অভিযানে মারা গেছে ছয় সন্ত্রাসী। গ্রেপ্তার হয়েছে একজন। অভিযানে একজন জাপানি, দুজন শ্রীলঙ্কানসহ ১৩ জনকে জীবিত উদ্ধার করা হয়েছে।


গুলশান এখনো থমথমে
