
এক ব্যক্তিকে অপহরণ করে ৩৯ টাকা ছিনতাইয়ের ঘটনার দুই ঘণ্টা পর কেরানীগঞ্জের ঝিলমিল আবাসন প্রকল্প এলাকায় ‘ছিনতাইকারীদের’ সঙ্গে ‘বন্দুকযুদ্ধে’ দুইজন গুলিবিদ্ধ হয়েছেন। ওই দুইজনসহ পুলিশ চারজনকে গ্রেপ্তার করেছে।
পুলিশের ভাষ্য, গ্রেপ্তার চারজন অপহরণ ও ছিনতাইয়ের সঙ্গে জড়িত। তাঁদের কাছ থেকে ছিনতাই করা ১৫ লাখ টাকা উদ্ধার করা গেছে। আজ রোববার রাজধানীর মতিঝিল এলাকায় এ ঘটনার পর সন্ধ্যায় এ ‘বন্দুকযুদ্ধের’ ঘটনা ঘটে। অপহরণের শিকার ব্যক্তি অক্ষত আছেন।গ্রেপ্তার ব্যক্তিরা হলেন, বাচ্চু (৪৫), হারুন (৪২), এনায়েত (৩৫) ও কামাল (৪০)। এদের মধ্যে বাচ্চু ও হারুন গুলিবিদ্ধ। পুলিশের পাহারায় স্যার সলিমুল্লাহ মেডিকেল কলেজ হাসপাতালে চিকিৎসাধীন। পুলিশ কেরানিগঞ্জের ঘটনাস্থল থেকে একটি মাইক্রোবাস, একটি বিদেশি পিস্তল, তিনটি গুলি, একটি ওয়াকিটকি, একটি হাতকড়া ও র্যাবের তিনটি পোষাক উদ্ধার করে।দক্ষিন কেরানীগঞ্জ থানার ওসি মনিরুল ইসলাম জানান, অপহরণের শিকার ব্যক্তির নাম মো. জালাল (৪০)। তিনি মতিঝিলের ‘ট্যুর ইন্টারন্যাশনাল মানি এক্সচেঞ্জ’ নামের একটি প্রতিষ্ঠানের কর্মচারী। আজ বিকেল পাঁচটার দিকে তিনি মতিঝিল এলাকার একটি বেসরকারি ব্যাংক থেকে ৩৯ লাখ টাকা নিয়ে প্রতিষ্ঠানে যাচ্ছিলেন। পথিমধ্যে র্যাব পরিচয় কয়েকজন যুবক টাকাসহ তাঁকে অপহরণ করে মাইক্রোবাসে তুলে নিয়ে যায়। প্রায় তিন ঘণ্টা পর অপহরণকারীরা জালালকে মারধর করে কেরানীগঞ্জের ঝিলমিল আবাসন প্রকল্পের কাছে চোখ বেঁধে নামিয়ে দেন। এলাকাবাসীর সহায়তায় জালাল থানায় এসে বিষয়টি জানান। পুলিশ দ্রুত ঝিলমিল আবাসন প্রকল্প ঘিরে ফেলে। এক পর্যায়ে অপহরণকারীরা পুলিশকে লক্ষ করে গুলি ছোঁড়ে। পুলিশও পাল্টা গুলি চালায়। এতে অপহরণকারীদের দুইজন গুলিবিদ্ধ হন। পরে ওই দুইজনসহ মোট চারজনকে গ্রেপ্তার করা হলেও কয়েকজন পালিয়ে যায়। গ্রেপ্তার ব্যক্তিদের কাছ থেকে নগদ ১৫ লাখ টাকা উদ্ধার করা হয়।জালাল সাংবাদিকদের বলেন, র‍্যাব পরিচয়ে ওই ব্যক্তিরা প্রথমে অস্ত্র উঁচিয়ে মামলা আছে বলে তাঁকে মারতে মারতে গাড়িতে তোলেন।ঢাকা জেলা অতিরিক্ত পুলিশ সুপার গোলাম আজাদ খান সাংবাদিকদের জানান, ডাকাত দলের চক্রটি র্যাব ও ডিবি পুলিশের পরিচয়ে মানুষকে ধোকা দিয়ে টাকা পয়সা হাতিয়ে নিচ্ছিলো। এ ঘটনায় মামলার প্রক্রিয়া চলছে।
