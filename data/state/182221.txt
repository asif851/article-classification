
প্রমা আবৃত্তি সংগঠনের উদ্যোগে ১১ এপ্রিল ‘আমিই প্রথম বিদ্রোহিনী তোমার ধরায়’ শিরোনামে শর্মিষ্ঠা বড়ুয়ার একক আবৃত্তিসন্ধ্যা অনুষ্ঠিত হয় শিল্পকলা একাডেমী মিলনায়তনে।এ উপলক্ষে আয়োজিত আলোচনা অনুষ্ঠানে কংকন দাশের উপস্থাপনায় শুভেচ্ছা বক্তব্য দেন দেলোয়ার মজুমদার, এজাজ ইউসুফী, রণজিৎ রক্ষিত, রাশেদ হাসান, কাকলী দে, আহসান উল্লাহ, মোসলেম উদ্দিন সিকদার, সাইফুল আলম প্রমুখ।রবীন্দ্রনাথ ঠাকুরের ‘পায়ে চলার পথ’ কবিতা দিয়ে শুরু হয় শর্মিষ্ঠা বড়ুয়ার পরিবেশনা। তারপর রবীন্দ্রনাথের ‘কুয়োর ধারে’, জয় গোস্বামীর ‘হাঁস’, সৈয়দ শামসুল হকের ‘পরানের গহীন ভেতর’ শুনিয়ে মুগ্ধ করেন তিনি শ্রোতাদের। রবীন্দ্রনাথের কাব্যনাটক ‘চিত্রাঙ্গদা’ থেকে পাঠ করে দর্শকের হূদয় জয় করেন শর্মিষ্ঠা। ভালো লেগেছে অরুণ মিত্রের ‘ও বেহুলা’, শুভ দাশ গুপ্তের ‘বৃষ্টি এখন’, নির্মলেন্দু গুণের ‘দণ্ডকারণ্য’, খালিদ আহসানের ‘এই কাল চন্দ্রগ্রহণের’, তসলিমা নাসরিনের ‘এখনো তুমি’, বীরেন্দ্র চট্টোপাধ্যায়ের ‘তিন পাহাড়ের গান’সহ বেশ কিছু কবিতার আবৃত্তি। অনেকটা বিদ্রোহী ভঙ্গিতে আবৃত্তি করলেন সব্যসাচী দেবের ‘কৃষ্ণা’ কবিতাটি। সাম্প্রদায়িক সহিংসতার প্রেক্ষাপটে রচিত কবি ওমর কায়সারের ‘দেবীর প্রার্থনা’ কবিতার আবৃত্তি যেন সমকালের রাজনৈতিক দুষ্ট ক্ষতের কথা দর্শককে আরও একবার মনে করিয়ে দিল।
