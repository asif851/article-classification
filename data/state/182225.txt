
আদালতের নির্দেশে সেফ হোম থেকে মুক্ত হলেন যুক্তরাজ্যের বাসিন্দা সেই বাংলাদেশি নারী (২৮)। গতকাল বুধবার তাঁকে আদালতে হাজির করা হলে তিনি নিজের জিম্মায় সেফ হোম থেকে ফিরে যাওয়ার বিষয়টি আদালতকে জানান। পরে সিলেট মহানগর হাকিম (আমলি-২) আদালতের বিচারক হরি দাস কুমার সেফ হোম থেকে তাঁকে ছেড়ে দেওয়ার নির্দেশ দেন।ওই নারীর পক্ষের আইনজীবী মো. জসিম উদ্দিন জানান, ওই নারীর মা ও ভাই আদালতে পৃথক আবেদন করে তাঁকে তাঁদের জিম্মায় নেওয়ার কথা জানিয়েছিলেন। কিন্তু তিনি তাঁদের কাছে যেতে রাজি নন। আদালত তাঁর মক্কেলের বক্তব্য শুনে তাঁকে ছেড়ে দেওয়ার আদেশ দিয়েছেন।নগরের বাগবাড়ি এলাকায় অবস্থিত সেফ হোমের বার্তাবাহক হাবিবুর রহমান বলেন, বেলা সাড়ে তিনটার দিকে ওই নারীকে আদালতের নির্দেশনা অনুযায়ী নিজ জিম্মায় মুক্ত করে দেওয়া হয়েছে।ওই নারীর বাড়ি সিলেটের বিশ্বনাথে। ২০১০ সালে বিয়ে করে যুক্তরাজ্যে গিয়ে ব্রিটিশ নাগরিকত্ব লাভ করেন তিনি। গ্রীষ্মকালীন ছুটি কাটাতে ৬ জুন তিনি একা দেশে ফিরলে তাঁকে অপহরণ করা হয়েছে বলে তাঁর ছোট ভাই মহানগর পুলিশের বিমানবন্দর থানায় মামলা করেন। ১৫ জুন আদালতে হাজির হয়ে তিনি অপহৃত হননি বলে জানান। পুলিশ তখন মামলার তদন্তের স্বার্থে তাঁর জবানবন্দি গ্রহণ করে এবং তাঁর নিরাপত্তাহীনতার বিষয়টি জানিয়ে আদালতে আবেদন করলে পরে আদালতের নির্দেশে তাঁকে সেফ হোমে পাঠানো হয়।এ নিয়ে গত বুধবার প্রথম আলোয় ‘দেশে ফিরে সেফ হোমে “বন্দী” এক নারী’ শিরোনামে একটি প্রতিবেদন ছাপা হয়।
