
নির্বাহী ম্যাজিস্ট্রেট দিয়ে ভ্রাম্যমাণ আদালত পরিচালনা অবৈধ ঘোষণা করে হাইকোর্টের দেওয়া রায়ের বিরুদ্ধে আপিল করার অনুমতি পেয়েছে রাষ্ট্রপক্ষ। আপিলের ওপর ১৩ ফেব্রুয়ারি শুনানির দিন ধার্য রয়েছে।
দায়িত্বরত প্রধান বিচারপতি মো. আবদুল ওয়াহ্হাব মিঞার নেতৃত্বাধীন পাঁচ সদস্যের আপিল বিভাগ আজ মঙ্গলবার রাষ্ট্রপক্ষের পৃথক তিনটি লিভ টু আপিল (আপিলের অনুমতি চেয়ে আবেদন) মঞ্জুর করে এই আদেশ দেন। একই সঙ্গে আপিলের নিষ্পত্তি না হওয়া পর্যন্ত হাইকোর্টের দেওয়া রায়ে স্থগিতাদেশ চলমান থাকবে বলেছেন আদালত।
লিভ টু আপিলকারী ও রিট আবেদনকারীদের আপিলের (আবেদনের) সংক্ষিপ্তসার জমা দিতে আদালত সময় বেঁধে দিয়েছেন।
আদালতে রাষ্ট্রপক্ষে শুনানিতে ছিলেন অ্যাটর্নি জেনারেল মাহবুবে আলম। সঙ্গে ছিলেন ডেপুটি অ্যাটর্নি জেনারেল মোতাহার হোসেন সাজু। রিট আবেদনকারীদের পক্ষে ছিলেন আইনজীবী হাসান এম এস আজীম।
পৃথক রিট আবেদনের চূড়ান্ত শুনানি শেষে গত বছরের ১১ মে হাইকোর্ট নির্বাহী ম্যাজিস্ট্রেট দিয়ে ভ্রাম্যমাণ আদালত পরিচালনা অবৈধ ঘোষণা করে রায় দেন। এ রায় স্থগিত চেয়ে রাষ্ট্রপক্ষ আবেদন করলে ওই বছরের ১৪ মে চেম্বার বিচারপতি হাইকোর্টের রায়ের কার্যকারিতা স্থগিত করে বিষয়টি নিয়মিত বেঞ্চে শুনানির জন্য পাঠান। এরপর আপিল বিভাগ গত ২১ মে রাষ্ট্রপক্ষকে নিয়মিত লিভ টু আপিল করতে বলে। এরপর রাষ্ট্রপক্ষ নিয়মিত লিভ টু আপিল করে।
