
গাজীপুর সিটি করপোরেশনের সারদাগঞ্জ এলাকায় টিনের বাড়িতে বজ্রপাতের আঘাতে দুই শিশুসহ ছয়জন দগ্ধ হয়েছেন। তাঁদের উদ্ধার করে ঢাকা মেডিকেল কলেজ হাসপাতালের বার্ন ইউনিটে নেওয়া হয়েছে।
দগ্ধরা হলেন দিনাজপুরের দবির উদ্দিন ওরফে তবিবুর (৫০), তাঁর স্ত্রী মেরিনা (৪৫), ছেলে সেলিম মিয়া (৩২), সেলিমের স্ত্রী সামিয়া (২৭) ও মেয়ে সুমাইয়া (৫) এবং প্রতিবেশী রহিজুল ইসলামের মেয়ে জামিয়া (১২)।
গাজীপুর সিটি করপোরেশনের ৪ নম্বর ওয়ার্ডের (সারদাগঞ্জ) কাউন্সিলর এ টি এম সফিজ উদ্দিন আহমদ জানান, গতকাল সোমবার দিবাগত রাত সাড়ে তিনটার দিকে বিকট শব্দে টিনের ঘরের দুটি কক্ষের চাল উড়ে যায়। এতে কক্ষগুলোতে থাকা কমবেশি সবাই দগ্ধ হন।
ঢাকা মেডিকেল কলেজ হাসপাতালের পুলিশ ক্যাম্পের ইনচার্জ মো. বাচ্চু মিয়া জানান, ভোর সাড়ে চারটার দিকে তাঁদের হাসপাতালে নেওয়া হয়েছে। তাঁরা সবাই কমবেশি দগ্ধ হয়েছেন। তাঁদের মধ্যে দবির ও তাঁর স্ত্রী বেশি দগ্ধ হয়েছেন।
