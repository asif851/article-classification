
পুলিশের মহাপরিদর্শক (আইজিপি) এ কে এম শহীদুল হক বলেছেন, তাঁরা বাংলাদেশকে জঙ্গি রাষ্ট্রে পরিণত হতে দিতে পারেন না; ‘তালেবান রাষ্ট্রে’ পরিণত হতে দিতে পারেন না। এ কারণে তাঁরা কঠোরভাবে সন্ত্রাস প্রতিরোধ করতে প্রতিজ্ঞাবদ্ধ।আজ শুক্রবার বিকেলে রাজশাহী মহানগর পুলিশ সদর দপ্তরে সাংবাদিক ও সুধী সমাজের সঙ্গে মতবিনিময় সভায় আইজিপি এ কথা বলেন।পুলিশপ্রধান বলেন, ‘এটা গণতন্ত্রের দেশ। দেশে বিভিন্ন মত থাকবে। বিভিন্ন রাজনৈতিক দল থাকবে। সরকারবিরোধী আন্দোলন থাকবে। সেটা হতে হবে নিয়মতান্ত্রিকভাবে শান্তিপূর্ণ পরিবেশে। শান্তিপূর্ণ পরিবেশে যেসব সভা-সমাবেশ হয়, তার নিরাপত্তা সরকার ও আইনশৃঙ্খলা বাহিনী দিয়ে থাকে। কিন্তু যারা নাশকতা করে, মানুষ মারে, তাদের বিরুদ্ধে জনগণকে সোচ্চার হতে হবে। এই দেশটাকে জঙ্গি রাষ্ট্র হতে দিতে পারি না। তালেবান রাষ্ট্র হতে দিতে পারি না।’
পুলিশের আইজি আরও বলেন, ‘আমরা সব সময় জনগণকে নিয়ে কাজ করি। জনগণের কাছে আমাদের যেতে হবে। তাদের পরামর্শ শুনতে হবে। জনগণের সঙ্গে একটা যোগসূত্র স্থাপন করতে হবে। এভাবেই দেশকে এগিয়ে নেব।’এর আগে পুলিশের আইজি রাজশাহী বিভাগের সব পর্যায়ে পুলিশ সদস্যদের সঙ্গে মতবিনিময় করে জননিরাপত্তা নিশ্চিত করতে কঠোর নির্দেশ দেন।আইজিপি সাংবাদিকদের বলেন, ‘জননিরাপত্তা নিশ্চিত করতে হবে। সন্ত্রাস দমনের জন্য যা যা করার দরকার, আইনের মধ্যে থেকে তা করার নির্দেশ দিয়েছি। কনস্টেবল থেকে শুরু করে ঊর্ধ্বতন কর্মকর্তাদের সঙ্গে বসেছি। মুক্তিযুদ্ধের চেতনা, দেশপ্রেম নিয়ে কাজ করতে হবে। তারা অঙ্গীকার করেছে, জনগণের পাশে থাকার। জনগণের সহায়তা নিয়ে আমাদের কাজ করতে হবে।’
মতবিনিময়কালে রাজশাহী রেঞ্জের উপ-মহাপুলিশ পরিদর্শক (ডিআইজি) ইকবাল বাহার, রাজশাহী র‌্যাবের অধিনায়ক মাহবুবুর রহমান, নগর পুলিশ কমিশনার মোহাম্মদ শামসুদ্দিনসহ পুলিশের ঊর্ধ্বতন কর্মকর্তারা উপস্থিত ছিলেন।
