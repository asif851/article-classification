
জ্বালানি প্রতিমন্ত্রী নসরুল হামিদ বলেছেন, আপাতত দেশে জ্বালা​নি (অকটেন, পেট্রল, ডিজেল ও কেরোসিন) তেলের দাম কমছে না। হঠাৎ করে বিশ্ববাজারে তেলের দাম বেড়ে যাওয়ায় এমন সিদ্ধান্ত হয়েছে।
আজ বুধবার তিনি সচিবালয়ে সাংবাদিকদের এ কথা জানিয়েছেন। তিনি বলেন, জ্বালানি তেলের দাম দুই ধাপে কমানোর কথা ছিল, সরকারের কাছে অনুমতির জন্য প্রস্তাবও পাঠানো হয়েছিল। কিন্তু হঠাৎ করে বিশ্বে তেলের দাম বেড়ে গেছে। বিশ্বব্যাংক আভাস দিয়েছে, আগামী বছরও তেলের দাম বাড়তে পারে। এ কারণে সরকার সিদ্ধান্ত নিয়েছে এই মুহূর্তে কোনো প্রাইজ অ্যাডজাস্টমেন্টে না যাওয়ার।
বিশ্ববাজারে দুই বছর ধরে কমতে শুরু করে জ্বালানি তেলের দাম। দেশের বাজারে জ্বালানি তেলের দাম কমানোর দাবি উঠলেও সরকার তা কমায়নি। সবশেষ গত বছরের ২৪ এপ্রিল জ্বালানি তেলের দাম কমানো হয়। ভোক্তা পর্যায়ে প্রতি লিটার ডিজেল ও কেরোসিনের দাম ৬৫ টাকা এবং অকটেনের দাম ৮৯ ও পেট্রলের দাম হবে ৮৬ টাকায় নামিয়ে আনা হয়। এর আগে ২০১৩ সালের ৪ জানুয়ারি আন্তর্জাতিক বাজারের সঙ্গে মূল্য সমন্বয়ের সময় বাংলাদেশে জ্বালানি তেলের দাম বাড়ানো হয়েছিল। তখন প্রতি লিটার অকটেন ৯৯, পেট্রল ৯৬ এবং কেরোসিন ও ডিজেলের দাম ৬৮ টাকা এবং ফার্নেস তেল ৬০ টাকা করা হয়।
গত ২৮ ডিসেম্বর অর্থমন্ত্রী আবুল মাল আবদুল মুহিত বলেছিলেন, জ্বালানি তেলের দাম আরেক দফা কমানোর নীতিগত সিদ্ধান্ত সরকার নিয়েছে এবং তা জানুয়ারিতেই কার্যকর করা হতে পারে।
