
চট্টগ্রামে ১২ কেজি সোনাসহ তিনজনকে গ্রেপ্তার করেছে পুলিশ। গতকাল মঙ্গলবার তাদের ব্যবহৃত একটি ব্যক্তিগত গাড়ির তেলের ট্যাংক থেকে ওই সোনা উদ্ধার করা হয়। এর দাম সোয়া পাঁচ কোটি টাকা।গ্রেপ্তার ব্যক্তিরা হলো নগরের রিয়াজউদ্দিন বাজারের একটি দোকানের কর্মী জহিরউদ্দিন ও জাকির উদ্দিন এবং গাড়িচালক মোহাম্মদ ফারুক।পুলিশ বলেছে, গ্রেপ্তার ব্যক্তিরা বায়েজিদ থানার রুবি গেট এলাকা থেকে সকাল নয়টার দিকে একটি ব্যক্তিগত গাড়িতে চড়ে ঢাকার উদ্দেশে রওনা হয়। বায়েজিদ সড়কেই পুলিশ সন্দেহবশত গাড়িটি আটকায়। পুলিশের প্রশ্নে চালকসহ তিন আরোহী অসংলগ্ন কথা বলতে থাকে। তাই গাড়িসহ তাদের থানায় নিয়ে যাওয়া হয়। প্রথমে কেউ কিছু স্বীকার করতে না চাইলেও বিকেলে একজন বলে, গাড়িতে সোনা আছে।বায়েজিদ থানার ভারপ্রাপ্ত কর্মকর্তা (ওসি) প্রদীপ কুমার দাশ প্রথম আলোকে বলেন, ‘ব্যাপক জিজ্ঞাসাবাদ করার পর জাকির উদ্দিন গাড়ির তেলের ট্যাংকের ভেতরে সোনা লুকিয়ে রাখার কথা স্বীকার করে। এরপর আমরা বিষয়টি ঊর্ধ্বতন কর্মকর্তাদের জানিয়ে গ্যারেজ থেকে মেকানিক ডেকে আনি। তিনি গাড়ির তেলের ট্যাংক থেকে কাপড়ের দুটি থলে তুলে আনেন। তাতে ১২০টি সোনার বার পাওয়া যায়।’ওসি বলেন, উদ্ধার করা বারগুলোর প্রতিটির ওজন ১০০ গ্রাম। আর এর মোট বাজারদর সোয়া পাঁচ কোটি টাকা।গতকাল বিকেল সোয়া তিনটায় লুকিয়ে রাখা থলে দুটি পুলিশের উপকমিশনার (উত্তর) পরিতোষ ঘোষ ও সাংবাদিকদের উপস্থিতিতে সবার সামনে আনা হয়। প্রদীপ কুমার দাশ দাবি করেন, জাকির উদ্দিন গাড়িতে সোনা থাকার বিষয়টি আগে থেকে জানার কথা পুলিশের কাছে স্বীকার করেছে। তবে গাড়িচালক ও গ্রেপ্তার জহির উদ্দিন সোনার বিষয়টি জানত না বলে দাবি করেছে।ওসি আরও জানান, সোনা আটকের ঘটনায় পুলিশ গ্রেপ্তার তিনজনের বিরুদ্ধে বিশেষ ক্ষমতা আইনে মামলার প্রস্তুতি নিচ্ছে। এ ঘটনায় আরও রাঘব-বোয়াল জড়িত মন্তব্য করে তিনি বলেন, ‘তদন্তে তাদের নাম বেরিয়ে আসবে বলে আশা করছি।’
