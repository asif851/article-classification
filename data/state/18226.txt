
আওয়ামী লীগের দলীয় নেতা-কর্মীদের ভালো কাজ ও ভালো আচরণ করার আহ্বান জানিয়েছেন সড়ক পরিবহন ও সেতুমন্ত্রী ওবায়দুল কাদের। তিনি বলেন, ক্ষমতায় থেকে ক্ষমতার দাপট দেখালে উন্নয়ন হবে না।আজ শনিবার ডিমলা উপজেলার দক্ষিণ সুন্দরখাতা গ্রামের বুড়ি তিস্তা নদীর ওপর নবনির্মিত খোকশার ঘাট সেতুর উদ্বোধন করেন ওবায়দুল কাদের। এরপর ডিমলা উপজেলা পরিষদ মাঠে আয়োজিত জনসভায় প্রধান অতিথির বক্তব্যে তিনি এসব কথা বলেন।সড়ক পরিবহনমন্ত্রী ওবায়দুল কাদের বলেন, জনপ্রিয়তা অর্জন করতে অনেক সময় লাগে, নষ্ট করতে সময় লাগে না। একটা খারাপ কাজ বা একটা খারাপ আচরণ করলে জনপ্রিয়তা নষ্ট হয়ে যাবে। দলের নেতা-কর্মীদের উদ্দেশে বলেন, ‘আপনারা মনে রাখবেন খারাপ আচরণ করলে এখন মানুষ কিছু বলবেন না, সময় এলে নির্বাচনে জবাব দেবেন।’বর্তমান সরকারের উন্নয়নের কথা তুলে ধরে মন্ত্রী বলেন, ১০-১২ বছর আগের তুলনায় এ অঞ্চলের আর্থসামাজিক অবস্থার উন্নতি হয়েছে। আগে এ অঞ্চলে মঙ্গা হতো, প্রধানমন্ত্রী শেখ হাসিনা মঙ্গাকে জাদুঘরে রেখেছেন, ইতিমধ্যে বেকারত্ব জাদুঘরে গেছে, এরপর দরিদ্রতাও জাদুঘরে যাবে।নীলফামারী সড়ক ও জনপথ বিভাগের উপবিভাগীয় প্রকৌশলী মো. ফিরোজ আখতার বলেন, এই সেতুর নির্মাণকাজ শেষ হতে মোট ব্যয় হয়েছে চার কোটি ৩৭ লাখ ৩৯ হাজার টাকা।
