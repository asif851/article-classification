
সশস্ত্র বাহিনী বিভাগের প্রিন্সিপাল স্টাফ অফিসার (পিএসও) আবু বেলাল মোহাম্মদ শফিউল হককে সেনাপ্রধান হিসেবে নিয়োগ দেওয়া হয়েছে। ২৫ জুন থেকে এ নিয়োগ কার্যকর হবে। ওই দিন তিন বছর চাকরি শেষে বর্তমান সেনাপ্রধান জেনারেল ইকবাল করিম ভূইয়া অবসরে যাবেন। আন্তবাহিনী জনসংযোগ পরিদপ্তর (আইএসপিআর) থেকে এ তথ্য জানানো হয়েছে।প্রতিরক্ষা মন্ত্রণালয় থেকে গতকাল বুধবার জারি করা প্রজ্ঞাপনে বলা হয়, আবু বেলালকে তিন বছরের জন্য এ পদে নিয়োগ করা হয়েছে। নিয়োগের দিন থেকে তিনি জেনারেল পদে পদোন্নতি পাবেন।সেনাবাহিনীর নতুন প্রধান আবু বেলাল ১৯৫৮ সালের ১ ডিসেম্বর জন্মগ্রহণ করেন। ১৯৭৮ সালের ১৮ জুন ষষ্ঠ স্বল্পমেয়াদি কোর্সের মাধ্যমে তিনি সেনাবাহিনীতে যোগ দেন। লেফটেন্যান্ট জেনারেল পদমর্যাদায় ২০১৩ সাল থেকে তিনি পিএসওর দায়িত্বে ছিলেন। এর আগে তিনি ডিফেন্স সার্ভিস কমান্ড অ্যান্ড স্টাফ কলেজের কমান্ড্যান্ট ছিলেন। ৩৭ বছরের কর্মজীবনে আবু বেলাল সেনাবাহিনীর একটি পদাতিক ডিভিশনের প্রধানের দায়িত্বেও ছিলেন। রাষ্ট্রপতির এডিসি হিসেবেও দায়িত্ব পালন করেন তিনি। দুই সন্তানের জনক বেলাল ঢাকা উত্তর সিটির মেয়র আনিসুল হকের ভাই।
