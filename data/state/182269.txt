
চট্টগ্রামের সীতাকুণ্ড পৌর সদরের বিভিন্ন স্থানে আজ শুক্রবার ভোররাতে র্যাব-পুলিশ অভিযান চালিয়ে শিবিরের ১০ কর্মীকে গ্রেপ্তার করেছে। এ সময় তাঁদের কাছ থেকে দুই কেজি গান পাউডার, একটি পিস্তল, দুটি কিরিচ, দুটি চাপাতি, তিন লিটার পেট্রল ও জাহাজের পাঁচটি সিগন্যাল লাইট উদ্ধার করা হয়।
আজ শুক্রবার বিকেল চারটার দিকে সীতাকুণ্ডের বাড়বকুণ্ড ইউনিয়ন পরিষদ ভবনে র্যাব-৭-এর অস্থায়ী কার্যালয়ে সংবাদ সম্মেলনে এসব তথ্য জানানো হয়।গ্রেপ্তার হওয়া শিবিরের কর্মীরা হলেন সীতাকুণ্ড পৌর সদরের ইয়াকুবনগর এলাকার দিদারুল আলম (২০), শাহেদ বেলাল (২১), বহরপুর এলাকার আবদুল কাইয়ুম (২০), বগাচতর এলাকার নূর আলম (২০), রেলগেইট এলাকার মো. রুবেল (২২), দেলোয়ার হোসেন (২৩), দক্ষিণ মহাদেবপুর এলাকার মো. আনিছ (২৬), শাহ জামান (২৬), দক্ষিণ রহমতনগর এলাকার মো. সালাউদ্দীন(২২) ও মো. নিজাম (২৩)।সংবাদ সম্মেলনে উপস্থিত র্যাব-৭-এর কমান্ডার সাহেদ করিম বলেন, র্যাবের গোয়েন্দা সদস্যদের কাছে গতকাল রাতে সহিংস ঘটনা ঘটানোর একটি আভাস ছিল। এরই পরিপ্রেক্ষিতে আজ ভোররাতে পুলিশ-র্যাব বিশেষ অভিযান চালিয়ে শিবিরের কর্মীদের গ্রেপ্তার করে থানা পুলিশের কাছে হস্তান্তর করে। আজ সন্ধ্যায় তাঁদের আদালতে পাঠানো হয়।ছাত্রশিবিরের চট্টগ্রাম জেলার (উত্তর) সভাপতি কুতুব উদ্দিন শিবলু দাবি করেন, ১০ জনের মধ্যে সাতজন তাঁদের সদস্য। গ্রেপ্তার কর্মীদের কাছ থেকে অস্ত্র পাওয়ার বিষয়টি সাজানো নাটক বলে মন্তব্য করেন তিনি।
