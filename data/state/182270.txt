
১৯৭১ সালে মানবতাবিরোধী অপরাধের দায়ে যেসব মামলার রায় হয়েছে, তা সময়মতো কার্যকর করা হবে বলে জানিয়েছেন স্থানীয় সরকারমন্ত্রী সৈয়দ আশরাফুল ইসলাম।
আজ শুক্রবার সন্ধ্যায় রাজধানীর ধানমন্ডিতে আওয়ামী লীগ সভানেত্রী শেখ হাসিনার রাজনৈতিক কার্যালয়ে এক প্রেস ব্রিফিংয়ে সৈয়দ আশরাফুল ইসলাম এ কথা বলেন।
প্রধানমন্ত্রী শেখ হাসিনা আজ বিকেল ৪টা ৩৫ মিনিটে তাঁর ধানমন্ডি কার্যালয়ে যান। সেখানে তিনি কেন্দ্রীয় নেতাদের নিয়ে বৈঠক করেন। বৈঠক শেষে প্রধানমন্ত্রী ৫টা ৫০ মিনিটে কার্যালয় ত্যাগ করেন। এর পরই এই প্রেস ব্রিফিংয়ের আয়োজন করা হয়।
জামায়াতের নেতা মুহাম্মদ কামারুজ্জামানের রায় কার্যকর করা নিয়ে সাংবাদিকদের এক প্রশ্নের জবাবে আওয়ামী লীগের সাধারণ সম্পাদক বলেন, যুদ্ধাপরাধের মামলার রায় কার্যকর করা নিয়ে কোনো দ্বিধা-দ্বন্দ্ব থাকা উচিত নয়। সব রায় কার্যকর করা হবে সময়মতো। আর বাকি মামলাগুলো আদালত কতৃ‌র্ক রায়ের আলোকেই বাস্তবায়ন করা হবে।
মৃত ব্যক্তির বিরুদ্ধে মামলা হয় নাসম্প্রতি লন্ডনে বিএনপির সিনিয়র ভাইস চেয়ারম্যান তারেক রহমান বলেছেন, বঙ্গবন্ধু শেখ মুজিবুর রহমানের বিরুদ্ধে রাষ্ট্রদ্রোহের মামলা হওয়া উচিত। এ সম্পর্কে জানতে চাইলে সৈয়দ আশরাফ বলেন, ‘মৃত ব্যক্তির বিরুদ্ধে পৃথিবীর কোনো আদালতে মামলা হয় না, বাংলাদেশেও এই আইন নাই। এই আইন সম্পর্কে তার (তারেক রহমান) ধারণা নাই। এই জ্ঞান যার নাই বাকি বিষয়ে তার জ্ঞান কেমন, তা আপনারাই বিবেচনা করুন। সে যে কথা বলেছে, অর্বাচীনের বক্তব্য নিয়ে কথা বলারও সুযোগ নেই।’
শেখ হাসিনার সঙ্গে কেন্দ্রীয় নেতাদের বৈঠক সম্পর্কে সাংবাদিকরা জানতে চাইলে সৈয়দ আশরাফ বলেন, সাংগঠনিক যেসব জেলার সম্মেলন হয়েছে বা হবে, প্রধানমন্ত্রী তা জানতে চেয়েছেন। কয়টি জেলার সম্মেলন হয়েছে, কয়টা বাকি আছে, কখন শেষ হবে তা–ও জানতে চেয়েছেন প্রধানমন্ত্রী। বাকি সম্মেলনগুলো দ্রুত শেষ করে নির্ধারিত সময়ের মধ্যে জাতীয় কাউন্সিলের নির্দেশনা দেন তিনি।
ঢাকা মহানগরে দুটো কমিটি হবেঢাকা মহানগরে কমিটি বিষয়ে জানতে চাইলে স্থানীয় সরকারমন্ত্রী বলেন, ঢাকা মহানগরে ২০১২ সালে সম্মেলন হয়েছে, পুরো কমিটি হয়নি। এখন ঢাকা মহানগরে দুটো (ঢাকা উত্তর ও দক্ষিণ) কমিটি করা হবে। এখন আহ্বায়ক কমিটি করে পরে সম্মেলন করে পূর্ণাঙ্গ কমিটি হবে।
জেলার সম্মেলন বিষয়ে জানতে চাইলে সৈয়দ আশরাফ বলেন, সম্মেলন একটি চলমান প্রক্রিয়া। আওয়ামী লীগ একটি রাজনৈতিক দল, মিলিটারি নয়, এখানে নিয়মমতোই কাউন্সিল হয়। অনেক সময় তিন বছরে হয়, আবার নানা দুর্যোগের কারণে পিছিয়ে যায়।
শেখ হাসিনার সঙ্গে বৈঠকে কৃষিমন্ত্রী মতিয়া চৌধুরী, সাবেক মন্ত্রী সাহারা খাতুন, প্রধানমন্ত্রীর উপদেষ্টা এইচ টি ইমাম, আওয়ামী লীগের যুগ্ম সাধারণ সম্পাদক মাহবুব উল আলম হানিফ, জাহাঙ্গীর কবির নানক প্রমুখ উপস্থিত ছিলেন।
