
নির্বাচন সামনে রেখে আইনশৃঙ্খলা পরিস্থিতি নিয়ন্ত্রণের দায়িত্ব পালনের আগে সেনাসদস্যদের দেশের কয়েকটি মহাসড়কে টহল দিতে দেখা গেছে। গতকাল শনিবার তাঁরা দেশের বিভিন্ন মহাসড়কে যানবাহন চলাচল নিয়ন্ত্রণ করেন এবং মহাসড়কে অবস্থান নেন।আজ রোববার সকাল থেকে সেনাসদস্যরা আরও কয়েকটি মহাসড়কে অবস্থান নেবেন বলে জানা গেছে। তবে এটা স্থানীয় প্রশাসনকে সহায়তার জন্য, না শীতকালীন মহড়ার অংশ, তা জানা যায়নি। এ নিয়ে স্পষ্ট কোনো বক্তব্যও পাওয়া যায়নি। রাস্তায় যান চলাচল নিয়ন্ত্রণের ব্যাপারে জানতে চাইলে সেনা কর্মকর্তারা কোনো মন্তব্য করতে রাজি হননি।সেনা মোতায়েন নিয়ে গত শুক্রবার প্রধান নির্বাচন কমিশনার কাজী রকিব উদ্দীন আহমেদ সাংবাদিকদের বলেছিলেন, ২৬ ডিসেম্বর থেকে ১৫ দিনের জন্য সেনাসদস্যরা দায়িত্ব পালন করবেন। প্রধান নির্বাচন কমিশনারের সঙ্গে সশস্ত্র বাহিনী ও আইনশৃঙ্খলা রক্ষায় নিয়োজিত সংস্থাগুলোর বৈঠকে এ সিদ্ধান্ত নেওয়া হয়।গত বৃহস্পতিবার থেকেই সেনাসদস্যরা দেশের বিভিন্ন জেলা শহরে অবস্থান নেন। ওই দিন আন্তঃবাহিনী জনসংযোগ পরিদপ্তর থেকে বলা হয়, সেনাসদস্যরা শীতকালীন প্রশিক্ষণ মহড়ায় নিয়োজিত রয়েছেন।উল্লেখ্য, এর আগেও বিভিন্ন সময়ে যানবাহন নিয়ন্ত্রণের দায়িত্ব সেনাসদস্যদের দেওয়া হয়েছে। দেশের বিভিন্ন স্থান থেকে আমাদের প্রতিনিধিরাও মহাসড়কে সেনাসদস্যদের অবস্থান নিয়ে প্রতিবেদন পাঠান। নারায়ণগঞ্জ প্রতিনিধি জানান, গতকাল সকাল থেকে সেনাসদস্যরা কাঁচপুর সেতুর আগে শিমরাইল, ঢাকা-নারায়ণগঞ্জ লিংক রোডের সাইনবোর্ড এলাকা এবং মৌচাক ও সানারপাড় এলাকার রাস্তায় টহল দিয়েছেন। এ সময় তাঁরা সেখানকার যান চলাচল নিয়ন্ত্রণ করেন।জানতে চাইলে সিদ্ধিরগঞ্জ থানার ভারপ্রাপ্ত কর্মকর্তা আবদুল মতিন প্রথম আলোকে বলেন, মহাসড়কে সেনাসদস্যদের টহল দিতে দেখা গেছে। মহাসড়কের পাশে তাঁদের একটি ক্যাম্প রয়েছে, সেখানে তাঁরা অবস্থান করছেন।কুমিল্লা থেকে নিজস্ব প্রতিবেদক জানান, ঢাকা-চট্টগ্রাম মহাসড়কের কুমিল্লা জেলার সদর দক্ষিণ উপজেলার পদুয়ার বাজার বিশ্বরোড মোড়ে এবং আদর্শ সদর উপজেলার নন্দনপুর এলাকায় সেনাসদস্যরা টহল দিয়েছেন। শুক্রবার সকাল ১০টা ৪৫ মিনিটে পদুয়ার বাজার ও গতকাল সকাল আটটায় নন্দনপুরে তাঁদের উপস্থিতি চোখে পড়ে। মহাসড়কের লাগোয়া আদর্শ সদর উপজেলার দুর্গাপুর (দক্ষিণ) ইউনিয়নের রাজাপুর গ্রামের খেলার মাঠে সেনাসদস্যরা তাঁবু গেড়েছেন।গাজীপুর প্রতিনিধি জানান, ঢাকা-টাঙ্গাইল ও ঢাকা-ময়মনসিংহ মহাসড়কে যানবাহন যাতে নির্বিঘ্নে চলাচল করতে পারে, সে ব্যাপারে নিরাপত্তা দিতে গতকাল শনিবার থেকে গাজীপুরের বিভিন্ন স্থানে সেনাসদস্যরা অবস্থান নিয়েছেন। গাজীপুর জেলা প্রশাসন সূত্রে জানা গেছে, সেনাসদস্যরা দুটি ব্যস্ততম মহাসড়ক ঢাকা-টাঙ্গাইল ও ঢাকা-ময়মনসিংহ সড়কে যানবাহন চলাচল এবং যাত্রীদের সুরক্ষা দিতে সহায়তা করবেন। এ জন্য রোববার সকাল থেকে তাঁরা মহাসড়কের বিভিন্ন এলাকায় অবস্থান নেবেন। এর আগে গতকাল গাজীপুর সদর, কালিয়াকৈর, শ্রীপুরসহ বিভিন্ন এলাকায় তাঁরা অবস্থান নেন।গাজীপুরের অতিরিক্ত জেলা প্রশাসক (সার্বিক) শাহনওয়াজ দিলরুবা খান প্রথম আলোকে বলেন, সেনাসদস্যরা তাঁদের কাছে জানতে চেয়েছেন, কোথায় বেশি যানবাহন চলে, কোথায় তাঁরা অবস্থান করবেন। এ ব্যাপারে তাঁদের দিকনির্দেশনা দেওয়া হয়েছে। টাঙ্গাইল প্রতিনিধি জানান, টাঙ্গাইল শহরে শীতকালীন মহড়ার অংশ হিসেবে সেনাসদস্যরা অবস্থান নিয়েছেন। শহরের বৈল্যা এলাকায় পলিটেকনিক ইনস্টিটিউট ও আশেকপুর এলাকায় টেকনিক্যাল ট্রেনিং সেন্টারে সেনাসদস্যরা অবস্থান করছেন। টাঙ্গাইলের জেলা প্রশাসক মো. আনিছুর রহমান মিঞা জানান, সেনাসদস্যরা টাঙ্গাইলে তাঁদের নিজস্ব মহড়া ছাড়া আর কোনো টহল দিচ্ছেন না। নরসিংদী জেলা প্রশাসক ওবায়দুল আজম প্রথম আলোকে বলেন, শীতকালীন মহড়া দিতে নরসিংদীতে সেনাসদস্যরা অবস্থান করছেন। ২৬ ডিসেম্বর থেকে তাঁরা নির্বাচনকালীন আইনশৃঙ্খলা নিয়ন্ত্রণে কাজ করবেন। এর আগ পর্যন্ত তাঁরা নিজেদের রুটিন অনুযায়ী কাজ করে যাবেন।
 
