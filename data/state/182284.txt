
চুয়াডাঙ্গায় নাগরদোলায় চড়ে মুঠোফোনে সেলফি তুলতে গিয়ে মাটিতে পড়ে ইসতিয়াক আহমেদ ওরফে রিদু (১৩) নামে এক স্কুলছাত্রের মৃত্যু হয়েছে। শুক্রবার সন্ধ্যায় শহরের পুলিশ পার্কে এ ঘটনা ঘটে।
নিহত ইসতিয়াক চুয়াডাঙ্গা শহরের কোর্টপাড়ার বাসিন্দা সহকারী সরকারি কৌঁসুলি (এপিপি) ইমতিয়াজ আহমেদের একমাত্র সন্তান। সে চুয়াডাঙ্গার ভি জে সরকারি উচ্চ বিদ্যালয়ের অষ্টম শ্রেণির ছাত্র ছিল।  প্রতিবেশী রেবেকা সুলতানা জানান, ইসতিয়াক তার চাচাতো ও ফুপাতো পাঁচ বোনকে সঙ্গে নিয়ে শুক্রবার বিকেলে বাড়ির কাছে পুলিশ পার্কে বেড়াতে যায়। সেখানে গিয়ে দুর্ঘটনার শিকার হয়।
প্রত্যক্ষদর্শী পার্কের ক্যানটিনের পরিচালক মোহাম্মদ সুজন জানান, সন্ধ্যা ছয়টার দিকে ইসতিয়াক বন্ধু ও আত্মীয়দের সঙ্গে নাগরদোলায় চড়ে। নাগরদোলা ওপরে উঠলে ইসতিয়াক মুঠোফোনে ছবি তুলতে যায়। এ সময় অসাবধানতাবশত নিচে পড়ে রক্তাক্ত জখম হয়। পুলিশ ও পার্কে উপস্থিত লোকজন তাকে চুয়াডাঙ্গা হাসপাতালে নিলে কর্তব্যরত চিকিৎসক তাকে মৃত ঘোষণা করেন। সদর হাসপাতালের জরুরি বিভাগের চিকিৎসক কানিজ নাঈমা জানান, মাথায় আঘাতজনিত কারণে ইসতিয়াকের মৃত্যু হয়েছে।
কয়েকজন প্রত্যক্ষদর্শীর বরাত দিয়ে চুয়াডাঙ্গার অতিরিক্ত পুলিশ সুপার (সদর সার্কেল) মো. তরিকুল ইসলাম জানান, ইসতিয়াকের সঙ্গে থাকা আত্মীয়রা নাগরদোলায় চেপে যখন ভয় পাচ্ছিল, তাদের সাহস দিতে সে চলন্ত অবস্থায় দাঁড়িয়ে মুঠোফোনে সেলফি তুলতে যায়। এরপর নিয়ন্ত্রণ হারিয়ে নিচে পড়ে গুরুতর আহত ও পরে তার মৃত্যু হয়।
খবর পেয়ে জেলা প্রশাসক জিয়াউদ্দীন আহমেদ ও সদর থানার ভারপ্রাপ্ত কর্মকর্তা তোজাম্মেল হক নিহত ইসতিয়াককে দেখতে তার বাড়িতে যান এবং পরিবারের সদস্যদের সান্ত্বনা দেন।
