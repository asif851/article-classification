
ফরমালিন ও কার্বাইড মেশানো ফলের চালান আটকাতে রাজধানীর আটটি প্রবেশপথে চৌকি বসিয়ে তল্লাশি করবে ঢাকা মহানগর পুলিশ (ডিএমপি)৷ তাদের সঙ্গে থাকবেন ম্যাজিস্ট্রেটও৷ গতকাল রোববার ডিএমপির কমিশনার বেনজীর আহমেদ ডিএমপির মিডিয়া সেন্টারে এক সংবাদ সম্মেলনে এ তথ্য জানান৷আগামী বুধবার রাত থেকে এ তল্লািশকাজ শুরু হবে বলে জানান ডিএমপির কমিশনার। যে আটটি জায়গায় চৌকি বসবে, সেগুলো হলো: পোস্তগোলা সেতু, ডেমরা থানা এলাকার কাছে সুলতানা কামাল সেতুর পশ্চিমে ডেমরা চৌরাস্তা, যাত্রাবাড়ীর সাইনবোর্ড এলাকা, বাবুবাজার সেতু, সদরঘাটের ওয়াইজঘাট এলাকা, গাবতলীর পর্বত সিনেমার সামনে, টঙ্গীর আবদুল্লাহপুর সেতু ও আশুলিয়ার ধউর সেতু এলাকা।সংবাদ সম্মেলনে জানানো হয়, ঢাকা জেলা প্রশাসন ও বিএসটিআইয়ের সহযোগিতায় এ তল্লাশিচৌকি পরিচালিত হবে। কোনো ফলবাহী গাড়ির ফল পরীক্ষা করে রাসায়নিক পাওয়া গেলে সেগুলো সেখানেই ধ্বংস করা হবে। আর উপস্থিত ম্যাজিস্ট্রেট ওই গাড়ির ব্যবসায়ী, চালক বা সংশ্লিষ্ট ব্যক্তিদের দণ্ড দেবেন।ডিএমপির কমিশনার বলেন, ‘ফরমালিনযুক্ত ফল পাওয়া গেলে সেখানেই তা ধ্বংস করা হবে। তাই আমরা আশা করব, বুধবার থেকে ঢাকায় রাসায়নিকমুক্ত ফল আসবে।’ডিএমপির অতিরিক্ত কমিশনার আবদুল জলিল, আবদুল জলিল মণ্ডল, মিলি বিশ্বাস, যুগ্ম কমিশনার মনিরুল ইসলাম প্রমুখ উপস্থিত ছিলেন।
