
ক্ষমতাসীন আওয়ামী লীগের সহযোগী সংগঠন বাংলাদেশ তাঁতী লীগের কেন্দ্রীয় সভাপতি করা হয়েছে মো. শওকত আলীকে এবং সাধারণ সম্পাদক খগেন্দ্র চন্দ্র দেবনাথ।
আজ রোববার কৃষিবিদ ইনস্টিটিউশন মিলনায়তনে সংগঠনের জাতীয় সম্মেলনে ওই দুই নেতাকে নির্বাচন করা হয়। সম্মেলন অনুষ্ঠানে প্রধান অতিথি হিসেবে বক্তব্য দেন আওয়ামী লীগের সভাপতি ও প্রধানমন্ত্রী শেখ হাসিনা।
বাংলাদেশ তাঁতী সমিতি ২০০৪ সালে তাঁতী লীগ হিসেবে নতুন যাত্রা শুরু করে। প্রথম থেকেই আহ্বায়ক কমিটি দিয়ে পরিচালিত হয়ে আসছে। আজকের সম্মেলনের উদ্বোধনী পর্বের পর আওয়ামী লীগের সাধারণ সম্পাদক ওবায়দুল কাদের তাঁতী লীগের সভাপতি ও সাধারণ সম্পাদকের নাম ঘোষণা করেন।
নতুন সভাপতি শওকত আলী ছিলেন আহ্বায়ক কমিটির সদস্য। আর সাধারণ সম্পাদক খগেন্দ্র চন্দ্র দেবনাথ ছিলেন যুগ্ম আহ্বায়ক।
