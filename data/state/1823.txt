
বিএনপি চেয়ারপারসন খালেদা জিয়ার গাড়িবহরে হামলার ঘটনাকে একটি ‘পরিকল্পিত নাটক’ হিসেবে অভিহিত করেছেন প্রধানমন্ত্রী শেখ হাসিনা। তিনি বলেন, অবাধ ও সুষ্ঠু সিটি করপোরেশন নির্বাচন অনুষ্ঠানের স্বার্থে এই ধরনের ‘নাটক’ বন্ধ করার জন্য বিএনপি চেয়ারপারসনের প্রতি আহ্বান জানিয়েছেন।আওয়ামী লীগের সভানেত্রী শেখ হাসিনা আজ সোমবার সন্ধ্যায় তাঁর সরকারি বাসভবন গণভবনে দলের সংসদীয় বোর্ডের সভায় এ সব কথা বলেন। খবর বাসসঢাকা উত্তর সিটি করপোরেশন নির্বাচনে বিএনপি-সমর্থিত মেয়র পদপ্রার্থী তাবিথ আউয়ালের পক্ষে নির্বাচনী প্রচারে নেমে বিকেলে রাজধানীর কারওয়ান বাজারে হামলার মুখে পড়ে বিএনপির চেয়ারপারসন খালেদা জিয়ার গাড়িবহর। এ সময় ‘জয় বাংলা’ স্লোগান দিয়ে বেশ কয়েকজন যুবক তাঁকে জুতা ও কালো পতাকা দেখান। হামলাকারীরা খালেদা জিয়ার গাড়িতে ঢিল ছোড়ে। এতে তাঁর গাড়ির ডান পাশের কাচ ক্ষতিগ্রস্ত হয়। এলোপাতাড়ি ভাঙচুর করা হয় তাঁর নিরাপত্তাকর্মীদের (সিএসএফ) তিন-চারটি গাড়িসহ বেশ কয়েকটি গাড়ি। এতে খালেদার একজন নিরাপত্তাকর্মীসহ কয়েকজন আহত হন। তাঁর গাড়ির সামনের অংশে রক্তের দাগও দেখা গেছে।প্রধানমন্ত্রী বলেন, খালেদা জিয়া রাস্তায় নেমে নৈরাজ্য সৃষ্টি করছেন, কিন্তু দেশের জনগণ এই নৈরাজ্য থেকে রেহাই পেতে চায়। তাই, আমি বিএনপি প্রধানকে বলতে চাই যে, এই নৈরাজ্য পরিহার করুন এবং জনগণকে শান্তিতে থাকতে দিন।
শেখ হাসিনা বলেন, বিএনপি চেয়ারপারসন এমন এক সময় নির্বাচনী প্রচারের নামে নৈরাজ্য সৃষ্টি করছেন, যখন দেশে স্বাভাবিক পরিস্থিতি ফিরে আসছে এবং জনগণ কেবল বিএনপি-জামায়াত জোটের ৯২ দিনের ধ্বংসাত্মক কর্মকাণ্ডের নারকীয় পরিস্থিতি থেকে স্বস্তি পেতে শুরু করেছিল। তিনি বলেন, খালেদা জিয়া সবকিছুতেই নাটক করছেন। তিনি ৯২ দিন ধরে তার অফিসে বসে থেকে পেট্রলবোমা ও ককটেল ছুড়ে জনজীবনে নৈরাজ্য সৃষ্টি করেছেন, তিনি বেপরোয়া সহিংসতা ও ভাঙচুর চালিয়ে জনজীবনে অচলাবস্থা সৃষ্টি করেছেন।প্রধানমন্ত্রী আরও বলেন, কিন্তু যখন শান্তি ফিরে এসেছে, তখন তিনি আবার জনগণকে যন্ত্রণা দিতে রাস্তায় নেমে এসেছেন। খালেদা জিয়া হঠাৎ করে নির্বাচনী প্রচারে যোগ দিয়ে নাটক করছেন। তিনি (খালেদা জিয়া) জরিপ চালিয়েছেন এবং এতে তিনি ভালোভাবে বুঝে গেছেন যে, সিটি করপোরেশন নির্বাচনে তাঁর দল জয়লাভ করতে সক্ষম হবে না।আওয়ামী লীগ সভানেত্রী বলেন, কোন প্রকার উসকানি ছাড়াই খালেদা জিয়ার ব্যক্তিগত নিরাপত্তা রক্ষীরা গুলি ছুড়ে এবং আতঙ্ক সৃষ্টি করেছে। এর মাধ্যমে তিনি নির্বাচনের পরিবেশ নষ্ট করেছেন। জনগণ যখন স্বতঃস্ফূর্তভাবে নির্বাচনে যোগ দিয়েছে, তখন খালেদা জিয়া নৈরাজ্য সৃষ্টির মাধ্যমে নাটক করছেন। প্রধানমন্ত্রী সাধারণ মানুষের জান-মাল নিয়ে ছিনিমিনি না খেলতে খালেদা জিয়ার প্রতি আহ্বান জানান।তিন সিটি করপোরেশন নির্বাচন প্রসঙ্গে শেখ হাসিনা বলেন, এটি স্থানীয় সরকার নির্বাচন। আমরা মনে করি স্থানীয় সরকার নির্বাচন অবাধ ও নিরপেক্ষভাবে অনুষ্ঠিত হবে। প্রার্থীরা জনগণের ভোটে নির্বাচিত হবেন।
