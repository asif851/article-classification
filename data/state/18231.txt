
আজ ৯ আগস্ট দেশে জাতীয় জ্বালানি নিরাপত্তা দিবস। ২০১০ সাল থেকে সরকারিভাবে দিবসটি পালিত হয়ে আসছে।দিবসটির তাৎপর্য হচ্ছে, ১৯৭৫ সালের এই দিনে বঙ্গবন্ধু শেখ মুজিবুর রহমান শেল অয়েল কোম্পানির কাছ থেকে মাত্র ৪৫ লাখ পাউন্ড স্টার্লিংয়ে (তখনকার ১৭ কোটি ৮৬ লাখ টাকা) পাঁচটি গ্যাসক্ষেত্র কিনে রাখেন। ক্ষেত্রগুলো হচ্ছে তিতাস, বাখরাবাদ, রশিদপুর, হবিগঞ্জ ও কৈলাসটিলা।পরবর্তীকালে এই গ্যাসক্ষেত্রগুলো জাতীয় জ্বালানি নিরাপত্তার বড় নির্ভরস্থল হয়ে ওঠে। এখনো প্রতিদিন দেশের মোট ব্যবহৃত গ্যাসের ৪০ শতাংশেরও বেশি উৎপাদিত হয় এই ক্ষেত্রগুলো থেকে। বিশেষজ্ঞদের ধারণা, আরও অনেক দিন এই পাঁচটি ক্ষেত্র থেকে প্রচুর গ্যাস উৎপাদিত হবে।জ্বালানি নিরাপত্তা দিবস উপলক্ষে গতকাল বাণী দিয়েছেন রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা। রাষ্ট্রপতি তাঁর বাণীতে প্রাকৃতিক গ্যাসের সর্বোচ্চ ব্যবহার নিশ্চিত করতে মূল্যবান এ সম্পদের অপচয় রোধে সবাইকে আরও যত্নবান হওয়ার আহ্বান জানান। প্রধানমন্ত্রীও তাঁর বাণীতে অনুরূপ আহ্বান জানান।
