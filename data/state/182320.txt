
যুক্তরাষ্ট্রের প্রেসিডেন্ট বারাক ওবামার সঙ্গে কুশল বিনিময় করলেন প্রধানমন্ত্রী শেখ হাসিনা। গতকাল মঙ্গলবার সন্ধ্যায় নিউইয়র্কের ওয়ার্ল্ড অব এস্টোরিয়া হোটেলে দুই নেতার মধ্যে সাক্ষাত্ হয়। সাক্ষাতে কুশল বিনিময় ছাড়াও একে অন্যের বক্তব্যের প্রশংশা করেন।
জাতিসংঘের সাধারণ পরিষদের ৬৯তম অধিবেশনে যোগ দিতে বিশ্ব নেতারা এখন নিউইয়র্কে। রাষ্ট্র ও সরকার প্রধানদের সম্মানে প্রেসিডেন্ট বারাক ওবামার দেওয়া নৈশ ভোজে যোগ দেন প্রধানমন্ত্রী শেখ হাসিনা। নৈশ ভোজে প্রেসিডেন্ট ওবামা সিরিয়া ও ইরাকে জঙ্গি নির্মূলে পুনরায় বিশ্ব নেতাদের সমর্থন কামনা করেন। ইসলামিক স্টেটের (আইএস) জঙ্গিদের নির্মূল করা বিশ্ব নিরাপত্তার জন্যই অপরিহার্য বলে ওবামা বিশ্ব নেতাদের স্মরণ করিয়ে দেন।
নৈশ ভোজের সময় প্রেসিডেন্ট বারাক ওবামা এবং ফার্স্ট লেডি মিশেল ওবামা ব্যক্তিগতভাবে বিশ্ব নেতাদের স্বাগত জানান। কুশল বিনিময়ের এক পর্যায়ে প্রধানমন্ত্রী শেখ হাসিনা জলবায়ু সম্মেলনে দেওয়া প্রেসিডেন্ট বারাক ওবামার বক্তব্যের প্রশংসা করেন। জবাবে ধন্যবাদ জানিয়ে প্রেসিডেন্ট বারাক ওবামাও বিশ্ব পরিবেশ ও জলবায়ু পরিবর্তন নিয়ে বাংলাদেশের প্রধানমন্ত্রী শেখ হাসিনার বক্তব্যের প্রশংসা করেন। নৈশ ভোজ শেষে প্রধানমন্ত্রীর সফরসঙ্গী তথ্য উপদেষ্টা ইকবাল সোবহান চৌধুরী সাংবাদিকদের এ কথা জানান।
 
