
বিএনপির ভাইস চেয়ারম্যান আবদুল্লাহ আল নোমান বলেছেন, মানুষের ভোটাধিকার রক্ষা ও সরকারি নির্যাতনের প্রতিবাদে বিএনপি আন্দোলনে আছে। জোয়ার-ভাটায় সে আন্দোলন চলছে। বালির বাঁধ দিয়ে জোয়ারের মতো আন্দোলনকেও স্তব্ধ করা যাবে না।
আজ শনিবার দুপুরে ঢাকা রিপোর্টার্স ইউনিটি মিলনায়তনে এক আলোচনা সভায় নোমান এসব কথা বলেন। বিএনপির নেতৃত্বাধীন ২০-দলীয় জোটের শরিক দল জাতীয় গণতান্ত্রিক পার্টি (জাগপা) দলের প্রয়াত সহসভাপতি আমির হোসেন মণ্ডলের স্মরণে ওই আলোচনা সভার আয়োজন করে।
নোমান বলেন, জাতীয় নির্বাচন গ্রহণযোগ্য করতে সবার সঙ্গে আলোচনা ও সমঝোতা প্রয়োজন। আবারও রকিব উদ্দিন কমিশনের মতো কমিশন হলে, ভোটবিহীন জাতীয় সংসদ হলে বিএনপি তা মেনে নেবে না।
আওয়ামী লীগ জনবিচ্ছিন্ন হয়ে গেছে—দাবি করে নোমান বলেন, আওয়ামী লীগ অনেক সাজ সজ্জা করে, কোরমা-পোলাওয়ের আয়োজন করে সম্মেলন করেছে। কিন্তু ৫০ হাজার লোকও পায়নি। আর বিএনপি এ ধরনের অনুষ্ঠান করলে আগের রাতে সাধারণ মানুষ দেখতে আসে, কী হচ্ছে। আওয়ামী লীগের এই জনবিচ্ছিন্নতা তাদের ক্ষমতা থেকে সরাবে।
ব্রাহ্মণবাড়িয়ার নাসিরনগরে হিন্দু সম্প্রদায়ের ওপর হামলার নিন্দা জানিয়ে নোমান বলেন, এই ঘটনার জন্য আওয়ামী লীগ দায়ী।
জাপগার সভাপতি শফিউল আলম প্রধানের সভাপতিত্বে অন্যদের মধ্যে জাপগার সাধারণ সম্পাদক লুৎফর রহমান, বাংলাদেশ ন্যাপের মহাসচিব গোলাম মোস্তফা ভূঁইয়া প্রমুখ উপস্থিত ছিলেন।
