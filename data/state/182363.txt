
নাগরিক ঐক্যের আহ্বায়ক মাহমুদুর রহমান মান্নার মুক্তি দাবি করেছেন সংগঠনের নেতা-কর্মীরা। আজ শুক্রবার জাতীয় প্রেসক্লাবের সামনে নারী ঐক্যের উদ্যোগে আয়োজিত এক মানববন্ধনে এ দাবি জানানো হয়। মানববন্ধনে নাগরিক ঐক্যের উপদেষ্টা এস এম আকরাম বলেন, সরকার মান্নার বিরুদ্ধে মিথ্যা মামলা দিয়েছে। মান্না একজন শান্তি প্রিয় ও সুশৃঙ্খল রাজনীতিবিদ। তিনি কোনো দিন কোনো রাষ্ট্রবিরোধী কাজ করতে পারে, তা আমরা বিশ্বাসই করি না। আমরা তাঁর মুক্তি দাবি করছি। মানববন্ধনে অধ্যাপক ড. দিলারা চৌধুরী বলেন, মান্নাকে ষড়যন্ত্রমূলকভাবে আটক রাখা হয়েছে। তাঁর বিরুদ্ধে যে অভিযোগ আনা হয়েছে, এর প্রমাণ এখনো সরকার দিতে পারেনি। তাকে বিনা বিচারে আটক রাখা হয়েছে। ব্লগার লেখক ও প্রকাশক হত্যাকারীদের গ্রেপ্তারের দাবি জানিয়ে নাগরিক ঐক্যের উপদেষ্টা এস এম আকরাম বলেন, সরকার বলছে কারা এই হত্যাকাণ্ড ঘটাচ্ছে, তারা জানে। তাহলে আমাদের প্রশ্ন, সরকার যদি জানে, তাহলে তাদের ধরছে না কেন? ধরে বিচারের সম্মুখীন করে না কেন? লোকজন জানুক, কারা কোনো গ্রুপ, কোন শ্রেণি এই ঘটনা ঘটাচ্ছে। মানববন্ধনে নাগরিক ঐক্যের নেতা শহীদুল্লাহ কায়সার, আবু বকর সিদ্দিক, মানবাধিকারকর্মী রুবি আমাতউল্লাহ, আইনজীবী ফজলুল হকসহ সংগঠনটির বিভিন্ন পর্যায়ের নেতা-কর্মী অংশ নেন।
