
গাড়ির নিয়ন্ত্রণ হারিয়ে দুটি রিকশাকে ধাক্কা মেরে চারজনকে আহত করার ঘটনায় চালক ফারিজ রহমান ও গাড়ির মালিকের বিরুদ্ধে আগামী ১৪ দিনের মধ্যে আইনগত ব্যবস্থা নিতে পুলিশকে নির্দেশ দিয়েছেন হাইকোর্ট। 
বিচারপতি শেখ হাসান আরিফ ও বিচারপতি মো. ইকবাল কবিরের সমন্বয়ে গঠিত হাইকোর্টের অবকাশকালীন বেঞ্চ আজ মঙ্গলবার এ আদেশ দেন। আইনজীবী অনিক আর রহমানের এক রিট আবেদনের প্রাথমিক শুনানি শেষে হাইকোর্ট এই আদেশ দেন। আদালত পুলিশের মহাপরিদর্শক, ঢাকা মেট্রোপলিটন পুলিশের কমিশনার ও গুলশান থানার ভারপ্রাপ্ত কর্মকর্তাসহ (ওসি) ছয়জনকে বিবাদী করেছেন। ফারিজ রহমান গুলশানে গাড়ি চালানোর সময় নিয়ন্ত্রণ হারালে গাড়িটি দুটি রিকশাকে ধাক্কা মারে। এতে চারজন আহত হন। আইনজীবী অনিক প্রথম আলোকে বলেন, এ ঘটনার পর পুলিশের বিরুদ্ধে নিষ্ক্রিয়তার অভিযোগ এনে তিনি রিট আবেদনটি করেছেন।
