
রাজশাহীতে সড়ক দুর্ঘটনায় আহত বিএনপির চেয়ারপারসনের উপদেষ্টা ও রাজশাহী সিটি করপোরেশনের সাবেক মেয়র মিজানুর রহমান মিনুকে দেখতে গতকাল শনিবার দিবাগত রাতে তাঁর বাসায় যান রাজশাহী মহানগর আওয়ামী লীগের সভাপতি ও সাবেক মেয়র এএইচএম খায়রুজ্জামান লিটন।
গত শুক্রবার দিবাগত রাত ১১টার দিকে অটোরিকশায় চড়ে বাসায় ফেরার পথে ব্যাটারিচালিত অটোরিকশা উল্টে আহত হন মিজানুর রহমান।
দলীয় সূত্রে জানা গেছে, নগরের সাহেববাজার থেকে অটোরিকশায় চড়ে বাসায় ফিরছিলেন মিজানুর রহমান। পথে নগরের সাধুরমোড় এলাকায় একটি স্পিড ব্রেকারের ওপর ওঠার সময় অটোরিকশাটি লাফিয়ে উল্টে যায়। এ সময় অটোরিকশার ওপরের অংশের লোহার রডে মিজানুর রহমানের মাথায় আঘাত লাগে। এতে তার মাথা কেটে যায়। সঙ্গে থাকা দলীয় নেতা কর্মীরা তাঁকে রাজশাহী মেডিকেল কলেজ (রামেক) হাসপাতালের জরুরি বিভাগে নিয়ে যান। সেখানে তাঁর মাথায় তিনটি সেলাই দেওয়া হয়। প্রাথমিক চিকিৎসা নিয়ে তিনি বাসায় চলে আসেন।
এএইচএম খায়রুজ্জামান লিটন গতকাল রাত সাড়ে আটটার দিকে পদ্মা আবাসিক এলাকায় মিজানুর রহমানের বাসায় জানান। প্রায় ঘণ্টাখানেক ছিলেন সেখানে। এ সময় তিনি তাঁর শারীরিক অবস্থার খোঁজ খবর নেন।
মিজানুর রহমান প্রথম আলোকে জানান এএইচএম খায়রুজ্জামান লিটন, সিটি করপোরেশনের বর্তমান মেয়র মোসাদ্দেক হোসেন বুলবুল ও রাজশাহী মহানগর বিএনপির সাধারণ সম্পাদক শফিকুল হকসহ অনেকেই তাঁর বাসায় এসেছিলেন। তিনি আগের চেয়ে এখন ভালো আছেন।
