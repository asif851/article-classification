
সিলেট জেলাকে আনুষ্ঠানিকভাবে বাল্যবিবাহমুক্ত ঘোষণা করেছে জেলা প্রশাসন। আজ মঙ্গলবার বেলা ১১টায় নগরের আরামবাগ এলাকার আমানউল্লাহ কনভেনশন সেন্টারে আয়োজিত এক অনুষ্ঠানে এমন ঘোষণা দেওয়া হয়।
আজকের এ অনুষ্ঠানের স্লোগান ছিল ‘কন্যাশিশুর বিয়ে নয়, করবে তারা বিশ্ব জয়’। সেখানে প্রধান অতিথির বক্তব্য দেন মন্ত্রিপরিষদ বিভাগের সচিব (সংস্কার ও সমন্বয়) এন এম জিয়াউল আলম। তিনি বলেন, ‘সিলেট এমনিতেই প্রবাসী-অধ্যুষিত অঞ্চল। তাই ভালো পাত্র পেলে নির্ধারিত বয়সের আগেই কন্যাদের বিয়ে দেওয়ার প্রবণতা অনেক অভিভাবকেরই রয়েছে। এ ক্ষেত্রে সিলেটকে বাল্যবিবাহমুক্ত ঘোষণা করা জেলা প্রশাসনের একটি চ্যালেঞ্জিং কাজ। এখন এটি ধরে রাখতে উপজেলা পর্যায়ের কর্মকর্তা ও জনপ্রতিনিধিদের সজাগ দৃষ্টি রাখা উচিত।
অনুষ্ঠানে সিলেটের জেলা প্রশাসক মো. জয়নাল আবেদীনের সভাপতিত্বে বিশেষ অতিথির বক্তব্য দেন সিলেটের বিভাগীয় কমিশনার মো. জামাল উদ্দীন আহমদ। এ ছাড়া মহানগর পুলিশ কমিশনার মো. কামরুল আহসান, জেলা আওয়ামী লীগের সাধারণ সম্পাদক শফিকুর রহমান চৌধুরী, জেলা পুলিশ সুপার মো. মনিরুজ্জামান প্রমুখ বক্তব্য দেন।
অনুষ্ঠানের সঞ্চালক সিলেটের অতিরিক্ত জেলা প্রশাসক (সার্বিক) মো. শহীদুল ইসলাম চৌধুরী জানান, গত ছয় মাসে জেলার ১৩টি উপজেলাকে পর্যায়ক্রমে বাল্যবিবাহমুক্ত ঘোষণা করা হয়। এসব উপজেলার ১০৫টি ইউনিয়নে সংশ্লিষ্ট জনপ্রতিনিধি, উপজেলা নির্বাহী কর্মকর্তা, পুলিশ প্রশাসন, সুশীল সমাজসহ সর্বস্তরের মানুষের অংশগ্রহণে নানা ধরনের জনসচেতনতামূলক সমাবেশ করা হয়েছে। এসব সমাবেশ থেকে স্থানীয় প্রশাসনের পক্ষ থেকে বাল্যবিবাহ রোধে কঠোর বার্তা দেওয়া হয়েছে। এরপর আর কোনো বাল্যবিবাহ না হওয়ায় জেলাকে বাল্যবিবাহমুক্ত ঘোষণা করা হয়েছে।
