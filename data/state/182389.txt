
রাষ্ট্রপতি আবদুল হামিদ বলেছেন, নির্বাচনের জন্য নির্বাচন কমিশনের ভূমিকা অত্যন্ত গুরুত্বপূর্ণ। অবাধ নির্বাচনের জন্য সুষ্ঠু আইনশৃঙ্খলা পরিস্থিতি ও রাজনৈতিক দলগুলোর সহযোগিতা খুবই জরুরি। রাষ্ট্রপতি আশা প্রকাশ করেন, সব রাজনৈতিক দলের সহযোগিতায় একটি শক্তিশালী নির্বাচন কমিশন গঠন সম্ভব হবে।আজ বুধবার বিকেলে বঙ্গভবনে রাষ্ট্রপতির সঙ্গে আওয়ামী লীগের সভানেত্রী ও প্রধানমন্ত্রী শেখ হাসিনার নেতৃত্বে ১৯ সদস্যের একটি প্রতিনিধিদল নির্বাচন কমিশন গঠনসংক্রান্ত বিষয়ে আলোচনায় অংশগ্রহণ করে। পরে রাষ্ট্রপতির কার্যালয় থেকে পাঠানো সংবাদ বিজ্ঞপ্তিতে এসব তথ্য জানানো হয়।বিজ্ঞপ্তিতে বলা হয়, রাষ্ট্রপতি বাংলাদেশ আওয়ামী লীগ প্রতিনিধিদলকে বঙ্গভবনে স্বাগত জানিয়ে নির্বাচন কমিশন গঠনসংক্রান্ত আলোচনায় অংশগ্রহণের জন্য তাদের ধন্যবাদ জানান। নির্বাচন কমিশন গঠনসংক্রান্ত আলোচনায় অংশগ্রহণের জন্য বঙ্গভবনে আমন্ত্রণ জানানোর জন্য প্রধানমন্ত্রীও রাষ্ট্রপতিকে ধন্যবাদ জানান।
প্রধানমন্ত্রী বলেন, রাষ্ট্রপতি প্রধান নির্বাচন কমিশনার ও অন্যান্য নির্বাচন কমিশনার নিয়োগদানের সিদ্ধান্ত নেবেন। এ ক্ষেত্রে রাষ্ট্রপতি যেরূপ উপযুক্ত বিবেচনা করবেন, সেই প্রক্রিয়ায় প্রধান নির্বাচন কমিশনার ও অন্যান্য নির্বাচন কমিশনার নিয়োগ প্রদান করবেন। এ ব্যাপারে রাষ্ট্রপতির উদ্যোগের প্রতি বাংলাদেশ আওয়ামী লীগের সার্বিক সমর্থন থাকবে। তিনি নির্বাচনকে স্বচ্ছ করতে ভোট প্রদানের ক্ষেত্রে ই-ভোটিং সিস্টেম চালুর প্রস্তাব করেন। নির্বাচন কমিশন গঠনে স্থায়ী ভিত্তি প্রদানের লক্ষ্যে নির্বাচন কমিশন গঠনসংক্রান্ত আইন প্রণয়নেও তিনি দলের পক্ষ থেকে আগ্রহ ব্যক্ত করেন। তিনি বলেন, ভবিষ্যতে নির্বাচন নিয়ে কোনো বিতর্ক হোক, আওয়ামী লীগ তা চায় না। জনগণ যাকে চাইবে, তারা নির্বাচিত হয়ে সরকার পরিচালনা করবে—সেটাই বাংলাদেশ আওয়ামী লীগের প্রত্যাশা।রাষ্ট্রপতির সঙ্গে আলোচনায় আওয়ামী লীগের সাধারণ সম্পাদক ওবায়দুল কাদের, উপদেষ্টা পরিষদের সদস্য আমির হোসেন আমু, তোফায়েল আহমেদ, সুরঞ্জিত সেনগুপ্ত, আবুল মাল আবদুল মুহিত, এইচ টি ইমাম, ইউসুফ হোসেন হুমায়ুন, মোহাম্মদ জমির; সভাপতিমণ্ডলীর সদস্য মোহাম্মদ নাসিম, মতিয়া চৌধুরী, সাহারা খাতুন, সৈয়দ আশরাফুল ইসলাম; যুগ্ম সাধারণ সম্পাদক দীপু মনি, জাহাঙ্গীর কবির নানক, আইনবিষয়ক সম্পাদক আবদুল মতিন খসরু, প্রচার ও প্রকাশনা সম্পাদক হাছান মাহমুদ, আইনমন্ত্রী আনিসুল হক এবং দপ্তর সম্পাদক আবদুস সোবহান গোলাপ উপস্থিত ছিলেন।এ সময় রাষ্ট্রপতির কার্যালয়ের সচিব সম্পদ বড়ুয়া, রাষ্ট্রপতির সামরিক সচিব মেজর জেনারেল সরোয়ার হোসেন এবং রাষ্ট্রপতির প্রেস সচিব জয়নাল আবেদীন উপস্থিত ছিলেন।
