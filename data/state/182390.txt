
ময়মনসিংহের নান্দাইলে র‌্যাবের সঙ্গে ‘বন্দুকযুদ্ধে’ নিহত কিশোরগঞ্জের শোলাকিয়ায় হামলার মামলার আসামি শফিউল ইসলামের লাশ তাঁর পরিবারের কাছে হস্তান্তর করেছে পুলিশ। আজ শনিবার শফিউলের মা নার্গিস সুলতানার কাছে তাঁর লাশ হস্তান্তর করে ময়মনসিংহ পুলিশ। মা নার্গিস সুলতানা আজ বিকেল সোয়া চারটার দিকে মুঠোফোনে প্রথম আলোকে বলেন, ময়মনসিংহ থেকে ছেলের লাশ নিয়ে তিনি নিজ বাড়ি দিনাজপুরের ঘোড়াঘাট উপজেলার দেবীপুর গ্রামের উদ্দেশ্যে রওনা হয়েছেন।গত ৭ জুলাই ঈদের দিন কিশোরগঞ্জের শোলাকিয়া ঈদগাহের অদূরে আজিমুদ্দিন স্কুলের পাশে পুলিশ সদস্যদের ওপর সশস্ত্র হামলা চালায় জঙ্গিরা। এ হামলার ঘটনায় পুলিশের দুই সদস্য, এক নারী ও সন্ত্রাসীসহ চারজন নিহত হন। ঘটনাস্থল থেকে গুলিবিদ্ধ অবস্থায় আটক করা করা হয় সন্দেহভাজন হামলাকারী শফিউলকে। এরপর গত বৃহস্পতিবার রাতে ময়মনসিংহের নান্দাইলে র‍্যাবের সঙ্গে ‘বন্দুকযুদ্ধে’ নিহত হন তিনি।
আরও পড়ুন: 
শফিউলের লাশ নিতে চান মা
