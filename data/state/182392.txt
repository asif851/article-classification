
ঝিনাইদহের মহেশপুর উপজেলায় এক কলেজছাত্রীকে দ্বিতীয় দফায় অপহরণের ১৯ দিন পরও উদ্ধার করতে পারেনি পুলিশ। এ ঘটনায় মহেশপুর থানায় এজাহার দিলেও গতকাল বৃহস্পতিবার তা মামলা হিসেবে নথিভুক্ত করেনি। ওই কলেজছাত্রীর পরিবার জানায়, গত ২৬ জানুয়ারি সন্ধ্যা সাতটার দিকে ১৮-২০ জনের একদল সশস্ত্র দুর্বৃত্ত উপজেলায় তাদের গ্রামের বাড়িতে হানা দিয়ে ওই ছাত্রীকে অপহরণ করে। এ সময় বাড়ির লোকজন বাধা দিতে গেলে দুর্বৃত্তরা চার-পাঁচটি বিস্ফোরণ ঘটায়।পরিবারের সদস্যরা আরও জানান, ওই ছাত্রী (১৬) স্থানীয় ডিগ্রি কলেজে একাদশ শ্রেণীতে পড়াশোনা করে। কলেজে যাওয়া-আসার পথে উপজেলার গাড়াপোতা গ্রামের শাহীনুর রহমান (২৫) তাকে উত্ত্যক্ত করতেন।গত বছরের ৩১ মে কলেজে যাওয়ার পথে শাহীনুরের নেতৃত্বে রাস্তা থেকে ওই ছাত্রীকে অপহরণ করা হয়। এ ঘটনায় তখন মহেশপুর থানায় শাহীনুরসহ পাঁচজনকে আসামি করে মামলা করা হয়। এর প্রায় দেড় মাস পর তৎকালীন স্থানীয় সাংসদ শফিকুল আজম খানের মধ্যস্থতায় মামলা প্রত্যাহারের প্রতিশ্রুতি দিয়ে ছাত্রীকে ফেরত পাওয়া যায়। পরে আদালতে গিয়ে মামলা প্রত্যাহারের চেষ্টাও করেন। কিন্তু ১৮ নভেম্বর পুলিশ ওই মামলায় অভিযোগপত্র দাখিল করে। এতে ক্ষিপ্ত হয়ে ওই ছাত্রীকে দ্বিতীয় দফায় অপহরণ করা হয়। এ ঘটনার পর মহেশপুর থানায় এজাহার দেওয়া হয়। কিন্তু পুলিশ তা মামলা হিসেবে নথিভুক্ত করছে না।
