
দশম সংসদ নির্বাচনের তফসিল ঘোষণার আগে প্রধান দুই দলের মধ্যে সমঝোতা চায় নির্বাচন কমিশন। আজ রোববার সন্ধ্যায় প্রধান নির্বাচন কমিশনার (সিইসি) কাজী রকিব উদ্দীন আহমদ এ কথা বলেন।সিইসি সাংবাদিকদের বলেন, ‘আপনারাই তো খবর দিয়েছেন, বড় দুই দলের মধ্যে একটা সমঝোতা হচ্ছে। সারা দেশের মানুষ সমঝোতা চায়। আমরাও চাই সমঝোতা হোক। সুতরাং সমঝোতার জন্য কি সময় দেওয়া উচিত নয়?’তবে কমিশন সচিবালয় সূত্র জানায়, আজ থেকে যেকোনো দিন নির্বাচনের তফসিল ঘোষণা করার জন্য শতভাগ প্রস্তুতি কমিশন সচিবালয়ের আছে। সর্বশেষ প্রস্তুতিমূলক কাজ হিসেবে আজ নির্বাচনের আচরণবিধি গেজেট আকারে প্রকাশ হয়েছে।তফসিল সম্পর্কে কাজী রকিব উদ্দীন বলেন, ‘আমরা চাই সমঝোতা হোক। সব দলের অংশগ্রহণে একটা সুষ্ঠু সুন্দর নির্বাচন হোক, এটাই দেশবাসীর চাওয়া। তফসিল ঘোষণার সময় এখনো শেষ হয়ে যায়নি। এ বিষয়ে এখনো কমিশনের বৈঠক হয়নি। কবে বৈঠক হবে তাও ঠিক হয়নি। বৈঠক বা সিদ্ধান্ত হলে সেটা জানিয়ে দেওয়া হবে। এটা কাল হতে পারে, পরশুও হতে পারে।’সোমবারের মধ্যে তফসিল ঘোষণা করা হবে বলে নির্বাচন কমিশনার মোহাম্মদ শাহ নেওয়াজে যে কথা বলেছিলেন, সে বিষয়ে সিইসির দৃষ্টি আকর্ষণ করা হলে তিনি বলেন, এ বিষয়ে কমিশন বৈঠকে সিদ্ধান্ত নেবে।তফসিল ঘোষণার জন্য কমিশন দুই দলের সমঝোতা হওয়া পর্যন্ত অপেক্ষা করবে কি না, তা জানতে চাইলে সিইসি বলেন, ‘অপেক্ষা করব না। কারণ, আগামী বছরের ২৪ জানুয়ারির মধ্যে নির্বাচন করার ব্যাপারে সাংবিধানিক বাধ্যবাধকতা আছে। তবে পর্যাপ্ত সময় হাতে রেখেই তফসিল ঘোষণা করা হবে।’
