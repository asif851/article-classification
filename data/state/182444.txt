
নারায়ণগঞ্জের বুড়িগঙ্গা নদীতে বালুবাহী নৌকার ধাক্কায় যাত্রীবাহী ট্রলারডুবির ঘটনায় আরও পাঁচটি লাশ উদ্ধার করা হয়েছে। এ নিয়ে নিহত ব্যক্তির সংখ্যা ১৬ জনে পৌঁছাল। এ ঘটনায় আরও অনেকে নিখোঁজ থাকতে পারে-এমন আশঙ্কায় অভিযান চালিয়ে যাওয়ার ঘোষণা দিয়েছে ফায়ার সার্ভিসের উদ্ধারকারী দল।
আজ শনিবার সকালে নদীতে তল্লাশি চালিয়ে ডুবুরি দল এসব লাশ উদ্ধার করে। উদ্ধার হওয়া পাঁচটি লাশের মধ্যে দুজনের পরিচয়ের ব্যাপারে নিশ্চিত হওয়া গেছে। এ দুজন হলেন ঢাকার লালবাগের শহীদ নগর এলাকার আবদুল আজিজের ছেলে মাদ্রাসাছাত্র হাবিব (১২) ও আবদুস সামাদ (৩৫)। পরিচয় না পাওয়া অন্য তিনজনের বয়স ২৩ থেকে ২৫ বছরের মধ্যে।
ঘটনার সত্যতা নিশ্চিত করে নারায়ণগঞ্জ ফায়ার সার্ভিস ও সিভিল ডিফেন্সের উপপরিচালক মো. মমতাজ উদ্দিন প্রথম আলোকে জানান, আজকের পাঁচটিসহ এ পর্যন্ত মোট ১৬টি লাশ উদ্ধার হলো। আর কেউ নিখোঁজ রয়েছে কি না, এ ব্যাপারে নদীতে তল্লাশি চালানো হচ্ছে।
গত বৃহস্পতিবার ট্রলারটি চাঁদপুরের বেলতলী লেংটার মেলা থেকে ৭০ থেকে ৮০ জন যাত্রী নিয়ে ঢাকার উদ্দেশে রওনা হয়। বেলা পৌনে একটার দিকে আলীগঞ্জ এলাকায় বুড়িগঙ্গা নদীতে ‘সাথীবুল বাহার ২’ নামের বালুবাহী জাহাজের ধাক্কায় ট্রলারটি ডুবে যায়। আশপাশের লোকজনের সহায়তায় ট্রলারের বেশির ভাগ যাত্রী সাঁতরে তীরে উঠলেও নিখোঁজ থাকেন বেশ কয়েকজন। খবর পেয়ে ফতুল্লা মডেল থানার পুলিশ, কোস্টগার্ড ও ফায়ার সার্ভিসের ডুবুরি দল উদ্ধার অভিযান শুরু করে। বৃহস্পতি ও শুক্রবার সন্ধ্যা পর্যন্ত ১১টি লাশ উদ্ধার হয়। আজ সকালে আবারও অভিযান চালিয়ে ফায়ার সার্ভিসের ডুবুরি ও উদ্ধারকারী দল আরও পাঁচটি লাশ উদ্ধার করল।
