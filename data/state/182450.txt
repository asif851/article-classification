
রাজধানীর কলাবাগানে জুলহাজ মান্নান ও মাহবুব তনয় হত্যাকাণ্ডের ঘটনায় উদ্বেগ প্রকাশ করেছে যুক্তরাষ্ট্র। গতকাল সোমবার হোয়াইট হাউস থেকে দেওয়া এক সংবাদ বিজ্ঞপ্তিতে এ উদ্বেগ প্রকাশ করেন। 
বিজ্ঞপ্তিতে বলা হয়, ঢাকায় জুলহাজ মান্নানসহ দুজনের নৃশংস হত্যার ঘটনায় যুক্তরাষ্ট্র সরকার উদ্বেগ প্রকাশ করছে। যুক্তরাষ্ট্রের আন্তর্জাতিক উন্নয়ন সংস্থায় কর্মরত মান্নান সম্মানের সঙ্গে ঢাকায় অবস্থিত মার্কিন দূতাবাসে কাজ করেছিলেন এবং ন্যায়বিচার, সম–অধিকার ও মানবাধিকার প্রতিষ্ঠায় সোচ্চার ছিলেন। জুলহাজ মর্যাদা, সাহসিকতা ও পরোপকারিতার এক উদাহরণ সৃষ্টি করে গেছেন।বিজ্ঞপ্তিতে আরও বলা হয়, আমরা মান্নানের শোকাহত পরিবারের প্রতি গভীর সমবেদনা জানাচ্ছি এবং বাংলাদেশ সরকারের কাছে দুষ্কৃতকারীদের দ্বারা সংঘটিত এই বিবেকহীন অপরাধের বিচারের জোর দাবি জানাচ্ছি।  এদিকে যুক্তরাষ্ট্রের দক্ষিণ ও মধ্য এশিয়াবিষয়ক সহকারী পররাষ্ট্রমন্ত্রী নিশা দেশাই বিসওয়াল এক টুইট বার্তায় বলেছেন, ‘আমাদের সহকর্মী ও মার্কিন দূতাবাসের প্রিয় ব্যক্তি জুলহাজ মান্নানের বর্বর ও পাশবিক হত্যার ঘটনায় আমরা মর্মাহত ও ক্ষুব্ধ।’
