
জাতীয় পার্টি (জাপা) সমর্থিত ঢাকা উত্তরের মেয়র পদপ্রার্থী বাহাউদ্দিন আহমেদ ‘অক্ষরজ্ঞানসম্পন্ন’ এবং দক্ষিণের প্রার্থী মোহাম্মদ সাইফুদ্দিন ‘স্বশিক্ষিত’। ঢাকা উত্তর ও দক্ষিণ সিটি করপোরেশন নির্বাচন উপলক্ষে নির্বাচন কমিশনে (ইসি) দেওয়া হলফনামা থেকে এ তথ্য পাওয়া গেছে।ঢাকা উত্তরে ২১ ও দক্ষিণে ২৬ জন মেয়র পদপ্রার্থীর হলফনামা ইসির ওয়েবসাইটে দেওয়া হয়েছে। প্রার্থীদের হলফনামা ঘেঁটে দেখা গেছে, আটজন প্রার্থী তাঁদের হলফনামায় নিজেদের ‘স্বশিক্ষিত’ হিসেবে উল্লেখ করেছেন। এর মধ্যে কাজী শহিদুল্লাহ ও নাঈম হাসান ঢাকা উত্তরের। অন্য ছয়জন আবদুর রহমান, বাহারানে সুলতান, বজলুল রশীদ ফিরোজ, ইমতিয়াজ আলম, মোহাম্মদ সাইফুদ্দিন ও শাহীন খান ঢাকা দক্ষিণের। এ ছাড়া উত্তরে জাপা সমর্থিত প্রার্থী বাহাউদ্দিন আহমেদ হলফনামায় নিজেকে ‘অক্ষরজ্ঞানসম্পন্ন’ বলে উল্লেখ করেছেন।অষ্টম শ্রেণি পাস দুজন: ঢাকা উত্তরে আওয়ামী লীগের সাবেক সাংসদ সারাহ বেগম কবরী ও দক্ষিণের বাবুল সর্দার বুখারী অষ্টম শ্রেণি পাস বলে হলফনামায় বলেছেন।
মাধ্যমিক পাস পাঁচজন, উচ্চ মাধ্যমিক একজন: ঢাকা উত্তরের প্রার্থী এ এস এম আকরাম ও আবদুল খালেক এবং দক্ষিণের প্রার্থী দিলীপ ভদ্র ও কাজী আবুল বাশার হলফনামায় নিজেদের এসএসসি পাস বলে উল্লেখ করেছেন। এ ছাড়া দক্ষিণের প্রার্থী শফিউল্লাহ চৌধুরী হলফনামায় বলেছেন, তিনি উচ্চ মাধ্যমিক পাস।
স্নাতক ও সমমানের ডিগ্রি ১৩ জনের: ঢাকা দক্ষিণে বিএনপি সমর্থিত প্রার্থী মির্জা আব্বাস, আওয়ামী লীগ সমর্থিত প্রার্থী সাঈদ খোকন এবং আয়াতুল্লাহ আকতার, আবদুস সালাম ও মশিউর রহমান স্নাতক পাস বলে হলফনামায় বলেছেন। এ ছাড়া ঢাকা উত্তরের কামরুল ইসলাম, আনিসুজ্জামান খোকন, ইরাদ আহমেদ সিদ্দিকী, মাহী বদরুদ্দোজা চৌধুরী, মোস্তফা কামাল চৌধুরী, নাদের চৌধুরী, জোনায়েদ আবদুর রহিম সাকি ও শামছুল আলম চৌধুরী একই ডিগ্রিধারী।
মাস্টার্সধারী ১৫ জন: ঢাকা উত্তরে বিএনপি সমর্থিত আবদুল আওয়াল মিন্টু, তাঁর ছেলে তাবিথ আওয়াল, আওয়ামী লীগ সমর্থিত আনিসুল হক, ববি হাজ্জাজ, ফজলে বারী মাসুদ, আবদুল্লাহ আল ক্বাফী, মোয়াজ্জেম হোসেন খান মজলিশ, মোস্তফা কামাল আজাদী ও শেখ মোহাম্মদ শহীদুজ্জামানের শিক্ষাগত যোগ্যতা মাস্টার্স বলে হলফনামায় উল্লেখ করা হয়েছে। আর দক্ষিণের জামান ভূঁঞা, আবু নামের মোহাম্মদ মাসুদ হোসেন, আয়ুব হোসেন, গোলাম মাওলা রনি, মোহাম্মদ রিয়াজ উদ্দীন ও নাসির উদ্দিন আহমেদ পিন্টুও একই ডিগ্রিধারী।
পিএইচডি আছে দুজনের: হলফনামায় ঢাকা দক্ষিণের রেজাউল করিম ও আসাদুজ্জামান রিপন উল্লেখ করেছেন, তাঁরা পিএইচডি ডিগ্রিধারী।
মেয়র প্রার্থীদের মধ্যে বিএনপি নেতা আবদুল আউয়াল মিন্টু ও নাসির উদ্দিন আহমেদ পিন্টুর প্রার্থিতা বাতিল করেছে ইসি। তবে দুজনেই ইসির এ সিদ্ধান্ত চ্যালেঞ্জ করে উচ্চ আদালতে আপিল করেছেন।
