
মাদারীপুরে মাটি খুঁড়তে গিয়ে একটি পরিত্যক্ত স্টেনগান উদ্ধার করেছেন শ্রমিকেরা। বৃহস্পতিবার বিকেলে শিবচর উপজেলার পাঁচ্চর ইউনিয়নের হাজীপুর সড়কের পাশ থেকে স্টেনগানটি উদ্ধার করা হয়। পরে শিবচর থানা-পুলিশ পরিত্যক্ত অস্ত্রটি নিজেদের হেফাজতে নেয়।
স্থানীয় সূত্র জানায়, হাজীপুর সড়কে মাটি খুঁড়তে গিয়ে কোদালে প্রথমে লোহার বস্তুর মতো দেখতে পান শ্রমিকেরা। পরে শ্রমিকেরা মাটি খুঁড়ে স্টেনগানটি উদ্ধার করে পুলিশকে খবর দেয়। পুলিশ ঘটনাস্থল থেকে পলিথিনে মোড়ানা পরিত্যাক্ত অবস্থায় স্টেনগানটি উদ্ধার করে থানায় নিয়ে আসে।
মাটি কাটার শ্রমিক রফিকুল ইসলাম জানান, ‘আমরা রাস্তায় মাটি কাটার কাজ করতেছিলাম। হঠাৎ কোদালে লোহার মতো একটা বস্তু সাথে আঘাত লাগলে কোদালটি বেঁকে যাওয়া। আমরা বস্তুটি বের করে দেখি একটি স্টেনগান।’
শিবচর থানার ভারপ্রাপ্ত কর্মকর্তা (ওসি) জাকির হোসেন মোল্যা বলেন, মাটি খুঁড়তে গিয়ে শ্রমিকেরা একটি স্টেনগান উদ্ধার করেছেন। স্টেনগানটি থানায় নিয়ে আসা হয়েছে। ধারণা করা হচ্ছে, প্রায় বছর দুই আগে সন্ত্রাসীরা স্টেনগানটি মাটির নিচে রেখেছিল।
