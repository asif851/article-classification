
লালমনিরহাটের হাতীবান্ধায় অবস্থিত তিস্তা ব্যারাজের ডালিয়া পয়েন্টে আজ মঙ্গলবার সকালে বিপৎসীমার ১০ সেন্টিমিটার ওপর দিয়ে তিস্তা নদীর পানি প্রবাহিত হচ্ছে। এদিকে ধরলা নদীর কুড়িগ্রাম পয়েন্টেও বিপৎসীমার ১২ সেন্টিমিটার ওপর দিয়ে পানি প্রবাহিত হচ্ছে।
তিস্তা নদীর পানি পরিমাপক উপসহকারী প্রকৌশলী আমিনুর রশিদ বলেন, সকাল ছয়টার দিকে পানিপ্রবাহের পরিমাণ ছিল ৫২ মিটার ৫০ সেন্টিমিটার। বিপৎসীমা হলো ৫২ মিটার ৪০ সেন্টিমিটার। অর্থাৎ বিপৎসীমার ১০ সেন্টিমিটার ওপর দিয়ে পানি প্রবাহিত হচ্ছে।
লালমনিরহাট পানি উন্নয়ন বোর্ডের বন্যাবিষয়ক দায়িত্বপ্রাপ্ত উপসহকারী প্রকৌশলী রতন সরকার বলেন, সকাল ছয়টার দিকে কুড়িগ্রামের ধরলা পয়েন্টে পানি ছিল ২৬ মিটার ৬২ সেন্টিমিটার। এখানে বিপৎসীমা ২৬ মিটার ৫০ সেন্টিমিটার। অর্থাৎ বিপৎসীমার ১২ সেন্টিমিটার ওপর দিয়ে পানি প্রবাহিত হচ্ছে।
পানি উন্নয়ন বোর্ডের (পাউবো) কর্মকর্তারা বলছেন, গত দুই দিনে তিস্তা নদীর পানি কমছে। আর ধরলা নদীর পানি বাড়ছে।
উজান থেকে নেমে আসা ঢল ও বৃষ্টির কারণে পানি বেড়ে গতকাল সোমবার মৌলভীবাজার ও উত্তরাঞ্চলের জামালপুর, গাইবান্ধা, নীলফামারীসহ আরও নতুন নতুন এলাকা প্লাবিত হয়েছে। আজও পরিস্থিতি প্রায় একই রকম। গত রোববার পরিস্থিতির কিছুটা উন্নতি হলেও গতকাল কয়েক দফা বৃষ্টিতে সিলেটের বন্যা পরিস্থিতির আবারও অবনতির আশঙ্কা করা হচ্ছে।
