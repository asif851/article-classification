
ঢাকা বিশ্ববিদ্যালয়ে ২০১৫-১৬ শিক্ষাবর্ষে প্রথম বর্ষ স্নাতক সম্মান শ্রেণিতে ভর্তির জন্য অনলাইনের মাধ্যমে প্রার্থীদের আবেদন গ্রহণের প্রক্রিয়া আজ বৃহস্পতিবার শেষ হচ্ছে। আজ সকাল ১০টায় কেন্দ্রীয় ভর্তি কার্যালয়ে আনুষ্ঠানিকভাবে আবেদনপত্র গ্রহণের প্রক্রিয়ার সমাপ্তি টানবেন উপাচার্য আ আ ম স আরেফিন সিদ্দিক। গতকাল বুধবার বিশ্ববিদ্যালয়ের সংবাদ বিজ্ঞপ্তিতে এসব তথ্য জানানো হয়েছে। ‘ক’ ইউনিটের ভর্তি পরীক্ষা আগামী ৩০ অক্টোবর, ‘খ’ ইউনিটের ৯ অক্টোবর, ‘গ’ ইউনিটের ১৬ অক্টোবর, ‘ঘ’ ইউনিটের ৬ নভেম্বর এবং ‘চ’ ইউনিটের সাধারণ জ্ঞান অংশ ১০ অক্টোবর ও অঙ্কন অংশ ১৭ অক্টোবর অনুষ্ঠিত হবে। 
