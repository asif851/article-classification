
মাত্র এক বছর আগের ঘটনা। ২০১৬ সালের ২১ নভেম্বর ঢাকা বিশ্ববিদ্যালয়ে চারুকলা অনুষদে একটি আলোকচিত্র প্রদর্শনীর সময় নেদারল্যান্ডসের রাষ্ট্রদূত লিওনি কুলেনারার ব্যাগ চুরি করেছিলেন রুবেল নামের এক যুবক। তখন ভিডিও ফুটেজে শনাক্ত করে ওই যুবককে গ্রেপ্তার করা হয়। জামিনে ছাড়া পেয়েও বিদেশিদের ব্যাগ চুরির অভ্যাস বদলায়নি তাঁর। ৫ দিন আগে ২৬ অক্টোবর রুবেল চুরি করেন নরওয়ের নাগরিক স্টিনা থেরেসা হেসার ব্যাগ। আজ মঙ্গলবার ভোরে চুরি হওয়া ব্যাগসহ তাঁকে গ্রেপ্তার করে ঢাকা মহানগর গোয়েন্দা (ডিবি) পুলিশ।
স্টিনা থেরেসা হেসা একজন নাট্যশিল্পী। ২৬ অক্টোবর শিল্পকলা একাডেমিতে নাটকের মহড়ায় ছিলেন তিনি। সেখান থেকে স্টিনার ব্যাগ নিয়ে পালিয়ে যান রুবেল। পরে ডিবির সহকারী কমিশনার (দক্ষিণ) খন্দকার রবিউল আরাফাত লেলিনের নেতৃত্বে অভিযান চালিয়ে ঢাকা মেডিকেল কলেজ হাসপাতাল এলাকা থেকে রুবেলকে গ্রেপ্তার করা হয়। পরে তাঁর স্ত্রীর কাছ থেকে ব্যাগটি উদ্ধার করা হয়।
খন্দকার রবিউল আরাফাত প্রথম আলোকে বলেন, স্টিনার ব্যাগ চুরি যাওয়ার পর ঘটনাস্থল থেকে সিসি ক্যামেরার ফুটেজ সংগ্রহ করা হয়। এরপর আজ ভোরে ঢাকা মেডিকেল কলেজ হাসপাতাল এলাকা থেকে রুবেলকে গ্রেপ্তার করা হয়। ব্যাগের ভেতর স্টিনার পাসপোর্ট, ল্যাপটপসহ অন্যান্য জিনিস ছিল। সবকিছুই পাওয়া গেছে। উদ্ধার হওয়া ব্যাগ ও অন্যান্য জিনিস আজ দুপুরে ডিএমপি মিডিয়া সেন্টারে স্টিনার হাতে তুলে দেন ডিবির অতিরিক্ত উপকমিশনার (দক্ষিণ) মো. শহিদুল্লাহ।
