
ছাত্রীকে যৌন হয়রানির দায়ে কুষ্টিয়ায় ইসলামী বিশ্ববিদ্যালয়ের ফিন্যান্স অ্যান্ড ব্যাংকিং বিভাগের সহকারী অধ্যাপক আসাদুজ্জামানকে চাকরিচ্যুত করা হয়েছে। গতকাল মঙ্গলবার বিশ্ববিদ্যালয়ের ২৩৬তম সিন্ডিকেট সভায় এ সিদ্ধান্ত নেওয়া হয়।
বিশ্ববিদ্যালয়টির জনসংযোগ কার্যালয় থেকে পাঠানো বিজ্ঞপ্তিতে এ তথ্য জানানো হয়।
বিজ্ঞপ্তিতে আরও জানানো হয়, উপাচার্য হারুন-উর-রশিদ আসকারীর সভাপতিত্বে গতকাল সকালে বিশ্ববিদ্যালয়ের ২৩৬তম সিন্ডিকেট সভা হয়। এতে এক ছাত্রীকে যৌন হয়রানির অভিযোগ প্রমাণিত হওয়ায় আসাদুজ্জামানকে চাকরিচ্যুত করা হয়। এ ছাড়া একই বিভাগের সহকারী অধ্যাপক রুহুল আমিনের নিয়োগ-বাণিজ্যের অডিও রেকর্ড ফাঁসের সত্যতা প্রমাণিত হওয়ায় তিন বছরের জন্য তাঁর পদোন্নতি ও ইনক্রিমেন্ট (বার্ষিক বেতন বৃদ্ধি) বন্ধের সিদ্ধান্ত নেওয়া হয়েছে।
এদিকে ১৬ আগস্ট বিশ্ববিদ্যালয়ের ১১১তম একাডেমিক কাউন্সিলে অনুমোদন হওয়া তিনটি বিভাগের নাম পরিবর্তনের দাবি পাস করেছে সিন্ডিকেট। 
