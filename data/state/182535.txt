
সিরাজগঞ্জের শাহজাদপুরে ভেজাল দুধ সরবরাহ করার সময় গতকাল বুধবার ভ্রাম্যমাণ আদালত অভিযান চালিয়ে দুজনকে ২ লাখ টাকা জরিমানা করেছেন। এ সময় ২৭ ক্যান ভেজাল দুধ বিনষ্ট করা হয়।পুলিশ সূত্রে জানা গেছে, গতকাল সকালে উপজেলার মাওলানা সাইফুদ্দিন এহিয়া ডিগ্রি কলেজের বিপরীত পাশে আফছারের বাড়ির সামনে অভিযান চালিয়ে ২৭ ক্যান ভেজাল দুধ, ১ কেজি কেমিক্যাল জব্দ করা হয়। এ সময় ঘটনাস্থল থেকে পৌর এলাকার বাড়াবিল মহল্লার আতাউর ও তাঁর ভাই মোতাহারকে আটক করা হয়। তাঁরা দুধে কেমিক্যাল মিশিয়ে সড়কপথে বিভিন্ন জেলায় সরবরাহ করছিলেন। পরে তাঁদের ভ্রাম্যমাণ আদালতে হাজির করলে ইউএনও আলীমুন রাজিব ২ লাখ টাকা জরিমানা করেন।
