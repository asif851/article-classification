
রাঙামাটি যাওয়ার পথে পার্বত্য চট্টগ্রামবিষয়ক আন্তর্জাতিক কমিশনের (সিএইচটি কমিশন) সদস্যদের বাধা দিয়েছে বাঙালি সংগঠন পার্বত্য নাগরিক পরিষদ। ছয়টি বাঙালি সংগঠনের ডাকা অবরোধ চলাকালে আজ শনিবার রাঙামাটিতে যান চলাচল করছে না।
সকাল সাড়ে ১০টার দিকে সিএইচটি কমিশনের সদস্যরা পর্যটন করপোরেশন থেকে রাঙামাটি শহরের বনরূপার দিকে রওনা হন। এ সময় ফিশারিঘাট এলাকায় পার্বত্য নাগরিক পরিষদের সদস্যরা তাঁদের যানবাহন দিয়ে আটকান। পরে সিএইচটি কমিশনের সদস্যরা পর্যটন করপোরেশনে ফিরে যান।
পার্বত্য নাগরিক পরিষদের সভাপতি নূরজাহানের বেগমের নেতৃত্বে আট থেকে ১০ জনের দল পর্যটন এলাকায় যায়। সেখানে গিয়ে তাঁরা সিএইচটি কমিশনের সদস্যদের বিরুদ্ধে স্লোগান দেন। পরে তাঁরা বের হয়ে গেলে পর্যটন করপোরেশন ফটক বন্ধ করে দেন।
কোতোয়ালি থানার ভারপ্রাপ্ত কর্মকর্তা (ওসি) ইমতিয়াজ সোহেল বলেন, ফিশারিঘাট থেকে অবরোধকারীদের তাঁরা সরিয়ে দিয়েছেন। সিএইচটি কমিশনের সদস্যরা পর্যটনে ফিরে গেছেন। পর্যটন করপোরেশনে পুলিশ মোতায়েন করা হয়েছে।
সিএইচটি কমিশনের রাঙামাটি সফর প্রতিহত করতে বাঙালিদের ছয়টি সংগঠনের ডাকা ৩৬ ঘণ্টা অবরোধের প্রথম দিন ছিল গতকাল শুক্রবার। অবরোধকারী বাঙালি সংগঠনগুলো পরে শর্ত সাপেক্ষে অবরোধ প্রত্যাহারের ঘোষণা দেয়। কিন্তু সিএইচটি কমিশন রাঙামাটি আসার খবর পেয়ে আজ থেকে আবার অবরোধের ঘোষণা দেওয়া হয়। অবরোধ চলাকালে রাঙামাটিতে যান চলাচল বন্ধ রয়েছে বলে জানা গেছে।
সাবেক তত্ত্বাবধায়ক সরকারের উপদেষ্টা সুলতানা কামালের নেতৃত্বে সিএইচটি কমিশনের একটি দল গতকাল খাগড়াছড়িতে যায়। আজ তারা রাঙামাটি আসছিল। পার্বত্য চট্টগ্রামের বাঙালিদের ছয়টি সংগঠন সিএইচটি কমিশনের বিরুদ্ধে সাম্প্রদায়িক উসকানি দেওয়ার অভিযোগ তোলে। সিএইচটি কমিশনের রাঙামাটি সফর প্রতিহত করতে বাঙালি সংগঠনগুলো রাঙামাটিতে ৩৬ ঘণ্টার অবরোধ ঘোষণা করে।
