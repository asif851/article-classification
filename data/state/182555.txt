
রাজধানীতে যমুনা ব্যাংকের কর্মকর্তা আরিফুন্নেসা আরিফা হত্যা মামলার একমাত্র আসামি তাঁর সাবেক স্বামী ফখরুল ইসলাম রবিনকে গ্রেপ্তার করেছে ডিবি। আজ শুক্রবার টাঙ্গাইলের ধনবাড়ী উপজেলার একটি বাড়ি থেকে তাঁকে গ্রেপ্তার করা হয়।ঢাকা মহানগর গোয়েন্দা পুলিশের (ডিবি) দক্ষিণের ভারপ্রাপ্ত উপকমিশনার মো. শহীদুল্লাহ জানান, আসামি ফখরুলকে ঢাকায় নিয়ে আসা হচ্ছে।১৬ মার্চ সেন্ট্রাল রোডে ১৩ ওয়েস্টয়েন্ড নামের আবাসিক একটি ভবনে নিজ বাসার সামনে ছুরিকাঘাত করা হয় আরিফুন্নেসা আরিফাকে। পরে হাসপাতালে তিনি মারা যান। আরিফা তাঁর সাবেক স্বামীর বিরুদ্ধে উত্ত্যক্ত করার অভিযোগ করে আসছিলেন। তাঁর সঙ্গে ফখরুল ইসলামের বিচ্ছেদ হয়ে গিয়েছিল। আরিফার পরিবার ফখরুলের বিরুদ্ধে মাস ছয়েক আগে কলাবাগান থানায় সাধারণ ডায়েরি (জিডি) করে।জামালপুরের মেয়ে আরিফা ইডেন কলেজে পড়ার সময় একই এলাকার বাসিন্দা ফখরুল ইসলামকে বিয়ে করেন।আরিফার বাড়ি জামালপুর শহরে। ফখরুলদের বাড়িও ওই একই শহরে। রাজধানীর বেসরকারি একটি প্রতিষ্ঠানে সেলস ডিপার্টমেন্টের কর্মী ফখরুল বেসরকারি বিশ্ববিদ্যালয়ে ব্যবসায় ব্যবস্থাপনা পড়েন।
আরিফা সেন্ট্রাল রোডের একটি পাঁচতলা ভবনের একতলায় সাবলেট নিয়েছিলেন সাত-আট মাস আগে। তাঁর সঙ্গে থাকতেন মা আফিফা জামান। আফিফা কিছুদিন ধরে অন্যত্র অবস্থান করায় সপ্তাহ দুয়েক আরিফা একাই ছিলেন ওয়েস্টয়েন্ডের ওই বাসায়।
আরও পড়ুন: নিজ বাসার দরজায় নারী ব্যাংক কর্মকর্তা খুন
