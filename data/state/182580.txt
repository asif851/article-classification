
গুলশানে মিছিলে বোমা হামলার ঘটনায় বিএনপির চেয়ারপারসন খালেদা জিয়াসহ ১৪ জনের বিরুদ্ধে করা মামলায় আগামী ২০ ফেব্রুয়ারি তদন্ত প্রতিবেদন দাখিলের দিন ধার্য করেছেন ঢাকার মহানগর হাকিম নূর নবী। গতকাল রোববার ধার্য দিনে প্রতিবেদন দাখিল না করায় নতুন এই তারিখ ধার্য করা হয়। ২০১৫ সালের ১৬ ফেব্রুয়ারি মুক্তিযোদ্ধা পরিষদ বিএনপির চেয়ারপারসনের কার্যালয় ঘেরাও কর্মসূচি পালনের জন্য গুলশানে সমবেত হয়। নৌপরিবহনমন্ত্রী শাজাহান খানের নেতৃত্বে বিএনপির চেয়ারপারসনের কার্যালয় ঘেরাওয়ের জন্য রওনা হলে মিছিলে বোমা হামলা করা হয়। এ ঘটনায় ঢাকা যানবাহন ইউনিয়নের সাধারণ সম্পাদক ইসমাইল হোসেন এ মামলা করেন।
