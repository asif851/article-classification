
পটুয়াখালীর সদর উপজেলার টাউন বহালগাছিয়া গ্রামের একটি বাড়িতে আজ মঙ্গলবার ভোরে অভিযান চালিয়ে ২৫০ বোতল ফেনসিডিল উদ্ধার করেছে পুলিশ। এ ঘটনায় পাঁচজনকে আটক করা হয়।
আটক হওয়া ব্যক্তিরা হলেন বাড়ির মালিক চাঁন মিয়া (৪৫), তাঁর স্ত্রী শম্পা বেগম (৪০), দুই ছেলে কামাল (২২) ও কবির (২০) এবং চাঁন মিয়ার ভাতিজা সবুজ (৩২)।
ঘটনার সত্যতা নিশ্চিত করে পটুয়াখালী সদর থানার ভারপ্রাপ্ত কর্মকর্তা (ওসি) এইচ এম জিয়াউল হক বলেন, উপজেলার টাউন বহালগাছিয়া গ্রামের চাঁন মিয়ার বাড়িতে ফেনসিডিলের বোতল মজুত রাখা হয়েছে বলে গোপন সংবাদ পায় পুলিশ। ওই সংবাদের ভিত্তিতে আজ ভোররাত সাড়ে পাঁচটার দিকে ওই বাড়িতে অভিযান চালানো হয়। প্রথমে বাড়ির সদস্যদের জিজ্ঞাসাবাদ করা হয়। বাড়ির সদস্যদের দেওয়া তথ্য মোতাবেক, ঘরের মেঝের মাটি খুঁড়ে পলিথিন মোড়ানো ২৫০ বোতল ফেনসিডিল উদ্ধার করা হয়। এ সময় ফেনসিডিল রাখার দায়ে ওই পাঁচজনকে আটক করা হয়।
ওসি জানান, এ ঘটনায় পটুয়াখালী সদর থানায় একটি মামলা করা হয়েছে।
