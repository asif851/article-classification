
বরিশাল শিক্ষা বোর্ডে এবারও পাসের হার কমেছে। মাধ্যমিক স্কুল সার্টিফিকেট (এসএসসি) ও সমমানের পরীক্ষায় এবার এই বোর্ডে পাসের হার ৭৭ দশমিক ২৪ শতাংশ, যা গত বছর ছিল ৭৯ দশমিক ৪১ শতাংশ।
এবার জিপিএ-৫ পেয়েছে ২ হাজার ২৮৮ জন শিক্ষার্থী। গেল বছরের চেয়ে ৮২৫ জন জিপিএ-৫ কম পেয়েছে।
আজ বৃহস্পতিবার সকালে বোর্ডের সম্মেলনকক্ষে আয়োজিত সংবাদ সম্মেলনে পরীক্ষা নিয়ন্ত্রক আনোয়ারুল আজিম আনুষ্ঠানিকভাবে এই ফলাফল ঘোষণা করেন। এ বছর বরিশাল শিক্ষা বোর্ড থেকে এসএসসি পরীক্ষায় অংশ নেয় ৯৩ হাজার ৬৭৬ জন শিক্ষার্থী। এর মধ্যে ৪৭ হাজার ৩৬১ জন ছাত্র এবং ৪৬ হাজার ৩১৫ জন ছাত্রী অংশ নেয়। মোট ৭২ হাজার ৩৫৮ জন পাস করা শিক্ষার্থীর মধ্যে ছাত্র ৩৫ হাজার ৩৯১ জন এবং ছাত্রী ৩৬ হাজার ৯৬৭ জন। বরিশাল বিভাগে পাসের হার সবচেয়ে বেশি ঝালকাঠি জেলায়। বোর্ডে পাসের হার ও জিপিএ-৫ প্রাপ্তিতে এগিয়ে মেয়েরা।
 
 
 
 
