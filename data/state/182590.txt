
প্রসাশনের বর্তমান ও সাবেক বেশ কয়েকজন কর্মকর্তা বিএনপি চেয়ারপারসন খালেদা জিয়ার সঙ্গে তাঁর গুলশান কার্যালয়ে বৈঠক করেছেন। আজ বৃহস্পতিবার রাতে এক ঘণ্টার বেশি সময় তাঁরা বৈঠক করেন।বিএনপির সূত্র জানায়, বৈঠকে অংশ নেওয়া বর্তমান সরকারি কর্মকর্তারা সবাই এখন বিশেষ ভারপ্রাপ্ত কর্মকর্তা (ওএসডি) হিসেবে কর্মরত আছেন। সাবেক ও বর্তমান মিলিয়ে ২৫ থেকে ৩০ জন কর্মকর্তা বৈঠকে অংশ নেন। তাঁদের সঙ্গে রাত সাড়ে নয়টা থেকে প্রায় দেড় ঘণ্টা বৈঠক করেন খালেদা জিয়া।বৈঠকে কোন কোন বর্তমান সরকারি কর্মকর্তা উপস্থিত ছিলেন তা নিশ্চিত হওয়া যায়নি। তবে কয়েকটি সূত্র থেকে কয়েকজন কর্মকর্তার নাম পাওয়া গেছে। তাঁরা হলেন একেএম জাহাঙ্গীর, নুরুল ইসলাম, আব্দুল মান্নান, একেএম হুমায়ূন কবির, এহসানুল কবির, বদিউল কবির ও ইব্রাহিম মিয়াজি। এছাড়া সাবেক সরকারি কর্মকর্তা ও বিএনপির চেয়ারপারসনের উপদেষ্টা সাবিহ উদ্দিন আহমেদ, আব্দুল কাইয়ুম, রিয়াজ রহমান, বিএনপির ভাইস চেয়ারম্যান শমসের মবিন চৌধুরী প্রমুখ উপস্থিত ছিলেন।
তবে এ বৈঠক নিয়ে আনুষ্ঠানিকভাবে মুখ খুলতে রাজি হননি বিএনপির কোনো নেতা। সাধারণত পেশাজীবীদের সঙ্গে মতবিনিময়ের অনুষ্ঠানে বিএনপির পক্ষ থেকে গণমাধ্যমকে আমন্ত্রণ জানানো হয়। কিন্তু আজকের বৈঠকটির বিষয়ে আগে-পরে দলটির পক্ষ থেকে কোনো কিছু জানানো হয়নি।জানতে চাইলে শমসের মবিন চৌধুরী প্রথম আলোর কাছে দাবি করেন, তিনি এ ধরণের কোনো বৈঠকে ছিলেন না। বৈঠক শেষে সাংবাদিকদের কাছে এ ধরণের বৈঠকের কথা অস্বীকার করেন সাবিহ উদ্দিন আহমেদও।
তবে বিএনপির ভারপ্রাপ্ত মহাসচিব মির্জা ফখরুল ইসলাম অালমগীর সাংবাদিকদের বলেন, সরকারি কর্মকর্তাদের সঙ্গে কোন বৈঠক হয়নি। তিনি বলেন, অাপনারা জানেন ২০ জন উপদেষ্ট অাছেন যারা সবাই সাবেক কর্মকর্তা।    
