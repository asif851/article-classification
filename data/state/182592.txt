
বিদ্যালয়ে শিক্ষার্থীর সংখ্যা বাড়লেও নানা কারণে তাদের গুণগত শিক্ষা নিশ্চিত করা যাচ্ছে না। এ সংকট কাটাতে দরকার দক্ষ শিক্ষক, অভিভাবকের সচেতনতা এবং সরকারের সুনির্দিষ্ট পদক্ষেপ। আজ সোমবার ‘গুণগত শিক্ষা নিশ্চিত করতে উদ্ভাবনী উদ্যোগ’ শীর্ষক এক সেমিনারে বক্তারা এসব কথা বলেন। রাজধানীর ব্র্যাক ইন সেন্টারে এ সেমিনারের আয়োজন করে ব্র্যাক শিক্ষা কার্যক্রম।
সেমিনারে বক্তারা বলেন, বর্তমানে বিদ্যালয়গুলোতে পড়াশোনা হয়ে পড়েছে ফলাফলকেন্দ্রিক। একই সঙ্গে রয়েছে প্রশ্ন ফাঁসের সমস্যা। ক্লাসে শুধু ভালো ফলাফল করা শিক্ষার্থীদের কথা বিবেচনা করে পাঠদান করা হয়। এর বাইরে শিক্ষকেরা এখন অনেক বেশি প্রশাসনিক কাজে যুক্ত থাকেন, এমনকি অনেক সময় রাজনীতির সঙ্গেও।
অনুষ্ঠানে প্রাক্‌-প্রাথমিক ও প্রাথমিকে গুণগত শিক্ষা নিশ্চিত করার বিষয়ে পৃথকভাবে তিনটি সমীক্ষা উপস্থাপন করা হয়। চট্টগ্রামের খাগড়াছড়িতে দেখে দেখে পড়ার দক্ষতা যাচাইয়ে একটি বেসলাইন সমীক্ষা চালায় সেভ দ্য চিলড্রেন। এতে দেখা যায়, ক্লাসের মাত্র ১৩ শতাংশ শিক্ষার্থী বাড়িতে বাংলায় কথা বলে। অথচ শ্রেণিকক্ষে ৫৫ শতাংশ শিক্ষক বাংলায় কথা বলেন। এতে অনেক শিক্ষার্থী ক্লাসে ঠিকমতো পড়া বুঝতে পারে না। গবেষণাটিতে বাড়ি এবং বিদ্যালয়ের পরিবেশের অসামাঞ্জস্যতা একটি বড় সমস্যা হিসেবে চিহ্নিত করা হয়।
ব্র্যাক খাগড়াছড়ি ও কক্সবাজারের সাতটি উপজেলায় একটি বেসলাইন সমীক্ষা চালায়। এতে দেখা যায়, বিদ্যালয়গুলোতে পরীক্ষাকেন্দ্রিক পড়াশোনা করানো হয়। কিন্তু সহশিক্ষা কার্যক্রমকে গুরুত্ব দেওয়া হয় না। অভিভাবক ও কমিউনিটির মানুষকে শিক্ষার সঙ্গে সম্পৃক্ত করা গেলে শিক্ষার্থীদের উপস্থিতিসহ পড়াশোনার মান বাড়ে।
অনুষ্ঠানে প্রাথমিক শিক্ষা অধিদপ্তরের মহাপরিচালক আবু হেনা মোস্তফা কামাল বলেন, বিদ্যালয়গুলোর অবকাঠামোগত উন্নয়ন হলেও সে তুলনায় শিক্ষার্থীদের পড়াশোনার মান বাড়ছে না। তবে এ সমস্যা সমাধানে সরকার ইতিমধ্যে অনেকগুলো উদ্যোগ নিয়েছে। অভিভাবকদের সচেতনতা ও পর্যবেক্ষণের ঘাটতি রয়েছে উল্লেখ করে তিনি বলেন, এ বিষয়ে বেসরকারি সংগঠনের সহায়তা দরকার।
ইউএসএআইডির শিক্ষা দলের প্রধান ভেত্তি এন ম্যালকন বলেন, যতই উদ্যোগ নেওয়া হোক না কেন, গুণগত শিক্ষার অভাব একটি বড় সমস্যা। এ সমস্যা সমাধানে পরিবারের, বিশেষ করে মায়ের শিক্ষা ও সচেতনতা জরুরি।
ব্র্যাক শিক্ষা কার্যক্রমের পরিচালক শফিকুল ইসলাম সেমিনারে সভাপতিত্ব করেন।
