
মন্ত্রিসভা থেকে দলের নেতাদের পদত্যাগ করানোর নীতিগত সিদ্ধান্ত নিয়েছে জাতীয় পার্টি (জাপা)। গতকাল রোববার জাপার সংসদীয় দলের বৈঠকে এ সিদ্ধান্ত হয় বলে দলটির একাধিক সূত্র থেকে জানা গেছে।দলটি উচ্চ আদালতের বিচারকদের অভিশংসনের ক্ষমতা জাতীয় সংসদের কাছে ফিরিয়ে নেওয়ার জন্য সংবিধানের ষোড়শ সংশোধনী বিলের বিরোধিতা করার সিদ্ধান্ত নিয়েছে। একইভাবে জাতীয় সম্প্রচার নীতিমালা বিলেরও বিরোধিতা করবে তারা।সংসদ ভবনে অনুষ্ঠিত জাতীয় সংসদে বিরোধীদলীয় নেতা রওশন এরশাদের সভাপতিত্বে অনুষ্ঠিত এ বৈঠকে দলের চেয়ারম্যান এইচ এম এরশাদ, সভাপতিমণ্ডলীর সদস্য আনিসুল ইসলাম, বিরোধীদলীয় চিফ হুইপ তাজুল ইসলাম চৌধুরীসহ অন্য সাংসদেরা অংশ নেন।বৈঠক ছিলেন এমন একাধিক নেতা প্রথম আলোকে জানান, বৈঠকে এইচ এম এরশাদ ও রওশন এরশাদসহ বেশ কয়েকজন সাংসদ বলেন, দেশের মানুষ জাতীয় পার্টিকে বিরোধী দল মনে করে না। কারণ, সরকারের মন্ত্রিসভায় তাদের মন্ত্রী ও প্রতিমন্ত্রী রয়েছেন। তাঁরা এ অধিবেশনে জোরলোভাবে বিরোধী দলের ভূমিকায় পালন করতে চান। সে জন্য দলের যে তিনজন নেতা সরকারের মন্ত্রী-প্রতিমন্ত্রীর দায়িত্বে আছেন, তাঁদের পদত্যাগ করতে দলীয়ভাবে অনুরোধ জানানোর নীতিগত সিদ্ধান্ত নেওয়া হয়। বৈঠকে পানিসম্পদমন্ত্রী আনিসুল ইসলাম মাহমুদ ও স্থানীয় সরকার প্রতিমন্ত্রী মসিউর রহমান বলেন, বিষয়টি পদত্যাগের আগে প্রকাশ করা যাবে না। প্রকাশ হলে পদত্যাগের আগে মন্ত্রী হিসেবে তাঁদের গুরুত্ব কমে যাবে।
