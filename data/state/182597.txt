
আগামী বুধবার থেকে জাতীয় পার্টি (জাপা) মনোনয়নপত্র বিক্রি শুরু করবে। দশম জাতীয় সংসদ নির্বাচনে প্রার্থী মনোনয়ন দিতে পার্টির চেয়ারম্যান এইচ এম এরশাদের নেতৃত্বে আট সদস্যের একটি পার্লামেন্টারি বোর্ড গঠন করেছে দলটি। আজ সোমবার এক সংবাদ বিজ্ঞপ্তিতে দলটি এসব তথ্য জানিয়েছে।
আগামী ১ ডিসেম্বর সংবাদ সম্মেলন করে দলের নির্বাচনী ইশতেহার ঘোষণা করা হবে বলেও জানানো হয়েছে বিজ্ঞপ্তিতে।জাপার প্রেসিডিয়াম সদস্য সুনীল শুভ রায় স্বাক্ষরিত ওই বিজ্ঞপ্তিতে বলা হয়েছে, এইচ এম এরশাদের নেতৃত্বে গঠিত ওই পার্লামেন্টারি বোর্ডে থাকছেন দলের প্রেসিডিয়াম সদস্যরা। তাঁরা হলেন রওশন এরশাদ, কাজী জাফর আহমদ, গোলাম মোহাম্মদ কাদের, এ বি এম রুহুল আমিন হাওলাদার, আনিসুল ইসলাম মাহমুদ, এম এ সাত্তার ও মুজিবুল হক।মনোনয়নপ্রত্যাশীদের ২০ থেকে ২৫ নভেম্বর পর্যন্ত বনানীতে জাতীয় পার্টির চেয়ারম্যানের কার্যালয় থেকে মনোনয়নপত্র সংগ্রহ করার নির্দেশ দেওয়া হয়েছে। প্রতিটি ফরমের মূল্য ধরা হয়েছে ২০ হাজার টাকা। চেয়ারম্যানের কার্যালয়েই ২৭ থেকে ৩০ নভেম্বর পর্যন্ত প্রার্থীদের সাক্ষাত্কার নেওয়া হবে।
