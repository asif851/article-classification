
সিলেট কেন্দ্রীয় কারাগারের ফটকের সামনে কারারক্ষীদের সঙ্গে সংঘর্ষে জড়িত ছাত্রলীগের দুই কর্মীকে গ্রেপ্তার করেছে পুলিশ। তাঁরা হলেন তজম্মুল হোসেন ও মেহেদী হাসান।তজম্মুল হোসেনকে সোমবার রাতে নগরের টিলাগড় এলাকা থেকে এবং মেহেদী হাসানকে গতকাল মঙ্গলবার সকালে বালুচর এলাকা থেকে গ্রেপ্তার করা হয়। সিলেট কোতোয়ালি থানার ওসি সোহেল আহমদ দুজনকে গ্রেপ্তারের বিষয়টি নিশ্চিত করেছেন। তাঁদেরকে জিজ্ঞাসাবাদ করা হচ্ছে বলে তিনি জানান।সিলেট কেন্দ্রীয় কারাগারে বন্দী জেলা ছাত্রলীগের সাবেক সভাপতি হিরণ মাহমুদ উচ্চ আদালত থেকে জামিন পান। গত বৃহস্পতিবার বিকেলে তাঁকে কারা ফটক থেকে বরণ করে নিতে ছাত্রলীগের কর্মীরা সেখানে জড়ো হন। এ সময় ফটক দিয়ে ঢোকা নিয়ে কারারক্ষীদের সঙ্গে তাঁদের সংঘর্ষ হয়। একপর্যায়ে কারারক্ষীদের হামলায় ঘটনাস্থলে থাকা প্রথম আলোর আলোকচিত্রী আনিস মাহমুদসহ চারজন ফটোসাংবাদিক আহত হন। পরে অবশ্য ফটোসাংবাদিকদের ওপর হামলার ঘটনাকে অনাকাঙ্ক্ষিত উল্লেখ করে সিলেট কেন্দ্রীয় কারাগারের মহাপরিদর্শক তৌহিদুল ইসলাম দুঃখ প্রকাশ করেন। এ ঘটনায় শুক্রবার সিলেট কেন্দ্রীয় কারাগারের জেলার মাসুদ পারভেজ বাদী হয়ে কোতোয়ালি থানায় অজ্ঞাত ৬০ জনকে আসামি করে মামলা করেন। গ্রেপ্তার হওয়া ছাত্রলীগের দুই কর্মী হিরণ মাহমুদের অনুসারী।
