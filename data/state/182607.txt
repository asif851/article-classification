
কোনো সিদ্ধান্ত ছাড়াই শিক্ষামন্ত্রী নুরুল ইসলাম নাহিদ এবং কারিগরি ও মাদ্রাসা বিভাগের প্রতিমন্ত্রী কাজী কেরামত আলীর সঙ্গে আন্দোলনরত মাদ্রাসা শিক্ষক নেতাদের বৈঠক শেষ হয়েছে। আজ রোববার বেলা ১টার দিকে কারিগরি ও মাদ্রাসা বিভাগের শিক্ষামন্ত্রীর কক্ষে এ বৈঠক হয়। সেখানে জাতীয়করণের দাবিতে আমরণ অনশনরত স্বতন্ত্র ইবতেদায়ি মাদ্রাসার শিক্ষকদের দাবিদাওয়ার বিষয়টি নিয়ে আন্দোলনরত শিক্ষক নেতাদের সঙ্গে আলোচনা হয়।।
বৈঠকে শিক্ষামন্ত্রী সরাসরি কোনো আশ্বাস দেননি। তবে তিনি সাংবাদিকদের বলেন, তিনি এ বিষয়ে চেষ্টা করছেন। বিষয়টি নিয়ে মাননীয় প্রধানমন্ত্রীর কাছেও যাবেন। তাই শিক্ষকেরা যেন অনশন ভেঙে বাড়িতে ফিরে যান সেই অনুরোধ করেন তিনি। কিন্তু এ বিষয়ে শিক্ষকেরা কোনো সিদ্ধান্ত দেননি।
স্বতন্ত্র ইবতেদায়ি মাদ্রাসা শিক্ষক সমিতির মহাসচিব কাজী মোখলেসুর রহমান বলেন, আলোচনায় তাঁরা কোনো আশ্বাস পাননি। তাই অনশন চালিয়ে যাবেন। তিনি বলেন, অনশনরত শিক্ষকদের সামনে গিয়ে সরকারের পক্ষ থেকে দাবি পূরণের বিষয়ে সুস্পষ্ট ঘোষণা না আসা পর্যন্ত তাদের এই কর্মসূচি চলবে।
আজ ষষ্ঠ দিনের মতো প্রেসক্লাবের সামনে আমরণ অনশন করছেন ওই সব শিক্ষকেরা। মাদ্রাসা শিক্ষা বোর্ডের নিবন্ধিত সব স্বতন্ত্র ইবতেদায়ি মাদ্রাসা জাতীয়করণের দাবিতে ১ জানুয়ারি থেকে লাগাতার অবস্থান কর্মসূচি শুরু করেছিলেন ওই সব শিক্ষকেরা। কিন্তু দাবি পূরণ না হওয়ায় ৯ জানুয়ারি থেকে তাঁরা আমরণ অনশন শুরু করেন।
