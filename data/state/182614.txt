
বগুড়ায় আওয়ামী লীগ নেতাদের আগাম নির্বাচনী প্রচারণা সংবলিত বিলবোর্ড ও ডিজিটাল পোস্টার গতকাল রোববার থেকে অপসারণ করতে শুরু করেছে প্রশাসন। নির্বাচন কমিশনের (ইসি) নির্দেশের পরও আওয়ামী লীগের স্থানীয় নেতারা তা না মানায় সহকারী রিটার্নিং কর্মকর্তা ও বগুড়া সদর উপজেলা কর্মকর্তা (ইউএনও) আবদুর রহিম পুলিশ নিয়ে তাঁদের বিলবোর্ড অপসারণ অভিযান শুরু করেন।সহকারী রিটার্নিং কর্মকর্তা ও ইউএনও আবদুর রহিম জানান, বেঁধে দেওয়া সময়ের মধ্যে এসব বিলবোর্ড ও পোস্টার না সরানোয় জেলা নির্বাচন কর্মকর্তার কার্যালয় থেকে সেগুলো অপসারণ করতে চিঠি দেওয়া হয়। চিঠি পেয়েই গতকাল থেকে শহরে বিলবোর্ড সরানোর অভিযান শুরু হয়েছে।তিনি আরও জানান, প্রথম দিনে শহরের সাতমাথা ও আশপাশের এলাকা থেকে জেলা ছাত্রলীগের সাবেক সাধারণ সম্পাদক ও শহর আওয়ামী লীগের যুগ্ম আহ্বায়ক সুলতান মাহমুদ খানের আগাম নির্বাচনী প্রচারণার আটটি বিলবোর্ড অপসারণ করা হয়েছে।
 
