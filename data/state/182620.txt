
বাংলাদেশে নিযুক্ত ভারতের হাইকমিশনার পঙ্কজ সরন বলেছেন, ভারতে নতুন সরকার গঠনের পর পররাষ্ট্রনীতি ঘোষণা করা হবে। এরপর তিস্তা চুক্তিসহ বাংলাদেশ ও ভারতের মধ্যে গুরুত্বপূর্ণ অমীমাংসিত বিষয়গুলো নিয়ে আলোচনা হবে।আজ শুক্রবার টাঙ্গাইলের মির্জাপুরে কুমুদিনী হাসপাতাল পরিদর্শন করে সাংবাদিকদের প্রশ্নের জবাবে পঙ্কজ সরন এ কথা বলেন।ভারতের নতুন প্রধানমন্ত্রী নরেন্দ্র মোদি প্রথমে ঢাকা সফর করবেন কি না—জানতে চাইলে পঙ্কজ সরন বলেন, ভারতের সঙ্গে বাংলাদেশের সুসম্পর্ক রয়েছে। বিষয়টির জন্য অপেক্ষা করতে হবে। বেলা সাড়ে ১১টার দিকে পঙ্কজ সরন তাঁর মা প্রমীলা ভাটেকারকে নিয়ে কুমুদিনী চত্বরে পৌঁছান। কুমুদিনী কল্যাণ সংস্থার পরিচালক শ্রীমতী সাহা তাঁকে স্বাগত জানান। এরপর তিনি কুমুদিনী মিউজিয়াম, হাসপাতাল, নার্সিং স্কুল ও কলেজ ঘুরে দেখেন। পরিদর্শন শেষে তিনি বলেন, দানবীর রণদা প্রসাদ সাহার স্থাপিত কুমুদিনী চত্বর দক্ষিণ-পূর্ব এশিয়ার অন্যতম নিদর্শন। এটি স্বাস্থ্য ও শিক্ষা খাতে গুরুত্বপূর্ণ ভূমিকা পালন করছে। পঙ্কজ সরনের মা প্রমীলা ভাটেকার বলেন, ‘আমি অনেক দেখেছি। তবে কুমুদিনী চত্বরে প্রবেশ করার পর যেসব নিদর্শন দেখলাম, তা আমার চোখ খুলে দিয়েছে।’
এ সময় টাঙ্গাইলের স্থানীয় সরকার বিভাগের পরিচালক গৌতম চন্দ্র পাল, মির্জাপুর উপজেলা নির্বাহী কর্মকর্তা (ইউএনও) আফরোজা আক্তার চৌধুরী, সহকারী কমিশনার (ভূমি) নাসরিন সুলতানা, কুমুদিনী হাসপাতালের পরিচালক দুলাল চন্দ্র পোদ্দার ও সহকারী প্রশাসক সৈয়দ হায়দার আলী উপস্থিত ছিলেন।
