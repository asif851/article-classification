
জয়পুরহাটের ক্ষেতলাল পৌরসভা নির্বাচন ২৩ মে। ভোটের একটি কেন্দ্র সাঈদ আলতাফুন্নেছা ডিগ্রি কলেজ। একই দিন কলেজটিতে ডিগ্রি প্রথম বর্ষের রাষ্ট্রবিজ্ঞান বিষয়ের পরীক্ষা আছে। পরীক্ষা উপলক্ষে উপজেলা প্রশাসন কলেজ থেকে ২০০ গজ দূরত্বের মধ্যে ১৪৪ ধারা জারি করেছে।
ক্ষেতলাল উপজেলা নির্বাহী কর্মকর্তা (ইউএনও) কামরুজ্জামান বলেন, ভোটের কারণে পরীক্ষার কোনো সমস্যা হবে না। বিষয়টি নির্বাচন কমিশনের নজরে আছে।
সাঈদ আলতাফুন্নেছা ডিগ্রি কলেজের অধ্যক্ষ মোস্তফা জামান বলেন, ৯ মে থেকে কলেজে ডিগ্রি প্রথম বর্ষের পরীক্ষা চলছে। ২৩ মে কলেজে ১৬০ জন শিক্ষার্থীর রাষ্ট্রবিজ্ঞান পরীক্ষা আছে। পরীক্ষা উপলক্ষে স্থানীয় প্রশাসন পরীক্ষা কেন্দ্রের ২০০ গজ দূরত্বের মধ্যে ১৪৪ ধারা জারি করেছে। সেটি এখনো কার্যকর রয়েছে।
ক্ষেতলাল পৌরসভা নির্বাচনে রিটার্নিং কর্মকর্তার দায়িত্বে থাকা জয়পুরহাট জেলা নির্বাচন কর্মকর্তা মোশারফ হোসেন প্রথম আলোকে বলেন, পরীক্ষা ও ভোট একসঙ্গে অনুষ্ঠিত হলে কোনো সমস্যা হবে না।
উপজেলা রিটার্নিং কর্মকর্তার কার্যালয় সূত্রে জানা যায়, পৌরসভা নির্বাচনে মেয়র পদে ৩ জন, সাধারণ কাউন্সিলর পদে ২৬ জন, সংরক্ষিত নারী কাউন্সিলর পদে ১১ জন প্রার্থী প্রতিদ্বন্দ্বিতা করছেন। মোট ভোটার ১৫ হাজার ১৫০ জন। নয়টি ভোটকেন্দ্রে সকাল আটটা থেকে বিকেল চারটা পর্যন্ত ভোট গ্রহণ চলবে।
