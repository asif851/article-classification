
লক্ষ্মীপুরের কমলনগর উপজেলার চরফলকন ইউনিয়ন পরিষদ (ইউপি) নির্বাচনে আওয়ামী লীগের ‘বিদ্রোহী’ চেয়ারম্যান পদপ্রার্থী মোশারফ হোসেন ওরফে বাঘাকে দল থেকে অব্যাহতি দেওয়া হয়েছে।গতকাল শনিবার উপজেলা আওয়ামী লীগের সভাপতি এ কে এম নুরুল আমিনের স্বাক্ষরিত এক সংবাদ বিজ্ঞপ্তিতে এই তথ্য জানানো হয়।এ কে এম নুরুল আমিন বলেন, চরফলকন ইউনিয়নে হারুনুর রশিদকে দলের মনোনয়ন দেওয়া হয়েছে। দলীয় এই সিদ্ধান্ত অমান্য করে উপজেলা আওয়ামী লীগের সদস্য মোশারফ হোসেন চেয়ারম্যান পদে প্রতিদ্বন্দ্বিতা করছেন। এ কারণে শনিবার উপজেলা আওয়ামী লীগের সভায় তাঁকে (মোশারফ হোসেন) দলের সব কর্মকাণ্ড থেকে অব্যাহতি দেওয়ার সিদ্ধান্ত হয়।এ সম্পর্কে জানতে চাইলে মোশারফ হোসেন বলেন, ষড়যন্ত্র করে তাঁকে মনোনয়নবঞ্চিত করা হয়েছে। এতে দলের সাধারণ কর্মী-সমর্থক ও ভোটাররা বিক্ষুব্ধ হন। তাঁরা এলাকায় বিক্ষোভ সমাবেশসহ নানা কর্মসূচি পালন করেন। তাতেও কাজ না হওয়ায় তাঁরা স্বতন্ত্র প্রার্থী হিসেবে তাঁকে নির্বাচনে প্রতিদ্বন্দ্বিতা করার জন্য চাপ দেন। এলাকার লোকজনের প্রত্যাশাকে মূল্যায়ন করে তিনি নির্বাচনে প্রার্থী হয়েছেন। বিপুল ভোটে বিজয়ী হওয়ার আশা প্রকাশ করে তিনি বলেন, তিনি দলের সঙ্গে সম্পৃক্ত থাকবেন। দলের নেতারা নিশ্চয়ই সাধারণ কর্মী-সমর্থক ও ভোটারদের আকাঙ্ক্ষা বিবেচনা করবেন।
