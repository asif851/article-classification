
পাবনা বিজ্ঞান ও প্রযুক্তি বিশ্ববিদ্যালয়ে মহানায়িকা সুচিত্রা সেন চলচ্চিত্র বিভাগ খোলার দাবি জানানো হয়েছে। এ ছাড়া তাঁর পাবনার পৈতৃক বাড়িটি বিশ্ববিদ্যালয়ের অন্তর্ভুক্ত করে সেখানে চলচ্চিত্রবিষয়ক সংগ্রহশালা ও গবেষণাগার প্রতিষ্ঠার দাবিও উঠেছে।পাবনার পৌর মুক্তমঞ্চ প্রাঙ্গণে পাঁচ দিনব্যাপী উৎসবের তৃতীয় দিনে গতকাল শুক্রবার বক্তারা এ দাবি জানান। জেলা প্রশাসন ও সুচিত্রা সেন স্মৃতি সংরক্ষণ পরিষদ এ উৎসবের আয়োজন করে। সহযোগিতা করছে সংস্কৃতিবিষয়ক মন্ত্রণালয়।গতকাল ‘চলচ্চিত্র শিক্ষা ও গবেষণা: বাংলাদেশ পরিপ্রেক্ষিত’ বিষয়ে সেমিনারের মধ্য দিয়ে তৃতীয় দিনের অনুষ্ঠান শুরু হয়। এতে মূল প্রবন্ধ উপস্থাপন করেন বাংলাদেশ ফিল্ম আর্কাইভের মহাপরিচালক মো. জাহাঙ্গীর হোসেন। পাবনা সরকারি এডওয়ার্ড কলেজের শিক্ষক এ কে এম শওকত আলী খানের সভাপতিত্বে সেমিনারে বক্তব্য দেন ঢাকা বিশ্ববিদ্যালয়ের শিক্ষক গোপা বিশ্বাস, পাবনা বিজ্ঞান ও প্রযুক্তি বিশ্ববিদ্যালয়ের প্রক্টর আওয়াল কবির জয় প্রমুখ।সুচিত্রা সেন স্মৃতি সংরক্ষণ পরিষদের সাধারণ সম্পাদক রাম দুলাল ভৌমিক বলেন, ‘আমরা সুচিত্রা সেনের পৈতৃক বাড়িটিতে একটি ফিল্ম ইনস্টিটিউট প্রতিষ্ঠার স্বপ্ন দেখি। পাবনা বিজ্ঞান ও প্রযুক্তি বিশ্ববিদ্যালয় আমাদের এই স্বপ্নকে বাস্তবায়ন করতে পারে। তাই আমরা বিশ্ববিদ্যালয় কর্তৃপক্ষের কাছে চলচ্চিত্র বিষয়ে একটি বিভাগ খোলার দাবি জানাই।’
