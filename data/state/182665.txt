
প্রধানমন্ত্রী শেখ হাসিনা মানুষ পুড়িয়ে মারার সংস্কৃতি শুরু করার জন্য বিএনপিকে দায়ী করে বলেন, একটা রাজনৈতিক দল কীভাবে জীবন্ত মানুষ পুড়িয়ে মারে, তা তিনি বুঝতে পারেন না।প্রধানমন্ত্রী আজ মঙ্গলবার সকালে তাঁর সরকারি বাসভবন গণভবনে কেন্দ্রীয় আওয়ামী লীগের নেতা ও দলের সহযোগী সংগঠনের নেতাদের সঙ্গে বাংলা নববর্ষের শুভেচ্ছা বিনিময়ের পর এ কথা বলেন। খবর বাসসের।প্রধানমন্ত্রী বলেন, ‘বিএনপি মানুষ পুড়িয়ে মারার কালচার শুরু করেছে, এটা খুবই দুঃখজনক। আমার প্রশ্ন হচ্ছে, ন্যূনতম মানবিক বোধসম্পন্ন একজন মানুষ কীভাবে এমন নিষ্ঠুর কাজ করতে পারেন?’আওয়ামী লীগের নেতা আমির হোসেন আমু, তোফায়েল আহমেদ, সুরঞ্জিত সেনগুপ্ত, এইচ টি ইমাম, মহীউদ্দীন খান আলমগীর, মসিউর রহমান, অধ্যাপক এ কে আজাদ চৌধুরী, কাজী আকরাম উদ্দিন আহমদ, হোসেন মনসুর, সাহারা খাতুন, মাহবুব উল আলম হানিফ, দীপু মনি, জাহাঙ্গীর কবির নানক, আ ফ ম বাহাউদ্দিন নাছিম, আহমদ হোসেন, খালিদ মাহমুদ চৌধুরী, মুহাম্মদ ফারুক খান, এ বি তাজুল ইসলাম, হাছান মাহমুদ, কামরুল ইসলাম ও মুকুল বোস উপস্থিত ছিলেন।এর আগে আওয়ামী লীগের কেন্দ্রীয় নেতারা ফুলের তোড়া দিয়ে প্রধানমন্ত্রীকে শুভেচ্ছা জানান।আওয়ামী লীগের সভানেত্রী শেখ হাসিনা বলেন, গত তিন মাসে দেশের মানুষের ওপর দিয়ে অনেক ঝড়-ঝঞ্ঝা বয়ে গেছে এবং চলতি বছরের ৫ জানুয়ারি থেকে ৯২ দিন জনগণ জুলুম-নির্যাতনের শিকার হয়েছে। তিনি বলেন, ‘এই সময়ে পুড়িয়ে মানুষ হত্যাসহ বিভিন্ন ঘটনা ঘটেছে, যা কারও কাছে গ্রহণযোগ্য হয়নি।’
প্রধানমন্ত্রী বলেন, বিএনপি-জামায়াত চক্র ট্রাক, বাস ও ট্রেনে আগুন দিয়ে ধ্বংসাত্মক কাজ করে সাধারণ মানুষের জানমালের ক্ষতি করেছে। তারা শুধু পাবলিক গাড়ি পুড়িয়েছে তা নয়, তারা নিম্নবিত্ত, মধ্যবিত্ত এবং সাধারণ মানুষকে পুড়িয়ে মেরেছে। জনগণের কল্যাণ এবং তাদের স্বার্থ রক্ষার্থে তাঁর দল কাজ করে যাচ্ছে বলে মন্তব্য করেন প্রধানমন্ত্রী।

