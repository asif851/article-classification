
আওয়ামী লীগের সভাপতিমণ্ডলীর সদস্য মোহাম্মদ নাসিম বলেছেন, ‘আমরা যে প্রতিশ্রুতি দিয়েছিলাম, তা বাস্তবায়ন করছি। যুদ্ধাপরাধীদের বিচারের রায় হচ্ছে। রায় কার্যকর করতে আওয়ামী লীগকে আবার ক্ষমতায় আনতে হবে। বিশ্বের কোনো দেশে কোনো সরকারই এক মেয়াদে সব প্রতিশ্রুতি পূরণ করতে পারে না।’ আজ বৃহস্পতিবার দুপুরে রাজধানীর গণগ্রন্থাগার মিলনায়তনে বঙ্গবন্ধু সাংস্কৃতিক জোট আয়োজিত আলোচনা সভায় নাসিম এসব কথা বলেন। মোহাম্মদ নাসিম বলেন, ‘আমাদেরও ভুল-ক্রটি ছিল। আমরা এগুলো সংশোধন করেই এগিয়ে যাচ্ছি। সরকার লিমনের মামলা প্রত্যাহার করেছে।’ মানবতাবিরোধী অপরাধের রায়ের পর প্রধান বিরোধী দল বিএনপির নীরবতার কঠোর সমালোচনা করে আওয়ামী লীগের এই নেতা বলেন, ‘রায়ের পর বিএনপি কোনো প্রতিক্রিয়া দিল না। তারা চরম সুবিধাবাদী অবস্থানে রয়েছে। এই নীরবতাই প্রমাণ করে, তারা ভবিষ্যতে ক্ষমতায় গেলে যুদ্ধাপরাধীদের বিচার করবে না।’নাসিম বলেন, ‘যুদ্ধাপরাধীদের বিচারে কারও ফাঁসির রায় হচ্ছে, কারও জেল হচ্ছে। এই রায় দিচ্ছে ট্রাইব্যুনাল। সাক্ষ্য-প্রমাণের ভিক্তিতেই তারা এই রায় দিচ্ছে। যে কথা আমরা কয়েক বছর আগেও ভাবতে পারতাম না, স্বাধীনতার ৪২ বছর পর সেই যুদ্ধাপরাধীদের বিচার হচ্ছে।’ বঙ্গবন্ধু সাংস্কৃতিক জোটের সহসভাপতি মোবারক আলী শিকদারের সভাপতিত্বে আলোচনা সভায় বক্তব্য দেন অভিনেতা এ টি এম শামসুজ্জামান, সংগঠনের সাধারণ সম্পাদক অরুণ সরকার প্রমুখ। এদিকে বঙ্গবন্ধু অ্যাভিনিউয়ে ঢাকা মহানগর যুবলীগ দক্ষিণের বর্ধিত সভায় আওয়ামী লীগের যুগ্ম সাধারণ সম্পাদক মাহবুব উল হানিফ বলেছেন, ‘জামায়াতের নেতাদের বিরুদ্ধে যে রায় দেওয়া হয়েছে, আওয়ামী লীগ এতে সন্তুষ্ট। ১৯৭১ সালে জামায়াত রাজনৈতিকভাবে সিদ্ধান্ত নিয়ে মুক্তিযুদ্ধের বিরোধিতা করেছে। আশা করছি, নির্বাচন কমিশন তাদের নিবন্ধন বাতিল করবে।’
বর্ধিত সভায় বক্তব্য দেন প্রধানমন্ত্রীর একান্ত সচিব সাইফুজ্জামান শেখর, মহানগর যুবলীগ দক্ষিণের সভাপতি ইসমাইল চৌধুরী প্রমুখ। 
 
