
ভেজাল ইউনানি ওষুধ তৈরির একটি কারখানা সিলগালা করে দিয়েছেন র্যাবের ভ্রাম্যমাণ আদালত। অনুমোদন ছাড়া ওষুধ উৎপাদনের দায়ে আদালত জরিমানা করেছেন আরেকটি কারখানাকে। গত সোমবার সাভারের গেন্ডা এলাকায় এ অভিযান চালানো হয়।র্যাব সূত্র জানায়, চার মাসেরও বেশি সময় ধরে গেন্ডা এলাকায় এশিয়া ফার্মাসিউটিক্যালস ইউনানি নামের একটি কারখানায় গাছগাছড়ার পরিবর্তে বিভিন্ন ধরনের রাসায়নিক দ্রব্য ব্যবহার করে ভেজাল ইউনানি ওষুধ তৈরি করা হচ্ছিল। গোপন সংবাদের ভিত্তিতে ওই কারখানায় অভিযান চালানো হয়। ভ্রাম্যমাণ আদালতের নেতৃত্ব দেন র্যাবের ম্যাজিস্ট্রেট মো. আল-আমিন।আদালত কারখানাটি থেকে ২৫ ধরনের ৫০ হাজার বোতল ওষুধ জব্দ করেছেন। কারখানার হেকিম আরিফুল হাসানকে ৫০ হাজার টাকা জরিমানা, অনাদায়ে এক মাসের সাজা দেওয়া হয়েছে। আর মালিক আজিম মোল্লাহ পলাতক থাকায় তাঁর বিরুদ্ধে মামলা দায়েরের নির্দেশ দিয়েছেন।ঔষধ প্রশাসন অধিদপ্তরের তত্ত্বাবধায়ক সৈকত কুমার কর জানান, এশিয়া ফার্মাসিউটিক্যালস ইউনানি নামের একটি কারখানার অনুমোদন থাকলেও কাগজে-কলমে গেন্ডা এলাকায় ওই নামের কোনো প্রতিষ্ঠানের অস্তিত্ব নেই।একই এলাকায় কনফিডেন্স ফার্মা নামে পশুখাদ্য তৈরির একটি কারখানায়ও অভিযান চালানো হয়। আদালত কারখানার মালিক এস এম খলিলুর রহমানকে দুই লাখ টাকা জরিমানা, অনাদায়ে এক মাসের কারাদণ্ডাদেশ দেন।
