
একুশে পদকপ্রাপ্ত শিল্পী মনসুর উল করিমের ২১তম একক প্রদর্শনী চট্টগ্রাম বিশ্ববিদ্যালয়ের চারুকলা ইনস্টিটিউটের শিল্পী রশিদ চৌধুরী গ্যালারিতে শুরু হয়েছে। এর উদ্বোধন করেন শিল্পীর দুই মাস বয়সী নাতনি মাহনূর মাশরুর।‘আমার গন্তব্য আমার মাটি’ শীর্ষক এ প্রদর্শনীর উদ্বোধন উপলক্ষে গতকাল রোববার চট্টগ্রামের বাদশা মিঞা সড়কের ইনস্টিটিউট প্রাঙ্গণে আলোচনা সভা হয়। এতে বক্তব্য দেন ওস্তাদ আজিজুল ইসলাম, আবৃত্তিশিল্পী রণজিৎ রক্ষিত, চারুকলা ইনস্টিটিউটের পরিচালক নাসিমা আখতার ও শিক্ষক মো. জসিম উদ্দিন, লেখক আলম খোরশেদ ও চীনের ইউনান আর্ট বিশ্ববিদ্যালয়ের প্রভাষক লচিং। অনুষ্ঠানের শুরুতে আবৃত্তি পরিবেশন করেন ইনস্টিটিউটের ছাত্র রিয়াদ মাহমুদ।সভায় বক্তারা বলেন, ৪০ বছর ধরে শিল্পী মনসুর উল করিমের শিল্পকর্মে উত্তরোত্তর পরিবর্তন এসেছে। তবে হঠাৎ করে তা হয়নি। সময়ের সঙ্গে সঙ্গে তা হয়েছে। তিনি মাটির টান অনুভব করেন।শিল্পী মনসুর উল করিম বলেন, ‘পেশাসূত্রে চট্টগ্রামে এসেছি। জীবনের অধিকাংশ সময় কেটেছে এখানে। আমার জন্ম পদ্মাপারের রাজবাড়ীতে। আমি খুব বেশি শৈশবনির্ভর ব্যক্তি। শৈশব আমাকে তাড়া করে। তাই আমার চিত্রকর্মে প্রায় সময় শৈশবের স্মৃতিময় ঘটনাগুলো চলে আসে।’প্রদর্শনীতে শিল্পীর ৪৮টি চিত্রকর্ম স্থান পেয়েছে। প্রদর্শনী চলবে ১৪ ফেব্রুয়ারি পর্যন্ত। শিল্পী তাঁর এই প্রদর্শনী ইনস্টিটিউটের ছাত্রছাত্রীদের উৎসর্গ করেছেন।
