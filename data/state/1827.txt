
আজ বেলা সাড়ে ১১ টা থেকে ঢাকা-চট্টগ্রাম মহাসড়ক অবরোধ করে রেখেছে কুমিল্লার দাউদকান্দি উপজেলার হাসানপুর শহীদ নজরুল সরকারি ডিগ্রি কলেজের শিক্ষার্থীরা।
এই প্রতিষ্ঠানের একাদশ শ্রেণির ছাত্রী মাহমুদা আক্তার সড়ক দুর্ঘটনায় নিহতের ঘটনায় বিচারের দাবিতে তারা এ অবরোধ করেছে। এতে রাস্তার দুপাশে প্রায় ১২ কিলোমিটার এলাকায় তীব্র যানজট সৃষ্টি হয়েছে। দুর্ভোগ পোহাতে হচ্ছে যাত্রীদের।অবরোধকারীরা ওই স্থানে একটি পদচারী সেতু ও যাত্রী ছাউনি করার দাবি করেছে।গতকাল শনিবার সকাল ১০টায় মহাসড়ক পারাপারের সময় একটি বালিবাহী ট্রাকের ধাক্কায় মাহমুদা আক্তার ঘটনাস্থলে মারা যায়। এই ঘটনায় গুরুতর আহত হয় তার সহপাঠী রোকেয়া আক্তার। ঘটনায় চালক পলাতক। ট্রাকটিকে জব্দ করেছে পুলিশ।দাউদকান্দি হাইওয়ে থানার ভারপ্রাপ্ত কর্মকর্তা (ওসি) আবদুল আওয়াল ঘটনার সত্যতা নিশ্চিত করেছেন। তিনি বলেন, ‘শিক্ষার্থীদের বুঝিয়ে যান চলাচল স্বাভাবিক করার চেষ্টা করছেন।’
