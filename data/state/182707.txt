
বগুড়ার শাজাহানপুর উপজেলা প্রকৌশলী মো. শাহিনুজ্জামানকে এলোপাতাড়ি ছুরিকাঘাতে জখম করা হয়েছে। এ ঘটনায় মো. রনি (২২) নামে ইউনিয়ন স্বেচ্ছাসেবক লীগের এক নেতাকে আটক করেছে পুলিশ।গতকাল রোববার সকালে শাজাহানপুর উপজেলা কমপ্লেক্সের ভেতরে ছুরিকাঘাতের এ ঘটনা ঘটে। শাহিনুজ্জামানকে গুরুতর অবস্থায় উদ্ধার করে বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে।পুলিশ, তিনজন প্রত্যক্ষদর্শী ও উপজেলা পরিষদের দুজন কর্মকর্তার সঙ্গে কথা বলে জানা যায়, ২০১৫-১৬ অর্থবছরের শেষ দিকে বিভিন্ন প্রকল্পে অর্থ বরাদ্দ নিয়ে প্রকৌশলী শাহিনুজ্জামানের সঙ্গে উপজেলা পরিষদের দুজন ভাইস চেয়ারম্যান এবং আওয়ামী লীগ-সমর্থিত ইউপি চেয়ারম্যানদের বিরোধ সৃষ্টি হয়। এর জের ধরে উপজেলা প্রকৌশলীর কার্যালয়ে তালা ঝুলিয়ে দেন চেয়ারম্যানরা। এ ছাড়া কাজ বুঝে নেওয়া নিয়েআওয়ামী লীগ-সমর্থিত কয়েকজন ঠিকাদারের সঙ্গেও তাঁর দ্বন্দ্ব চলছিল। এসবের জের ধরে হামলার শিকার হয়েছেন শাহিনুজ্জামান। হামলায় নেতৃত্ব দেন শাজাহানপুর উপজেলার আমরুল ইউনিয়ন স্বেচ্ছাসেবক লীগের যুগ্ম আহ্বায়ক মো. রনি। তিনিসহ কয়েক যুবক গতকাল সকালে উপজেলা কমপ্লেক্সের ভেতরে ওত পেতে ছিলেন। বেলা সোয়া ১১টার দিকে তিনতলা ভবনটির সিঁড়িতে ওঠার সময় প্রকৌশলী শাহিনুজ্জামানকে এলোপাতাড়ি ছুরিকাঘাত করেন তাঁরা।
শহীদ জিয়াউর রহমান মেডিকেল কলেজ হাসপাতালের সার্জারি বিভাগের সহযোগী অধ্যাপক আবদুল কুদ্দুস বলেন, শাহিনুজ্জামানের বাম পাঁজরসহ কয়েকটি স্থানে ছুরিকাঘাত করা হয়েছে। অস্ত্রোপচারের পর তিনি এখন আশঙ্কামুক্ত।
এদিকে শাজাহানপুর থানার পুলিশ বেলা একটার দিকে স্বেচ্ছাসেবক লীগ নেতা মো. রনিকে আটক করে। তবে রনিসহ হামলাকারীদের পরিচয় বা হামলার কারণ সম্পর্কে পুলিশসহ কেউই মুখ খুলতে চাইছে না।
শাজাহানপুর ওসি আবদুল্লাহ আল মাসউদ চৌধুরী বলেন, সুনির্দিষ্ট তথ্যের ভিত্তিতে রনি নামের এক যুবককে আটক করা হয়েছে। তাঁর নেতৃত্বেই এ হামলার ঘটনা ঘটেছে। জিজ্ঞাসাবাদ করে ঘটনায় জড়িত অন্যদের নাম জানার চেষ্টা চলছে।
স্থানীয় সরকার ও প্রকৌশল বিভাগের (এলজিইডি) বগুড়ার নির্বাহী প্রকৌশলী নাঈম উদ্দিন গতকাল দুপুরে বলেন, ‘ছুরিকাহত প্রকৌশলীর চিকিৎসা নিয়েই এখন আমরা ব্যস্ত। কেন এবং কারা উপজেলা প্রকৌশলীকে ছুরিকাহত করেছে, সেটার এখনো খোঁজ নিইনি।’
উপজেলা স্বেচ্ছাসেবক লীগের যুগ্ম সাধারণ সম্পাদক মামুনুর রশিদ আটক রনির সাংগঠনিক পরিচয় নিশ্চিত করেছেন। তিনি বলেন, রনি আমরুল ইউনিয়ন স্বেচ্ছাসেবক লীগের যুগ্ম আহ্বায়ক। তবে তাঁর ব্যক্তিগত অপকর্মের দায় উপজেলা স্বেচ্ছাসেবক লীগ নেবে না বলে জানিয়ে দেন তিনি।
