
নেত্রকোনার কেন্দুয়া উপজেলার দিগলী গ্রাম থেকে লুট হওয়া ছয়টি গরু উদ্ধার হয়েছে। বাড়িঘরে হামলা-ভাঙচুর ও লুটপাটের ঘটনার এক সপ্তাহ পর গত সোমবার সন্ধ্যারাতে এলাকাবাসীর সহায়তায় থানা-পুলিশ গরুগুলো উদ্ধার হয়।১২ অক্টোবর তুচ্ছ ঘটনার জের ধরে উপজেলার দিগলী গ্রামের পূর্বপাড়ার লোকেরা পশ্চিমপাড়ার ৮-১০টি পরিবারের অন্তত ১৫টি বাড়িঘরে হামলা চালিয়ে ব্যাপক ভাঙচুর ও লুটপাট চালায়। এতে অন্তত চারজন গুরুতর আহত হন। এ সময় ক্ষতিগ্রস্ত পরিবারগুলোর ছয়টি গরু লুট হয়।ক্ষতিগ্রস্ত পরিবারের সদস্য সূত্রে জান যায়, ওই ঘটনায় গত সোমবার ক্ষতিগ্রস্ত পরিবারের সদস্যরা আদালতে মামলা করেন। তাঁরা পুলিশ সুপারের কাছে গরুগুলো উদ্ধারে সহায়তা চান। এসপি জয়দেব কুমার চৌধুরী পুলিশকে গরুগুলো উদ্ধারের নির্দেশ দেন। থানার পরিদর্শক (তদন্ত) মিজানুর রহমান আকন্দ স্থানীয় কয়েকজন বাসিন্দাকে নিয়ে সোমবার সন্ধ্যার দিকে পূর্বপাড়ার একটি জঙ্গল থেকে একটি গাভি উদ্ধার করেন। পরে রাত ১০টার দিকে অপর পাঁচটি গরুও ফিরে পান ক্ষতিগ্রস্তরা।
