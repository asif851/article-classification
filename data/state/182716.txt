
ঝিনাইদহের কোটচাঁদপুর শহরের আদর্শপাড়ার বাড়ি থেকে গত রোববার গভীর রাতে পৌর কাউন্সিলর রেজাউল ইসলাম পাঠানকে (৩৩) অস্ত্র, মাদকসহ আটক করেছে র্যাব। এ সময় তাঁর আরও দুই সহযোগী মিলন হোসেন (৩৮) ও নান্টু মল্লিককে (৩৪) আটক করা হয়। রেজাউল ইসলাম পাঠান কোটচাঁদপুর পৌরসভার ২ নম্বর ওয়ার্ডের কাউন্সিলর। অপর দুজন হলেন কালীগঞ্জ উপজেলার বাকুলিয়া গ্রামের মিলন হোসেন ও চুয়াডাঙ্গার জীবননগর উপজেলার কন্দবপুর গ্রামের নান্টু মল্লিক। ঝিনাইদহ র্যাব-৬ এর কোম্পানি কমান্ডার মেজর মনির আহম্মেদ জানান, তাঁদের কাছ থেকে একটি বিদেশি পিস্তল, ৪০টি গুলি, ১২ বোতল ফেনসিডিল, পুলিশের পোশাকসহ চায়নিজ কুড়াল, হাঁসুয়া, ছোরা, ইয়াবা বড়ি, মদ ও ১ লাখ ১৯ হাজার টাকা উদ্ধার করা হয়েছে।
