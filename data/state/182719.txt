
মিথ্যা তথ্য দিয়ে মুক্তিযোদ্ধা সনদ গ্রহণ ও সেটা ব্যবহার করে চাকরির মেয়াদ বাড়ানোর অভিযোগ অনুসন্ধানে পানি উন্নয়ন বোর্ডের মহাপরিচালক (ডিজি) মো. শহিদুর রহমানকে তলব করেছে দুর্নীতি দমন কমিশন (দুদক)।
আজ মঙ্গলবার দুদকের সহকারী পরিচালক সেলিনা মনির পানি উন্নয়ন বোর্ডের ডিজিকে নোটিশ পাঠান। ২০ নভেম্বর সকাল ১০টায় তাঁকে সেগুনবাগিচায় দুদকের প্রধান কার্যালয়ে উপস্থিত থাকতে বলা হয়েছে।
দুদক সূত্রে জানা যায়, মুক্তিযোদ্ধা দাবিদার পানি উন্নয়ন বোর্ডের ১৬০ জন কর্মকর্তার তথ্য যাচাইয়ের জন্য মুক্তিযুদ্ধবিষয়ক মন্ত্রণালয়ে চিঠি পাঠায় বোর্ড। ওই তালিকার ৩২ জন মুক্তিযোদ্ধা হিসেবে তালিকাভুক্ত বলে মন্ত্রণালয় পাল্টা চিঠিতে জানিয়ে দেয়। বাকি ১২৮ জনের মুক্তিযোদ্ধা হওয়ার সপক্ষে কোনো তথ্য পাওয়া যায়নি বলেও চিঠিতে উল্লেখ করা হয়। শহিদুর রহমানের নাম ১২৮ জনের তালিকায় ৮৯ নম্বরে ছিল। তাঁর নামের পাশে মন্তব্যে বলা হয়, ‘তথ্য না থাকায় যাচাই করা গেল না।’
সূত্রটি জানায়, সার্টিফিকেট নিয়ে সন্দেহ থাকায় দুই বছর আগে মো. শহিদুর রহমানকে পানি উন্নয়ন বোর্ডে পদায়ন না করে পানিসম্পদ পরিকল্পনা সংস্থা-ওয়ারপোর ডিজি করা হয়। ২০১৩ সালের ডিসেম্বরে তাঁর চাকরির বয়সসীমা শেষ হলেও ‘মুক্তিযোদ্ধা’ হিসেবে বাড়তি সময়ের চাকরি শুরু করেন তিনি। পরে এ বছরের ফেব্রুয়ারিতে তাঁকে পানি উন্নয়ন বোর্ডের ডিজি নিয়োগ দেওয়া হয়।
শহিদুর রহমানের মুক্তিযোদ্ধা সনদের যথার্থতা অনুসন্ধানের পাশাপাশি তাঁর সম্পদেরও আলাদাভাবে অনুসন্ধান করছে দুদক।
