
নরসিংদীর বেলাব উপজেলায় সিএনজিচালিত অটোরিকশার চালক কাজল মিয়া হত্যা মামলায় দুই আসামিকে মৃত্যুদণ্ডাদেশ দিয়েছেন আদালত। একজনকে বেকসুর খালাস দেওয়া হয়েছে। আজ মঙ্গলবার দুপুর ১২টার দিকে নরসিংদী জেলা ও দায়রা জজ মো. শফিকুল করিম এ রায় ঘোষণা করেন।মৃত্যুদণ্ডাদেশ পাওয়া আসামিরা হলেন শাহীন মিয়া (৩৬) ও মো. আলী হোসেন (২৫)।বেকসুর খালাস পাওয়া ব্যক্তির নাম আক্তার হোসেন (৩৫)।বেলাব উপজেলার রমজান আলীর ছেলে কাজলকে গত বছরের ২০ জানুয়ারি পূর্বপরিকল্পিতভাবে পিটিয়ে আহত ও পরে জবাই করে হত্যা করা হয়।মামলার এজাহার ও আদালত সূত্রে জানা যায়, অটোরিকশা চালানোর পাশাপাশি আসামি শাহীনের সঙ্গে বিদেশে লোক পাঠানোর কাজ করতেন কাজল। হত্যাকাণ্ডের পাঁচ মাস আগে আলী ও আক্তার কাতার যাওয়ার জন্য কাজলের মাধ্যমে শাহীনকে দুই লাখ ১০ হাজার টাকা দেন। কিন্তু সময়মতো কাতার পাঠাতে ব্যর্থ হওয়ায় আলী ও আক্তারের স্বজনেরা কাজলকে চাপ দেন। কাজল চাপ দেন শাহীনকে। এ নিয়ে তাঁদের মধ্যে বিরোধ দেখা দেয়। এর ধারাবাহিকতায় শাহীন অন্যদের সঙ্গে মিলে কাজলকে হত্যার পরিকল্পনা করেন। গত বছরের ২০ জানুয়ারি রাত আটটার দিকে শাহীন ও আলী মুঠোফোনে কাজলকে ডেকে নিয়ে যান। রাত ১০টার দিকে তাঁকে পিটিয়ে ও জবাই করে হত্যা করা হয়। এ ঘটনায় নিহতের বড় ভাই গোলাপ মিয়া বাদী হয়ে শাহীন, আক্তার ও আলীকে আসামি করে একটি হত্যা মামলা দায়ের করেন। শাহীন ও আলী আদালতে হত্যার কথা স্বীকার করে জবানবন্দি দেন। মামলায় ছয়জনের সাক্ষ্য গ্রহণ শেষে আজ রায় দেন আদালত। আদালতে মামলার বাদী গোলাপ মিয়া বলেন, ‘আমি রায়ে সন্তুষ্ট।’
