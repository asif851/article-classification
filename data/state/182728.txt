
নীলফামারীর কিশোরগঞ্জ উপজেলায় এক স্কুলছাত্রীকে উত্ত্যক্ত করার দায়ে জিন্নুর চন্দ্র রায় (২৫) নামের এক যুবককে ভ্রাম্যমাণ আদালত ১৫ দিনের কারাদণ্ড দিয়েছেন। জেলা প্রশাসক কার্যালয়ের জ্যেষ্ঠ সহকারী কমিশনার ও নির্বাহী ম্যাজিস্ট্রেট খন্দকার মো. নাহিদ হাসান গত রোববার এ সাজা দেন। দণ্ডপ্রাপ্ত যুবক জিন্নুর কিশোরগঞ্জ উপজেলার বাহাগিলি ইউনিয়নের বৈরাগীপাড়া গ্রামের বাসিন্দা।থানা-পুলিশ সূত্র জানায়, জিন্নুর তাঁর এলাকার এক স্কুলছাত্রীকে গত রোববার বিকেলে উত্ত্যক্ত করছিলেন। এ সময় স্থানীয়রা তাঁকে আটক করে পুলিশে দেন। সন্ধ্যায় থানায় ভ্রাম্যমাণ আদালত বসিয়ে তাঁকে কারাদণ্ড দেন নির্বাহী ম্যাজিস্ট্রেট।
