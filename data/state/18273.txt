
খাগড়াছড়ির মাটিরাঙ্গা উপজেলার তাইন্দংয়ের ১৩টি পাহাড়ি গ্রামে হামলার ঘটনায় জড়িত ব্যক্তিদের গ্রেপ্তার, ক্ষতিগ্রস্তদের ক্ষতিপূরণ, পুনর্বাসনসহ নয় দফা দাবিতে গতকাল বুধবার মিছিল ও সমাবেশ হয়েছে। গণতান্ত্রিক যুব ফোরাম, হিল উইমেন্স ফেডারেশন ও পাহাড়ি ছাত্র পরিষদের উদ্যোগে খাগড়াছড়ি শহরে এসব কর্মসূচি পালন করা হয়।খাগড়াছড়ি সদরের স্বনির্ভর এলাকা থেকে গতকাল বেলা ১১টায় মিছিলটি শুরু হয়। মিছিলটি সদর উপজেলা পরিষদ কার্যালয় ও চেঙ্গী স্কয়ার হয়ে মহাজনপাড়া ঘুরে আবার চেঙ্গী স্কয়ারে এসে এক প্রতিবাদ সমাবেশে মিলিত হয়। গণতান্ত্রিক যুব ফোরামের খাগড়াছড়ি জেলা শাখার সভাপতি নিকোলাস চাকমার সভাপতিত্বে আয়োজিত সমাবেশে ইউনাইটেড পিপল্স ডেমোক্রেটিক ফ্রন্টের (ইউপিডিএফ) খাগড়াছড়ি সদর ইউনিটের সংগঠক চরণসিং তঞ্চঙ্গ্যা, গণতান্ত্রিক যুব ফোরামের কেন্দ্রীয় সদস্য জিকো ত্রিপুরা, হিল উইমেন্স ফেডারেশনের খাগড়াছড়ি জেলা শাখার সাধারণ সম্পাদক শিখা চাকমা, পাহাড়ি ছাত্র পরিষদের খাগড়াছড়ি জেলা শাখার সাধারণ সম্পাদক বিপুল চাকমা, সহসাধারণ সম্পাদক অঙ্কন চাকমা প্রমুখ বক্তৃতা করেন।বক্তারা বলেন, তাইন্দংয়ে সাম্প্রদায়িক হামলা ঘটনার ২৬ দিন পরও সরকার ক্ষতিগ্রস্তদের যথাযথ ক্ষতিপূরণ ও পুনর্বাসনে কার্যকর উদ্যোগ নেয়নি। ক্ষতিগ্রস্ত ব্যক্তিরা এখনো খোলা আকাশের নিচে মানবেতর জীবন যাপন করছে। সরকার ক্ষতিগ্রস্তদের জন্য এ পর্যন্ত যে পরিমাণ ত্রাণ দিয়েছে, তা চাহিদার তুলনায় অপ্রতুল। হামলায় যেসব শিক্ষার্থী ক্ষতিগ্রস্ত হয়েছে, তাদের প্রয়োজনীয় সহযোগিতা দেওয়া হয়নি।ক্ষতিগ্রস্তদের অপর দাবিগুলো হচ্ছে, হামলার ঘটনায় জড়িতদের দৃষ্টান্তমূলক শাস্তি, ক্ষতিগ্রস্তদের পর্যাপ্ত ত্রাণ সহায়তা প্রদান, হামলার ঘটনা তদন্তে বিচার বিভাগীয় তদন্ত কমিটি গঠন, হামলাকারীদের বিরুদ্ধে মাটিরাঙ্গা থানায় দায়ের করা মামলাটি চট্টগ্রামে দ্রুত বিচার ট্রাইব্যুনালে প্রেরণ।
