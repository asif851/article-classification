
জনতা ব্যাংকের সিনিয়র অফিসার পদে নিয়োগে লিখিত পরীক্ষার ফল প্রকাশসহ পরবর্তী কার্যক্রমে তিন মাসের নিষেধাজ্ঞা দিয়েছেন উচ্চ আদালত। এক রিট আবেদনের প্রাথমিক শুনানি নিয়ে আজ সোমবার হাইকোর্টের একটি দ্বৈত বেঞ্চ রুলসহ এ আদেশ দেন।
গত ২১ এপ্রিল ঢাকা বিশ্ববিদ্যালয়ের সমাজবিজ্ঞান অনুষদের অধীনে জনতা ব্যাংকের সিনিয়র অফিসার নিয়োগের লিখিত পরীক্ষা অনুষ্ঠিত হয়। ওই পরীক্ষায় প্রশ্নপত্র ফাঁসের অভিযোগ ওঠে। প্রশ্নপত্র ফাঁসের অভিযোগ তদন্ত ও ফলাফল বাতিলে নিষ্ক্রিয়তা চ্যালেঞ্জ করে ১৫ জন পরীক্ষার্থী গত সপ্তাহে রিটটি করেন। যা আজ শুনানির জন্য ওঠে।
আদালতে রিট আবেদনকারীদের পক্ষে শুনানি করেন আইনজীবী জ্যোতির্ময় বড়ুয়া। তিনি প্রথম আলোকে বলেন, ২১ এপ্রিল অনুষ্ঠিত হওয়া লিখিত পরীক্ষার ফল প্রকাশ ও পরবর্তী কার্যক্রমে তিন মাসের নিষেধাজ্ঞা দিয়েছেন হাইকোর্ট। পাশাপাশি প্রশ্নপত্র ফাঁসের অভিযোগ তদন্ত ও ফলাফল বাতিলে বিবাদীদের নিষ্ক্রিয়তা কেন অবৈধ হবে না, তা জানতে চেয়ে রুল দেওয়া হয়েছে। তিনি বলেন, অর্থসচিব, আইনসচিব, বাংলাদেশ ব্যাংকের গভর্নর, ঢাকা বিশ্ববিদ্যালয়ের উপাচার্য, বাংলাদেশ ব্যাংকার্স সিলেকশন কমিটির সভাপতিসহ সাত বিবাদীকে এ রুলের জবাব দিতে বলা হয়েছে।
