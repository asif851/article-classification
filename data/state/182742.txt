
কুষ্টিয়া কুমারখালী উপজেলার শিলাদহ ইউনিয়নের কসবা এলাকায় পদ্মানদীর পাড়ে পুলিশের সঙ্গে বন্দুকযুদ্ধে একজন নিহত হয়েছেন। আজ বৃহস্পতিবার রাত আড়াইটার দিকে এ ঘটনা ঘটে। নিহত শাহিন (৩২) কুমারখালী উপজেলার নূরপুর গ্রামের বাসিন্দা। শাহিন একটা হত্যা মামলার এজাহারভুক্ত আসামি ছিলেন।
কুমারখালী থানার ভারপ্রাপ্ত কর্মকর্তা (ওসি) আবদুল খালেক প্রথম আলোকে দেওয়া ভাষ্যমতে, গত রোববার সকালে কুমারখালী বাধবাজার এলাকায় কালী নদী থেকে প্রবাসী রাকিব হোসেনের হত্যা করা লাশ উদ্ধার করা হয়। ওই ঘটনার মূল পরিকল্পনাকারী দুজনসহ পাঁচজনকে গ্রেপ্তার করে ইতিমধ্যে কারাগারে পাঠানো হয়েছে। বৃহস্পতিবার রাত নয়টার দিকে মামলার এজাহারভুক্ত অন্যতম আসামি শাহিনকে লাহিনীপাড়া এলাকা থেকে গ্রেপ্তার করা হয়। তিনি জানান, তাঁর অন্য সহযোগীরা কসবা এলাকায় পদ্ম নদীর পাড়ে গোপন বৈঠক করছে। পরে তাঁকে নিয়ে রাত দুইটার দিকে সেখানে অভিযানে যাওয়া হয়। পুলিশের উপস্থিতি টের পেয়ে তারা গুলি ছোড়ে। পুলিশও পাল্টা গুলি চালায়। এ সময় শাহিন পালাতে গেলে গুলিবিদ্ধ হয়। তাকে উদ্ধার কুমারখালী উপজেলা স্বাস্থ্য কমপ্লেক্স নেওয়া হয়। সেখানে কর্তব্যরত চিকিৎসক তাকে মৃত ঘোষণা করেন।ওসি আরও জানান, ঘটনাস্থল থেকে একটি বিদেশি পিস্তল, গুলি ও রামদা উদ্ধার করা হয়েছে। পুলিশের কয়েকজন সদস্য আহত হয়েছেন। লাশ ময়নাতদন্তের জন্য কুষ্টিয়া জেনারেল হাসপাতালে পাঠানো হয়েছে।
