
অবশেষে নাটোরের গুরুদাসপুর উপজেলার নাজিরপুর ইউনিয়নের বৃন্দাবনপুর গ্রামের ২১টি পরিবারকে বিদ্যুতের সংযোগ দেওয়া হয়েছে। নাটোর পল্লীবিদ্যুৎ সমিতি-২ গুরুদাসপুর আঞ্চলিক কার্যালয়ের নাজিরপুর ইউনিয়নের দায়িত্বে থাকা লাইন টেকনিশিয়ান শামীমুল ইসলাম গত শনিবার সংযোগটি পুনঃস্থাপন করেন।বিদ্যুৎ সংযোগের বিষয়টি নিশ্চিত করে নাটোর পল্লীবিদ্যুৎ সমিতি-২-এর ডিজিএম আবদুল হালিম বলেন, শনিবার প্রথম আলোতে ‘দুপুরে বিদ্যুৎ-সংযোগ, সন্ধ্যায় সাংসদের নির্দেশে বিচ্ছিন্ন?’ শিরোনামে সংবাদ প্রকাশ হওয়ার পর সংশ্লিষ্ট দপ্তরসহ জনমনে ক্ষুব্ধ প্রতিক্রিয়া ছড়িয়ে পড়ে। পরে উপজেলা আওয়ামী লীগের সাধারণ সম্পাদক পৌর মেয়র শাহনেওয়াজ আলী তাঁর লোকবল নিয়ে তাঁকেসহ (আবদুল হালিম) নাজিরপুর ইউনিয়ন বিদ্যুৎ উপকেন্দ্রে সংযোগ পুনঃস্থাপনের জন্য চাপ সৃষ্টি করেন। পরিস্থিতি সামাল দিতে বিদ্যুতের সংযোগ পুনরায় দেওয়া হয়।এদিকে বিদ্যুতের সংযোগ পাওয়ায় সুবিধাভোগীরা উল্লাস প্রকাশ করেন। তাঁরা জনস্বার্থসংশ্লিষ্ট সংবাদ প্রকাশ করায় প্রথম আলোকে ধন্যবাদ জানান।
 
