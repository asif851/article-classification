
অবরোধ প্রত্যাহারের দাবিতে গতকাল বৃহস্পতিবার বিএনপির চেয়ারপারসন খালেদা জিয়ার গুলশান কার্যালয় ঘেরাওয়ের কর্মসূচি পালন করেছে সরকার-সমর্থক কয়েকটি সংগঠন। এগুলোর মধ্যে ‘খেটে খাওয়া নগরবাসী’র ব্যানারে প্রায় ৫০ জনের একটি দল ওই কার্যালয়ের ৫০ গজ দূরে সমবেত হয়ে বিক্ষোভ করেছে। তারা ওই কার্যালয় লক্ষ্য করে কয়েকটি ডিমও ছুড়ে মারে।সরকার-সমর্থক অন্য সংগঠনগুলোকে পুলিশ গুলশান ২ নম্বর গোলচত্বরের কাছেই আটকে দেয়। এগুলো সেখানেই সমাবেশ করে। এসব সংগঠনের মধ্যে রয়েছে বাংলাদেশ সড়ক পরিবহন শ্রমিক লীগ, মুক্তিযোদ্ধা প্রজন্ম লীগ, গার্মেন্টস শ্রমিক সমন্বয় পরিষদ, বাংলাদেশ মুক্তিযোদ্ধা সংসদের কেন্দ্রীয় কমান্ড কাউন্সিলের কয়েকজন সদস্য ও গুলশান থানা ছাত্রলীগ। গুলশান থানা যুবলীগ অবরোধবিরোধী মিছিল করে।গতকালও খালেদা জিয়া তাঁর গুলশান কার্যালয়েই অবস্থান করেন।‘খেটে খাওয়া নগরবাসী’র ব্যানারে আসা লোকজনকে দুপুর সোয়া ১২টার দিকে পুলিশ খালেদা জিয়ার কার্যালয়ের তিনটি বাড়ি আগেই আটকে দেয়। এতে তাঁরা সেখানেই (গুলশান মডেল কলেজের সামনে) বিক্ষোভ করেন। তাঁদের হাতে ছিল কোদাল ও ঝুড়ি। তাঁরা ‘ভাত চাই, কাপড় চাই’, ‘পেটে লাথি মেরো না, তুলে নাও অবরোধ’, ‘আমার বাবাকে পুড়িয়ে মারা হলো কেন?’ বলে স্লোগান দিতে থাকেন। তাঁরা কার্যালয়ে গিয়ে খালেদা জিয়ার সঙ্গে কথা বলার সুযোগ দিতে পুলিশকে অনুরোধ করেন। পুলিশ তা দেয়নি। বিক্ষোভকারীদের এক পাশে কয়েকজন যুবককে দেখা যায়। জানতে চাইলে ওই যুবকদের একজন নিজেকে গুলশান থানা ছাত্রলীগের কর্মী দাবি করেন। এ সময় সঙ্গীরা তাঁকে নিয়ে দ্রুত স্থান ত্যাগ করেন।বিক্ষোভের নেতৃত্বে থাকা একজন নিজেকে সুমন ও ‘লেবারসর্দার’ বলে পরিচয় দেন। তিনি প্রথম আলোকে বলেন, তাঁর বাসা উত্তর বাড্ডায়। ৬ জানুয়ারি অবরোধ শুরুর পর থেকে মাত্র তিন দিন কাজ পেয়েছেন। নিজেদের সর্দার বাবুল ও হালিম পরিচয় দেওয়া দুজনও একই কথা বললেন। হেলাল নামের এক শ্রমিক বললেন, সর্দার আসতে বলায় তিনি এসেছেন। তিনি জুরাইনে থাকেন। জানালেন, এখন প্রতিদিন কাজ পাচ্ছেন না। জমানো টাকা খরচ করতে হচ্ছে।ওই বিক্ষোভকারীদের প্রায় সবাই মিরপুর, বাড্ডা, জুরাইন ও নর্দা থেকে এসেছেন বলে জানান।বেলা একটার দিকে পুলিশ ওই বিক্ষোভকারীদের সেখান থেকে সরিয়ে দেয়। তাঁরা মিছিল করে গুলশান-২ গোলচত্বরের দিকে চলে যান।বিভিন্ন সংগঠনের কর্মসূচি থাকায় গতকাল খালেদা জিয়ার কার্যালয়ের সামনে অতিরিক্ত পুলিশ মোতায়েন করা হয়। গুলশান ২ নম্বর সড়কের দুই প্রান্তে পুলিশ ব্যারিকেড দিয়ে রাখে। সেখানে পুলিশের জলকামান, রায়ট কার ও প্রিজন ভ্যান রাখা হয়। এতে প্রায় দুই ঘণ্টা গুলশান ২ নম্বরে যানবাহন চলাচল সীমিত ছিল। গুলশান থানার পরিদর্শক (তদন্ত) ফিরোজ আহমেদ বলেন, নিরাপত্তার জন্য যা যা দরকার, সবই তাঁরা করেছেন।বিক্ষোভকারীরা চলে গেলে বেলা একটার দিকে ওই কার্যালয়ের সামনে থেকে অতিরিক্ত পুলিশ সরিয়ে নেওয়া হয়।দুপুর পৌনে ১২টার দিকে গোলচত্বরের কাছে একটি গাড়ির চাকা ফেটে যায়। ওই শব্দকে বোমা বিস্ফোরণের শব্দ মনে করে গার্মেন্টস শ্রমিক সমন্বয় পরিষদের ব্যানারে আসা লোকজন দ্রুত ওই স্থান ত্যাগ করে।গুলশান ২ নম্বর গোলচত্বর থেকে খালেদা জিয়ার বাসভবনে যাওয়ার পথে গুলশান অ্যাভিনিউয়ে বেলা সাড়ে ১১টার দিকে অবস্থান নেয় মুক্তিযোদ্ধা সংসদ। সংসদের ভাইস চেয়ারম্যান ইসমত কাদির গামা বলেন, অবিলম্বে অবরোধ কর্মসূচি প্রত্যাহার করা না হলে তাঁরা খালেদা জিয়ার বাসভবন ও কার্যালয় অবরোধ করবেন। অবরোধ, হরতালে হতাহত ব্যক্তিদের ক্ষতিপূরণ দেওয়ারও দাবি জানান তিনি। দুপুর ১২টার দিকে তাঁরা কর্মসূচি শেষ করেন।অন্যান্য সংগঠনও দুপুর ১২টা থেকে সোয়া ১২টার মধ্যে কর্মসূচি শেষ করে চলে যায়।সড়ক পরিবহন শ্রমিক লীগ বেলা সাড়ে ১১টার দিকে গোলচত্বরের কাছে সমাবেশ করে। সমাবেশে বলা হয়, ২৪ জানুয়ারির মধ্যে খালেদা জিয়াকে গ্রেপ্তার করা না হলে পরদিন তারা সকাল ১০টা থেকে বিকেল ৪টা পর্যন্ত জাতীয় প্রেসক্লাবের সামনে অনশন করবে।
