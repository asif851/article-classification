
মুক্তিযুদ্ধকালে মানবতাবিরোধী অপরাধের দায়ে মৃত্যুদণ্ডাদেশ বহালের রায় পুনর্বিবেচনা (রিভিউ) চেয়ে জামায়াতে ইসলামীর সহকারী সেক্রেটারি জেনারেল মুহাম্মদ কামারুজ্জামানের করা আবেদনের ওপর আগামী ১ এপ্রিল শুনানি হবে।প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের আপিল বিভাগের বেঞ্চ আজ সোমবার এ তারিখ ধার্য করেন। বেঞ্চের অপর সদস্যরা হলেন বিচারপতি মো. আবদুল ওয়াহহাব মিঞা, বিচারপতি হাসান ফয়েজ সিদ্দিকী ও বিচারপতি এ এইচ এম শামসুদ্দিন চৌধুরী।মৃত্যুদণ্ডাদেশ বহাল রেখে আপিল বিভাগের দেওয়া রায় পুনর্বিবেচনা চেয়ে ৫ মার্চ সুপ্রিম কোর্টের সংশ্লিষ্ট শাখায় আবেদন করেন কামারুজ্জামান। ওই দিন শুনানির দিন ধার্যের জন্য চেম্বার বিচারপতির আদালতে আবেদন করে রাষ্ট্রপক্ষ।শুনানি নিয়ে চেম্বার বিচারপতি হাসান ফয়েজ সিদ্দিকী ৮ মার্চ আদেশের তারিখ ধার্য করেন। গতকাল চেম্বার বিচারপতি পুনর্বিবেচনার আবেদন আপিল বিভাগের কার্যতালিকায় অন্তর্ভুক্ত করার আদেশ দেন। এদিকে চার সপ্তাহ সময় চেয়ে শুনানি মুলতবির জন্য গতকাল আবেদন করে আসামিপক্ষ।পুনর্বিবেচনা ও মুলতবি—দুটি আবেদনই আদেশের জন্য প্রধান বিচারপতির নেতৃত্বাধীন চার সদস্যের আপিল বিভাগের বেঞ্চের আজকের কার্যতালিকায় এলে শুনানির জন্য ১ এপ্রিল তারিখ ধার্য করেন আদালত।২০১৩ সালের ৯ মে আন্তর্জাতিক অপরাধ ট্রাইব্যুনাল-২ কামারুজ্জামানকে মৃত্যুদণ্ডাদেশ দেন। গত বছরের ৩ নভেম্বর আপিল বিভাগ সংখ্যাগরিষ্ঠ মতের ভিত্তিতে তাঁর মৃত্যুদণ্ড বহাল রেখে রায় দেন।গত ১৮ ফেব্রুয়ারি আপিল বিভাগের পূর্ণাঙ্গ রায় প্রকাশিত হয়। পরদিন ট্রাইব্যুনাল-২ মৃত্যু পরোয়ানায় সই করে ঢাকা কেন্দ্রীয় কারাগারে পাঠালে সেখানে কামারুজ্জামানকে তা পড়ে শোনানো হয়। রায় পুনর্বিবেচনা চেয়ে ৫ মার্চ আবেদন করেন কামারুজ্জামান।
