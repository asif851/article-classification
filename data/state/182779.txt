
মিয়ানমারের রাখাইন রাজ্যের রোহিঙ্গাদের সাম্প্রতিক সমস্যা যুক্তরাষ্ট্রকে যথেষ্ট উদ্বিগ্ন করে তুলেছে। তাই সমস্যাটির সমাধানে বাংলাদেশসহ সমমনা সব দেশকে নিয়ে কাজ করতে আগ্রহী যুক্তরাষ্ট্র।আজ সোমবার ঢাকায় নিযুক্ত মার্কিন রাষ্ট্রদূত মার্শা বার্নিকাট ডিকাব টক অনুষ্ঠানে এ মন্তব্য করেন।রোহিঙ্গা সমস্যার কারণে বাংলাদেশ-মিয়ানমার সম্পর্কের ওপর প্রভাব নিয়ে পররাষ্ট্রমন্ত্রী আবুল হাসান মাহমুদ আলী গত সপ্তাহে ঢাকায় বিদেশি কূটনীতিকদের জানিয়েছিলেন। ওই ব্রিফিংয়ে পররাষ্ট্রমন্ত্রী রোহিঙ্গা সমস্যা সমাধানে মিয়ানমারের ওপর চাপ দিতে আন্তর্জাতিক সহায়তা চেয়েছিলেন।মার্শা বার্নিকাট বলেন, ‘রাখাইন রাজ্যে সাম্প্রতিক অভিযানের পর সেখানে মানবিক সহায়তা কার্যক্রম পুরোপুরি বন্ধ হয়ে গেছে। কাজেই সেখানে কী ঘটছে, তা আমরা জানি না। এ কারণে সেখানকার সমস্যা সমাধানের জন্য একটি পূর্ণাঙ্গ, স্বচ্ছ ও আনুষ্ঠানিক তদন্ত হওয়া প্রয়োজন।’
বাংলাদেশের পরবর্তী নির্বাচন কমিশন গঠন নিয়ে জানতে চাইলে মার্শা বার্নিকাট বলেন, ‘আমাদের প্রত্যাশা থাকবে বাংলাদেশের পরবর্তী নির্বাচন কমিশনটি একটি নিরপেক্ষ, শক্তিশালী ও দল নিরপেক্ষ হবে; যা একটি বিশ্বাসযোগ্য নির্বাচন পরিচালনা করতে পারবে।’
ডিকাব সভাপতি আঙ্গুর নাহার মন্টির সঞ্চালনায় অনুষ্ঠানে স্বাগত বক্তৃতা করেন সংগঠনের সাধারণ সম্পাদক পান্থ রহমান।
