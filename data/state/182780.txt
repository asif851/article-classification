
মোবাইল ইন্টারনেটের গতি সকালে এক ঘণ্টা কমিয়ে দিতে নির্দেশ দেওয়া হয়েছে। বাংলাদেশ টেলিযোগাযোগ নিয়ন্ত্রণ কমিশন (বিটিআরসি) মোবাইল ফোন অপারেটর প্রতিষ্ঠানগুলোকে এ-সংক্রান্ত নির্দেশ দিয়ে আজ রোববার সকালে চিঠি পাঠিয়েছে। এসএসসি পরীক্ষার প্রশ্নফাঁস ঠেকাতে এ উদ্যোগ বলে সংশ্লিষ্টরা মনে করছেন।
বিটিআরসি ও মোবাইল ফোন অপারেটর সূত্র জানায়, সকাল ১০টা থেকে বেলা ১১টা পর্যন্ত ইন্টারনেটের গতি কম রাখতে বলা হয়েছে।
১ ফেব্রুয়ারি থেকে শুরু হয়েছে এসএসসি ও সমমানের পরীক্ষা। এবার পরীক্ষায় ২০ লাখ ৩১ হাজার ৮৯৯ জন শিক্ষার্থী অংশ নিচ্ছে। কিন্তু বিভিন্ন সামাজিক যোগাযোগমাধ্যমে ফাঁস হওয়া প্রশ্ন ছড়িয়ে পড়ছে আর শিক্ষার্থীরা খুব সহজেই তা মোবাইলের মাধ্যমে পেয়ে যাচ্ছে।
বাংলা প্রথম ও দ্বিতীয় পত্র, ইংরেজি প্রথম ও দ্বিতীয় পত্র এবং ধর্ম বিষয়ের পর গতকাল গণিতের প্রশ্নপত্রও ফাঁস হয়।
এসএসসি পরীক্ষার প্রশ্নফাঁসের সঙ্গে জড়িত থাকার সন্দেহে গতকাল রাজধানীতে ১৪ জন আটক হয়েছে। রাজধানীর বিভিন্ন এলাকা থেকে তাদের আটক করা হয়।
ঢাকা মহানগর পুলিশের গোয়েন্দা শাখা (ডিবি) উত্তরের একটি দল তাদের আটক করে। ডিবির পক্ষ থেকে গণমাধ্যমে পাঠানো এক খুদে বার্তায় এ তথ্য জানানো হয়। বেলা সাড়ে ১১টার পর ডিএমপির মিডিয়া সেন্টারে এ বিষয়ে বিস্তারিত ব্রিফ করা হবে।
প্রথম দুদিনের পরীক্ষার প্রশ্নপত্র ফাঁসের পর ব্যাপক সমালোচনার মুখে ৪ ফেব্রুয়ারি শিক্ষা মন্ত্রণালয় একটি আন্তমন্ত্রণালয় কমিটি গঠন করেছিল। কিন্তু সেই কমিটি এখনো কাজই শুরু করেনি। ফাঁস হওয়া বিষয়ের পরীক্ষা বাতিল হবে কি না, তা এই কমিটির দেখার কথা। শিক্ষা মন্ত্রণালয়ের মাধ্যমিক ও উচ্চশিক্ষা বিভাগকে এই কমিটির কার্যপরিধি ঠিক করে দেওয়ার কথা।
কমিটির প্রধান কারিগরি ও মাদ্রাসা বিভাগের সচিব মো. আলমগীর গতকাল রাতে প্রথম আলোকে বলেন, তিনি এখনো কমিটির আদেশই পাননি।
