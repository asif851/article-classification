
আওয়ামী লীগের সাধারণ সম্পাদক ওবায়দুল কাদের বলেছেন, নির্বাচন কমিশন গঠনের লক্ষ্যে রাষ্ট্রপতির গঠিত সার্চ কমিটির ব্যাপারে বিদেশিদের নাক গলানোর কিছু নেই। দেশের অভ্যন্তরীণ বিষয়ে বাইরের কারও হস্তক্ষেপ করার অধিকার নেই।
বগুড়ার আলতাফুন্নেছা খেলার মাঠে গতকাল শুক্রবার বিকেলে জেলা আওয়ামী লীগ আয়োজিত কর্মী সমাবেশে প্রধান অতিথির বক্তব্যে ওবায়দুল কাদের এসব কথা বলেন।
সেতুমন্ত্রী ওবায়দুল কাদের বলেন, ‘সার্চ কমিটিতে আওয়ামী লীগের কোনো নেতা এসেছেন? তারপরও বিএনপি বিদেশিদের কাছে নালিশ করেছে। এখন আবার বলে, বিদেশিরা সার্চ কমিটি নিয়ে রাষ্ট্রপতির সঙ্গে দেখা করতে চায়। সাড়া মেলেনি।’
বগুড়া জেলা আওয়ামী লীগের সভাপতি মমতাজ উদ্দিনের সভাপতিত্বে কর্মিসভায় অন্যান্যের মধ্যে কেন্দ্রীয় আওয়ামী লীগের যুগ্ম সাধারণ সম্পাদক জাহাঙ্গীর কবির নানক, বস্ত্র ও পাট প্রতিমন্ত্রী মির্জা আজম, কেন্দ্রীয় আওয়ামী লীগের সাংগঠনিক সম্পাদক খালিদ মাহমুদ চৌধুরী প্রমুখ উপস্থিত ছিলেন।
প্রথম আলোর সিরাজগঞ্জ প্রতিনিধি জানান, গতকাল সকালে সেতুমন্ত্রী ওবায়দুল কাদের সিরাজগঞ্জের কড্ডার মোড়ে এক পথসভায় বলেন, বিএনপির রাজনীতি এখন প্রেস ব্রিফিংনির্ভর। দলীয় কার্যক্রম পুরোপুরি নালিশ পার্টিতে পরিণত হয়েছে।
ওবায়দুল কাদের বলেন, নির্বাচন কমিশনের সার্চ কমিটি গঠন নিয়ে বিএনপির আন্দোলনের হুংকারে অতীতের মতো মরা গাঙে জোয়ার আসবে না। বিএনপির দেশবিরোধী কর্মকাণ্ড আর জ্বালাও-পোড়াও এবং হত্যাযজ্ঞ তাদের এই পরিণতিতে এনেছে বলেও তিনি মন্তব্য করেন।  
ওবায়দুল কাদের দলীয় নেতা-কর্মীদের ক্ষমতার দাপট না দেখানোর এবং মানুষের সঙ্গে ভালো ব্যবহার করারও আহ্বান জানান।
 
