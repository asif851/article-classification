
গাজীপুর সিটি করপোরেশনের নির্বাচনে সেনাবাহিনী মোতায়েনের দাবি জানিয়েছেন বিএনপির দলীয় প্রার্থী হাসান উদ্দিন সরকার। আজ সোমবার সকালে গাজীপুরের টঙ্গীতে নিজের বাড়িতে এক সংবাদ সম্মেলনে এ দাবি জানান হাসান সরকার।
হাসান সরকার বলেন, ‘স্থানীয় সরকার নির্বাচনগুলোতে ভোটের আগের রাতে ব্যালট পেপারে সিল মেরে ব্যালট বাক্স ভর্তি করা, ভোট ডাকাতি, ব্যালট পেপার ছিনতাই, ক্যাডারদের অস্ত্রের মহড়াসহ সব ভোটকেন্দ্র দখল করে প্রকাশ্যে সিল দেওয়ার ঘটনা ঘটেছে। এই নির্বাচনেও যেন এসব ঘটনার পুনরাবৃত্তি না ঘটে, এ জন্য নির্বাচনের সঙ্গে জড়িত কর্মকর্তাদের নিরপেক্ষ দায়িত্ব পালনের আহ্বান জানাচ্ছি।’বিএনপির প্রার্থী বলেন, ‘নির্বাচন কমিশন এবং আইনশৃঙ্খলা রক্ষাবাহিনীর নির্বাচন সুষ্ঠু ও নিরপেক্ষ করার জন্য সন্ত্রাস দমন, অবৈধ অস্ত্র উদ্ধার ও তালিকাভুক্ত চিহ্নিত সন্ত্রাসীদের গ্রেপ্তারের পদক্ষেপ গ্রহণ করতে হবে। বিএনপি তথা ২০-দলীয় ঐক্যজোটের ধানের শীষ প্রতীকের নেতা, কর্মী ও সমর্থকদের অহেতুক মিথ্যা মামলা দিয়ে হয়রানি না করার আহ্বান জানান তিনি। হাসান সরকার বলেন, প্রচারকাজে উভয় দলের প্রার্থীদের জন্য লেভেল প্লেয়িং ফিল্ড তৈরি করতে হবে।
সংবাদ সম্মেলনে উপস্থিত ছিলেন বিএনপি গাজীপুর জেলা বিএনপির সভাপতি ফজলুল হক মিলন, সাধারণ সম্পাদক কাজী ছাইয়েদুল আলম, বিএনপি নেতা সালাউদ্দিন সরকার, শওকত হোসেন সরকার প্রমুখ।
