
সকালে খুলনা থেকে যাত্রা শুরু করা মৈত্রী এক্সপ্রেস-২ নামের ট্রেনটি কলকাতায় পৌঁছে গেছে। স্থানীয় সময় শনিবার বিকেল পৌনে ৫টায় ট্রেনটি কলকাতা স্টেশনে পৌঁছে। ভারতীয় রেলের কর্মকর্তারা বাংলাদেশের অতিথিদের স্বাগত জানান। এ সময় কলকাতা স্টেশনে আয়োজিত এক অনুষ্ঠানে রেল যোগাযোগের মাধ্যমে দুই দেশের বন্ধুত্বকে আরও জোরদার করার প্রত্যয় ঘোষণা করা হয়।
শনিবার সকালে এক ইঞ্জিনযুক্ত পাঁচ কামড়ার ট্রেনটি খুলনা রেল স্টেশন থেকে ছেড়ে আসে। ট্রেনটি দুপুরে ভারতের পেট্রাপোল স্টেশনে ঢুকলে সেখানে শত শত মানুষ ট্রেনটিকে স্বাগত জানায়। ট্রেনে আসেন বাংলাদেশের স্বরাষ্ট্র, পররাষ্ট্র, রেল মন্ত্রণালয় এবং প্রশাসনের ৩৬ জন কর্মকর্তা।
আজ দুপুরে দিল্লিতে বাংলাদেশের প্রধানমন্ত্রী শেখ হাসিনা ও ভারতের প্রধানমন্ত্রী নরেন্দ্র মোদি রিমোট কন্ট্রোলের মাধ্যমে এই ট্রেন যাত্রার সূচনা করেন।
ভারত-বাংলাদেশের মৈত্রী বন্ধন আরও দৃঢ় করতে খুলনা-কলকাতার মধ্যে ৫২ বছর পর আজ শনিবার আবার পরীক্ষামূলক যাত্রীবাহী ট্রেন চালু হলো। কলকাতা-খুলনার মধ্যে চলাচলকারী মৈত্রী এক্সপ্রেস-২ ট্রেনটি চলবে বেনাপোল-পেট্রাপোল সীমান্ত দিয়ে যশোর হয়ে খুলনা। ১৯৬৫ সালে ভারত-পাকিস্তান যুদ্ধের পর খুলনা-কলকাতার মধ্যে চলাচলকারী ট্রেনটি বন্ধ হয়ে যায়।
এর আগে ঢাকা-কলকাতার মধ্যে ২০০৮ সালের ১৪ এপ্রিল বাংলা নববর্ষের প্রথম দিন থেকে চালু হয়েছিল যাত্রীবাহী আন্তর্জাতিক ট্রেন মৈত্রী এক্সপ্রেস। কলকাতা-ঢাকার মধ্যে চলাচলকারী মৈত্রী এক্সপ্রেস ট্রেনটি গেদে-দর্শনা সীমান্ত হয়ে যমুনা সেতু পার হয়ে ঢাকা ক্যান্টনমেন্ট রেল স্টেশনে যাচ্ছে।
