
প্রচণ্ড রোদের তাপ থেকে রক্ষা পেতে পুকুরে ঝাঁপ আর ডুবসাঁতার, সে তো গ্রামবাংলার পরিচিত দৃশ্য।ঘাম ছড়ানো গরম থেকে রক্ষা পাওয়ার এ মুহূর্তে অনেকেরই কৈশোরের স্মৃতিকে উসকে দিতে পারে। কিন্তু বাতাসে পানি যখন জলীয় বাষ্প হয়ে বাসা বাঁধে তখন নগরজীবনে গরমের কষ্ট বাড়ে। আবহাওয়ার এমনই নিয়ম।তিন-চার দিন ধরে দেশের বিভিন্ন স্থানে যে দখিনা বাতাস বইছে, তার সঙ্গে প্রচুর জলীয় বাষ্পও ঢুকছে। সারা দিন ধরে সূর্যের যে তাপ পড়ছে তা ধরে রাখছে জলীয় বাষ্প। ফলে গরমে অস্বস্তির পরিমাণ দ্বিগুণ হয়ে গায়ে লাগছে।এদিকে ১৭ দিন ধরে দেশের বিভিন্ন এলাকায় যে তাপপ্রবাহটি ঘুরছে তা এত দিন মৃদু থেকে মাঝারি চেহারা নিয়েই ছিল। গতকাল শনিবার তা রাজশাহীতে প্রচণ্ড আর দেশের অন্যান্য অঞ্চলে মাঝারি তাপপ্রবাহে রূপ নিয়েছে। তবে এক সপ্তাহ ধরে সিলেটে যে তুমুল বৃষ্টি হচ্ছে তা গতকালও হয়েছে। সামান্য বৃষ্টি হয়েছে পাশের জেলা মৌলভীবাজারেও। কিছুটা বৃষ্টি হয়েছে চট্টগ্রাম ও কক্সবাজারে।কয়েক দিন ধরে দেশের সর্বোচ্চ তাপমাত্রা ছিল চুয়াডাঙ্গা জেলায়। গতকাল রাজশাহী জেলা দখল করেছে চুয়াডাঙ্গার স্থান। ওই জেলায় গতকাল তাপমাত্রা ছিল ৪০ দশমিক ২ ডিগ্রি সেলসিয়াস। আর ঢাকার সর্বোচ্চ তাপমাত্রা ছিল ৩৬ দশমিক ৪ ডিগ্রি সেলসিয়াস। এদিকে সিলেট, কক্সবাজার, চট্টগ্রাম ও মৌলভীবাজারে বৃষ্টি হলেও সেখানে তাপমাত্রা যে খুব একটা কমেছে, তা নয়।আবহাওয়া অধিদপ্তরের পূর্বাভাস বলছে, আজও রাজশাহী বিভাগের ওপর দিয়ে প্রচণ্ড তাপপ্রবাহ বয়ে যাবে। ঢাকা, ফরিদপুর, গোপালগঞ্জ, টাঙ্গাইল জেলা এবং খুলনা বিভাগের ওপর দিয়ে মৃদু থেকে মাঝারি তাপপ্রবাহ বয়ে যেতে পারে। আজও যথারীতি সিলেট বিভাগের বেশ কয়েকটি স্থানে ভারী বৃষ্টি এবং চট্টগ্রাম বিভাগের দু-একটি স্থানে হালকা বৃষ্টি হতে পারে। সারা দেশের আবহাওয়া প্রধানত শুষ্ক থাকতে পারে।আবহাওয়া অধিদপ্তরের আবহাওয়াবিদ আবুল কালাম মল্লিক প্রথম আলোকে বলেন, আগামীকাল (আজ) পর্যন্ত তাপপ্রবাহ অব্যাহত থাকতে পারে।
