
রাজধানীর দক্ষিণ কেরানীগঞ্জের খাজা নগর এলাকায় গায়ে আগুন ধরিয়ে আত্মহত্যার চেষ্টা করা গৃহবধূ মারা গেছেন। আজ শনিবার সন্ধ্যা সাতটা ৫০ মিনিটে ঢাকা মেডিকেল কলেজ হাসপাতালে চিকিৎসাধীন অবস্থায় তিনি মারা যান।
নিহত গৃহবধূর নাম আইরিন আক্তার (২২)। তিনি দক্ষিণ কেরানীগঞ্জের খাজানগর ইস্পাহানি কলোনির একটি বাসায় স্বামীসহ ভাড়া থাকতেন।
আইরিনের মৃত্যুর পর দক্ষিণ কেরানীগঞ্জ থানার উপপরিদর্শক (এসআই) আমিনুল ইসলাম তাঁর স্বামী আসাদুজ্জামান জিকোকে (৩০) আটক করেন। এ ঘটনায় দক্ষিণ কেরানীগঞ্জ থানায় আইরিনের চাচা মো. জাহাঙ্গীর মামলা করবেন বলে জানিয়েছেন।
দুপুরে ঢাকা মেডিকেল কলেজ হাসপাতালে আইরিনের মা তাসলিমা বলেন, আজ সকাল পৌনে ১০টার ঘরের দরজা বন্ধ করে গায়ে কেরোসিন ঢেলে আগুন জ্বালিয়ে আত্মহত্যার চেষ্টা করেন আইরিন। এর কারণ হিসেবে পারিবারিক কলহের কথা উল্লেখ করেন তিনি।
মৃত্যুর আগে আইরিন ঢাকা মেডিকেল কলেজ হাসপাতালের বার্ন ইউনিটে চিকিৎসাধীন ছিলেন। আগুনে তাঁর শরীরের প্রায় ৯৩ শতাংশ পুড়ে গিয়েছিল।
