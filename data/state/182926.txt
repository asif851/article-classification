
আঙুলের ছাপ পদ্ধতিতে চলমান সিম নিবন্ধন কার্যক্রমে সমস্যায় পড়লে জাতীয় পরিচয় নিবন্ধন অনুবিভাগের (এনআইডি) ১৬১০৩ নম্বরে ফোন দিলে সমাধান পাওয়া যাবে। নিবন্ধনে আগামী কয়েক দিনে জ্যেষ্ঠ নাগরিকেরা অগ্রাধিকার পাবেন।
আজ রোববার সচিবালয়ে সিম নিবন্ধনের অগ্রগতি সম্পর্কে আয়োজিত এক সংবাদ সম্মেলনে ডাক ও টেলিযোগাযোগ প্রতিমন্ত্রী তারানা হালিম এ তথ্য জানান। আঙুলের ছাপ না মেলাসহ যাবতীয় সমস্যার সমাধান ওই নম্বরে পাওয়া যাবে বলে তিনি জানান।  সংবাদ সম্মেলনে জানানো হয়, গতকাল শনিবার পর্যন্ত বায়োমেট্রিক পদ্ধতিতে ১০ কোটি ৯ লাখ সিমের পুনর্নিবন্ধন সম্পন্ন হয়েছে। এই কার্যক্রম ৩১ মে শেষ হচ্ছে।
প্রতিমন্ত্রী জোর দিয়ে বলেন, ৩১ মের পর সিম নিবন্ধনের সময় আর বাড়ানো হবে না। এই কদিন দেশের জ্যেষ্ঠ নাগরিকেরা অগ্রাধিকার পাবেন।
সংবাদ সম্মেলনে বাংলাদেশ টেলিযোগাযোগ নিয়ন্ত্রণ কমিশন, এনআইডি ও মোবাইল ফোন অপারেটর কোম্পানির ঊর্ধ্বতন কর্মকর্তারা উপস্থিত ছিলেন।
