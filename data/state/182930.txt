
বিএনপির নেতা-কর্মীদের বিরুদ্ধে ‘মিথ্যা’ মামলার সংখ্যা এক লাখের বেশি ছাড়িয়ে গেছে বলে দাবি করেছেন দলটির মহাসচিব মির্জা ফখরুল ইসলাম আলমগীর।
আজ বৃহস্পতিবার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে মির্জা ফখরুল এই দাবি করেন।
বিএনপির মহাসচিব বলেন, দলের শীর্ষ নেতাদের কারও বিরুদ্ধে মনে হয় ২৫টির কম মামলা নেই।
 
মির্জা ফখরুলের ভাষ্য, সরকার মিথ্যা মামলাকে অস্ত্র হিসেবে ব্যবহার করে বিরোধী দলকে অকার্যকর করার চেষ্টা করছে।
বিএনপির মহাসচিবের দাবি, সরকার গণতন্ত্র ধ্বংসের লক্ষ্য স্থির করেছে। তারা বিরোধী দলকে পুরোপুরি নিস্তব্ধ করে দিতে চায়। এ জন্য তারা মামলাকে বড় অস্ত্র হিসেবে বেছে নিয়েছে। এর প্রধান কারণ সরকার জনবিচ্ছিন্ন হয়ে গেছে। জনগণের প্রতি তাদের কোনো আস্থা নেই।  বিএনপির জ্যেষ্ঠ যুগ্ম মহাসচিব রুহুল কবির রিজভীর বিরুদ্ধে গ্রেপ্তারি পরোয়ানা জারির বিষয়ে মির্জা ফখরুল বলেন, তাঁকে (রিজভী) উদ্দেশ্যমূলকভাবে হয়রানি করতে এমনটা করা হয়েছে।
