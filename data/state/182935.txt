
বিএনপি চেয়ারপারসন খালেদা জিয়ার মামলার রায়কে কেন্দ্র করে ৮ ফেব্রুয়ারি রাজপথে থাকার ঘোষণা দিয়েছে বিএনপি ও ২০-দলীয় জোটের শরিক দল। আজ এক সমাবেশে বিএনপি নেতারা এ ঘোষণা দেন।
আজ শুক্রবার সকালে জাতীয় প্রেসক্লাবে ‘প্রতিবাদী যুব সমাবেশ’–এর আয়োজন করে স্বাধীনতা ফোরাম। খালেদা জিয়ার বিরুদ্ধে রাজনৈতিক প্রতিহিংসা এবং গণগ্রেপ্তার বন্ধের দাবিতে এ সমাবেশ হয়।
সমাবেশে বিএনপির যুগ্ম মহাসচিব সৈয়দ মোয়াজ্জেম হোসেন আলাল বলেন, ‘বড় কারাগার থেকে ছোট কারাগারে যেদিন নেত্রীকে নেওয়া হবে, সেদিন যে যার অবস্থান থেকে দায়িত্ব পালন করবে।’ খালেদা জিয়ার বিরুদ্ধে মিথ্যা মামলা চলছে অভিযোগ করে বিএনপির এই নেতা বলেন, ফারমার্স ব্যাংক থেকে জনগণের জন্য জলবায়ু তহবিলের ৫০০ কোটি টাকা মহীউদ্দীন আলমগীর আত্মসাৎ করলেও কোনো মামলা হয়নি। আওয়ামী লীগের কোনো নেতা–কর্মীরই দুর্নীতির বিরুদ্ধে ব্যবস্থা নেওয়া হয় না। কিন্তু আওয়ামীবিরোধী হলেই গ্রেপ্তার এ হয়রানি কার হয়। প্রধানমন্ত্রীর সিলেট সফর নিয়ে সৈয়দ মোয়াজ্জেম বলেন, আত্মবিশ্বাস কমে যাওয়ার কারণে জনগণকে দিয়ে ভোটের ওয়াদা করাতে হয়।
স্বাধীনতা ফোরামের সভাপতি আবু নাসের মুহাম্মদ রহমতুল্লাহ বলেন, রায়ের দিন খালেদা জিয়ার জন্য মানুষ রাজপথে দাঁড়িয়ে থাকবে। তিনি আশা প্রকাশ করেন, সরকার বাধা দেবে না। তিনি আরও বলেন, সরকার আতঙ্ক সৃষ্টির জন্য গণগ্রেপ্তার শুরু করেছে। সরকারকে প্রতিহিংসা ও ষড়যন্ত্র বন্ধ করে সুষ্ঠু নির্বাচন দেওয়ার আহ্বান জানান। আবু নাসের বলেন, অবস্থা যেদিকে যাচ্ছে, তাতে সামনের পরিস্থিতি সরকার সামাল দিতে পারবে না।
অনুষ্ঠানে আরও বক্তব্য দেন বিএনপির স্বনির্ভরবিষয়ক সম্পাদক শিরিন সুলতানা, বিএনপির কেন্দ্রীয় সহসাংগঠনিক সম্পাদক আবদুস সালাম আজাদ প্রমুখ।
