
সিলেটের ওসমানীনগর উপজেলায় কুশিয়ারা নদীর বাঁধ ভেঙে ১৭টি গ্রামের অন্তত ২৫ হাজার মানুষ পানিবন্দী হয়ে পড়েছে। স্থানীয় ব্যক্তিদের অভিযোগ, কয়েক দিন ধরে টানা বৃষ্টিতে নদীর পানি বেড়ে গিয়েছিল। এ কারণে বাঁধটি দুর্বল হওয়ায় গত সোমবার মধ্য রাতে এটি ভেঙে গিয়ে পানি ঢুকেছে।স্থানীয় প্রশাসন ও এলাকাবাসী জানান, উপজেলার সুরিকোনা, ইসলামপুর, দক্ষিণ কালনী চর, উত্তর কালনী চর, পূর্ব কালনীচর, সুন্দিখলা, সম্মানপুর, মোকামপাড়া, রহমতপুর, চাতলপাড়, পূর্ব সুন্দিখলা, সাদিপুর, সৈয়দপুর, লামা তাজপুর, চরা তাজপুর, পূর্ব তাজপুর ও টুকরাগাঁও গ্রামের বাসিন্দারা পানিবন্দী হয়ে পড়েছেন। খবর পেয়ে স্থানীয় প্রশাসন ও পানি উন্নয়ন বোর্ডের কর্মকর্তারা ঘটনাস্থল পরিদর্শন করেছেন।পানি উন্নয়ন বোর্ডের সিলেট কার্যালয়ের উপবিভাগীয় প্রকৌশলী মোহাম্মদ আব্দুল লতিফ জানান, টানা বৃষ্টি ও পাহাড়ি ঢলে নদীর পানি বেড়ে গিয়েছিল। তবে স্থানীয় ব্যক্তিরা বাঁধ ভেঙে গেছে বলে যে অভিযোগ করেছেন, সেটি খতিয়ে দেখা হবে।
 
