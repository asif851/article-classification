
চট্টগ্রামে ছাত্রলীগের এক নেতাকে দুর্বৃত্তরা পিটিয়ে হত্যা করেছে বলে জানিয়েছে পুলিশ।
আজ শুক্রবার বেলা সাড়ে ১১টার দিকে নগরের সদরঘাট থানার নালাপাড়া এলাকা থেকে সুদীপ্ত বিশ্বাস (৩০) নামের ওই ছাত্রলীগ নেতার নিথর দেহ উদ্ধার করে পুলিশ।
হাসপাতালে নেওয়া হলে পরীক্ষা শেষে সুদীপ্তকে মৃত ঘোষণা করেন চিকিৎসক।
নিহত সুদীপ্ত নগর ছাত্রলীগের সহসম্পাদক ছিলেন। তাঁর লাশ চট্টগ্রাম মেডিকেল কলেজে পাঠানো হয়েছে।
সদরঘাট থানার ভারপ্রাপ্ত কর্মকর্তা (ওসি) মর্জিনা আক্তার প্রথম আলোকে বলেন, আজ সকালে কে বা কারা সুদীপ্তকে তাঁর বাসা থেকে ডেকে নেয়। পরে নালাপাড়া এলাকা তাঁর নিথর দেহ পাওয়া যায়। তাঁকে পিটিয়ে হত্যা করা হয়েছে বলে প্রাথমিকভাবে মনে হয়েছে।
কে বা কারা কী কারণে এই হত্যাকাণ্ড ঘটিয়েছে, তা খতিয়ে দেখা হচ্ছে বলে জানায় পুলিশ। 
