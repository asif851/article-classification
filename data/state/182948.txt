
নাটোরের গুরুদাসপুর পৌরসভার মেয়র ও উপজেলা আওয়ামী লীগের সাধারণ সম্পাদক শাহনেওয়াজ আলীসহ তাঁর তিন সমর্থককে ঢাকায় গ্রেপ্তার করা হয়েছে। পুলিশকে পেটানো ও সরকারি কাজে বাধাদানের মামলায় তাঁদের গ্রেপ্তার করা হয়।আজ সোমবার সকাল নয়টার দিকে গুরুদাসপুর থানার উপপরিদর্শক (এসআই) নুরে আলম সিদ্দিকীর নেতৃত্বে একদল পুলিশ রাজধানীতে জাতীয় প্রেসক্লাব এলাকা থেকে তাঁদের গ্রেপ্তার করে।গুরুদাসপুর থানার ভারপ্রাপ্ত কর্মকর্তা (ওসি) দিলীপ কুমার দাস জানান, গুরুদাসপুরের পৌর মেয়রসহ গ্রেপ্তার হওয়া চারজনকে ঢাকা থেকে নাটোরে আনা হয়েছে। গ্রেপ্তার অন্য তিনজন হলেন আমিরুল ইসলাম (৩২) বক্স সোনার (৩২) ও বাবু (২৪)। গুরুদাসপুর থানা সূত্র ও মেয়রের ঘনিষ্ঠজনদের সঙ্গে কথা বলে জানা গেছে, গত বৃহস্পতিবার উপজেলা পরিষদ মিলনায়তনে মাসিক সমন্বয়সভায় স্থানীয় সাংসদ আবদুল কুদ্দুস প্রধান অতিথি ছিলেন। ওই দিন পৌরমেয়র শাহনেওয়াজের মোটরসাইকেলবহর উপজেলা পরিষদ চত্বরে ঢুকতে গেলে বাধা দেয় পুলিশ। মেয়রের সমর্থকদের অভিযোগ, এ সময় পুলিশ সদস্যরা মেয়রকে বেধড়ক পেটান। পরে মেয়রের সমর্থকদের সঙ্গে পুলিশের সংঘর্ষে বাধে। সংঘর্ষে পাঁচ পুলিশ সদস্য ও মেয়র পাঁচজন সমর্থক আহত হন। ওই ঘটনায় মেয়র ও তাঁর সমর্থকদের বিরুদ্ধে মামলা করে পুলিশ।এদিকে মেয়র শাহনেওয়াজের চাচাতো ভাই ও গুরুদাসপুর উপজেলা আওয়ামী লীগের জ্যেষ্ঠ সহসভাপতি আনিসুর রহমান মোল্লা মুঠোফোনে জানান, মামলা দায়ের হওয়ার পর জামিনের জন্য উচ্চ আদালতে যান মেয়র। আজ সকালে আদালতে যাওয়ার পথে মেয়রসহ তাঁর তিন সমর্থককে গ্রেপ্তার করেছে পুলিশ।
