
ফরিদপুরের সদরপুর উপজেলায় একটি প্রাথমিক বিদ্যালয়সংলগ্ন কমিউনিটি হলের হঠাৎ ছাদ ধসে পড়ার ঘটনায় আহত দুই শিশুর মধ্যে একজনের মৃত্যু হয়েছে। আজ রোববার সকাল সাড়ে আটটার দিকে ঢাকার কাকরাইলে বেসরকারি একটি হাসপাতালে চিকিৎসাধীন অবস্থায় তার মৃত্যু হয়।
মৃত ওই শিশুর নাম শহীদুল ফকির (১১)।
শহীদুলের চাচাতো ভাই রিপন ফকির প্রথম আলোকে বলেন, সকালে হাসপাতালটির জরুরি বিভাগের চিকিৎসকেরা শহীদুলকে মৃত ঘোষণা করেন।
পুলিশ ও স্থানীয় সূত্রে জানা যায়, শহীদুল ফকির উপজেলার চরবিষ্ণুপুর ইউনিয়নে লোহারটেক সরকারি প্রাথমিক বিদ্যালয়ের পঞ্চম শ্রেণির ছাত্র ছিল। সে লোহারটেক গ্রামের সৌদিপ্রবাসী উজ্জ্বল ফকিরের ছেলে। একই ঘটনায় উজ্জ্বল ব্যাপারী (১১) নামের পঞ্চম শ্রেণির আরেক শিশু আহত হয়েছে। সে দক্ষিণ আলমনগর গ্রামের খবির ব্যাপারীর ছেলে। বর্তমানে উজ্জ্বল ফরিদপুরে স্থানীয় এক হাসপাতালে চিকিৎসাধীন।
গতকাল শনিবার বেলা দেড়টার দিকে উপজেলার চরবিষ্ণুপুর ইউনিয়নে লোহারটেক সরকারি প্রাথমিক বিদ্যালয়সংলগ্ন কমিউনিটি হলের ছাদ ধসে পড়ার ঘটনা ঘটে। এতে শহীদুল ফকির ও উজ্জ্বল ব্যাপারী আহত হয়। দুজনকে ফরিদপুর মেডিকেল কলেজ হাসপাতালে ভর্তি করা হয়। সেখানে শহীদুলের অবস্থা আরও অবনতি হলে তাকে ঢাকায় পাঠানো হয়।
লোহারটেক সরকারি প্রাথমিক বিদ্যালয়ের ভারপ্রাপ্ত প্রধান শিক্ষক মো. শাহীনুর ইসলাম বলেন, বিদ্যালয়ে তখন টিফিন পিরিয়ড চলছিল। সবাই খাবারের প্রস্তুতি নিচ্ছিল। ওই সময় বিদ্যালয়সংলগ্ন জেলা পরিষদের মালিকানাধীন কমিউনিটি হলের ছাদ হঠাৎ বিকট শব্দে ধসে পড়ে। কমিউনিটি হলটি ১৯৬৬ সালে নির্মিত। অনেক দিন ধরে তা পরিত্যক্ত অবস্থায় পড়ে আছে।
এদিকে ভবন ধসের পরপরই ঘটনাস্থল পরিদর্শনে যান আওয়ামী লীগের সভাপতিমণ্ডলীর সদস্য কাজী জাফরুল্লাহ।
