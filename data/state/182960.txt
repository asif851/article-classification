
পাবনার ঈশ্বরদী উপজেলা পরিষদে মহিলা ভাইস চেয়ারম্যান পদে উপনির্বাচনে দুই নারী প্রার্থীর প্রতীক বরাদ্দ দেওয়া হয়েছে। জেলা রিটার্নিং কর্মকর্তার কার্যালয় থেকে গতকাল শনিবার প্রতীক বরাদ্দ দেওয়া হয়।আওয়ামী লীগ মনোনীত মাহমুদা বেগম পেয়েছেন নৌকা প্রতীক। স্বতন্ত্র প্রার্থী জান্নাতুল ফেরদৌসের প্রতীক কলস। তিনি উপজেলা মহিলা আওয়ামী লীগের সদস্য।ঈশ্বরদী উপজেলা নির্বাচন কর্মকর্তা জিন্নাত আরা বলেন, পাবনা জেলা পরিষদ নির্বাচনে প্রার্থী হওয়ায় ঈশ্বরদী উপজেলা পরিষদের মহিলা ভাইস চেয়ারম্যান মাহজেবিন শিরিন পদত্যাগ করলে গত ২২ নভেম্বর থেকে পদটি শূন্য হয়। ওই শূন্য পদে উপনির্বাচনের জন্য ১ ফেব্রুয়ারি জেলা রিটার্নিং কর্মকর্তার কার্যালয় থেকে তফসিল ঘোষণা করা হয়। তফসিল অনুযায়ী আগামী ৬ মার্চ ঈশ্বরদীতে মহিলা ভাইস চেয়ারম্যান পদে উপনির্বাচন অনুষ্ঠিত হবে। নির্বাচনে অংশ নিতে তিনটি মনোনয়নপত্র বিক্রি হয়। কিন্তু দাখিল করেন দুজন।
