
জমির টেলিকমের কাছ থেকে বকেয়া ২৪০ কোটি টাকা আদায়ে বাংলাদেশ টেলিকম কোম্পানি লিমিটেডকে (বিটিসিএল) অর্থ ঋণ আদালতের শরণাপন্ন হওয়ার পরামর্শ দিয়েছে টেলিযোগাযোগ মন্ত্রণালয়-সম্পর্কিত সংসদীয় কমিটি। বৈঠকের কার্যপত্র থেকে জানা গেছে, জমির টেলিকমের মালিক সাবেক স্পিকার জমির উদ্দিন সরকারের ছেলে নওফেল জমির।
আজ রোববার জাতীয় সংসদ ভবনে অনুষ্ঠিত কমিটির বৈঠকে এই সুপারিশ করা হয়। বৈঠক শেষে কমিটির সভাপতি আবদুস ছাত্তার সাংবাদিকদের বলেন, জমির টেলিকমের কাছে বিটিসিএলের পাওনা টাকার পরিমাণ ২৪০ কোটি। একজন সাবেক স্পিকারের ছেলের প্রতিষ্ঠানের কাছে বকেয়া থাকা বাঞ্ছনীয় নয়। দীর্ঘদিন ধরে এই বকেয়া পড়ে আছে। এই টাকা আদায়ে কমিটি বিটিসিএলকে অর্থঋণ আদালতে যাওয়ার সুপারিশ করেছে।
বৈঠক সূত্র জানায়, বিভিন্ন আন্তর্জাতিক ক্যারিয়ারের কাছে বিটিসিএলের প্রায় হাজার কোটি টাকা পাওনা রয়েছে। কমিটি এ ব্যাপারে কার্যকর ব্যবস্থা নেওয়ার জন্য বিটিসিএলকে পরামর্শ দিয়েছে। এ ছাড়াও বর্তমান সরকারের মেয়াদে সারা দেশে বিশেষ করে সব বিভাগীয় শহরে থ্রিজি মোবাইল ফোন সার্ভিস চালুর সুপারিশ করেছে।
কমিটির সভাপতি আবদুছ ছাত্তারের সভাপতিত্বে বৈঠকে কমিটির সদস্য ডাক ও টেলিযোগাযোগমন্ত্রী সাহারা খাতুন, হুইপ আ স ম ফিরোজ, আবদুল কুদ্দুস, সোলায়মান হক জোয়ার্দ্দার, নজরুল ইসলাম ও খালিদ মাহমুদ চৌধুরী অংশ নেন।
