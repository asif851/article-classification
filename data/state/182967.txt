
পঞ্চগড়ের আটোয়ারী উপজেলার তোড়িয়া ইউনিয়ন পরিষদের (ইউপি) চেয়ারম্যান ও সংরক্ষিত ৩ নারী সদস্যসহ ১২ জন ইউপি সদস্য আওয়ামী লীগে যোগদান করেছেন। পঞ্চগড় জেলা আওয়ামী লীগ কার্যালয়ে গত শনিবার রাতে জেলা আওয়ামী লীগের সাধারণ সম্পাদক ও সদর উপজেলা পরিষদের চেয়ারম্যান আনোয়ার সাদাতের হাতে ফুলের তোড়া দিয়ে তাঁরা আওয়ামী লীগে যোগদান করেন।
যোগদান অনুষ্ঠানে আনোয়ার সাদাতসহ জেলা আওয়ামী লীগের অন্য নেতারা যোগদানকারীদের হাতে ফুল দিয়ে বরণ করে নেন।
যোগদানকারীরা হলেন তোড়িয়া ইউপি চেয়ারম্যান হাসান হাবিব আল আজাদ, সংরক্ষিত নারী সদস্য শামসুন্নাহার, মনোয়ারা বেগম ও হাসিনা বেগম, সদস্য আবু তাহের, মজিরুল ইসলাম, ফজলুল করিম, আনিসুল হক, উত্তম কুমার, আজিবর রহমান বিহারী, বজলার রহমান, আমির হোসন ও সায়েদুর রহমান।
জেলা আওয়ামী লীগের সহসভাপতি আব্বাস আলীর সভাপতিত্বে যোগদান অনুষ্ঠানে বক্তব্য দেন জেলা আওয়ামী লীগের যুগ্ম সম্পাদক মির্জা সারোয়ার হোসেন, মনিরা পারভীন, মুক্তিযোদ্ধাবিষয়ক সম্পাদক আবদুল কাদের, শিক্ষাবিষয়ক সম্পাদক কামরুজ্জামান শেখ, আটোয়ারী উপজেলা আওয়ামী লীগের যুগ্ম সম্পাদক আনিছুর রহমান, সাবেক কৃষক লীগ নেতা আমিরুল ইসলাম প্রমুখ।
তোড়িয়া ইউপি চেয়ারম্যান হাসান হাবিব আল আজাদসহ অন্য সদস্যরা এর আগে বিএনপিসহ বিভিন্ন দলের সঙ্গে জড়িত ছিলেন।
 
