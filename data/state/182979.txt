
চট্টগ্রামে এক ফুল ব্যবসায়ীর চার লাখ টাকা ছিনতাইয়ের অভিযোগ পাওয়া গেছে। গতকাল মঙ্গলবার বিকেলে নগরের এনায়েত বাজার মহিলা কলেজের সামনে এ ঘটনা ঘটে। ছিনতাইয়ের শিকার ব্যবসায়ীর নাম আমির হোসেন। চেরাগী পাহাড় মোড়ে তাঁর একটি ফুলের দোকান রয়েছে। তিনি বলেন, মার্কেন্টাইল ব্যাংকের জুবিলি রোড শাখা থেকে ৩ লাখ ৯৫ হাজার ১২৫ টাকা উত্তোলন করে রিকশাযোগে চেরাগী পাহাড় যাচ্ছিলেন। এনায়েত বাজার মহিলা কলেজের সামনে পৌঁছার পর চার যুবক তাঁর রিকশার গতিরোধ করে। এ সময় অস্ত্রের মুখে টাকাগুলো ছিনিয়ে নেয় তারা। কোতোয়ালি থানার ভারপ্রাপ্ত কর্মকর্তা (ওসি) জসীম উদ্দিন বলেন, ছিনতাইয়ের ঘটনায় জড়িত ব্যক্তিদের গ্রেপ্তারে অভিযান চলছে।
