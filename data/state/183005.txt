
রাঙামাটির বাঘাইছড়ি উপজেলার মরিশ্যার তুলাবানের জুমচাষি কালাচান চাকমার লালন-পালনে বড় হওয়া সেই ভালুক ‘হিরো’ আজ শনিবার সকালে গাজীপুর সাফারি পার্কে অবমুক্ত করা হয়েছে।৪ সেপ্টেম্বর কালাচান চাকমা হিরোকে চট্টগ্রাম বন বিভাগের কাছে হস্তান্তর করেন।গাজীপুর সাফারি পার্ক কর্তৃপক্ষ সূত্রে জানা গেছে, বন সংরক্ষক তপন কুমার দের নির্দেশে চট্টগ্রাম বিভাগীয় বন কর্মকর্তা আবু নাসের মো. ইয়াসিন গতকাল শুক্রবার চট্টগ্রাম থেকে ভালুকটি এই সাফারি পার্কে পাঠিয়ে দেন। সকাল নয়টার দিকে ভালুকটি সাফারি পার্কে পৌঁছায়।পাহাড়ের ‘হিরো’ যাচ্ছে গাজীপুরেএক বছর আগে রাঙামাটির পাহাড়ি এলাকা সাজেকের বনে বাঁশ সংগ্রহ করতে গিয়ে মৃত ভালুকের পাশে দুটি জীবিত ভালুক শাবক দেখতে পান কালাচান চাকমা। পরে বাচ্চা দুইটি বাসায় আনার পর একটি মারা যায়। তিনি জীবিত বাচ্চাটিকে লালনপালন করেন এবং নাম দেন ‘হিরো’। নিজের সন্তানের মতো তিনি হিরোকে ভাত ও সবজিসহ বিভিন্ন খাবার খাওয়াতেন। বর্তমানে হিরোর বয়স এক বছর দুই মাস। অন্যের যাতে কোনো ক্ষতি করতে না পারে, এ জন্য তিনি হিরোকে শিকলে বেঁধে রাখতেন। দিন দিন ‘হিরো’ বড় হচ্ছে, তাই এখন আর ঘরে রাখা ঠিক হবে না বিবেচনায় তিনি এটিকে বন বিভাগে দান করেন।
গাজীপুরের বঙ্গবন্ধু শেখ মুজিব সাফারি পার্কের ব্যবস্থাপক শিব প্রসাদ ভট্টাচার্য বলেন, সকাল নয়টার দিকে ভালুক শাবকটিকে অন্য প্রজাতির সঙ্গে ছেড়ে দেওয়া হয়েছে। ছাড়া পেয়ে সে দৌড়ে বেড়াচ্ছে।
