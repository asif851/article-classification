
সেন্ট মার্টিন সংলগ্ন ছেড়াদিয়া সাগর এলাকা থেকে আজ বৃহস্পতিবার ও গতকাল বুধবার দিবাগত রাতে ৬ লাখ ৮০ হাজার ইয়াবা বড়ি উদ্ধার করেছে কোস্টগার্ড সদস্যরা। পৃথক দুটি অভিযানে কোস্টগার্ড ও পুলিশ এই ইয়াবা বড়ি উদ্ধার করে।
সদর দপ্তর বাংলাদেশ কোস্টগার্ড বাহিনী অপারেশন পরিদপ্তর (গোয়েন্দা শাখা) সহকারী গোয়েন্দা পরিচালক লেফটেন্যান্ট কমান্ডার বিএন আব্দুল্লাহ আল মারুফ স্বাক্ষরিত সংবাদ বিজ্ঞপ্তিতে বলা হয়, আজ বৃহস্পতিবার বেলা ১১টার দিকে তিন লাখ ইয়াবা বড়ি উদ্ধার করে কোস্টগার্ড সদস্যরা। এ ঘটনায় কোনো পাচারকারী ও ট্রলার আটক হয়নি। গোপন সংবাদের ভিত্তিতে বাংলাদেশ কোস্টগার্ড বাহিনীর পূর্ব জোনের টেকনাফ স্টেশনের সদস্যরা একটি অভিযানে যায়। এ সময় একটি সন্দেহ জনক ট্রলারকে ধাওয়া করলে তিনটি বস্তা পানিতে ফেলে ট্রলারটি দ্রুত মিয়ানমারের জলসীমানার দিকে পালিয়ে যায়। পরে ভাসমান অবস্থায় তিনটি বস্তা উদ্ধার করলে সেখানে ৩ লাখ ইয়াবা বড়ি পাওয়া যায়।
এর আগে কক্সবাজারের টেকনাফের কায়ুক খালীয়া খালে বুধবার দিবাগত রাত ১২টার দিকে একটি ট্রলার থেকে ৩ লাখ ৮০ হাজার ইয়াবা বড়ি উদ্ধার করছে পুলিশ। ওই ঘটনায় ট্রলারটি জব্দ করা হয়েছে। এ তথ্য নিশ্চিত করেন কক্সবাজার জেলা অতিরিক্ত পুলিশ সুপার আফরুজুল হক।
আফরুজুল বলেন, মিয়ানমার থেকে একটি ইয়াবার চালান এনে খালাসের গোপন তথ্যের ভিত্তিতে থানার ভারপ্রাপ্ত কর্মকর্তা ওসি রনজিত কুমার বড়ুয়ার নেতৃত্বে অভিযানে যায়। এ সময় একটি ট্রলারে তল্লাশি চালিয়ে পাঁচটি বস্তায় ভর্তি ৩ লাখ ৮০ হাজার ইয়াবা বড়ি উদ্ধার করা হয়।
লেফটেন্যান্ট কমান্ডার বিএন আব্দুল্লাহ আল মারুফ বলেন, চলতি বছরের জানুয়ারি থেকে ১২ এপ্রিল বিকেল পর্যন্ত টেকনাফ, সেন্ট মার্টিন ও শাহপরীর দ্বীপের সাগর, নাফনদী ও বিভিন্ন এলাকা থেকে ৫৫ লাখ ৫ হাজার ইয়াবা বড়ি উদ্ধার করা হয়েছে।
