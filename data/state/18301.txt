
রাজশাহীর পবা উপজেলায় ছেলের ছুরিকাঘাতে এক বাবার মৃত্যু হয়েছে। বাবার মৃত্যুর পরে ওই ছেলে পুলিশের হাতে ধরা দিয়েছেন।
নিহত বাবা হলেন উপজেলার বাগধানি গ্রামের নওশের আলী (৫২)। তাঁকে ছুরিকাঘাত করেন ছেলে রাসেল আলী (৩০)। এ ঘটনায় নওশের আলীর ছোট ছেলে মনির হোসেন বাদী হয়ে পবা থানায় হত্যা মামলা করেছেন।
এজাহার সূত্রে জানা গেছে, শনিবার সকালে রাসেল তাঁর স্ত্রীকে মারধর করেন। বিষয়টি জানতে পেরে বাবা নওশের তাঁকে বকাঝকা করেন। এতে ক্ষিপ্ত হয়ে রাসেল তাঁর বাবাকে ছুরিকাঘাত করেন। এরপর পরিবারের অন্য সদস্যরা আহত নওশের আলীকে উদ্ধার করে রাজশাহী মেডিকেল কলেজ হাসপাতালে ভর্তি করেন। সেখানে চিকিৎসাধীন অবস্থায় আজ রোববার ভোরে নওশের মারা যান। দুপুরে রাজশাহী মেডিকেল কলেজ হাসপাতালের মর্গে লাশের ময়নাতদন্ত করা হয়। রোববার বিকেলে রাসেল পুলিশের কাছে ধরা দেন। এ বিষয়ে জানতে চাইলে পবা থানার ভারপ্রাপ্ত কর্মকর্তা (ওসি) পরিমল কুমার চক্রবর্তী বলেন, প্রাথমিক জিজ্ঞাসাবাদে রাসেল তাঁর বাবাকে ছুরিকাঘাতের বিষয়টি স্বীকার করেছেন। সোমবার সকালে তাঁকে আদালতের মাধ্যমে কারাগারে পাঠানো হবে।
