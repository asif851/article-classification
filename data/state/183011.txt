
 
চট্টগ্রাম শাহ আমানত আন্তর্জাতিক বিমানবন্দরে সোনার ছয়টি বারসহ এক যাত্রীকে আটক করেছে শুল্ক গোয়েন্দা ও তদন্ত অধিদপ্তরের কর্মকর্তারা। তাঁর নাম হাসান উদ্দিন।
আজ মঙ্গলবার বেলা ১১টার দিকে এ ঘটনা ঘটে। হাসানের বাড়ি চট্টগ্রামের ফটিকছড়িতে। শুল্ক গোয়েন্দা সূত্র জানায়, আজ সকাল ১০টা ৫০ মিনিটে হাসান উদ্দিন ফ্লাই দুবাইয়ের একটি ফ্লাইটে চট্টগ্রাম বিমানবন্দরে এসে নামেন। কাস্টমস হলের গ্রিন চ্যানেল পার হওয়ার সময় তাঁকে আটক করে শুল্ক গোয়েন্দার একটি দল। তবে তিনি তাঁর কাছে সোনা থাকার কথা অস্বীকার করেন। পরে মেটাল ডিটেক্টর দিয়ে হাসানের শরীরে সোনার বার থাকার বিষয়ে নিশ্চিত হন শুল্ক গোয়েন্দারা। জিজ্ঞাসাবাদের একপর্যায়ে তিনি বিষয়টি স্বীকার করেন। এ বিষয়ে শুল্ক গোয়েন্দা ও তদন্ত অধিদপ্তরের সহকারী পরিচালক প্রণয় চাকমা প্রথম আলোকে বলেন, বিশেষ কৌশলে হাসান পায়ুপথে এসব সোনার বার বহন করে নিয়ে আসেন। পরে হাসান নিজেই শৌচাগারে গিয়ে বারগুলো বের করে আনেন। উদ্ধার করা সোনার ওজন ৭০০ গ্রাম। এর বাজারমূল্য প্রায় ৩০ লাখ টাকা।
হাসান উদ্দিনের বিরুদ্ধে মামলার প্রস্তুতি চলছে বলেও জানান প্রণয় চাকমা।
