
বিএনপির ভাইস চেয়ারম্যান হাফিজ উদ্দীন আহমেদ বলেছেন, কাউন্সিলের পর বিএনপি আবার সরকারকে হটানোর আন্দোলনে নামতে চায়। আজ শনিবার দুপুরে জাতীয় প্রেসক্লাবে এক আলোচনা সভায় হাফিজ এই কথা বলেন। জিয়া নাগরিক ফোরাম নামের একটি সংগঠন ‘গণতন্ত্র ও স্বাধীন বিচার ব্যবস্থা’ শীর্ষক ওই আলোচনার আয়োজন করে। আগামী ১৯ মার্চ দলের কেন্দ্রীয় কাউন্সিল করার ঘোষণা দিয়েছে বিএনপি। দলের নেতারা অভিযোগ করছেন, সরকার তাদের কাউন্সিল করার জায়গা দিচ্ছে না। একই অভিযোগ করে হাফিজ বলেন, এ অবস্থা উত্তরণে রাজপথে আন্দোলন করে সরকারকে বিদায় করতে হবে। অনেকে তুচ্ছ-তাচ্ছিল্য করে, বিএনপির আন্দোলন করার শক্তি নাই। কাউন্সিলের পর বিএনপি মাঠে নামতে চায় দেশের স্বার্থে, মানুষের স্বার্থে। হাফিজ বলেন, আসন্ন কাউন্সিলে দলের গঠনতন্ত্রে কিছু পরিবর্তন আসবে বলে তাঁরা আশা করছেন। এবার কিছু উপকমিটি করা হবে। ত্যাগী সব নেতাকে মূল্যায়ন করা হবে। ইউনিয়ন পরিষদের নির্বাচন নিয়ে শঙ্কা প্রকাশ করে বিএনপির এই নেতা বলেন, বিএনপির ১১৪ জন প্রার্থী মনোনয়নপত্র জমা দিতে পারেননি বা মনোনয়ন বাতিল করে দেওয়া হয়েছে। হাফিজ বলেন, দেশে গণতন্ত্র নেই। গণতন্ত্র না থাকলে বিচার বিভাগের স্বাধীনতাও থাকে না। বিচার বিভাগের স্বাধীনতা নিয়ে কিছু বলাও মুশকিল। বিএনপির ভারপ্রাপ্ত মহাসচিব বক্তব্য দিয়ে দিনের পর দিন হাজিরা দিতে হচ্ছে ব্যাখ্যা দিতে। বর্তমান প্রধান বিচারপতি কিছু প্রশংসনীয় উদ্যোগ নিচ্ছেন—এমন মন্তব্য করে হাফিজ অভিযোগ করেন, বিচারক নিয়োগে কোনো নীতিমালা নেই। প্রায়ই জ্যেষ্ঠতা লঙ্ঘন করা হয়।
