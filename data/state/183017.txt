
দেশে গণধর্ষণ, নারী ও শিশু নির্যাতনের ঘটনা বেড়ে যাওয়ায় এর প্রতিবাদে আগামী বুধবার শান্তিপূর্ণ বিক্ষোভ কর্মসূচির ডাক দিয়েছে জামায়াতে ইসলামী। আজ সোমবার দলটি গণমাধ্যমে এ সংক্রান্ত বিজ্ঞপ্তি পাঠিয়েছে।
বিজ্ঞপ্তিতে দলের ভারপ্রাপ্ত সেক্রেটারি জেনারেল শফিকুর রহমান বলেন, ‘বিগত বেশ কিছুদিন থেকে সারা দেশে গণধর্ষণ, নারী ও শিশু নির্যাতনের ঘটনা অব্যাহতভাবে বৃদ্ধি পেয়ে চলেছে। এ সব ঘটনায় দেশবাসীর সঙ্গে আমরাও উদ্বিগ্ন।.... কিন্তু সরকার এবং আইন-শৃঙ্খলা রক্ষাকারী বাহিনীর নির্লিপ্ততার কারণে দুর্বৃত্তরা সঙ্গে সঙ্গে গ্রেপ্তার হচ্ছে না এবং শাস্তিও পাচ্ছে না। কর্মজীবী মহিলা, স্কুল-কলেজের ছাত্রীরাও ধর্ষিতা হচ্ছে। শিশুদের অপহরণ, ধর্ষণ ও খুন করা হচ্ছে। অবস্থা দৃষ্টে মনে হচ্ছে যে, দেশে যেন কোনো সরকার নেই এবং আইন-শৃঙ্খলা বাহিনীও নেই।’
ভারপ্রাপ্ত সেক্রেটারি জেনারেল আরও অভিযোগ করেন, ‘মিডিয়ায় যে খবর আসছে তাতে দেখা যায় এ সব পৈশাচিক ঘটনার সঙ্গে সরকারি দলের সন্ত্রাসীরা জড়িত। আইন-শৃঙ্খলা রক্ষাকারী বাহিনী লোক দেখানোর মতো ভূমিকা রাখছে। ফলে এ সব ঘটনা দিন দিন বেড়েই চলেছে। দেশের আইন-শৃঙ্খলা পরিস্থিতির অবনতির কারণে কেউ কোথাও নিরাপদ নন, এমনকি নিজের বাড়িতেও।’
