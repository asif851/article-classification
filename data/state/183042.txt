
নারায়ণগঞ্জের বন্দরে তুলার একটি গুদামে আগুন লেগে নুরুল ইসলাম নামের এক নৈশপ্রহরীর মৃত্যু হয়েছে। গতকাল শনিবার ভোরে উপজেলার ধামগড়ে এ দুর্ঘটনা ঘটে।নিহত নুরুল ইসলাম (৫০) উপজেলার রামনগর এলাকার মৃত আবদুল গফুর মিয়ার ছেলে। পুলিশ ও এলাকাবাসী সূত্র জানায়, গতকাল ভোরে ধামগড়ে ইলিয়াস মিয়ার মালিকানাধীন একটি তুলার গুদামে আগুন লাগে। মুহূর্তেই আগুন আশপাশে ছড়িয়ে পড়ে। আগুনে গুদামে থাকা বিপুল পরিমাণ তুলা ও ঝুট পুড়ে যায়। পাশের ব্যাটারিচালিত অটোরিকশার গ্যারেজেও আগুন ছড়িয়ে পড়ে। খবর পেয়ে ফায়ার সার্ভিসের দুটি ইউনিট দুই ঘণ্টার চেষ্টায় আগুন নিয়ন্ত্রণে আনে। আগুনে তুলার ছয়টি গুদাম, গুদামে থাকা ছয়টি ইজিবাইক ও তিনটি অটোরিকশা পুড়ে যায়। তুলার গুদামে ঘুমিয়ে থাকা নৈশপ্রহরী নুরুল ইসলাম ও আকবর আলী মারাত্মক দগ্ধ হন। তালা ভেঙে তাঁদের উদ্ধার করে নগরীর খানপুরে অবস্থিত ৩০০ শয্যার নারায়ণগঞ্জ হাসপাতালে নিয়ে যাওয়া হয়। এ সময় কর্তব্যরত চিকিৎসকেরা নুরুল ইসলামকে মৃত ঘোষণা করেন। আকবরকে ওই হাসপাতালে চিকিৎসা দেওয়া হচ্ছে।
