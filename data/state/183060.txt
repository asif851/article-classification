
ঢাকা উত্তর সিটি করপোরেশনের মেয়র আনিসুল হক বলেছেন, ৩০ ডিসেম্বরের মধ্যে গাবতলী বাসটার্মিনাল এলাকা যানজটমুক্ত করা হবে। আজ বুধবার গাবতলী বাসটার্মিনাল ও আমিনবাজার ট্রাকটার্মিনাল ঘুরে উপস্থিত সাংবাদিকদের তিনি এ কথা বলেন। মেয়রের আহ্বনে সাড়া দিয়ে বাস শ্রমিক সংগঠনের নেতারা আশ্বাস দেন, ২৯ ডিসেম্বরের মধ্যে তাঁরা টার্মিনালের সামনের স্থান যানজটমুক্ত করবেন। ওই দিন এক সমাবেশের আয়োজন করবেন তাঁরা। এ সময় মহানগর পুলিশের উপকমিশনার (ট্রাফিক) ইমতিয়াজ আহমেদ বলেন, ১ জানুয়ারি থেকে তাঁরা ওই এলাকা যানজটমুক্ত করতে অভিযান চালাবেন। আনিসুল হক বলেন, গাবতলী বাসটার্মিনাল ও ট্রাকস্ট্যান্ডের সামনে কোনো যানবাহন রেখে যানজট তৈরি করা যাবে না। তিনি সেখানে এসব কারণে যানজটের সৃষ্টি হতে দেখে বিরক্তি প্রকাশ করেন। এ সময় গাবতলী বাস টার্মিনাল শ্রমিক সমিতির আহ্বায়ক মফিজুল হক মেয়রের কাছে বাসটার্মিনালের জন্য জায়গা চাইলে তিনি বলেন, এই জায়গা দেওয়ার মালিক তিনি নন। তবে সে রকম জায়গা দেখাতে পারলে, সেখানে বাসটার্মিনাল তৈরিতে তিনি সহযোগিতা করবেন।
