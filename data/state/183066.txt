
স্থানীয় যুবকের পিটুনিতে আহত বাসচালকের মৃত্যুর প্রতিবাদে মাগুরার সব আঞ্চলিক সড়কে বাস চলাচল বন্ধ করে দিয়েছে জেলা মোটর শ্রমিক ইউনিয়ন।
আজ সোমবার সকাল থেকে আঞ্চলিক সড়কগুলোতে বাস চলাচল বন্ধ আছে। এতে দুর্ভোগে পড়েছেন যাত্রীরা।
এদিকে বাস চালক নিহতের প্রতিবাদ ও দোষীদের গ্রেপ্তারের দাবিতে দুপুরে শহরে বিক্ষোভ মিছিল করেছেন পরিবহন শ্রমিকেরা।
বিক্ষোভরত শ্রমিক ও পুলিশ সূত্রে জানা গেছে, গত শনিবার সদর উপজেলার মালিকগ্রাম এলাকায় মো. সুজন নামের এক বাস চালককে পিটিয়ে গুরুতর আহত করে স্থানীয় দুই যুবক। দুই যুবকের অভিযোগ, সুজন তাঁদের মোটরসাইকেলে বাসের ধাক্কা দিয়েছেন। সুজনকে গুরুতর আহত অবস্থায় মাগুরা সদর হাসপাতালে ভর্তি করানো হয়। সেখানে অবস্থার অবনতি হলে তাঁকে প্রথমে ফরিদপুর ও পরে ঢাকা মেডিকেল কলেজ হাসপাতালে পাঠানো হয়। আজ ভোরে চিকিৎসাধীন অবস্থায় তাঁর মৃত্যু হয়।
বাসচালক সুজনের মৃত্যুর খবর সকালে মাগুরায় পৌঁছালে শ্রমিকদের মাঝে উত্তেজনা ছড়িয়ে পড়ে। তাঁরা তাৎক্ষণিকভাবে সব আঞ্চলিক সড়কে বাস চলাচল বন্ধ করে দেন।
জেলা মোটর শ্রমিক ইউনিয়নের সভাপতি ইমদাদুর রহমান দুপুরে প্রথম আলোকে বলেন, ‘বাসচালক হত্যার প্রতিবাদে আঞ্চলিক মহাসড়কগুলোতে বাস চলাচল আপাতত বন্ধ রাখা হয়েছে। আমরা পুলিশকে ঘটনার সঙ্গে জড়িত দুই যুবকের নাম দিয়েছি। পুলিশের পদক্ষেপের ওপর নির্ভর করে আমরা পরবর্তী কর্মসূচি দেব। আপাতত অনির্দিষ্টকালের জন্য বাস চলাচল বন্ধ রাখার সিদ্ধান্ত হয়নি।’
জেলা পুলিশের মুখপাত্র অতিরিক্ত পুলিশ সুপার মো. তারিকুল ইসলাম দুপুরে প্রথম আলোকে বলেন, নায়েব মোল্লা (৩৫) ও সজীব মোল্লা (২৮) নামের স্থানীয় দুই যুবক ওই ঘটনার সঙ্গে জড়িত। মোটর শ্রমিক ও বাস মালিক পক্ষের নেতাদের সঙ্গে বৈঠক হয়েছে। দোষীদের গ্রেপ্তারে চেষ্টা চলছে। আঞ্চলিক মহাসড়কগুলোতে বাস চলাচল আপাতত বন্ধ থাকলেও মহাসড়কে বাস চলাচল স্বাভাবিক আছে।
অতিরিক্ত পুলিশ সুপার আরও বলেন, ওই ঘটনায় মামলার প্রক্রিয়া চলছে। লাশ ঢাকা থেকে মাগুরা আনা হচ্ছে।
