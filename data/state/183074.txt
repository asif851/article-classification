
৩৪তম বিসিএসে ২ হাজার ২০ জন ক্যাডারকে নিয়োগের জন্য চূড়ান্ত প্রজ্ঞাপন জারি করেছে জনপ্রশাসন মন্ত্রণালয়। আজ সোমবার এই প্রজ্ঞাপন জারি করা হয়। ওই নিয়োগের কপি মন্ত্রণালয়ের ওয়েবসাইটে পাওয়া যাচ্ছে। নিয়োগপ্রাপ্ত ব্যক্তিদের আগামী ১ জুন মন্ত্রণালয় কর্তৃক নির্দেশিত কার্যালয়ে যোগ দিতে বলা হয়েছে।
৩৪তম বিসিএস পরীক্ষায় বিভিন্ন ক্যাডারে ২ হাজার ১৫৯ জনকে নিয়োগের সুপারিশ করা হয়। ২০১৩ সালের ২৪ মে প্রিলিমিনারি পরীক্ষা অনুষ্ঠিত হয়। ২ লাখ ২১ হাজার ৫৭৫ জন প্রার্থী এই পরীক্ষার জন্য অনলাইনে আবেদন করেন। পরীক্ষায় অংশ নেন ১ লাখ ৯৫ হাজার পরীক্ষার্থী।২০১৩ সালের ৮ জুলাই ৩৪তম বিসিএসের প্রিলিমিনারি পরীক্ষার ফল প্রকাশ করা হয়। এতে ১২ হাজার ৩৩ জন উত্তীর্ণ হয়েছিলেন। তবে এবারই প্রথমবারের মতো প্রিলিমিনারিতে কোটা-পদ্ধতি চালু করায় অনেক মেধাবী বঞ্চিত হন। এ নিয়ে সারা দেশে আন্দোলন ছড়িয়ে পড়লে ১০ জুলাই ফল পুনর্মূল্যায়নের সিদ্ধান্ত নেয় পিএসসি। এরপর প্রিলিমিনারি পরীক্ষার সংশোধিত ফল ১৪ জুলাই প্রকাশ করা হয়। নতুন এ ফল অনুযায়ী ৪৬ হাজার ২৫০ জন উত্তীর্ণ হন।২০১৪ সালের ১৮ ডিসেম্বর লিখিত পরীক্ষার ফল প্রকাশ করা হয়। এতে ৯ হাজার ৮২২ জন উত্তীর্ণ হয়েছেন।বিভিন্ন ক্যাডারে নিয়োগ দিতে ২০১৩ সালের ৭ ফেব্রুয়ারি ৩৪তম বিসিএসের বিজ্ঞাপন প্রকাশ করে পিএসসি। রংপুরসহ সাতটি বিভাগীয় শহরের ১৭৪টি কেন্দ্রে ৩৪তম বিসিএসের প্রিলিমিনারি পরীক্ষা অনুষ্ঠিত হয়।নিয়োগের কপি দেখতে এখানে ক্লিক করুন
