
‘নির্যাতিত মানুষের চোখের পানি দেখে আমি মর্মাহত হয়েছি। তাঁদের ব্যথা হূদয় দিয়ে অনুভব করার চেষ্টা করেছি। স্বাধীন বাংলাদেশে সব ধর্মাবলম্বী মানুষ সহাবস্থান করবে, এমনটাই আশা করা উচিত।’
জামায়াত নেতা দেলাওয়ার হোসাইন সাঈদীর ফাঁসির রায়ের পর নির্যাতিত মানুষদের অবস্থা আজ বুধবার সরেজমিনে দেখার পর এভাবেই প্রতিক্রিয়া জানালেন কানাডীয় হাইকমিশনার হিদার ক্রুডেন।
সাংবাদিকদের ক্রুডেন বলেন, ক্ষতিগ্রস্ত সংখ্যালঘু সম্প্রদায়ের মানুষ তাঁদের সহায়-সম্পদ হারিয়েছেন। তাঁদের নারী ও শিশুরা ভীতসন্ত্রস্ত রয়েছেন। মুক্তিযুদ্ধের মাধ্যমে স্বাধীন হওয়া বাংলাদেশে মৌলিক অধিকার নিয়ে বসবাস করার অধিকার দেশের সব মানুষের রয়েছে। হিন্দু সম্প্রদায়ের মানুষের যথাযথ নিরাপত্তার ব্যবস্থা নেওয়া দরকার।
কানাডীয় হাইকমিশনার জানান, তাঁর সরকার সংখ্যালঘু সম্প্রদায়ের ওপর এই নির্যাতনের প্রতিবাদ জানিয়েছেন। আবারও বাংলাদেশ সরকারের কাছে এই  নির্যাতনের চিত্র তুলে ধরবেন তাঁরা।
দশম সংসদীয় নির্বাচনে শতকরা ৫০ ভাগ আসনে ভোট হয়নি উল্লেখ করে হিদার  ক্রুডেন বলেন, সাধারণ মানুষ ও সংখ্যালঘু সম্প্রদায়ের লোকেরা ভোট দিতে যেতে পারেননি। এ জন্য এ নির্বাচন নিয়ে নানা প্রশ্ন রয়েছে।
দেশে রাজনৈতিক দলগুলোর মধ্যে সমঝোতা থাকা দরকার উল্লেখ করে কানাডীয় হাইকমিশনার বলেন, বর্তমান রাজনৈতিক পরিস্থিতিতে দুটি বৃহত্ দল আওয়ামী লীগ ও বিএনপির মধ্যে সংলাপের প্রয়োজন রয়েছে।
হিদার ক্রুডেন আজ দুপুরে সাতক্ষীরার দেবহাটার জগন্নাথপুর ও সদর উপজেলার আগরদাড়ি গ্রামে সহিংসতায় ক্ষতিগ্রস্ত কয়েকটি সংখ্যালঘু পরিবারের ওপর নির্যাতন সরেজমিনে দেখে বিস্ময় প্রকাশ করেন। নির্যাতিতদের প্রতি সমবেদনা প্রকাশ করেন তিনি। তাঁর সফরসঙ্গী হিসেবে এ সময় উপস্থিত  ছিলেন কানাডীয় হাইকমিশনের হেড অব প্রোগ্রাম কর্মকর্তা ড্যানিয়েল লুিফ, কর্মকর্তা মো. কামালউদ্দিন এবং স্থানীয় সরকারি ও বেসরকারি কর্মকর্তারা।
