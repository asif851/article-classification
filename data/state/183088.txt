
ঢাকা মেট্রোপলিটান পুলিশের (ডিএমপি) কমিশনার বেনজীর আহমেদ বলেছেন, অপরাধ দমনে গতানুগতিক পদ্ধতি ব্যবহারের দিন শেষ হয়ে গেছে। দেশে সাইবার অপরাধ বাড়ছে। এ অপরাধ রুখতে পুলিশকে দক্ষ হতে হবে।
আজ বৃহস্পতিবার সকালে রাজধানীর সোনারগাঁ হোটেলে সাইবার ক্রাইম এবং তথ্য ও যোগাযোগ প্রযুক্তি আইনের প্রয়োগ শীর্ষক এক কর্মশালার আয়োজন করা হয়। প্রধান অতিথির বক্তব্যে বেনজীর আহমেদ বলেছেন, ‘গতানুগতিক পুলিশিংয়ের দিন শেষ। এখন ইন্ট্রুমেন্টের সঙ্গে প্রশিক্ষণের মেলবন্ধনের সময় এসেছে।’
বেনজীর বলেন, অপরাধীরা এখন প্রযুক্তি ব্যবহার করে হামলার পরিকল্পনা করছে। গত ২৪ অক্টোবর সারারাত ডিএমপির সব থানার ভারপ্রাপ্ত কর্মকর্তা (ওসি) ও ঊর্ধ্বতন কর্মকর্তাদের ফোনে বিদেশ থেকে ফোন এসেছে, হুমকি দিয়ে খুদেবার্তা পাঠানো হয়েছে। গত ৫ মে অপারেশন সিকিউর শাপলার পর ফটোশপ করে ভুয়া ছবি প্রচার করা হয়েছে। বাঁশের কেল্লা, নিউ বাঁশের কেল্লা কীভাবে পুলিশের ওপর হামলা করতে হবে, কীভাবে বোমা বানাতে হবে, পুলিশের সাঁজোয়া গাড়ির ওপর কীভাবে হামলা করতে হবে—এসব তথ্য প্রচার করছে। সাইবার অপরাধ বাড়ছে। এ অপরাধ দমনে প্রযুক্তিকে দক্ষভাবে ব্যবহার করতে হবে।
ইনসাইট বাংলাদেশের সহযোগিতায় সাইবার অপরাধবিষয়ক কর্মশালায় আরও বক্তব্য দেন ইনসাইট বাংলাদেশের পরিচালক তানভির হাসানসহ অন্যরা।
এর আগে গতকাল বুধবার ড্রোন দিয়ে ঢাকা শহর নজরদারিতে আনার পরিকল্পনার কথা জানিয়েছিল পুলিশ। চার উদ্ভাবকের তৈরি একটি ড্রোন গতকাল পরীক্ষামূলকভাবে ওড়ানো হয়।
