
জামালপুরের সরিষাবাড়ীতে বানের জলে ভেসে আসা বুনো হাতি ‘বঙ্গ বাহাদুরের’ লাথিতে আজ সোমবার গাজীপুরের সাফারি পার্কের হাতির রক্ষণাবেক্ষণে নিয়োজিত এক কর্মী গুরুতর আহত হয়েছেন। তাঁকে ময়মনসিংহ মেডিকেল কলেজ হাসপাতালে পাঠানো হয়েছে।
ঢাকার বন্য প্রাণী অপরাধ দমন ইউনিটের পরিদর্শক অসীম মল্লিক বলেন, হাতির পায়ে শিকল পরানোর জন্য গাজীপুর সাফারি পার্কের কর্মী আবু তাহেরকে আনা হয়। আজ সন্ধ্যা সাড়ে ছয়টার দিকে তিনি শিকল পরাতে গেলে হাতি তাঁকে সজোরে লাথি দেয়। এতে তিনি গুরুতর আহত হন। পরে স্থানীয় লোকজন তাঁকে হাসপাতালে নিয়ে যান।
সরিষাবাড়ী স্বাস্থ্য কমপ্লেক্সের আবাসিক স্বাস্থ্য কর্মকর্তা (আরএমও) মমতাজ উদ্দিন জানান, আহত ব্যক্তিকে এখানে আনা হয়েছিল। অবস্থা গুরুতর হওয়ায় তাঁকে ময়মনসিংহ মেডিকেল কলেজ হাসপাতালে পাঠানো হয়েছে।
ভারতের আসাম রাজ্য থেকে বন্যার পানিতে ভেসে হাতিটি গত ২৮ জুন এ দেশে আসে। ব্রহ্মপুত্র নদ বেয়ে কুড়িগ্রামের রৌমারী সীমান্ত দিয়ে প্রবেশ করে। এরপর বগুড়ার সারিয়াকান্দি হয়ে যমুনা নদীর পানিতে ভেসে সিরাজগঞ্জের কাজীপুর উপজেলার মনসুরনগর ইউনিয়নের দুর্গম ছিন্নারচরে ১১ দিন অবস্থান করে। গত ২৭ জুলাই হাতিটি জামালপুরের সরিষাবাড়ী উপজেলায় আসে।
