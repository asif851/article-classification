
বাংলাদেশি বংশোদ্ভূত শাহিনা উদ্দিনকে হত্যার দায়ে তাঁর পরিবারের ছয়জনকে কারাদণ্ডাদেশ দিয়েছেন যুক্তরাজ্যের একটি আদালত। হত্যাকাণ্ডের মূল হোতা হিসেবে শাহিনার বড় ভাইয়ের স্ত্রী সালমা বেগমকে (৩২) ১৮ বছরের কারাদণ্ড দেওয়া হয়। শাহিনাকে নির্যাতনে সহায়তা এবং বিচার প্রক্রিয়াকে প্রভাবিত করার অপরাধে শাহিনার চার ভাই ও এক বোনকে বিভিন্ন মেয়াদে সাজা দেওয়া হয়েছে।গতকাল সোমবার সেন্ট আলবান্স ক্রাউন কোর্ট এই রায় দেন। নিজ পরিবারের সদস্যকে হত্যার দায়ে এক সঙ্গে ছয়জন ব্যক্তির সাজা হওয়ার ঘটনা যুক্তরাজ্যে অনেকটা নজিরবিহীন।২০১৪ সালের অক্টোবরে এই চাঞ্চল্যকর হত্যাকাণ্ড ঘটে। ১৯ বছর বয়সী শাহিনারকে মৃত অবস্থায় তাঁদের বাসার শৌচাগার থেকে উদ্ধার করা হয়। ময়নাতদন্তে শাহিনার শরীরে ৫৪টি আঘাতের চিহ্ন পাওয়া যায়।পরিবারের সবচেয়ে কনিষ্ঠ সদস্য শাহিনা পাঁচ ভাই, এক বোন ও বড় ভাবির সঙ্গে লন্ডনের অদূরে হার্টফোর্ডশায়ারের ওয়াটফোর্ডের লিভেসডেন রোডের একটি বাসায় বাস করতেন।মামলার সংক্ষিপ্ত বিবরণে জানা যায়, পরিবারটির কর্তৃত্ব ছিল ভাবি সালমা বেগমের হাতে। ননদ বা দেবরেরা কথা না শুনলে সালমা তাঁর স্বামী সুহেলকে দিয়ে শায়েস্তা করাতেন। সালমা তাঁর ননদ শাহিনাকে শারীরিকভাবে নির্যাতন করার পাশাপাশি ঠিকমতো খাবার বা পানি খেতে দিতেন না। তাঁকে শৌচাগারে যেতে না দিয়ে বা ঘুমাতে না দিয়েও নির্যাতন চালানো হতো। এমনকি তাঁকে নিজের বমি এবং শৌচাগারের পানি খেতে বাধ্য করা হয়। শাহিনার প্রতি তাঁর ভাবির আচরণ ছিল রীতিমতো ক্রীতদাসের মতো।
এসব নির্যাতনের বিষয়ে শাহিনা পরিবারের বাইরের কাউকে কখনো কিছু বলেননি। পরিবারের সদস্যদের উদ্দেশে লেখা এক চিঠিতে শাহিনা লেখেন, ‘প্রত্যেকদিন আমি ভীতিকর পরিস্থিতির মধ্য দিয়ে পার করছি। এভাবে আমি আর বাঁচতে পারব না। তোমরা আমার প্রতি যা করেছ, তা আমি কখনো ভুলব না’।
সরাসরি হত্যার অভিযোগ থেকে রেহাই পেলেও শাহিনার বড় ভাই সুহেল উদ্দিনকে ১০ বছরের কারাদণ্ড দেওয়া হয়। শাহিনার অন্য তিন ভাইয়ের মধ্যে ৩৩ বছর বয়সী জুহাল উদ্দিনকে নয় বছর, ২৭ বছর বয়সী জুয়েল উদ্দিনকে আট বছর ও ২৪ বছর বয়সী তুহেল উদ্দিনকে সাড়ে ছয় বছরের সাজা দেওয়া হয়। শাহিনার ২২ বছর বয়সী বোন রাহিনা উদ্দিনকে দেওয়া হয় পাঁচ বছরের কারাদণ্ড। প্রত্যেকের বিরুদ্ধে নির্যাতনে সহায়তা এবং হত্যাকাণ্ডের অনুসন্ধানকে ভিন্ন খাতে প্রভাবিত করার অভিযোগ প্রমাণিত হয়।বিচারে দোষী সাব্যস্ত হলেও পরিবারের কোনো সদস্য জানাননি—ঠিক কী কারণে শাহিনাকে নির্যাতন করা হতো।
