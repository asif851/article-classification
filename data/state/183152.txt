
ফরিদপুরের সালথা উপজেলায় শ্বশুরবাড়ির সামনে স্ত্রীর লাশ রেখে মনির মাতুব্বর নামের এক ব্যক্তি পালিয়ে গেছেন বলে অভিযোগ পাওয়া গেছে। গত বুধবার রাতে উপজেলার ভাওয়াল ইউনিয়নের আত্মপুরা গ্রামে এ ঘটনা ঘটে।নিহত গৃহবধূর নাম আসমা বেগম (৩৫)। তিনি উপজেলার ভাওয়াল ইউনিয়নের চিলের কামদিয়া গ্রামের মনির মাতুব্বরের প্রথম স্ত্রী ও আত্মপুরা গ্রামের বাদশা মাতুব্বরের মেয়ে।এলাকার কয়েকজন বাসিন্দা জানান, বুধবার দিবাগত রাত দুইটার দিকে আত্মপুরা গ্রামে অ্যাম্বুলেন্সের সাইরেনের শব্দ শুনে স্থানীয় লোকজন এগিয়ে আসেন। তাঁরা অ্যাম্বুলেন্সে মনিরকে আসমার লাশ নিয়ে আসতে দেখেন। তাঁরা লাশবাহী গাড়ির গতি রোধ করলে মনির দ্রুত পালিয়ে যান।আসমার চাচা শাহাদত মাতুব্বর বলেন, ১৫ বছর আগে মনিরের সঙ্গে আসমার বিয়ে হয়। তাঁদের দুটি সন্তান রয়েছে। দুই বছর আগে আসমার এক চাচাতো বোনের সঙ্গে মনির সম্পর্কে জড়িয়ে পড়েন। গত বছর সেই মেয়েকে বিয়ে করেন মনির। এরপর দুই স্ত্রীকে নিয়েই নারায়ণগঞ্জের ফতুল্লার একটি ভাড়া বাসায় থাকতেন মনির। দ্বিতীয় বিয়ের পর থেকে আসমার সঙ্গে মনির ও দ্বিতীয় স্ত্রীর বিরোধ সৃষ্টি হয়। এর জের ধরে আসমাকে হত্যা করে ওই দিন রাতে তাঁর লাশ আত্মপুরা গ্রামে রেখে পালিয়ে যান মনির। বিষয়টি পুলিশকে জানানো হয়েছে।সালথা থানার ভারপ্রাপ্ত কর্মকর্তা (ওসি) ডি এম বেলায়েত হোসেন বলেন, মনির স্ত্রীর লাশ রেখে পালিয়ে যাওয়ায় তাঁর (আসমা) আত্মীয়স্বজনদের ধারণা, এটি স্বাভাবিক মৃত্যু নয়। ঘটনাটি ফতুল্লা এলাকায় ঘটেছে, এ জন্য আইনগত পদক্ষেপ ওই থানাকেই নিতে হবে।
