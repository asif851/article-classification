
বরিশালের বানারীপাড়া উপজেলায় পূর্বশাখারীয়া বালুরমাঠ এলাকায় গতকাল বৃহস্পতিবার দিবাগত রাতে পুলিশের সঙ্গে ‘বন্দুকযুদ্ধে’ মো. দুলাল মৃধা (৩৫) নামের এক ব্যক্তি নিহত হয়েছে। পুলিশ বলছে, তিনি ডাকাতদলের সদস্য। তার বিরুদ্ধে একাধিক ডাকাতির মামলা রয়েছে।
পুলিশের দাবি, ঘটনাস্থল থেকে গুলিভর্তি দুইটি পাইপগান, শটগানের পাঁচটি গুলি, একটি রামদা, একটি মুঠোফোন ও একটি শাবল উদ্ধার করা হয়েছে।
বানারীপাড়া থানার পুলিশ জানায়, গতকাল দিবাগত রাত দেড়টার দিকে একদল ডাকাত ওই এলাকায় ডাকাতির প্রস্তুতি নিচ্ছিল। খবর পেয়ে পুলিশ সেখানে অভিযানে যায়। পুলিশের উপস্থিতি টের পেয়ে ডাকাতেরা গুলি ছোড়ে। পুলিশও পাল্টা গুলি চোড়ে। এতে দুলাল নিহত হন।
বানারীপাড়া থানার ভারপ্রাপ্ত কর্মকর্তা (ওসি) মো. জিয়াউল আহসান বলেন, নিহত দুলাল ডাকাত দলের সদস্য। তাঁর বিরুদ্ধে বরিশালের কোতোয়ালি থানাসহ বিভিন্ন থানায় নয়টি মামলা রয়েছে।
এ ব্যাপারে বরিশাল কোতোয়ালি মডেল থানার ভারপ্রাপ্ত কর্মকর্তা (তদন্ত) মো. আতাউর রহমান বলেন, নিহত দুলাল ডাকাত ছিলেন। তাঁর বিরুদ্ধে একাধিক মামলা রয়েছে। তবে এই মুহূর্তে সঠিক সংখ্যা বলা যাচ্ছে না।
