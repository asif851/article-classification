
বিএনপি নেতা-কর্মীদের গুম-খুনের সঙ্গে র‍্যাব-পুলিশ জড়িত দাবি করে দলটির চেয়ারপারসন খালেদা জিয়া বলেছেন, গুম-খুনে জড়িত র‍্যাব-পুলিশ সদস্যদের কোনো দিন ক্ষমা করা হবে না। একদিন না একদিন তাঁদের বিচার করা হবে। আজ রাজধানীর গুলশানের একটি হোটেলে এক ইফতার অনুষ্ঠানে তিনি এ কথা বলেন।২০১৩ সাল থেকে শুরু হওয়া বিএনপির আন্দোলনে গুম ও খুন হওয়া দলীয় নেতা-কর্মীদের পরিবারের সদস্যদের সঙ্গে নিয়ে খালেদা জিয়া আজ ইফতার করেন। এতে ৩৮টি পরিবার অংশ নেয়।খালেদা জিয়া অভিযোগ করেন, ২০১৩ সালে বিএনপির আন্দোলন দমন করার জন্য সরকার গুম-খুন শুরু করেছিল। তিনি বলেন, গণতান্ত্রিক অবস্থা ফিরে এলে গুম হওয়া ব্যক্তিদের খোঁজ করার চেষ্টা করা হবে। যেসব র‍্যাব ও পুলিশের সদস্য এসবের সঙ্গে জড়িত, তাঁদের কোনো দিন ক্ষমা করা হবে না। তাঁদের বিচার একদিন না একদিন হবে। গুম হওয়া ব্যক্তিরা ফেরত না এলেও, বিচার পেলে পরিবারের স্বজনেরা শান্তি পাবেন। তিনি আওয়ামী লীগকে ‘জালেম’, ‘খুনি’ ও ‘গুপ্তহত্যাকারী’ বলে অভিযোগ করেন। খালেদা জিয়া বলেন, ‘শিগগিরই দুনিয়াতেই যেন আওয়ামী লীগের বিচার হয়, মানুষ যেন তা দেখতে পায়।’
