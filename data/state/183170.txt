
নেপালে বিধ্বস্ত ইউএস-বাংলার উড়োজাহাজের পাইলট ক্যাপ্টেন আবিদ সুলতান মারা গেছেন। আজ মঙ্গলবার এই বেসরকারি বিমান সংস্থার পক্ষ থেকে এ খবরের সত্যতা নিশ্চিত করা হয়েছে। গতকাল সোমবার ঘটা এই দুর্ঘটনায় এ নিয়ে ৫০ জনের মৃত্যু হয়েছে।আজ সকালে ইউএস-বাংলা এয়ারলাইনসের মহাব্যবস্থাপক (জনসংযোগ) কামরুল ইসলাম প্রথম আলোকে বলেন, ‘আবিদ সুলতান আজই মারা গেছেন। নেপাল থেকে এ খবর আমাদের দেওয়া হয়েছে।’নেপালের রাজধানী কাঠমান্ডুর ত্রিভুবন আন্তর্জাতিক বিমানবন্দরে ইউএস-বাংলার উড়োজাহাজটি গতকাল স্থানীয় সময় বেলা ২টা ২০ মিনিটে অবতরণের কথা ছিল। নামার আগেই এটি বিধ্বস্ত হয়ে বিমানবন্দরের পাশের একটি খেলার মাঠে পড়ে যায়। উড়োজাহাজটিতে চারজন ক্রু ও ৬৭ জন যাত্রী ছিলেন। গতকালই বেসামরিক বিমান পরিবহন ও পর্যটনমন্ত্রী শাহজাহান কামাল জানিয়ে ছিলেন, বিধ্বস্ত উড়োজাহাজটিতে ৪৩ জন বাংলাদেশি যাত্রী ছিলেন। তাঁদের মধ্যে নেপালে বাংলাদেশ দূতাবাসের কর্মকর্তারা ১৪ জন যাত্রীর সঙ্গে কথা বলেছেন। পাইলট আবিদ সুলতান জীবিত আছেন।কালই জানা যায়, উড়োজাহাজের সহকারী পাইলট পৃথুলা রশীদ মারা গেছেন। তবে পাইলট আবিদ সুলতান বেঁচে আছেন বলে গতকালও জানা গিয়েছিল। আজ সকালেই তাঁর মৃত্যুর খবর এল।
