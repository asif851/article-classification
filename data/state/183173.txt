
বাংলাদেশিদের জমি দখল ও ধান কেটে নেওয়ার বিষয় নিয়ে ভারতীয় সীমান্ত রক্ষীবাহিনী (বিএসএফ) ও বর্ডার গার্ড বাংলাদেশের (বিজিবি) অধিনায়ক পর্যায়ে পূর্বনির্ধারিত পতাকা বৈঠক হয়নি। গতকাল শুক্রবার সকালে পঞ্চগড় সদর ও তেঁতুলিয়া উপজেলার মাঝামাঝি ময়নাগুড়ি সীমান্তে এই বৈঠক হওয়ার কথা ছিল।জানা গেছে, ময়নাগুড়ি সীমান্তে আন্তর্জাতিক সীমানা পিলার ৪২৪ থেকে ৪২৫ পর্যন্ত এবং ৪৩৩ থেকে ৪৩৫ পর্যন্ত এলাকায় করতোয়া নদীর অপর পাড়ে তেঁতুলিয়া উপজেলার সাতমেরা ইউনিয়নের ময়নাগুড়ি, বন্দরপাড়া, ঠিলাপাড়া গ্রামের অর্ধশত কৃষকের প্রায় ২০ একর জমি রয়েছে। গত ২৭ অক্টোবর বিএসএফের সহযোগিতায় ভারতের পশ্চিমবঙ্গের উত্তর দিনাজপুর জেলার চোপড়া থানার নজরপুর গ্রামের বাসিন্দারা প্রায় পাঁচ একর জমির আধা পাকা ধান কেটে নিয়ে যায়। বাকি ১৫ একর জমিতে হালচাষে বাধা দিচ্ছে বিএসএফ।এ নিয়ে গতকাল প্রথম আলোতে ‘বিএসএফের সহযোগিতায় বাংলাদেশের জমি দখল! পঞ্চগড়ের ময়নাগুড়ি সীমান্তে পতাকা বৈঠক আজ’ শিরোনামে প্রতিবেদন ছাপা হয়েছে।
