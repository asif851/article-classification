
রাজধানীর বনানীতে একটি রেস্তোরাঁ থেকে বিপুল পরিমাণ অবৈধ মদ, বিয়ার ও যৌনউত্তেজক ট্যাবলেটসহ উত্তর কোরিয়ার এক নাগরিককে আটক করা হয়েছে। গতকাল বৃহস্পতিবার দিবাগত রাত ১২টার দিকে বনানীর ২৭ নম্বর সড়কের এইচ ১৫ নম্বর বাড়ির পিয়ংইয়ং রেস্টুরেন্টে অভিযান চালিয়ে রায়াগ সুন হায়া নামে ওই কোরিয়ানকে গ্রেপ্তার করেন শুল্ক গোয়েন্দা ও তদন্ত অধিদপ্তরের কর্মকর্তারা। রাতে ঢাকা মহানগর পুলিশের গোয়েন্দা শাখার (ডিবি) সহযোগিতায় ওই রেস্তোরাঁয় তল্লাশি চালানো হয়। এ সময় রায়াগ সুনের কাছ থেকে ৯৪ ক্যান ফস্টার বিয়ার, ১০ বোতল হুইস্কি ও ২১০টি ভায়াগ্রাসহ বিপুল পরিমান ক্যাপসুল জব্দ করা হয়। প্রথম আলোকে দেওয়া শুল্ক গোয়েন্দা ও তদন্ত অধিদপ্তরের মহাপরিচালক মইনুল খানের ভাষ্য, রেস্তোরাঁটি ঢাকায় উত্তর কোরীয় দূতাবাসের এক কর্মকর্তার মালিকানায় পরিচালিত হয়। সেখানে অনুমোদন ছাড়াই মদ বিক্রি চলছিল। রেস্তোরাঁর ভেতরে অসামাজিক কার্যকলাপ চালানো হতো বলে অভিযোগ রয়েছে। অভিযান চলাকালে উত্তর কোরীয় দূতাবাসের এক কর্মকর্তা নানাভাবে বাধা দেওয়ার চেষ্টা করেন। মইনুল খানের তথ্যমতে, এ ঘটনায় আইনানুগ ব্যবস্থা নেওয়ার পাশাপাশি বিষয়টি পররাষ্ট্র মন্ত্রণালয়কে জানানো হবে।
