
বাসাবাড়ির চারপাশের বর্জ্য অপসারণে নগরবাসীর জন্য হটলাইন নম্বর চালু করেছে ঢাকা দক্ষিণ সিটি করপোরেশন (ডিএসসিসি)। এখন থেকে এই নম্বরে ০৯৬১১০০০৯৯৯ ফোন দিলে ঘটনাস্থলে গিয়ে তা পরিষ্কার করবেন পরিচ্ছন্নতাকর্মীরা।
আজ শুক্রবার ডিএসসিসির নগর ভবনে এক সংবাদ সম্মেলনে এ তথ্য জানিয়েছেন সংস্থাটি। বঙ্গবন্ধু শেখ মুজিবুর রহমানের ৯৮তম জন্মবার্ষিকী উপলক্ষে কাল শনিবার থেকে সপ্তাহব্যাপী ‘স্বচ্ছ ঢাকা’ কর্মসূচি পালনের প্রস্তুতি নিয়ে এই সংবাদ সম্মেলনের আয়োজন করা হয়। এই হটলাইন নম্বরটি কাল সকাল থেকে চালু করা হবে। সংবাদ সম্মেলনে ডিএসসিসির মেয়র মোহাম্মদ সাঈদ খোকন বলেছেন, ‘বঙ্গবন্ধুর জন্মবার্ষিকী উপলক্ষে আমরা সপ্তাহব্যাপী বিভিন্ন কর্মসূচি গ্রহণ করেছি। কাল শনিবার থেকে পাড়া-মহল্লায় পরিচ্ছন্নতা অভিযান শুরু করব। কারও বাড়ির আশপাশের বর্জ্য স্তূপ হয়ে থাকলে আমাদের হটলাইন নম্বরে ০৯৬১১০০০৯৯৯ কল দিলে সেগুলো আমরা পরিষ্কার করে দেব। এতে ময়লা-আবর্জনা থেকে মশা-মাছি জন্মাবে না। তিনি বলেন, বঙ্গবন্ধুর জন্মবার্ষিকী পালনে কাল বেলা ১১টায় নগর ভবনের সামনে থেকে কর্মসূচির উদ্বোধন হবে। সপ্তাহব্যাপী এই কর্মসূচিতে বর্ণাঢ্য শোভাযাত্রা, আলোচনা সভা, সেমিনার, চিত্রাঙ্কন প্রতিযোগিতা, মশকনিধন প্রোগ্রাম, মেডিটেশন ও সাদা শার্ট পরিধান করা হবে।’ সংবাদ সম্মেলনে ডিএসসিসির প্রধান নির্বাহী কর্মকর্তা খান মোহাম্মদ বিল্লাল, প্রধান স্বাস্থ্য কর্মকর্তা ব্রিগেডিয়ার জেনারেল শেখ সালাহউদ্দিন প্রমুখ উপস্থিত ছিলেন।
