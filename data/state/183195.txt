
দুর্নীতিবাজদের বিরুদ্ধে মাঠে নামের ঘোষণা দিয়ে গণফোরাম সভাপতি ড. কামাল হোসেন বলেছেন, চোর-দুর্নীতিবাজদের ‘ধর ধর’ বললেই পালাবে। কারণ, চোরের কোনো সাহস থাকে না। এ জন্য দরকার জনতার সংঘবদ্ধ একতা।আজ সোমবার বিকেলে রাজধানীর সেগুনবাগিচায় ঢাকা রিপোর্টার্স ইউনিটিতে এক আলোচনা সভায় ড. কামাল এ কথা বলেন। ‘ঘুষ, দুর্নীতিমুক্ত সমাজ চাই, বর্তমান রাজনৈতিক প্রেক্ষিত’ শীর্ষক এই সভার আয়োজন করে গণফোরামের ঢাকা মহানগর শাখা।বিশিষ্ট আইনজীবী ড. কামাল হোসেন জীবনের অভিজ্ঞতা তুলে ধরে বলেন, জনগণ একবার জেগে গেলে জাগ্রত জনতার সামনে কেউ দাঁড়াতে পারবে না। ক্ষমতায় গিয়ে দুর্নীতি করে লাখো কোটি টাকা করলেও তাদের মানসিক শক্তি থাকে না।দুর্নীতিবাজদের বিরুদ্ধে আগামীকাল থেকেই মাঠে নামবেন বলে জানান ড. কামাল হোসেন। তিনি বলেন, প্রত্যেক থানায় যাবেন, ঘরে ঘরে যাবেন। তিনি বলেন, মানুষকে ঘুষ দিতে হবে—এটা কী মুক্তিযুদ্ধের চেতনার মধ্যে পড়ে?
গণফোরামের ঢাকা মহানগর শাখার সাধারণ সম্পাদক সাইদুর রহমানের সভাপতিত্বে অনুষ্ঠিত আলোচনা সভায় বিভিন্ন পর্যায়ের নেতা-কর্মীরা বক্তৃতা করেন।
