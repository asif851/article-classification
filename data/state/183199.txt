

চট্টগ্রাম কলেজে আজ বুধবার ছাত্রলীগ ও শিবিরের মধ্যে সংঘর্ষ ও পাল্টাপাল্টি ধাওয়ার ঘটনা ঘটেছে। বিজয় দিবস উপলক্ষে কলেজের শহীদ মিনারে ফুল দেওয়ার পর ছাত্রলীগের সমাবেশে ধাওয়া দিলে ছাত্রলীগ ও শিবিরের মধ্যে সংঘর্ষ হয়। পুলিশ ও প্রত্যক্ষদর্শীরা জানায়, ১৬ ডিসেম্বর উপলক্ষে কলেজের স্মৃতিসৌধে ফুল দিয়ে এর সামনে সমাবেশ করে কলেজ শাখা ছাত্রলীগ। এ সময় পেছনে ছাত্রশিবির ধাওয়া দিলে সমাবেশ ভঙ্গ হয়ে যায়। এরপরই ছাত্রলীগ ও শিবিরের মধ্যে পাল্টাপাল্টি ধাওয়া ও সংঘর্ষ হয়। ক্যাম্পাসে থাকা পুলিশ সদস্যদের পাশাপাশি অতিরিক্ত পুলিশ গিয়ে ক্যাম্পাসে অবস্থান নিয়েছে। সর্বশেষ খবরে জানা গেছে, ক্যাম্পাসের ভেতরের হলে শিবির এবং ক্যাম্পাসের বাইরে ছাত্রলীগ অবস্থান করছে। এ ঘটনার পর কলেজের সামনে সড়কে যান চলাচল বন্ধ হয়ে যায়। সংঘর্ষের পর ছাত্রলীগের নেতা-কর্মীরা কলেজের বাইরে এবং শিবিরের নেতা-কর্মীরা ক্যাম্পাসের ভেতর হলে অবস্থান নিয়েছেন।
এ ব্যাপারে চকবাজার থানার ভারপ্রাপ্ত কর্মকর্তা (ওসি) আজিজ আহমেদ বলেন, ছাত্রলীগ ও শিবিরের মধ্যে সংঘর্ষের ঘটনায় ক্যাম্পাসে অতিরিক্ত পুলিশ মোতায়েন করা হয়েছে।
চট্টগ্রামের অতিরিক্ত পুলিশ দেবদাস ভট্টাচার্য প্রথম আলোকে বলেন, চট্টগ্রাম কলেজে অতিরিক্ত পুলিশ পাঠানো হয়েছে।
