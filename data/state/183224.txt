
 
লন্ডনে বাংলাদেশ হাইকমিশনে হামলার ঘটনায় উচ্চপর্যায়ের একটি তদন্ত কমিটি গঠন করেছে বাংলাদেশ সরকার। লন্ডনে বাংলাদেশের ডেপুটি হাইকমিশনার খন্দকার এম তালহাকেও প্রত্যাহার করা হয়েছে।
গত ৭ ফেব্রুয়ারি লন্ডনে বাংলাদেশ হাইকমিশনে ওই হামলার ঘটনা ঘটে। বিএনপির নেতা–কর্মীরা ওই হামলা চালান বলে অভিযোগ রয়েছে।
কূটনৈতিক সূত্রের উদ্ধৃতি দিয়ে শুক্রবার ইউএনবির এক প্রতিবেদনে বলা হয়েছে, নিউইয়র্কে জাতিসংঘে নিযুক্ত বাংলাদেশের স্থায়ী প্রতিনিধি মাসুদ বিন মোমেনকে তদন্ত কমিটির প্রধান করা হয়েছে। তবে কমিটিতে অন্য কারা রয়েছেন, সে বিষয়ে জানা যায়নি।
ওই হামলার সময় লন্ডনে ভারপ্রাপ্ত হাইকমিশনার হিসেবে দায়িত্ব পালন করছিলেন খন্দকার এম তালহা। তাঁকে প্রত্যাহার করা হয়েছে। আগামী ৭ মের আগে তাঁকে পররাষ্ট্র মন্ত্রণালয়ে যোগ দিতে বলা হয়েছে। আরেকটি সূত্রের উদ্ধৃতি দিয়ে ইউএনবির প্রতিবেদনে বলা হয়েছে, তালহাকে প্রত্যাহার করার কোনো কারণ সরকারের পক্ষ থেকে জানানো হয়নি। তালহা প্রায় তিন বছর আট মাস ধরে লন্ডনে রয়েছেন। ৩ মে তাঁর ঢাকায় ফেরার কথা রয়েছে।
বিএনপির চেয়ারপারসন খালেদা জিয়ার বিরুদ্ধে জিয়া অরফানেজ ট্রাস্ট দুর্নীতি মামলার রায় সামনে রেখে গত ৭ ফেব্রুয়ারি বিকেলে লন্ডনে বাংলাদেশ হাইকমিশনে হামলা হয়। ৮ ফেব্রুয়ারি জিয়া অরফানেজ ট্রাস্ট দুর্নীতি মামলায় খালেদা জিয়াকে পাঁচ বছরের কারাদণ্ড দেওয়া হয়।
হামলার পর লন্ডনে অবস্থিত বাংলাদেশ হাইকমিশন এক বিবৃতিতে জানায়, বিএনপি ও এর অঙ্গসংগঠনের নেতা-কর্মীরা স্মারকলিপি জমা দেওয়ার জন্য হাইকমিশনে প্রবেশ করেন। এরপর তাঁরা হাইকমিশনের কর্মীদের ওপর হামলা চালান  এবং সেখানকার আসবাব ভাঙচুর করেন।
 
 
