
রাজশাহী বিশ্ববিদ্যালয়ের ২০১৪-১৫ শিক্ষাবর্ষের সম্মান প্রথম বর্ষের ভর্তি পরীক্ষা শুরু হচ্ছে আগামী রোববার থেকে। ভর্তি পরীক্ষায় জালিয়াতি ও অসদুপায় অবলম্বনকারীদের বিরুদ্ধে তাৎক্ষণিক ব্যবস্থা গ্রহণের জন্য প্রথমবারের মতো কাজ করবেন ভ্রাম্যমাণ আদালত।
ভর্তি পরীক্ষা উপলক্ষে আজ শুক্রবার বিকেলে বিশ্ববিদ্যালয় প্রশাসনের পক্ষ থেকে এক সংবাদ সম্মেলনে এ তথ্য জানানো হয়।
বিশ্ববিদ্যালয়ের জুবেরি ভবনের শিক্ষক লাউঞ্জে অনুষ্ঠিত সংবাদ সম্মেলনে লিখিত বক্তব্যে সহ-উপাচার্য চৌধুরী সারওয়ার জাহান জানান, সুষ্ঠু ও শান্তিপূর্ণ পরিবেশে ভর্তি পরীক্ষা সম্পন্ন করতে ব্যাপক প্রস্তুতি গ্রহণ করেছে বিশ্ববিদ্যালয় প্রশাসন। ভর্তি পরীক্ষায় জালিয়াতি ও অসদুপায় অবলম্বনের পাশাপাশি ক্যাম্পাসে যেকোনো ধরনের আইনশৃঙ্খলা-পরিপন্থী কাজ করলে তাৎক্ষণিক শাস্তিমূলক ব্যবস্থা গ্রহণের জন্য কাজ করবেন ভ্রাম্যমাণ আদালত।
সংবাদ সম্মেলনে জানানো হয়, পরীক্ষার হলে পরীক্ষার্থীরা মোবাইলসহ কোনো ধরনের ইলেকট্রনিক ডিভাইস (যেমন: ঘড়ি, ক্যালকুলেটর, হেডফোন) ব্যবহার করতে পারবেন না। তাঁরা কাপড় বা অন্য কোনোভাবে কান ঢেকে রাখতে পারবেন না।এ বছর ভর্তি পরীক্ষায় আটটি অনুষদের ৫০টি বিভাগের অধীন ৩ হাজার ৮২৮টি আসনের বিপরীতে এক লাখ ৬৬ হাজার ৭৬৬ জন শিক্ষার্থী আবেদন করেছেন। ২৫ অক্টোবর ভর্তি পরীক্ষা শেষ হবে।
সংবাদ সম্মেলনে আরও উপস্থিত ছিলেন বিশ্ববিদ্যালয়ের প্রক্টর তারিকুল হাসান, ছাত্র উপদেষ্টা ছাদেকুল আরেফিন, জনসংযোগ দপ্তরের প্রশাসক ইলিয়াছ হোসেন প্রমুখ।
