
‘দোয়া’ নিতে জনপ্রশাসনমন্ত্রী ও আওয়ামী লীগের সভাপতিমণ্ডলীর সদস্য সৈয়দ আশরাফুল ইসলামের বাসায় গেছেন নারায়ণগঞ্জ সিটি করপোরেশন নির্বাচনে দলটির মনোনীত মেয়র প্রার্থী সেলিনা হায়াৎ আইভী। আজ বৃহস্পতিবার বেলা ১১টার দিকে সৈয়দ আশরাফের বেইলি রোডের সরকারি বাসভবনে যান আইভী। 
সেখানে উপস্থিত আওয়ামী লীগের একজন নেতা প্রথম আলোকে বলেন, আন্তরিক পরিবেশে আধা ঘণ্টা ধরে আশরাফ-আইভীর মধ্যে আলাপ-আলোচনা হয়েছে। নারায়ণগঞ্জ নির্বাচনে সেলিনা হায়াৎ​ আইভী দল মনোনীত প্রার্থী হয়েছেন। এ জন্য তিনি সৈয়দ আশরাফের কাছে দোয়া চান। এর জবাবে আশরাফ বলেন, তুমি এগিয়ে যাও, দল তোমার পাশে আছে। এ সময় সৈয়দ আশরাফের স্ত্রীর শারীরিক অবস্থার খোঁজখবর নেন আইভী। সৈয়দ আশরাফের সঙ্গে সাক্ষাতের বিষয়ে জানতে চাইলে সেলিনা হায়াৎ আইভী প্রথম আলোকে বলেন, ‘সৌজন্য সাক্ষাৎ করতে আশরাফ ভাইয়ের বাসায় গিয়েছিলাম।’ এর আগে গত ২৮ নভেম্বর সৈয়দ আশরাফের বাসায় যান আওয়ামী লীগের সাধারণ সম্পাদক ওবায়দুল কাদের, সাংগঠনিক সম্পাদক খালিদ মাহমুদ চৌধুরী, তথ্য ও গবেষণা সম্পাদক আফজাল হোসেন ও সংস্কৃতিবিষয়ক সম্পাদক অসীম কুমার উকিল সেখানে যান। সাংগঠনিক বিভিন্ন বিষয়ে কথা হয় এবং সৈয়দ আশরাফের স্ত্রীর শারীরিক অবস্থার খোঁজখবর নেন তাঁরা। এক মাসের মতো লন্ডনে ছুটি কাটিয়ে গত ২৭ নভেম্বর দেশে ফেরেন সৈয়দ আশরাফ। এর আগে ২২ ও ২৩ অক্টোবর দলের জাতীয় সম্মেলনে আশরাফের জায়গায় সাধারণ সম্পাদক হন ওবায়দুল কাদের। সৈয়দ আশরাফকে করা হয় সভাপতিমণ্ডলীর সদস্য।
