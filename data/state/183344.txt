
সীতাকুণ্ড পৌরসভার ‘ছায়ানীড়’ ভবনে জঙ্গিদের একটি কক্ষ থেকে বিপুল পরিমাণ বিস্ফোরক ও বোমা তৈরির কাঁচামাল উদ্ধার করেছে পুলিশ। আজ শনিবার দুপুর পর্যন্ত একটি কক্ষ থেকে ১৫টি শক্তিশালী বোমা ও বোমা তৈরির ছয় ড্রাম কাঁচামাল উদ্ধার করা হয়।
চট্টগ্রাম রেঞ্জের পুলিশের উপমহাপরিদর্শক (ডিআইজি) মোহাম্মদ শফিকুল ইসলাম আজ দুপুরে তাঁর দপ্তরে প্রথম আলোকে বলেন, ছায়ানীড় ভবনটিতে জঙ্গিদের বাসার তিনটি কক্ষে বিস্ফোরক ও বোমা তৈরির কাঁচামাল রয়েছে। একটি কক্ষ থেকে ১৫টি বোমা, পাঁচ ড্রাম হাইড্রোজেন পার অক্সাইড ও এক ড্রাম অ্যাসিড উদ্ধার করা হয়েছে। প্রতি ড্রামে ৪০ লিটার করে রাসায়নিক রয়েছে।
ডিআইজি বলেন, বোমা নিষ্ক্রিয়কারী দলের সদস্যরা অত্যন্ত সতর্কতার সঙ্গে তল্লাশি চালাচ্ছেন। উদ্ধার হওয়া বোমাগুলোর মধ্যে ১০ থেকে ১২টি বোমার প্রতিটির ওজন ৩ থেকে ৪ কেজি। ব্যাটারি সংযুক্ত করে বোমাগুলোর বিস্ফোরণ ঘটানো যায়।
চট্টগ্রাম জেলা পুলিশ সুপার নুরে আলম মিনা প্রথম আলোকে বলেন, একটি কক্ষের তল্লাশি শেষ হয়েছে। অত্যন্ত ধীরগতি ও সতর্কতার সঙ্গে তল্লাশি অভিযান চালাতে হচ্ছে। কারণ, বোমা নিষ্ক্রিয় দলের সদস্যদের নিরাপত্তার বিষয়টি এখানে জড়িত।
পুলিশ সূত্র জানায়, গত বৃহস্পতিবার ভোরে জঙ্গি অভিযান শেষ হওয়ার পর সীতাকুণ্ড পৌরসভা এলাকার ছায়ানীড় ভবনের বাড়িটি সিলগালা করে দেয় পুলিশ। আজ শনিবার বোমা নিষ্ক্রিয়কারী দলের সদস্যরা তল্লাশি অভিযান শুরু করার আগে সেখানে ফায়ার ব্রিগেডের কর্মীরা পানি ছিটিয়ে দেন। তল্লাশি অভিযানে বোমা নিষ্ক্রিয়কারী দলের সঙ্গে সিআইডির ফরেনসিক বিভাগের ক্রাইম সিন বিভাগসহ পুলিশের বিভিন্ন ইউনিট আলামত সংগ্রহ করছে।
