
শেরপুরে মো. আক্কাছ আলী (৬০) নামের এক কৃষকের লাশ উদ্ধার করেছে পুলিশ। আক্কাছ সদর উপজেলার পাকুরিয়া তিলকান্দি গ্রামের মৃত আবদুল গফুরের ছেলে। গত বৃহস্পতিবার রাতে পাকুরিয়া তিলকান্দি গ্রামের রৌহা বিলসংলগ্ন একটি ধানখেত থেকে সদর থানার পুলিশ তাঁর লাশ উদ্ধার করে। মৃত্যুর কারণ জানতে আজ শুক্রবার দুপুরে জেলা সদর হাসপাতালের মর্গে ময়নাতদন্ত করা হয়েছে।
পুলিশ সূত্রে জানা গেছে, বৃহস্পতিবার সকালে ঘাস কাটতে বের হন আক্কাছ। এরপর আর ফেরেননি। সন্ধ্যায় স্থানীয় লোকজন বিলসংলগ্ন ধানখেতে একটি লাশ পড়ে থাকতে দেখেন। রাত সাড়ে ১১টার দিকে সদর থানার পুলিশ লাশটি উদ্ধার করে।
সদর থানার উপপরিদর্শক (এসআই) মো. বন্দে আলী মিয়া বলেন, এ ঘটনায় সদর থানায় মৃত আক্কাছের ছেলে ফারুক বাদী হয়ে একটি অপমৃত্যু (ইউডি) মামলা করেছেন। মৃতদেহের শরীরে কয়েক স্থানে ঝলসে যাওয়ার চিহ্ন দেখা গেছে। প্রাথমিকভাবে ধারণা করা হচ্ছে, বিদ্যুৎস্পৃষ্ট হয়ে তিনি মারা গেছেন।
