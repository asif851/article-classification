
পূর্ণিমার প্রভাবে সৃষ্ট জোয়ারের তোড়ে বরগুনার তালতলী উপজেলার সংরক্ষিত টেংরাগিরি বনাঞ্চলের মধ্যে অবস্থিত সোনাকাটা ইকোপার্কের সৈকত লন্ডভন্ড হয়ে গেছে। দীর্ঘ সৈকতের অন্তত ২০০ ফুট বেলাভূমি এক সপ্তাহ ধরে প্রবল ঢেউয়ের তোড়ে ভেঙে গেছে।স্থানীয় কয়েকজনের সঙ্গে কথা বলে জানা গেছে, এক সপ্তাহ ধরে পূর্ণিমার প্রভাবে সৃষ্ট অধিক উচ্চতার জলোচ্ছ্বাস ও প্রবল ঢেউ টেংরাগিরি বনের মধ্যে আছড়ে পড়ে। এতে সোনাকাটা সৈকতের প্রায় ২০০ ফুট বেলাভূমি বঙ্গোপসাগরে বিলীন হয়ে যায়।ঢেউয়ের তোড়ে অসংখ্য গাছ ভেসে গেছে। লন্ডভন্ড হয়ে গেছে বনভোজনের জন্য নির্মিত নির্ধারিত স্থান ও বনের মধ্যে পায়ে হাঁটার জন্য সাড়ে তিন কিলোমিটার ইটের রাস্তা। জোয়ারের পানিতে নিমজ্জিত হওয়ায় ইকোপার্কের বাসিন্দা মেছোবাঘ, হরিণ, কুমির, শূকর এবং বনের অসংখ্য প্রাণীর জীবন হুমকির মুখে পড়েছে।নাম প্রকাশে অনিচ্ছুক ফকিরহাট গ্রামের অপর এক ব্যক্তি জানান, জোয়ারের পানিতে ডুবে গত সোমবার ইকোপার্কের দুটি শূকর মারা গেছে। অসুস্থ হয়ে পড়েছে একটি হরিণ। বনের মধ্যে এখানে-ওখানে গাছ উপড়ে পড়ে আছে।টেংরাগিরি বনের সকিনা বিটের ভারপ্রাপ্ত কর্মকর্তা আলতাফ হোসেন গতকাল শনিবার দুপুরে প্রথম আলোকে বলেন, ইকোপার্কে রক্ষিত কুমিরের পুকুরে অল্পের জন্য পানি ঢুকতে পারেনি। তবে পার্কের ভেতরের ইটের রাস্তাগুলো প্রবল জোয়ারের তাণ্ডবে বিলীন হয়ে গেছে। অনেক গাছ উপড়ে পড়ে জোয়ারে ভেসে গেছে।
