
চিত্ত যেথা ভয়শূন্য, উচ্চ যেথা শির,/ জ্ঞান যেথা মুক্ত, যেথা গৃহের প্রাচীর—রবীন্দ্রনাথ ঠাকুরের ‘প্রার্থনা’ কবিতার এ পঙ্ক্তিগুলো বাংলা ও ইংরেজিতে উচ্চারণ করে বক্তৃতা শেষ করলেন বিশ্বের সবচেয়ে সমৃদ্ধ মুক্ত বিশ্বকোষ উইকিপিডিয়ার সহপ্রতিষ্ঠাতা ও উইকিমিডিয়া ফাউন্ডেশনের চেয়ারম্যান জিমি ওয়েলস। জানালেন এটাই উইকিপিডিয়ার মূল সুর।বাংলা উইকিপিডিয়ার ১০ বছর পূর্তি উপলক্ষে গতকাল বৃহস্পতিবার রাজধানীর একটি হোটেলে আয়োজিত অনুষ্ঠানে বক্তৃতা করেন জিমি ওয়েলস। এ সময় তিনি বলেন, ‘নিবন্ধের মান অর্থাৎ বিষয়বস্তুর গভীরতা নির্ণয়ের একটি সূত্র আছে উইকিপিডিয়ার। সেই “ডেপথ” সূত্র অনুযায়ী উইকিপিডিয়ায় বাংলা ভাষার অবস্থান তৃতীয়। এর আগে আছে ইংরেজি ও মেসিডোনীয় ভাষা।’ ইন্টারনেটভিত্তিক এই বিশ্বকোষ এখন ২৮৭টি ভাষায় প্রকাশিত হয়। জিমি ওয়েলস বলেন, ‘২০ বছর পরের অবস্থা ভাবুন। ইন্টারনেটে সবাই তখন মাতৃভাষায় কথা বলবেন। এই গ্রহের যে কেউ যাতে বিনা মূল্যে ও মুক্তভাবে জ্ঞানভান্ডারে প্রবেশ করতে পারে, সে জন্য প্রথম থেকেই উইকিপিডিয়া বৈশ্বিক।’ এ অনুষ্ঠানের আয়োজন করে গ্রামীণফোন ও উইকিমিডিয়া বাংলাদেশ। এ সময় আরও বক্তব্য দেন গ্রামীণফোনের প্রধান বিপণন কর্মকর্তা অ্যালেন বঙ্কে ও উইকিমিডিয়া বাংলাদেশের সভাপতি মুনির হাসান। ১০ বছর পূর্তি উপলক্ষে গত বছর থেকে গ্রামীণফোনের পৃষ্ঠপোষকতায় ও প্রথম আলোর সহযোগিতায় নানা রকম কার্যক্রম হাতে নেয় উইকিমিডিয়া বাংলাদেশ। এর পরে নভেম্বর থেকে ফেব্রুয়ারি পর্যন্ত চার মাসে এক হাজার ৬৮০টি নিবন্ধ যোগ হয়েছে এই বিশ্বকোষে। অনুষ্ঠানে বেশি নিবন্ধ যোগ করার জন্য প্রথম, দ্বিতীয় ও তৃতীয় পুরস্কার পেয়েছেন শরীফ উদ্দিন, সজীবুর রহমান ও এম এম ছন্দ। দুপুরের পরে ‘সবার জন্য ইন্টারনেট মানে সবার জন্য জ্ঞানে প্রবেশ’ শীর্ষক প্যানেল আলোচনা অনুষ্ঠিত হয়। প্যানেল আলোচনা সঞ্চালনা করেন অ্যাকসেস টু ইনফরমেশন (এটুআই) প্রকল্পের নীতিমালা উপদেষ্টা আনীর চৌধুরী। অংশ নেন টেলিনর গ্রুপের এশিয়া অঞ্চলের হেড অব করপোরেট অ্যাফেয়ার্স হাকন ব্রুয়াসেট জল, গ্রামীণফোনের হেড অব স্ট্র্যাটেজি এরল্যান্ড প্রেস্টগার্ড এবং এটুআইয়ের নীতিমালাবিশেষজ্ঞ (শিক্ষা) আফজাল হোসেন। প্যানেল আলোচনার আগে জিমি ওয়েলস সাংবাদিকদের সঙ্গেও কথা বলেন। গতকাল সকালে ঢাকা এসে পৌঁছান এবং সন্ধ্যায় লন্ডনের উদ্দেশে ঢাকা ত্যাগ করেন জিমি ওয়েলস। এটা ছিল বাংলাদেশে তাঁর প্রথম সফর।
