
প্রধানমন্ত্রী শেখ হাসিনা তিন দিনের রাষ্ট্রীয় সফর শেষে গতকাল বৃহস্পতিবার মালয়েশিয়া থেকে দেশে ফিরেছেন। মালয়েশিয়ার প্রধানমন্ত্রী মোহাম্মদ নাজিব বিন রাজাকের আমন্ত্রণে তিনি এই সফরে যান। খবর বাসসের।প্রধানমন্ত্রী ও তাঁর সফরসঙ্গীদের বহনকারী বিমান বাংলাদেশ এয়ারলাইনসের একটি ভিআইপি ফ্লাইট গতকাল দুপুরে হজরত শাহজালাল আন্তর্জাতিক বিমানবন্দরে অবতরণ করে। জাতীয় সংসদের উপনেতা সৈয়দা সাজেদা চৌধুরী, প্রধানমন্ত্রীর নিরাপত্তা উপদেষ্টা মেজর জেনারেল (অব.) তারিক আহমেদ সিদ্দিকসহ ঊর্ধ্বতন সামরিক ও বেসামরিক কর্মকর্তারা বিমানবন্দরে প্রধানমন্ত্রীকে স্বাগত জানান। গতকাল প্রধানমন্ত্রী কুয়ালালামপুর আন্তর্জাতিক বিমানবন্দর থেকে রওনা দেন। মালয়েশিয়ার মানবসম্পদ উপমন্ত্রী সেরি আবদুল মোত্তালিব ও সেখানে নিযুক্ত বাংলাদেশের হাইকমিশনার এ কে এম আতিকুর রহমান বিমানবন্দরে প্রধানমন্ত্রীকে বিদায় জানান। মালয়েশিয়া সফরকালে বাংলাদেশের প্রধানমন্ত্রী ও মালয়েশিয়ার প্রধানমন্ত্রীর দ্বিপক্ষীয় বৈঠক অনুষ্ঠিত হয়। গত বুধবার বিকেলে মালয়েশিয়ার প্রশাসনিক রাজধানী পুত্রজায়ার পারদোনা স্কয়ারে দেশটির প্রধানমন্ত্রীর কার্যালয়ে এ বৈঠক অনুষ্ঠিত হয়। বৈঠক শেষে দুই দেশের মধ্যে জনশক্তি রপ্তানি, ভিসা প্রক্রিয়া সহজ করা, পর্যটন খাতে সহযোগিতা ও সংস্কৃতি বিনিময়—এ চারটি বিষয়ে একটি চুক্তি ও তিনটি সমঝোতা স্মারক স্বাক্ষরিত হয়।
