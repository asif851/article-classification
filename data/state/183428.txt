
কিশোরগঞ্জের উপনির্বাচনে ভোট ডাকাতির মহড়া হয়েছে বলে অভিযোগ করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। তিনি বলেন, গাজীপুর সিটি করপোরেশন নির্বাচনের ফল নিজেদের দিকে নিতে সরকার ষড়যন্ত্র করছে। এ জন্য প্রধানমন্ত্রীর কার্যালয়ে ও উত্তরায় দুটি ‘সেল’ গঠন করা হয়েছে।গতকাল বৃহস্পতিবার দুপুরে বিএনপির কেন্দ্রীয় কার্যালয়ে আয়োজিত সংবাদ সম্মেলনে মির্জা ফখরুল এসব অভিযোগ করেন।মির্জা ফখরুল বলেন, কিশোরগঞ্জের হাওরাঞ্চলে যেখানে এক কেন্দ্র থেকে আরেক কেন্দ্রে যেতে তিন-চার ঘণ্টা সময় লাগে, সেখানে আধা ঘণ্টার মধ্যে ফল ঘোষণা করা হয়েছে। ৩০ মিনিটের মধ্যে তিন ধরনের ফল হয়েছে। একবার বলা হয়েছে, বিজয়ী প্রার্থী এক লাখ ৫৬ হাজার ভোট পেয়েছেন, আরেকবার বলা হলো এক লাখ ৫৬ ভোট এবং সর্বশেষ বলা হলো ৯৯ হাজার ভোট পেয়েছেন। তিনি বলেন, অথচ কয়েক দিন আগে অনুষ্ঠিত চারটি সিটি করপোরেশন নির্বাচনে এক কেন্দ্র থেকে আরেক কেন্দ্রের দূরত্ব ছিল ২০-২৫ মিনিটের, সেখানে ফল পেতে গভীর রাত পর্যন্ত অপেক্ষা করতে হয়েছে। এতেই প্রমাণিত হয়, কিশোরগঞ্জে সবকিছু সরকারের পরিকল্পনামাফিক হয়েছে। এই উপনির্বাচনের মাধ্যমে আবারও প্রমাণিত হয়েছে, এ সরকারের অধীনে জাতীয় নির্বাচন সুষ্ঠু, অবাধ ও নিরপেক্ষ হওয়া সম্ভব নয়।গাজীপুরের নির্বাচনকে প্রভাবিত করতে সরকার প্রশাসনের কর্মকর্তাদের ব্যবহার করছে বলে অভিযোগ করেন মির্জা ফখরুল। তিনি বলেন, প্রধানমন্ত্রীর উপদেষ্টা এইচ টি ইমামের নেতৃত্বে প্রধানমন্ত্রীর কার্যালয়ে এবং যোগাযোগমন্ত্রী ওবায়দুল কাদের ও স্থানীয় সরকার প্রতিমন্ত্রী জাহাঙ্গীর কবির নানকের নেতৃত্বে উত্তরায় একটি সেল গঠন করা হয়েছে বলে বিশ্বস্ত সূত্রে জানতে পেরেছেন।এদিকে জাতীয় প্রেসক্লাবে এক আলোচনা সভায় মির্জা ফখরুল অভিযোগ করেন, গাজীপুর সিটি করপোরেশন নির্বাচনের ফল নিজেদের পক্ষে নিতে সরকার ভয়াবহ চেষ্টা চালাচ্ছে। তিনি বলেন, চার সিটি করপোরেশনের নির্বাচনের পর সরকারের মাথা খারাপ হয়ে গেছে। এখন তারা মরিয়া হয়ে উঠেছে। গাজীপুর দখলে নেওয়ার জন্য তারা উঠেপড়ে লেগেছে। প্রজাতন্ত্রের কর্মচারীদের ব্যবহার করে সরকার জনগণের রায় ছিনিয়ে নেওয়ার চেষ্টা করছে। এ জন্য ঢালাওভাবে দলীয় প্রিসাইডিং কর্মকর্তাকে দায়িত্ব দেওয়া হয়েছে। নির্বাচনে দায়িত্ব পালনের জন্য একটি বিশেষ জেলার পুলিশ সদস্যদের আনা হচ্ছে। অর্থের খেলা হচ্ছে বিভিন্নভাবে।জরিপে জনপ্রিয় নেতা হাসিনা-খালেদা-তারেক: গতকাল জাতীয় প্রেসক্লাবে জাসাস ও ঢাকা বিশ্ববিদ্যালয় শাখার উদ্যোগে ‘তারেক রহমান—আগামীর বাংলাদেশ’ শীর্ষক আরেক আলোচনা সভায় মির্জা ফখরুল দাবি করেন, একটি নামকরা বিদেশি সংস্থার জরিপে দেশের জনপ্রিয় নেতা হিসেবে তিনজনের নাম উঠে এসেছে। তাঁরা হলেন প্রধানমন্ত্রী শেখ হাসিনা, বিরোধীদলীয় নেতা খালেদা জিয়া ও বিএনপির সিনিয়র ভাইস চেয়ারম্যান তারেক রহমান।
