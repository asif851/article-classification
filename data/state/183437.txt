
রাজশাহীতে বাংলাদেশ বেতারের হীরকজয়ন্তী উপলক্ষে বেতারের চারজন শহীদ কর্মীকে মরণোত্তর ও পাঁচজন বিশিষ্ট বেতার ব্যক্তিত্বকে সম্মাননা দেওয়া হয়েছে।গতকাল সোমবার রাজশাহী বেতার ভবন চত্বরে এক অনুষ্ঠানে নয়জনকে সম্মাননা দেওয়া হয়। মরণোত্তর সম্মাননা পাওয়া ব্যক্তিরা হলেন শহীদ মহসীন আলী, জয়নাল আবেদীন, হাবিবুর রহমান ও আবদুল মতিন। অন্যরা হলেন মীর্জা আবু ইউনুস, শিবনাথ দাস, এ কে এম জাহিদ, হাসান মীর ও ফিরোজ আহম্মেদ।বেতারের হীরকজয়ন্তী উদ্যাপনের শুরুতেই নগরের আলুপট্টি মোড় থেকে একটি শোভাযাত্রা বের হয়। পরে রাজশাহী বেতার ভবন চত্বরে আলোচনা সভা ও সাংস্কৃতিক অনুষ্ঠান হয়। অনুষ্ঠানে প্রধান অতিথি ছিলেন সাংসদ ওমর ফারুক চৌধুরী। বিশেষ অতিথি হিসেবে ছিলেন রাজশাহী বিশ্ববিদ্যালয়ের সাবেক উপাচার্য আবদুল খালেক। এ ছাড়া আলোচক হিসেবে অংশ নেন মহানগর জাসদের সভাপতি প্রদীপ মৃধা, বিশিষ্ট গীতিকার ও কথাসাহিত্যিক রফিকুর রশীদ প্রমুখ। সভাপতিত্ব করেন বাংলাদেশ বেতার রাজশাহী কেন্দ্রের আঞ্চলিক প্রকৌশলী মোফাজ্জল হোসন। বেতারের রাজশাহী কেন্দ্রের উপ-আঞ্চলিক পরিচালক হাসান আখতার স্বাগত বক্তব্য দেন।
