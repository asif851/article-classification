
ফেনীতে নিজের জীবন দিয়ে ডাকাতের কবল থেকে যাত্রীদের রক্ষা করেছেন আবু তাহের নামের এক বাসচালক। একপর্যায়ে ডাকাতের গুলিতে তিনি কাত হয়ে পড়ে যান। এ সময় তাঁর সহকারী মো. হুমায়ুন সাহসিকতার সঙ্গে বাস চালিয়ে নিয়ে যান। ডাকাতের কবল থেকে রক্ষা পায় ৩২ যাত্রী।
গত বৃহস্পতিবার রাতে ফেনীর দাউদপুর সেতু এলাকায় এ ঘটনা ঘটে। নিহত বাসচালক আবু তাহেরের (৫৫) বাড়ি চট্টগ্রামের মিরসরাই উপজেলার মধ্যম ওয়াহিদপুর গ্রামে। সদর হাসপাতালে ময়নাতদন্তের পর গতকাল শুক্রবার দুপুরে তাঁর লাশ গ্রামের বাড়িতে নেওয়া হয়।
এ ঘটনায় ফেনীর পুলিশ সুপার পরিতোষ ঘোষ ঘটনাস্থল পরিদর্শন করেছেন। বাসের সুপারভাইজার মো. শাহ আলম গতকাল সকালে বাদী হয়ে ফেনী মডেল থানায় হত্যা মামলা দায়ের করেছেন।
চালকের সহকারী হুমায়ুন প্রথম আলোকে জানান, বৃহস্পতিবার রাতে চট্টগ্রামের একদল ব্যবসায়ী সৌদিয়া পরিবহনের একটি বাস ভাড়া (রিজার্ভ) নিয়ে ঢাকার বাবুবাজারে যাচ্ছিলেন। রাত দুইটার দিকে বাসটি ঢাকা-চট্টগ্রাম মহাসড়কের ফেনীর লালপুর এলাকায় পৌঁছায়। এ সময় মহাসড়কের মহিপাল বাইপাস এলাকায় যানজট এড়াতে বাসটি পুরাতন মহাসড়ক (গ্র্যান্ড ট্রাংক রোড) দিয়ে শহরের দিকে এগোতে থাকে। দাউদপুর সেতু এলাকায় ৮-১০ জন ডাকাত এলোপাতাড়ি ইট মেরে বাসটি থামানোর চেষ্টা করে। তাদের কেউ কেউ বাসের দরজা ভাঙারও চেষ্টা করে। তবে চালক বাসটি না থামিয়ে চালিয়ে যেতে থাকেন। এ সময় ডাকাতেরা ১০-১২টি গুলি ছোড়ে। গুলি উপেক্ষা করে বাস চালিয়ে যান চালক। একপর্যায়ে গুলি তাঁর পেটে লাগে। এতে আবু তাহের আসন থেকে পাশে কাত হয়ে পড়ে যান।
হুমায়ুন আরও বলেন, ‘তখন আমি দ্রুত বাসের স্টিয়ারিং ধরি এবং বাসটি চালিয়ে ফতেপুর স্টারলাইন ফিলিং স্টেশনে নিয়ে যাই। পরে যাত্রীদের অন্য একটি বাসে করে ঢাকায় পাঠিয়ে দেওয়া হয়। এ সময় চালককে গুরুতর অবস্থায় ফেনী সদর হাসপাতালে নিয়ে গেলে কর্তব্যরত চিকিৎসক তাঁকে মৃত ঘোষণা করেন।’
পুলিশ সুপার পরিতোষ ঘোষ জানান, দুর্বৃত্তদের খুঁজে বের করতে প্রয়োজনীয় ব্যবস্থা নেওয়া হচ্ছে।
