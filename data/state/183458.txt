
বগুড়ার ধুনটে মাদকাসক্ত ছেলের লাঠির আঘাতে এক নারী নিহত হয়েছেন বলে অভিযোগ উঠেছে। গত সোমবার ধুনট উপজেলার এলাঙ্গী ইউনিয়নের শৈলমারী গ্রামে এ ঘটনা ঘটে।
নিহত নারীর নাম আলতাফুন্নেছা (৫৫)। তিনি শৈলমারী গ্রামের মৃত হাবিবর রহমানের স্ত্রী।
নিহত নারীর পারিবারিক সূত্রে জানা যায়, প্রায় ১৮ বছর আগে স্ত্রী আলতাফুন্নেছা ও আবুবকরসহ (২৪) চার ছেলে রেখে হাবিবর রহমান মারা যান। চার ভাইয়ের মধ্যে আবুবকর ছোট। এ কারণে তিনি তাঁর মায়ের সঙ্গে থাকতেন। প্রায় চার-পাঁচ বছর ধরে আবুবকর বিভিন্ন ধরনের মাদকদ্রব্য সেবন করছেন। সোমবার রাতে মায়ের কাছে মাদক কেনার জন্য টাকা চান আবুবকর। কিন্তু আলতাফুন্নেছা টাকা দিতে পারেননি। এতে ক্ষুব্ধ হয়ে আবুবকর ঘরের দরজা আটকে বাঁশের লাঠি দিয়ে তাঁর মাথায় আঘাত করেন। এতে আলতাফুন্নেছা অচেতন হয়ে মাটিতে লুটিয়ে পড়েন। স্থানীয় লোকজন দ্রুত তাঁকে উদ্ধার করে উপজেলা স্বাস্থ্য কমপ্লেক্সে নিয়ে যান। সেখান থেকে তাঁকে রাতেই বগুড়ার শহীদ জিয়াউর রহমান মেডিকেল কলেজ হাসপাতালে পাঠানো হয়। সেখানে চিকিৎসাধীন অবস্থায় রাত দুইটার দিকে আলতাফুন্নেছা মারা যান।
এ ঘটনায় আলতাফুন্নেছার বড় ছেলে আবু সাইদ বাদী হয়ে গতকাল মঙ্গলবার দুপুরে আবুবকরকে আসামি করে থানায় মামলা করেছেন। ঘটনার পর থেকেই আবুবকর পলাতক।
ধুনট উপজেলা স্বাস্থ্য কমপ্লেক্সের আবাসিক চিকিৎসা কর্মকর্তা ইকবাল হোসেন বলেন, আলতাফুন্নেছার মাথায় শক্ত ও ভারী বস্তু দিয়ে আঘাত করা হয়েছে। ধুনট থানার ওসি মিজানুর রহমান বলেন, খবর পেয়ে রাতেই ঘটনাস্থল পরিদর্শন করা হয়। আবুবকরকে গ্রেপ্তারের চেষ্টা চলছে।
