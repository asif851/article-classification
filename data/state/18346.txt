
ফটক বন্ধ করে তিতুমীর কলেজের ক্লাস, পরীক্ষা ও প্রশাসনিক কার্যক্রম বন্ধ করে দিয়েছেন ছাত্রলীগের একাংশের নেতা-কর্মীরা। আজ মঙ্গলবার বেলা দেড়টার দিকে শেষ খবর পাওয়া পর্যন্ত কলেজের ভেতরে বিক্ষোভ করছেন তাঁরা।
ছাত্রলীগের কলেজ শাখা কমিটিতে পদ না পাওয়ার জের ধরে সকাল থেকে কলেজের ভেতরে নেতা-কর্মীরা বিক্ষোভ শুরু করেন। বিক্ষোভে অংশ নেওয়া কর্মী মাহফুজুর রহমান বলেন, এই কমিটি বাতিল না করলে লাগাতার কর্মসূচি চলবে।
ছাত্রলীগের কমিটিতে পদ না পাওয়ায় গতকাল মহাখালী এলাকায় যানবাহনে ব্যাপক ভাঙচুর চালিয়েছেন কলেজের পদবঞ্চিত নেতা-কর্মীরা। ছাত্রলীগের কেন্দ্রীয় কমিটি সূত্র জানায়, কাজী মেরাজুল ইসলামকে সভাপতি ও মানিক হোসেনকে সাধারণ সম্পাদক করে সরকারি তিতুমীর কলেজের ছাত্রলীগের কমিটি ঘোষণা করা হয়। নিজেদের পছন্দমতো কমিটি না হওয়ায় কলেজের পদবঞ্চিত নেতা-কর্মীরা মহাখালীতে যানবাহনে ব্যাপক ভাঙচুর চালান। তাঁরা পদ না পাওয়ার ক্ষোভ ঝাড়েন যানবাহনের ওপর। গতকাল সন্ধ্যায় আমতলী থেকে গুলশান পর্যন্ত এক ঘণ্টা যান চলাচল বন্ধ থাকে।
আরও জানতে পড়ুনপদ না পাওয়ার ক্ষোভ যানবাহনের ওপর
