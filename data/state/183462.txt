
গাজীপুরের টঙ্গীতে ইজতেমা ময়দানে আয়োজিত পাঁচ দিনব্যাপী জোড় ইজতেমা মোনাজাতের মধ্য দিয়ে আজ মঙ্গলবার শেষ হয়েছে। আগামী ৮ জানুয়ারি শুরু হচ্ছে দুই পর্বের বিশ্ব ইজতেমা।
ইজতেমার মুরুব্বি মো. গিয়াস উদ্দিন বলেন, দুপুর ১২টা থেকে মোনাজাত শুরু হয়ে সোয়া ১২টায় শেষ হয়। ১৫ মিনিটের মোনাজাত পরিচালনা করেন ভারতের মাওলানা মো. ইব্রাহীম। বিশ্ব ইজতেমাকে সুন্দর ও সফল করার জন্য প্রতি বছর টঙ্গীতে বিশ্ব ইজতেমা শুরুর ৪০ দিন আগে পাঁচ দিনের জোড় ইজতেমার আয়োজন করা হয়।
এবারও দুই দফায় বিশ্ব ইজতেমা অনুষ্ঠিত হবে। তিন দিনের প্রথম দফা ৮ জানুয়ারি এবং দ্বিতীয় দফা ১৫ জানুয়ারি শুরু হবে। প্রতি দফার শেষ দিন আখেরি মোনাজাত অনুষ্ঠিত হবে।
বিশ্ব ইজতেমার প্রাক প্রস্তুতিমূলক এ জোড় ইজতেমায় দেশ-বিদেশের কয়েক লাখ মুসল্লি অংশ নেন।
ইজতেমার মুরব্বি আরও জানান, বিশ্ব ইজতেমার প্রস্তুতি ইতিমধ্যে শুরু হয়েছে। ইজতেমার আগের দিন পর্যন্ত স্বেচ্ছাশ্রমের ভিত্তিতে এ কাজ চলতে থাকবে।
