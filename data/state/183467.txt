
ঢাকার জাতীয় সংসদ ভবন এলাকা থেকে ১৬টি গরু বোঝাই একটি ট্রাক ছিনতাই করে নিয়ে গেছে একদল দুর্বৃত্ত। এ সময় দুর্বৃত্তদের ছুরিকাঘাতে ট্রাকে থাকা চারজন আহত হয়েছেন।
আজ শনিবার সকাল সাতটার দিকে এ ঘটনা ঘটে। আহত চার গরু ব্যবসায়ী হলেন মাসুম (২৪), সুজন (২৬), হাঙ্গু মিয়া (৪৫) ও তানজিমুল (২৮)। তাঁদের ঢাকা মেডিকেল কলেজ হাসপাতালে চিকিৎসা দেওয়া হয়।
গরু ব্যবসায়ীদের তথ্যের বরাত দিয়ে হাসপাতালের ক্যাম্প পরিদর্শক মোজাম্মেল হকের ভাষ্য, ১৬ টি গরু নিয়ে ট্রাকটি যশোর থেকে আসছিল। জাতীয় সংসদ ভবন এলাকায় যাওয়ার পর একটি পিকআপ ভ্যান আড়াআড়িভাবে ট্রাকটি আটকায়। পিকআপ ভ্যানে থাকা ৮-১০ জন ব্যক্তি ট্রাকের ছাদে উঠে সেখানে থাকা গরু ব্যবসায়ীদের এলাপাতাড়ি ছুরিকাঘাত করে। এতে চারজন ব্যবসায়ী আহত হন।
মোজাম্মেল হকের তথ্যমতে, দুর্বৃত্তরা ট্রাকটি নিয়ে পালিয়ে যান। এ ঘটনায় ট্রাকের চালক জড়িত থাকতে পারেন বলে ব্যবসায়ীদের অভিযোগ। পিকআপ ভ্যানে সুজন ও আজিজুল নামের আরও দুজন ব্যবসায়ীকে নিয়ে যাওয়া হয়েছে বলে তাঁরা জানিয়েছেন। এ ঘটনায় আইনগত ব্যবস্থা নেওয়ার প্রক্রিয়া চলছে।
