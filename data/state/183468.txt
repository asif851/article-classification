
বর্তমানে আওয়ামী লীগ ও বিএনপি একে অন্যকে ধ্বংসের খেলায় মেতে উঠেছে বলে মন্তব্য করেছেন সাবেক মন্ত্রী জি এম কাদের। তিনি বলেন, এতে দেশের জনগণ, অর্থনীতি, সমৃদ্ধি ও প্রবৃদ্ধির স্বাভাবিক বিকাশ ব্যাহত হচ্ছে। এ অবস্থা চলতে থাকলে দেশে জঙ্গিবাদের প্রভাব বিস্তারের সম্ভাবনা রয়েছে, যার ফলে গণতন্ত্র ও দেশ হুমকির মুখে পড়বে।লালমনিরহাট জেলা জাতীয় পার্টি কার্যালয়ে লালমনিরহাট সদর উপজেলা জাতীয় পার্টি আয়োজিত মতবিনিময় সভায় প্রধান অতিথির বক্তব্যে আজ রোববার সন্ধ্যায় এসব কথা বলেন জাতীয় পার্টির সাবেক এ প্রেসিডিয়াম সদস্য।জি এম কাদের বলেন, ‘বাংলাদেশে এখনকার মতো রাজনৈতিক সংকট অতীতে আর কখনো দেখা যায়নি। চলমান আন্দোলনের নামে সন্ত্রাস করে যদি এই সরকারের পদত্যাগ করানো যায়, তা হবে একটা খারাপ রাজনৈতিক রীতি যা ভবিষ্যতে যেকোনো দলের জন্য অনুপ্রেরণা ও উদাহরণ হিসেবে বিবেচিত হবে। এটি আমাদের কাম্য হতে পারে না। অন্যদিকে ক্ষমতাসীন আওয়ামী লীগ যদি দেশের অপর প্রধান দল বিএনপিকে দমন করতে বা ধ্বংস করতে পারে তা হলে দেশে একদলীয় শাসন ব্যবস্থা কায়েম হবে, এটিও আমাদের কাম্য নয়।’জি এম কাদের বলেন, জাতীয় পার্টি একই সঙ্গে সরকারে আছে আবার সাংবিধানিকভাবে বিরোধী দলের ভূমিকাও পালন করতে চায়। কিন্তু দলটি এর কোনোটাই গ্রহণযোগ্যভাবে করতে পারছে না, কারণ একই সঙ্গে সরকার ও বিরোধী দলে থাকাটা নিয়মসিদ্ধ নয়। জাতীয় পার্টি একাধিকবার তার কঠোর অবস্থান গ্রহণের ঘোষণা দিলেও বর্তমান বাস্তবতায় তা করতে পারছে না, তবে একদিন যে পারবে না এমনটি নয়।
মতবিনিময় সভায় সভাপতিত্ব করেন লালমনিরহাট সদর উপজেলা জাতীয় পার্টির সভাপতি আকবর ঈমান। অনুষ্ঠানে বিশেষ অতিথি ছিলেন জেলা জাতীয় পার্টির যুগ্ম আহ্বায়ক এস কে খাজা মঈন উদ্দিন। মতবিনিময় সভায় লালমনিরহাট পৌর জাতীয় পার্টি এবং সদর উপজেলা জাতীয় পার্টির নেতা-কর্মী-সমর্থকেরা অংশ নেন।
