
সরকারি প্লট না পাওয়া সাংসদদের প্লট বরাদ্দ দিতে প্রধানমন্ত্রী শেখ হাসিনাকে অনুরোধ জানিয়েছেন জাতীয় সংসদের বিরোধীদলীয় নেতা রওশন এরশাদ। আজ সোমবার সংসদের অষ্টম অধিবেশনের সমাপনী দিনের বক্তব্যে তিনি এ অনুরোধ জানান। এ সময় প্রধানমন্ত্রী শেখ হাসিনা সংসদে উপস্থিত ছিলেন।রওশন এরশাদ বলেন, যারা নতুন সদস্য, তাদের প্লট নেই। তাঁদের প্লট বরাদ্দ দেন। এ ব্যাপারে আমি মন্ত্রী ও প্রধানমন্ত্রীর দৃষ্টি আকর্ষণ করছি। এ সময় শেখ হাসিনা তাঁর আসন থেকে মাইক ছাড়াই বলেন, আমারও তো প্লট নেই। জবাবে রওশন এরশাদ বলেন, সারা দেশই তো প্রধানমন্ত্রীর। তাঁর প্লট লাগবে কেন? তিনি চাইলে আমার বাড়ি ছেড়ে দেব।এর আগে রওশন এরশাদ সাংসদদের গাড়ির জন্য আলাদা নম্বর প্লেট দাবি করে স্পিকার শিরীন শারমিন চৌধুরীর উদ্দেশে বলেন, সংসদে ৩৫০ জন সদস্য। কিন্তু সাংসদদের নামে রাস্তায় স্টিকার সাড়ে পাঁচ হাজার। এসব গাড়ি কারা চালাচ্ছে, কে ঘুরে বেড়াচ্ছে? এমন একটা উপায় বের করতে হবে, যাতে অন্যরা সাংসদদের গাড়ির স্টিকার ব্যবহার করতে না পারে। দূতাবাসের মতো আলাদা নম্বর প্লট দেন।
রওশন এরশাদ এ সময় সরকারের মন্ত্রীদের সারা দেশ ঘুরে দেশের মানুষের প্রকৃত অবস্থা জানার আহ্বান জানান। তিনি বলেন, মন্ত্রীরা ঢাকার বাইরে যান না। ঢাকার বাইরে সব জায়গায় ঘুরে দেখেন। নিজের এলাকায় গেলে হবে না।
ঢাকাকে নিরাপদ শহর দাবি করে রওশন এরশাদ বলেন, অনেকে মনে করেন বাংলাদেশ বিদেশিদের জন্য নিরাপদ নয়। আমেরিকা থেকে সতর্ক করা হচ্ছে। আমেরিকায় সবার হাতে আর্মস (অস্ত্র) আছে। পাখির মতো মানুষ মারছে। বাংলাদেশ তা নেই। বাংলাদেশ বিদেশিদের জন্য সবচেয়ে নিরাপদ দেশ। তাদের যেভাবে নিরাপত্তা দিয়ে রাখা হয়, সম্মান করা হয়, অন্য কেউ তা করে না। তিনি বলেন, দুজন বিদেশিকে হত্যা করা হলো। একজনকে আহত করা হলো। শিয়াদের তাজিয়া মিছিলে গ্রেনেড হামলা হলো। রওশন এরশাদ এদের আইনের আওতায় এনে দৃষ্টান্তমূলক শাস্তি দেওয়ার দাবি জানান।
