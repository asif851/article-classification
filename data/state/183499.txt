
বিএনপির চেয়ারপারসন খালেদা জিয়ার মালয়েশিয়া সফরে দেশের বিরুদ্ধে নতুন ষড়যন্ত্রের আভাস পাচ্ছেন বলে জানিয়েছেন আওয়ামী লীগের প্রচার ও প্রকাশনা সম্পাদক হাছান মাহমুদ।আজ রোববার দুপুরে রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে মুক্তিযুদ্ধ প্রজন্ম লীগ আয়োজিত আলোচনা সভায় হাছান মাহমুদ এ কথা বলেন।আওয়ামী লীগের এই নেতা বলেন, ‘খালেদা জিয়া মালয়েশিয়া যাচ্ছেন, সেখানে তাঁর ছোট ছেলে কোকো অবস্থান করছেন। আর লন্ডন থেকে নাকি তারেক রহমানও মালয়েশিয়া যাচ্ছেন চিকিত্সার জন্য। এত দিন শুনেছি, সারা পৃথিবী থেকে মানুষ চিকিত্সার জন্য লন্ডনে যায়। এখন দেখি তারেক রহমান লন্ডন থেকে মালয়েশিয়ায় যাচ্ছেন। খালেদা জিয়াও নাকি যাবেন। যদি এটি একটি পরিবারের মিলনমেলা হয়, তাহলে আমাদের কিছু বলার নেই।’হাছান মাহমুদ বলেন, ‘আমাদের কাছে খবর আছে যে, সেখানে শুধু পারিবারিক মিলনমেলা হবে না। বাংলাদেশকে নিয়ে আরেকবার ষড়যন্ত্র ও রাজনৈতিক অস্থিতিশীল পরিবেশ তৈরির জন্য বৈঠক হবে।’
খালেদা জিয়া মালয়েশিয়া যাচ্ছেন কি না—জানতে চাইলে বিএনপির চেয়ারপারসনের প্রেস সচিব মারুফ কামাল খান প্রথম আলোকে বলেন, ‘ম্যাডামের কাছে জানতে চেয়েছিলাম, আপনি দেশের বাইরে যাচ্ছেন কি না? তিনি বলেছেন, কই, না তো!’
