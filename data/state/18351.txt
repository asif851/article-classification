
সমাজে নারী ও শিশু অধিকার হুমকির মুখে পড়েছে মন্তব্য করে ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদ বলেছেন, এখন মায়ের গর্ভের শিশুও নিরাপদ নয়। এই অবস্থা থেকে মুক্তির জন্য নিজেদের মধ্যে বিভাজন না রেখে সবাইকে সোচ্চার হতে হবে। গতকাল রোববার জাতীয় প্রেসক্লাবে মহিলা দল আয়োজিত এক সেমিনারে এমাজউদ্দীন এ কথা বলেন। সারা দেশে নারী ও শিশু নির্যাতনের প্রতিবাদে মহিলা দল ওই সেমিনারের আয়োজন করে। তিনি বলেন, সমাজকে কেবল পুরুষতান্ত্রিক সমাজ বললেই হবে না। একটি উদারপন্থী ও গণতান্ত্রিক, বাসযোগ্য সমাজ তৈরির জন্য কাজ করতে হবে। সমাজে গণতান্ত্রিক অধিকার প্রতিষ্ঠা না হলে আইনের শাসন প্রতিষ্ঠা হয় না। সেই সমাজে শিশু, নারী নির্যাতনও বেড়ে যায়। বিএনপির স্থায়ী কমিটির সদস্য নজরুল ইসলাম খান বলেন, শুধু গণতন্ত্র হলে হবে না, কার্যকর গণতন্ত্র প্রতিষ্ঠা করতে হবে। সত্যিকারের নির্বাচনের মাধ্যমে তা সম্ভব। নিজস্ব প্রতিবেদক
