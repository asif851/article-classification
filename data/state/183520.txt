
ভারতের ত্রিপুরা রাজ্য থেকে বাংলাদেশে ১০০ মেগাওয়াট বিদ্যুৎ আসা শুরু হবে আগামী বছর থেকে। ভারতের এক কর্মকর্তা গতকাল শনিবার এ কথা জানিয়েছেন। খবর টাইমস অব ইন্ডিয়ার।প্রিন্সিপাল সেক্রেটারি এস কে রাকেশ গতকাল সাংবাদিকদের বলেন, ভারতের প্রধানমন্ত্রী নরেন্দ্র মোদি সম্প্রতি ঢাকা সফরের সময় যে প্রতিশ্রুতি দিয়েছেন, তারই অংশ হিসেবে বাংলাদেশের কাছে ১০০ মেগাওয়াট বিদ্যুৎ বিক্রিতে সম্মতি দিয়েছে বিদ্যুৎ মন্ত্রণালয়। গত বৃহস্পতিবার নয়াদিল্লিতে মন্ত্রণালয়ের এক বৈঠকে এ সিদ্ধান্ত হয়েছে।বিদ্যুৎ রপ্তানির জন্য ত্রিপুরার শ্রীয়ামানিনগর থেকে বাংলাদেশের কুমিল্লা পর্যন্ত ৬৫টি সঞ্চালন টাওয়ার স্থাপন করছে পাওয়ার গ্রিড করপোরেশন অব ইন্ডিয়া লিমিটেড। এস কে রাকেশ বলেন, তবে কোন কেন্দ্র থেকে বিদ্যুৎ দেওয়া হবে, সে সিদ্ধান্ত নেবে ত্রিপুরা রাজ্য। ত্রিপুরাকে তাদের বিদ্যুৎই দিতে হবে। সেটা রাজ্যের গোমতি জেলার পালাটানার ৭২৬ মেগাওয়াটের গ্যাসভিত্তিক থারমাল বিদ্যুৎকেন্দ্র থেকে বা অন্য কোনো কেন্দ্র থেকেও হতে পারে।
