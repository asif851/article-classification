
তথ্যমন্ত্রী হাসানুল হক ইনু বলেছেন, ‘দানবের সঙ্গে মানবের কোনো মিটমাট হতে পারে না। জঙ্গিবাদের সঙ্গে কোনো মিটমাট হতে পারে না। এখন সময় এসেছে পক্ষ নেওয়ার। ৭১-এ যেমন দুইটি পক্ষ ছিল, এখনো তেমনই। তখনো বুদ্ধিজীবী ছিল, এখনো আছে। তখনো কিছু বুদ্ধিজীবী পাকিস্তানের সমর্থন দিয়েছিল, এখনো দিচ্ছে। কিন্তু বাংলাদেশের মাটিতে কোনো জঙ্গিবাদের দাপট চলবে না।’আজ শনিবার সন্ধ্যায় পাবনায় মাসব্যাপী বইমেলার সমাপনী অনুষ্ঠানে প্রধান অতিথির বক্তব্যে তথ্যমন্ত্রী এসব কথা বলেন।তথ্যমন্ত্রী বলেন, ‘আমরা যোদ্ধা জাতি। আমরা যেকোনো সময় কলম ফেলে অস্ত্র ধরতে পারি। তাই আমাদের ভয় দেখিয়ে লাভ নেই। যেকোনো মূল্যে আমরা দেশে শান্তি ফিরিয়ে আনবই।’অনুষ্ঠানে পাবনার অন্নদা গোবিন্দ পাবলিক লাইব্রেরির সভাপতি ও স্কয়ার গ্রুপের পরিচালক অঞ্জন চৌধুরীর সভাপতিত্বে আরও বক্তব্য দেন পাবনা-৫ আসনের সাংসদ গোলাম ফারুক, জেলা পরিষদের প্রশাসক এম সাইদুল হক, বইমেলা উদযাপন পরিষদের সভাপতি শিক্ষাবিদ নূরুন্নবী ও পাবনার পুলিশ সুপার মিরাজ উদ্দিন আহম্মেদ।
১ ফেব্রুয়ারি থেকে পাবনায় এ বইমেলা শুরু হয়। পাবনা বইমেলা উদযাপন পরিষদের সহযোগিতায় মেলার আয়োজন করে অন্নদা গোবিন্দ পাবলিক লাইব্রেরি।
