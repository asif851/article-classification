

আওয়ামী লীগের মনোনয়ন ফরম বিক্রি ও জমা দেওয়ার ষষ্ঠ দিনে রাজধানীতে দলীয় মনোনয়ন প্রত্যাশীদের মিছিল-শোডাউনে আজ নগরজুড়ে ছিল তীব্র যানজট ও মানবজট। এতে সীমাহীন দুর্ভোগ পোহাতে হয় নগরবাসীকে। 
রাজধানী ঘুরে দেখা গেছে, আজ সকাল ১০টা থেকেই রাজধানীসহ এর আশপাশের এলাকা থেকে হাতি-ঘোড়া, বাস, পিক-আপসহ নানা ধরনের যানবাহনের বিশাল বহর নিয়ে মনোনয়ন ফরম কিনতে ও জমা দিতে আসেন দলটির নেতারা। এতে ছুটির দিন হওয়া সত্ত্বেও পুরো রাজধানী কার্যত অচল হয়ে পড়ে।
খোঁজ নিয়ে জানা গেছে, বেলা দেড়টার দিকে ঢাকা-১৬ আসনের জন্য মনোনয়ন ফরম কিনতে আসেন যুবলীগ ঢাকা মহানগর উত্তরের সাধারণ সম্পাদক ইসমাইল হোসেন। মিরপুর-১০ থেকে বঙ্গবন্ধু অ্যাভিনিউ রুটে অর্ধ শতাধিক পিক আপ ভ্যান, কয়েক শ মোটরসাইকেল নিয়ে রওনা হন ইসমাইল ও তাঁর সমর্থকেরা। একই সময়ে মিরপুর এলাকা থেকে ঢাকা-১৫ আসনের জন্য ফরম কিনতে বঙ্গবন্ধু অ্যাভিনিউয়ের উদ্দেশে রওনা দেন স্বেচ্ছাসেবক লীগের যুগ্ম সাধারণ সম্পাদক গাজী মেছবাউর রহমান সাচ্চু। অপরদিকে ঢাকা-১৫ আসনের জন্য মনোনয়ন ফরম জমা দেওয়া শেষে মিরপুর এলাকায় ফিরতে থাকেন যুবলীগ ঢাকা মহানগর উত্তরের সভাপতি মাঈনুল হোসেন খান। এ সময় শাহবাগ-কারওয়ান বাজার-ফার্মগেট-রোকেয়া সরণি-শেওড়াপাড়া-মিরপুর-১০ এলাকায় ঠায় দাঁড়িয়ে থাকে সব ধরনের যানবাহন।
আগারগাঁও এলাকায় দাঁড়িয়ে থাকা রাকিব হোসেন প্রথম আলো ডটকমকে বলেন, ‘সরকারি বা বিরোধী সব দলই জনগণকে কষ্ট দিতে ভালোবাসে। দেশের কথা তাঁরা চিন্তা করে না।’ 
জনগণের ভোগান্তির বিষয়ে জানতে চাইলে ঢাকা মহানগর উত্তরের সভাপতি মাঈনুল হোসেন খান প্রথম আলো ডটকমকে বলেন, ‘মনোনয়ন ফরম কিনতে যখন গিয়েছিলাম তখন হরতাল ছিল। ফলে মানুষের ভোগান্তি বুঝতে পারিনি। আর আজ মনোনয়ন ফরম জমা দিতে গিয়ে বুঝলাম আমাদের এভাবে যাওয়া ঠিক হয়নি।’
ষষ্ঠ দিনে সাড়ে পাঁচ শ ফরম বিক্রি
আজ ঢাকা বিভাগে ১৬৯টি, রংপুর বিভাগে ৬৬টি, রাজশাহী বিভাগে ৬৬টি, সিলেট বিভাগে ২৫টি, চট্টগ্রাম বিভাগে ১০৩টি, বরিশাল বিভাগে ৪৯টি ও খুলনা বিভাগে ৪২টি মনোনয়ন ফরম বিক্রি হয়েছে। এতে ষষ্ঠ দিনে মোট মনোনয়ন ফরম বিক্রি হয় সাড়ে ৫০০। এতে দলটির কোষাগারে জমা পড়েছে ১ কোটি ৩৭ লাখ টাকা। ছয় দিনে মোট দুই হাজার ৭৮৩টি মনোনয়ন ফরম বিক্রি হয়েছে।সব মিলিয়ে দলটির কোষাগারে জমা পড়েছে ছয় কোটি ৯৫ লাখ ৭৫ হাজার টাকা। আগামীকাল মনোনয়ন ফরম সংগ্রহ ও জমাদানের শেষ দিন। 
ষষ্ঠ দিনে যাঁরা মনোনয়ন ফরম কিনেছেন—
যাঁরা আজ ফরম কেনেন তাঁদের মধ্যে আওয়ামী লীগের সভাপতিমণ্ডলীর সদস্য মোহাম্মদ নাসিম সিরাজগঞ্জ-১, সাংগঠনিক সম্পাদক আবু সাঈদ আল মাহমুদ জয়পুরহাট-২, সাবেক সেনাপ্রধান মইন উ আহমেদের ছোট ভাই মিনহাজ আহমেদ জাভেদ নোয়াখালী-৩, ইকবালুর রহীম দিনাজপুর-২, নাজমুল হাসান কিশোরগঞ্জ-৬, ছাত্রলীগের সাবেক সভাপতি বাহাদুর বেপারি ঢাকা-৮ ও শরীয়তপুর-৩, আবুল হাসনাত আবদুল্লাহ বরিশাল-১, তালুকদার আবদুল খালেক খুলনা, টিপু মুন্সী রংপুর-৪, আ খ ম জাহাঙ্গীর পটুয়াখালী-৩, মৃণাল কান্তি দাস মুন্সিগঞ্জ-৩, জাহাঙ্গীর কবির নানক ঢাকা-১৩, তারানা হালিম ঢাকা-১৭ ও টাঙ্গাইল-৬, ঢাকা মহানগর যুবলীগ উত্তরের সাধারণ সম্পাদক ইসমাঈল হোসেন ঢাকা-১৬, পীর মতিউর রহমান সুনামগঞ্জ-৪ ও রিটা কে আফজাল সিরাজগঞ্জ-৩।  
