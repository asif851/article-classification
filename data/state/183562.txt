

জনপ্রশাসন মন্ত্রী ও আওয়ামী লীগের সাধারণ সম্পাদক সৈয়দ আশরাফুল ইসলাম বলেছেন, ‘অনেক সময় ক্ষমতায় থাকলে আমরা অলস হয়ে পড়ি। আমাদের উদ্যোগ নিতে হবে, আমরা যাতে সচেষ্ট থাকি।’জেল হত্যা দিবস উপলক্ষে আজ সোমবার রাজধানীর সোহরাওয়ার্দী উদ্যানে আওয়ামী লীগ আয়োজিত জনসভায় দেওয়া ভাষণে সৈয়দ আশরাফ এ কথা বলেন। জনসভায় সভাপতিত্ব করছেন আওয়ামী লীগের সভানেত্রী প্রধানমন্ত্রী শেখ হাসিনা।মন্ত্রী বলেন, সব সময় যেন চোখ এবং কান খোলা রাখি। জননেত্রী শেখ হাসিনার হাতকে আরও শক্তিশালী করতে হবে। শেখ হাসিনার হাতে অনেক কাজ এখনো রয়েছে। শেখ হাসিনাকে আরও বেশি শক্তি প্রদান করতে হবে।
সৈয়দ আশরাফ বলেন, যে কারণে বঙ্গবন্ধুকে হত্যা করা হয়, সেই একই কারণে জাতীয় চার নেতাকে হত্যা করা হয়। কী দোষ ছিল বঙ্গবন্ধুর? অপরাধ কী ছিল? বঙ্গবন্ধুর কী দোষ ছিল? যারা স্বাধীনতায় বিশ্বাস করে নাই, বাংলাদেশকে একটি স্বাধীন রাষ্ট্র হিসেবে দেখতে চায় নাই, তারাই বঙ্গবন্ধুকে হত্যা করেছে। জাতীয় চার নেতাকে হত্যা করেছে। তাদের উদ্দেশ্য ছিল বাংলাদেশ যেন একটি অচল রাষ্ট্র হয় এ বিশ্বসভায়। তারা ভেবেছিল, বঙ্গবন্ধু না থাকলে জাতীয় চার নেতা না থাকলে বাংলাদেশের অস্তিত্ব থাকবে না। সেটাই ছিল তাদের প্রচেষ্টা। সে জন্যই’ ৭৫ সালে বঙ্গবন্ধুকে হত্যা করেছে এবং জাতীয় চার নেতাকে হত্যা করেছে। । এবং সেই ষড়যন্ত্র এখনো চলছে।’
