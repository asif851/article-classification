
বিদ্যুতের দাবিতে লক্ষ্মীপুরের রায়পুর উপজেলায় পল্লী বিদ্যুৎ সমিতির কার্যালয়ের সামনে রাখা একটি পিকআপ ও কার্যালয়ের ভেতরে রাখা ছয়টি মোটরসাইকেল পুড়িয়ে দেওয়া হয়েছে। ভাঙচুর করা হয়েছে কার্যালয়ের দরজা-জানালা।গত বৃহস্পতিবার রাত নয়টার পর শহরের নতুন বাজারে অবস্থিত পল্লী বিদ্যুৎ সমিতির কার্যালয়ে এ ঘটনা ঘটে। এর আগে বিক্ষোভকারীরা লক্ষ্মীপুর-রায়পুর সড়কে তিনটি যাত্রীবাহী বাস ভাঙচুর করে এবং চারটি মোটরসাইকেলে অগ্নিসংযোগ করে।তিন দিন ধরে বিদ্যুতের দাবিতে আন্দোলন চললেও বিদ্যুৎ কার্যালয় এলাকায় পুলিশ মোতায়েন করা ছিল না। সারা রাত গাড়িগুলো জ্বললেও কেউ তা নেভাতে এগিয়ে আসেনি। সকালে কয়েকজন যুবককে দেখা গেছে গাড়িগুলোতে ধিকিধিকি জ্বলা আগুন পানি ও লাঠি দিয়ে খুঁচিয়ে নেভানোর চেষ্টা করছেন।ঘটনার সময় ভবনটির তৃতীয় তলায় মালিকসহ ভাড়া থাকা চারটি পরিবার আতঙ্কিত হয়ে পড়ে। ভবনটির প্রথম ও দ্বিতীয় তলা ভাড়া নিয়ে বিদ্যুৎ কার্যালয় চলছে। ঘটনার সময় কোনো কর্মকর্তা-কর্মচারী ওই কার্যালয়ে ছিলেন না।ভবনের মালিক মো. আজম ভূঞা জানান, আগুন দেওয়ার পর তৃতীয় তলা থেকে চারটি পরিবারের ছেলে-বুড়ো সবাই হুড়োহুড়ি করে নিচে নেমে আসে। সারা রাত ধরে ওঠা ধোঁয়ায় সবার বাসার আসবাব কালো হয়ে গেছে। তাঁর ভাড়াটেরা আতঙ্কে বাসা ছেড়ে চলে যেতে চাইছেন।ঈদের পরদিন মঙ্গলবার থেকে এ উপজেলায় বিদ্যুতের দাবিতে বিক্ষোভ ও সড়ক অবরোধ চলছিল। ওই দুই দিন পুলিশ ঘটনাস্থলে গিয়ে আন্দোলনকারীদের সরিয়ে সড়কগুলো অবরোধমুক্ত করে।বৃহস্পতিবার রাতেও আন্দোলনকারীরা লক্ষ্মীপুর-রায়পুর আঞ্চলিক মহাসড়কের কয়েকটি স্থানে গাছের গুঁড়ি ও ইট ফেলে এবং টায়ার জ্বালিয়ে অবরোধ সৃষ্টি করে। তারা নিরবচ্ছিন্ন বিদ্যুতের দাবিতে খণ্ড খণ্ড মিছিল করে। এ সময় শহরে বিচ্ছিন্ন ককটেল বিস্ফোরণের শব্দও শোনা যায়।এ ঘটনায় পৃথক দুটি মামলা হয়েছে। এতে প্রায় দুই হাজার লোককে আসামি করা হয়েছে। গ্রেপ্তার করা হয়েছে একজনকে।গতকাল শুক্রবার একাধিক ব্যক্তি প্রথম আলোকে বলেন, পরিস্থিতি দেখে মনে হচ্ছে, স্থানীয় প্রশাসন এই আন্দোলনকে বিশেষ গুরুত্বের সঙ্গে নেয়নি। তাই তাদের কোনো উদ্যোগ বা প্রস্তুতিও ছিল না। আর বিদ্যুতের জন্য ক্ষোভ এত বেশি ছিল যে পুড়িয়ে দেওয়া গাড়িগুলো রক্ষা বা আগুন নেভাতেও সাধারণ মানুষ এগিয়ে আসেনি।এ বিষয়ে জানার জন্য লক্ষ্মীপুর ফায়ার সার্ভিসের স্টেশন কর্মকর্তা সালাহ উদ্দিনের ফোনে যোগাযোগ করা হলেও তিনি ফোন ধরেননি। তবে ডিউটিম্যান আবুল হাসেম জানান, খবর পেয়ে বৃহস্পতিবার রাতেই তাঁরা রায়পুরের উদ্দেশে রওনা দেন। কিন্তু শহর থেকে পাঁচ কিলোমিটার দূরে রাখালিয়া পর্যন্ত গিয়ে আটকে পড়েন। সেখানে রাস্তাজুড়ে গাছের গুঁড়ি ফেলা। তাঁরা রাত ১২টা পর্যন্ত সেখানে অপেক্ষা করেন। এরপর রায়পুর থেকে পুলিশ এসে রাস্তা পরিষ্কার করে তাঁদের রায়পুর থানা পর্যন্ত নিয়ে যায়। তবে পুলিশ আর তাঁদের পল্লী বিদ্যুৎ কার্যালয়ে যেতে বলেনি। কারণ ততক্ষণে আগুন নিয়ন্ত্রণে এসেছে বলে তাঁদের জানানো হয়েছে।কয়েকজন প্রত্যক্ষদর্শী প্রথম আলোকে জানান, বিদ্যুতের দাবিতে স্থানীয় পল্লী বিদ্যুতের গ্রাহকেরা বৃহস্পতিবার রাত আটটার সময় লক্ষ্মীপুর-রায়পুর সড়কের রায়পুর শহর থেকে রাখালিয়া বাজার পর্যন্ত পাঁচ কিলোমিটার রাস্তার বিভিন্ন স্থানে গাছের গুঁড়ি ফেলে ও টায়ার জ্বালিয়ে সড়ক অবরোধ করে। তারা তিনটি যাত্রীবাহী বাস ভাঙচুর করে এবং চারটি মোটরসাইকেলে অগ্নিসংযোগ করে।রাত সাড়ে নয়টার দিকে আরেক দল বিক্ষোভকারী বিদ্যুতের কার্যালয়ে হামলা ও গাড়িতে অগ্নিসংযোগ করে।এরপর ১০টার দিকে উপজেলা নির্বাহী কর্মকর্তা (ইউএনও) শারমিন আলম প্রায় আধা কিলোমিটার দূরে শহরের প্রধান সড়কের মাদ্রাসার কাছে গিয়ে আরেক দল বিভোক্ষকারীকে শান্ত করার চেষ্টা করেন। ইউএনওর সঙ্গে কয়েকজন মাত্র পুলিশের সদস্য ছিলেন। এ সময় সেখানে ১০-১৫টি ককটেলের বিস্ফোরণ ঘাটানো হয়। তবে পুলিশ সংখ্যায় কম থাকায় কোনো তৎপরতা চালায়নি। ইউএনও আন্দোলনকারীদের বলেন, লোডশেডিং আছে এটা সত্য। এটা যাতে সহনীয় পর্যায়ে রাখা যায়, তিনি এর জন্য চেষ্টা করবেন। এরপর রাত সাড়ে ১০টার দিকে মাদ্রাসার সামনে থেকে অবরোধ তুলে নেওয়া হয়।রাত ১০টার পর শহরে অতিরিক্ত পুলিশ মোতায়েন করা হয়েছে। তবে রায়পুর থানার পুলিশ পরিদর্শক (তদন্ত) মো. সোলায়মান চৌধুরী বলেন, খবর পেয়েই পুলিশ গিয়ে ঘটনাস্থলে অবস্থান নেয়। বিক্ষুব্ধদের শান্ত করে অবরোধও তুলে দেওয়া হয়। এর মধ্যেই এ ঘটনা ঘটে। তাই মনে হচ্ছে, নাশকতার জন্যই এটা করা হয়েছে।গত বুধবার রাত সাড়ে ১১টার দিকেও নিরবচ্ছিন্ন বিদ্যুতের দাবিতে সড়ক অবরোধ করেছিল এলাকাবাসী। অবরোধকারীরা রায়পুর-হায়দারগঞ্জ সড়কের পীরবাড়ির সামনে ও সিনেমা হলের সামনের রাস্তায় গাছের গুঁড়ি ও ইট ফেলে এবং টায়ার জ্বালিয়ে অবরোধ সৃষ্টি করে।গত মঙ্গলবার বিকেল চারটার দিকেও সড়ক
