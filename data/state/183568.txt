
মৌলভীবাজারের কুলাউড়া উপজেলায় একটি ট্রেনের ইঞ্জিন ও পাঁচটি বগি লাইনচ্যুত হয়েছে। এতে বেশ কিছু যাত্রী আহত হয়েছেন। সিলেটের সঙ্গে সারা দেশের রেলযোগাযোগ বন্ধ রয়েছে। গতকাল বুধবার দিবাগত রাত তিনটার দিকে উপজেলার টিলাগাঁও ও মনু রেলওয়ে স্টেশনের মাঝে চকশালন এলাকায় এ দুর্ঘটনা ঘটে। দুর্ঘটনায় সিলেট থেকে চট্টগ্রামগামী আন্তনগর উদয়ন এক্সপ্রেস ট্রেনের ইঞ্জিন ও পাঁচটি বগি লাইনচ্যুত হয়েছে। ট্রেন চলাচল স্বাভাবিক হতে আজ বৃহস্পতিবার দুপুর পর্যন্ত সময় লাগতে পারে। সিলেট ফায়ার সার্ভিসের উপপরিচালক শফিকুল ইসলাম বলেন, এখন পর্যন্ত আহত সাত ব্যক্তিকে উদ্ধার করা হয়েছে। কুলাউড়া উপজেলার ভারপ্রাপ্ত কর্মকর্তা (ওসি-তদন্ত) আতিকুর রহমানের ভাষ্য, আহতের সংখ্যা আরও বেশি হবে। কুলাউড়া সহকারী পুলিশ সুপার (সার্কেল) জুনায়েদ আলম বলেন, ট্রেনের বগি লাইনচ্যুত হওয়ার কারণ উদঘাটনের চেষ্টা চলছে। রেললাইনের ফিশপ্লেট খুলে ফেলায় এ দুর্ঘটনা ঘটে থাকতে পারে। তবে তদন্ত শেষ না হওয়া পর্যন্ত নিশ্চিত করে কিছু বলা যাচ্ছে না। মৌলভীবাজারের শমসেরনগর রেলওয়ে স্টেশনের মাস্টার আবদুল আজিজ বলেন, ‘দুর্ঘটনার বিষয়টি রেলওয়ের পূর্বাঞ্চলীয় জোনের সংশ্লিষ্ট কর্মকর্তাদের অবহিত করা হয়েছে। উদ্ধারকারী ট্রেন আসার পর দুর্ঘটনাকবলিত ইঞ্জিন ও বগি উদ্ধার করা হবে।’ শমসেরনগর রেলওয়ে স্টেশনের মাস্টারের ভাষ্য, আজ ভোর সোয়া চারটা পর্যন্ত আখাউড়া জংশন থেকে উদ্ধারকারী ট্রেন ছেড়ে আসেনি। দুর্ঘটনাকবলিত ইঞ্জিন ও বগি উদ্ধার করে ট্রেন চলাচল স্বাভাবিক করতে আজ বেলা দুইটা থেকে আড়াইটা পর্যন্ত সময় লাগতে পারে।
