
মানিকগঞ্জের সিঙ্গাইর উপজেলায় গতকাল বৃহস্পতিবার সকালে ইজিবাইক ও ট্রাকের মুখোমুখি সংঘর্ষে তিন দাখিল পরীক্ষার্থী আহত হয়েছে। তাদের মধ্যে একজন পরীক্ষা দিতে পারেনি।
আহত পরীক্ষার্থীরা হলো উপজেলার চর জামালপুর ইসলামিয়া আলিম মাদ্রাসার দাখিল পরীক্ষার্থী তানিয়া আক্তার, মারিয়া আক্তার ও জিয়াসমিন আক্তার। জিয়াসমিনের অবস্থা গুরুতর হওয়ায় সে পরীক্ষায় অংশ নিতে পারেনি।
পুলিশ ও স্থানীয় সূত্রে জানা গেছে, গতকাল সকালে একটি ইজিবাইকে করে ওই তিন পরীক্ষার্থী সিঙ্গাইর পাইলট বালিকা উচ্চবিদ্যালয় কেন্দ্রে যাচ্ছিল। সকাল নয়টার দিকে সিঙ্গাইর বাসস্ট্যান্ড এলাকায় ট্রাকের সঙ্গে মুখোমুখি সংঘর্ষ হয়। এতে ওই তিন পরীক্ষার্থীসহ পাঁচজন আহত হয়। এরপর তাদের উদ্ধার করে স্থানীয় উপজেলা স্বাস্থ্য কমপ্লেক্সে নিয়ে যাওয়া হয়। গুরুতর আহত হওয়ায় জিয়াসমিনকে ঢাকার একটি হাসপাতালে ভর্তি করা হয়। অন্যদের উপজেলা স্বাস্থ্য কমপ্লেক্সে প্রাথমিক চিকিৎসা দেওয়া হয়।
সিঙ্গাইর পাইলট বালিকা উচ্চবিদ্যালয়ের কেন্দ্রসচিব দেলোয়ার হোসেন বলেন, গুরুতর আহত হওয়ায় জিয়াসমিন পরীক্ষায় অংশ নিতে পারেনি। তবে তানিয়া ও মারিয়া নির্ধারিত সময়ের (সকাল ১০টা) আধা ঘণ্টা পর কেন্দ্রে আসে। এ জন্য আধা ঘণ্টা সময় বাড়িয়ে দুজনের পরীক্ষা নেওয়া হয়।
সিঙ্গাইর থানার ওসি খোন্দকার ইমাম হোসেন বলেন, ট্রাকটি আটক করা হয়েছে। তবে এর চালক ও সহকারী পালিয়ে গেছেন।
