
বগুড়ার সারিয়াকান্দি উপজেলার হাটফুলবাড়ি বাজারের নিজ ব্যবসাপ্রতিষ্ঠানের একটি গুদাম থেকে উপজেলা আওয়ামী লীগের যুগ্ম সাধারণ সম্পাদক রেজাউল করিমের গলায় ফাঁস লাগানো অবস্থায় ঝুলন্ত লাশ উদ্ধার করেছে পুলিশ। গতকাল সোমবার বিকেলে সারিয়াকান্দি থানার পুলিশ রেজাউল করিমের লাশ উদ্ধার করে।
সারিয়াকান্দি থানার ভারপ্রাপ্ত কর্মকর্তা (ওসি) সিরাজুল ইসলাম বলেন, রেজাউল করিম হাটফুলবাড়ি বাজারে মরিচ ও চালের ব্যবসা করতেন। থাকতেন বগুড়া শহরে। বেশ কিছুদিন থেকে পারিবারিক কারণে তিনি হতাশায় ভুগছিলেন। গতকাল সকালে তিনি শহর থেকে নিজ ব্যবসাপ্রতিষ্ঠানে যান। এরপর কোনো এক সময় তিনি ব্যবসাপ্রতিষ্ঠানের গুদাম ঘরে ঢুকে গলায় ফাঁস লাগিয়ে আত্মহত্যাকরেন বলে পুলিশ প্রাথমিকভাবে ধারণা করছে। বিকেলে ব্যবসাপ্রতিষ্ঠানের কর্মচারীরা ঝুলন্ত লাশ দেখে খবর দিলে পুলিশ গিয়ে লাশটি উদ্ধার করে। ওসি বলেন, পরিবারের পক্ষ থেকে কোনো অভিযোগ না থাকায় ময়নাতদন্ত ছাড়াই লাশ দাফনের অনুমতি দেওয়া হয়েছে।
