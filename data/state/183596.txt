
হেফাজতে ইসলামের আমির শাহ আহমদ শফীকে গ্রেপ্তার করে দৃষ্টান্তমূলক শাস্তি দেওয়ার দাবি জানিয়েছেন ঢাকা বিশ্ববিদ্যালয়ের শিক্ষকেরা। নারীদের নিয়ে আহমদ শফীর ‘কুরুচিপূর্ণ’ বক্তব্যের প্রতিবাদে গতকাল মঙ্গলবার সকালে অপরাজেয় বাংলার পাদদেশে এক সমাবেশে এ দাবি জানানো হয়। ঢাকা বিশ্ববিদ্যালয়ের বিক্ষুব্ধ ছাত্র-শিক্ষক সমাজের ব্যানারে এ কর্মসূচি পালন করা হয়। সমাবেশে ইসলামের ইতিহাস ও সংস্কৃতি বিভাগের শিক্ষক মো. আখতারুজ্জামান বলেন, আহমদ শফী নারীদের সম্পর্কে যে কথা বলেছেন, তাতে সমগ্র নারী জাতিকে অসম্মান করা হয়েছে। মো. আখতারুজ্জামান আরও বলেন, ‘শফী কর্মজীবী নারীকে ঘরে থাকতে বলেন, বিশ্ববিদ্যালয়ে পড়ুয়া নারীদের অসভ্য বলেন। তাহলে আজ বাংলাদেশের কোন নারীসমাজ তাঁর পছন্দ?’ অধ্যাপক আ ব ম ফারুক বলেন, এক ওয়াজে নারীদের নিয়ে শফী যে কুরুচিপূর্ণ, নোংরা ও জঘন্য বক্তব্য দিয়েছেন, তা বিকৃত মানসিকতার পরিচায়ক। কোনো সুস্থ মস্তিষ্কের লোক এ ধরনের বক্তব্য দিতে পারেন না। নারীদের অসম্মান করে বক্তব্য দেওয়ার অপরাধে তাঁর শাস্তি দাবি করেন তিনি। রোকেয়া হলের প্রাধ্যক্ষ নাজমা শাহীন বলেন, ‘উনি (শফী) এখন কোন যুগে বাস করেন, তা স্পষ্ট নয়। নারীর শিক্ষা, নারীর অগ্রগতি ছাড়া কোনো সমাজের উন্নতি সম্ভব নয়, এমন প্রেক্ষাপটে একটা বদ্ধ পাগল কী বলল না বলল, তাতে এতটা গুরুত্ব দেওয়ার কিছু নাই।’ ঢাকা বিশ্ববিদ্যালয়ের অর্থনীতি বিভাগের অধ্যাপক শফিক-উজ জামানের সভাপতিত্বে অনুষ্ঠিত সমাবেশে অন্যদের মধ্যে এম এম আকাশ, মিজানুর রহমান, মো. অহিদুজ্জামান প্রমুখ বক্তব্য দেন। ইসলামের ইতিহাস ও সংস্কৃতি বিভাগের শিক্ষক এ কে এম গোলাম রাব্বানী সমাবেশ সঞ্চালনা করেন।
