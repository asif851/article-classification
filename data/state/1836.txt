
বগুড়া শহরের সাতমাথা এলাকায় গত বুধবার পুলিশের ওপর ককটেল হামলার ঘটনায় সরকারি আজিজুল হক কলেজ ছাত্রলীগের বিবদমান দুটি অংশের নেতাসহ প্রায় ২০০ কর্মীর বিরুদ্ধে মামলা করা হয়েছে৷বগুড়া সদর থানার পুলিশের উপপরিদর্শক (এসআই) আসলাম হোসেন বাদী হয়ে বুধবার রাতে বিস্ফোরক দ্রব্য আইন ও দণ্ডবিধির বিভিন্ন ধারায় সদর থানায় মামলাটি করেন৷ মামলায় ছাত্রলীগের জেলা ও কলেজ কমিটির বিবদমান দুই অংশের ৪১ নেতা-কর্মীর নামোল্লেখ এবং দেড় শ জন অজ্ঞাতনামা নেতা-কর্মীকে আসামি করা হয়েছে৷এদিকে ককটেল হামলার পরপরই ঘটনাস্থল থেকে আটক ছাত্রলীগের ১২ নেতা-কর্মীকে এই মামলায় গ্রেপ্তার দেখিয়ে গতকাল বৃহস্পতিবার সকালে আদালতের মাধ্যমে কারাগারে পাঠানো হয়েছে। এঁরা হলেন: ছাত্রলীগের কর্মী আলমগীর হোসেন, ডন মিয়া, বিপুল, আনসার হোসেন, আসাদ মিয়া, শামিম হোসেন, লিটন মিয়া, একরামুল হক, আবদুর রকিব, অভি, আবদুর রহমান ও আশিকুর রহমান৷এদিকে ককটেল হামলায় আহত পুলিশ সদস্যদের অবস্থা এখনো অপরিবর্তিত রয়েছে। ঘটনার পরপরই আহতদের বগুড়ার শহীদ জিয়াউর রহমান মেডিকেল কলেজ হাসপাতাল এবং পুলিশ লাইনস হাসপাতালে ভর্তি করা হয়েছে৷
