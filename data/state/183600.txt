
যশোরের ঝিকরগাছা উপজেলার বিএম উচ্চবিদ্যালয়ের ষষ্ঠ শ্রেণীর ছাত্র রিয়াদুল ইসলামকে হত্যার ঘটনায় জড়িতদের গ্রেপ্তার ও শাস্তির দাবিতে মানববন্ধন ও বিক্ষোভ মিছিল করা হয়েছে।বিএম উচ্চবিদ্যালয়ের উদ্যোগে গতকাল সোমবার উপজেলা শহরে এসব কর্মসূচি পালন করা হয়।গতকাল সকাল ১০টায় যশোর-বেনাপোল সড়কের ঝিকরগাছা উপজেলা মোড় থেকে বাসস্ট্যান্ড পর্যন্ত আধা কিলোমিটারে মানববন্ধন করা হয়।এতে উপজেলার চারটি বিদ্যালয়ের শিক্ষার্থী, শিক্ষক ও অভিভাবকেরা অংশ নেন। মানববন্ধন শেষ হওয়ার পর শিক্ষার্থীরা রিয়াদুল হত্যার ঘটনায় জড়িত ব্যক্তিদের গ্রেপ্তার ও দৃষ্টান্তমূলক শাস্তির দাবিতে বিক্ষোভ মিছিল করে। রিয়াদুল উপজেলার লাউজানি গ্রামের মিজানুর রহমানের ছেলে।রিয়াদুলের পরিবার ও পুলিশ সূত্রে জানা গেছে, ২০ নভেম্বর বিকেলে রিয়াদুল বাইসাইকেল নিয়ে বাড়ির পাশে লাউজানি মাধ্যমিক বিদ্যালয়ের মাঠে যায়। এরপর সে আর বাড়িতে ফেরেনি। পরিবারের লোকজন বিভিন্ন স্থানে খোঁজাখুঁজি করে তাকে না পেয়ে পরদিন ঝিকরগাছা থানায় একটি সাধারণ ডায়েরি (জিডি) করেন।ওই দিন রাতে রিয়াদুলের বাবা মিজানুরের মুঠোফোনে ফোন করে এক ব্যক্তি তাঁকে জানায়, তাকে (রিয়াদুল) অপহরণ করা হয়েছে এবং ২৫ লাখ টাকা দিলে তাকে মুক্তি দেওয়া হবে। মিজানুর অপহরণকারীদের টাকাও দিতে চেয়েছিলেন। কিন্তু ২৩ নভেম্বর সন্ধ্যায় নারাঙ্গালি গ্রামের খালপাড়া এলাকায় তার লাশ পাওয়া যায়। অপহরণকারীদের চিনে ফেলায় তাকে হত্যা করা হয়েছে বলে ধারণা করা হচ্ছে।কোতোয়ালি থানার ভারপ্রাপ্ত কর্মকর্তা (ওসি) এমদাদুল হক শেখ বলেন, এ ঘটনায় রিয়াদুলের বাবা মিজানুর কোতোয়ালি থানায় হত্যা মামলা করেছেন। মামলাটি গতকাল পুলিশের গোয়েন্দা শাখায় (ডিবি) হস্তান্তর করা হয়েছে।এ ঘটনায় জড়িত থাকার অভিযোগে লাউজান গ্রামের মিলন ও সদর উপজেলার নারাঙ্গালি গ্রামের রয়েলকে গ্রেপ্তার করা হয়েছে।ডিবি যশোর কার্যালয়ের ভারপ্রাপ্ত কর্মকর্তা (ওসি) মো. মনিরুজ্জামান বলেন, এ মামলায় গুরুত্বপূর্ণ কিছু তথ্য পাওয়া গেছে। কী কারণে এবং কারা হত্যার ঘটনা ঘটিয়েছে, তা তদন্ত করে দেখা হচ্ছে।
 
