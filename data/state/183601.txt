
নারায়ণগঞ্জের সোনারগাঁ পৌরসভার চিলারবাগ গ্রামের অটোরিকশার চালক রাসেল মিয়া (১৮) খুন হয়েছেন। গত রোববার রাতে উপজেলার পিরোজপুর ইউনিয়নের জৈনপুর গ্রামের একটি রাস্তার পাশ থেকে তাঁর গলাকাটা লাশ উদ্ধার করে পুলিশ।সোনারগাঁ থানার এসআই অজয় কুমার পাল জানান, গ্রামবাসীর কাছ থেকে খবর পেয়ে রোববার রাতে রাসেল মিয়ার লাশ উদ্ধার করে থানায় আনা হয়। এখানে স্বজনেরা লাশটি শনাক্ত করেন। রাসেলকে হত্যার পর সন্ত্রাসীরা তাঁর অটোরিকশা নিয়ে গেছে বলে ধারণা করা হচ্ছে। লাশের পাশ থেকে রক্তমাখা ছোরা ও ফেনসিডিলের বোতল উদ্ধার করা হয়েছে। রাসেল চিলারবাগ গ্রামের দেলোয়ার হোসেনের ছেলে।নিহত ব্যক্তির মা শান্তি বেগম বলেন, ‘রোববার বিকেলে অটোরিকশা নিয়ে বের হয়ে রাসেল আর বাড়ি ফেরেনি। রাত আটটায় ছেলের মুঠোফোন বন্ধ পেয়ে আত্মীয়স্বজন ও বন্ধুদের বাড়িতে খোঁজ করেও তাকে পাওয়া যায়নি। গতকাল সকালে জৈনপুর এলাকা থেকে লাশ উদ্ধারের খবর পেয়ে থানায় যাই। সেখানে ছেলের লাশ শনাক্ত করি।’
