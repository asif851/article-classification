
সাত খুনের ঘটনায় হাইকোর্টের নির্দেশে গঠিত তদন্ত কমিটির প্রধান শাহজাহান আলী মোল্লা বলেছেন, প্রয়োজন হলে নূর হোসেনকে জিজ্ঞাসাবাদ করতে তদন্ত দল কলকাতায় যাবে। নূর হোসেনকে দেশে ফিরিয়ে আনতে সরকারের সঙ্গে ভারত সরকারের আলোচনা (নেগোসিয়েশন) চলছে। দেশে ফিরিয়ে আনা হলে দেশেই জিজ্ঞাসাবাদ করা হবে।
আজ মঙ্গলবার নারায়ণগঞ্জ সার্কিট হাউসে র্যাবের চার সদস্যকে জিজ্ঞাসাবাদ শেষে জনপ্রশাসন মন্ত্রণালয়ের অতিরিক্ত এই সচিব এসব কথা বলেন। বেলা তিনটা থেকে সন্ধ্যা সাড়ে সাতটা পর্যন্ত সৈনিক সিরাজ, সৈনিক আসাদ, ড্রাইভার পঙ্কজ, কনস্টেবল রনি মোল্লাকে জিজ্ঞাসাবাদ করা হয়।উল্লেখ্য, নারায়ণগঞ্জের সাত খুনের মামলার প্রধান আসামি নূর হোসেনকে দুই সহযোগীসহ গত শনিবার রাতে ভারতের পশ্চিমবঙ্গের পুলিশ গ্রেপ্তার করে। পরে তাঁকে আট দিনের রিমান্ডে নেয় পুলিশ। নূর হোসেনকে ফিরিয়ে আনতে কাজ শুরু করেছে সরকার।শাহজাহান আলী মোল্লা বলেন, এ ঘটনার গ্রেপ্তার র্যাবের তিন কর্মকর্তার দেহরক্ষী ও গাড়িচালকসহ চারজনকে জিজ্ঞাসাবাদ করা হয়। নারায়ণগঞ্জ-৪ আসনের সাংসদ শামীম ওসমানকে জিজ্ঞাসাবাদ করা হবে কি না, সাংবাদিকদের এমন প্রশ্নের জবাবে তিনি বলেন, ‘তদন্ত শেষ হয়নি। সময় হলেই সব দেখতে পাবেন। পত্রপত্রিকায় অনেক সংবাদ প্রকাশ হয়। সেগুলো যাচাইবাছাই করে আমাদের এগোতে হয়। আমরা কাজ করছি। তদন্তকাজ অনেক এগিয়ে গেছে।’এ সময় তদন্ত কমিটির সাত সদস্যের সবাই উপস্থিত ছিলেন।
