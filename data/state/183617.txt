
খাগড়াছড়ির দীঘিনালার কবাখালী বাজারে গত বুধবার রাতে পাল্টাপাল্টি হামলার ঘটনায় আওয়ামী লীগ ও বিএনপির ১৮ নেতা-কর্মী আহত হয়েছেন। পুলিশ এ ঘটনায় বিএনপির আট নেতা-কর্মীকে আটক করেছে।ঘটনার পর থেকে কবাখালী বাজারের দোকানপাট বন্ধ। এলাকায় পুলিশ মোতায়েন করা হয়েছে।স্থানীয় সূত্র জানায়, পাওনা টাকা নিয়ে গত বুধবার বিকেলে বিএনপির সমর্থক আজিজুল হক ও বিএনপি থেকে সদ্য আওয়ামী লীগে যোগদানকারী মো. আলমাসের মধ্যে হাতাহাতি হয়। এ ঘটনাকে কেন্দ্র করে রাত ১০টার দিকে বিএনপির (ওয়াদুদ ভূঁইয়ার পক্ষ) শতাধিক নেতা-কর্মী দেশীয় অস্ত্রশস্ত্র নিয়ে কবাখালী বাজারে আওয়ামী লীগের নেতা-কর্মীদের ওপর হামলা চালান। এতে আওয়ামী লীগের ১৪ নেতা-কর্মী আহত হন। পরে আওয়ামী লীগের নেতা-কর্মীদের হামলায় কবাখালী ইউনিয়ন যুবদলের সাধারণ সম্পাদক দুলাল মিয়াসহ বিএনপির চার কর্মী আহত হন।আহত ব্যক্তিদের মধ্যে ১৪ জনকে খাগড়াছড়ি সদর হাসপাতালে ও একজনকে চট্টগ্রাম মেডিকেল কলেজ হাসপাতালে ভর্তি করা হয়েছে। বাকি তিনজনকে চিকিৎসা শেষে হাসপাতাল থেকে ছেড়ে দেওয়া হয়েছে।জেলা সদর হাসপাতালে চিকিৎসাধীন উপজেলা আওয়ামী লীগের সাংগঠনিক সম্পাদক রওশন আলী বলেন, বিএনপির নেতা-কর্মীরা রড ও দাসহ দেশীয় অস্ত্রশস্ত্র নিয়ে তাঁদের ওপর হামলা চালিয়েছে।উপজেলা বিএনপির সভাপতি মোসলেম উদ্দিন বলেন, ‘আমাদের কর্মী আজিজুল হককে প্রথমে আওয়ামী লীগের কর্মীরা মারধর করে। পরে এ ঘটনাকে কেন্দ্র করে আওয়ামী লীগের কর্মীরা বিএনপির নেতা-কর্মীদের ওপর হামলা চালালে উভয় পক্ষের মধ্যে সংঘর্ষ হয়।’দীঘিনালা থানার ভারপ্রাপ্ত কর্মকর্তা (ওসি) সাহাদাত হোসেন বলেন, বিএনপির (ওয়াদুদ ভূঁইয়ার পক্ষ) কর্মীরা পরিকল্পিতভাবে এ হামলার ঘটনা ঘটিয়েছে বলে প্রাথমিকভাবে ধারণা করা হচ্ছে। তিনি জানান, ঘটনার সঙ্গে জড়িত থাকার সন্দেহে বিএনপির আট নেতা-কর্মীকে আটক করা হয়েছে।
