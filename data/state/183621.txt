
রাঙামাটির রাজস্থলী উপজেলার বাঙালহালীয়া কলেজ জাতীয়করণের দাবিতে আজ সোমবার থেকে উপজেলায় অনির্দিষ্টকালের অবরোধের ডাক দেওয়া হয়েছে। গতকাল রোববার বাঙালহালীয়া কলেজ জাতীয়করণ পুনর্বহাল আন্দোলন কমিটির ব্যানারে এই অবরোধের ডাক দেওয়া হয়।
বিকেলে বাঙালহালীয়া কলেজের সভাকক্ষে আয়োজিত আলোচনা সভা শেষে এই কর্মসূচি ঘোষণা করা হয়। বাঙালহালীয়া কলেজ জাতীয়করণ পুনর্বহাল আন্দোলন কমিটির আহ্বায়ক ও বাঙালহালীয়া ইউপি চেয়ারম্যান ঞোমং মারমার সভাপতিত্বে অনুষ্ঠিত সভায় অন্যান্যের মধ্যে বক্তব্য দেন উপজেলা আওয়ামী লীগের সহসভাপতি পূলক বড়ুয়া, কমিটির সদস্যসচিব বিশ্বনাথ চৌধুরী, সহসভাপতি মো. কামাল হোসেন।
ইউপি চেয়ারম্যান ঞোমং মারমা বলেন, কলেজ জাতীয়করণ না হওয়া পর্যন্ত আন্দোলন চলবে।
বাঙালহালীয়া কলেজের অধ্যক্ষ মো. ফরিদ মিয়া তালুকদার বলেন, ‘পাঁচ মাস আগে ঘোষিত জাতীয়করণের তালিকায় আমাদের কলেজের নামও ছিল। এখন আমাদের কলেজ বাদ দিয়ে রাজস্থলী কলেজের নাম ঢোকানো হয়েছে। অথচ আমাদের কলেজের ১০ বছর পর প্রতিষ্ঠিত হয়েছে রাজস্থলী কলেজ। আমাদের কলেজের পরীক্ষার ফলাফল সন্তোষজনক।’
 
