
একাত্তরে মুক্তিযুদ্ধকালে মানবতাবিরোধী অপরাধের দায়ে মৃত্যুদণ্ডপ্রাপ্ত জামায়াতে ইসলামীর আমির মতিউর রহমান নিজামীর জন্মস্থান পাবনার সাঁথিয়াসহ জেলার বিভিন্ন এলাকার নিরাপত্তা জোরদার করা হয়েছে। নাশকতার আশঙ্কায় পাবনা থেকে পুলিশ ১৬ জনকে আটক করেছে।
নিজামীকে ঢাকা কেন্দ্রীয় কারাগারে রাখা হয়েছে। আজ মঙ্গলবার স্বরাষ্ট্রমন্ত্রী আসাদুজ্জামান খান কামাল সাংবাদিকদের বলেছেন, নিজামী রাষ্ট্রপতির কাছে প্রাণভিক্ষা না চাইলে যেকোনো মুহূর্তে ফাঁসি কার্যকর করা হবে। ফাঁসি কার্যকরের জন্য যেসব প্রস্তুতি প্রয়োজন, সেসব চলছে।পাবনার পুলিশ সুপারের কার্যালয় সূত্রে জানা যায়, দুই দিন ধরে সাঁথিয়াসহ পাবনার বিভিন্ন এলাকায় পুলিশ মোতায়েন রয়েছে। পাশাপাশি সাদাপোশাকের পুলিশও বিভিন্ন দিকে নজরদারি রাখছে। সোমবার রাত থেকে আজ মঙ্গলবার পর্যন্ত পুলিশের অভিযানে সাঁথিয়া থেকে তিনজন, আতাইকুলা থেকে একজন, ঈশ্বরদী থেকে একজন ও পাবনা শহর এলাকা থেকে ১১ জনকে আটক করা হয়েছে। তাঁরা সবাই জামায়াত-শিবিরের নেতা-কর্মী। তাঁদের কাছ থেকে বিভিন্ন ধরনের জেহাদি বই, লিফলেট ও ব্যানার উদ্ধার করা হয়েছে।১৬ জনকে আটকের সত্যতা নিশ্চিত করে পাবনার পুলিশ সুপার আলমগীর কবীর বলেন, নাশকতা ঠেকাতে পুলিশ প্রস্তুত রয়েছে। বিভিন্ন দৃষ্টিকোণ থেকে নজরদারি বাড়ানো হয়েছে। কেউ কোনো নাশকতার চেষ্টা করলে তাৎক্ষণিক ব্যবস্থা নেওয়া হবে।
