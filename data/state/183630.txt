
হবিগঞ্জের মাধবপুর উপজেলার বীর সিংহপাড়া গ্রামে মা-মেয়েসহ তিনজনকে কুপিয়ে হত্যা করা হয়েছে। মঙ্গলবার রাত সাড়ে নয়টার দিকে এ হত্যাকাণ্ডের ঘটনা ঘটে। এ ঘটনায় জড়িত অভিযোগে একজনকে আটক করেছে পুলিশ।
মাধবপুর থানার ভারপ্রাপ্ত কর্মকর্তা (ওসি) মোকতাদির হোসেন প্রথম আলোকে জানান, বীর সিংহ পাড়া গ্রামের সৌদিপ্রবাসী গিয়াস উদ্দিনের ছোট ভাই তাহের উদ্দিন বিদেশ যাওয়ার জন্য বেশ কিছুদিন ধরেই ভাইয়ের কাছে টাকা চাচ্ছিলেন। মাঝে মাঝেই এই টাকার জন্য তাহের বিদেশে থাকা তাঁর ভাই ও দেশে থাকা ভাবিকে চাপ দিতেন। মঙ্গলবার রাত সাড়ে ৯টার দিকে তাহের তাঁর ভাবি জাহানারা বেগমকে (৪৫) টাকার জন্য চাপ দেয়। তিনি এ বিষয়ে কিছু জানেন না বললে তাহের ক্ষিপ্ত হয়ে ধারালো অস্ত্র দিয়ে ভাবিকে কোপাতে থাকেন। এ সময় মাকে বাঁচাতে শারমিন আক্তার (২৬) এগিয়ে গেলে তাঁকেও এলোপাতাড়ি কোপায় তাহের। মা-মেয়ের চিৎকারে প্রতিবেশী শিমুল মিয়া (২৫) এগিয়ে এলে তাঁকেও আঘাত করেন তাহের। এতে ঘটনাস্থলেই জাহানারা প্রাণ হারান। শারমিন ও শিমুলকে মাধবপুর উপজেলা স্বাস্থ্য কমপ্লেক্সে নিয়ে গেলে চিকিৎসকেরা তাঁদের মৃত ঘোষণা করেন।
এদিকে এ হত্যাকাণ্ডের পর পর তাহের পালিয়ে যাওয়ার চেষ্টা করলে গ্রামবাসী থাকে আটক করে পুলিশে দেন। ওসি মোকতাদির হোসেন জানান, তাহেরকে থানায় নেওয়া হয়েছে।
