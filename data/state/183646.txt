
মালবাহী একটি ট্রেনের দুটি বগি লাইনচ্যুত হওয়ায় গতকাল শনিবার থেকে সিরাজগঞ্জের সঙ্গে ঢাকার রেলযোগাযোগ বন্ধ রয়েছে। গতকাল শনিবার সকাল সাড়ে আটটার দিকে সিরাজগঞ্জের রায়পুর রেলওয়ে স্টেশন এলাকায় এ দুর্ঘটনা ঘটে। ট্রেনটি ঈশ্বরদী থেকে সিরাজগঞ্জ যাচ্ছিল।
রেলওয়ে ও স্থানীয় সূত্রে জানা গেছে, গতকাল শনিবার সকালে ঈশ্বরদী-সিরাজগঞ্জ রেললাইনে চলাচলকারী মালবাহী একটি ট্রেন সিরাজগঞ্জের রায়পুর রেলওয়ে স্টেশনের বাহির সিগন্যালের কাছে পৌঁছলে ট্রেনটির পেছনের দুটি বগি লাইনচ্যুত হয়। এ সময় রেললাইনের স্লিপার উঠে যায় এবং লাইনগুলো বাঁকা হয়ে যায়। এরপর থেকে সিরাজগঞ্জের সঙ্গে ঢাকার রেলযোগাযোগ বন্ধ হয়ে পড়ে।
ঘটনাস্থলে উপস্থিত পাকশী রেলওয়ে বিভাগের সহকারী নির্বাহী প্রকৌশলী আব্দুস সাত্তার প্রথম আলোকে জানান, অতিরিক্ত বৃষ্টির কারণে রেললাইনের অবস্থা নাজুক হয়ে পড়েছে। অনেক দিন এই রুটের রেললাইনের সংস্কারকাজ করা হয়নি। তা ছাড়া ট্রেনটি ১০ কিলোমিটার গতিতে চলার কথা থাকলেও এর গতি বেশি ছিল বলে জানা গেছে। যে কারণে লাইন দেবে গিয়ে এই দুর্ঘটনা ঘটেছে।
তিনি আরও জানান, উদ্ধারকারী ট্রেন আনা হয়েছে। লাইনচ্যুত দুটি বগি থেকে মালামাল খালাস করা হচ্ছে। এরপর বগি দুটি সরিয়ে লাইনটি মেরামত করার পর ট্রেন চলাচলের জন্য খুলে দেওয়া হবে। তবে দুর্যোগপূর্ণ আবহাওয়ার কারণে উদ্ধারকাজ বিলম্ব হচ্ছে।
সিরাজগঞ্জ বাজার রেলওয়ে স্টেশনমাস্টার মো. আজাহার আলী জানান, এ দুর্ঘটনার কারণে ঈশ্বরদী থেকে ওই রুট হয়ে ঢাকা চলাচলকারী সিরাজগঞ্জ এক্সপ্রেস ও রাজশাহী-ঢাকা রুটে চলাচলকারী লোকাল ট্রেনটি সিরাজগঞ্জে ঢুকতে পারেনি। ট্রেন দুটি বিকল্পপথে সরাসরি ঢাকায় চলে গেছে।
