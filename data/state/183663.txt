
গাজীপুরের ৫টি উপজেলার ২৬টি ইউনিয়নে গত নয় মাসে গ্রাম আদালতে মামলা নিষ্পত্তির হার ৮২ শতাংশ।
আজ বুধবার দুপুরে গাজীপুর সার্কিট হাউস মিলনায়তনে স্থানীয় সরকার বিভাগের উদ্যোগে বাংলাদেশ গ্রাম আদালত সক্রিয়করণ (২য় পর্যায়) প্রকল্প নিয়ে সাংবাদিকদের সঙ্গে কর্মকর্তাদের মতবিনিময় সভায় ওই তথ্য জানানো হয়।গাজীপুর জেলা প্রশাসক হুমায়ুন কবীর জানান, গাজীপুরে ৫টি উপজেলায় ২৬টি ইউনিয়নে গ্রাম্য আদালত প্রকল্প চলছে। এর মধ্যে গাজীপুর সদর উপজেলার ৪টি, শ্রীপুরে ৬টি, কাপাসিয়ায় ৬টি, কালীগঞ্জে ৪টি ও কালিয়াকৈরে ৬টি ইউনিয়নে ২০১৭ সালের মার্চ থেকে চলতি বছরের মার্চ পর্যন্ত নয় মাসে ৬৯৬টি বিভিন্ন মামলা হয়েছে। যার মধ্যে ৫৭৪টি মামলা (৮২%) নিষ্পত্তি হয়েছে। অর্থাৎ মামলা নিষ্পত্তির হার ৮২ শতাংশ। এ ছাড়া ক্ষতিপূরণ বাবদ ২৩ লাখ ২০ হাজার ৭৫০ টাকা আদায় হয়েছে এবং জমি উদ্ধার হয়েছে ৪৬ দশমিক ৯৪ শতাংশ। অনুষ্ঠানের সভাপতি জামিল আহমেদ বলেন, এ প্রকল্পের উদ্দেশ্য হলো প্রত্যন্ত অঞ্চলের জনগণ, বিশেষত নারী, দরিদ্র ও বিপদাপন্ন জনগোষ্ঠীর সক্ষমতা বৃদ্ধি করা, যাতে তারা অন্যায়ের প্রতিকার চাইতে পারে এবং নিজেদের মধ্যেকার বিরোধগুলো স্থানীয় পর্যায়ে দ্রুততম সময়ে, স্বল্প খরচে ও স্বচ্ছতার সঙ্গে নিষ্পত্তি করতে পারে। তিনি এ আদালতের সুবিধা প্রত্যন্ত অঞ্চলের দরিদ্র, সুবিধাবঞ্চিত গ্রামীণ জনগণ বিশেষত নারীদের মধ্যে পৌঁছে দেওয়ার জন্য গণমাধ্যমের কর্মীদের আহ্বান জানান।স্থানীয় সরকার বিভাগের গাজীপুর জেলার উপপরিচালক মো. জামিল আহমেদের সভাপতিত্বে অন্যান্যের মধ্যে বক্তব্য দেন সাংবাদিক মুকুল কুমার মল্লিক, আবু বকর সিদ্দিক আকন্দ, খায়রুল ইসলাম, মাসুদ রানা, মাহমুদা শিকদার, প্রকল্পের কমিউনিকেশন অ্যান্ড আউটরিচ স্পেশালিস্ট অর্পণা ঘোষ, জেলা সমন্বয়ক ফজিলাতুন্নেছা প্রমুখ।
