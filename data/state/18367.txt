
মামলার তদন্ত কর্মকর্তা হিসেবে বাদীর কাছে আট হাজার টাকা ঘুষ চেয়েছিলেন মাদারীপুরের সদর উপজেলার চরমুগরিয়া পুলিশ ফাঁড়ির দায়িত্বপ্রাপ্ত কর্মকর্তা (এসআই) মাকসুদুর রহমান৷ গত বৃহস্পতিবার রাত নয়টার দিকে তাঁকে ঘুষের টাকাসহ হাতেনাতে ধরেন পুলিশ সুপার৷ পরে এসআইকে তিনি সাময়িক বরখাস্ত করেন৷পুলিশ সুপার খোন্দকার ফরিদুল ইসলাম বলেন, ‘এসআই মাকসুদুর রহমান নারী ও শিশু নির্যাতন দমন আইনে করা একটি মামলার বাদী এক নারীর কাছে তদন্ত প্রতিবেদন দেওয়ার কথা বলে বড় অঙ্কের টাকা দাবি করেন৷ ওই নারী বিষয়টি আমাকে জানান৷ আমি ওই নারীকে জানতে বলি এসআই সর্বনিম্ন কত টাকায় মামলার তদন্ত প্রতিবেদন দেবে তা জানাতে৷ এসআই মাকসুদ ওই নারীর সঙ্গে আট হাজার টাকায় রফাদফা করেন৷ এরপর আমি স্বাক্ষর দিয়ে ওই নারীর হাতে আট হাজার টাকা দিই৷ বৃহস্পতিবার রাতে ওই টাকা ঘুষ হিসেবে গ্রহণ করেন এসআই মাকসুদ৷ আমি গিয়ে হাতেনাতে ধরে ফেলি৷’পুলিশ সুপার আরও জানান, ঘুষ গ্রহণের বিষয়টি যাতে অন্যদের জন্য দৃষ্টান্ত হয়ে থাকে তাই এই ব্যবস্থা নেওয়া হয়েছে৷ এই ঘটনায় মাকসুদকে সাময়িক বরখাস্ত করা হয়েছে৷ তাঁর বিরুদ্ধে বিভাগীয় ব্যবস্থা নেওয়া হবে৷
