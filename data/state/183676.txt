
কবরে ফুল, দোয়া, মিলাদ মাহফিলসহ নানা আনুষ্ঠানি–কতার মধ্য দিয়ে পালিত হয়েছে সাবেক রাষ্ট্রপতি মো. জিল্লুর রহমানের দ্বিতীয় মৃত্যুবার্ষিকী। গতকাল শুক্রবার সকালে এ উপলক্ষে আওয়ামী লীগ ও এর সহযোগী-ভ্রাতৃপ্রতিম সংগঠনের নেতা-কর্মীরা বনানীতে তাঁর কবরে ফুল দিয়ে শ্রদ্ধা নিবেদন করেন। পরে সবাই মিলাদ মাহফিলে মরহুমের রুহের মাগফিরাত কামনা করে দোয়া ও মোনাজাতে অংশ নেন।গতকাল বাদ আসর মরহুমের গুলশানের বাসভবন আইভি টাওয়ারে মিলাদ ও দোয়া মাহফিল অনুষ্ঠিত হয়। এতে অংশ নেন প্রধানমন্ত্রী শেখ হাসিনা, কৃষিমন্ত্রী মতিয়া চৌধুরীসহ একাধিক সাংসদ, আওয়ামী লীগের বিভিন্ন অঙ্গ ও সহযোগী সংগঠনের নেতারা ও বাংলাদেশ ক্রিকেট বোর্ডের (বিসিবি) কর্মকর্তা-কর্মচারীরা। এ ছাড়া জিল্লুর রহমানের গ্রামের বাড়ি কিশোরগঞ্জের ভৈরবে মিলাদ ও স্মরণসভা অনুষ্ঠিত হয়।জিল্লুর রহমান ছিলেন দেশের ১৯তম রাষ্ট্রপতি। ২০১৩ সালের ২০ মার্চ তিনি ইন্তেকাল করেন।
