
রাজধানীতে সড়ক দুর্ঘটনায় ট্রাফিক পুলিশের এক কনস্টেবল নিহত হয়েছেন।
আজ মঙ্গলবার সকাল সাতটার দিকে গাবতলীর টেকনিক্যাল মোড়ে এই দুর্ঘটনা ঘটে।
নিহত কনস্টেবলের নাম মো. আবদুল মজিদ (৩৫)। তাঁর বাড়ি নওগাঁয়। দুর্ঘটনার সময় তিনি দায়িত্বরত ছিলেন।
গুরুতর আহত অবস্থায় আবদুল মজিদকে সকাল পৌনে আটটার দিকে ঢাকা মেডিকেল কলেজ হাসপাতালের জরুরির বিভাগে আনা হয়। সকাল চিকিৎসাধীন অবস্থায় সকাল পৌনে নয়টার দিকে তাঁর মৃত্যু হয়।
ট্রাফিক পুলিশের মিরপুর জোনের সার্জেন্ট মনির হোসেন জানান, একটি ট্রাকের চাপায় গুরুতর আহত হন আবদুল মজিদ। এ সময় দায়িত্ব পালন করছিলেন তিনি।
আবদুল মজিদের লাশ ঢাকা মেডিকেল কলেজ হাসপাতালের জরুরির বিভাগের মর্গে রাখা হয়েছে।
