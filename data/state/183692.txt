
ঢাকা মহানগর আওয়ামী লীগের সাংগঠনিক সম্পাদক শাহে আলম মুরাদ দুর্নীতি দমন কমিশনের (দুদক) জিজ্ঞাসাবাদ শেষে নিজেকে নির্দোষ দাবি করেছেন। তিনি বলেন, ‘আমি রাজনৈতিক প্রতিপক্ষের ষড়যন্ত্রের শিকার।’আজ মঙ্গলবার সকাল সাড়ে ১০টা থেকে বেলা ১টা পর্যন্ত রাজধানীর সেগুনবাগিচায় দুদকের প্রধান কার্যালয়ে সংস্থার উপপরিচালক শেখ আবদুস ছালাম তাঁকে জিজ্ঞাসাবাদ করেন। অবৈধ সম্পদ অর্জনের অভিযোগ অনুসন্ধানের অংশ হিসেবে তাঁকে জিজ্ঞাসাবাদ করা হয়।জিজ্ঞাসাবাদ শেষে দুদক কার্যালয়ের সামনে মুরাদ সাংবাদিকদের বলেন, ‘আমি কোনো কোম্পানি দখল করিনি, নিয়ম অনুযায়ী দায়িত্ব পেয়েছি।’ নিজের বিরুদ্ধে ওঠা অভিযোগ ভিত্তিহীন দাবি করে মুরাদ বলেন, এ বিষয়ে দুদকের কর্মকর্তাকে সব বলেছি।দুদক সূত্র জানায়, শাহে আলম মুরাদ ক্ষমতার অপব্যবহার করে অঢেল সম্পদের মালিক হয়েছেন বলে অভিযোগ রয়েছে। মাকান গ্রুপের অঙ্গপ্রতিষ্ঠান ডিজনি ডিজাইন অ্যান্ড ডেভেলপার লিমিটেডের ব্যবস্থাপনা পরিচালক ব্যবসায়ী মো. খায়রুল আলম দুদকের কাছে অভিযোগ করেন, হঠাৎ করেই মুরাদ ডিজনি ডিজাইন অ্যান্ড ডেভেলপার দখল করে নিয়েছেন। তিনি তাঁর লোকজন নিয়ে হামলা করে অস্ত্রের মুখে সবাইকে বের করে দিয়েছেন। এখন কেউ প্রতিষ্ঠানে যেতে পারেন না। ঢাকার পঞ্চম যুগ্ম জেলা জজ আদালতে এ ব্যাপারে একটি মামলা হয়েছে বলেও তিনি জানিয়েছেন।
মামলার অভিযোগে বলা হয়, গত বছরের ৬ আগস্ট দুপুরে শাহে আলম মুরাদ অজ্ঞাতনামা সন্ত্রাসী নিয়ে ডিজনি ডিজাইন কার্যালয়ে গিয়ে জোরপূর্বক নিজেকে কোম্পানির ব্যবস্থাপনা পরিচালক হিসেবে দাবি করেন। জাল সই দিয়ে কাগজপত্র তৈরি করে কয়েকজন পরিচালকের পদ বাতিল করে নতুন পরিচালক নিয়োগ করেন। এ ব্যাপারে প্রধানমন্ত্রীর হস্তক্ষেপ চেয়ে একটি লিখিত আবেদনও করেছেন ওই ব্যবসায়ী।
