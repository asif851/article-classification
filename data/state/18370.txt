
মুক্তিযুদ্ধকালে মানবতাবিরোধী অপরাধের দায়ে মৃত্যুদণ্ডাদেশ বহালের রায় পুনর্বিবেচনা (রিভিউ) চেয়ে জামায়াতের সহকারী সেক্রেটারি জেনারেল মুহাম্মদ কামারুজ্জামানের আবেদনের শুনানির জন্য ১ এপ্রিল দিন ধার্য করা হয়েছে।
প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের আপিল বিভাগের বেঞ্চ গতকাল সোমবার আসামিপক্ষের সময়ের আবেদনের পরিপ্রেক্ষিতে এই দিন ধার্য করেন। বেঞ্চের অপর সদস্যরা হলেন বিচারপতি মো. আবদুল ওয়াহ্‌হাব মিঞা, বিচারপতি হাসান ফয়েজ সিদ্দিকী ও বিচারপতি এ এইচ এম শামসুদ্দিন চৌধুরী।
আদালতে রাষ্ট্রপক্ষে ছিলেন অ্যাটর্নি জেনারেল মাহবুবে আলম। আসামিপক্ষে সময়ের আবেদন উপস্থাপন করেন অ্যাডভোকেট অন রেকর্ড মৌলভি মো. ওয়াহেদউল্লাহ। পরে অ্যাটর্নি জেনারেল প্রথম আলোকে বলেন, আসামিপক্ষ সময় চেয়ে আবেদন করেছে। তাই শুনানি হয়নি। আদালত ১ এপ্রিল দিন ধার্য করেছেন।
আপিল বিভাগের দেওয়া রায় পুনর্বিবেচনা চেয়ে ৫ মার্চ সুপ্রিম কোর্টের সংশ্লিষ্ট শাখায় আবেদন করেন কামারুজ্জামান।
