
ইশতেহারে দেওয়া প্রতিশ্রুতি অনুযায়ী গত এক বছরে কোনো প্রকল্পের কাজ শুরু করতে পারেননি খুলনা ও বরিশালের দুই মেয়র৷ অপরদিকে ২০১৪-১৫ অর্থবছরে ঘোষিত বাজেটে প্রয়োজনীয় অর্থবরাদ্দ না পাওয়ায় খুলনা নগরে চলমান উন্নয়নকাজও ব্যাহত হওয়ার আশঙ্কা দেখা দিয়েছে৷করপোরেশন সূত্রে জানা গেছে, খুলনার মেয়র মনিরুজ্জামান নির্বাচনী ইশতেহারে বলেছিলেন, মহানগরের সড়ক উন্নয়ন এবং বর্জ্য ও বৃষ্টির পানি নিষ্কাশন, খালিশপুর শিল্পাঞ্চল পুনরুজ্জীবনে পদক্ষেপ নেওয়া হবে৷ কিন্তু এসব বাস্তবায়নে কোনো পদক্ষেপ নেওয়া হয়নি৷ একটু বৃষ্টি হলেই নগরে জলাবদ্ধতার সৃষ্টি হয়৷ইশতেহারে তিনি আরও বলেছিলেন, সুন্দরবন রক্ষায় ভূমিকা গ্রহণ, সিটি করপোরেশনের এলাকা সম্প্রসারণ এবং ক্ষুদ্র যানবাহনের লাইসেন্স দেওয়া হবে৷ এসব ব্যাপারেও কোনো পদক্ষেপ নেওয়া হয়নি৷ এ ছাড়া শিশু-বয়স্ক ও প্রতিবন্ধী সহায়ক পরিকল্পনা; মাদকবিরোধী খুলনা গড়ার অঙ্গীকার; নারী অধিকার প্রতিষ্ঠায় সহায়তা প্রদান; নগরবাসীর স্বাস্থ্য উন্নয়ন, মহানগরের পার্ক, উদ্যান ও বৃক্ষ সংরক্ষণ; ক্রীড়া, বিনোদন ও শরীরচর্চার সুযোগ সৃষ্টি; ভেজালমুক্ত বিশুদ্ধ খাদ্য সরবরাহ করার যে প্রতিশ্রুতি দেওয়া হয়েছিল, তা বাস্তবায়নেও কোনো উদ্যোগ েনওয়া হয়নি৷এ ব্যাপারে খুলনা নাগরিক ফোরামের চেয়ারপারসন শেখ আবদুল কাইয়ুম বলেন, ‘কেসিসিসহ সাতটি সিটি করপোরেশন বৈষম্যের শিকার হচ্ছে৷ রাজনৈতিক কারণে সিটি করপোরেশনগুলো প্রয়োজনীয় অর্থ পাচ্ছে না৷ সাবেক মেয়র তালুকদারের সময়ে পাওয়া বাজেট এবং সে সময়ে চলমান কাজগুলো এখনো চলছে৷ কেসিসি নতুন কোনো কাজ শুরু করেছে বলে আমার জানা নেই৷ তবে এবারের বাজেটে কেসিসির জন্য প্রয়োজনীয় বাজেট না থাকায় আমরা হতাশ৷’খুলনা সিটি করপোরেশনের একাধিক কর্মকর্তা বলেন, ২০১৪-১৫ অর্থবছরের বাজেটে শুধু চলমান প্রকল্পগুলোর জন্য বরাদ্দ চাওয়া হয়েছিল৷ কিন্তু সে অনুযায়ী বরাদ্দ না পাওয়ায় কাজ বন্ধ হয়ে যাবে৷ মেয়র মনিরুজ্জামান বলেন, ‘আমার এক বছর ২৫ সেপ্টেম্বর পূর্ণ হবে৷ সেদিনই এ ব্যাপারে বলব৷ তবে বাজেটে প্রয়োজনীয় অর্থ না পাওয়ায় কেসিসির উন্নয়ন অনেকটাই বাধাগ্রস্ত হবে৷’বরিশাল নগরবাসীর অভিযোগ, বরিশাল সিটি করপোরেশনের আধুনিকায়নে প্রথম উদ্যোগ নেন সাবেক মেয়র শওকত হোসেন হিরণ৷ জনগণের আকাঙ্ক্ষা ছিল বর্তমান মেয়র আহসান হাবিব কামাল সেই ধারা অব্যাহত রাখবেন৷ কিন্তু নির্বাচনের পর এক বছর পেরিয়ে গেলেও তাঁদের সেই অাশা পূরণ হয়নি৷ নগরের জলাবদ্ধতা নিরসন, খাল খননসহ জনগণকে সব কাজের সঙ্গে সম্পৃক্ত রাখার প্রতিশ্রুতি দিলেও মেয়র তা পূরণে উদ্যোগ নেননি৷মেয়রের অন্য প্রতিশ্রুতিগুলোর মধ্যে ছিল, সন্ত্রাসমুক্ত বরিশাল গড়া, ভোলার গ্যাস এনে বরিশালকে আধুনিক শিল্পনগর হিসেবে গড়ে তোলা, বেকারদের কর্মসংস্থানের ব্যবস্থা এবং বরিশালকে মাদকমুক্ত নগরে পরিণত করা৷এ ছাড়া মহাপরিকল্পনা করে নগরের জলাবদ্ধতা নিরসনে পদক্ষেপ নেওয়া; খাল খনন কার্যক্রম; বর্ধিত অঞ্চলে বিদ্যুতের ব্যবস্থাসহ রাস্তাঘাট; সেতু ও খাবার পানির ব্যবস্থা; পয়োনিষ্কাশনব্যবস্থার আধুনিকায়ন; নগরের সার্বিক শোভাবর্ধনে ফলদ ও বনজ বৃক্ষ রোপণ করা; রিকশাচালকদের লাইসেন্স ফি তুলে নেওয়া এবং নাগরিকদের সব ধরনের ট্যাক্স সহনীয় পর্যায়ে আনা৷ আহসান হাবিবের প্রথম প্রতিশ্রুতি ছিল নগর উন্নয়নে সমাজের সর্বস্তরের নাগরিকদের সঙ্গে আলোচনার ভিত্তিতে সার্বিক উন্নয়ন পরিকল্পনা গ্রহণ করা৷ কিন্তু একবারের জন্যও নাগরিকদের সঙ্গে কোনো বৈঠক তিনি করেননি৷সুশাসনের জন্য নাগরিকের (সুজন) বরিশাল জেলা সভাপতি আক্কাস হোসেন বলেন, মেয়র নির্বাচিত হওয়ার পর তিনি বরিশালের উন্নয়নে কোনো কাজ করেননি৷ আগের রাস্তাঘাট আরও খারাপ হয়েছে৷ তাঁর দেওয়া ২২ দফা অঙ্গীকারের একটির ব্যাপারেও তিনি উদ্যোগ নেননি৷জানতে চাইলে মেয়র আহসান হাবিব কামাল বলেন, নির্বাচনী প্রতিশ্রুতির ২২টির মধ্যে কিছু কিছু পূরণ হয়েছে৷ বাকিগুলো পূরণে উদ্যোগ নেওয়া হবে৷ সর্বস্তরের নাগরিকদের নিয়ে উন্নয়ন পরিকল্পনা করা হয়নি, খুব শিগগির উদ্যোগ নেওয়া হবে৷ মেয়র বলেন, বরাদ্দ বৈষম্যের শিকার হচ্ছে বরিশাল সিটি করপোরেশন৷ যে কারণে নিজস্ব তহবিলের ভিত্তিতেই উন্নয়ন কার্যক্রম পরিচালনা করতে হচ্ছে৷
