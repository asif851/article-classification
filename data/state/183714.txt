
রাজধানী ঢাকায় বৃষ্টি ঝরেছিল সেই কবে। ২ এপ্রিলের পর বৃষ্টি দূরে থাক, আকাশে মেঘের ছিটেফোঁটাও নেই। রোজই থাকছে তাতানো রোদ। আকাশের সে তেজি চেহারা পাল্টেছে। মেঘের আনাগোনা দেখা যাচ্ছে। এ সময় আকাশে মেঘ জমা মানেই বৃষ্টির পূর্বাভাস। আবহাওয়া অধিদপ্তরও বলছে, ঢাকায় আজ অথবা কাল বৃষ্টি হতে পারে।
আজ শুক্রবার সকালে আবহাওয়া অধিদপ্তরের সবশেষ পূর্বাভাস অনুয়ায়ী, টাঙ্গাইল, ময়মনসিংহ, কুমিল্লা, নোয়াখালী অঞ্চলসহ সিলেট বিভাগের দু-এক জায়গায় অস্থায়ী দমকা, ঝোড়ো হাওয়াসহ বৃষ্টি অথবা বজ্রসহ বৃষ্টি হতে পারে। সেই সঙ্গে কোথাও কোথাও শিলা বৃষ্টি হতে পারে। পরবর্তী ৭২ ঘণ্টায় বৃষ্টি ও বজ্রবৃষ্টি কথাও জানিয়ে রেখেছে আবহাওয়া অধিদপ্তর। এ ছাড়া দেশের অন্যত্র আকাশ অস্থায়ীভাবে আংশিক মেঘলাসহ আবহাওয়া প্রধানত শুষ্ক থাকতে পারে।
সিলেট অঞ্চলে অবশ্য বেশ ভালো বৃষ্টি হয়েছে। গত ২৪ ঘণ্টায় এখানে বৃষ্টির পরিমাণ ছিল ৩৪ মিলিমিটার। শ্রীমঙ্গলে সামান্য বৃষ্টি হয়েছে। অল্পস্বল্প বৃষ্টি ঝরেছে টাঙ্গাইল ও ময়মনসিংহের বিভিন্ন এলাকায়।
মেঘের আনাগোনায় রাজধানী ঢাকাতে তাপমাত্রা সামান্য কমেছে। আজ সকাল নয়টা ঢাকায় সর্বোচ্চ তাপমাত্রা ছিল ৩০ দশমিক ৬ ডিগ্রি সেলসিয়াস, গতকাল যা ছিল ৩০ দশমিক ৮ ডিগ্রি সেলসিয়াস। গত বুধবার একই সময় তা ছিল ৩১ ডিগ্রি সেলসিয়াস।
ঢাকা, টাঙ্গাইল, ফরিদপুর, গোপালগঞ্জ, দিনাজপুর, সৈয়দপুরসহ রাজশাহী ও খুলনা বিভাগের ওপর দিয়ে মৃদু থেকে মাঝারি ধরনের তাপপ্রবাহ অব্যাহত থাকতে পারে। সারা দেশে দিন ও রাতের তাপমাত্রা সামান্য হ্রাস পেতে পারে।
