
ফেনীর সোনাগাজীতে যৌতুকের জন্য তাসলিমা আক্তার নামে এক গৃহবধূকে পিটিয়ে ও শ্বাস রোধ করে হত্যার অভিযোগ ওঠেছে। গত শনিবার দুপুরে উপজেলার মধ্যম চর দরবেশ গ্রামের আলী সারেং বাড়িতে এ ঘটনা ঘটে। ঘটনার পর থেকে তাসলিমার স্বামীসহ শ্বশুরবাড়ির সদস্যরা পালিয়ে গেছেন।
পরিবারিক সূত্র জানায়, পাঁচ বছর আগে উপজেলার চর দরবেশ ইউনিয়নের মধ্যম চর দরবেশ গ্রামের নূর আলমের সঙ্গে একই গ্রামের তাসলিমা আক্তারের বিয়ে হয়। বিয়ের পর থেকে তাসলিমার স্বামী ও শ্বশুর বাড়ির সদস্যরা যৌতুকের জন্য তাসলিমাকে নির্যাতন করতেন।
তাসলিমার বাবা আবদুর রব অভিযোগ করে বলেন, ছয় মাস আগেও তাসলিমার স্বামী নূর আলম ব্যবসার জন্য ৫০ হাজার টাকা দাবি করেন। তাঁর দাবি করা টাকার পুরোটা দিতে পারেননি তিনি। বাকি টাকার জন্যই শনিবার তাসলিমাকে মারধর ও গলায় ওড়না প্যাঁচিয়ে হত্যার চেষ্টা করা হয়। পরে মেয়েকে উদ্ধার করে হাসপাতালে নিয়ে গেলে চিকিৎসক তাসলিমাকে মৃত ঘোষণা করেন।
সোনাগাজী মডেল থানার ওসি মো. হুমায়ুন কবির বলেন, লাশ উদ্ধার করে ময়নাতদন্তের জন্য ফেনী সদর হাসপাতাল মর্গে পাঠানো হয়েছে। গৃহবধূর বাবা এ ঘটনায় থানায় মামলার প্রস্তুতি নিচ্ছেন।
 
