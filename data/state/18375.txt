
বান্দরবানের থানচিতে সাঙ্গু নদীতে নৌকাডুবিতে নিখোঁজ বর্ডার গার্ড বাংলাদেশের (বিজিবি) সদস্যের লাশ গতকাল শনিবার দুপুরে উদ্ধার করা হয়েছে। নদীর যে এলাকায় দুর্ঘটনা ঘটেছে সেখান থেকে প্রায় তিন কিলোমিটার দূরে ভাটির দিকে সিপাহি জুয়েল রানার লাশ পাওয়া যায় বলে বিজিবির কর্মকর্তারা জানান।বিজিবি সূত্র জানায়, ১০ সেপ্টেম্বর বান্দরবানের মদক সীমান্ত চৌকি (বিওপি) থেকে থানচি যাওয়ার পথে দুর্ঘটনার কবলে পড়ে বিজিবি সদস্যদের বহনকারী একটি নৌকা। দুর্ঘটনার পর থেকেই নিখোঁজ ছিলেন সিপাহি জুয়েল রানা। তাঁকে উদ্ধারে তিন দিন ধরে ব্যাপক অভিযান চালায় বিজিবি। নৌবাহিনী ও ফায়ার সার্ভিসের ডুবুরিরাও উদ্ধার অভিযানে যোগ দেন। নৌকাডুবির ঘটনায় খোয়া যাওয়া অস্ত্র উদ্ধারে অভিযান অব্যাহত রয়েছে।বিজিবির বান্দরবান সেক্টর অধিনায়ক কর্নেল ওয়ালিউর রহমান গতকাল সাংবাদিকদের বলেন, নিখোঁজ জওয়ানের লাশ উদ্ধার করা হয়েছে। আনুষ্ঠানিকতা শেষে আজ রোববার সিপাহি জুয়েল রানার লাশ তাঁর গ্রামের বাড়ি চুয়াডাঙ্গায় পাঠানো হবে।
