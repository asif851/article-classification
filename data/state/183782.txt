
আওয়ামী লীগ নেতৃত্বাধীন বর্তমান সরকারের চার বছর পূর্তি উপলক্ষে ১২ জানুয়ারি শুক্রবার জাতির উদ্দেশে ভাষণ দেবেন প্রধানমন্ত্রী শেখ হাসিনা।
প্রধানমন্ত্রীর ওই ভাষণ বাংলাদেশ টেলিভিশন (বিটিভি), বিটিভি ওয়ার্ল্ড এবং বাংলাদেশ বেতার থেকে সরাসরি সম্প্রচার করা হবে। ভাষণে প্রধানমন্ত্রী সরকারের উন্নয়নের নানা দিক তুলে ধরতে পারেন বলে জানা গেছে।
বিএনপি জোটের বর্জন ও জ্বালাও-পোড়াওয়ের মধ্যেই ২০১৪ সালের ৫ জানুয়ারি দশম জাতীয় সংসদ নির্বাচন হয়। সেই নির্বাচনে জয়ী হয়ে টানা দ্বিতীয় মেয়াদে সরকার গঠন করে আওয়ামী লীগ। শেখ হাসিনার নেতৃত্বাধীন আওয়ামী লীগ জোট সরকারের মন্ত্রিসভার সদস্যরা শপথ নেন ওই বছরের ১২ জানুয়ারি। শুক্রবার চার বছর পূর্ণ করছে এই সরকার। এ নিয়ে টানা নয় বছর সরকার পরিচালনা করছেন আওয়ামী লীগের সভানেত্রী ও প্রধানমন্ত্রী শেখ হাসিনা।
