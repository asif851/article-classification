
নেত্রকোনার মোহনগঞ্জে পৈতৃক নিবাস শেখবাড়ির কবরস্থানে গতকাল রোববার মায়ের কবরের পাশে চিরনিদ্রায় শায়িত হয়েছেন জনপ্রিয় কথাসাহিত্যিক হ‌ুমায়ূন আহমেদের মা আয়েশা ফয়েজ। এর আগে গত শনিবার রাতে মরহুমার মরদেহ ঢাকা থেকে নিজ এলাকায় এসে পৌঁছায়।
আয়েশা ফয়েজের (৮৪) মরদেহ ওই দিন রাত নয়টার দিকে পৈতৃক বাড়িতে এসে পৌঁছানোর পর শত শত মানুষ তাঁকে শেষবারের মতো শ্রদ্ধা জানাতে সমবেত হন। গতকাল সকাল ১০টায় মোহনগঞ্জ পৌরসভার দৌলতপুরে শেখবাড়ির রাইস মিল প্রাঙ্গণে মরহুমার দ্বিতীয় জানাজা হয়।
জানাজার আগে অধ্যাপক মুহম্মদ জাফর ইকবাল তাঁর মা আয়েশা ফয়েজ, প্রয়াত বড় ভাই হ‌ুমায়ূন আহমেদের জন্য দোয়া চেয়ে সংক্ষিপ্ত বক্তব্য দেন। মরহুমার আরেক ছেলে কার্টুনিস্ট ও রম্যলেখক আহসান হাবীব ছাড়াও আয়েশা ফয়েজের ছোট ভাই মোহনগঞ্জ পৌরসভার মেয়র মাহবুবুন্নবী শেখ এ সময় উপস্থিত ছিলেন।
মোহনগঞ্জ উপজেলা পরিষদের চেয়ারম্যান আ খ ম শফিকুল হক, উপজেলা নির্বাহী কর্মকর্তা (ইউএনও) মোহাম্মদ মোজাম্মেল হক, ধরমপাশা উপজেলা পরিষদের চেয়ারম্যান আবদুল মোতালিব খানসহ বিভিন্ন শ্রেণি-পেশার মানুষ অংশ নেন এ জানাজায়। পরে বেলা ১১টার দিকে মা খায়রুন্নেছার কবরের পাশে দাফন করা হয় মরহুমাকে।
আয়েশা ফয়েজের মরদেহে পুষ্পস্তবক অর্পণ করে শ্রদ্ধা জানায় মোহনগঞ্জ উপজেলা প্রশাসন, মোহনগঞ্জ প্রেসক্লাব, মোহনগঞ্জ উন্নয়নে নাগরিক আন্দোলন, মোহনগঞ্জ সাধারণ পাঠাগার, পুলিশ প্রশাসন নেত্রকোনা, মোহনগঞ্জ পাবলিক হাইস্কুলসহ বিভিন্ন সামাজিক ও সাংস্কৃতিক সংগঠনও।
গত শনিবার সকালে রাজধানীর একটি হাসপাতালে ইন্তেকাল করেন আয়েশা ফয়েজ। 
