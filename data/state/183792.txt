
কুষ্টিয়ার দৌলতপুরে ফৌজদারি আদালত স্থানান্তরের দাবিতে বিক্ষোভ মিছিল ও সমাবেশ হয়েছে। গতকাল সোমবার বেলা সাড়ে ১১টায় উপজেলা পরিষদ চত্বরে এ সমাবেশ হয়।দৌলতপুর আইনজীবী সমিতির সভাপতি নিজাম উদ্দিনের সভাপতিত্বে সমাবেশে বক্তব্য দেন জাতীয় সমাজতান্ত্রিক দলের (জাসদ, বাদল-আম্বিয়া) জেলা সভাপতি রেজাউল হক, দৌলতপুর দেওয়ানি আদালতের সরকারি কৌঁসুলি (পিপি) নুরুল ইসলাম, উপজেলা ছাত্রলীগের সাবেক সভাপতি আবদুল কাদের প্রমুখ।সমাবেশে বক্তারা বলেন, জেলা শহর থেকে ৪০ কিলোমিটার দূরে যেসব উপজেলা রয়েছে তার মধ্যে দৌলতপুর অন্যতম। ২০১২ সালে উচ্চ আদালতের নির্দেশে সেসব উপজেলায় দেওয়ানি ও ফৌজদারি আদালত স্থানান্তরের নির্দেশ দেওয়া হয়। পরে দেওয়ানি আদালত দৌলতপুরে স্থানান্তর করা হয়। অথচ ফৌজদারি আদালত আজও কুষ্টিয়া জেলা শহর থেকে স্থানান্তর করা হয়নি। এতে দৌলতপুরের প্রত্যন্ত এলাকার সাধারণ মানুষকে ভোগান্তি পোহাতে হচ্ছে। তাঁরা অবিলম্বে দৌলতপুরে ফৌজদারি আদালত স্থানান্তর করার দাবি জানান।সমাবেশের আগে দৌলতপুরে ফৌজদারি আদালত স্থানান্তর করার দাবিতে বিক্ষোভ মিছিল উপজেলা পরিষদ চত্বরের বিভিন্ন সড়ক প্রদক্ষিণ করে।
