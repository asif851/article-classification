
নেতা-কর্মীদের উজ্জীবিত করতে প্রধানমন্ত্রী আগামী নির্বাচনে জয়ী হওয়ার বিষয়ে নিজের কাছে তথ্য থাকার কথা বললেও এতে তারা হারানো উদ্যম ফিরে পাবে না। বিএনপির ভারপ্রাপ্ত মহাসচিব মির্জা ফখরুল ইসলাম আলমগীর আজ সোমবার এ কথা বলেন।আজ সোমবার সকালে রাজধানীর অ্যাপোলো হাসপাতালে সাংবাদিকদের এক প্রশ্নের জবাবে ফখরুল এই মন্তব্য করেন। ‘পুলিশের গুলিতে’ আহত জগন্নাথ বিশ্ববিদ্যালয়ের ছাত্রদলের কর্মী সিরাজুল ইসলামকে দেখতে হাসপাতালে যান বিএনপির ভারপ্রাপ্ত মহাসচিব।যুবলীগের এক ইফতার অনুষ্ঠানে প্রধানমন্ত্রীর ছেলে সজীব ওয়াজেদ জয় বলেছিলেন, ‘আমার কাছে তথ্য আছে, আওয়ামী লীগ আবার ক্ষমতায় আসবে।’ তাঁর এ বক্তব্য নিয়ে নানা আলোচনা শুরু হয়। গতকাল প্রধানমন্ত্রী ছেলের বক্তব্যের প্রতি সমর্থন জানান। তিনি বলেন, জয় যা বলেছেন তা জরিপ ও তথ্যের ওপর ভিত্তি করে। প্রধানমন্ত্রী আরও জানান, এ ব্যাপারে তাঁর কাছেও জরিপ ও তথ্য আছে।প্রধানমন্ত্রীর এই বক্তব্যের প্রতি দৃষ্টি আকর্ষণ করা হলে মির্জা ফখরুল ইসলাম আলমগীর বলেন, নেতা-কর্মীদের উজ্জীবিত করতে প্রধানমন্ত্রী এমন স্বভাবসুলভ বক্তব্য দিচ্ছেন। কিন্তু এতে তাদের হারানো উদ্যম ফিরে পাওয়া যাবে না।অবশ্য জয়ের বক্তব্যের পর বিএনপির যুগ্ম মহাসচিব রুহুল কবির রিজভী সংবাদ সম্মেলন করে বলেছিলেন, জয়ের বক্তব্য আগামী নির্বাচন নিয়ে চক্রান্তের ইঙ্গিতবাহী। গতকাল দলটির স্থায়ী কমিটির সদস্য মওদুদ আহমদও গতকাল একই ধরনের বক্তব্য দিয়েছেন।
সাংবাদিকদের এক প্রশ্নের জবাবে মির্জা ফখরুল ইসলাম আলমগীর বলেছেন, বিএনপি নয়, অতীত থেকে আওয়ামী লীগই ষড়যন্ত্র করছে। তারই অংশ হিসেবে বিএনপিকে বাইরে রেখে একদলীয়ভাবে নির্বাচন করতে তারা তত্ত্বাবধায়ক সরকারব্যবস্থা বাতিল করেছে।

