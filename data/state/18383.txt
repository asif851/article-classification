
সড়ক দুর্ঘটনা রোধে ঠাকুরগাঁওয়ের ট্রাফিক পুলিশ মোটরযানের বাতিতে কালো রঙের প্রলেপ দেওয়ার অভিযান শুরু করেছে। গতকাল শুক্রবার শহরের চৌরাস্তায় পুলিশ সুপার ফয়সল মাহমুদ এ অভিযান উদ্বোধন করেন।এ সময় ট্রাফিক পুলিশের ভারপ্রাপ্ত কর্মকর্তা (ওসি) মো. মোফাখারুল, ট্রাফিক সার্জন ফারুক হোসেন প্রমুখ উপস্থিত ছিলেন। পরে পুলিশ সড়কের যানবাহনের বাতিতে কালো রঙের প্রলেপ দেয়।ফারুক হোসেন জানান, এ অভিযান এক সপ্তাহ চলবে।ফয়সল মাহমুদ বলেন, রাতে সড়কে গাড়ি ও মোটরসাইকেল চালানোর সময় হেডলাইটের আলো ওপরে ওঠানো থাকার কারণে বিপরীত দিক থেকে আসা যানবাহনের চালকের চোখে আলো লাগে। এ কারণে অনেক দুর্ঘটনা ঘটে। তাই সচেতনতা বৃদ্ধি করতে মোটরসাইকেল ও গাড়ির হেডলাইটের ওপরের অংশে কালো রং করার এ উদ্যোগ নেওয়া হয়েছে।
