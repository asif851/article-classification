
চট্টগ্রামের বিএএফ শাহীন কলেজের শিক্ষার্থীদের (কেজি থেকে দশম শ্রেণি পর্যন্ত) বেতন-ভাতা বিষয়ে হাইকোর্টের দেওয়া আদেশ স্থগিত করেছেন চেম্বার বিচারপতি। একই সঙ্গে বিষয়টি ৩০ অক্টোবর শুনানির জন্য আপিল বিভাগের নিয়মিত বেঞ্চে পাঠানো হয়। 
আজ রোববার অবকাশকালীন চেম্বার বিচারপতি হাসান ফয়েজ সিদ্দিকী এ আদেশ দেন। চট্টগ্রামের বিএএফ শাহীন কলেজ কর্তৃপক্ষের করা এক আবেদনের শুনানি নিয়ে এ আদেশ দেওয়া হয়।
বেসরকারি শিক্ষাপ্রতিষ্ঠানে বেতন ও টিউশন ফি বৃদ্ধি বিষয়ে গত ৯ আগস্ট একটি পরিপত্র জারি করে শিক্ষা মন্ত্রণালয়। এতে বলা হয়, অভিভাবকদের সঙ্গে আলোচনা করে তাঁদের সক্ষমতা বিবেচনায় নিয়ে বর্ধিত বেতন-ভাতা নির্ধারণ করতে হবে। তবে কোনো অবস্থাতেই ছাত্রছাত্রীদের বেতন ৩০ শতাংশের বেশি বাড়ানো যাবে না।
এ সিদ্ধান্তের বাইরে গিয়ে বিএএফ শাহীন কলেজের শিক্ষার্থীদের কাছ থেকে বর্ধিত বেতন-ভাতা আদায় করা হচ্ছে, দাবি করে গত ৫ সেপ্টেম্বর পাঁচ অভিভাবক একটি রিট আবেদন করেন। রিট আবেদনের প্রাথমিক শুনানি নিয়ে গত ৬ সেপ্টেম্বর চট্টগ্রামের বিএএফ শাহীন কলেজের শিক্ষার্থীদের (কেজি থেকে দশম শ্রেণি পর্যন্ত) কাছ থেকে সরকারের সিদ্ধান্তের বাইরে বর্ধিত হারে বেতন-ভাতা আদায় না করতে নির্দেশ দেন হাইকোর্ট। ছয় মাসের জন্য অন্তর্বর্তীকালীন ওই নিষেধাজ্ঞা দেওয়া হয়।
আদালতে আজ আবেদনের পক্ষে শুনানিতে অংশ নেন অ্যাটর্নি জেনারেল মাহবুবে আলম। অন্যদিকে রিট আবেদনকারীর পক্ষে শুনানিতে অংশ নেন আইনজীবী সুব্রত চৌধুরী।  হাইকোর্টের দেওয়া আদেশ চেম্বার বিচারপতির আদালতে স্থগিত হওয়ার বিষয়টি নিশ্চিত করেছেন আইনজীবী সুব্রত চৌধুরী।
 
আরও পড়ুন...শিক্ষার্থীদের কাছ থেকে বর্ধিত বেতন-ভাতা আদায়ে নিষেধাজ্ঞা
