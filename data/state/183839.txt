
চট্টগ্রামে একটি বইয়ের মোড়ক উন্মোচন অনুষ্ঠানে সাংবাদিক মাহফুজ উল্লাহ বলেছেন, দেশে শ্বাসরুদ্ধকর পরিস্থিতি বিরাজ করছে। দেশ চলছে পুলিশের কথায়। পুলিশের নিষেধাজ্ঞা সবাইকে মেনে চলতে হচ্ছে। ভোটের অধিকারের জন্য লড়াই করতে হচ্ছে মানুষকে।গতকাল শুক্রবার বিকেলে কাজীর দেউড়ি এলাকায় চট্টগ্রাম নগর বিএনপির কার্যালয় নাসিমন ভবন চত্বরে ‘প্রেসিডেন্ট জিয়া অব বাংলাদেশ: আ পলিটিক্যাল বায়োগ্রাফি’ শীর্ষক বইয়ের মোড়ক উন্মোচন করা হয়। বইটির লেখক মাহফুজ উল্লাহ।অনুষ্ঠানটি হওয়ার কথা ছিল নগরের ইঞ্জিনিয়ার্স ইনস্টিটিউট মিলনায়তনে। কিন্তু স্থানীয় প্রশাসনের বাধার কারণে সেখানে অনুষ্ঠানটি হতে পারেনি। পরে তাড়াহুড়ো করে মঞ্চ বানিয়ে নাসিমন ভবন চত্বরে এ অনুষ্ঠান করা হয়। অনুষ্ঠানটির আয়োজক চট্টগ্রাম নগর বিএনপি।এ বিষয়ে চট্টগ্রাম নগর বিএনপির সভাপতি শাহাদাত হোসেন বলেন, ‘ইঞ্জিনিয়ার্স ইনস্টিটিউট আমরা অনেক আগে ভাড়া নিয়েছিলাম। আজ (শুক্রবার) সকালে হঠাৎ করে বলা হলো, সেখানে আমাদের অনুষ্ঠান করতে দেওয়া হবে না। প্রশাসনের বাধার কারণে বইয়ের মোড়ক উন্মোচন অনুষ্ঠান আমরা দলীয় কার্যালয়ের সামনে স্থানান্তর করে নিয়েছি।’অবশ্য বিএনপির অভিযোগ অস্বীকার করে কোতোয়ালি থানার ভারপ্রাপ্ত কর্মকর্তা (ওসি) মো. জসীম উদ্দীন বলেন, ইঞ্জিনিয়ার্স ইনস্টিটিউশনে রাজনৈতিক কর্মসূচি পালনের আগে পুলিশের অনুমতি নেওয়া হয়নি। এ ছাড়া পাশের একটি কমিউনিটি সেন্টারে বিয়ের অনুষ্ঠান ছিল। এ কারণে বিএনপি তাদের অনুষ্ঠান নাসিমন ভবন চত্বরে স্থানান্তর করে।মোড়ক উন্মোচন অনুষ্ঠানে বিএনপির স্থায়ী কমিটির সদস্য আমীর খসরু মাহমুদ চৌধুরী বলেন, আওয়ামী লীগ কথায় কথায় উন্নয়নের বুলি আওড়ায়। কিন্তু দলটি গণতন্ত্র বিসর্জন দিয়েছে। বাংলাদেশের ইতিহাস ক্ষমতাসীন গোষ্ঠীর নিজেদের ইচ্ছেমতো রচিত হচ্ছে। আসলে রাজনীতিবিদেরা ইতিহাস রচনা করছেন। এটা কোনো প্রকৃত ইতিহাস নয়। প্রোপাগান্ডা শেষ হওয়ার পর ইতিহাসবিদেরা ইতিহাস রচনা শুরু করবেন।অনুষ্ঠানে আরও বক্তব্য দেন নগর বিএনপির সাধারণ সম্পাদক আবুল হাশেম, জ্যেষ্ঠ সহসভাপতি আবু সুফিয়ান, চট্টগ্রাম আইনজীবী সমিতির সভাপতি কফিল উদ্দিন চৌধুরী, বিএনপিপন্থী চিকিৎসকদের সংগঠন ড্যাবের কেন্দ্রীয় সহসভাপতি খুরশিদ জামিল, সাংবাদিক জাহিদুল করিম প্রমুখ।
