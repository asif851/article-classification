
ব্যবসায়ীদের টানা ছয় দিনের ধর্মঘটের পর আজ রোববার রাজধানীর অনেক জায়গায় পশুর মাংস বিক্রি হচ্ছে।
মাংস ব্যবসায়ীরা জানিয়েছেন, রোববার সাধারণত ঢাকায় পশু জবাই করা হয় না। কিন্তু ভোক্তার চাহিদার কথা বিবেচনা করে আজ এই নিয়ম শিথিল করা হয়েছে।
বাংলাদেশ মাংস ব্যবসায়ী সমিতির মহাসচিব রবিউল আলম বলেন, গত সোমবার থেকে শুরু হওয়া ধর্মঘট গতকাল শনিবার শেষ হয়েছে। আজ থেকে ধর্মঘট নেই। এমনিতে রোববার ঢাকায় পশু জবাই হয় না। কিন্তু ছয় দিনের ধর্মঘটের প্রেক্ষাপটে এই নিয়ম শিথিল করায় আজ রাজধানীর অনেক জায়গায় পশুর মাংস বিক্রি হচ্ছে।
গাবতলী পশুর হাটে অতিরিক্ত খাজনা আদায় বন্ধসহ চার দফা দাবিতে টানা ছয় দিনের ধর্মঘট ডেকেছিল বাংলাদেশ মাংস ব্যবসায়ী সমিতি ও ঢাকা মেট্রোপলিটন মাংস ব্যবসায়ী সমিতি। মাংস ব্যবসায়ীদের দাবির বিষয়ে আজ বাণিজ্যমন্ত্রীর সঙ্গে বৈঠক হওয়ার কথা রয়েছে।
আরও পড়ুন: 
দাবি মানলে গরুর মাংস হবে ৩০০ টাকা কেজি
