
অতিরিক্ত মহাপুলিশ পরিদর্শক মো. মোখলেসুর রহমান বলেছেন, চট্টগ্রাম থেকেই সারা দেশে ইয়াবা ছড়িয়ে পড়ছে। দেশকে ইয়াবামুক্ত করতে সবার আগে চট্টগ্রামকে মুক্ত করতে হবে। এ জন্য সবার সহযোগিতা প্রয়োজন।
গতকাল রোববার সন্ধ্যায় চট্টগ্রাম নগরের ডিসি হিলে মাদক ও জঙ্গি নির্মূলে সচেতনতা সৃষ্টিতে মোমবাতি প্রজ্বালন অনুষ্ঠানে  এসব কথা বলেন অতিরিক্ত মহাপুলিশ পরিদর্শক।
গত বৃহস্পতিবার থেকে চট্টগ্রাম নগরে পাঁচ দিনব্যাপী কমিউনিটি পুলিশিং কার্যক্রম চলছে। এর অংশ হিসেবে গতকাল মোমবাতি প্রজ্বালন অনুষ্ঠানের আয়োজন করা হয়।
অনুষ্ঠানে উপস্থিত ছিলেন চট্টগ্রাম মহানগর পুলিশ কমিশনার মো. ইকবাল বাহার, নগর পুলিশের অতিরিক্ত কমিশনার (অপরাধ ও অভিযান) সালেহ মোহাম্মদ তানভীর, অতিরিক্ত কমিশনার (প্রশাসন ও অর্থ) মাসুদ উল হাসান, অতিরিক্ত কমিশনার (ট্রাফিক) দেবদাস ভট্টাচার্য্য, চট্টগ্রাম মহানগর কমিউনিটি পুলিশিংয়ের আহ্বায়ক ও দৈনিক আজাদী সম্পাদক এম এ মালেক, সদস্যসচিব অহিদ সিরাজ চৌধুরী প্রমুখ।
এদিকে গত রাত সাড়ে আটটার দিকে নগরের পাঁচলাইশ মিমি সুপার মার্কেট চত্বরেও মোমবাতি প্রজ্বালন করা হয়।
অনুষ্ঠানে অতিরিক্ত আইজিপি মো. মোখলেসুর রহমান বলেন, পুলিশের একার পক্ষে সন্ত্রাস, জঙ্গিবাদ ও মাদককে নির্মূল করা সম্ভব নয়। সবাই মিলে এসব অপরাধ রুখে দিতে হবে। 
