
রাজশাহী মেডিকেল কলেজ হাসপাতালে মৃত নবজাতকের মুখ দেখতেও এক মায়ের কাছ থেকে বকশিশ বাবদ ৫০০ টাকা দাবি করেন এক আয়া। শোকাহত মা ৩০০ টাকা দেওয়ায় ওই আয়া ক্ষুব্ধ হয়ে মৃত শিশুকে মায়ের কোলে না দিয়ে বিছানার ওপর ফেলে দেন।এ ব্যাপারে অভিযোগ পাওয়ার পর ওই আয়াকে (এমএলএসএস) গতকাল বুধবার কারণ দর্শানোর নোটিশ দিয়েছেন হাসপাতালের পরিচালক।হাসপাতালের রোগী ও কর্মীরা জানান, হাসপাতালে কোনো নবজাতকের জন্ম হলে তার মুখ দেখতে মা-বাবার কাছ থেকে কমপক্ষে ৫০০ টাকা বকশিশ আদায় করেন আয়ারা। নবজাতককে দেখার উত্তেজনায় বাবা-মা বা তাঁদের স্বজনেরা ওই টাকা দিয়ে থাকেন। কিন্তু মৃত নবজাতকের ক্ষেত্রে শোকাহত বাবা-মায়ের কাছ থেকে সহজে বকশিশ আদায় করতে পারেন না। তবু মৃত নবজাতক মায়ের কোলে হস্তান্তরের সময় জোর করে বকশিশ আদায় করেন।কয়েক দিন আগে হাসপাতালের ২৩ নম্বর ওয়ার্ডে ভর্তি হন এক প্রসূতি। গত মঙ্গলবার রাতে তিনি একটা মৃত বাচ্চা প্রসব করেন। তখন মিনা বেগম নামের একজন আয়া ওই মায়ের কাছে ৫০০ টাকা বকশিশ দাবি করেন। শোকাহত মা তাঁকে ৩০০ টাকা দেন। পুরো টাকা না পেয়ে মিনা বেগম মৃত নবজাতককে মায়ের কোলে না দিয়ে বিছানার ওপর ফেলে চলে যান। এ ব্যাপারে হাসপাতালের পরিচালকের কাছে অভিযোগ করেন ওই মা। পরিচালক গতকাল মিনা বেগমকে কারণ দর্শানোর নোটিশ দেন।এ ব্যাপারে কথা বলতে গতকাল হাসপাতালের ২৩ নম্বর ওয়ার্ডে গেলে মিনা বেগমকে পাওয়া যায়নি। একজন সেবিকা বলেন, মিনা রাতের পালায় দায়িত্ব পালন করেন। দিনে তাঁকে পাওয়া যাবে না। মিনার মুঠোফোন নম্বরও জোগাড় করা সম্ভব হয়নি।জানতে চাইলে হাসপাতালের পরিচালক ব্রিগেডিয়ার জেনারেল সাইদুর রহমান বলেন, মিনা বেগম এখনো নোটিশের জবাব দেননি। জবাব পেলে অবস্থা বুঝে প্রয়োজনীয় ব্যবস্থা নেওয়া হবে।পরিচালক জানান, মিনার জায়গায় ১৭ বছর ধরে অন্য এক নারী ছিলেন। একই ধরনের অভিযোগ পেয়ে তাঁকে তিনি অন্য জায়গার দায়িত্ব দিয়েছেন। এখন মিনা বেগমও একই কাজ করছেন।
