
আওয়ামী লীগের সভাপতিমণ্ডলীর সদস্য সৈয়দ আশরাফুল ইসলামের সঙ্গে আজ সোমবার দলের কেন্দ্রীয় নেতারা দেখা করেছেন। লন্ডনে অসুস্থ স্ত্রীকে দেখে দেশে ফিরেছেন সৈয়দ আশরাফ। এ ব্যাপারে খোঁজখবর নিতে কেন্দ্রীয় নেতারা তাঁর বাসায় যান।
দুপুর ১২টার দিকে দলের সাধারণ সম্পাদক ওবায়দুল কাদের, সাংগঠনিক সম্পাদক খালিদ মাহমুদ চৌধুরী, তথ্য ও গবেষণা সম্পাদক আফজাল হোসেন ও সাংস্কৃতিক-বিষয়ক সম্পাদক অসীম কুমার উকিল সেখানে যান।
আশরাফের বাসায় যাওয়া একজন নেতা বলেন, ওবায়দুল কাদের দলের ধানমন্ডি কার্যালয় থেকে সৈয়দ আশরাফের বাসায় যান। এ সময় তাঁর স্ত্রীর অসুস্থতার খোঁজখবর নেন। সৈয়দ আশরাফ নেতাদের চা-নাশতা দিয়ে আপ্যায়ন করেন। তাঁর স্ত্রীর অসুস্থতার বিষয়টি বিস্তারিত তুলে ধরেন। প্রায় ৪০ মিনিট নেতারা সেখানে অবস্থান করেন।
আরেক নেতা বলেন, ওবায়দুল কাদের সৈয়দ আশরাফকে দলীয় কার্যালয়ে যাওয়ার জন্য অনুরোধ করেন। পাশাপাশি রাজনৈতিক বিষয়ে কোনো পরামর্শ থাকলে সেটাও দিতে বলেন। জবাবে সৈয়দ আশরাফ বলেন, তিনি দলীয় কার্যালয়ে যাবেন। সবাইকে নিয়ে একসঙ্গেই দলকে এগিয়ে নিয়ে যাওয়ার আশ্বাস দেন। পরে নেতাদের গাড়ি পর্যন্ত এগিয়ে দেন আশরাফ।
গত ২৮ অক্টোবর সৈয়দ আশরাফ অসুস্থ স্ত্রীর পাশে থাকতে লন্ডনে যান। ফেরেন গত শনিবার। গত ২২ ও ২৩ অক্টোবর আওয়ামী লীগের জাতীয় সম্মেলন হয়। এতে সাধারণ সম্পাদকের দায়িত্ব পান ওবায়দুল কাদের। এর আগে ওই পদে প্রায় সাত বছর দায়িত্ব পালন করেন সৈয়দ আশরাফ।
জানতে চাইলে খালিদ মাহমুদ চৌধুরী প্রথম আলোকে বলেন, মূলত সৈয়দ আশরাফের স্ত্রীর শারীরিক অবস্থা জানতেই নেতারা তাঁর বাসায় যান। সেখানে তাঁরা কিছুক্ষণ গল্প করেন।
