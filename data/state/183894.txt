
ওমানে বুলডোজার থেকে পড়ে নিহত চার বাংলাদেশির মধ্যে তিনজনের পরিচয় মিলেছে।
নিহত ব্যক্তিরা হলেন, লক্ষ্মীপুরের কমলনগর থানার চর পরগাছা গ্রামের মোহাম্মদ শাহজাহান, কুমিল্লার মুরাদনগর থানার শিবাস দাস এবং নোয়াখালী সদর উপজেলার আওজবালিয়া গ্রামের মোহম্মদ সুমন। তিনজনের মৃতদেহই মাস্কাটের একটি হাসপাতালের মর্গে রাখা হয়েছে বলে জানান ওমানের বাংলাদেশ দূতাবাসের কাউন্সেলর (শ্রম) এ কে এম রবিউল ইসলাম। দূতাবাস সূত্রে জানা গেছে, রোববার কর্মস্থল ইতি এলাকা থেকে মালামাল নেওয়ার কাজে ব্যবহৃত বুলডোজারের সামনে বসে তাঁরা কর্মস্থলে যাচ্ছিলেন। কিন্তু হঠাৎ করে নিচে পড়ে গেলে চার বাংলাদেশি নিহত ও ছয়জন আহত হন। নিহত যে তিনজনের পরিচয় পাওয়া গেছে তাঁরা নিয়োগকর্তার কাছ থেকে অন্যত্র গিয়ে কাজ করছিলেন। তাই নিয়োগকর্তা তাঁদের মৃতদেহ দেশে পাঠানোর খরচ দিতে চাচ্ছেন না। কিন্তু ওই তিনজনের লাশ দেশে পাঠাতে অন্তত আড়াই লাখ টাকা প্রয়োজন। এ বিষয়ে জানতে চাইলে প্রবাসীকল্যাণ মন্ত্রণালয়ের ওয়েজ আর্নাস কল্যাণ বোর্ডের সহকারী পরিচালক জাহিদ আনোয়ার প্রথম আলোকে জানান, ওই তিনজনের লাশ দেশে আনার যে খরচ সেটি বোর্ড থেকে দেওয়া হবে।
