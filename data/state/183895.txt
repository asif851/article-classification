
খুলনার রূপসা নদীর ওপর রেলসেতু নির্মাণের জন্য ভারতের বেসরকারি প্রতিষ্ঠান লারসেন অ্যান্ড টবরোর (এলএনটি) সঙ্গে চুক্তি করেছে রেলপথ মন্ত্রণালয়। আজ সোমবার রেলভবনে এই চুক্তি সই হয়। রেলওয়ের পক্ষে বাংলাদেশ রেলওয়ের মহাব্যবস্থাপক (প্রকল্প) মজিবর রহমান এবং এলএনটির ভাইস প্রেসিডেন্ট পি নিরাঞ্জন লারসেনের পক্ষে এই চুক্তি স্বাক্ষর করেন।
মূল সেতুর দৈর্ঘ্য হবে ৭১৬ মিটার। আর সব মিলিয়ে সেতুর দৈর্ঘ্য পাঁচ দশমিক ১৩ কিলোমিটার। এ জন্য খরচ হবে এক হাজার ৭৬ কোটি টাকা। খুলনা-মংলা বন্দর রেলপথ নির্মাণের অংশ হিসেবে এই সেতু নির্মিত হচ্ছে।চুক্তি স্বাক্ষরের আগে রেলমন্ত্রী মুজিবুল হক সাংবাদিকদের বলেন, খুলনা-মংলা খুব গুরুত্বপূর্ণ পথ। এই রেললাইন দেশের অর্থনীতিতে গুরুত্বপূর্ণ ভূমিকা রাখবে। রেলমন্ত্রী রেলপথের বিভিন্ন প্রকল্পের কার্যক্রম তুলে ধরে বলেন, বর্তমান সরকার রেলের উন্নয়নে নানা কার্যক্রম নিচ্ছে। কারণ রেলপথ সাশ্রয়ী ও নিরাপদ।রেল মন্ত্রণালয়ের সচিব ফিরোজ সালাহ্ উদ্দিন ও রেলের মহাপরিচালক আমজাদ হোসেনসহ রেল মন্ত্রণালয় ও রেল বিভাগের ঊর্ধ্বতন কর্মকর্তারা সংবাদ সম্মেলনে উপস্থিত ছিলেন।
