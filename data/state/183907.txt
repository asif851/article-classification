
খুলনা-২ আসনের সরকারদলীয় সংসদ সদস্য মুহাম্মদ মিজানুর রহমানকে তলব করেছে দুর্নীতি দমন কমিশন (দুদক)। আজ বুধবার মিজানুর রহমানকে তলব করে চিঠি পাঠিয়েছে সংস্থাটি। ১৬ এপ্রিল সকাল ১০টায় তাঁকে দুদকে হাজির হতে বলেছেন অনুসন্ধান কর্মকর্তা ও দুদকের উপপরিচালক মঞ্জুর মোর্শেদ।
জ্ঞাত আয়বহির্ভূত সম্পদ অর্জনের অভিযোগে আওয়ামী লীগের এ সাংসদের বিরুদ্ধে গত ৭ মার্চ অনুসন্ধান শুরু করে দুদক। অনুসন্ধানের অংশ হিসেবে তাঁর বক্তব্য জানতে তাঁকে তলব করা হয়।
যে অভিযোগের ওপর ভিত্তি করে মিজানুর রহমানের বিরুদ্ধে অনুসন্ধান চলছে, তার মধ্যে মাদক ব্যবসার অভিযোগটি প্রধান। এ ছাড়া খুলনা সিটি করপোরেশন ও অন্যান্য সরকারি অফিসের ঠিকাদারি কাজ নিজ পরিবারের সদস্যদের নামে নিয়ে নামমাত্র কাজ করে বাকি টাকা আত্মসাতের অভিযোগ রয়েছে দুদকে। এসব কর্মকাণ্ডের মাধ্যমে এ সাংসদ বিপুল পরিমাণ জ্ঞাত আয়বহির্ভূত সম্পদ অর্জন করেছেন বলে দুদকে অভিযোগ রয়েছে।
