
বগুড়ার ধুনটের শারীরিক প্রতিবন্ধী শিক্ষার্থী নাইছ খাতুন (১৫) হুইল চেয়ার পেয়েছে। নাইছের বাড়ি বগুড়ার ধুনট উপজেলার বহালগাছা গ্রামে। বাবার কোলে চড়ে ধুনটের এনইউ পাইলট উচ্চবিদ্যালয় কেন্দ্রে এ বছরের এসএসসি পরীক্ষায় অংশ নেয় নাইছ। খবরটি পত্রিকায় প্রকাশিত হওয়ার পর জাতীয় প্রতিবন্ধী ফাউন্ডেশনের ব্যবস্থাপনা পরিচালক কামরুন নাহার খানম এই হুইল চেয়ার দেন।
নাইছ খাতুন উপজেলার বিশ্বহরি-বহালগাছা উচ্চবিদ্যালয় থেকে চলতি এসএসসি পরীক্ষায় অংশ নিয়েছে। তার বাবার নাম নজরুল ইসলাম।পুরো স্কুলজীবনেই নাইছ মা-বাবার কোলে চড়ে স্কুলে গেছে। ২ ফেব্রুয়ারি প্রথম আলো অনলাইনে এ বিষয়ে সচিত্র প্রতিবেদন ও ৩ ফেব্রুয়ারি প্রথম আলোর বিশাল বাংলায় ছবি প্রকাশিত হয়। প্রতিবেদনটি কামরুন নাহার খানমের নজরে পড়ে। তিনি নাইছকে একটি হুইল চেয়ার উপহার দিয়েছেন। আজ শনিবার বিকেলে নাইছ খাতুনের বাড়িতে গিয়ে সেই হুইল চেয়ার বিতরণের সময় উপস্থিত ছিলেন ধুনট উপজেলা নির্বাহী কর্মকর্তা (ইউএনও) মুহাম্মদ ইব্রাহীম, রংপুর জেলা প্রতিবন্ধীবিষয়ক কর্মকর্তা তাপস কুমার বর্মা, বগুড়া জেলা প্রতিবন্ধী সেবা সাহায্য কনসালটেন্ট ফারজানা ইয়াসমিন ও ধুনট প্রেসক্লাবের সাধারণ সম্পাদক বাবুল ইসলাম ।
