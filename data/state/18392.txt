
টাঙ্গাইলে জঙ্গিবিরোধী অভিযানে নিহত দুই ‘জঙ্গির’ ময়নাতদন্ত শেষ হয়েছে। আজ রোববার সকালে টাঙ্গাইল মেডিকেল কলেজ হাসপাতালে এ ময়নাতদন্ত হয়। তবে এ বিষয়ে এখনো কোনো মামলা হয়নি।
টাঙ্গাইল মেডিকেল কলেজ হাসপাতালের চিকিৎসা কর্মকর্তা মোহাম্মদ আবদুস সোবহান জানান, একজনের শরীরে চারটি ও আরেকজনের শরীরে তিনটি গুলি লাগে।
র‌্যাব-১২-এর ৩ নম্বর কোম্পানির অধিনায়ক মহিউদ্দিন ফারুকী শনিবার রাতে মুঠোফোনে খুদে বার্তা পাঠিয়ে নিহত দুই জঙ্গির পরিচয় জানিয়েছেন। তাঁদের নাম আতিকুর রহমান ও সাগর হোসেন। দুজনেরই বয়স ২০ থেকে ২৫ বছরের মধ্যে। আতিকুরের বাবার নাম লতিফুর রহমান। বাড়ি রাজশাহীর চারঘাট উপজেলার নিমপাড়া গ্রামে। আর সাগর একই উপজেলার ইউসুফপুরের জুনায়েদ হোসেনের ছেলে।
টাঙ্গাইল সদর থানার পরিদর্শক (তদন্ত) মো. সালাউদ্দিন জানান, এ ব্যাপারে আজ দুপুর পর্যন্ত কোনো মামলা হয়নি। তবে র‌্যাব সূত্র জানিয়েছে, মামলা দায়েরের প্রক্রিয়া চলছে।
গতকাল সকাল ১০টার দিকে শহরের কাগমারা এলাকায় একটি বাড়িতে অভিযান চালানো হয়। র‌্যাব-১২-এর ৩ নম্বর কোম্পানি অধিনায়ক মহিউদ্দিন ফারুকীর ভাষ্য, গোপন তথ্যের ভিত্তিতে জঙ্গি আস্তানা সন্দেহে বাড়িটিতে সকালে অভিযান চালানো হয়। কক্ষের ভেতরে ঢোকার পর এক ‘জঙ্গিকে’ গ্রেপ্তার করতে গেলে অন্য ‘জঙ্গি’ র‌্যাবকে লক্ষ্য করে গুলি ছোড়ার চেষ্টা চালায়। র‌্যাবও পাল্টা গুলি ছোড়ে। এতে দুজন গুলিবিদ্ধ হয়ে নিহত হয়। বেলা দেড়টার দিকে বোমা বিশেষজ্ঞ দলকে নিয়ে ভেতরে ঢোকে র‌্যাবের দল। এরপর তারা লাশ দুটি বের করে নিয়ে আসে। ঘর থেকে একটি পিস্তল, একটি রিভলবার, ১০টি চাপাতি, দুটি ছুরি ও ৬৪ হাজার ৯০০ টাকা উদ্ধার হয়েছে।
