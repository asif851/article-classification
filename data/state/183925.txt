
মানবতাবিরোধী অপরাধের দায়ে বিএনপি নেতা সালাউদ্দিন কাদের (সাকা) চৌধুরী ও জামায়াত নেতা আলী আহসান মোহাম্মাদ মুজাহিদের প্রাণভিক্ষা চেয়ে রাষ্ট্রপতির কাছে করা আবেদন নিয়ে তাঁদের পরিবার বিভ্রান্তি সৃষ্টি করছে বলে মনে করেন আইনমন্ত্রী আনিসুল হক।আজ রোববার সচিবালয়ে সাংবাদিকদের প্রশ্নের জবাবে আইনমন্ত্রী এ কথা বলেন। তিনি বলেন, রাষ্ট্রপতি আবেদন খারিজ করার পর সর্বোচ্চ আদালতের যে রায়, তা কার্যকর করেছে সরকার। সরকারের দায়িত্ব হচ্ছে সর্বোচ্চ আদালতের রায় কার্যকর করা। এটা নিয়ে বিতর্ক সৃষ্টি করা অবান্তর।আনিসুল হক বলেন, তাঁরা (সালাউদ্দিন কাদের ও মুজাহিদ) যে দরখাস্ত করেছিলেন, তা সংবিধানের ৪৯ অনুচ্ছেদে রাষ্ট্রপতির ক্ষমতা ব্যবহারের জন্য। এ সময় রাষ্ট্রপতির ক্ষমা সংক্রান্ত সংবিধানের অনুচ্ছেদটি পড়েও শোনান তিনি। এতে বলা আছে “কোনো আদালত, ট্রাইব্যুনাল বা অন্য কোনো কর্তৃপক্ষ কর্তৃক প্রদত্ত যেকোনো দণ্ডের মার্জনা, বিলম্বন ও বিরাম মঞ্জুর করিবার এবং যেকোনো দণ্ড মওকুফ, স্থগিত বা হ্রাস করিবার ক্ষমতা রাষ্ট্রপতির থাকিবে। ”
আনিসুল হক বলেন, তাঁরা এসব কথা শুধু বাংলাদেশের জনগণকে না, সারা বিশ্বে তাঁদের যারা মদদদাতা আছেন তাঁদের বিভ্রান্ত করতেও এসব কথা বলছেন।
প্রাণভিক্ষার আবেদন চাওয়া-না চাওয়া নিয়ে পরিবারের পক্ষ থেকে ভিন্ন বক্তব্য আসায় ওই আবেদন প্রকাশ করা হবে কি না-এ প্রশ্নে তিনি বলেন, রাষ্ট্রপতির অনুমতি ছাড়া ওই দরখাস্ত প্রকাশ করা যাবে না।সাকা চৌধুরী সালাউদ্দিন কাদের ও মুজাহিদের ফাঁসি কার্যকর না করতে কোনো বাইরের কোনো দে​শের চাপ ছিল না বলেও জানান আইনমন্ত্রী।
