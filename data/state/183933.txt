
নোয়াখালী সদর উপজেলার আন্ডারচর ইউনিয়নের পশ্চিম মাইজচরা গ্রামে গত রোববার দিবাগত রাতে এক কৃষককে কুপিয়ে ও গুলি করে হত্যা করেছে সন্ত্রাসীরা।নিহত কৃষক ইসমাইল হোসেনের (৪৭) বাড়ি পশ্চিম মাইজচরা গ্রামে। তিনি কৃষিকাজের পাশাপাশি ধানের মৌসুমে ভ্রাম্যমাণ যন্ত্র নিয়ে বাড়ি বাড়ি গিয়ে ধান ভানার কাজ করতেন।ইসমাইলের স্ত্রী শেফালি বেগম বলেন, কয়েক দিন ধরে স্থানীয় এক সন্ত্রাসী তাঁর স্বামীর কাছে চাঁদা দাবি করে আসছিল। রোববার সন্ধ্যায়ও ওই সন্ত্রাসী বাড়িতে এসে ৩০ হাজার টাকা চাঁদা দাবি করে। কিন্তু তাঁর স্বামী চাঁদা দিতে অস্বীকার করায় দেখে নেওয়ার হুমকি দিয়ে চলে যায় ওই সন্ত্রাসী।শেফালি বেগম বলেন, রোববার দিবাগত রাত দুইটার দিকে চার-পাঁচজন সন্ত্রাসী তাঁদের বাড়িতে হানা দেয়। সন্ত্রাসীরা ঘরের দরজা ভেঙে ভেতরে ঢুকে অস্ত্রের মুখে তাঁর স্বামীকে ঘর থেকে বের করে নিয়ে যায়। পরে সন্ত্রাসীরা তাঁর স্বামীকে বাড়ি থেকে আনুমানিক ২০০ গজ দূরে নিয়ে কুপিয়ে ও গুলি করে হত্যা করে পালিয়ে যায়।পুলিশ জানায়, গতকাল সোমবার সকালে পুলিশ ঘটনাস্থলে গিয়ে ইসমাইলের লাশ উদ্ধার করে। ময়নাতদন্তের জন্য লাশটি নোয়াখালী জেনারেল হাসপাতালের মর্গে পাঠানো হয়েছে। এ ঘটনায় ইসমাইলের স্ত্রী শেফালি বেগম একজনের নাম উল্লেখ করে এবং অজ্ঞাতনামা আরও তিন-চারজনকে আসামি করে সুধারাম থানায় মামলা করেছেন।সুধারাম থানার ভারপ্রাপ্ত কর্মকর্তা (ওসি) আনোয়ার হোসেন প্রথম আলোকে বলেন, চাঁদা না দেওয়ায় ইসমাইলকে হত্যা করেছে সন্ত্রাসীরা। এ ঘটনার সঙ্গে জড়িত লোকদের গ্রেপ্তারের চেষ্টা চলছে।
