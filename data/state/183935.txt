
উসকানিমূলক ছবি প্রকাশ করে দেশের শান্তিশৃঙ্খলা বিঘ্ন করার চেষ্টার অভিযোগে ডেইলি স্টার-এর সম্পাদক মাহ্ফুজ আনামসহ তিনজনের বিরুদ্ধে মামলা করা হয়েছে। গতকাল রোববার ঢাকার মুখ্য মহানগর হাকিম আদালতে আইনজীবী শাহজালাল কিবরিয়া বাদী হয়ে এ নালিশি মামলা করেন।মহানগর হাকিম আনোয়ার সাদাত বাদীর জবানবন্দি গ্রহণ করেন। আদালত কোতোয়ালি থানার ওসিকে নালিশি আবেদনের ওপর তদন্তপূর্বক ব্যবস্থা নেওয়ার নির্দেশ দিয়েছেন। মামলার অন্য দুই আসামি হলেন ডেইলি স্টার-এর প্রধান বার্তা সম্পাদক সৈয়দ আশফাকুল হক ও প্রধান চিত্রগ্রাহক এনামুল হক।মামলার আরজিতে বলা হয়, ১১ ফেব্রুয়ারি ডেইলি স্টার পত্রিকার তৃতীয় পৃষ্ঠায় দ্বিতীয় কলামে ‘ফ্যানাটিক রেইজ দেয়ার আগলি হেডস এগেইন’ শিরোনামে একটি পোস্টারের ছবি ছাপানো হয়। নিষিদ্ধ সংগঠন হিযবুত তাহ্রীরের ওই পোস্টারে লেখা ছিল ‘হে দেশবাসী। অনতিবিলম্বে যালিম হাসিনা ও বর্তমান শাসনব্যবস্থার পতন এবং খিলাফত প্রতিষ্ঠায় সামরিক বাহিনীর নিষ্ঠাবান অফিসারদের সাথে যোগাযোগ ও তাদের সংগঠিত করতে হবে।’এ ধরনের ছবি প্রকাশের মাধ্যমে দেশের শান্তি বিঘ্ন করার চেষ্টা করা হয়েছে বলে মামলায় উল্লেখ করা হয়।
