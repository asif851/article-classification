
নারায়ণগঞ্জে ইউনাইটেড কমার্শিয়াল ব্যাংকের (ইউসিবিএল) একটি শাখায় অগ্নিকাণ্ডের ঘটনায় এক নিরাপত্তাকর্মী নিহত হয়েছেন। আজ রোববার ভোরে অগ্নিকাণ্ডের ঘটনা ঘটে। পরে ঢাকা ও নারায়ণগঞ্জ ফায়ার সার্ভিসের নয়টি ইউনিট আড়াই ঘণ্টা চেষ্টা চালিয়ে আগুন নিয়ন্ত্রণে আনে।
নিহত ব্যক্তির নাম সেলিম মিয়া (৪৩)। তিনি ইউসিবিএলের নারায়ণগঞ্জ শাখার নিরাপত্তাকর্মী ছিলেন। আগুন নেভাতে গিয়ে ছাদ থেকে পড়ে আমিনুল ইসলাম (৩৫) নামের এক ফায়ার সার্ভিস কর্মী আহত হয়েছেন। গুরুতর আহত অবস্থায় তাঁকে ঢাকা মেডিকেল কলেজ হাসপাতালে পাঠানো হয়েছে।
প্রত্যক্ষদর্শী ও পুলিশ জানায়, আজ ভোররাত সাড়ে চারটার দিকে টানবাজার এলাকায় অবস্থিত নারায়ণগঞ্জ সিটি করপোরেশনের মার্কেট ‘পদ্মা সিটি প্লাজা-১’-এর ১০ তলা ভবনের তৃতীয় তলায় ইউসিবিএল ব্যাংকের শাখায় আগুন লাগে। মুহূর্তের মধ্যে আগুন ব্যাংকের ভেতরে ছড়িয়ে পড়ে। ভবনটির মার্কেট ও ফ্ল্যাটের বাসিন্দাদের মধ্যে আগুনের আতঙ্ক ছড়িয়ে পড়লে তাঁরা ভবনের ছাদে আশ্রয় নেন। খবর পেয়ে ঢাকা ও নারায়ণগঞ্জ ফায়ার সার্ভিসের নয়টি ইউনিট আড়াই ঘণ্টা চেষ্টা চালিয়ে আগুন নিয়ন্ত্রণে আনে। ফায়ার সার্ভিস কর্মীরা ব্যাংকের কলাপসিবল গেটের তালা কেটে ভেতর থেকে সেলিম মিয়া নামের এক নিরাপত্তাকর্মীর লাশ উদ্ধার করে। আগুন নেভাতে গিয়ে ছাদ থেকে পড়ে আমিনুল ইসলাম নামের এক ফায়ার সার্ভিস কর্মী আহত হয়েছেন। তাঁকে ঢাকা মেডিকেলে কলেজ হাসপাতালে পাঠানো হয়েছে। ফায়ার সার্ভিস কর্মীরা ছাদে আটকা পড়া ৩০ থেকে ৩৫ জনকে উদ্ধার করে নিচে নামিয়ে আনেন। আগুনে ব্যাংকের ভেতরের আসবাবপত্র ও কাগজপত্র পুড়ে গেছে। তবে ভোল্ট অক্ষত রয়েছে।
নারায়ণগঞ্জ ফায়ার সার্ভিসের উপসহকারী পরিচালক মামুনুর রশিদ বলেন, প্রাথমিকভাবে বৈদ্যুতিক শর্টসার্কিট থেকে আগুনের সূত্রপাত হয়েছে বলে ধারণা করা হচ্ছে।
 
