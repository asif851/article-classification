
বিএনপির চেয়ারপারসন খালেদা জিয়াকে কুমিল্লার আদালতে হাজির হওয়ার নির্দেশ বহাল রয়েছে। এর আগে খালেদা জিয়ার বিরুদ্ধে হাজিরা পরোয়ানার (প্রোডাকশন ওয়ারেন্ট-পিডব্লিউ) নির্দেশ দিয়ে ২৮ মার্চ শুনানির দিন ধার্য করেছিলেন আদালত। পরে তাঁর আইনজীবীরা জামিন আবেদন করেন এবং পিডব্লিউ জারির নির্দেশ বাতিল চেয়ে আবেদন করেন।ওই আবেদনের বিষয়ে কোনো সিদ্ধান্ত না দিয়ে আজ বুধবার দুপুরে কুমিল্লার আমলি আদালত-৫-এর জ্যেষ্ঠ বিচারিক হাকিম মুস্তাইন বিল্লাহ আগের দেওয়া আদেশ বহাল রাখেন। এর ফলে ২৮ মার্চ কুমিল্লার আদালতে খালেদা জিয়াকে হাজির হতে হবে। কুমিল্লার কোর্ট পরিদর্শক সুব্রত ব্যানার্জি প্রথম আলোকে বিষয়টি নিশ্চিত করেছেন।বিএনপির চেয়ারপারসনের আইনজীবী মো. কাইমুল হক বলেন, কুমিল্লার আদালতে দায়ের করা মামলায় খালেদা জিয়ার জামিন এবং হাজিরা পরোয়ানার নির্দেশ বাতিল চেয়ে গতকাল মঙ্গলবার আদালতে তাঁরা আবেদন করেন। আজ বুধবার জ্যেষ্ঠ বিচারিক হাকিম মুস্তাইন বিল্লাহ জামিন নিয়ে কোনো সিদ্ধান্ত দেননি। তিনি ২৮ মার্চ খালেদা জিয়ার উপস্থিতিতে শুনানির দিন বহাল রেখেছেন।
কোর্ট পরিদর্শক সুব্রত ব্যানার্জি বলেন, আদালত খালেদা জিয়ার আইনজীবীদের করা আবেদন নিয়ে কোনো আদেশ দেননি। ২৮ মার্চের শুনানির দিন বহাল রেখেছেন। ১২ মার্চ হাজিরা পরোয়ানা জারির বিষয়টি কুমিল্লা কেন্দ্রীয় কারাগারের মাধ্যমে ঢাকা কেন্দ্রীয় কারাগারে পাঠানো হয়েছে।
এর আগে গত সোমবার খালেদা জিয়ার বিরুদ্ধে জারি করা গ্রেপ্তারি পরোয়ানায় গ্রেপ্তার দেখানোর আবেদন গ্রহণ করে প্রোডাকশন ওয়ারেন্ট (পিডব্লিউ) জারি করেন কুমিল্লার আদালত। একই সঙ্গে তাঁকে ২৮ মার্চ মামলার শুনানির দিন কুমিল্লার আদালতে হাজির হওয়ার নির্দেশ দেওয়া হয়।
জানতে চাইলে সুব্রত ব্যানার্জি বলেন, ২০১৫ সালের ২ ফেব্রুয়ারি গভীর রাতে কুমিল্লার চৌদ্দগ্রাম উপজেলার জগমোহনপুর এলাকায় যাত্রীবাহী বাসে পেট্রলবোমা নিক্ষেপ করা হয়। এতে আগুনে পুড়ে মারা যান আটজন যাত্রী। এ মামলায় খালেদা জিয়ার বিরুদ্ধে আদালত আগেই গ্রেপ্তারি পরোয়ানা জারি করেছিলেন। গত সোমবার গুলশান থানার ভারপ্রাপ্ত কর্মকর্তা (ওসি) আবু বকর খালেদা জিয়াকে গ্রেপ্তার করার বিষয়ে কুমিল্লার আদালতে আবেদন করেন। এ পরিপ্রেক্ষিতে ওই দিন বিকেলে আদালতের বিচারক তাঁর বিরুদ্ধে প্রোডাকশন ওয়ারেন্ট জারি করেন। একই সঙ্গে ২৮ মার্চ তাঁকে কুমিল্লার আদালতে হাজির হওয়ার নির্দেশ দেন। প্রোডাকশন ওয়ারেন্টের কপি বেলা সাড়ে তিনটায় কুমিল্লা কেন্দ্রীয় কারাগারে পাঠানো হয়েছে। সেখান থেকে কপি ঢাকা কেন্দ্রীয় কারাগারে পাঠানো হয়।
এর আগে গত ২৫ ফেব্রুয়ারি ওই মামলায় বিএনপি চেয়ারপারসন খালেদা জিয়াসহ ৪৭ জনের বিরুদ্ধে গ্রেপ্তারি পরোয়ানা ২৪ এপ্রিলের মধ্যে তামিলের নির্দেশ দিয়েছিলেন আদালত। ওই আদালতের বিচারক কুমিল্লা অতিরিক্ত চিফ জুডিশিয়াল ম্যাজিস্ট্রেট জয়নব বেগম এ আদেশ দেন। চৌদ্দগ্রাম থানায় দায়ের করা মামলায় বিএনপি চেয়ারপারসন খালেদা জিয়াসহ ৭৭ জন আসামির মধ্যে ৪৭ জনের বিরুদ্ধে গ্রেপ্তারি পরোয়ানা জারি রয়েছে। জামিনে রয়েছেন ২৯ জন এবং কারাগারে রয়েছেন একজন।
