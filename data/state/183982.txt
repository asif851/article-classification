
তথ্যমন্ত্রী হাসানুল হক ইনু বলেছেন, বিএনপির চেয়ারপারসন খালেদা জিয়াকে রাজনীতির বাইরে রাখলেই জঙ্গি উৎপাত বন্ধ হবে। আজ বৃহস্পতিবার সচিবালয়ের তথ্য অধিদপ্তরে আয়োজিত সংবাদ সম্মেলনে তিনি এ কথা বলেন।
জাতীয় সমাজতান্ত্রিক দলের (জাসদ) একাংশের সভাপতি হাসানুল হক ইনু বলেন, খালেদা জিয়া দুটি জিনিস প্রমাণ করেছেন—তিনি জঙ্গিদের দোসর, সঙ্গী ও প্রতিনিধি এবং তিনি ভয়ংকর খুনিদের সিন্ডিকেট-প্রধান ও পাকিস্তানিদের নব্য দালাল। তাই জঙ্গিদের যেমন নির্মূল ও ধ্বংস করতে হবে, তেমনি ‘জঙ্গি প্রতিনিধি’ খালেদা জিয়াকেও রাজনীতি থেকে সম্পূর্ণ বিদায় জানাতে হবে।
তথ্যমন্ত্রী বলেন, জঙ্গিরা ভয়ংকর খুনি। এরা ধর্ম মানে না, মানবতা মানে না। এরা মানবরূপী দানব।
 
