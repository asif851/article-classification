
বিএনপির নেতৃত্বাধীন ১৮ দলের অবরোধ ৫৯ ঘণ্টা বাড়িয়ে বৃহস্পতিবার বিকেল পাঁচটা পর্যন্ত করা হয়েছে। আজ সোমবার সকালে অজ্ঞাত স্থান থেকে পাঠানো ভিডিওবার্তায় বিএনপির যুগ্ম মহাসচিব সালাহউদ্দিন আহমদ এ কথা জানান।
বিএনপির চেয়ারপারসন খালেদা জিয়ার মিডিয়া উইং থেকেও বিষয়টির সত্যতা নিশ্চিত করা হয়েছে।
এর আগে গতকাল রোববার দুপুরে অজ্ঞাত স্থান থেকে কয়েকটি টেলিভিশনে পাঠানো এক ভিডিওবার্তায় চলমান সংকট সমাধানে প্রধানমন্ত্রী শেখ হাসিনাকে সম্মানজনকভাবে পদত্যাগের আহ্বান জানান সালাহউদ্দিন আহমদ। দমন-পীড়ন, হত্যা-নির্যাতন এবং মামলা-হামলা চলমান আন্দোলনকে আরও বেগবান করবে বলেও তিনি মন্তব্য করেন।
দলের যুগ্ম মহাসচিব রিজভী আহমেদ গ্রেপ্তারের পর সালাহউদ্দিন আহমদকে দপ্তর ও দলের মুখপাত্রের দায়িত্ব দেওয়া হয়। গতকাল দুপুরের পর থেকে তাঁকে আর পাওয়া যায়নি। তিনি কেন্দ্রীয় কার্যালয়েও যাচ্ছেন না।

