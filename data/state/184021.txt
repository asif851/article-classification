
বিচারবহির্ভূত হত্যাকাণ্ডের বিচার বিভাগীয় তদন্ত দাবি করেছেন বিএনপির মহাসচিব মির্জা ফখরুল ইসলাম আলমগীর। আজ রোববার দুপুরে নয়াপল্টনে দলের কেন্দ্রীয় কার্যালয়ে সংবাদ সম্মেলনে তিনি এই দাবি জানান।
দলের সিনিয়র ভাইস চেয়ারম্যান তারেক রহমানকে নিয়ে প্রধানমন্ত্রীর বক্তব্যের প্রতিক্রিয়া জানাতে মূলত ওই সংবাদ সম্মেলনের আয়োজন করা হয়।
গতকাল শনিবার সকালে মাদারীপুরে কলেজশিক্ষক হত্যাচেষ্টার ঘটনায় গ্রেপ্তার ও রিমান্ডে থাকা আসামি গোলাম ফয়জুল্লাহ ফাহিম পুলিশের সঙ্গে ‘বন্দুকযুদ্ধে’ নিহত হন। সাম্প্রতিক এ ধরনের আরও ঘটনার বিষয়ে জানতে চাইলে মির্জা ফখরুল বলেন, ‘আমরা এই ধরনের বিচারবহির্ভূত হত্যাকাণ্ডের বিরোধিতা বরাবরই করে এসেছি, এখনো করছি এবং আমরা এই ধরনের হত্যাকাণ্ডগুলোর বিচার বিভাগীয় তদন্ত দাবি করছি। অবিলম্বে এটা বন্ধ করা উচিত।’
মির্জা ফখরুল আরও বলেন, সরকারের পক্ষ থেকে ‘ক্রসফায়ারের’ হুমকি দেওয়ার পর পুলিশ হত্যার লাইসেন্স পেয়ে যায়। পুলিশ প্রধানমন্ত্রীর ক্রসফায়ারের হুমকিকে সর্বোচ্চ ব্যবহার করে।
তারেক রহমানকে নিয়ে গতকাল প্রধানমন্ত্রীর শেখ হাসিনার দেওয়া বক্তব্যকে অরুচিকর, কুৎসাপূর্ণ, অসংস্কৃত, উসকানিমূলক ও ভয়ংকর প্রতিহিংসার বহিঃপ্রকাশ হিসেবে আখ্যায়িত করেন ফখরুল। তিনি প্রধানমন্ত্রীর বক্তব্যের নিন্দা ও প্রতিবাদ জানান।
প্রধানমন্ত্রীর বোনের মেয়ে টিউলিপকে হত্যার হুমকির অভিযোগের প্রসঙ্গে মির্জা ফখরুল বলেন, ‘হত্যার জন্য হুমকিধমকি এটা বাংলাদেশের শাসক দলের বৈশিষ্ট্য। উন্নত গণতান্ত্রিক দেশে এটি কোনোক্রমেই সম্ভব না, এটি বর্তমানে কেবলমাত্র বাংলাদেশেই সম্ভব। লন্ডনে বসবাসকারী কোনো ব্যক্তি যদি অন্য কাউকে হত্যার হুমকি দেয়, সেই ব্যক্তি কি আইনের হাত থেকে রেহাই পেতে পারে?’
মির্জা ফখরুল অভিযোগ করেন, গত কয়েক দিনের গণগ্রেপ্তার ও ‘ক্রসফায়ার’ নিয়ে সরকারের বিরুদ্ধে জনগণের যে ক্ষোভ জন্মেছে, সেটিকে আড়াল করতে তারেক রহমানকে নিয়ে প্রধানমন্ত্রী এ ধরনের বক্তব্য দিয়েছেন। তিনি দাবি করেন, ‘তারেক রহমানের বিরুদ্ধে শেখ হাসিনার আক্রোশের কারণ হচ্ছে, শেখ হাসিনা হাজারো কুৎসা ও প্রচারণা চালানোর পরও তারেক রহমান বাংলাদেশের রাজনীতিতে একটি মজবুত আসন করে নিয়েছেন, যা অন্য কেউ পারেনি।’
সংবাদ সম্মেলনে বিএনপির স্থায়ী কমিটির সদস্য খন্দকার মোশাররফ হোসেন, গয়েশ্বর চন্দ্র রায়, ভাইস চেয়ারম্যান আবদুল্লাহ আল নোমান প্রমুখ উপস্থিত ছিলেন।
