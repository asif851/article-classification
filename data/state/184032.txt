
দুর্গাপূজায় যেকোনো ধরনের অপ্রীতিকর ঘটনা এড়াতে আজ শনিবার সন্ধ্যা থেকে চট্টগ্রাম নগর ও জেলায় বর্ডার গার্ড বাংলাদেশের (বিজিবি) টহল শুরু করা হয়েছে। পূজা শেষ না হওয়া পর্যন্ত এ টহল থাকবে বলে প্রথম আলোকে জানিয়েছেন বিজিবি দক্ষিণ পূর্ব অঞ্চল চট্টগ্রামের পরিচালক (অভিযান) লে কর্নেল এ আর এম নাছির উদ্দিন একরাম।
নাছির উদ্দিন বলেন, স্বরাষ্ট্র মন্ত্রণালয়ের সিদ্ধান্তে ও বিজিবি সদর দপ্তরের নির্দেশে শনিবার সন্ধ্যা থেকে নগর ও জেলায় বিজিবি নামানো হয়েছে। নগর ও জেলার সব পূজা মণ্ডপে পর্যাপ্ত বিজিবি থাকবে। তবে কত প্লাটুন বিজিবি মোতায়েন করা হয়েছে তা জানাতে পারেননি তিনি।
আজ সন্ধ্যায় নগরের খুলশী-জিইসি মোড় হয়ে আন্দরকিল্লা জেএমসেন হল এলাকায় বিজিবির টহল দেখা গেছে।
এবার চট্টগ্রাম নগরে ৩২৫ টিসহ ১৪টি উপজেলায় মোট এক হাজার ৬১৮টি সর্বজনীন মণ্ডপে পূজা হবে। পাশাপাশি জেলা ও নগরে ২২২টি ব্যক্তিগত ও পারিবারিক পূজামণ্ডপ রয়েছে।
