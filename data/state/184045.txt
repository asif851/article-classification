
আওয়ামী লীগ সভানেত্রী শেখ হাসিনাকে ইফতারের দাওয়াত দিয়েছেন বিএনপির চেয়ারপারসন খালেদা জিয়া। আজ বুধবার আওয়ামী লীগ সভাপতির ধানমন্ডির রাজনৈতিক কার্যালয়ে এই দাওয়াত কার্ড পৌঁছে দেয় বিএনপির একটি প্রতিনিধিদল। খবর ইউএনবির।
আগামী ৫ জুন রাজধানীর আন্তর্জাতিক কনভেনশন সেন্টার বসুন্ধরায় রাজনীতিবিদদের সম্মানে ইফতার মাহফিলের আয়োজন করেছেন খালেদা জিয়া। এতে অংশ নিতে বিএনপির চেয়ারপারসনের পক্ষ থেকে আওয়ামী লীগ সভাপতি শেখ হাসিনা, সাধারণ সম্পাদক ওবায়দুল কাদের ও দলের প্রেসিডিয়াম সদস্যদের ইফতারের দাওয়াত দিয়ে কার্ড পাঠানো হয়।
বিএনপির প্রতিনিধিদলে ছিলেন দলের সহসাংগঠনিক সম্পাদক আবদুস সালাম, সহদপ্তর সম্পাদক তাইফুল ইসলাম টিপু, বেলাল আহমেদ ও ঢাকা মহানগর দক্ষিণের সাংগঠনিক সম্পাদক রফিকুল ইসলাম রাসেল।
