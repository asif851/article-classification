
মৌলভীবাজারের কুলাউড়া উপজেলা নির্বাহী কর্মকর্তা (ইউএনও) মোহাম্মদ নাজমুল হাসান কুলাউড়া পৌরসভার নির্বাচনে প্রভাব সৃষ্টি করবেন বলে আওয়ামী লীগের মেয়র পদপ্রার্থী এ কে এম সফি আহমদ সলমান আশঙ্কা করেছেন। এ ব্যাপারে ওই প্রার্থী ৫ ডিসেম্বর প্রধান নির্বাচন কমিশনারের (সিইসি) কাছে লিখিত অভিযোগ করেছেন। গত শনিবার বিকেলে আওয়ামী লীগের প্রার্থীর পক্ষে স্থানীয় গণমাধ্যমকর্মীদের কাছে ই-মেইলে অভিযোগের কপি পাঠানো হয়।অভিযোগে বলা হয়েছে, কুলাউড়ায় যোগদানের পর থেকে ইউএনও মোহাম্মদ নাজমুল হাসান বিএনপি ও জামায়াতে ইসলামীর নেতা-কর্মীদের সঙ্গে সখ্য স্থাপন করে তাঁদের বিভিন্ন পারিবারিক ও সামাজিক অনুষ্ঠানে অংশগ্রহণ করছেন। সে কারণে নির্বাচনে তিনি (ইউএনও) ওই দলের প্রার্থীর পক্ষে প্রভাব বিস্তার করবেন। এ অবস্থায় অবাধ, সুষ্ঠু ও নিরপেক্ষ নির্বাচনের স্বার্থে জরুরি ভিত্তিতে ইউএনওকে কুলাউড়া থেকে বদলির দাবি জানান আওয়ামী লীগের ওই প্রার্থী।অভিযোগে আওয়ামী লীগের ওই প্রার্থী আরও বলেন, ইউএনওর বিরুদ্ধে তিনি এর আগে সংশ্লিষ্ট ঊর্ধ্বতন কর্তৃপক্ষের কাছে লিখিত অভিযোগ করেছিলেন। এর পরিপ্রেক্ষিতে গত ২২ নভেম্বর প্রশাসনিক আদেশে ইউএনও মোহাম্মদ নাজমুল হাসানকে সুনামগঞ্জ জেলায় বদলি করা হয়। কিন্তু অজ্ঞাত কারণে সুনামগঞ্জে যোগ না দিয়ে তিনি কুলাউড়ায় বহাল তবিয়তে রয়েছেন।মোহাম্মদ নাজমুল হাসান গত শনিবার মুঠোফোনে বলেন, ‘এ ব্যাপারে আমি কোনো মন্তব্য করতে চাই না।’ বদলির বিষয়ে তিনি বলেন, ‘সুনামগঞ্জ সদর উপজেলায় আমাকে বদলি করা হয়েছিল। তবে ঊর্ধ্বতন কর্তৃপক্ষ আমাকে কুলাউড়ায় থাকতে বলেছে। আমি সরকারি চাকরি করি। প্রয়োজনে কর্তৃপক্ষ আমাকে অন্যত্র বদলি করবে।’বিএনপির মেয়র পদপ্রার্থী ও পৌরসভার বর্তমান মেয়র কামাল উদ্দীন আহমদ বলেন, ‘অফিশিয়াল বিভিন্ন কাজে ইউএনওর কাছে যাই। এর বেশি তাঁর সঙ্গে আমার আর কোনো সম্পর্ক নেই।’
