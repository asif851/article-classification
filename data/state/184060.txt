
বরিশালে সোয়া পাঁচ কোটি টাকার কাজের দরপত্র জমা দেওয়া নিয়ে জেলা ছাত্রলীগের দুই পক্ষের মধ্যে মারামারির ঘটনা ঘটেছে। মঙ্গলবার বেলা ১১টায় গণপূর্ত বিভাগের তত্ত্বাবধায়ক প্রকৌশলীর কার্যালয়ে জেলা ছাত্রলীগের সাধারণ সম্পাদক আবদুর রাজ্জাক এবং ব্রজমোহন কলেজ ছাত্রলীগের যুগ্ম আহ্বায়ক মঈন তুষারের সমর্থকদের মধ্যে এ ঘটনা ঘটে।বরিশালে মেরিন একাডেমির জন্য নির্মাণাধীন ভবনের কাজের দরপত্র জমা দেওয়ার শেষ সময় ছিল মঙ্গলবার দুপুর ১২টা। এ সময় এক পক্ষ অন্য পক্ষকে দরপত্র জমা দিতে বাধা দেওয়ায় ধাক্কাধাক্কি থেকে মারামারি শুরু হলে তত্ত্বাবধায়ক প্রকৌশলীর কার্যালয়ের আসবাবপত্র ভাঙচুর করা হয়। এ ঘটনায় সাইদুর রহমান, মো. মনির হোসেন, রফিকুল ইসলাম এবং মো. মিরাজ নামে চারজন আহত হয়েছেন।মঈন তুষার বলেন, ‘যুবলীগের এক নেতার দোহাই দিয়ে কাজ বাগিয়ে নেওয়ার চেষ্টা করেন জেলা ছাত্রলীগের সাধারণ সম্পাদক আবদুর রাজ্জাক। দরপত্র জমা দিতে গেলে আমাদের বাধা দেয় তারা। এ সময় দুই পক্ষের হাতাহাতি ও ধাক্কাধাক্কি হয়। এ ঘটনায় কয়েকজন আহত হয়।’আবদুর রাজ্জাক প্রথম আলোকে বলেন, ‘আমি আমার এক বড় ভাইয়ের সঙ্গে দরপত্র জমা দিতে গণপূর্ত বিভাগের তত্ত্বাবধায়ক প্রকৌশলীর কক্ষে যাই। এ সময় আগে থেকে মঈন তুষার ওই কক্ষে বসা ছিল। আমাদের দেখেই অকথ্য ভাষায় গালাগাল সে দিতে শুরু করে। তারা আমাদের দরপত্র জমা দিতে বাধা দেয়। একপর্যায়ে আমার গায়েও হাত তোলে। চেয়ার তুলে মারতে চায়। পরে আমাদের সঙ্গে থাকা ছোট ভাইয়েরা তাকে গণধোলাই দেয়।’গণপূর্ত বিভাগের নির্বাহী প্রকৌশলী মো. জাকির হোসেন ও তত্ত্বাবধায়ক প্রকৌশলী মো. মনির আহম্মেদ ঘটনার সত্যতা স্বীকার করেছেন। শেষে দুই পক্ষই দরপত্র জমা দিতে সমর্থ হয়।
