
ঢাকা বিশ্ববিদ্যালয়ের সমাজবিজ্ঞান বিভাগের অধ্যাপক মো. সাহাদাৎ হোসেনকে যৌন হয়রানির অভিযোগে বরখাস্তের আদেশ অবৈধ ঘোষণা করে রায় দিয়েছেন হাইকোর্ট। পাশাপাশি তাঁকে চাকরিতে পুনর্বহাল করতেও বলা হয়েছে।
এক রিট আবেদনের চূড়ান্ত শুনানি নিয়ে বিচারপতি তারিক উল হাকিম ও বিচারপতি এম ফারুকের সমন্বয়ে গঠিত হাইকোর্ট বেঞ্চ আজ মঙ্গলবার এই রায় দেন।
হাইকোর্টের আজকের রায়ের ফলে সাহাদাৎ হোসেনের পদে ফিরতে আইনগত কোনো বাধা নেই বলে জানিয়েছেন তাঁর আইনজীবী তাহসিনা তাসনিম।
আজ আদালতে সাহাদাৎ হোসেনের পক্ষে ছিলেন আইনজীবী অনীক আর হক ও তাহসিনা তাসনিম। ঢাকা বিশ্ববিদ্যালয়ের পক্ষে ছিলেন আইনজীবী এ এফ এম মেজবাহ উদ্দিন।
যৌন হয়রানির অভিযোগে গত ৬ মার্চ সাহাদাৎ হোসেনকে বরখাস্তের সিদ্ধান্ত নেয় ঢাকা বিশ্ববিদ্যালয় কর্তৃপক্ষ। এ-সংক্রান্ত সিদ্ধান্ত ৯ মার্চ সাহাদাৎ হোসেনের হাতে পৌঁছায়। এই সিদ্ধান্তের বৈধতা চ্যালেঞ্জ করে হাইকোর্টে রিট করেন তিনি। রিটের প্রাথমিক শুনানি নিয়ে গত ৭ জুন রুল দেন হাইকোর্ট। আজ চূড়ান্ত শুনানি নিয়ে আদালত রায় দেন।
পরে সাহাদাৎ হোসেনের আইনজীবী তাহসিনা তাসনিম বলেন, যৌন হয়রানির অভিযোগে তাঁর মক্কেলকে কোনো ধরনের কারণ দর্শানোর নোটিশ ছাড়াই বরখাস্ত করা হয়েছিল। এ সময় তিনি বাধ্যতামূলক ছুটিতে ছিলেন। সাহাদাৎ হোসেনকে বরখাস্তের সিদ্ধান্ত বিশ্ববিদ্যালয় আইনের পরিপন্থী ছিল।
