
তেজগাঁও শিল্পাঞ্চল ও বেগুনবাড়ী এলাকার সড়কের দুপাশে ফুটপাত দখল করে গড়ে ওঠা অবৈধ স্থাপনা উচ্ছেদ করেছে তেজগাঁও শিল্পাঞ্চল থানা পুলিশ। গতকাল মঙ্গলবার শিল্পাঞ্চল এলাকায় শতাধিক অবৈধ স্থাপনা উচ্ছেদ করা হয়।উচ্ছেদকারীরা ফুটপাতে গড়ে ওঠা দোকানপাট, ঘর উচ্ছেদ করলেও স্বেচ্ছাসেবক লীগ ও শ্রমিক লীগের অন্তত তিনটি কার্যালয় ভাঙেনি। এ বিষয়ে তেজগাঁও শিল্পাঞ্চল থানার ভারপ্রাপ্ত কর্মকর্তা (ওসি) আবদুর রশীদ প্রথম আলোকে বলেন, কার্যালয়গুলো সরিয়ে নিতে তাদেরকে সাত দিন সময় দেওয়া হয়েছে।গতকাল বিকেলে দেখা যায়, বাংলাদেশ শিল্প কারিগরি সহায়তা কেন্দ্র (বিটাক) থেকে সিদ্দিক মাস্টার ঢাল পর্যন্ত শতাধিক দোকানপাট, ঘর উচ্ছেদ করা হয়েছে। উচ্ছেদ হওয়া বাসিন্দারা অবশিষ্ট জিনিসপত্র সংগ্রহ করছেন। তাঁরা অভিযোগ করেন, উচ্ছেদ করার আগে তাঁদেরকে মালপত্র সরাতে যথেষ্ট সময় দেওয়া হয়নি।বিটাকের মোড় থেকে একটু সামনে এগোলেই ফুটপাতের ওপর ছিল বাংলাদেশ আওয়ামী স্বেচ্ছাসেবক লীগের ২৪ নম্বর ওয়ার্ডের ১০ নম্বর ইউনিট কার্যালয়। ওই কার্যালয়ের আশপাশের অবৈধ স্থাপনা উচ্ছেদ করা হলেও স্বেচ্ছাসেবক লীগের কার্যালয়টি রয়েই গেছে। মোহাম্মদপুরে উচ্ছেদ: ঢাকা উত্তর সিটি করপোরেশন (ডিএনসিসি) গতকাল মঙ্গলবার মোহাম্মদপুরের বিভিন্ন সড়কে ফুটপাত দখল করে গড়ে ওঠা স্থাপনা উচ্ছেদ করেছে। ডিএনসিসির নির্বাহী ম্যাজিস্ট্রেট মোহাম্মদ সাজিদ আনোয়ারের নেতৃত্বে এই অভিযান পরিচালিত হয়।অভিযানে মোহাম্মদপুরের খিলজি রোডে সড়কের পাশে একটি পরিত্যক্ত পার্টি অফিসসহ বেশ কিছু ঘর উচ্ছেদ করা হয়। বাবর রোডে অর্ধশতাধিক দোকান এবং সড়কের পাশের নির্মাণসামগ্রী বিক্রেতাদের অবৈধ স্থাপনা ধ্বংস করা হয়। এ সময় স্থানীয় সরকার আইন, ২০০৯ অনুযায়ী ফুটপাতে অবৈধ দখলের অভিযোগে দুটি দোকানকে ২০ হাজার টাকা জরিমানা করা হয়। এদের বিরুদ্ধে দুটি মামলাও করা হয়।
