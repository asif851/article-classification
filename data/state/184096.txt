
নারায়ণগঞ্জের ওসমান পরিবার সম্পর্কে গণমাধ্যমে ‘না   জেনে’ লেখা হচ্ছে বলে অভিযোগ করেছেন আওয়ামী লীগের সাধারণ সম্পাদক সৈয়দ আশরাফুল ইসলাম৷আজ শুক্রবার সোহরাওয়ার্দী উদ্যানে আওয়ামী লীগের প্রতিষ্ঠাবার্ষিকীর আলোচনা সভায় নারায়ণগঞ্জের উপনির্বাচনে গণমাধ্যমের ভূমিকা নিয়ে বলতে গিয়ে আশরাফ এ মন্তব্য করেন৷ এ সময় তিনি ​ওসমান পরিবারের ভূয়সী প্রশংসা করেন৷ সৈয়দ আশরাফ বলেন, ‘নারায়ণগঞ্জে উপনির্বাচনের প্রক্রিয়া শুরু হওয়ার সঙ্গে সঙ্গে, দুঃখের বিষয়, কয়েকটি জাতীয় পত্রিকা নির্বাচনটাকে ওসমান পরিবার বনাম নারায়ণগঞ্জবাসী—এভাবে দেখাতে চেয়েছিল। আমার আসলে দুঃখ, তারা ওসমান পরিবার সম্পর্কে জানে না, বা জানলেও না জানার ভাব করে।’আশরাফ গণমাধ্যমের সমালোচনা করে বলেন, ‘উপনির্বাচন আসার পর থেকেই একটা মহল সারা দেশে অতিচিত্কার শুরু করল। এটা একটা নিছক মামুলি উপনির্বাচন। প্রথমে সেখানে আওয়ামী লীগকে জড়ানোর  চেষ্টা করা হলো। না পেরে তারা বলল, এই নির্বাচনে একদিকে নারায়ণগঞ্জবাসী, অন্যদিকে ওসমান পরিবার।’আওয়ামী লীগের সাধারণ সম্পাদক বলেন, ‘ওসমান পরিবার তো কোনো রাজনৈতিক দল না। খান সাহেব ওসমান আলী আওয়ামী লীগের অন্যতম প্রতিষ্ঠাতা। ...আজ পর্যন্ত ওসমান পরিবারের যাঁরা রাজনীতি করেছেন, তাঁরা অনেক ত্যাগ স্বীকার করেছেন। আওয়ামী লীগের ইতিহাস থেকে নারায়ণগঞ্জের ওসমান পরিবারকে মুছে ফেলা যাবে না।’
গণমাধ্যমের সমালোচনা করে সৈয়দ আশরাফ বলেন, সাংবাদিক, গণমাধ্যম ও রাজনৈতিক দল সবাই এক হয়েই গণতান্ত্রিক অগ্রযাত্রা এগিয়ে নিতে হবে। এর  কোনো একটা পক্ষ ভুল করলে দেশের ভয়াবহ পরিণতি হতে পারে। তিনি বলেন, ‘সংবাদমাধ্যম যদি কোনো পক্ষ অবলম্বন করে, তাহলে নিরপেক্ষ দৃষ্টিভঙ্গি থেকে খবর প্রকাশের নীতিতে থাকা যায় না। ...অনেকে না  জেনে, না বুঝে গণতান্ত্রিক যাত্রাকে ব্যাহত করতে চাইছেন। আপনারা সমালোচনা করেন, আমরা চাই। আমরা বস্তুনিষ্ঠ সমালোচনা চাই।’
নারায়ণগঞ্জে সুষ্ঠু ভোট হয়েছে বলে অভিমত দিয়ে আশরাফ বলেন, ‘যারা এই নির্বাচনকে ওসমান পরিবার বনাম নারায়ণগঞ্জবাসীর করতে চেয়েছিল, তারাও বলেছে, ভোটার কিছু কম হয়েছে। কিন্তু কারচুপি হয় নাই।’
মনোনয়ন প্রসঙ্গে আশরাফ বলেন, নারায়ণগঞ্জে দলের সিদ্ধান্তেই দলীয় প্রার্থী দেওয়া হয়নি। কারণ, এই আসনটি জাতীয় পার্টিকে ছেড়ে দেওয়া হয়েছিল আগের নির্বাচনেই।
