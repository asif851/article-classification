
জনগণের কাছ থেকে প্রত্যাখ্যাত হয়ে এখন নির্বাচন কমিশনকে (ইসি) প্রশ্নবিদ্ধ করে লাভবান হওয়া যাবে না বলে মন্তব্য করেছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ। বিএনপিকে উদ্দেশে করে তিনি বলেছেন, ‘নেতিবাচক রাজনীতি পরিহার করে সুষ্ঠু রাজনীতিতে ফিরে আসুন। জনগণের কাছে যান। তারা আপনাদের মেনে নিলেও নিতে পারে।’আজ মঙ্গলবার রাজধানীর আজিমপুরে ঢাকা কনভেনশন সেন্টারে ঢাকা মহানগর দক্ষিণ আওয়ামী লীগ আয়োজিত এক স্মরণসভায় হানিফ এসব কথা বলেন। ১৯৯৪ সালে ঢাকা সিটি করপোরেশন নির্বাচনে মেয়র মোহাম্মদ হানিফের বিজয়ের পর বিজয় মিছিল বের করে আওয়ামী লীগের নেতা-কর্মীরা। ওই মিছিলে গুলিবর্ষণ করা হলে দলের সাত নেতা-কর্মী নিহত হন। তাদের স্মরণে এবং বিএনপির বর্বরতার প্রতিবাদে আজকের সভার আয়োজন করা হয়।
মাহবুব উল আলম হানিফ বলেন, বিএনপি এ দেশের এমন রাজনৈতিক দল যারা গণতন্ত্রে বিশ্বাসী না, জনগণের রায়ে বিশ্বাসী নয়, জনগণের ওপর আস্থাশীল নয়। এ কারণেই ১৯৯৪ সালে ‘সেভেন মার্ডার’ হয়েছিল। বিএনপির মুখে গণতন্ত্রের কথা শোভা পায় না উল্লেখ করে তিনি বলেন, ‘যাদের জন্ম অগণতান্ত্রিক উপায়ে, সেনা ছাউনিতে, তাদের মুখে গণতন্ত্রের কথা শোনার মতো হাস্যকর বিষয় আর কিছু থাকতে পারে না। স্বৈরাচারী দলের কাছ থেকে গণতন্ত্রের ছবক শুনতে হয়। এরা কখনো জনগণের রায়ের প্রতি শ্রদ্ধাশীল ছিল না, জনগণের প্রতি আস্থাশীল ছিল না।’
কোনো ইস্যু না থাকায় বিএনপি এখন ইসিকে বিতর্কিত করতে চায় বলেও অভিযোগ তোলেন হানিফ। তিনি বলেন, ‘রাষ্ট্রপতির সঙ্গে তাদের সংলাপ হয়েছেন। উনি আমাদের সবার অভিভাবক। অভিভাবক হিসেবে রাষ্ট্রপতি একটি শক্তিশালী ইসি গঠন করবেন। আপনারা অপেক্ষা করুন। এখন এটা নিয়ে বিতর্ক করার দরকার নেই, কথা চালাচালি করারও দরকার নেই।’
রাষ্ট্রপতি ঘোষিত অনুসন্ধান কমিটি নিরপেক্ষ উল্লেখ করে আওয়ামী লীগের এই নেতা বলেন, ‘সার্চ কমিটিতে যারা স্থান পেয়েছেন, তারা তাদের অতীত সুনাম ও স্বচ্ছ কর্মকাণ্ডের জন্য পেয়েছেন। তাদের কারও কোনো রাজনৈতিক সংশ্লিষ্টতা নেই। কিন্তু বিএনপি এ নিয়ে প্রশ্ন তুলছে।’
বিএনপি নেতারা বর্তমান নির্বাচন কমিশনকে ব্যর্থ বলে অভিযোগ তোলার কড়া জবাব দেন হানিফ। তিনি বলেন, ‘বিগত নির্বাচন কমিশনের অধীনে যতগুলো নির্বাচন হয়েছে, তা স্বচ্ছ ও নিরপেক্ষ। আপনাদের পাঁচ মেয়র প্রার্থী জয়ী হয়েছে। এখন আপনারা সেই নির্বাচন কমিশন নিয়ে প্রশ্ন তুলছেন। তাদের ব্যর্থতা কোথায়? নারায়ণগঞ্জ সিটি করপোরেশনের মতো রোল মডেল নির্বাচনকে বিএনপি নেত্রী ‘ওপরে ফিটফাট, ভেতরে কারচুপি’ আখ্যা দিয়েছেন। আসলে বিএনপি আজিজ মার্কা নির্বাচন কমিশন চায়।’
ঢাকা মহানগর দক্ষিণ আওয়ামী লীগের সহসভাপতি হ‌ুমায়ূন কবিরের সভাপতিত্বে সভায় বক্তব্য রাখেন আওয়ামী লীগের দপ্তর সম্পাদক আবদুস সোবহান গোলাপ, মহানগর দক্ষিণ আওয়ামী লীগের সাধারণ সম্পাদক শাহে আলম মুরাদ প্রমুখ।
