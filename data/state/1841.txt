
অর্থমন্ত্রী আবুল মাল আবদুল মুহিত বলেছেন, খালেদা জিয়া বাংলাদেশের শত্রু। বাংলাদেশের রাজনীতিতে খালেদা জিয়া এখন অস্তিত্বহীন। গতকাল বৃহস্পতিবার নিউইয়র্কে বাংলাদেশ কনস্যুলেট পরিদর্শন করেন মন্ত্রী। নির্বাচনী প্রচারের সময় খালেদা জিয়ার গাড়িবহরে হামলার ব্যাপারে সফররত মন্ত্রীর কাছে মতামত জানতে চান সাংবাদিকেরা। এ সময় অর্থমন্ত্রী এ কথা বলেন।পরিদর্শনের সময় মন্ত্রীকে অভ্যর্থনা জানান কনসাল জেনারেল শামীম আহসানসহ কনস্যুলেটের উর্ধ্বতন কর্মকর্তারা। এ সময় তাঁর সঙ্গে ছিলেন জাতিসংঘে বাংলাদেশ মিশনের স্থায়ী প্রতিনিধি ড. এ কে আবদুল মোমেন।নিউইয়র্কে কনস্যুলেটে গ্রাহকদের সেবার মান, এমআরপির সুবিধাসহ বিভিন্ন ইস্যুতে সাংবাদিকদের প্রশ্নের জবাব দেন অর্থমন্ত্রী। প্রবাসীদের সেবার মান উন্নয়নের জন্য অর্থমন্ত্রী আবুল মাল আবদুল মুহিত কনস্যুলেট কর্মকর্তাদের নির্দেশ দেন।সাংবাদিকদের প্রশ্নের জবাব শেষ হতে না হতে দীর্ঘ লাইনে দাঁড়িয়ে থাকা উপস্থিত প্রবাসীরা কনস্যুলেট সেবার মান নিয়ে নানা অভিযোগ করেন। এ সময় অভিযোগ পাল্টা অভিযোগে কনস্যুলেট কার্যালয় কিছুটা উত্তপ্ত হয়ে ওঠে। কর্মকর্তারা তাঁদের গৃহীত পদ‌ক্ষেপ ও সেবা নিয়ে আত্মপক্ষ সমর্থন করে মন্ত্রীর কাছে প্রবাসীদের উত্থাপিত অভিযোগ খণ্ডন করার চেষ্টা করেন। নিউইয়র্ক কনস্যুলেট অফিসে প্রবাসীদের বিভিন্ন সেবা গ্রহণে সমস্যা ও গ্রাহকদের পাসপোর্ট সংক্রান্ত অভিযোগ শোনেন মন্ত্রী।
