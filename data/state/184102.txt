
রাজশাহীতে আজ মঙ্গলবার দেশের সর্বোচ্চ তাপমাত্রার রেকর্ড হয়েছে। আজ সেখানে সর্বোচ্চ তাপমাত্রা ছিল ৩৮ দশমিক ৫ ডিগ্রি সেলসিয়াস।রাজশাহী আবহাওয়া অফিস সূত্রে জানা গেছে, রাজশাহীতে আজ চলতি মৌসুমের সর্বোচ্চ তাপমাত্রা ছিল। বেলা তিনটায় এই তাপমাত্রা রেকর্ড হয়েছে। এ সময় বাতাসের আর্দ্রতা ছিল ৮০ শতাংশ। রাজশাহীর ওপর দিয়ে মাঝারি দাবদাহ বয়ে যাচ্ছে।এর আগে গত ৪ এপ্রিল রাজশাহীতে তাপমাত্রা ছিল ৩৮ দশমিক ২ ডিগ্রি সেলসিয়াস এবং ১৬ এপ্রিল ছিল ৩৭ দশমিক ৭ ডিগ্রি সেলসিয়াস।আজ দুপুরের পর থেকে রাজশাহীতে রাস্তাঘাটে মানুষের উপস্থিতি কমে যায়। প্রখর খরতাপ আর ভ্যাপসা গরমে শ্রমজীবী মানুষ বেশি কষ্টের মধ্যে পড়ে। আবার বাতাসের আর্দ্রতা বেশি থাকায় ঘরের ভেতরেও অসহ্য গরম অনুভূত হয়।এ দিকে আজ সন্ধ্যা ছয়টা থেকে পরবর্তী ২৪ ঘণ্টার আবহাওয়ার পূর্বাভাসে বলা হয়, কুমিল্লা অঞ্চলসহ রাজশাহী, ঢাকা ও সিলেট বিভাগের দু-এক জায়গায় অস্থায়ী দমকা অথবা ঝোড়ো হাওয়াসহ বৃষ্টি অথবা বজ্রসহ বৃষ্টি হতে পারে। এ ছাড়া দেশের অন্যত্র আকাশ অস্থায়ীভাবে আংশিক মেঘলাসহ আবহাওয়া প্রধানত শুষ্ক থাকতে পারে।পূর্বাভাসে আরও বলা হয়, রাজশাহী, পাবনা ও পটুয়াখালী অঞ্চলসহ খুলনা বিভাগের ওপর দিয়ে মৃদু থেকে মাঝারি ধরনের তাপ প্রবাহ বয়ে যাচ্ছে এবং রাজশাহী ও বরিশাল বিভাগের অবশিষ্টাংশে তা বিস্তার লাভ করতে পারে। সারা দেশে দিন ও রাতের তাপমাত্রা সামান্য বৃদ্ধি পেতে পারে।
