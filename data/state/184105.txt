
কুমিল্লার বাখরাবাদ গ্যাসক্ষেত্রের ৫ নম্বর কূপ থেকে গ্যাস উত্তোলন শুরু করেছে বাংলাদেশ পেট্রোলিয়াম এক্সপ্লোরেশন অ্যান্ড প্রোডাকশন কোম্পানি লিমিটেড (বাপেক্স) । আজ শুক্রবার সকাল ১০টার দিকে এ গ্যাস উত্তোলন শুরু হয়। বাখরাবাদ গ্যাসক্ষেত্রের ৫ নম্বর কূপ খননের প্রকল্প পরিচালক প্রকৌশলী আবুল জাহিদ প্রথম আলো‌কে বলেন, আগে এ কূপটির নিচের স্তর থেকে গ্যাস উত্তোলন করা হয়। উত্তোলন শেষ হয়ে গেলে কূপটিকে পরিত্যক্ত ঘোষণা করা হয়। কিন্তু পরীক্ষা-নিরীক্ষা করে দেখা যায়, কূপটির ওপরের স্তরে গ্যাস পাওয়ার সম্ভাবনা রয়েছে। এরপর বাপেক্স পুনরায় খননকাজ চালায়। এরপর মাটির দুই হাজার ৫৬ মিটার গভীরে আরেকটি গ্যাসের স্তর পাওয়া যায়। আজ সেখান থেকে গ্যাস উত্তোলন করা হচ্ছে।প্রকৌশলী আবুল জাহিদ বলেন, কূপটি থেকে ঈদের আগেই প্রতিদিন অন্তত ৭০ লাখ ঘনফুট গ্যাস জাতীয় গ্রিডে সরবরাহ করা সম্ভব হবে। ভবিষ্যতে আরও গ্যাস পাওয়ার সম্ভাবনা রয়েছে।
