
আন্তর্জাতিক জঙ্গি সংগঠন আল-কায়েদার প্রধান আয়মান আল-জাওয়াহিরির ভিডিও ইন্টারনেটে ছড়িয়েছেন আটক রাসেল বিন সাত্তার। তিনি ইসলামী ছাত্রশিবিরের ফেসবুক পেজ বাঁশের কেল্লার অ্যাডমিন। বাঁশের কেল্লাসহ আরও বিভিন্ন ব্লগের মাধ্যমে রাসেল জাওয়াহিরির ভিডিও ইন্টারনেটে প্রচার করেছেন। তবে ওই ভিডিওর বার্তা আসলেই জাওয়াহিরির কণ্ঠের কি না, তা খতিয়ে দেখছে র‌্যাব।আজ মঙ্গলবার বেলা তিনটার দিকে র‌্যাব সদর দপ্তরে অনুষ্ঠিত সংবাদ সম্মেলনে র্যাবের গণমাধ্যম শাখার পরিচালক উইং কমান্ডার এ টি এম হাবিবুর রহমান এসব কথা জানিয়েছেন।সংবাদ সম্মেলনে র‌্যাব আরও জানিয়েছে, গত বছরের ৫ মে হেফাজতে ইসলামের সমাবেশে হত্যাকাণ্ডের অভিযোগ এনে রাসেল বিভিন্ন লেখা ও ছবি ইরানের প্রেসিডেন্টের কাছে ই-মেইল করেছেন। গত ৭ মে তিনি এসব তথ্য ই-মেইলে পাঠান।সংবাদ সম্মেলনে র‌্যাব জানিয়েছে, বাঁশের কেল্লা ছাড়াও আটক রাসেলের আমার দেশ, আমার ভাবনা নামে আরও বেশ কয়েকটি ব্লগ রয়েছে। ফেসবুকেও তাঁর অসংখ্য আইডি রয়েছে। এসব আইডি ও ব্লগের মাধ্যমে রাসেল জাওয়াহিরির ভিডিও বার্তাটি ইন্টারনেটে প্রচার করেছেন। রাসেল টাঙ্গাইল টেক্সটাইল ইনস্টিটিউটের টেক্সটাইল ইঞ্জিনিয়ারিংয়ের শেষ বর্ষের ছাত্র। তিনি ওয়েব ডেভেলপার হিসেবেও কাজ করেন।ভিডিওতে প্রচারিত বার্তা জাওয়াহিরির কণ্ঠের কি না, জানতে চাইলে র‌্যাব কর্মকর্তা হাবিব প্রথম আলোকে বলেন, র‌্যাব এ ব্যাপারে নিশ্চিত নয়। র‌্যাব বিষয়টি তদন্ত করে দেখছে।
আটক রাসেলের কাছ থেকে তিনটি মুঠোফোন, দুটি ল্যাপটপ এবং অসংখ্য জিহাদি বই উদ্ধার করেছে র‌্যাব।
ভিডিও প্রচারের জন্য আমি দায়ী: রাসেলসংবাদ সম্মেলনে আটক রাসেল জানিয়েছেন, জাওয়াহিরির ভিডিও প্রচারের জন্য তিনি দায়ী। রাসেল জানান, বিভিন্ন ইসলামিক সাইটের প্রতি তাঁর আগ্রহ রয়েছে। এই আগ্রহ থেকেই তিনি ‘দাওয়াহ ইল্লালাহ’ নামে একটি সাইটের লিংকে লাইক দেন। এরপর ওই সাইট থেকে আল জাওয়াহিরির ভিডিওটি তাঁর কাছে আসে। পরে সেটি তিনি নিজের বিভিন্ন সাইট ও ব্লগে ছড়িয়ে দেন।তবে তিনি নিজে ওই ভিডিও সংগ্রহ করেছেন কি না, জানতে চাইলে রাসেল বলেন, লাইক দেওয়ায় ভিডিওটি তাঁর কাছে আসে। পরে তিনি সেটি তাঁর ব্লগে প্রচার করেন। ইউটিউবে তিনি ভিডিওটি আপলোড করেননি বলে জানান।আজ মঙ্গলবার ভোর সাড়ে পাঁচটার দিকে আন্তর্জাতিক জঙ্গি সংগঠন আল-কায়েদার প্রধান আয়মান আল-জাওয়াহিরির কথিত ভিডিও বার্তা ইন্টারনেটে প্রকাশের অভিযোগে টাঙ্গাইলের মাঝিপাড়া থেকে রাসেল বিন সাত্তারকে আটক করেছে র‌্যাব।ইন্টারনেটে প্রচারিত ‘বাংলাদেশ: ম্যাসাকার বিহাইন্ড এ ওয়াল অব সাইলেন্স’ শীর্ষক ২৯ মিনিটের একটি ভিডিও বার্তা গত ১৫ ফেব্রুয়ারি নজরে আসে। ভিডিও বার্তাটি জিহাদোলজি ডটনেট নামের একটি ওয়েবসাইটে রয়েছে। ভিডিও বার্তায় দেখা যায়, আরবিতে আল-কায়েদার প্রধান জাওয়াহিরি বক্তব্য দিচ্ছেন। আর নেপথ্যে তাঁর স্থিরচিত্র। পর্দার নিচে ভেসে উঠছে বক্তব্যের ইংরেজি অনুবাদ। সেখানে বাংলাদেশে ‘ইসলামবিরোধী ষড়যন্ত্রের’ বিরুদ্ধে প্রতিরোধ গড়ার আহ্বান জানানো হয়। বার্তার শুরুতে ২০১৩ সালের ৫ মে শাপলা চত্বরে হেফাজতে ইসলামের সমাবেশের ওপর হামলার স্থিরচিত্র দেখানো হয়। তবে আল-জাওয়াহিরি তাঁর বক্তব্যে সরাসরি হেফাজতে ইসলাম বা জামায়াতে ইসলামীর নাম উচ্চারণ করেননি। বক্তৃতার একটি অংশে আন্তর্জাতিক ট্রাইব্যুনালের বিচার নিয়ে ক্ষোভ প্রকাশ করেছেন তিনি। আল-কায়েদার প্রধান বাংলাদেশ সরকারকে ‘ইসলামবিরোধী’ ও ‘ধর্মনিরপেক্ষ’ হিসেবে অভিহিত করেছেন।আল-জাওয়াহিরির কথিত ভিডিও বার্তাটি যুক্তরাষ্ট্র থেকে ইন্টারনেটে ছাড়া হয় বলে গতকাল সোমবার বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) একাধিক কর্মকর্তা প্রথম আলোকে জানিয়েছেন।ভিডিও বার্তাটির সম্প্রচার উত্সটি শনাক্ত করা হয়েছে বলে প্রধানমন্ত্রীর নিরাপত্তাবিষয়ক উপদেষ্টা তারিক আহমেদ সিদ্দিকও জানিয়েছেন। বিটিআরসির কর্মকর্তারা জানান, ভিডিও বার্তাটি যুক্তরাষ্ট্রের অ্যারিজোনা থেকে পরিচালিত জিহাদোলজি ডটকম নামের ওয়েবসাইটে প্রথম প্রকাশ করা হয়।
