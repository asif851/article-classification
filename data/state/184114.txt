
আওয়ামী লীগের প্রেসিডিয়াম সদস্য ও গোপালগঞ্জ-২ আসনের সাংসদ শেখ ফজলুল করিম সেলিম বলেছেন, ‘দেশে আইএসের কোনো অস্তিত্ব নেই। যেখানে জঙ্গিবাদ দমন করে শেখ হাসিনা জাতিসংঘ থেকে পুরস্কার পেয়েছেন, সেখানে বিএনপি-জামায়াত দেশে নাশকতা সৃষ্টি করে আইএসের ওপর দোষ চাপাচ্ছে।’গোপালগঞ্জের এস এম মডেল সরকারি উচ্চ বিদ্যালয়ের ১৪০ তম প্রতিষ্ঠা-বার্ষিকী উপলক্ষে আজ শুক্রবার দুপুরে এক পুনর্মিলনী অনুষ্ঠান উদ্বোধন করে তিনি বক্তব্য দেন। শেখ সেলিম বলেন, বিএনপি-জামায়াত বিদেশি নাগরিকদের হত্যা করে বহির্বিশ্বে দেশের ভাবমূর্তি নষ্ট করার অপচেষ্টা চালাচ্ছে। তদন্তে বিএনপি নেতাদের নাম আসছে। ইতিমধ্যে বিএনপি নেতা কমিশনার কাইয়ুমের নাম উঠে এসেছে। তাঁকে গ্রেপ্তার করতে পারলে বাকিদের নামও বেরিয়ে আসবে।অনুষ্ঠানে অন্যান্যের মধ্যে র‍্যাবের মহাপরিচালক বেনজীর আহমেদ, গোপালগঞ্জের পুলিশ সুপার এস এম এমরান হোসেন, আইনজীবী নওশেরুজ্জামান ও মৃণাল কান্তি রায় চৌধুরীও বক্তব্য করেন।
