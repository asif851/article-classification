
বাণিজ্যমন্ত্রী তোফায়েল আহমেদ বলেছেন, সংবিধান অনুযায়ী যথাসময়ে নির্বাচন হবে। বিএনপি যদি নির্বাচনে অংশ না নেয়, তবে তারা আরও একটি ভুল করবে।
আজ শনিবার দুপুরে ভোলার সদর উপজেলার বাংলাবাজার এলাকায় আজাহার ফাতেমা বেসরকারি মেডিকেল কলেজ হাসপাতালের কাজের উদ্বোধনকালে সাংবাদিকদের প্রশ্নের জবাবে বাণিজ্যমন্ত্রী এসব কথা বলেন। তিনি বলেন, ‘২০১৪ সালে বিএনপি নির্বাচন অংশ নেয়নি। তাতে কী লাভ হয়েছে। প্রধানমন্ত্রী চেষ্টা করেছিলেন আলোচনা করে একসঙ্গে নির্বাচন করার। কিন্তু খালেদা জিয়া তা প্রত্যাখ্যান করেন। এবারও যদি তারা নির্বাচনে অংশ না নেয়, তবে আমাদের কিছু করার নেই।’ উদ্বোধন অনুষ্ঠানে দোয়া মোনাজাত শেষে বাণিজ্যমন্ত্রী তাঁর প্রতিষ্ঠিত স্বাধীনতা জাদুঘর পরিদর্শন করেন। সাংবাদিকদের প্রশ্নের জবাবে বাণিজ্যমন্ত্রী বলেন, প্রায় তিন একর জমির ওপর ২৫০ শয্যার হাসপাতালটি নির্মাণ করা হবে, এটি হবে আটতলাবিশিষ্ট ভবন।
বাণিজ্যমন্ত্রীর পারিবারিক উদ্যোগে ওই মেডিকেল কলেজ হাসপাতালটি প্রতিষ্ঠা করা হচ্ছে।
মন্ত্রী বলেন, ভোলায় ২২৫ ও ৫৫ মেগাওয়াটের দুটি পাওয়ার প্ল্যান্ট রয়েছে। এ ছাড়া ভারতীয় একটি কোম্পানিসহ বিভিন্ন কোম্পানি আরও ৭২৫ মেগাওয়াট বিদ্যুৎকেন্দ্র নির্মাণ করবে। এগুলো বাস্তবায়ন হলে ভোলাসহ দেশের দক্ষিণাঞ্চলে বিদ্যুতের আর কোনো সমস্যা থাকবে না।
তোফায়েল আহমেদ বলেন, ৮ ফেব্রুয়ারি বরিশালে জনসভায় প্রধানমন্ত্রী ভোলাকে মূল ভূখণ্ডের সঙ্গে যুক্ত করতে ভোলা-বরিশাল সেতু নির্মাণের ঘোষণা দিয়েছেন। তিনি নিজে একটি ম্যাপ দেখেছেন।
হাসপাতালের নির্মাণকাজের উদ্বোধনের সময় উপস্থিত ছিলেন সাবেক সচিব এম মোকাম্মেল হক, দৈনিক ভোরের কাগজ পত্রিকার সম্পাদক শ্যামল দত্ত, জেলা প্রশাসক মোহাং সেলিম উদ্দিন, পুলিশ সুপার (এসপি) মো. মোকতার হোসেন, সদর পৌরসভার মেয়র মো. মনিরুজ্জামান, সদর উপজেলা পরিষদের চেয়ারম্যান মো. মোশারেফ হোসেন, জেলা আওয়ামী লীগের সহসভাপতি হামিদুল হক বাহালুল, সাংগঠনিক সম্পাদক মইনুল হোসেন বিপ্লব প্রমুখ।
