
দলের নেতা কাদের মোল্লার মৃত্যু পরোয়ানা জারির কয়েক ঘণ্টার মাথায় হরতালের ডাক দিয়েছে জামায়াতে ইসলামী। পরোয়ানা জারির প্রতিক্রিয়ায় এক বিবৃতিতে কাল সোমবার সারা দেশে হরতাল আহ্বান করেছে দলটি।
আজ রোববার সন্ধ্যায় গণমাধ্যমে পাঠানো বিবৃতিতে দলের ভারপ্রাপ্ত সেক্রেটারি জেনারেল শফিকুর রহমান বলেন, সরকারের ‘পরিকল্পিত রাজনৈতিক হত্যাকাণ্ডের ষড়যন্ত্রের’ প্রতিবাদে এ কর্মসূচি ঘোষণা করা হয়েছে।এর আগে আজ দুপুরে কাদের মোল্লার মৃত্যু পরোয়ানা জারি করেন ট্রাইব্যুনাল।বিবৃতিতে দাবি করা হয়, সরকার বাংলাদেশ জামায়াতে ইসলামীর সহকারী সেক্রেটারি জেনারেল আবদুল কাদের মোল্লাকে হত্যার উদ্দেশ্যে মানবতাবিরোধী অপরাধের অভিযোগ এনে তাঁর বিরুদ্ধে মিথ্যা মামলা দায়ের করে। বিচারের পুরো প্রক্রিয়ার কঠোর সমালোচনা করে জামায়াত বলেছে, ইতিমধ্যেই কাদের মোল্লার বিরুদ্ধে মৃত্যু পরোয়ানা জারি করা হয়েছে।বিবৃতিতে অভিযোগ করা হয়, সরকার আবদুল কাদের মোল্লাকে ‘পরিকল্পিতভাবে হত্যা’ করে, তত্ত্বাবধায়ক সরকারের দাবিতে চলমান আন্দোলন থেকে জনগণের দৃষ্টি ভিন্ন খাতে প্রবাহিত করে রাজনৈতিক ফায়দা নিতে চায়।
