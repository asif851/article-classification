
ইউনিয়ন পরিষদ (ইউপি) নির্বাচনে পুলিশের বাস রিকুইজিশন করার প্রতিবাদে মেহেরপুরের সব সড়কপথে অনির্দিষ্টকালের জন্য বাস ধর্মঘটের ডাক দিয়েছে জেলা বাস মালিক সমিতি। আজ বুধবার সকাল আটটা থেকে এই ধর্মঘট শুরু হওয়ায় বিপাকে পড়েছেন যাত্রীরা।জেলা বাস-মিনিবাস মালিক সমিতির সাধারণ সম্পাদক গোলাম রসুল অভিযোগ করেন, দেশের বিভিন্ন স্থানে ইউপি নির্বাচনে দায়িত্ব পালনের জন্য জেলা পুলিশ কয়েকটি বাস নিয়ে নেয়। পুলিশের চাহিদামতো মালিক সমিতি বাস সরবরাহ করে। কিন্তু পুলিশের পক্ষ থেকে এসব বাসের চালক ও সহকারীদের প্রয়োজনীয় খরচ দেওয়া হয়নি। এ নিয়ে শ্রমিকেরা ৭ মের নির্বাচনে পুলিশের কাজে যেতে অনীহা প্রকাশ করেন। এতে ক্ষিপ্ত হয়ে পুলিশ সার্জেন্টরা আজ সকালে মেহেরপুর-কুষ্টিয়া সড়কে চলাচলকারী যাত্রীবাহী তিনটি বাস আটক করে পুলিশে লাইনের ভেতরে নিয়ে যান। বাস তিনটি নির্বাচনের কাজে ব্যবহার করা হবে বলে জানিয়েছে পুলিশ। এর প্রতিবাদে মালিক-শ্রমিকেরা আজ থেকে অনির্দিষ্টকালের জন্য বাস ধর্মঘটের ডাক দিয়েছেন।পুলিশ সুপার হামিদুল আলম বলে, নির্বাচনী কাজে পুলিশের ফোর্স পাঠানোর জন্য গাড়ি রিকুইজেশন করা হয়। বিষয়টি মালিক সমিতির সঙ্গে আলোচনার মাধ্যমে সিদ্ধান্ত নেওয়া হয়েছে। তাঁদের সঙ্গে কথা বলে দ্রুত বাস চলাচল স্বাভাবিক করা হবে।
