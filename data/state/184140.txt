
ভয়েস ওভার ইন্টারনেট প্রোটোকলের (ভিওআইপি) অবৈধ ব্যবহার বন্ধ করতে বাংলাদেশ টেলিযোগাযোগ নিয়ন্ত্রণ কমিশন (বিটিআরসি) তিন সপ্তাহের মধ্যে স্থায়ীভাবে তদারকি কার্যক্রম শুরু করবে।
আজ শনিবার সকালে রাজধানীর একটি হোটেলে অবৈধ আন্তর্জাতিক কল, বর্তমান পরিস্থিতি ও বন্ধের উপায়-সংক্রান্ত এক সেমিনারে এ তথ্য দিয়েছেন বিটিআরসির চেয়ারম্যান সুনীল কান্তি বোস।
টেলিকম রিপোর্টার্স নেটওয়ার্ক, টিআরএনবি আয়োজিত ওই সেমিনারে প্রধান অতিথির বক্তব্যে সুনীল কান্তি বোস বলেন, গড়ে প্রতিদিন বাংলাদেশে বৈধভাবে বিদেশ থেকে সাড়ে চার কোটি মিনিট কল আসছে। অবৈধ কলের সংখ্যা কমানো গেলে এটি দৈনিক আট কোটি মিনিটে উন্নীত করা সম্ভব।
সেমিনারে গ্রামীণ ফোনের চিফ করপোরেট অ্যাফেয়ার্স অফিসার মাহমুদ হোসেন বলেন, বিটিআরসির নিয়ম অনুসারে দেশের কোনো মুঠোফোন নম্বরে ২৪ ঘণ্টায় ২০০ মিনিটের বেশি মিনিট কল হলে তা অবৈধ ভিওআইপির ব্যবহার সন্দেহে বন্ধ করা হয়। কিন্তু অবৈধ ব্যবহারকারীরা এখন চালাকি করে ওই নির্দিষ্ট মিনিট থেকে কম কল করে যাচ্ছে। এতে অবৈধ ব্যবহারকারীদের শনাক্ত করা কঠিন হচ্ছে।
টেলিকম বিশেষজ্ঞ আবু সাইদ খান বলেন, গত ৩১ জানুয়ারি বিটিআরসির ১২ বছর হয়েছে। কিন্তু এখন পর্যন্ত গ্রামের মানুষ জানে না টেলিকম-সংক্রান্ত অভিযোগ নিয়ে তাঁরা কার কাছে যাবেন। তিনি বলেন, ভিওআইপির অবৈধ ব্যবহারের কারণে সরকার যে কোটি কোটি টাকা থেকে বঞ্চিত হচ্ছে তা দিয়ে সন্ত্রাসীদের অর্থায়ন করা হচ্ছে।
বাংলালিংকের অন্যতম জ্যেষ্ঠ পরিচালক জাকিউল ইসলাম বলেন, ভিওআইপির ব্যবহার বন্ধে মুঠোফোন অপারেটররা নানা ধরনের ব্যবস্থা নিয়েছে। বিভিন্ন মুঠোফোন অপারেটর ভিওআইপি বন্ধে ৭১ লাখ নম্বর বন্ধ করে দিয়েছে।
টেলিটকের ব্যবস্থাপনা পরিচালক মুজিবুর রহমান বলেন, টেলিটক এর মধ্যে ভিওআইপি ব্যবহারের অভিযোগে আট লাখ সিম বন্ধ করেছে।
রবির এক্সিকিউটিভ ভাইস প্রেসিডেন্ট মাহমুদুর রহমান বলেন, ভিওআইপির অবৈধ ব্যবহারের কারণে মুঠোফোন সেবাদাতা প্রতিষ্ঠানগুলোও নানাভাবে ক্ষতিগ্রস্ত হচ্ছে। ভিওআইপির ব্যবহারের কারণে অনেক সিম বন্ধ করতে হয়েছে। এ জন্য তাঁদের কোটি কোটি টাকার ক্ষতি হয়েছে।
ফাইবার অ্যাট হোমের চিফ স্ট্র্যাটেজিক অফিসার সুমন আহমেদ বলেন, তথ্য প্রযুক্তি দিয়ে ভিওআইপি সমস্যার সমাধান সম্ভব নয়। এর পেছনে রাজনৈতিক কারণ রয়েছে।
সেমিনারে বক্তারা আরও বলেন, ভিওআইপির অবৈধ ব্যবহার বন্ধ করা না গেলে যাঁরা বৈধ উপায়ে ব্যবসা করছেন, তাঁরা এই খাতে বিনিয়োগের উত্সাহ হারিয়ে ফেলবে। তাই সরকারকে এটি বন্ধে স্থায়ী ভাবে তদারকি করতে হবে।
সেমিনারে বিটিআরসির সিস্টেম অ্যান্ড সার্ভিস বিভাগের পরিচালক রকিবুল হোসেন, এনফোর্সমেন্ট ও ইনস্পেকশন বিভাগে পরিচালক হিসেবে মো. সরওয়ার আলম, মীর টেলিকমের ব্যবস্থাপনা পরিচালক মীর নাসির হোসেন, ম্যাংগো টেলি সার্ভিসেস লিমিটেডের ব্যবস্থাপনা পরিচালক মীর মাসুদ কবির, মুঠোফোন অপারেটরদের সংগঠন এমটবের মহাসচিব নুরুল কবীর, টিআরএনবির সভাপতি আবদুল্লাহ মামুন, সাধারণ সম্পাদক সজল জাহিদ বক্তব্য দেন।
