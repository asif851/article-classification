
সারা দেশে আজ মঙ্গলবার থেকে কর্মবিরতি শুরু করেছেন পরিবহন শ্রমিকেরা। ঢাকার সাভারে ট্রাকচাপা দিয়ে এক নারীকে হত্যা করার দায়ে গতকাল সোমবার এক চালকের মৃত্যুদণ্ডাদেশ দিয়েছেন আদালত। এরই প্রতিবাদে কর্মবিরতি পালন করছেন পরিবহন শ্রমিকেরা।
সকাল সাতটা থেকে এই কর্মবিরতি শুরু হয়। এ সময় ট্রাকশ্রমিকেরা কয়েকটি গাড়ি ভাঙচুর করেন। এতে দূরপাল্লার যাত্রীসহ স্থানীয় যাত্রীরাও দুর্ভোগে পড়েছেন।
সরেজমিনে দেখা গেছে, সকাল থেকেই রাজধানীর গাবতলী আন্তজেলা বাস টার্মিনালের সামনে গরুর হাট ক্রসিংয়ে ও দারুস সালামে সড়কে ব্যারিকেড দিয়ে অবরোধ করে কর্মবিরতি পালন করছেন পরিবহন শ্রমিকেরা। দু-একটা প্রাইভেট কার ও লেগুনা ছাড়া আর কোনো গাড়ি চলাচল করছে না। রাজধানী থেকে সাভার ও মানিকগঞ্জ সড়কে যান চলাচল একদম বন্ধ। রাস্তাঘাটে হাজারো যাত্রী গাড়ির অপেক্ষায় প্রহর গুনছেন। কিন্তু ঢাকা থেকে কোনো গাড়ি বের না হওয়ায় এবং ঢাকায় কোনো গাড়ি ঢুকতে না পারায় চরম ভোগান্তিতে পড়েছেন তাঁরা।
গাবতলী এলাকার দায়িত্বরত ট্রাফিক বিভাগের এক ঊর্ধ্বতন কর্মকর্তা বলেন, প্রথমে ট্রাফিক বিভাগেরে পক্ষ থেকে ট্রাকশ্রমিকদের কথা বলার পর পরিস্থিতি কিছুটা স্বাভাবিক হয়েছিল। কিন্তু সকাল নয়টার পর থেকে আবার তাঁরা অবরোধ শুরু করে ভাঙচুর চালান।  এ ব্যাপারে ঢাকা মেট্রোপলিটন ট্রাফিক বিভাগের (পশ্চিম) উপকমিশনার লিটন কুমার সাহা প্রথম আলোকে বলেন, পরিবহন শ্রমিকদের অবরোধের কারণে কোনো যান করতে পারছে না। এতে যাত্রীরা দুর্ভোগে পড়েছেন।
সকালে সাভার ট্রাফিকের পরিদর্শক আবুল হোসেন প্রথম আলোকে বলেন, এক ট্রাকচালকের মৃত্যুদণ্ডের প্রতিবাদে সকাল থেকে কর্মবিরতি শুরু করেছেন পরিবহন শ্রমিকেরা। এতে দুর্ভোগে পড়েছেন স্থানীয় ও দূরপাল্লার যাত্রীরা।
২০০৩ সালের ২০ জুন সাভারের ঝাউচার এলাকায় ট্রাকচাপায় নিহত হন খোদেজা বেগম (৩৮)। এ ঘটনায় তাঁর স্বামী নুরু গাজী সাভার থানায় ট্রাকচালক মীর হোসেন ও তাঁর সহকারী ইনতাজ আলীর বিরুদ্ধে মামলা করেন। ট্রাকচালক মীর হোসেনের বাড়িও সাভারের ঝাউচর এলাকায়। ১৩ জন সাক্ষীর সাক্ষ্যগ্রহণ শেষে গতকাল ঢাকার অতিরিক্ত জেলা ও দায়রা জজ প্রদীপ কুমার রায় চালক মীর হোসেনের মৃত্যুদণ্ড এবং তাঁর সহকারীকে খালাস দেন। এরই প্রতিবাদে কর্মবিরতি পালন করছেন পরিবহন শ্রমিকেরা।
এর আগে মানিকগঞ্জে সড়ক দুর্ঘটনায় চলচ্চিত্রকার তারেক মাসুদ, সাংবাদিক মিশুক মুনীরসহ পাঁচজন নিহত হওয়ার ঘটনায় গত বুধবার বাসচালক জামির হোসেনকে আদালত যাবজ্জীবন কারাদণ্ড দেওয়ার প্রতিবাদে গত রোববার সকাল থেকে খুলনা বিভাগের ১০ জেলায় অনির্দিষ্টকালের পরিবহন ধর্মঘট ডাকা হয়েছিল। গতকাল সন্ধ্যা সাতটায় এ ধর্মঘট প্রত্যাহার করা হয়।
আরও পড়ুন...সারা দেশে আজ থেকে পরিবহন শ্রমিকদের কর্মবিরতি? ট্রাকচাপা দিয়ে হত্যার দায়ে চালকের মৃত্যুদণ্ড
 
