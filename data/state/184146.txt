
নিষিদ্ধঘোষিত জঙ্গি সংগঠন আনসারুল্লাহ বাংলা টিমের সদস্য সন্দেহে চট্টগ্রাম বিশ্ববিদ্যালয়ের সাবেক এক ছাত্রসহ তিন যুবককে গ্রেপ্তার করা হয়েছে। গত বৃহস্পতিবার রাতে চট্টগ্রাম নগর ও জেলার বিভিন্ন স্থানে অভিযান চালিয়ে তাঁদের গ্রেপ্তার করে গোয়েন্দা পুলিশ। তাঁরা হলেন ফরহাদ আহম্মেদ ওরফে রিপন (২৭), মো. ইমরান (২৬) ও আহম্মদ হোসেন ওরফে রুবেল (২১)। তাঁদের কাছ থেকে উগ্রমতবাদের ১৩টি বই, দুটি ল্যাপটপ ও তিনটি মুঠোফোন উদ্ধার করা হয়েছে।
চট্টগ্রাম নগর গোয়েন্দা পুলিশের অতিরিক্ত উপকমিশনার নাজমুল হাসান বলেন, আসামিদের মধ্যে ফরহাদ চট্টগ্রাম বিশ্ববিদ্যালয়ের রসায়ন বিভাগ থেকে স্নাতকোত্তর শেষ করে কর্ণফুলীর ইপিজেড এলাকার একটি প্রতিষ্ঠানে যোগ দিয়েছেন। ইমরান চট্টগ্রাম পলিটেকনিক ইনস্টিটিউট থেকে ডিপ্লোমা করেছেন এবং রুবেল শ্যামলী পলিটেকনিক ইনস্টিটিউটের ছাত্র।
গত ৩১ জুলাই পতেঙ্গা থেকে আনসারুল্লাহ বাংলা টিমের পাঁচ সদস্যকে গ্রেপ্তার করা হয়। তাঁদের তথ্যের ভিত্তিতে বৃহস্পতিবার পাঠানটুলি থেকে ফরহাদকে গ্রেপ্তার করা হয় বলে জানান গোয়েন্দা কর্মকর্তারা। পরে তাঁর দেওয়া তথ্য অনুযায়ী শিকলবাহা থেকে ইমরান ও পটিয়া থেকে আহম্মদকে গ্রেপ্তার করা হয়।
গ্রেপ্তার তিনজনকে পতেঙ্গা থানার সন্ত্রাসবিরোধী আইনের মামলায় গতকাল বিকেলে আদালতে আনা হয়। তাঁদের ১০ দিনের রিমান্ডের আবেদন করা হয়। আদালত তাঁদের  কারাগারে পাঠানোর আদেশ দিয়ে কাল রোববার রিমান্ড শুনানির দিন ধার্য করেন।
 
