
নাফ নদী দিয়ে অবৈধভাবে বাংলাদেশে অনুপ্রবেশের সময় নারী-শিশুসহ ১২৫ রোহিঙ্গাকে বাধা দিয়েছে কোস্টগার্ড। তাদের মিয়ানমারে ফিরে যেতে বাধ্য করা হয়েছে।
গতকাল শুক্রবার রাত সাড়ে নয়টার দিকে নাফ নদীর সাবরাং নয়াপাড়া ৫ নম্বর স্লুইসগেট এলাকা দিয়ে সাতটি নৌকায় করে রোহিঙ্গারা অনুপ্রবেশের চেষ্টা চালায়। পরে রাত সাড়ে ১০টার দিকে বাংলাদেশের কোস্টগার্ড সদস্যরা ওই রোহিঙ্গাদের মিয়ানমারের ফিরে যেতে বাধ্য করেন।
কোস্টগার্ড টেকনাফ স্টেশনের কমান্ডার লেফটেন্যান্ট নাফিউর রহমান প্রথম আলোকে বলেন, মিয়ানমারের ফাতংজা এলাকার হয়ে টেকনাফের সাবরাং ইউনিয়নের নয়াপাড়া ৫ নম্বর স্লুইসগেট এলাকা দিয়ে রোহিঙ্গারা বাংলাদেশে অনুপ্রবেশের চেষ্টা চালায়। সাতটি নৌকার প্রতিটিতে ১৫ থেকে ২০ জন করে রোহিঙ্গা ছিল। প্রায় এক ঘণ্টা ধরে তাদের অনুপ্রবেশে বাধা দিলে রোহিঙ্গারা বাধ্য হয়ে একই পয়েন্ট দিয়ে মিয়ানমারে ফিরে যায়। তাদের মধ্যে ৩৬ শিশু, ৬১ নারী ও ২৮ পুরুষ ছিল। তিনি জানান, রোহিঙ্গাদের গতিবিধি লক্ষ করতে কোস্টগার্ডের টহল দল মোতায়েন রয়েছে।
লেফটেন্যান্ট নাফিউর রহমান বলেন, নাফ নদীজুড়ে কোস্টগার্ডের টহল জোরদার করা হয়েছে। নদীর মিয়ানমার জলসীমায় অনেক লোকজনকে নৌকায় ভাসমান অবস্থায় দেখা যাচ্ছে। নজরদারি বাড়ানোয় রোহিঙ্গারা অনুপ্রবেশ করতে পারছে না।
