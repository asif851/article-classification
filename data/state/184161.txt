
গোপালগঞ্জের কাশিয়ানীতে ডাকাতদের পিটুনিতে এক বাড়ির ১১ জন আহত হয়েছেন। ডাকাতরা সোনার অলংকার টেনে খোলার সময় দুই নারীর কানে জখম হয়েছে।
গত শনিবার দিবাগত রাত সোয়া দুইটার দিকে কাশিয়ানী উপজেলার হাতিয়ারা ইউনিয়নের রাহুতর গ্রামের সঞ্জয় ঠাকুরের বাড়িতে এ ডাকাতির ঘটনা ঘটে। সঞ্জয় ঠাকুর ব্র্যাকের কুমিল্লা জেলা শাখার জ্যেষ্ঠ জেলা ব্যবস্থাপক হিসেবে কর্মরত আছেন।
কানে জখম হওয়া দুই নারী হলেন সঞ্জয় ঠাকুরের স্ত্রী মমতা বালা ও ছোট বোনের শাশুড়ি পুতুল রানী গোলদার। এ ছাড়া  ডাকাতদের পিটুনিতে আহত হন সঞ্জয়েরবোন শিলা রানী ঠাকুর। তাঁদের তিনজনকেই গোপালগঞ্জ জেনারেল হাসপাতালে ভর্তি করা হয়েছে।
সঞ্জয় ঠাকুর বলেন, শনিবার রাতে বাড়ির কেউ প্রকৃতির ডাকে বাইরে এলে এই সুযোগে এক ডাকাত ঘরের ভেতর গিয়ে লুকিয়ে ছিল। পরে সে ঘরের দরজা খুলে দিলে ১০ থেকে ১২ জন ডাকাত দেশীয় অস্ত্র নিয়ে ঘরে ঢোকে। তারা শাবল ও দায়ের পেছনের অংশ দিয়ে বাড়ির ১১ জন সদস্যকে পিটিয়ে আহত করে। দুল টেনে খোলার সময় দুজনের কানে জখম হয়। তিনি আরও বলেন, ডাকাতরা সাড়ে ১২ ভরি ওজনের সোনার অলংকার, ৬০ হাজার টাকা, ২০টি শাড়ি, ১০টি মুঠোফোনসহ প্রায় আট লাখ টাকার মালামাল নিয়ে যায়।
সঞ্জয় ঠাকুর বলেন, ডাকাতদের মধ্যে চারজন বাদে অন্যরা মুখোশ পরা ছিল। তাদের হাতে আহত তিনজনকে হাসপাতালে ভর্তি করা হয়েছে। অন্যদের প্রাথমিক চিকিৎসা দেওয়া হয়েছে।
কাশিয়ানী থানার ভারপ্রাপ্ত কর্মকর্তা (ওসি) এ কে এম আলী নূর বলেন, এটি ডাকাতি নয়, চুরির ঘটনা। রাতে দরজা খোলা ছিল। সেই খোলা দরজা দিয়ে চোর ঢুকে কানের দুল টেনে নিয়ে গেলে কানে জখম হয়েছে। তিনি আরও বলেন, এ ব্যাপারে ক্ষতিগ্রস্ত ব্যক্তিদের মামলা করার পরামর্শ দেওয়া হয়েছে।
 
