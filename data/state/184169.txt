
আসন্ন দশম জাতীয় সংসদ নির্বাচনে প্রতিদ্বন্দ্বিতা করার জন্য ৩০০ আসনে আওয়ামী লীগের দলীয় মনোনয়ন ঘোষণা করা হয়েছে। মনোনীত প্রার্থীদের মধ্যে বেশির ভাগই পুরোনো। তবে ৪৯ জন সাংসদ মনোনয়নের তালিকা থেকে বাদ পড়েছেন। এঁদের মধ্যে ছয়জন মন্ত্রী-প্রতিমন্ত্রীও রয়েছেন।
গতকাল শুক্রবার সন্ধ্যায় দলের ধানমন্ডির কার্যালয়ে আওয়ামী লীগের সাধারণ সম্পাদক সৈয়দ আশরাফুল ইসলাম জনাকীর্ণ সংবাদ সম্মেলনে মনোনীত প্রার্থীদের নাম ঘোষণা করেন।
আওয়ামী লীগের প্রার্থী তালিকা পর্যালোচনা করে দেখা যায়, পরিকল্পনামন্ত্রী এ কে খন্দকার, সমাজকল্যাণ মন্ত্রী এনামুল হক মোস্তফা শহীদ, মৎস্য ও প্রাণীসম্পদ মন্ত্রী আব্দুল লতিফ বিশ্বাস, তথ্য ও যোগাযোগ প্রযুক্তিমন্ত্রী মোস্তফা ফারুক মোহাম্মদ, বিদ্যুৎ প্রতিমন্ত্রী এনামুল হক এবং যুব ও ক্রীড়া প্রতিমন্ত্রী আহাদ আলী সরকার এবার মনোনয়ন পাননি। তবে এ কে খন্দকার নিজে থেকেই নির্বাচন করতে চাননি। টানা ছয়বার  নির্বাচিত সাংসদ এনামুল হক মোস্তফা শহীদ অসুস্থতার কারণে মনোনয়ন চাননি।
এ ছাড়া পদ্মা সেতু কেলেঙ্কারির কারণে আলোচিত-সমালোচিত সাবেক যোগাযোগমন্ত্রী সৈয়দ আবুল হোসেন দলীয় মনোনয়ন পাননি। তাঁর স্থলে দলের সাংগঠনিক সম্পাদক আ ফ ম বাহাউদ্দিন নাছিম মনোনয়ন পেয়েছেন। বাদ পড়েছেন বিতর্কিত সাংসদ গিয়াসউদ্দিন আহমেদ ও গোলাম মওলা রনিও।
দলীয় সভানেত্রী প্রধানমন্ত্রী শেখ হাসিনা গোপালগঞ্জ-৩ ও রংপুর-৬ আসন থেকে মনোনয়ন নিয়েছেন। দলের আর কেউ একাধিক আসনে থেকে মনোনয়ন পাননি। তথ্যমন্ত্রী ও জাসদ নেতা হাসানুল হক ইনুর আসনে (কুষ্টিয়া-২) আওয়ামী লীগের কেউ মনোনয়ন চাননি।
মনোনয়ন ঘোষণার আগে সৈয়দ আশরাফ সাংবাদিকদের বলেন, এবারের নির্বাচন অত্যন্ত গুরুত্বপূর্ণ। গণতান্ত্রিক অগ্রযাত্রায় নির্বাচনের বিকল্প নেই। আশা করি, সব দল নির্বাচনে অংশ নেবে এবং গণতান্ত্রিক অগ্রযাত্রায় শরিক হবে। তিনি বলেন, দলের যাঁরা মনোনয়ন চেয়েছেন, তাঁরা সবাই যোগ্য। কিন্তু সবাইকে মনোনয়ন দেওয়া সম্ভব নয়। তাই অনেক বিচার-বিশ্লেষণ করে সংসদীয় বোর্ড মনোনয়ন চূড়ান্ত করেছে।
মনোনয়ন ঘোষণার পর সৈয়দ আশরাফ দলের জ্যেষ্ঠ নেতা তোফায়েল আহমেদ, মতিয়া চৌধুরীসহ কয়েকজনের হাতে চিঠি তুলে দেন।
আওয়ামী লীগের সভাপতিমণ্ডলীর সদস্য মোহাম্মদ নাসিম, কাজী জাফরউল্যাহ, কেন্দ্রীয় নেতা আবুল হাসানাত আবদুল্লাহ, যুগ্ম সাধারণ সম্পাদক মাহবুব উল আলম হানিফ, উপদপ্তর সম্পাদক মৃনাল কান্তি দাস, ছাত্রলীগের সাবেক সাধারণ সম্পাদক ইসহাক আলী খান এবার মনোনয়ন পেয়েছেন। বিতর্কিত শামীম ওসমান মনোয়ন পেয়েছেন নারায়ণগঞ্জ-৪ আসন থেকে। এ আসনের বর্তমান সাংসদ চিত্রনায়িকা সারাহ বেগম কবরীকে মনোনয়ন দেওয়া হয়নি।
বাদ পড়েছেন সাভারের সাংসদ তালুকদার তৌহিদ জং মুরাদও। এখানে মনোনয়ন পেয়েছেন ডা. এনামুর রহমান। তালিকায় নতুন মুখ হিসেবে আছেন সাবেক ক্রিকেটার নাইমুর রহমান দূর্জয় ও ফুটবলার আরিফ খান জয়।
বাদ পড়লেন যাঁরা: রংপুর-৬ আবুল কালাম আজাদ, ঠাকুরগাঁও-৩ হাফিজ উদ্দিন আহমেদ, চাঁপাইনবাবগঞ্জ-১ মোহাম্মদ এনামুল হক, চাঁপাইনবাবগঞ্জ-২ জিয়াউর রহমান, রাজশাহী-৩ মেরাজউদ্দিন মোল্লা, নাটোর-২ আহাদ আলী সরকার, সিরাজগঞ্জ-১ তানভীর শাকিল জয়, সিরাজগঞ্জ-৪ শফিকুল ইসলাম, সিরাজগঞ্জ-৫ আব্দুল লতিফ বিশ্বাস, সিরাজগঞ্জ-৬ চয়ন ইসলাম, পাবনা-২ এ কে খন্দকার, মেহেরপুর-১ জয়নাল আবেদীন, কুষ্টিয়া-৩ কে এইচ রশিদুজ্জামান, কুষ্টিয়া-৪ সুলতানা তরুন, ঝিনাইদহ-৪ আবদুল মান্নান, যশোর-২ মোস্তফা ফারুক মোহাম্মদ, যশোর-৩ খালেদুর রহমান টিটো, যশোর-৬ শেখ আবদুল ওহাব, নড়াইল-২ এস কে আবু বাকের, বাগেরহাট-৩ বেগম হাবিবুন্নাহার, খুলনা-১ ননী গোপাল মণ্ডল, খুলনা-৪ মোল্লা জালালউদ্দিন, খুলনা-৬ সোহরাব আলী সানা, সাতক্ষীরা-১ শেখ মুজিবুর রহমান, পটুয়াখালী-৩ গোলাম মওলা রনি, বরিশাল-২ মনিরুল ইসলাম, পিরোজপুর-২ শাহ আলম, জামালপুর-৪ মুরাদ হাসান, ময়মনসিংহ-২ হায়াতুর রহমান খান, ময়মনসিংহ-১০ গিয়াসউদ্দিন আহমেদ, নেত্রকোনা-১ মোসতাক আহমেদ রুহী, নেত্রকোনা-২ আশরাফ আলী খান, নেত্রকোনা-৩ মঞ্জুর কাদের কোরাইশি, কিশোরগঞ্জ-২ এম এ মান্নান, মানিকগঞ্জ-১ এ বি এম আনোয়ারুল হক, মানিকগঞ্জ-২ এস এম আবদুল মান্নান, মুন্সিগঞ্জ-৩ এম ইদ্রিস আলী, ঢাকা-১৯ তালুকদার তৌহিদ জং মুরাদ, নারায়ণগঞ্জ-৩ আবদুল্লাহ আল কায়সার, নারায়ণগঞ্জ-৪ সারাহ বেগম কবরী, ফরিদুপুর-৪ নীলুফার জাফরউল্যাহ, মাদারীপুর-৩ সৈয়দ আবুল হোসেন, সুনামগঞ্জ-৪ মতিউর রহমান, সিলেট-৫ হাফিজ আহমদ মজুমদার, হবিগঞ্জ-৪ এনামুল হক মোস্তফা শহীদ, চাঁদপুর-২ রফিকুল ইসলাম এবং চট্টগ্রাম-৩ আসনের সাংসদ এ বি এম আবুল কাসেম।
নতুন মনোনয়ন পেলেন যাঁরা: ঠাকুরগাঁও-৩ ইমদাদুল হক, চাঁপাইনবাবগঞ্জ-১ গোলাম রব্বানী, চাঁপাইনবাবগঞ্জ-২ গোলাম মোস্তফা বিশ্বাস, রাজশাহী-৩ আয়েনউদ্দিন, নাটোর-২ শফিকুল ইসলাম, সিরাজগঞ্জ-১ মোহাম্মদ নাসিম, সিরাজগঞ্জ-৪ তানভীর ইমাম, সিরাজগঞ্জ-৫ আবদুল মজিদ মণ্ডল, পাবনা-২ খন্দকার আজিজুর রহমান, মেহেরপুর-১ ফরহাদ হোসেন, কুষ্টিয়া-৩ মাহবুব উল আলম হানিফ, কুষ্টিয়া-৪ আবদুর রউফ, ঝিনাইদহ-৪ আনোয়ারুল আজিম, যাশোর-২ মনিরুল ইসলাম, যাশোর-৩ কাজী নাবিল আহমেদ, যশোর-৬ ইসমত আরা সাদেক, নড়াইল-২ এস এম আশিকুর রহমান, বাগেরহাট-৩ তালুকদার আবদুল খালেক, খুলনা-১ পঞ্চানন বিশ্বাস, খুলনা-৪ মোস্তফা রশিদী সুজা, খুলনা-৬ শেখ মো. নুরুল হক, সাতক্ষীরা-১ এ বি এম নজরুল ইসলাম, পটুয়াখালী-৩ আ ক ম জাহাঙ্গীর হোসাইন, বরিশাল-১ আবুল হাসানাত আবদুল্লাহ, বরিশাল-২ তালুকদার মো. ইউনুস, পিরোজপুর-২ ইসহাক আলী খান, জামালপুর-৪ নুরুল ইসলাম, ময়মনসিংহ-২ শরীফ আহমেদ, ময়মনসিংহ-১০ ফাহমী গোলন্দাজ বাবেল, নেত্রকোনা-১ ছবি বিশ্বাস, নেত্রকোনা-২ আরিফ খান জয়, নেত্রকোনা-৩ ইফতেকার উদ্দিন তালুকদার, কিশোরগঞ্জ-২ সোহরাবউদ্দিন, মানিকগঞ্জ-১ নাইমুর রহমান দূর্জয়, মানিকগঞ্জ-২ কণ্ঠশিল্পী মমতাজ বেগম, মুন্সীগঞ্জ-৩ মৃনাল কান্তি দাস, ঢাকা-১৯ ডা. এনামুর রহমান, নারায়ণগঞ্জ-৩ মোশাররফ হোসেন, নারায়ণগঞ্জ-৪ শামীম ওসমান, ফরিদপুর-৪ কাজী জাফরউল্যাহ, মাদারীপুর-৩ আ ফ ম বাহাউদ্দিন নাছিম, সুনামগঞ্জ-৪ এনামুল কবীর, সিলেট-৫ মাশুক উদ্দিন আহমেদ, হবিগঞ্জ-৪ মাহবুব আলী, ব্রাহ্মণবাড়িয়া-৪ আনিসুল হক, চাঁদপুর-২ মোফাজ্জল হোসেন চৌধুরী এবং চট্টগ্রাম-৩ মাহফুজুর রহমান।
এ ছাড়া অন্য আসনগুলোতে বর্তমান সাংসদেরাই প্রার্থী থাকছেন।
আ.লীগের প্রার্থী তালিকা ঘোষণা ৬ মন্ত্রীসহ ৪৮ সাংসদ বাদ
 
