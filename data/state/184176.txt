
কাল মঙ্গলবার থেকে শুরু হওয়া জুনিয়র স্কুল সার্টিফিকেট (জেএসসি) ও জুনিয়র দাখিল সার্টিফিকেট (জেডিসি) পরীক্ষায় কক্সবাজার জেলার আট উপজেলা থেকে অংশ নিচ্ছে ৩৪ হাজার ৪০ পরীক্ষার্থী। জেলায় পরীক্ষা কেন্দ্রের সংখ্যা ৪৬টি। এর মধ্যে ৩১টি কেন্দ্রে ২৪ হাজার ৭২৯ জন জেএসসি পরীক্ষার্থী এবং ১৫টি কেন্দ্রে ৯ হাজার ৩১১ জন জেডিসি পরীক্ষার্থী অংশ নেবে।
কক্সবাজার জেলা শিক্ষা কর্মকর্তা রাম মোহন সেন বলেন, সুষ্ঠু ও শান্তিপূর্ণ পরিবেশে পরীক্ষা আয়োজনের জন্য সব প্রস্তুতি শেষ করা হয়েছে।
জেলা প্রশাসনের শিক্ষা শাখার তথ্যমতে, এবার মহেশখালী উপজেলার তিন কেন্দ্রে অংশ নিচ্ছে ৩ হাজার ১০০ জন পরীক্ষার্থী। কক্সবাজার সদর উপজেলার ছয়টি কেন্দ্রে ৫ হাজার ৯০ জন। রামু উপজেলার চারটি কেন্দ্রে ২ হাজার ১৪৬ জন, কুতুবদিয়ার দুটি কেন্দ্রে ১ হাজার ৪৮৫ জন, পেকুয়ার দুটি কেন্দ্রে ২ হাজার ৮৬ জন, উখিয়ায় চারটি কেন্দ্রে ২ হাজার ৭১২ জন, টেকনাফে তিনটি কেন্দ্রে ১ হাজার ৬৭৬ জন এবং চকরিয়ার সাতটি কেন্দ্রে ৬ হাজার ৪৩৪ জন।
এদিকে জেডিসিতে অংশ নিচ্ছে চকরিয়ার তিনটি কেন্দ্রে ২ হাজার ১০৯ জন পরীক্ষার্থী, কক্সবাজার সদরের তিনটি কেন্দ্রে ২ হাজার ২৮০ জন, কুতুবদিয়ার একটি কেন্দ্রে ৫৯৮ জন, মহেশখালীর দুটি কেন্দ্রে ১ হাজার ৩৪৭ জন, পেকুয়ায় দুটি কেন্দ্রে ৮৬৫ জন, রামুর দুটি কেন্দ্রে ৮৭০ জন, উখিয়ার একটি কেন্দ্রে ৬১৩ জন ও টেকনাফের একটি কেন্দ্রে ৬২৯ জন পরীক্ষার্থী। 
