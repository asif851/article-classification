
চুয়াডাঙ্গার দামুড়হুদা উপজেলায় অভিযোজন প্রকল্পের কার্যক্রম গতকাল মঙ্গলবার পরিদর্শন করেছেন বাংলাদেশে নিযুক্ত সুইডেনের রাষ্ট্রদূত জোহান ফ্রিসেল। পরিদর্শন শেষে সাংবাদিকদের সঙ্গে আলাপকালে তিনি বলেন, বিদেশিদের নিরাপত্তায় সরকারকে আরও আন্তরিক হতে হবে। প্রশাসনিক কঠোর নিরাপত্তার মধ্যে রাষ্ট্রদূত জোহান ফ্রিসেলের নেতৃত্বে তিন সদস্যের প্রতিনিধিদল উপজেলার হাউলী ইউনিয়নের ডুগডুগি গ্রামে কমিউনিটিভিত্তিক অভিযোজন প্রকল্পের কার্যক্রম পরিদর্শন ছাড়াও পল্লী কর্ম-সহায়ক ফাউন্ডেশনের (পিকেএসএফ) অর্থায়নে বাস্তবায়নাধীন অন্যান্য প্রকল্প পরিদর্শন করেন। রাষ্ট্রদূতের সফরসঙ্গী ছিলেন সুইডিশ নাগরিক মিস কিজ্জা ও হিউম্যান রাইটস ডেমোক্রেসির প্রকল্পের কর্মসূচি কর্মকর্তা রেহেনা খান। পরিদর্শনকালে প্রকল্পের উপকারভোগী নারীরা রাষ্ট্রদূতকে ভাপা পিঠা, পুলি ও ঝুরিভাজা খেতে দেন। তিনি এসব খেয়ে এ দেশের পিঠা-পুলির প্রশংসা করেন। প্রতিনিধিদলের সঙ্গে ছিলেন চুয়াডাঙ্গা সার্কেলের জ্যেষ্ঠ সহকারী পুলিশ সুপার (এএসপি) ছুফিউল্লাহ ও দামুড়হুদা উপজেলা নির্বাহী কর্মকর্তা (ইউএনও) ফরিদুর রহমান। দলটিকে সহযোগিতা করেন প্রকল্প বাস্তবায়নকারী প্রতিষ্ঠান ওয়েভ ফাউন্ডেশনের প্রকল্প কর্মকর্তা আবদুস শুকুর। চুয়াডাঙ্গায় কয়েক বছর ধরে অসময়ে খরা ও বৃষ্টিপাত দেখা দিচ্ছে। এ ছাড়া গরমের সময় অতিরিক্ত গরম ও শীতের সময় অতিরিক্ত শীত পড়ছে। এ অবস্থায় এই অঞ্চলের মানুষকে জলবায়ুর সঙ্গে খাপ খাওয়াতে পিকেএসএফের সহায়তায় ওয়েভ ফাউন্ডেশন বিভিন্ন প্রকল্প গ্রহণ করেছে।
