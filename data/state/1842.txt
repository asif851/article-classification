
বেদখল হওয়া ১০টি হল উদ্ধার ও নতুন হল নির্মাণসহ বিভিন্ন দাবিতে জগন্নাথ বিশ্ববিদ্যালয়ের শিক্ষার্থীরা  আগামী ২ এপ্রিল পর্যন্ত প্রতিদিন সকাল নয়টা থেকে বেলা ১১টা পর্যন্ত অবস্থান কর্মসূচি পালন করবেন। একই সঙ্গে শিক্ষা মন্ত্রণালয়ের গঠিত কমিটির প্রতিবেদনে শিক্ষার্থীদের স্বার্থ উদ্ধার না হলে পরের দিন ৩ এপ্রিল সচিবালয় ঘেরাও করা হবে। আগামী ২ এপ্রিল কমিটির প্রতিবেদন জমা দেওয়ার কথা।
আজ রোববার বিশ্ববিদ্যালয়ের প্রধান ফটকে অবস্থান কর্মসূচি শেষে হল উদ্ধার সংগ্রাম পরিষদের আহ্বায়ক ও শাখা ছাত্রলীগের সভাপতি শরিফুল ইসলাম এসব ঘোষণা দেন। আজ সকাল আটটা থেকে দুপুর ১২টা পর্যন্ত অবস্থান কর্মসূচি পালন করেন আন্দোলনরত শিক্ষার্থীরা। এ কারণে আজ কোনো বিভাগেই ক্লাস ও পরীক্ষা অনুষ্ঠিত হয়নি।
অবস্থান কর্মসূচির কারণে দীর্ঘ সময় সদরঘাট, গুলিস্তান ও যাত্রাবাড়ী সড়কে যান চলাচল বন্ধ ছিল।
প্রত্যক্ষদর্শীরা জানান, পূর্বঘোষিত কর্মসূচি অনুযায়ী শিক্ষার্থীরা সকাল আটটার দিকে বিশ্ববিদ্যালয়ের প্রধান ফটকে তালা লাগিয়ে অবস্থান নেন। এ কারণে বিশ্ববিদ্যালয়ের শিক্ষক ও কর্মকর্তা-কর্মচারী ছাড়া অন্য কেউ ক্যাম্পাসের ভেতরে ঢুকতে পারেননি। এ সময় শাঁখারীবাজার মোড় ও ভিক্টোরিয়া পার্ক এলাকায় টায়ারে আগুন জ্বালিয়ে সড়ক অবরোধ করেন আন্দোলনরত শিক্ষার্থীরা। এতে সদরঘাট থেকে গুলিস্তান ও সদরঘাট থেকে যাত্রাবাড়ী সড়কে যান চলাচল বন্ধ হয়ে পড়ে।
বিশ্ববিদ্যালয়ের হল উদ্ধার সংগ্রাম পরিষদের ভারপ্রাপ্ত সদস্য সচিব ও শাখা ছাত্রলীগের ভারপ্রাপ্ত সাধারণ সম্পাদক এম আই শিশির প্রথম আলোকে বলেন, শিক্ষার্থীদের যৌক্তিক দাবি আদায়ে প্রায় দেড় মাস ধরে লাগাতার আন্দোলন করে আসছেন শিক্ষার্থীরা। কিন্তু বিশ্ববিদ্যালয় প্রশাসন এখনো কোনো কার্যকর পদক্ষেপ নিতে পারেনি। তাই দাবি আদায়ে শান্তিপূর্ণভাবে কর্মসূচি চালিয়ে যাবেন তাঁরা।
বিশ্ববিদ্যালয়ের প্রক্টর অশোক কুমার সাহা বলেন, আন্দোলনরত শিক্ষার্থীদের অবস্থান কর্মসূচির কারণে ক্যাম্পাসের অন্য শিক্ষার্থীরা ঢুকতে পারেননি। এ কারণে কোনো বিভাগেই আজ ক্লাস কিংবা পরীক্ষা অনুষ্ঠিত হয়নি।
