
জাহাঙ্গীরনগর বিশ্ববিদ্যালয়ের ২০১৬-১৭ শিক্ষাবর্ষে স্নাতক (সম্মান) প্রথম বর্ষের ভর্তি পরীক্ষায় একটি অনুষদের ফল প্রকাশে যান্ত্রিক ত্রুটি ছিল। এর ফলে ভোগান্তি পোহাতে হয়েছে পরীক্ষার্থীদের। গতকাল রোববার একজন পরীক্ষার্থী মৌখিক পরীক্ষা দিতে এসে দেখেন, তালিকায় তাঁর নাম নেই।ওই পরীক্ষার্থীর নাম সামিয়া আখতার। গত ২২ নভেম্বর অনুষ্ঠিত আইন অনুষদের (সি ইউনিট) ভর্তি পরীক্ষায় অংশ নিয়েছিলেন তিনি। তিনি অভিযোগ করেন, ওই দিন সন্ধ্যায় বিশ্ববিদ্যালয়ের ওয়েবসাইটের সার্চ অপশনে গিয়ে নিজের ফলাফল খোঁজেন তিনি। সেখানে তিনি দেখতে পান, ভর্তি পরীক্ষার মেধাতালিকায় তাঁর অবস্থান ২৫৬তম। কিন্তু গতকাল মৌখিক পরীক্ষা দিতে এসে দেখেন, মেধাতালিকায় তাঁর নাম, রোল নম্বর—কিছুই নেই।কিছুদিন আগে একই রকম অভিযোগ করেন একজন অভিভাবক। তিনি জানান, তাঁর ছোট বোন অনিকা ফারিহা আইন অনুষদে ভর্তি পরীক্ষা দিয়েছেন। পরীক্ষার পর সন্ধ্যায় ওয়েবসাইটের সার্চ অপশনে গিয়ে জানতে পারেন, মেধাতালিকায় তাঁর বোনের অবস্থান ৯৭তম। এরপর ওয়েবসাইটে পিডিএফ আকারে যে মেধাতালিকা প্রকাশ করা হয়, সেখানে তাঁর বোনের রোল নম্বর পাওয়া যায়নি। ঠিক একই রকম অভিযোগ আরও দুজন অভিভাবকের।এ বিষয়ে উপ-রেজিস্ট্রার (শিক্ষা) মোহাম্মদ আলী বলেন, ‘যান্ত্রিক ত্রুটি ছিল। বিষয়টি আমরা জানার পরই সার্চ অপশন বন্ধ করে দিই। পিডিএফে যে ফলাফল আছে, সেটাই চূড়ান্ত।’এ বছর ভর্তি পরীক্ষার আবেদন গ্রহণ, ফল প্রকাশসহ অন্যান্য কারিগরি কাজ করেছে বিশ্ববিদ্যালয়ের ইনস্টিটিউট অব ইনফরমেশন টেকনোলজি।এ বিষয়ে যোগাযোগ করা হলে ইনস্টিটিউট অব ইনফরমেশন টেকনোলজির পরিচালক (ভারপ্রাপ্ত) কে এম আককাছ আলী বলেন, ‘আমাদের ত্রুটি ছিল। কিন্তু পিডিএফ আকারের ফলাফলই চূড়ান্ত। ওয়েবসাইটে উল্লেখ করা আটটি ফোন নম্বরেই এ বিষয়ে অনেক ফোন এসেছে। আমরা জবাব দিয়েছি।’
