
একুশে বইমেলা আসে। মাস শেষে আবার চলেও যায়। নতুন কী!আচ্ছা, শেষের দিনগুলোতে কি ঘড়ির কাঁটা একটু দ্রুততালে চলছে? নবীন বসন্তের দিনগুলোর মেয়াদ ২৪ ঘণ্টা থেকে কমে কুড়িতে নেমে গেছে? বেলা তিনটা থেকে রাত সাড়ে আটটা—এই সাড়ে পাঁচ ঘণ্টা সময় কি চেপে বসেছে দ্রুতগামী বৈদ্যুতিক রেলগাড়িতে?শেষ মুহূর্তে ব্যস্ততা, ঘড়ির কাঁটা দ্রুত ঘোরার বিষয়টি লেখক, পাঠক, প্রকাশক এবং সম্ভবত মেলার অন্যতম অভিভাবক সংস্কৃতিমন্ত্রী আসাদুজ্জামান নূরকেও ভাবিয়েছে। লেখক, প্রকাশক, পাঠকদের আবদার মেনে তিনি জানান, ২৮ ফেব্রুয়ারি মঙ্গলবার মেলার দ্বার খুলবে বেলা ১১টায়। চলবে সারা দিন।যাঁরা নতুন বইয়ের তালিকা করে বসে আছেন, তাঁরা আজ বেলা ১১টায় চলে আসতে পারেন ঐতিহাসিক সোহরাওয়ার্দী উদ্যানে। দেশসেরা প্রকাশনা প্রতিষ্ঠানগুলো তাদের নতুন-পুরোনো বইয়ের পসরা সাজিয়েছে এখানেই।কাল সোমবার মেলার ২৭তম বিকেল, সন্ধ্যাটা ছিল দারুণ ব্যস্ত। সন্ধ্যার দিকে একটা সময় চিত্রটা এমন ছিল যে মনে হয়েছে সাপ্তাহিক ছুটির দিন এখন সোমবার। অবশ্য দিনটি যে কার্যদিবস ছিল, তা বেলা তিনটায় প্রবেশপথে লাইনে থাকা স্কুল, কলেজ, স্কাউটসের ইউনিফর্ম গায়ে সবুজ প্রাণগুলো জানান দিয়েছে। জানান দিয়েছে সন্ধ্যায় অফিস ফেরত ক্লান্ত মানুষের মুখ—কাজ শেষে বাসা নয়, গন্তব্য হয়েছিল যাঁদের বইমেলা।নতুনের কেতন উড়ছে মেলায়এ নিয়ে হয়তো কারও দ্বিমত থাকবে না, বইমেলায় নেতৃত্ব দেন প্রতিষ্ঠিত জ্যেষ্ঠ লেখকেরা। প্রতিষ্ঠিত লেখকদের ব্যস্ততার পাশাপাশি নবীন, যশপ্রার্থী লেখকদের কাছে মেলা হয়ে উঠেছে পরিচিতি লাভের বড় মাধ্যম। একুশে বইমেলা তিন দশক ধরে এই কাজ করে আসছে।বাণিজ্যে বসতে লক্ষ্মী—আর এই কারণেই প্রকাশকেরা প্রতিষ্ঠিত লেখকের বই ছাপান বেশি। তবে নবীন এবং পরিচিতি নেই এমন লেখকের বই প্রকাশের সংখ্যাটাও নেহাত কম নয়। এই লেখকেরা নিয়মিত মেলায় আসছেন। নতুনদের বই কেমন বিক্রি হয়? প্রশ্নটা ছিল সময় প্রকাশনের কর্ণধার ফরিদ আহমেদের কাছে। তাঁর তথ্য, পাঠকেরা হুমড়ি খেয়ে পড়ে না। তবে পরিচিত, আবার নেহাত ভালোবাসার টানে খোঁজে নতুনদের বই। আবার বিজ্ঞাপন, সামাজিক যোগাযোগ, এফএম রেডিওর মতো মাধ্যমগুলোতে প্রচারের কারণে একশ্রেণির পাঠক আগ্রহ দেখায় নবীনদের বইয়ের প্রতি। সময় প্রকাশনের আনা তরুণ লেখক মাসউদ আহমাদের রূপচানের আশ্চর্য কান্না বইটির প্রতি পাঠকদের আগ্রহ উল্লেখ করার মতো। অনন্যা প্রকাশনীর মুনিরুল হক জানান, তাঁর প্রতিষ্ঠানে জনপ্রিয় লেখক ইমদাদুল হক মিলনের বইয়ের সংখ্যা বেশি। চলেও বেশি। কিন্তু খুব বেশি পরিচিতি নেই, এমন একজন লেখক ড. নাসরীন জেবিনের লেখা মোহিনীর জন্য, সাধের পালকে পূর্ণিমার চাঁদ বই দুটির অবাক করার মতো চাহিদা পাঠকদের কাছে। অনেকে প্রশংসাও করেছেন। গত বছরও এই লেখকের বই ভালো চলেছে। আগামী প্রকাশনীর ওসমান গনিও তাঁদের প্রকাশিত কয়েকজন তরুণ লেখকের প্রশংসা করলেন। সৈয়দ জাহিদ হাসানের লেখা লালন বিতর্ক ও পৌরাণিক প্রেম বই দুটি দেখিয়ে বললেন, ‘দারুণ গবেষণামূলক বইগুলো। হুমায়ুন আজাদ স্যারের সরাসরি ছাত্র।’ জানালেন, এই দুটি বই বিক্রিও হচ্ছে ভালো। একই ঘটনা ঘটেছে মৌলি আজাদের লেখা রক্তজবাদের কেউ ভালোবাসেনি বইয়ের ক্ষেত্রে।রাজীব হাসান বয়সে নবীন লেখক। প্রথমা প্রকাশনে অনেক বড় বড় লেখকের নতুন বই আছে। সেই ভিড়ে রাজীব হাসানের হরিপদ ও গেলিয়েন বিক্রির তালিকার ওপরের দিকে আছে। এখন চলছে বইটির তৃতীয় মুদ্রণ। চৈতন্য প্রকাশনীর সামনে প্রায় প্রতিদিনই দেখা যায় তরুণ লেখক মামুন মিজানুর রহমানকে। এই প্রতিষ্ঠানের কর্মী জানালেন, এই তরুণের বই হেসে হেসে ডুবেছিল চাঁদ নিয়মিতভাবে টুকটাক বিক্রি হচ্ছে। এই প্রতিষ্ঠানের কাছাকাছি সূচিপত্রের স্টল। এই প্রকাশনার থিম বইয়ের তালিকা দেখে একটু ভাবনায় পড়তে হলো। জাকারিয়া পলাশের কাশ্মীর: ইতিহাস ও রাজনীতি বইটি থিম বই হিসেবে নির্বাচন করেছে প্রতিষ্ঠানটি। অথচ লেখক হিসেবে এই তরুণের তেমন পরিচিতি নেই। বইটি সম্পর্কে প্রকাশক সূচিপত্র প্রকাশনীর স্বত্বাধিকারী সাঈদ বারী বললেন, ‘আমাদের প্রকাশনী সাধারণত প্রতিবছরই মেলায় একটি বইকে “থিম বই” হিসেবে প্রচার করে। এর মাধ্যমে মূলত আমরা পাঠকদের একটি বার্তা দিতে চাই যে এটি একটি অবশ্যপাঠ্য বই। এর ওপর আলোচনা হওয়া উচিত। আমরা মনে করি, বইটি আলোচ্য বিষয়ের ওপর মতামত তৈরিতে ব্যাপক ভূমিকা রাখতে সক্ষম হবে।’ একজন তরুণ লেখকের জন্য প্রতিষ্ঠিত একজন প্রকাশকের এমন মন্তব্য নিশ্চয় আশা জাগাবে। সাহস পাবলিকেশনস থেকে আসা নাইস নূরের জেবার প্রিয় বারবি ডল শিশুতোষ গল্পগ্রন্থটির প্রতি আগ্রহ দেখিয়েছে পাঠক।একাডেমির সমন্বয় ও জনসংযোগ উপবিভাগ থেকে প্রাপ্ত তথ্য অনুযায়ী, গতকাল নতুন বই এসেছে ১৫৫টি এবং ৪০টি নতুন বইয়ের মোড়ক উন্মোচন করা হয়। মেলায় প্রথমা প্রকাশন এনেছে শামসুল হকের মানুষ কী করে গুনতে শিখল, রকিব হাসানের হাতকাটা ভূত। কথা প্রকাশন এনেছে সৈয়দ মোহাম্মদ শাহেদের নতুন চর্যাপদ, ইসহাক হাফিজের শেষ জিজ্ঞাসা। বাংলা একাডেমি এনেছে আবুল হাসনাত সম্পাদিত শামসুর রাহমান রচনাবলী, সময় প্রকাশন এনেছে আসাদুজ্জামান নূরের বেলা অবেলা সারাবেলা, বেঙ্গল পাবলিকেশন্স এনেছে আহমাদ মোস্তফা কামালের সবচেয়ে সুন্দর করুণ। অন্যপ্রকাশ এনেছে পিয়াস মজিদের স্মৃতিসত্তার সৈয়দ হক। বিজয় প্রকাশ এনেছে মোহাম্মদ আবু সেলিমের দেখা আমার এক পলকে।গ্রন্থমেলায় হুমায়ুন আজাদকে স্মরণবিকেলে বহুমাত্রিক লেখক হুমায়ুন আজাদের ওপর মৌলবাদী চক্রের সন্ত্রাসী হামলার বার্ষিকীতে তাঁকে স্মরণ করা হয়। লেখক-পাঠক-প্রকাশক ফোরামের উদ্যোগে আয়োজিত এ সভায় মূল বক্তব্য দেন বাংলা একাডেমির মহাপরিচালক শামসুজ্জামান খান। আরও বক্তব্য দেন অধ্যাপক মুহম্মদ সামাদ, মাজহারুল ইসলাম, সুভাষ সিংহ রায়, আসলাম সানী, মারুফ রসূল প্রমুখ। সভাপতিত্ব করেন আগামী প্রকাশনীর স্বত্বাধিকারী ওসমান গনি।আজ সন্ধ্যায় সমাপনী অনুষ্ঠান আজ মেলার মূল মঞ্চে অনুষ্ঠিত হবে বাংলা একাডেমি আয়োজিত অমর একুশে গ্রন্থমেলার সমাপনী অনুষ্ঠান। সন্ধ্যা সাড়ে ছয়টায় শুভেচ্ছা বক্তব্য দেবেন একাডেমির মহাপরিচালক শামসুজ্জামান খান। গ্রন্থমেলার প্রতিবেদন উপস্থাপন করবেন সদস্যসচিব জালাল আহমেদ। প্রধান অতিথি থাকবেন সংস্কৃতিমন্ত্রী আসাদুজ্জামান নূর। সভাপতিত্ব করবেন ইমেরিটাস অধ্যাপক রফিকুল ইসলাম। সমাপনী অনুষ্ঠানে বাংলা একাডেমি পরিচালিত বিভিন্ন পুরস্কার দেওয়া হবে।
