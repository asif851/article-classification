
ট্রান্সপারেন্সি ইন্টারন্যাশনাল বাংলাদেশের (টিআইবি) বোর্ড অব ট্রাস্টিজ বলেছে, ‘পার্লামেন্ট ওয়াচ’ শীর্ষক গবেষণার একমাত্র উদ্দেশ্য জাতীয় সংসদের কার্যকারিতা বাড়াতে গঠনমূলক অবদানের মাধ্যমে সংসদের সম্মান ও মর্যাদা উন্নত করায় অনুঘটকের ভূমিকা পালন করা।গতকাল বুধবার টিআইবির বোর্ড অব ট্রাস্টিজের চেয়ারপারসন সুলতানা কামাল স্বাক্ষরিত সংবাদ বিজ্ঞপ্তিতে এ কথা বলা হয়। বিজ্ঞপ্তিতে গত ২৫ অক্টোবর ‘পার্লামেন্ট ওয়াচ’ শীর্ষক গবেষণা প্রতিবেদন প্রকাশের পর সংসদে ৯ নভেম্বরের আলোচনা ও বিভিন্ন প্রতিক্রিয়ার পরিপ্রেক্ষিতে টিআইবির বোর্ড অব ট্রাস্টিজ তাদের অবস্থান তুলে ধরে।বিজ্ঞপ্তিতে বলা হয়, বোর্ড দৃঢ়ভাবে বিশ্বাস করে যে বরাবরের মতো এবারের ‘পার্লামেন্ট ওয়াচ’ শীর্ষক প্রতিবেদন সম্পূর্ণ বস্তুনিষ্ঠ, তথ্যনির্ভর ও গবেষণাপ্রসূত, যা জাতীয় সংসদ সচিবালয়, সংসদে প্রত্যক্ষ পর্যবেক্ষণ ও বাংলাদেশ টেলিভিশনে (বিটিভি) প্রচারিত সরাসরি সম্প্রচার থেকে পাওয়া। এ গবেষণা প্রতিবেদনে বাস্তব অবস্থার প্রতিফলন ঘটেছে। তবে প্রতিবেদনের কোনো অংশ বা নির্বাহী পরিচালকের কোনো বক্তব্যে যদি কোনো সম্মানিত সংসদ সদস্য আহত হয়ে থাকেন, তাহলে তা কেবলই ভুল-বোঝাবুঝির কারণে হয়েছে।বিজ্ঞপ্তিতে টিআইবির বোর্ড অব ট্রাস্টিজ আরও বলেছে, জাতীয় সংসদের প্রাতিষ্ঠানিক মর্যাদা বিন্দুমাত্র ক্ষুণ্নœকরা টিআইবির উদ্দেশ্য নয়। বরং সংসদের প্রতি প্রজাতন্ত্রের সকল ক্ষমতার মালিক জনগণের প্রত্যাশা পূরণ, আস্থা ও সম্মান উত্তরোত্তর বৃদ্ধি পাবে—এই উদ্দেশ্যেই ওই গবেষণা ও অ্যাডভোকেসি পরিচালিত হয়।
