
জুলহাজ মান্নান ও মাহবুব তনয়কে হত্যার দায় স্বীকার করেছে আল-কায়েদা ভারতীয় উপমহাদেশের (একিউআইএস) কথিত বাংলাদেশ শাখা ‘আনসার আল ইসলাম’। আজ বেলা দেড়টার দিকে আনসার আল ইসলামের নামে খোলা টুইটার অ্যাকাউন্ট থেকে এই দায় স্বীকারের বার্তা প্রচার করা হয়। বাংলা ও ইংরেজিতে দেওয়া টুইট বার্তায় আনসার আল ইসলামের ‘দুঃসাহসী মুজাহিদীনরা’ সমকামীদের গুপ্ত সংগঠন ‘রূপবান’–এর পরিচালক জুলহাজ মান্নান ও তাঁর বন্ধু সামির মাহবুব তনয়কে হত্যা করেছে।প্রসঙ্গত, ‘রূপবান’ কোনো গুপ্ত সংগঠন নয়, এটা মূলত সমকামীদের অধিকার–বিষয়ক একটি সাময়িকী। এটি ২০১৪ সালের জানুয়ারিতে প্রথম বের হয়। এরপর মাত্র একটি সংখ্যা বের হয়েছিল। জুলহাজ ছিলেন এই সাময়িকীর একজন সম্পাদক।জুলহাজ ও তাঁর বন্ধু তয়নকে গতকাল সোমবার সন্ধ্যায় রাজধানীর কলাবাগানের বাসায় ঢুকে দুর্বৃত্তরা কুপিয়ে হত্যা করে।
