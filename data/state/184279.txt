
না-ফেরার দেশে চলে গেলেন পুরোধা বর্ষীয়ান রাজনীতিক অজয় রায়। তাঁর ইচ্ছা অনুযায়ী তিনি মিশে থাকবেন এই বাংলার মাটির সঙ্গে। সাম্প্রদায়িকতা ও জঙ্গিবাদবিরোধী মঞ্চের সমন্বয়ক এবং দেশের প্রগতিশীল গণতান্ত্রিক আন্দোলনের অন্যতম এই পুরোধা আজ সোমবার ভোর সাড়ে পাঁচটার দিকে ধানমন্ডিতে নিজের বাসায় মারা যান। বর্তমানে তাঁর মরদেহ বারডেম হাসপাতালের মর্গে রাখা হয়েছে।৮৮ বছর বয়সী এই রাজনীতিবিদ সাম্প্রদায়িকতা ও জঙ্গিবাদবিরোধী মঞ্চের সমন্বয়ক ও সম্মিলিত সামাজিক আন্দোলনের সভাপতি হিসেবে দায়িত্ব পালন করছিলেন।ঐক্য ন্যাপের সভাপতি পঙ্কজ ভট্টাচার্য প্রথম আলোকে বলেন, অনেক দিন ধরেই অসুস্থ ছিলেন অজয় রায়। গত সপ্তাহে ইব্রাহিম কার্ডিয়াক হাসপাতাল থেকে তাঁকে বাসায় নিয়ে যাওয়া হয়। আজ সকাল সাড়ে আটটায় স্বাস্থ্য পরীক্ষার জন্য হাসপাতালে আনার কথা ছিল। ভোর সাড়ে পাঁচটার দিকে তাঁর শ্বাস বন্ধ হয়ে যায়। এরপরও তাঁকে হাসপাতালে নিয়ে আসা হয়। সেখানকার চিকিৎসক পরীক্ষা করে তাঁকে মৃত ঘোষণা করেন।পঙ্কজ ভট্টাচার্য বলেন, আগামী বুধবার কেন্দ্রীয় শহীদ মিনারে অজয় রায়ের প্রতি নাগরিক শ্রদ্ধাঞ্জলি জানানো হবে। সেখানে সকাল ১০টা থেকে বেলা ১১টা পর্যন্ত বর্ষীয়ান এই রাজনীতিকের মরদেহ রাখা হবে। মৃত্যুর সময় পাশে ছিলেন তাঁর স্ত্রী জয়ন্তী রায়। তাঁর দুই মেয়ে ও এক ছেলে। তাঁরা যুক্তরাষ্ট্র ও জার্মানিতে থাকেন। তাঁদের মধ্যে দুজন ফিরলেই বাবার শেষকৃত্য সম্পন্ন হবে।পরিবারের সদস্যদের অজয় রায় বলে গেছেন, মৃত্যুর পর তিনি এই বাংলার মাটির সঙ্গে মিশে থাকতে চান। তাই তাঁর মরদেহ দাহ না করে সমাধিস্থ করা হবে। নাগরিক শ্রদ্ধাঞ্জলির পর তাঁর মরদেহ গ্রামের বাড়ি কিশোরগঞ্জের কটিয়াদীতে নিয়ে যাওয়া হবে। সেখানেই তাঁকে সমাধিস্থ করা হবে।অজয় রায় নিউমোনিয়া, কিডনি, হৃদ্‌রোগসহ নানা জটিলতায় ভুগছিলেন।
