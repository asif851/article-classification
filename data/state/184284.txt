
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, ঢাকা উত্তর সিটি করপোরেশন নির্বাচনে জনগণের কাছে গ্রহণযোগ্য ব্যক্তিকে মেয়র প্রার্থী হিসেবে মনোনয়ন দেওয়া হবে। তবে দলের প্রার্থী মনোনয়ন দেওয়া হবে আনুষ্ঠানিকভাবে।
আজ মঙ্গলবার বিকেলে ঢাকার ধানমন্ডি রাসেল স্কয়ারে দুস্থ ব্যক্তিদের মধ্যে কম্বল বিতরণের সময় ওবায়দুল কাদের এ মন্তব্য করেন। বিজয় দিবস উপলক্ষে আওয়ামী লীগের ত্রাণ ও সমাজকল্যাণ উপকমিটি কম্বল বিতরণ অনুষ্ঠানের আয়োজন করে।
ওবায়দুল কাদের ব‌লেন, ‘নির্বাচনের শিডিউল ঘোষণার আগে আমরা তো অফিশিয়ালি বলতে পারি না। শিডিউল ঘোষণা হোক তারপরে আমরা বলব। আমাদের নেত্রী হয়তোবা কাউকে কাজ করতে বলতে পারেন। নেত্রী এটা অবশ্যই বলতে পারেন। তিনি হয়তোবা কাউকে পছন্দ করে কাজ করার জন্য বলতে পারেন।’
প্রার্থী সম্পর্কে ওবায়দুল কাদের বলেন, নির্বাচনে বাজারটা পরীক্ষা করে দেখা হচ্ছে। প্রার্থীকে ঘিরে মানুষের আশা-আকাঙ্ক্ষার বিষয়টি কেমন, তাঁকে ঘিরে প্রত্যাশাটা কেমন এবং প্রার্থীর মনোনয়ন ঘিরে তিনি নিজেকে কতটুকু খাপ খাইয়ে নিতে পারছেন—এসব বিষয় এখন দেখা হচ্ছে।
এ সময় সাংবাদিকের এক প্রশ্নের জবাবে সেতুমন্ত্রী ওবায়দুল কাদের বলেন, জনগণের কাছে দলের মেয়র প্রার্থীর গ্রহণযোগ্যতা কতটা আছে, সেটাও দল দেখছে। গ্রহণযোগ্যতার বিষয়টি বিবেচনা করে প্রধানমন্ত্রী এ রকম একজনকে কাজ করতে বলেছেন।
বিএনপির চেয়ারপারসন খালেদা জিয়ার আদালতে হাজিরা প্রসঙ্গে ওবায়দুল কাদের বলেন, খালেদা জিয়ার আদালতে যাওয়া মানেই তাঁর দলের লোকেরা পুলিশকে উসকানি দেয়। তিনি বলেন, ‘আদালত থেকে ফেরার সময় তাঁর নেতা-কর্মীরা রাস্তা বন্ধ করে বসে থাকেন। আর ইটপাটকেল নিক্ষেপ করে পুলিশকে উসকানি দেন। হাজিরা দেওয়ার দিন কোনো না কোনো ঘটনা ঘটেই। রাস্তা না হলে আদালতে আইনজীবীদের মধ্যে হাতাহাতির ঘটনা ঘটে।’
আওয়ামী লীগের যুগ্ম সাধারণ সম্পাদক জাহাঙ্গীর কবির নানক, দীপু মনি, দপ্তর সম্পাদক আবদুস সোবহান গোলাপ, ত্রাণ ও সমাজকল্যাণ সম্পাদক সুজিত রায় নন্দী প্রমুখ অনুষ্ঠানে উপস্থিত ছিলেন।
