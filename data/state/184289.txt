
গাজীপুর ও খুলনা সিটি করপোরেশন নির্বাচনে মেয়র পদে ১৭ জন মনোনয়নপ্রত্যাশী তাঁদের মনোনয়ন ফরম জমা দিয়েছেন। গাজীপুরে ১০ জন ও খুলনায় ৭ জন মেয়র প্রার্থী হিসেবে মনোনয়ন জমা দিয়েছেন।
আজ শনিবার মনোনয়ন ফরম জমা দেওয়ার শেষ দিনে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে মনোনয়ন ফরম জমা দেন প্রার্থীরা।
আওয়ামী লীগের দপ্তর সম্পাদক আবদুস সোবহান গোলাপ আজ শনিবার বিকেলে দলের ধানমন্ডির কার্যালয়ে সংবাদ সম্মেলন করেন। তিনি বলেন, আগামীকাল রোববার আওয়ামী লীগের সভানেত্রী ও প্রধানমন্ত্রী শেখ হাসিনার সভাপতিত্বে সন্ধ্যা সাতটায় গণভবনে মনোনয়ন বোর্ডের সভা অনুষ্ঠিত হবে। সেখানে মেয়র পদে মনোনয়নপ্রত্যাশীদের সাক্ষাৎকার অনুষ্ঠিত হবে। এরপর প্রার্থীর নাম চূড়ান্ত করবেন দলের সভানেত্রী।
এ ছাড়া গাজীপুর ও খুলনা সিটি করপোরেশন নির্বাচনে কাউন্সিলর পদের প্রার্থীদেরও তালিকা এসেছে বলে জানিয়েছেন আবদুস সোবহান গোলাপ। কাউন্সিলর পদে নৌকা প্রতীকে নির্বাচন করার সুযোগ না থাকলেও প্রার্থীদের ওপর দলের সমর্থন থাকে।
এদিকে ১৩টি ইউনিয়ন পরিষদ, ২টি পৌরসভা ও ১টি উপজেলা নির্বাচনের মনোনয়ন ফরমও দলের দপ্তরে জমা পড়েছে বলে জানানো হয়েছে।
গাজীপুর সিটি করপোরেশন নির্বাচনের মেয়র পদে মনোনয়ন জমা দিয়েছেন মহানগর আওয়ামী লীগের সভাপতি আজমতউল্লাহ খান, সাধারণ সম্পাদক জাহাঙ্গীর আলম, মহানগর যুবলীগের আহ্বায়ক কামরুল আহসান সরকার, মহানগর যুবলীগের যুগ্ম আহ্বায়ক সাইফুল ইসলাম, মো. মতিউর রহমান, সুমন আহমেদ শান্ত বাবু, কাজী আলিম উদ্দিন, আবদুর রউফ, মো. ওয়াজউদ্দিন মিয়া ও মো. শামসুল বারী।
খুলনা সিটি করপোরেশন নির্বাচনে মেয়র পদে মনোনয়ন ফরম জমা দিয়েছেন মহানগর আওয়ামী লীগের সহসভাপতি কাজী এনায়েত হোসেন, মহানগর যুবলীগের আহ্বায়ক সরদার আনিসুর রহমান, মো. সাইফুল ইসলাম, মো. শহীদুল হক, শেখ মোশাররফ হোসেন, শেখ সৈয়দ আলী এবং মো. আশরাফুল ইসলাম।
নির্বাচন কমিশনের (ইসি) তফসিল অনুযায়ী, আগামী ১৫ মে গাজীপুর ও খুলনা সিটি করপোরেশনে ভোট গ্রহণ অনুষ্ঠিত হবে। মনোনয়ন দাখিলের শেষ দিন ১২ এপ্রিল। মনোনয়ন যাচাই-বাছাই চলবে ১৫ ও ১৬ এপ্রিল পর্যন্ত। ২৩ এপ্রিল মনোনয়ন প্রত্যাহারের শেষ দিন।
