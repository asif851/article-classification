
নিষিদ্ধঘোষিত সংগঠন হিযবুত তাহ্‌রীরের সন্দেহভাজন চার কর্মীকে আটক করেছে র‌্যাপিড অ্যাকশন ব্যাটালিয়নের (র‌্যাব-৯) সদস্যরা। অাজ বুধবার দুপুরে সিলেটের আদালত ফটক থেকে তাদের আটক করা হয়।
সন্ধ্যায় যোগাযোগ করলে র‌্যাব-৯-এর মুখপাত্র (গণমাধ্যম) মেজর ফখরুল ইসলাম খান প্রথম আলোর কাছে বিষয়টির সত্যতা নিশ্চিত করেন। তিনি বলেন, জঙ্গি–সংশ্লিষ্টতার অভিযোগে চারজনকে আটক করা হয়েছে। তারা চারজনই নিষিদ্ধঘোষিত সংগঠন হিযবুত তাহ্‌রীরের সদস্য। জঙ্গি তৎপরতা অনুসন্ধানের স্বার্থে চারজনের পরিচয় গোপন রাখা হয়েছে বলে তিনি জানান।
আদালত–সংশ্লিষ্ট সূত্রের বরাত দিয়ে র‌্যাব জানায়, ২০১৪ সালে পুলিশের ওপর হিযবুত তাহ্‌রীরের হামলার ঘটনায় আদালতে চলমান একটি মামলার সাক্ষ্য গ্রহণের তারিখ ছিল আজ। সিলেটের অতিরিক্ত মহানগর দায়রা জজ আদালতে হাজিরা দিয়ে ফেরার সময় চারজনকে আদালতের ফটক থেকে আটক করা হয়।
আটক চারজনের মধ্যে একজন সিলেট কৃষি বিশ্ববিদ্যালয়ের সাবেক ছাত্র। তিনি সুনামগঞ্জের দিরাই পৌরসভার সাবেক এক ওয়ার্ড কাউন্সিলর ও আওয়ামী লীগ নেতার ছেলে। এ ব্যাপারে মুঠোফোনে যোগাযোগ করা হলে ছেলের বিষয়ে বাবা বলেন, হিযবুত তাহ্‌রীরের সদস্য হিসেবে তাঁর ছেলে গ্রেপ্তারের পর জামিনে মুক্তি পান। মামলায় আজ সাক্ষ্য দিতে আদালতে গিয়েছিলেন। আদালত থেকে বের হওয়ার সময় ছেলের সঙ্গে তিনিও ছিলেন। তাঁর ছেলেসহ চারজনকে আইনশৃঙ্খলা রক্ষাকারী বাহিনীর সদস্যরা নিয়ে যান।
