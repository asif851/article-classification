
প্রধানমন্ত্রী শেখ হাসিনা বলেছেন, মেগা প্রকল্পগুলো সম্পন্ন করতে আওয়ামী লীগের আরও এক মেয়াদ ক্ষমতায় থাকা প্রয়োজন। এ ছাড়া আওয়ামী লীগ সরকারের সময়েই এই সুবর্ণজয়ন্তী উদ্‌যাপিত হবে এবং দল ক্ষমতায় থেকে ক্ষুধা ও দারিদ্র্যমুক্ত দেশ গড়ে তুলবে।
আজ শনিবার বিকেলে গণভবনে অনুষ্ঠিত দলের কেন্দ্রীয় কার্যনির্বাহী কমিটির বৈঠকে সূচনা বক্তব্যে আওয়ামী লীগের সভাপতি ও প্রধানমন্ত্রী শেখ হাসিনা এ কথা বলেন।
প্রধানমন্ত্রী বলেন, ‘বাংলাদেশকে একটি উন্নত ও সমৃদ্ধিশালী দেশ হিসেবে প্রতিষ্ঠা করতে আমরা বিভিন্ন সেক্টরে মেগা প্রকল্প গ্রহণ করেছি। এসব প্রকল্প সম্পন্ন করার জন্য আরও এক মেয়াদ আওয়ামী লীগের ক্ষমতায় থাকা প্রয়োজন।’ তিনি বলেন, তাঁর দল ক্ষমতায় থাকলে জনগণের উন্নয়ন হবে এবং ক্ষমতার ধারাবাহিকতা বজায় থাকবে।
শেখ হাসিনা বলেন, বাংলাদেশ ২০২১ সালে স্বাধীনতার সুবর্ণজয়ন্তী উদ্‌যাপন করবে। আওয়ামী লীগ সরকারের সময়েই এই সুবর্ণজয়ন্তী উদ্‌যাপিত হবে এবং দল ক্ষমতায় থেকে ক্ষুধা ও দারিদ্র্যমুক্ত দেশ গড়ে তুলবে। সরকার হাওয়া ভবন খুলে ‘খাওয়া ভবন’ তৈরি করেনি বলে মন্তব্য করে প্রধানমন্ত্রী বলেন, ‘আমরা ইশতেহার হাতে নিয়ে বাজেট প্রণয়ন করি। এ বাজেট বাস্তবায়ন করতে পারলে ২০১৯ সালে আরও বড় আকারে বাজেট দেওয়া হবে।’
শেখ হাসিনা বলেন, দেশে এখন খাদ্যের অভাবে হাহাকার নেই। একসময় মঙ্গাপীড়িত এলাকায় এখন মঙ্গা নেই, দুর্ভিক্ষ নেই। মানুষ পেট ভরে খেতে পারে। বেকারত্বের হার কমে গেছে। দেশের আর্থসামাজিক উন্নয়ন দৃশ্যমান হয়েছে।
প্রধানমন্ত্রী শেখ হাসিনা বলেন, ২০২০ সালে জাতির পিতা বঙ্গবন্ধু শেখ মুজিবুর রহমানের জন্ম শতবার্ষিকীতে ১০ বছর মেয়াদি একটি দীর্ঘ পরিকল্পনা সম্পন্ন করা হবে। পরবর্তী আওয়ামী লীগ সরকারের সময়ে বঙ্গবন্ধুর জন্ম শতবার্ষিকী উদ্‌যাপিত হবে বলেও আশাবাদ ব্যক্ত করেন তিনি।
