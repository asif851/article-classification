
রাজধানীর শেওড়াপাড়ায় এক কলেজছাত্রীকে ধর্ষণ করা হয়েছে বলে অভিযোগ উঠেছে। আজ সকাল সাড়ে ১১টার দিকে ঘটনাটি ঘটে। আজ সন্ধ্যায় ওই তরুণীকে ঢাকা মেডিকেল কলেজ হাসপাতালের ওয়ানস্টপ ক্রাইসিস সেন্টারে (ওসিসি) ভর্তি করা হয়েছে।
ধর্ষণের শিকার হওয়া তরুণী ও মিরপুরে মডেল থানার উপপরিদর্শক (এসআই) কামাল হোসেনের সঙ্গে কথা বলে জানা গেছে, সকাল সাড়ে নয়টার দিকে মিরপুর এলাকার একটি কোচিং সেন্টারে ক্লাস করতে যান ওই তরুণী। এ সময় সাকিব নামে তাঁর এক বন্ধু তাঁকে পশ্চিম শেওড়াপাড়ার একটি বাসায় নিয়ে যান। ওই সময় বাসাটিতে শাওন নামে ওই ছাত্রীর আরেক বন্ধুসহ তিন-চারজন তরুণ ছিলেন। এরপর শাওন তাঁকে ধর্ষণ করেন। অন্যরা মেয়েটির ভিডিওচিত্র ধারণ করেন। পরে ভিডিওচিত্র ইন্টারনেটে ছেড়ে দেওয়ার হুমকি দিয়ে মেয়েটির কাছে টাকা দাবি করেন শাওন। ওই ছাত্রী টাকা এনে দেওয়ার কথা বলে বাসা থেকে বের হয়ে মিরপুর মডেল থানায় গিয়ে বিষয়টি পুলিশকে জানান। পুলিশ ঘটনাস্থলে গিয়ে রকি, সোহেল ও আরেক যুবককে আটক করে। তবে মূল অভিযুক্ত শাওন পালিয়ে গেছেন।
