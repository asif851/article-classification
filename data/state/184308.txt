
নেত্রকোনার দুর্গাপুর উপজেলায় ‘আমার দেখা একুশ, ১৯৫২ ও মফস্বলে ভাষা আন্দোলন’ নিয়ে স্মৃতিচারণা ও আলোচনা হয়েছে। গত মঙ্গলবার রাত পৌনে আটটার দিকে পৌর শহরের নাজিরপুর মোড় এলাকায় দুর্গাপুর প্রেসক্লাব মিলনায়তনে এর আয়োজন করা হয়। স্থানীয় সামাজিক ও সাংস্কৃতিক সংগঠন জলসিঁড়ি ও সাহচর্য পাঠচক্র ওই অনুষ্ঠানের আয়োজন করে। এতে স্কুল-কলেজের শিক্ষার্থী ছাড়াও নানা শ্রেণি-পেশার মানুষ অংশ নেন। আয়োজক সংগঠনের সভাপতি দীপক সরকার অনুষ্ঠানটি পরিচালনা ও আইনজীবী মানেশ সাহা অনুষ্ঠানে সভাপতিত্ব করেন। এতে নিজেদের দেখা ভাষা আন্দোলনের দিনগুলি নিয়ে স্মৃতিচারণা করেন ব্রিটিশবিরোধী আন্দোলনের নেতা দুর্গাপ্রসাদ তেওয়ারী, গবেষক রেভারেল মনীন্দ্র নাথ মারাক ও কবি আবুল বাশার। 
