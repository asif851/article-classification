
‘বাংলার সাহিত্য বাঙালির সাহিত্য’ প্রতিপাদ্য সামনে রেখে রাজশাহী বিশ্ববিদ্যালয়ে গত শুক্রবার শেষ হয়েছে দুই দিনব্যাপী নিরিখ সাহিত্য সম্মেলন। সম্মেলনের দুই দিনে ১৩টি অধিবেশনে প্রায় ৪৭টি প্রবন্ধ উপস্থাপিত হয়। বাংলাদেশ ও ভারত থেকে শতাধিক কবি-সাহিত্যিক, ভাষাবিদ ও গবেষক এ সম্মেলনে অংশ নেন।শুক্রবার সকাল নয়টায় অধ্যাপক খালেদ হোসাইনের সভাপতিত্বে ‘কথাসাহিত্য-২’ অধিবেশনের মধ্য দিয়ে শুরু হয় দ্বিতীয় দিনের অনুষ্ঠান। এ অধিবেশনে পাঁচটি প্রবন্ধ উপস্থাপিত হয়। সকাল ১০টায় অনুষ্ঠিত হয় গান ও নৃত্য নিয়ে অধিবেশন। এতে নাসির আহমেদের সভাপতিত্বে উত্থাপিত হয় তিনটি প্রবন্ধ। তৃতীয় অধিবেশনে মামুন হুসাইনের সভাপতিত্বে ‘ঈশানকোণ’ শীর্ষক সভায় পঠিত হয় পাঁচটি প্রবন্ধ। ‘উত্তরাধুনিকতা’ শীর্ষক অধিবেশনে সভাপতিত্ব করেন অধ্যাপক সনৎকুমার সাহা এবং প্রবন্ধ উপস্থাপন করেন আবদুল্লাহ আল মামুন ও মামুনুর রশীদ। ‘নারী’ বিষয়ক অধিবেশনে সভাপতিত্ব করেন কথাসাহিত্যিক হাসান আজিজুল হক। সেখানে উপস্থাপিত হয় চারটি প্রবন্ধ। দিনের শেষ অধিবেশন অনুষ্ঠিত হয় ‘ক্ষমতা ও রাজনীতি’ নিয়ে। সব কটি অধিবেশন হয় শহীদ সুখরঞ্জন সমাদ্দার ছাত্র-শিক্ষক সাংস্কৃতিক কেন্দ্র মিলনায়তনে।
 
