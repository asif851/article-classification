
 
বিএনপির মহাসচিব মির্জা ফখরুল ইসলাম আলমগীর বলেছেন, বর্তমান সরকার শ্রমিকবান্ধব নয়। শ্রমিকের ন্যায্য অধিকার আদায়ে জনগণের সরকার প্রতিষ্ঠা করতে হবে। এ জন্য সবাইকে ঐক্যবদ্ধ হতে হবে। মহান মে দিবস উপলক্ষে আজ সোমবার সকালে রাজধানীতে বিএনপির শ্রমিক সংগঠন জাতীয়তাবাদী শ্রমিক দল আয়োজিত শোভাযাত্রার আগে মির্জা ফখরুল এসব কথা বলেন।নয়াপল্টনে বিএনপির কেন্দ্রীয় কার্যালয়ের সামনে থেকে শোভাযাত্রাটি বের হয়।শোভাযাত্রার আগে দেওয়া বক্তব্যে মির্জা ফখরুল দাবি করেন, সারা দেশে শ্রমিকেরা ন্যায্য অধিকার পাচ্ছেন না। সংগঠন করায় শ্রমিকদের নির্যাতন করা হচ্ছে।সম্প্রতি চট্টগ্রামে আওয়ামী লীগের সাধারণ সম্পাদক ওবায়দুল কাদেরের দেওয়া একটি বক্তব্যের প্রসঙ্গ টেনে মির্জা ফখরুল বলেন, ওই বক্তব্যে প্রমাণ হয়, নিজেদের অবৈধ টাকাপয়সা বাঁচাতে যেভাবেই হোক আওয়ামী লীগ ক্ষমতায় থাকতে চায়। অবৈধ আয় রক্ষার জন্য যা প্রয়োজন, তারা তা–ই করছে। দেশের জনগণ এটা কখনোই মেনে নেব না।
গত শনিবার চট্টগ্রাম নগর আওয়ামী লীগের প্রতিনিধি সভায় নেতা-কর্মীদের সতর্ক করে ওবায়দুল কাদের বলেন, ক্ষমতা বেশি দিন থাকে না। তাই ক্ষমতার অপব্যবহার করবেন না। আওয়ামী লীগ ক্ষমতায় না থাকলে টাকাপয়সা নিয়ে পালাতে হবে।  মে দিবস উপলক্ষে শ্রমিক দলকে রাজধানীতে সমাবেশ করার অনুমতি না দেওয়ার সিদ্ধান্তের নিন্দা জানান বিএনপির মহাসচিব।
শোভাযাত্রার আগে বক্তব্য দেন বিএনপির স্থায়ী কমিটির সদস্য নজরুল ইসলাম খান, শ্রমিক দলের সভাপতি আনোয়ার হোসাইন প্রমুখ।
 
