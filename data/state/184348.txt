
সুপ্রিম কোর্ট আইনজীবী সমিতির নেতাদের দাবির পরিপ্রেক্ষিতে হাইকোর্ট বিভাগের দৈনন্দিন কার্যতালিকা আরও তিন মাস কাগজে ছাপানো হবে।
আজ সোমবার সকালে সুপ্রিম কোর্টের অতিরিক্ত রেজিস্ট্রার সাব্বির ফয়েজ প্রথম আলোকে এ তথ্যের সত্যতা নিশ্চিত করেছেন।
সাব্বির ফয়েজ বলেন, সুপ্রিম কোর্টে আইনজীবী সমিতির নবনির্বাচিত কমিটির নেতারা প্রধান বিচারপতি সুরেন্দ্র কুমার সিনহার সঙ্গে সাক্ষাৎ করেছেন। সেখানে কমিটির নেতারা কাগজেও হাইকোর্ট বিভাগের কার্যতালিকা ছাপার বিষয়টি অব্যাহত রাখার দাবি জানান। এর পরিপ্রেক্ষিতে আরও তিন মাস কাগজেও দৈনিক কার্যতালিকা ছাপা হবে।
গত ২৮ জানুয়ারি সংবাদ সম্মেলনে সুপ্রিম কোর্টের রেজিস্ট্রার জেনারেল সৈয়দ আমিনুল ইসলাম বলেন, আগামী ১ ফেব্রুয়ারি কাগজে দৈনন্দিন কার্যতালিকা প্রকাশ সম্পূর্ণ বন্ধ করে অনলাইনে তা চালু করা হবে। তখন আইনজীবীদের দাবির মুখে ১৪ দিন কাগজে ছাপানো কজলিস্টের মেয়াদ বাড়ানো হয়। এরপর আরেক দফা বাড়িয়ে ৩১ মার্চ পর্যন্ত সময় নির্ধারণ করা হয়। পূর্বঘোষণা অনুযায়ী, গতকাল রোববার কাগজে দৈনন্দিন কার্যতালিকা ছাপা হয়নি। এ বিষয়ে সুপ্রিম কোর্টের রেজিস্ট্রার জেনারেল সৈয়দ আমিনুল ইসলাম প্রথম আলোকে বলেন, অনলাইনে দৈনন্দিন কার্যতালিকা দেওয়া হয়েছে। কাগজের কার্যতালিকা ছাপানো হয়নি।
আরও জানতে পড়ুনহাইকোর্টে কাগজের কার্যতালিকা অব্যাহত রাখার দাবি
