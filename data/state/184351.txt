
মৌলভীবাজারের রাজনগর উপজেলার রাজনগর সদর ইউনিয়নের ভুজবল গ্রামে আগুনে পুড়ে মা রোকেয়া বেগম (৫০) ও মেয়ে কলেজছাত্রী শাহিনা বেগম (২৪) মারা গেছেন। গতকাল বুধবার দিবাগত রাত সোয়া দুইটার দিকে বৈদ্যুতিক শর্টসার্কিট থেকে এ আগুন লাগার ঘটনা ঘটে।
এ ঘটনায় আহত হয়েছেন রোকেয়া বেগমের ছেলে মুন্না আজিজ (২২)। রোকেয়া বেগম ভুজবল গ্রামের মৃত ওয়াছির মিয়ার স্ত্রী।
পুলিশ ও স্থানীয় সূত্রে জানা গেছে, রোকেয়া বেগমের আধা পাকা ঘরে শর্টসার্কিট থেকে আগুন লাগে। আগুন লাগার পরই স্থানীয় লোকজন বাড়িতে ছুটে যায়। কিন্তু ঘরে ঢোকার কলাপসিবল গেট বন্ধ থাকায় তাৎক্ষণিকভাবে লোকজন ঘরের আগুন নেভাতে পারেনি। পরে পুলিশ ও ফায়ার ব্রিগেডের সদস্যরা ঘটনাস্থলে উপস্থিত হয়ে ঘণ্টা খানেক চেষ্টার পর আগুন নিয়ন্ত্রণ করেন। এতে ঘটনাস্থলেই রোকেয়া বেগমের মেয়ে শাহিনা বেগম মারা যান। তিনি মৌলভীবাজার সরকারি মহিলা কলেজের স্নাতক দ্বিতীয় বর্ষের শিক্ষার্থী ছিলেন। মা রোকেয়া বেগমকে সিলেট ওসমানী মেডিকেল কলেজ হাসপাতালে ভর্তি করা হয়। পরে রোকেয়া বেগমকে উন্নত চিকিৎসার জন্য ঢাকায় নেওয়ার পথে আজ বৃহস্পতিবার সকাল নয়টার দিকে মারা যান। ছেলে মুন্না আজিজকে ঢাকায় পাঠানো হয়েছে।
রাজনগর থানার ভারপ্রাপ্ত কর্মকর্তা (ওসি) শ্যামল বণিক দুজনের মৃত্যুর বিষয়টি নিশ্চিত করে আজ সকালে প্রথম আলোকে বলেন, মেয়ে ঘটনাস্থলেই মারা গেছেন। মা হাসপাতালে নেওয়ার পথে মারা যান। ছেলে ঢাকার পথে আছে। বৈদ্যুতিক শর্টসার্কিট থেকে এ আগুন লেগেছে।
