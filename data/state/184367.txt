
কক্সবাজারের টেকনাফে পৃথক দুই অভিযানে সাড়ে ছয় লাখ ইয়াবা বড়ি উদ্ধার করেছে বর্ডার গার্ড বাংলাদেশ (বিজিবি)। এর মধ্যে একটি অভিযানে পাচারকারীদের সঙ্গে বিজিবির গোলাগুলির ঘটনা ঘটে। এতে গুলিবিদ্ধ এক ব্যক্তিসহ তিনজনকে আটক করেছে বিজিবি। একটি নৌকাও জব্দ করা হয়েছে।
আজ সোমবার ভোর পাঁচটার দিকে টেকনাফ পৌরসভার নাইট্যংপাড়া এলাকা থেকে দেড় লাখ ইয়াবা বড়ি ও গতকাল রোববার দিবাগত রাত দুইটার দিকে টেকনাফের হ্নীলা ইউনিয়নের দমদমিয়াসংলগ্ন নাফ নদী জালিয়ার দ্বীপ (জলিলের দিয়া) থেকে পাঁচ লাখ ইয়াবা বড়ি উদ্ধার করা হয়।
নাইট্যংপাড়া এলাকায় অভিযানে আটক করা তিনজন হলেন মো. ইউনুচ (৪৫), নুরুল হক (৩০) ও মো. আনোয়ার (২৭)। তাঁদের বাড়ি মিয়ানমারের মংডু শহরের সুধাপাড়া গ্রামে। তাঁদের মধ্যে মো. ইউনুচকে গুলিবিদ্ধ অবস্থায় আটক করা হয়েছে। তাঁর কাঁধে গুলি লেগেছে।
ঘটনার সত্যতা নিশ্চিত করে টেকনাফ ২ বিজিবির অধিনায়ক লে. কর্নেল আবুজার আল জাহিদ প্রথম আলোকে বলেন, উদ্ধার করা ইয়াবা বড়ি ব্যাটালিয়ন সদরে জমা রাখা হয়েছে। পৃথক আরেক অভিযানে উদ্ধার করা ইয়াবা বড়ি ও আটক তিন পাচারকারীকে পুলিশে হস্তান্তর করা হয়েছে। মামলার প্রক্রিয়া চলছে।
বিজিবি জানায়, গতকাল রাতে উপজেলার টেকনাফ পৌরসভার নাইট্যংপাড়া এলাকা দিয়ে মিয়ানমার থেকে ইয়াবার একটি বড় চালান নিয়ে আসা হবে—এমন তথ্যের ভিত্তিতে আজ ভোর পাঁচটার দিকে অভিযান চালানো হয়। বিজিবির উপস্থিতি টের পেয়ে সন্দেহভাজন ব্যক্তিরা বিজিবিকে লক্ষ্য করে তিনটি গুলি ছোড়ে। তখন বিজিবিও আত্মরক্ষার্থে ১০টি গুলি ছুড়লে নৌকায় থাকা চারজনের মধ্যে একজন পাচারকারী নাফ নদীতে ঝাঁপ দিয়ে পালিয়ে যান। এ ঘটনায় গুলিবিদ্ধ একজনসহ তিনজনকে আটক করা হয়। পরে বিজিবির সদস্যরা নৌকা থেকে পলিথিনে মোড়ানো দুটি ব্যাগের ভেতর থেকে দেড় লাখ ইয়াবা উদ্ধার করে। এগুলোর আনুমানিক মূল্য দেড় কোটি টাকা।
অধিনায়ক লে. কর্নেল আবুজার আল জাহিদ বলেন, মো. ইউনুচের কাঁধে গুলি লেগেছে। তাঁকে চিকিৎসা দেওয়া হচ্ছে।
আরেক অভিযানের বিষয়ে টেকনাফ ২ বিজিবির অধিনায়ক লে. কর্নেল আবুজার আল জাহিদ বলেন, গতকাল দিবাগত রাত দুইটার দিকে নাফ নদীর জলিলের দিয়া এলাকা থেকে পরিত্যক্ত অবস্থায় তিনটি বস্তা থেকে পাঁচ লাখ ইয়াবা বড়ি উদ্ধার করা হয়। এ ঘটনায় কাউকে আটক করা যায়নি।
