
সিটি করপোরেশন নির্বাচন থেকে সরে দাঁড়ালেন সারাহ বেগম কবরী ও ববি হাজ্জাজ। আজ বৃহস্পতিবার বিকেলে আলাদাভাবে তাঁরা এ ঘোষণা দেন।এ দুজনের ঢাকা উত্তর সিটি করপোরেশন নির্বাচনে মেয়র পদপ্রার্থী ছিলেন। দুজনেই ছিলেন স্বতন্ত্র প্রার্থী।নির্বাচন কমিশন কার্যালয়ে থাকা আমাদের এক প্রতিনিধি জানান, বিকেলে মনোনয়নপত্র প্রত্যাহার করতে নির্বাচন কমিশনে যান সারাহ বেগম কবরী। কমিশন কার্যালয় থেকে বেরিয়ে তিনি সাংবাদিকদের বলেন, ‘প্রধানমন্ত্রী চাইছেন না দলের একাধিক প্রার্থী মেয়র পদে থাকুক। এতে দলে বিশৃঙ্খলা হবে। প্রধানমন্ত্রী আমাকে বলেছেন, নির্বাচন অনেক টাফ, আপনি পারবেন কি না। উনি (প্রধানমন্ত্রী) আমাকে সরাসরি কিছু বলেননি। তবে মনে হয়েছে, উনি (প্রধানমন্ত্রী) চান আমি নির্বাচন না করি। প্রধানমন্ত্রীর প্রজ্ঞা অনেক বেশি, ওনার (প্রধানমন্ত্রী) প্রতি শ্রদ্ধা জানিয়ে আমি প্রত্যাহার করলাম।’এদিকে ‘নির্বাচন কমিশনের ওপর আস্থা রাখতে পারছেন না’-অভিযোগ করে সিটি করপোরেশন নির্বাচন থেকে সরে দাঁড়ানোর ঘোষণা দেন ববি হাজ্জাজ। এ উপলক্ষে বিকেলে বনানীতে আয়োজিত এক সংবাদ সম্মেলন থেকে আমাদের আরেক প্রতিনিধি জানান, সংবাদ সম্মেলনে ববি হাজ্জাজ বলেন, ‘নির্বাচন কমিশন এমন কোনো জায়গা দেখাতে পারেনি, যাতে তাদের ওপর আস্থা রাখা যায়। যাঁরা আমাকে সমর্থন দিচ্ছিলেন, তাঁদের ওপর নানা ধরনের প্রতিকূলতা আসছে। নির্দলীয় নির্বাচনে কোনো রাজনৈতিক নেতা বা কর্মী নির্দলীয় প্রার্থীকে সমর্থন দিলে তাঁদের ওপর কোনো ধরনের ব্যবস্থা নেওয়ার সুযোগ না থাকলেও অনেককে বহিষ্কার করা হচ্ছে। এটা আমার ওপর এক ধরনের চাপ। তাই নির্বাচনে প্রতিদ্বন্দ্বিতা না করার সিদ্ধান্ত নিতে হয়েছে।’কোনো ধরনের সরকারি বা প্রশাসনের চাপ আছে কি না, জানতে চাইলে তিনি এর উত্তর এড়িয়ে যান। এ বিষয়ে কোনো মন্তব্য না করে তিনি বলেন, ‘যা নিয়ে আমি কোনো প্রমাণ দেখাতে পারব না, সে বিষয়ে কথা না বলাই ভালো।’
এর আগে ববি হাজ্জাজের ছোট ভাই জুবি হাজ্জাজ নির্বাচন কমিশনে গিয়ে তাঁর পক্ষ থেকে মনোনয়নপত্র প্রত্যাহারের কাগজপত্র জমা দেন।
