
চলতি বছরের প্রাথমিক শিক্ষা সমাপনী পরীক্ষা থেকে প্রতিটি বিষয়ে এক শ ভাগ যোগ্যতাভিত্তিক প্রশ্ন করা হবে। প্রাথমিকে এই পদ্ধতির প্রশ্নকাঠামোকে ‘কাঠামোবদ্ধ প্রশ্ন’ হিসেবে উল্লেখ করা হয়। 
প্রাথমিক শিক্ষা সমাপনী পরীক্ষার প্রশ্নপত্রের কাঠামো ও নম্বর বিভাজন করে গত রোববার আদেশ জারি করেছে জাতীয় প্রাথমিক শিক্ষা একাডেমি (নেপ)। আদেশে প্রতিটি বিষয়ের প্রশ্নের ধরন ও নম্বর কী হবে তা-ও উল্লেখ করা হয়েছে। উল্লেখ্য, প্রাথমিকের পরীক্ষার প্রশ্নসংক্রান্ত যাবতীয় বিষয় দেখভাল করে নেপ। নেপের কার্যালয় ময়মনসিংহে অবস্থিত। প্রাথমিক ও গণশিক্ষা মন্ত্রণালয়ের সিদ্ধান্ত অনুযায়ী, প্রাথমিকে ধারাবাহিকভাবে যোগ্যতাভিত্তিক প্রশ্ন বাড়ানো হচ্ছে। এরই আলোকে এবার সেটা শতভাগ করা হয়েছে। গত বছরের পরীক্ষায় ৮০ শতাংশ প্রশ্ন করা হয় যোগ্যতাভিত্তিক। আগের বছর তা ছিল ৬৫ শতাংশ। প্রাথমিকে ২০১২ সাল থেকে এই পদ্ধতিতে প্রশ্ন করা শুরু হয়।
