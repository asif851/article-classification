
বাংলাদেশে আনুষ্ঠানিকভাবে পিস টিভির সম্প্রচারের অনুমতি বাতিল করেছে সরকার। গতকাল সোমবার তথ্য মন্ত্রণালয় এই টিভির ডাউন লিংকের অনুমতি বাতিল করেছে বলে এক প্রজ্ঞাপনে জানিয়েছে। এই টিভির উদ্যোক্তা ভারতের ইসলামি বক্তা জাকির নায়েক।গত রোববার আইনশৃঙ্খলা-সংক্রান্ত মন্ত্রিসভা কমিটি বাংলাদেশে পিস টিভির সম্প্রচার বন্ধের সিদ্ধান্ত নেয়। ওই দিনই এক অনুষ্ঠানে তথ্যমন্ত্রী হাসানুল হক ইনু বলেন, সোমবার (গতকাল) প্রশাসনিক পদক্ষেপ নেওয়া হবে। এখন প্রজ্ঞাপন জারি করে সেই সিদ্ধান্ত কার্যকর করা হলো।প্রজ্ঞাপনে জানানো হয়, মন্ত্রিসভা কমিটির সিদ্ধান্তের পরিপ্রেক্ষিতে ও ডাউন লিংকের শর্ত ভঙ্গ করায় বিদেশি ফ্রি-টু-এয়ার টিভি চ্যানেল পিস টিভির ডাউন লিংকের অনুমতি বাতিল করা হলো। সেই সঙ্গে বাংলাদেশের ভেতরে পিস টিভির সব ধরনের সম্প্রচার বন্ধের ব্যবস্থা নিতে সংশ্লিষ্ট সবাইকে অনুরোধ করা হয় প্রজ্ঞাপনে। স্বরাষ্ট্র মন্ত্রণালয়, তথ্য অধিদপ্তর, বাংলাদেশ টেলিভিশন (বিটিভি) ও কেবল অপারেটরদের সংগঠন কোয়াবের কাছেও পাঠানো হয়েছে এই প্রজ্ঞাপনের অনুলিপি।
