
নৌযান শ্রমিক ধর্মঘট স্থগিত করা হয়েছে। গতকাল মঙ্গলবার সচিবালয়ে ধর্মঘট পালনরত নৌযান শ্রমিকনেতা, মালিক ও সরকার পক্ষের মধ্যে টানা প্রায় সাড়ে ছয় ঘণ্টা ধরে বৈঠক শেষে শ্রমিকনেতারা ধর্মঘট স্থগিতের ঘোষণা দেন।
বৈঠকে উপস্থিত বাংলাদেশ নৌযান শ্রমিক ফেডারেশনের সভাপতি শাহ আলম ভূঁইয়া গতকাল রাতে প্রথম আলোকে ধর্মঘট স্থগিতের কথা জানান। তিনি বলেন, সরকারের পক্ষ থেকে মজুরির তিনটি শ্রেণি ঘোষণা করা হয়েছে। এর মধ্যে ‘ক’ শ্রেণির জন্য ১০ হাজার, ‘খ’ শ্রেণির জন্য ৯ হাজার ৫০০ টাকা ও সর্বনিম্ন ‘গ’ শ্রেণির জন্য মোট মজুরি ৯ হাজার টাকা ঘোষণা করা হয়। তাঁরা শেষের দুটি মানলেও ‘ক’ শ্রেণির মজুরি নিয়ে আপত্তি রেখে এটি বাড়ানোর পুনর্বিবেচনার দাবি জানিয়ে ধর্মঘট স্থগিত করেছেন।
বেলা আড়াইটা থেকে রাত প্রায় ১০টা পর্যন্ত এই বৈঠক চলে। এতে সভাপতিত্ব করেন নৌপরিবহনমন্ত্রী শাজাহান খান। মজুরি বৃদ্ধিসহ ১৫ দফা দাবিতে ২০ এপ্রিল মধ্যরাত থেকে সব ধরনের নৌযান শ্রমিকেরা ধর্মঘট পালন করে আসছিলেন।
নৌপরিবহন মন্ত্রণালয়ের জনসংযোগ কর্মকর্তা জাহাঙ্গীর আলম খান বলেন, মজুরির বিষয়ে শ্রম মন্ত্রণালয়ের একজন অতিরিক্ত সচিবের নেতৃত্বে একটি কমিটি করে দেওয়া হয়েছে।
 
