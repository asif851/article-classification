
বাংলাদেশের শিল্পী অধ্যাপক শাহ্জাহান আহ্মেদ জাপানের মনবু-কাগাকু-দাইজিনশো পুরস্কার পেয়েছেন। জাপান সরকারের শিক্ষা, সংস্কৃতি, ক্রীড়া, বিজ্ঞান ও প্রযুক্তি মন্ত্রণালয় ১ অক্টোবর এই পুরস্কার দিতে একটি অনুষ্ঠানের আয়োজন করেছিল। জাপানের টোকিওতে মেট্রোপলিটন আর্ট মিউজিয়ামে বসেছিল আসরটি। অধ্যাপক শাহ্জাহান আহ্মেদের শিল্পকর্মের শিরোনাম ‘ব্লুম টাইম অব হান্ড্রেড ইয়ার’। এটি রবীন্দ্রনাথের একটি পোট্রে৴ট।১৯১৬ সালে বিশ্বকবি রবীন্দ্রনাথ ঠাকুর জাপান সফর করেছিলেন। তাঁকে আমন্ত্রণ জানিয়েছিলেন জাপানের শিল্প-সংস্কৃতির পথিকৃৎ ওকাকোরা তেনশেন। তাঁরই শতবর্ষ পূরণ হলো। জাপানি ও বাঙালিদের মধ্যে সাংস্কৃতিক বিনিময় ও বন্ধুত্বের শত বছর পূর্তির নিদর্শন ও শ্রদ্ধা নিবেদনের জন্যই ছিল এই আয়োজন।মূলত মনবু-কাগাকু-দাইজিনশো পুরস্কারটি দেওয়া হয়ে থাকে কোনো জাপানি শিল্পীকেই। কিন্তু এবার ঘটল তার ব্যতিক্রম। বিশ্বকবির জাপান সফরের ১০০ বছর পূর্তি উপলক্ষে এবং রবীন্দ্রনাথ-ওকাকোরার বন্ধুত্বের প্রতি শ্রদ্ধা রেখে এবার পুরস্কারটি দেওয়া হলো একজন বাঙালিকে। পরবর্তীকালে এই ছবিটি টেনশিন মেমোরিয়াল ইজরা আর্ট মিউজিয়ামে স্থায়ীভাবে রাখা হবে।এ ছাড়া কিওকুবি সেমি গ্র্যান্ড পুরস্কার লাভ করেন বাংলাদেশের গ্লোরিয়া ফাউন্ডেশনের চারুকলাবিষয়ক সম্পাদক ও বাংলাবাজার সরকারি গার্লস স্কুলের চারুকলা শিক্ষক শিল্পী ফজলুর রহমান। তাঁর ছবির শিরোনাম ‘গ্লোবাল টাইগার’।অনুষ্ঠানে উপস্থিত ছিলেন জাপানের এনপিও ইন্টারন্যাশনাল আর্টিস্ট সাতুইয়ানো-কাই-এর চেয়ারশ্যান তাদাচি সাকামতো, রিনরি ডব্লিউ ও মানাবু-কাউ-এর প্রেসিডেন্ট তাসিকাতসু হাসুমি, আবিকো সিটির মেয়র জুনিচিরো হোসিনো, সানো সিটির মেয়র মাসাহিদে ওকাবেসহ বাংলাদেশ, মিয়ানমার, মঙ্গোলিয়ার রাষ্ট্রদূতেরা। জাপান সরকারের প্রতিনিধিরাও এ অনুষ্ঠানে উপস্থিত ছিলেন।
