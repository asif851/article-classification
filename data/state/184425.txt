
রাজধানীর পুরান ঢাকার হোসনি দালান এলাকায় গতকাল শুক্রবার গভীর রাতে বোমা হামলায় আহত ব্যক্তিদের মধ্যে একজনের অবস্থা গুরুতর। তাঁর নাম জামাল হক। তিনি হাসপাতালের নিবিড় পরিচর্যা কেন্দ্রে (আইসিইউ) চিকিৎসাধীন।
ঢাকা মেডিকেল কলেজ হাসপাতাল সূত্রে জানা গেছে, জামাল হক একজন লেস, ফিতা ব্যবসায়ী। হাসপাতালে তিনিসহ সাত থেকে ১০ জন চিকিৎসাধীন। তাঁদের মধ্যে তিনজনের পরিচয় জানা গেছে। তাঁরা হলেন রুনা আক্তার, আয়েশা আক্তার ও রিনা আক্তার। অন্যদের পরিচয় জানা যায়নি। গতকাল হামলার পর ৫৭ জনকে ঢাকা মেডিকেল কলেজে হাসপাতালে নেওয়া হয়। তাঁদের অনেকে প্রাথমিক চিকিৎসা নিয়ে চলে গেছেন। অনেকে অন্য হাসপাতালে গেছেন।
হামলায় সাজ্জাদ হোসেন নামের কিশোর নিহত হয়েছে। হাসপাতালে আনার আগেই তার মৃত্যু হয়েছে বলে চিকিৎসকেরা জানান। আহত হয়েছেন ১০০ জনের বেশি।
পুলিশ, প্রত্যক্ষদর্শী ও আহত ব্যক্তিরা জানান, গতকাল শুক্রবার দিবগত রাত পৌনে দুইটার দিকে এ হামলার ঘটনা ঘটে। নিরাপত্তার জন্য পোশাকধারী পুলিশের পাশাপাশি সাদাপোশাকে নিরাপত্তা সংস্থার সদস্যরা এ সময় ওই এলাকায় মোতায়েন ছিলেন।
পবিত্র আশুরা উপলক্ষে তাজিয়া মিছিলে অংশ নিতে পুরান ঢাকার হোসনি দালানে আসেন নগরের বিভিন্ন এলাকার মানুষ। এঁদের অধিকাংশই শিয়া সম্প্রদায়ের। হজরত মুহাম্মদ (সা.) দৌহিত্র হজরত ইমাম হোসাইনের (রা.) শহীদ হওয়ার দিনকে শিয়া সম্প্রদায়ের মানুষেরা ত্যাগ ও শোকের প্রতীক হিসেবে পালন করে থাকে।
আরও জানতে পড়ুন.. মধ্যরাতে বোমা হামলায় নিহত ১, আহত শতাধিক
