
চাঁপাইনবাবগঞ্জে একটি আম বাগানে পাওয়া শক্তিশালী বোমাটি নিষ্ক্রিয় করা হয়েছে। আজ শুক্রবার বেলা ১১টার দিকে বিস্ফোরণ ঘটিয়ে বোমাটি নিষ্ক্রিয় করেছে র‍্যাপিড অ্যাকশন ব্যাটালিয়ন (র‍্যাব)-৫ রাজশাহীর বোমা বিশেষজ্ঞ দল। বোমাটির বিস্ফোরণ ঘটালে ওই এলাকা কালো ধোঁয়ায় ভরে যায়।
র‍্যাবের ভাষ্য, বড় ধরনের নাশকতার পরিকল্পনায় কোনো সংগঠন শক্তিশালী এ বিস্ফোরকটি বাগানে লুকিয়ে রেখেছিল। কোনো জঙ্গি সংগঠনের সঙ্গে এর সম্পৃক্ততা আছে কি না, তা খতিয়ে দেখা হচ্ছে।  স্থানীয় লোকজনের ভাষ্য, গণকা এলাকায় অবস্থিত আম বাগানটি নন্দীর ফজলি বাগান নামে পরিচিত। ছয়-সাত বিঘা আয়তনের বাগানটি উন্মুক্ত। সেভাবে কোনো কর্মী না থাকায় যে কেউ যখন-তখন সেখানে প্রবেশ করে। বাগান থেকে দেড় শ-দু শ গজ দূরত্বে লোকজনের বসত বাড়ি। গতকাল বৃহস্পতিবার সন্ধ্যা থেকে স্থানীয় লোকজন দেখতে পায়, বিপুলসংখ্যক র‍্যাব ও পুলিশ বাগানটি ঘিরে রেখেছে। কাউকে বাগানের আশপাশে ভিড়তে দেওয়া হয়নি।
র‍্যাব জানিয়েছে, এই আম বাগানে বোমা রাখা আছে—এমন খবর পেয়ে গতকাল সন্ধ্যা থেকে বাগানটি ঘিরে রাখা হয়। পরে একটি গর্তের ভেতর সিনথেটিক চটের ব্যাগে একটি বোমা পাওয়া যায়।
বোমাটি নিষ্ক্রিয় করার পর র‌্যাব-৫ এর অধিনায়ক লেফটেন্যান্ট কর্নেল মাহবুব আলম সাংবাদিকদের জানান, গতকাল রাতে র‍্যাবের বোমা বিশেষজ্ঞ দল বিস্ফোরকটি পরীক্ষা করে দেখে যে, ওটি খুব শক্তিশালী বোমা। এর ভেতরে ইলেকট্রিক সার্কিট ছিল। তাই রাতে এটি ঘিরে রাখার পর আজ বিস্ফোরণ ঘটিয়ে নিষ্ক্রিয় করা হয়েছে। তিনি বলেন, ‘বড় ধরনের নাশকতার পরিকল্পনায় কোনো একটি দল শক্তিশালী এ বিস্ফোরকটি এখানে লুকিয়ে রেখেছিল বলে আমাদের ধারণা। উচ্চ মানের প্রশিক্ষণপ্রাপ্তরাই এ ধরনের বিস্ফোরক তৈরি করতে পারে। কোনো জঙ্গি সংগঠনের সঙ্গে এর সম্পর্ক আছে কী না তা তদন্ত করে দেখা হবে।’  লেফটেন্যান্ট কর্নেল মাহবুব আলম জানান, এই ঘটনায় সন্দেহভাজন হিসেবে চাঁপাইনবাবগঞ্জ পৌর এলাকার আলিনগর মহল্লার আবদুল বারেকের ছেলে মো. তারেককে (২২) আটক করেছে র‍্যাব-৫।
বাগান সংলগ্ন একটি খড়ের গাদা থেকে আটটি ককটেল ও আটটি দেশীয় ফলা জাতীয় অস্ত্র উদ্ধার করেছে র‍্যাব।
