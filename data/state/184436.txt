
দেশি-বিদেশি সংস্থার দেওয়া ত্রাণ রোহিঙ্গা শরণার্থীশিবিরগুলোয় সুন্দর, সুষ্ঠু ও সমহারে বিতরণের জন্য সেনাবাহিনী মোতায়েনের জোর দাবি জানিয়েছে সুপ্রিম কোর্ট আইনজীবী সমিতি। আজ রোববার দুপুরে সমিতি মিলনায়তনে এক সংবাদ সম্মেলনে সমিতির সভাপতি জয়নুল আবেদীন এ দাবি জানান। রোহিঙ্গা শরণার্থীদের ত্রাণ বিতরণ ও পুনর্বাসনের জন্য ‘সেনাবাহিনী নিয়োগের দাবিতে’ আইনজীবী সমিতি এই সংবাদ সম্মেলনের আয়োজন করে।
সংবাদ সম্মেলনে জয়নুল আবেদীন বলেন, শুধু মানবিক কারণে বাংলাদেশের বিভিন্ন রাজনৈতিক দল, সাধারণ জনগণ, সরকারি–বেসরকারি বিভিন্ন সংস্থা, তুরস্ক, ভারতসহ বিভিন্ন দেশ ত্রাণ নিয়ে বাংলাদেশে আশ্রয় নেওয়া রোহিঙ্গাদের পাশে দাঁড়িয়েছে। অসুস্থ রোহিঙ্গাদের চিকিৎসাসুবিধা প্রদান করা হচ্ছে, কিন্তু ত্রাণ কার্যক্রমে সুষ্ঠু সমন্বয়ের অভাবে আশ্রয় নেওয়া সব রোহিঙ্গা খাবার পাচ্ছে না। খাবারের কোনো গাড়ি গেলে হুমড়ি খেয়ে পড়ছে শত শত রোহিঙ্গা। আহত হচ্ছেন নারী ও শিশুরা। এমনকি অসুস্থ নারী ও শিশুরা সঠিকভাবে খাবার ও ওষুধ পাচ্ছে না। ত্রাণ বিতরণে এক বিশৃঙ্খল পরিস্থিতি বিরাজ করছে ওই এলাকায়। সুষ্ঠুভাবে ত্রাণ বিতরণ হচ্ছে না।
লিখিত বক্তব্যে জয়নুল আবেদীন আরও বলেন, ‘এমন পরিস্থিতিতে দেশি-বিদেশি সংস্থার দেওয়া ত্রাণ সুন্দর, সুষ্ঠু ও সমহারে বণ্টনের উদ্দেশ্যে রোহিঙ্গা শরণার্থীশিবিরগুলোয় ত্রাণ বিতরণ সমন্বয়ের জন্য সেনাবাহিনী মোতায়েনের জোর দাবি জানাচ্ছি। সেনাবাহিনী মোতায়েন করে ত্রাণ কার্যক্রম পরিচালনা করলে ত্রাণ বিতরণে শৃঙ্খলা ফিরে আসবে।’
জয়নুল আবেদীন বলেন, ‘মিয়ানমারে আজ বিশ্বমানবতা ভূলুণ্ঠিত। চরমভাবে লঙ্ঘিত হচ্ছে মানবাধিকার। মিয়ানমার সরকারের প্রতি এ নারকীয় হত্যাকাণ্ড বন্ধের জোর দাবি জানাচ্ছি। সুষ্ঠু ও সুন্দর সমহারে ত্রাণ বণ্টনের উদ্দেশ্যে রোহিঙ্গা শরণার্থীশিবিরগুলোয় সেনাবাহিনী মোতায়েনের জন্য বাংলাদেশ সরকারের প্রতি জোর দাবি জানাচ্ছে বাংলাদেশ সুপ্রিম কোর্ট আইনজীবী সমিতি।’
সংবাদ সম্মেলনে অন্যদের মধ্যে সমিতির সহসভাপতি মো. ওয়াজি উল্লাহ, সম্পাদক মাহবুব উদ্দিন খোকন, কোষাধ্যক্ষ রফিকুল ইসলাম, সদস্য শেখ তাহসিন আলী ও নূরে আলম উজ্জ্বল উপস্থিত ছিলেন।
