
গণতন্ত্রের সব পথ রুদ্ধ করে দিলে স্বাভাবিকভাবে দেশে চরমপন্থী উত্থানের পথ সুগম করে দেবে বলে মন্তব্য করেছেন সুপ্রিম কোর্ট আইনজীবী সমিতির সভাপতি খন্দকার মাহবুব হোসেন। গতকাল সোমবার সুপ্রিম কোর্ট আইনজীবী সমিতির শহীদ শফিউর রহমান মিলনায়তনে সংবাদ সম্মেলনে খন্দকার মাহবুব হোসেন এ মন্তব্য করেন। বিএনপির চেয়ারপাসনের গুলশান কার্যালয়ে খাবার প্রবেশে বাধা দেওয়া প্রসঙ্গে সুপ্রিম কোর্ট আইনজীবী সমিতি ওই সংবাদ সম্মেলনের আয়োজন করে।খন্দকার মাহবুব হোসেন আরও বলেন, ‘আমরা মনে করি, সরকার অত্যন্ত সূক্ষ্মভাবে খালেদা জিয়ার প্রাণনাশের চেষ্টার ঘৃণ্য পথ গ্রহণ করেছে। অবিলম্বে গুলশান কার্যালয়ে খাবার প্রবেশে সব বাধা বন্ধের দাবি জানাচ্ছি। যাতে অবাধে রাজনৈতিক নেতা-কর্মীরা খালেদা জিয়ার সঙ্গে দেখা করতে পারেন, সেই গণতান্ত্রিক অধিকারের দাবি জানাচ্ছি। এর সঙ্গে সরকারকে সতর্ক করে দিতে চাই, গণতন্ত্রের সব পথ রুদ্ধ করে দিলে স্বাভাবিকভাবে দেশে চরমপন্থী উত্থানের পথ সুগম করে দেবে। এটি কোনো অবস্থায় কারও কাম্য হতে পারে না।’ তিনি বলেন, ‘আমরা অবিলম্বে জাতিসংঘসহ সব মানবাধিকার সংগঠনের এ ব্যাপারে দৃষ্টি আকর্ষণ করছি। কেননা খাবার প্রবেশে বাধা দিয়ে সরকার খালেদা জিয়াসহ অন্যদের মৌলিক অধিকার খর্ব করে প্রাণনাশের চেষ্টা চালাচ্ছে।’সংবাদ সম্মেলনে আইনজীবী সমিতির সম্পাদক মাহবুব উদ্দিন খোকন ও জ্যেষ্ঠ সহকারী সম্পাদক নাসরিন আক্তার প্রমুখ উপস্থিত ছিলেন।
