
রাজধানীর মৎস্য ভবনের সামনে রাস্তা পার হওয়ার সময় বাসের চাপায় স্কুলছাত্রী নিহত হয়েছে। আজ শনিবার সকাল নয়টার দিকে এ দুর্ঘটনা ঘটে। প্রতিবাদে স্কুলের শিক্ষার্থীরা প্রায় এক ঘণ্টা সড়ক অবরোধ করে রাখে।
নিহত স্কুলছাত্রীর নাম সাবিহা আক্তার। সে সেগুনবাগিচার বেগম রহিমা আদর্শ উচ্চবিদ্যালয়ে নবম শ্রেণির ছাত্রী ছিল। শাহবাগ থানার উপপরিদর্শক (এসআই) আবদুল মান্নান বলেন, নিহত স্কুলছাত্রীর সহপাঠী ও শিক্ষার্থীরা সড়ক অবরোধ করে। এক ঘণ্টা পর সকাল সাড়ে ১০টার দিকে রমনা জোনের পুলিশের ঊর্ধ্বতন কর্মকর্তারা তাদের আশ্বস্ত করে সরিয়ে দেন। পরে সড়কের দুই পাশে যান চলাচল শুরু হয়েছে।
ঘটনাস্থলে দায়িত্ব পালনরত পুলিশ কর্মকর্তা ইব্রাহীম বলেন, ৮ নম্বর বাস স্কুলছাত্রী সাবিহাকে চাপা দেয়। বাসটি আটক করা হয়েছে। চালককে ধরার চেষ্টা চলছে। এ ঘটনায় মামলা হবে। নিহত ছাত্রীর লাশ ঢাকা মেডিকেল কলেজের মর্গে রাখা আছে।
