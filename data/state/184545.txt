
গাজীপুরের শ্রীপুর উপজেলায় থেমে থাকা একটি ট্রাককে পেছন থেকে পিকআপের ধাক্কা দেওয়ার ঘটনায় দুজন নিহত হয়েছেন। তাঁরা পিকআপের মালিক ও চালক ছিলেন। আজ বৃহস্পতিবার ভোররাত চারটার দিকে শ্রীপুরের আশপাড়া এলাকায় ঢাকা-ময়মনসিংহ মহাসড়কে এ দুর্ঘটনা ঘটে।
নিহত দুজন হলেন পিকআপের মালিক আমিনুল ইসলাম (২৮) ও চালক আল-আমিন (২৪)। চালক তন্দ্রাচ্ছন্ন অবস্থায় পিকআপ চালানোর কারণে এ দুর্ঘটনা ঘটে থাকতে পারে বলে ধারণা করছে পুলিশ। নিহত আমিনুল ইসলাম শ্রীপুর উপজেলার চকপাড়া এলাকার আবুল কালামের ছেলে এবং পিকআপের চালক আল-আমিন দিনাজপুরের বিরামপুর থানার কাতলাহাত এলাকার আমিনুল হোসেনের ছেলে।
মাওনা হাইওয়ে থানার ভারপ্রাপ্ত কর্মকর্তা (ওসি) মো. দেলোয়ার হোসেন দুর্ঘটনার সত্যতা নিশ্চিত করেছেন। তিনি জানান, শ্রীপুরে আশপাড়া এলাকায় ঢাকা-ময়মনসিংহ মহাসড়কের এক পাশে থেমে থাকা একটি ট্রাকের পেছনে ময়মনসিংহগামী ওই পিকআপ এসে ধাক্কা দেয়। এতে পিকআপের চালক আল-আমিন ঘটনাস্থলে এবং মালিক আমিনুল ইসলাম হাসপাতালে নেওয়ার পথে মারা যান। নিহত দুজনের লাশ গাজীপুর শহীদ তাজউদ্দীন আহমদ মেডিকেল কলেজ হাসপাতালের মর্গে পাঠানো হয়েছে।  ওসি বলেন, পিকআপের চালক তন্দ্রাচ্ছন্ন থাকায় এ দুর্ঘটনা ঘটেছে বলে ধারণা করা হচ্ছে। ঘটনার পর ট্রাকটি ঘটনাস্থল থেকে চলে যায়। দুর্ঘটনাকবলিত পিকআপটিকে থানায় নেওয়া হয়েছে।
