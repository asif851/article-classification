
১৯৭১: ভেতরে বাইরে বইটিতে বঙ্গবন্ধু শেখ মুজিবুর রহমান ও মুক্তিযুদ্ধ নিয়ে অবমাননার অভিযোগে দায়ের করা মানহানির মামলায় আগামী ২৫ জুন বইয়ের লেখক এ কে খন্দকারকে আদালতে হাজির হওয়ার নির্দেশ দিয়েছেন আদালত। গতকাল বৃহস্পতিবার এ আদেশ দেন ব্রাহ্মণবাড়িয়ার অতিরিক্ত মুখ্য বিচারিক হাকিম আদালত।আদালত সূত্রে জানা গেছে, মানহানির মামলায় গত ১৬ মার্চ আদালত মুক্তিযুদ্ধ চলাকালে সেনাবাহিনীর ডেপুটি চিফ অব স্টাফ ও সাবেক পরিকল্পনামন্ত্রী এ কে খন্দকারের বিরুদ্ধে সমন জারি করে ২৫ জুন আদালতে হাজির হওয়ার নির্দেশ দেন।এ কে খন্দকার গতকাল দুপুরে ব্রাহ্মণবাড়িয়ার মুখ্য বিচারিক হাকিম মনিরা সুলতানার আদালতে হাজির হয়ে আইনজীবীর মাধ্যমে জামিনের আবেদন করেন। এরপর হাকিম প্রথমে মামলার বাদীপক্ষের আইনজীবীদের বক্তব্য শোনেন।পরে এ কে খন্দকারের পক্ষের আইনজীবীদের বক্তব্য উত্থাপন করতে বললে বাদীপক্ষের আইনজীবীরা আদালত ত্যাগ করে বাইরে গিয়ে বিভিন্ন রকম দলীয় স্লোগান দেন। তখন হাকিম এ কে খন্দকারের পক্ষের আইনজীবীদের বক্তব্য শুনে পরে আদেশ দেবেন বলে এজলাস ত্যাগ করেন। দুপুরে খাসকামরা থেকে তিনি আদেশ পাঠান, এ কে খন্দকারকে নির্ধারিত তারিখ অনুযায়ী ২৫ জুন আদালতে হাজির হতে হবে।আদালত সূত্রে জানা গেছে, গত বছর এ কে খন্দকার ১৯৭১: ভেতরে বাইরে নামের একটি বই প্রকাশ করেন। প্রকাশিতবইটিতে বঙ্গবন্ধু ও মুজিব বাহিনী নিয়ে কটূক্তি করার অভিযোগ এনে ব্রাহ্মণবাড়িয়ার আশুগঞ্জ উপজেলার তালশহর গ্রামের এম এ ইসহাক ভূঁইয়া নামের এক ব্যক্তি গত বছরের ১০ সেপ্টেম্বর এ কে খন্দকারের বিরুদ্ধে মানহানির মামলা করেন।জেলা গোয়েন্দা পুলিশের ভারপ্রাপ্ত কর্মকর্তা (ওসি) মাইনুর রহমান গত ২৮ জানুয়ারি আদালতে তদন্ত প্রতিবেদন জমা দেন। এরপর গত ১৬ মার্চ আদালত এ কে খন্দকারের বিরুদ্ধে সমন জারি করে ২৫ জুন আদালতে হাজির হতে নির্দেশ দেন।
