
খুলনা মেডিকেল কলেজ হাসপাতালে অভিযান চালিয়ে ১৩ দালালকে কারাদণ্ড ও অর্থদণ্ড দেওয়া হয়েছে। আজ রোববার বেলা ১১টার দিকে ওই হাসপাতালে অভিযান চালান জেলা প্রশাসনের ভ্রাম্যমাণ আদালত ও র‌্যাব-৬-এর সদস্যরা।
ভ্রাম্যমাণ আদালত পরিচালনা করেন জেলা প্রশাসনের নির্বাহী হাকিম মুহাম্মদ আরাফাতুল আলম। অপরাধের মাত্রা অনুযায়ী, চারজনকে বিভিন্ন অঙ্কের জরিমানা করা হয় এবং নয়জনকে ১৫ দিন করে বিনাশ্রম কারাদণ্ড দেওয়া হয়।
আরাফাতুল আলম প্রথম আলোকে বলেন, প্রাথমিক জিজ্ঞাসাবাদে গ্রেপ্তার ব্যক্তিরা জানান, তাঁরা বিভিন্ন ক্লিনিকের হয় কাজ করেন। দূরদূরান্ত থেকে মেডিকেল কলেজ হাসপাতালে আসা রোগীরা ওই দালালদের খপ্পরে পড়ে প্রকৃত সেবা থেকে বঞ্চিত হন। দালালেরা রোগীদের বুঝিয়ে বিভিন্ন বেসরকারি হাসপাতাল, ক্লিনিক ও ডায়াগনস্টিক সেন্টারে নিয়ে যান।
র‌্যাব-৬-এর সহকারী পরিচালক মো. নুরুজ্জামান প্রথম আলোকে বলেন, খুলনা মেডিকেল কলেজ হাসপাতালে দালালদের দৌরাত্ম্য বেড়ে যাওয়ার তথ্যের ভিত্তিতে বেশ কিছুদিন ধরে হাসপাতালটিকে পর্যবেক্ষণের মধ্যে রাখা হয়েছিল। এরই পরিপ্রেক্ষিতে অভিযান চালানো হয়।
