
সাবেক তত্ত্বাবধায়ক সরকারের উপদেষ্টা রাশেদা কে চৌধূরী বলেছেন, ‘শিশুদের বিশ্ববিদ্যালয় হচ্ছে তার পরিবার। পরিবার থেকেই শিশুরা শেখে। তাই পরিবার থেকেই শিশুদের স্বপ্ন দেখাতে হবে। আজকাল আমরা শিশুদের স্বপ্ন দেখাতে পারি না। শুধু বই পড় আর মুখস্থ করার চাপে রাখি। এতে শিশুরা পড়াশোনা নিয়ে আতঙ্কে থাকে।’গতকাল বৃহস্পতিবার বিকেলে হবিগঞ্জে শিশুদের এক চিত্রাঙ্কন প্রতিযোগিতা ও আলোচনা সভায় প্রধান অতিথির বক্তব্যে রাশেদা কে চৌধূরী এসব কথা বলেন। তিনি আরও বলেন, ‘আমরা সুপ্ত প্রতিভা বিকাশের সুযোগ পাইনি। এখন নানা বিষয়ে সেই সুযোগ তৈরি হয়েছে শিশুদের। অভিভাবকদের উচিত সঠিকভাবে শিশুদের গড়ে তোলা। এ শিশুরাই নতুন দেশ গড়ার স্বপ্ন দেখাবে আমাদের।’শহরের সরকারি গ্রন্থাগার মাঠে অমর একুশ ও আন্তর্জাতিক মাতৃভাষা দিবস উপলক্ষে শিশুদের জন্য এ চিত্রাঙ্কন প্রতিযোগিতার আয়োজন করে সামাজিক সংগঠন প্রকৃতিজন, শখের ছবিয়াল ও অর্গানাইজেশন ফর দ্য রেকগনিশন অব বাংলা।এতে শহরের বিভিন্ন স্কুলের প্রায় আড়াই শতাধিক শিশু অংশ নেয়। অনুষ্ঠানে অধ্যক্ষ ইকরামুল ওয়াদুদের সভাপতিত্বে আরও বক্তব্য দেন কবি তাহমিনা বেগম, মোতাহারা বেগম, ফরাস শরাফী, তোফাজ্জল সোহেল, সিদ্দিকী হারুণ, আল আমিন সুমন ও আবুল ফজল।
