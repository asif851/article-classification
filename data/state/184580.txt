
সামাজিক ব্যবসা সম্প্রসারণের লক্ষ্যে ‘ভারতীয় করপোরেট অ্যাকশন ট্যাংক’ প্রতিষ্ঠা করা হয়েছে। গত শুক্রবার ভারতের মুম্বাইয়ে এই অ্যাকশন ট্যাংক উদ্বোধন করেন নোবেল বিজয়ী অধ্যাপক ড. মুহাম্মদ ইউনূস ও ভারতের মহারাষ্ট্র রাজ্যের অর্থমন্ত্রী সুধীর মানগান্তিওয়ার।‘ইউনূস সামাজিক ব্যবসা ভারত’ ও ভারতের বিখ্যাত ‘টাটা ট্রাস্টস’-এর যৌথ উদ্যোগে প্রতিষ্ঠিত হলো এই অ্যাকশন ট্যাংক। পুষ্টি, স্বাস্থ্যসেবা, স্যানিটেশন ও গৃহায়ণের মতো মৌলিক সামাজিক চাহিদাগুলো পূরণ এবং দরিদ্র লোকজনের সেবায় সৃজনশীলতাকে কাজে লাগাতে কাজ করবে ভারতীয় করপোরেশনগুলো। যেসব কোম্পানি এই অ্যাকশন ট্যাংকে যোগ দেওয়ার ঘোষণা দিয়েছে সেগুলো হলো টাটা ট্রাস্টস, টাটা স্টিল, আরপিজি গ্রুপ, ড্যানোন ইন্ডিয়া ও ভিওলিয়া ইন্ডিয়া। আরও ১০টি কোম্পানি যোগ দেওয়ার অপেক্ষায় আছে।অনুষ্ঠানে ড. ইউনূস বলেন, ভারতীয় করপোরেট অ্যাকশন ট্যাংক একটি অত্যন্ত আকর্ষণীয় আইডিয়া এবং এর ফলে ব্যবসা জগতে একটি সম্পূর্ণ নতুন ইকো-সিস্টেমের জন্ম হবে। ব্যক্তিগত মুনাফাকেন্দ্রিক ব্যবসা মানুষের বিভিন্ন সমস্যা সমাধানের লক্ষ্যে সমান্তরালভাবে সামাজিক ব্যবসা সৃষ্টি করতে পারে, এ উদ্যোগ সেই বার্তাই দিচ্ছে।অধ্যাপক ইউনূস আরও বলেন, শীর্ষস্থানীয় ভারতীয় করপোরেশনগুলো ব্যবসার মাধ্যমে বিভিন্ন সামাজিক সমস্যা সমাধানের ব্যাপারে শুধু আলোচনা করার উদ্দেশ্যেই একত্র হয়নি, বরং সামাজিক ব্যবসাপদ্ধতির মাধ্যমে সমস্যার প্রকৃত সমাধানের জন্য সক্রিয় হতে যাচ্ছে, এটাই নতুন সংবাদ। এটি শুধু ভারতের জন্যই নয়, বরং গোটা পৃথিবীর জন্য একটি ঐতিহাসিক মুহূর্ত। বিজ্ঞপ্তি।
