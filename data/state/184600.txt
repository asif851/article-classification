
প্রধানমন্ত্রী শেখ হাসিনাকে নিয়ে কটূক্তি করে স্লোগান দেওয়ার অভিযোগে করা মানহানির মামলায় জামিন পেয়েছেন গণজাগরণ মঞ্চের মুখপাত্র ইমরান এইচ সরকার।
আজ বুধবার সকালে ঢাকার প্রথম অতিরিক্ত মুখ্য মহানগর হাকিম শেখ ছামিদুল ইসলামের আদালতে আত্মসমর্পণ করেন ইমরান। ইমরান জামিনের আবেদন করলে বিচারক ১০ হাজার টাকা মুচলেকায় তা মঞ্জুর করেন।
ইমরানের আইনজীবী প্রকাশ বিশ্বাস প্রথম আলোকে এ বিষয়ে নিশ্চত করেন।
প্রধানমন্ত্রীকে নিয়ে মানহানিকর কটূক্তি ও স্লোগান দেওয়ার অভিযোগে গত ৩১ মে বাংলাদেশ ছাত্রলীগের কেন্দ্রীয় নেতা গোলাম রাব্বানী বাদী হয়ে নালিশি এ মামলা করেন। মামলায় অভিযোগ করা হয়, সুপ্রিম কোর্ট প্রাঙ্গণ থেকে ভাস্কর্য সরানোর প্রতিবাদে চলতি বছরের ২৮ মে সন্ধ্যায় শাহবাগে মশাল মিছিল বের করে গণজাগরণ মঞ্চ। ইমরানের নেতৃত্বে বের হওয়া ওই মিছিল থেকে প্রধানমন্ত্রী সম্পর্কে মানহানিকর কটূক্তি করে স্লোগান দেওয়া হয়।
