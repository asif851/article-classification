
লালমনিরহাটের হাতীবান্ধায় এক কলেজছাত্রকে নির্যাতন করার ঘটনায় থানায় মামলা হয়েছে। গত বৃহস্পতিবার আহত ছাত্র রফিকুল ওই মামলা করেন। গত শুক্রবার রাতে থানা-পুলিশ ওই মামলায় চয়ন (২৩) নামের একজনকে গ্রেপ্তারের পর লালমনিরহাট কারাগারে পাঠিয়েছে।এদিকে নির্যাতনের শিকার রফিকুল ইসলাম (১৮) নামের ওই ছাত্রকে উন্নত চিকিৎসার জন্য ওই দিনই রংপুর মেডিকেল কলেজ হাসপাতালে নেওয়া হয়েছে।উপজেলার টংভাঙ্গা ইউনিয়নের দশম শ্রেণির এক মাদ্রাসা ছাত্রীর সঙ্গে প্রেমের সম্পর্ক গড়ে ওঠে পাশের গোতামারী ইউনিয়নের গোতামারী গ্রামের কলেজছাত্র রফিকুলের। বিষয়টি মেয়ের পরিবারের মধ্যে জানাজানি হলে মেয়ের ভাই চয়ন ক্ষিপ্ত হয়ে ওঠেন। গত মঙ্গলবার রাতে চয়ন তাঁর স্ত্রীকে দিয়ে মুঠোফোনে রফিকুলকে বাড়ি আসতে বলেন। পরে রফিকুল আসামাত্রই চয়ন আর তাঁর মামা লিমন তাঁকে ঘরে নিয়ে বেধড়ক পেটান। এরপর রফিকুল জ্ঞান হারিয়ে ফেললে তাঁকে গরম ইস্ত্রি দিয়ে ছ্যাঁকা দেওয়া হয়। খবর পেয়ে গোতামারী ইউনিয়ন পরিষদের (ইউপি) চেয়ারম্যান আব্দুল জলিল ঘটনাস্থলে গিয়ে রফিকুলকে উদ্ধার করে হাসপাতালে ভর্তি করেন।গতকাল শনিবার রফিকুলের শারীরিক অবস্থা সম্পর্কে জানতে চাইলে তাঁর বাবা উকিল মাহমুদ বলেন, ‘আমার ছেলে হাঁটাচলা করতে না পারায় তাকে রংপুর মেডিকেল হাসপাতালে ভর্তি করা হয়েছে।’হাতীবান্ধা থানার এসআই আনিছুর রহমান বলেন, ছাত্র নির্যাতনের ঘটনার প্রধান আসামি চয়নকে গ্রেপ্তার করা হয়েছে। অন্য আসামিদেরও গ্রেপ্তারের চেষ্টা চলছে।গত বৃহস্পতিবার প্রথম আলোয় ‘হাতীবান্ধায় নির্মম নির্যাতনের শিকার কলেজছাত্র’ শিরোনামে একটি প্রতিবেদন প্রকাশিত হয়।
