
মানবতাবিরোধী অপরাধের দায়ে বিএনপি নেতা সালাউদ্দিন কাদের চৌধুরী ও জামায়াত নেতা আলী আহসান মোহাম্মাদ মুজাহিদের ফাঁসির রায় কার্যকরের ব্যাপারটি সরকারের সিদ্ধান্তের ওপর নির্ভর করছে বলে জানিয়েছেন অ্যাটর্নি জেনারেল মাহবুবে আলম।আজ বৃহস্পতিবার রাতে আন্তর্জাতিক অপরাধ ট্রাইব্যুনালে সাংবাদিকদের এক প্রশ্নের জবাবে মাহবুবে আলম এসব কথা বলেন।এর আগে মানবতাবিরোধী অপরাধের দায়ে সাকা চৌধুরী ও আলী আহসান মোহাম্মাদ মুজাহিদের ফাঁসির সাজা পুনর্বিবেচনার (রিভিউ) আবেদনের পূর্ণাঙ্গ রায়ের কপিতে প্রধান বিচারপতিসহ রায় প্রদানকারী চার বিচারপতি আলাদাভাবে সই করেছেন। রিভিউ আবেদনের পূর্ণাঙ্গ রায়ের কপিতে আজ সইয়ের পরই তা প্রকাশ করা হয়। বিচারপতিদের সই করা সেই কপি সুপ্রিম কোর্টের আপিল বিভাগ থেকে আন্তর্জাতিক অপরাধ ট্রাইব্যুনালে পাঠানো হয়। এ সময় সেখানে অ্যাটর্নি জেনারেল মাহবুবে আলম হাজির ছিলেন। সেখানে সন্ধ্যা সাড়ে সাতটার দিকে তিনি সাংবাদিকদের নানা প্রশ্নের জবাব দেন।
আজ রাতেই সালাউদ্দিন কাদের চৌধুরী ও আলী আহসান মোহাম্মাদ মুজাহিদের ফাঁসির রায় কার্যকর হবে কি না—এমন প্রশ্নের জবাবে মাহবুবে আলম বলেন, ফাঁসির রায় কার্যকরের ব্যাপারটি সরকারের সিদ্ধান্তের ওপর নির্ভর করছে। এ ব্যাপারে স্বরাষ্ট্র মন্ত্রণালয় উপযুক্ত ব্যাখ্যা দিতে পারবে।অ্যাটর্নি জেনারেল বলেন, সালাউদ্দিন কাদের চৌধুরী ও আলী আহসান মোহাম্মাদ মুজাহিদের রিভিউ খারিজের পূর্ণাঙ্গ রায় প্রকাশিত হয়েছে। প্রধান বিচারপতিসহ চার বিচারপতি সই করেছেন। কিছুক্ষণ আগে রায়ের পূর্ণাঙ্গ কপি ট্রাইব্যুনালে আনা হয়েছে। এখানকার প্রক্রিয়া শেষ করে রায়ের পূর্ণাঙ্গ কপিগুলো কেন্দ্রীয় কারাগারে পাঠানো হবে।এক প্রশ্নের জবাবে রাষ্ট্রের প্রধান এই আইন কর্মকর্তা বলেন, এখন এই দুই আসামি রাষ্ট্রপতির কাছে প্রাণ ভিক্ষা চাইতে পারেন। এ ছাড়া আর কোনো বিষয়ে আবেদনের সুযোগ নেই। আমি যতদূর জানি, আসামিকে নিজ হাতে প্রাণভিক্ষার আবেদন লিখতে হয়।এ দুটি পূর্ণাঙ্গ রায়ে সুপ্রিম কোর্টের আপিল বিভাগ কী পর্যবেক্ষণ দিয়েছেন—এ বিষেয়ে জানতে চাইলে মাহবুবে আলম বলেন, সালাউদ্দিন কাদের চৌধুরী ও আলী আহসান মোহাম্মাদ মুজাহিদের ফাঁসির সাজা রিভিউ আবেদনের পূর্ণাঙ্গ রায়ের প্রধান বিচারপতিসহ রায় প্রদানকারী চার বিচারপতি সই করা কপি কিছুক্ষণের মধ্যেই সুপ্রিম কোর্টের ওয়েবসাইটে পাওয়া যাবে। তখন এ ব্যাপারে বিস্তারিত জানা যাবে।বিএনপির স্থায়ী কমিটির সদস্য সালাউদ্দিন কাদের (সাকা) চৌধুরী ও জামায়াতে ইসলামীর সেক্রেটারি জেনারেল আলী আহসান মোহাম্মাদ মুজাহিদ মানবতাবিরোধী অপরাধের দায়ে ফাঁসির সাজা পুনর্বিবেচনার আবেদন করেছিলেন। গতকাল বুধবার সে আবেদন খারিজ করেছেন সুপ্রিম কোর্টের আপিল বিভাগ।প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ গতকাল বেলা ১১টা ৩৫ মিনিটে দুটি আবেদনই খারিজ করে আদেশ দেন। আদেশের সময় প্রধান বিচারপতি শুধু বলেন, ‘ডিসমিসড...ডিসমিসড।’এ বেঞ্চের অপর সদস্যরা হলেন বিচারপতি নাজমুন আরা সুলতানা, বিচারপতি সৈয়দ মাহমুদ হোসেন ও বিচারপতি হাসান ফয়েজ সিদ্দিকী।প্রায় পাঁচ বছরের দীর্ঘ বিচারিক প্রক্রিয়া শেষে গতকাল আপিল বিভাগের এ আদেশের মধ্য দিয়ে শেষ হলো সালাউদ্দিন কাদের চৌধুরী ও মুজাহিদের বিরুদ্ধে মানবতাবিরোধী অপরাধের মামলার কার্যক্রম। তাঁদের সামনে প্রাণভিক্ষার জন্য রাষ্ট্রপতির কাছে ক্ষমা চাওয়া ছাড়া আর কোনো পথ খোলা নেই।
আরও পড়ুনসাকা-মুজাহিদের মৃত্যুদণ্ডের পূর্ণাঙ্গ রায়ে বিচারপতিদের সই
