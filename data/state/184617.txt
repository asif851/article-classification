
সমকালীন বাংলা সাহিত্যের জননন্দিত লেখক হুমায়ূন আহমেদের ৬৫তম জন্মদিন আজ। অনেক দিন ধরেই তাঁর জনপ্রিয়তা তুঙ্গস্পর্শী। তিনি মধ্যবিত্ত জীবনের কথকতা সহজ-সরল গদ্যে তুলে ধরে পাঠককে মন্ত্রমুগ্ধ করে রেখেছেন।১৯৭২ সালে প্রকাশিত প্রথম উপন্যাস নন্দিত নরকে দিয়েই হুমায়ূন আহমেদ কথাসাহিত্যে পালাবদলের তাত্পর্যপূর্ণ ইঙ্গিত দিয়েছিলেন। এরপর একের পর এক উপন্যাসে পাঠকের কাছে নন্দিত হয়ে উঠেছেন অভূতপূর্ব জনপ্রিয়তা নিয়ে। আমৃত্যু সেই জনপ্রিয়তার স্রোতে ভাটার টান পড়েনি।হুমায়ূন আহমেদের জন্ম নেত্রকোনার কুতুবপুরে, ১৯৪৮ সালের ১৩ নভেম্বর। বাবা ফয়জুর রহমান আহমেদ ছিলেন পুলিশ কর্মকর্তা। তিনি মুক্তিযুদ্ধে পাকিস্তানি সেনাবাহিনীর হাতে শহীদ হন। মায়ের নাম আয়েশা ফয়েজ। ঢাকা বিশ্ববিদ্যালয়ের রসায়ন বিভাগের মেধাবী ছাত্র হুমায়ূন আহমেদ পাঠ শেষে ওই বিভাগেই প্রভাষক হিসেবে যোগ দেন। একপর্যায়ে তিনি অধ্যাপনা ছেড়ে লেখালেখি, নাটক ও চলচ্চিত্র নির্মাণে যুক্ত হন। হুমায়ূন আহমেদ একুশে পদক, বাংলা একাডেমী পুরস্কারসহ দেশে-বিদেশে বিভিন্ন পুরস্কার ও সম্মাননা পেয়েছেন। তিনি কোলন ক্যানসারে আক্রান্ত হয়ে গত ১৯ জুলাই নিউইয়র্কে ইন্তেকাল করেন।কর্মসূচি: যথাযথ মর্যাদায় জন্মদিন উদ্যাপনের জন্য বিভিন্ন সংগঠন, সংবাদপত্র ও টিভি চ্যানেল নানা কর্মসূচি গ্রহণ করেছে। সুফিয়া কামাল জাতীয় গণগ্রন্থাগারের উন্মুক্ত প্রাঙ্গণে আজ শুরু হচ্ছে হুমায়ূন আহমেদের একক বইমেলা। বেলা সাড়ে তিনটায় পাঁচ দিনের এই মেলার উদ্বোধন করবেন অধ্যাপক আনিসুজ্জামান। অনুষ্ঠানে মোড়ক খোলা হবে তিনটি বইয়ের। সন্ধ্যা সাড়ে পাঁচটায় জাতীয় জাদুঘরের প্রধান মিলনায়তনে দেখানো হবে হুমায়ূন আহমেদের সর্বশেষ চলচ্চিত্র ঘেটুপুত্র কমলা। এই মেলার আয়োজন করেছেন হুমায়ূন আহমেদের বইয়ের প্রকাশকেরা। বেলা ১১টায় চ্যানেল আই ভবনে আয়োজন করা হয়েছে হুমায়ূন আহমেদ মেলা। সামাজিক যোগাযোগমাধ্যম ফেসবুকভিত্তিক হুমায়ূনভক্ত তরুণদের দল ‘হিমু পরিবহন’ জন্মদিন উপলক্ষে আয়োজন করেছে নানা অনুষ্ঠানের।নুহাশপল্লীতে নানা আয়োজন: হুমায়ূন আহমেদের গড়া গাজীপুরের পিরুজালী গ্রামের নুহাশপল্লীতে তাঁর জন্মদিন উপলক্ষে নানা কর্মসূচি নেওয়া হয়েছে। আজ বুধবার প্রথম প্রহরে তার কবরে মোমবাতি প্রজ্বালন, ফুল দিয়ে শ্রদ্ধা জানানো ও কেক কাটা হবে। হরতালের কারণে এসব অনুষ্ঠানে তাঁর স্ত্রী-সন্তানেরা থাকছেন না। তবে থাকছেন হুমায়ূনভক্তরা।হুমায়ূনের নানাবাড়িতে: নেত্রকোনার মোহনগঞ্জে হুমায়ূন আহমেদের নানাবাড়িতে আজ বুধবার ৬৫তম জন্মদিন উপলক্ষে দিনব্যাপী কর্মসূচি পালন করবে ‘হুমায়ূন আহমেদের ৬৫তম জন্মদিন উদ্যাপন পরিষদ’। সকাল ১০টায় শহীদ আলী উসমান শিশুপার্ক থেকে আনন্দ শোভাযাত্রা, সাড়ে দশটায় হুমায়ূনের জন্মভিটায় পিঠামুখ, বিকেল চারটায় শিশুপার্কে মুক্তিযোদ্ধা মুক্তমঞ্চে আলোচনা সভা, সন্ধ্যা ছয়টায় সাংস্কৃতিক অনুষ্ঠান, রাত আটটায় হুমায়ূন আহমেদ রচিত নাটক ১৯৭১ মঞ্চস্থ হবে আলী উসমান মুক্তমঞ্চে। এ ছাড়া নেত্রকোনা সাহিত্য সমাজের উদ্যোগে বেলা তিনটায় জেলা শহরের মোক্তারপাড়ায় দুর্বার গোষ্ঠী ভবনে হুমায়ূনবন্দনার আয়োজন করা হয়েছে।
