
পুলিশ বাহিনীতে প্রায় ৬০ হাজার নতুন জনবল নিয়োগের সিদ্ধান্ত নেওয়া হয়েছে। প্রতিবছর ১০ হাজার করে জনবল নিয়োগ দেওয়া হতে পারে।এর আগে মহাজোট সরকারের আমলে পুলিশে ৩২ হাজার ৩১ জন নতুন জনবল নিয়োগ দেওয়া হয়। ওই নিয়োগে বিভিন্ন পর্যায়ে অনিয়মের অভিযোগ গণমাধ্যমে প্রচারিত হয়েছিল।একই সঙ্গে ‘পুলিশ ব্যুরো অব কাউন্টার টেররিজম’ (পিবিসিটি) নামে পুলিশের বিশেষ ইউনিট গঠনের বিষয়টিও সক্রিয় বিবেচনায় নেওয়া হয়েছে। স্বরাষ্ট্র মন্ত্রণালয় থেকে জনপ্রশাসন মন্ত্রণালয়ে এ-সংক্রান্ত একটি প্রস্তাব পাঠানো হয়েছে।স্বরাষ্ট্র ও জনপ্রশাসন মন্ত্রণালয় এবং পুলিশ সদর দপ্তর সূত্রে এসব তথ্য জানা গেছে।জনবল বাড়ানোর বিষয়টি নিশ্চিত করে পুলিশের মহাপরিদর্শক হাসান মাহমুদ খন্দকার গতকাল প্রথম আলোকে বলেন, ‘পুলিশের সক্ষমতা বাড়াতে জনবল বাড়ানোর উদ্যোগ এবং পুলিশ ব্যুরো অব কাউন্টার টেররিজম (পিবিসিটি) করার সিদ্ধান্ত নেওয়া হয়েছে। প্রয়োজন রয়েছে বলেই আমরা এসব উদ্যোগ নিয়েছি।’প্রধানমন্ত্রীর কার্যালয় সূত্রে জানা গেছে, প্রধানমন্ত্রীর রাজনৈতিক উপদেষ্টা এইচ টি ইমামের সভাপতিত্বে পুলিশের সক্ষমতা বাড়াতে গত রোববার অনুষ্ঠিত এক বৈঠকে পুলিশের জনবল বাড়ানোর বিষয়ে সিদ্ধান্ত নেওয়া হয়। একই সঙ্গে স্বরাষ্ট্র মন্ত্রণালয়ের কাছে জবাবদিহি চাওয়া হয়, প্রধানমন্ত্রীর অনুমোদনের পরও কেন পুলিশ ব্যুরো অব কাউন্টার টেররিজম এখনো গঠন করা হয়নি।এ সময় স্বরাষ্ট্র মন্ত্রণালয়ের কর্মকর্তারা জানান, কার্যবিধি অনুসরণ করে প্রস্তাবটি জনপ্রশাসন মন্ত্রণালয়ে পাঠানো হয়েছে। প্রধানমন্ত্রীর অর্থনৈতিক উপদেষ্টা মসিউর রহমান ও জনপ্রশাসনসচিব আবদুস সোবহান সিকদার বলেন, এসব প্রক্রিয়া নিয়মের মধ্য দিয়েই সম্পন্ন করা হবে।জনপ্রশাসন মন্ত্রণালয় সূত্র জানায়, পদক্ষেপ গ্রহণে দেরির বিষয়ে গতকাল জনপ্রশাসন প্রতিমন্ত্রী ওই কর্মকর্তাকে ডেকে পাঠান এবং বিষয়টি জানতে চান। কর্মকর্তা প্রতিমন্ত্রীর কাছে কার্যবিধি অনুযায়ী ব্যবস্থা নিচ্ছেন বলে জানান।জানতে চাইলে জনপ্রশাসনসচিব বলেন, পুলিশকে আরও যুগোপযোগী করতে জনবল বাড়ানোর উদ্যোগ নেওয়া হয়েছে। তবে সংখ্যা কমবেশি হতে পারে। এ ছাড়া পুলিশ ব্যুরো অব কাউন্টার টেররিজম (পিবিসিটি) করার বিষয়টি পরীক্ষা-নিরীক্ষা করে দেখা হচ্ছে।স্বরাষ্ট্র মন্ত্রণালয় সূত্রে জানা গেছে, লক্ষ্মীপুর, সাতক্ষীরা, গাইবান্ধা, যশোরসহ দেশের বিভিন্ন এলাকায় সন্ত্রাস ও নাশকতা বেড়ে যাওয়ার প্রেক্ষাপটে পুলিশ ব্যুরো অব কাউন্টার টেররিজম নামে পুলিশের বিশেষ ইউনিট দ্রুত গঠন করতে চাইছে স্বরাষ্ট্র মন্ত্রণালয়।জানা গেছে, ২০০১ সালের ১১ সেপ্টেম্বরের (নাইন-ইলেভেন) পর যুক্তরাষ্ট্র, যুক্তরাজ্যসহ বিভিন্ন দেশে বিশেষায়িত বাহিনী গঠন করা হয়। বাংলাদেশে জঙ্গি সংগঠনের কার্যক্রম বিস্তৃত হলে জাতিসংঘ এ দেশেও পুলিশ বিভাগে যুক্তরাষ্ট্র ও যুক্তরাজ্যের আদলে একটি বিশেষ ইউনিট গঠনের তাগিদ দেয়। এরই ধারাবাহিকতায় সরকার ২০০৯ সালে এসে কাউন্টার টেররিজম ইউনিট গঠনের সিদ্ধান্ত নেয়।
