
অনুমোদন না দেওয়া পর্যন্ত দেশে অ্যাপভিত্তিক ট্যাক্সিক্যাব সেবা উবারের বিরুদ্ধে বাংলাদেশ সড়ক পরিবহন কর্তৃপক্ষের (বিআরটিএ) নিষেধাজ্ঞা বহাল থাকছে। আজ মঙ্গলবার বিআরটিএর পরিচালক (প্রকৌশলী) মো. নুরুল ইসলাম প্রথম আলোকে এ কথা বলেন।
আজ দুপুরে বিআরটিএর প্রধান কার্যালয়ে উবারের কয়েকজন প্রতিনিধির সঙ্গে বিআরটিএ কর্মকর্তাদের এক বৈঠক অনুষ্ঠিত হয়। নুরুল ইসলাম বলেন, বৈঠকে উবারের প্রতিনিধিদের জানানো হয়েছে, তিন সপ্তাহের মধ্যে এ দেশে তাদের কার্যক্রম, ব্যবসার পরিকল্পনা নিয়ে আবেদন করতে হবে। এরপরই উবার বিষয়ে সিদ্ধান্ত দেবে বিআরটিএ। আর পরবর্তী সিদ্ধান্ত না দেওয়া পর্যন্ত ২৫ নভেম্বর উবার বিষয়ে গণমাধ্যমে প্রকাশিত বিআরটিএর বিজ্ঞপ্তি বহাল থাকবে।
আর তত দিন পর্যন্ত উবারের অ্যাপ বন্ধ করা এবং সেবা চালু থাকলে কোনো ব্যবস্থা নেওয়া হবে কি না, জানতে চাইলে এ ব্যাপারে স্পষ্টভাবে কোনো কিছু জানাতে পারেননি বিআরটিএর ওই কর্মকর্তা। অন্যদিকে দেশে উবারের প্রতিনিধিদের সঙ্গে মোবাইলে কয়েকবার যোগাযোগের চেষ্টা করা হলেও তাতে সাড়া দেননি তাঁরা।
গত রোববার উবারের একজন মুখপাত্র প্রথম আলোকে বলেছিলেন, সরকার ও প্রযুক্তি খাতসংশ্লিষ্ট ব্যক্তিদের সঙ্গে আলোচনার মাধ্যমে সৃষ্ট সমস্যার সমাধান করতে চায় উবার।
উল্লেখ্য, গত ২২ নভেম্বর যুক্তরাষ্ট্রের অনলাইনভিত্তিক পরিবহন সেবাদাতা নেটওয়ার্ক উবার বাংলাদেশে তাদের সেবা চালু করে। কিন্তু বিআরটিএর পরিচালক (প্রকৌশলী) মো. নুরুল ইসলামের বরাত দিয়ে ২৫ নভেম্বর রাজধানী ঢাকায় উবারের সেবাকে অবৈধ ঘোষণা করে গণ্যমাধ্যমে একটি বিজ্ঞপ্তি প্রকাশ করা হয়।
বিজ্ঞপ্তিতে বলা হয়, বাংলাদেশে ট্যাক্সিক্যাব পরিচালনা হয়ে থাকে ‘ট্যাক্সিক্যাব সার্ভিস গাইডলাইন-২০১০’ অনুযায়ী। কোনো কোম্পানি ট্যাক্সিক্যাব পরিচালনা করলে তাকে অবশ্যই বিআরটিএর মাধ্যমে সড়ক পরিবহন ও মহাসড়ক বিভাগের অনুমতি নিতে হবে। বিআরটিএ তথা সরকারের অনুমোদন ছাড়া কোনো ট্যাক্সিক্যাব সার্ভিস পরিচালনা করা সম্পূর্ণ বেআইনি, অবৈধ ও শাস্তিযোগ্য অপরাধ।
বিজ্ঞপ্তিতে আরও জানানো হয়, অনলাইনভিত্তিক ট্যাক্সিসেবা উবার সম্পূর্ণ অবৈধভাবে পরিচালিত হচ্ছে। এ ধরনের বেআইনি কার্যকলাপ থেকে বিরত থাকার জন্য উবারের মালিক ও চালকদের অনুরোধ জানায় বিআরটিএ।
আরও পড়ুন:স্মার্টফোনে ট্যাক্সিসেবা ‘উবার’ অবৈধ
