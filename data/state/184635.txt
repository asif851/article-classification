
 
দক্ষিণ সুদানে বাংলাদেশের বেসরকারি সংস্থা ব্র্যাকের এক কর্মকর্তাকে ছুরিকাঘাতে হত্যা করেছে দুর্বৃত্তরা। দেশটির রাজধানী জুবা থেকে দক্ষিণ-পূর্বের শহর ইয়েই যাওয়ার পথে গত বুধবার এ মর্মান্তিক ঘটনা ঘটে।
নিহত ওই ব্যক্তির নাম মো. হাবিবুর রহমান (৪৫)। তিনি সেখানে তিন বছর ধরে ব্র্যাকের শিক্ষা কর্মসূচির আঞ্চলিক ব্যবস্থাপক (রিজিওনাল ম্যানেজার অব ব্র্যাক এডুকেশন প্রোগ্রাম) হিসেবে দায়িত্ব পালন করছিলেন। তিনি এক সন্তানের জনক। তাঁর স্ত্রী একজন স্কুল শিক্ষিকা। খবর ইউএনবির।
ব্র্যাকের নির্বাহী পরিচালক মাহবুব হোসেনের বরাত দিয়ে আজ শুক্রবার ইউএনবি আরও জানায়, ‘গত বুধবার হাবিবুর রহমান ট্রাকে করে জুবা থেকে বই নিয়ে যাচ্ছিলেন। হঠাত্ পথে অজ্ঞাত কিছু ব্যক্তি হাবিবুর ও ট্রাকচালককে প্রথমে পেটায়। পরে ছুরিকাঘাত করে হাবিবুরকে হত্যা করে। দুর্বৃত্তরা হাবিবুরের লাশ গাছে ঝুলিয়ে রাখে। তাঁর শরীরের বিভিন্ন স্থানে ক্ষত চিহ্ন রয়েছে। তবে হাবিবুর রহমানের মৃতদেহ পাওয়া গেলেও ট্রাকচালককে পাওয়া যাচ্ছে না।’
হাবিবুরের মৃত্যুর খবরে ব্র্যাক কর্তৃপক্ষ দুঃখ প্রকাশ করে তাঁর পরিবারের প্রতি গভীর সমবেদনা জানিয়েছে। তদন্তসাপেক্ষ এই ঘটনার সঠিক কারণ উদঘাটনে দক্ষিণ সুদান সরকারের প্রতি আহ্বান জানিয়েছে ব্র্যাক। এক বার্তায় দ্রুত হাবিবুরের লাশ দেশে ফিরিয়ে আনার চেষ্টা চলছে বলে জানিয়েছে শীর্ষস্থানীয় এই সংস্থাটি।
উল্লেখ্য, হাবিবুর ব্র্যাকে যোগ দেন ১৯৯০ সালে। দীর্ঘ ২২ বছর ধরে ব্র্যাকের শিক্ষা কার্যক্রমে তিনি কাজ করেন।
