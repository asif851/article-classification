
রাজশাহীর পবা উপজেলার কাটাখালী পৌরসভা নির্বাচনে আওয়ামী লীগ মনোনীত মেয়র প্রার্থী আব্বাস আলী গতকাল মঙ্গলবার সরকারি গাড়ি ব্যবহার করে শোভাযাত্রা করেন। পরে তিনি সমর্থকদের নিয়ে শহীদ এ এইচ এম কামারুজ্জামানের কবর জিয়ারত করতে যান।প্রত্যক্ষদর্শী ব্যক্তিরা জানান, আব্বাস আলী গতকাল দুপুর সাড়ে ১২টার দিকে কয়েক শ নেতা-কর্মীকে সঙ্গে নিয়ে মোটরসাইকেল শোভাযাত্রা করে জাতীয় নেতা শহীদ এ এইচ এম কামারুজ্জামানের কবর ও হযরত শাহ মখদুমের মাজার জিয়ারত করেন। এ সময় তাঁর শোভাযাত্রায় রাজশাহী চিনিকলের একটি বাসও ছিল। আব্বাস আলীর কর্মী-সমর্থকেরা ছিলেন ওই বাসে। তার আগে আব্বাস আলী একটি মোটরসাইকেল করে যাচ্ছিলেন।শোভাযাত্রায় থাকা পাঁচ কর্মী বলেন, আজ বুধবার থেকে দলীয় প্রার্থীরা স্বল্প পরিসরে নির্বাচনী প্রচার-প্রচারণা শুরু করতে পারবেন। আব্বাস আলী প্রচারণা কর্মসূচি শুরুর জন্য গতকাল মাজার জিয়ারত করতে যান। কোনো ব্যানার ফেস্টুন না থাকলেও তাঁর এই শোভাযাত্রা একরকম নির্বাচনী প্রচারণাই ছিল।এ বিষয়ে আব্বাস আলী বলেন, তিনি মোটরসাইকেলে চড়ে মাজার জিয়ারত করতে গিয়েছিলেন। রাজশাহী চিনিকল শ্রমিক লীগের নেতা-কর্মীরা চিনিকলের গাড়িটি ব্যবহার করেছেন।পবা উপজেলা নির্বাচন কর্মকর্তা আসাদুজ্জামান বলেন, এভাবে গাড়িতে কর্মী-সমর্থকদের নিয়ে যাওয়াটা শোভাযাত্রার মধ্যেই পড়ে। এ ধরনের কাজে একজন বৈধ প্রার্থী কোনো সরকারি যানবাহন ব্যবহার করতে পারবেন না। তবে এ ব্যাপারে তাঁদের কাছে কোনো প্রার্থী অভিযোগ করেননি।
