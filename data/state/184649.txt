
নওগাঁ শহরের আরজি নওগাঁ মধ্যপাড়ায় গতকাল শনিবার সকাল নয়টার দিকে অগ্নিকাণ্ডে একটি বসতঘর পুড়ে গেছে। এলাকাবাসী ও ফায়ার সার্ভিস সূত্র জানায়, ভ্যানচালক শহিদুল ইসলাম তাঁর স্ত্রী ও দুই ছেলেসহ আরজি নওগাঁ মধ্যপাড়ায় চার রুমের একটি টিনের ঘরে বাস করতেন। তাঁর স্ত্রী একটি চালের মিলে কাজ করেন। গতকাল সকালে বাড়ির সবাই দৈনন্দিন কাজে বাইরে যান। সকাল নয়টার দিকে আকস্মিকভাবে আগুন নাগলে পুরো ঘরটি পুড়ে যায়। এতে ঘরে থাকা সব আসবাবপত্র, কাপড় এবং প্রায় ১৫ মণ চাল ভস্মীভূত হয়। ফায়ার সার্ভিসের সদস্যরা আসার আগেই স্থানীয় লোকজন আগুন নিভিয়ে ফেলে। নওগাঁ ফায়ার সার্ভিসের সহকারী পরিচালক আবদুর রশিদ বলেন, খবর পেয়ে ফায়ার সার্ভিসের একটি ইউনিট সেখানে যায়। বৈদ্যুতিক শর্টসার্কিট থেকে অগ্নিকাণ্ডের সূত্রপাত হয়ে থাকতে পারে। এ ঘটনায় প্রায় এক লাখ টাকার ক্ষতি হয়েছে।
