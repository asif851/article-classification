
 
চাঁদপুরের মতলব দক্ষিণ উপজেলায় আম পাড়তে গিয়ে বিদ্যুৎস্পৃষ্ট হয়ে আবদুল লতিফ (৪৫) নামের এক ব্যক্তির মৃত্যু হয়েছে। আজ বৃহস্পতিবার ভোর পাঁচটায় উপজেলার নবকলস গ্রামে এ ঘটনা ঘটে।
মৃত আবদুল লতিফের বাড়ি উপজেলার নবকলস গ্রামের কলেজ ছাত্রাবাস এলাকায়। তাঁর বাবার নাম ওয়াদুদ প্রধানিয়া। আবদুল লতিফ উপজেলা সদর এলাকায় বিদ্যুৎ-কর্মী হিসেবে কাজ করতেন।
পরিবার ও পুলিশ জানায়, আবদুল লতিফ আজ ভোর পাঁচটায় প্রতিবেশীর বাড়ির গাছ থেকে আম পাড়তে যান। হঠাৎ গাছের সঙ্গে লাগোয়া বিদ্যুতের তারে তাঁর শরীরে জড়িয়ে যায়। এতে বিদ্যুতায়িত হয়ে তিনি মাটিতে পড়ে যান। তাঁর চিৎকারে পরিবারের লোকজন ছুটে আসেন। পরে তাঁকে উদ্ধার করে উপজেলা স্বাস্থ্য কমপ্লেক্সের জরুরি বিভাগে নিয়ে যান। সেখানে কর্তব্যরত চিকিৎসা কর্মকর্তা আবদুল লতিফকে মৃত ঘোষণা করেন।
ঘটনার সত্যতা নিশ্চিত করেছেন মতলব দক্ষিণ থানার পরিদর্শক (তদন্ত) মো. শহিদুল ইসলাম।
