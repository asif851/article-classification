
সুপ্রিম কোর্ট প্রাঙ্গণের সামনে স্থাপিত ভাস্কর্যটি আসন্ন রমজান মাস শুরুর আগে সরানোর জন্য সরকারের প্রতি আহ্বান জানিয়েছে চরমোনাই পীরের দল ইসলামী আন্দোলন বাংলাদেশ। এ সময়ের মধ্যে সরানো না হলে ১৭ রমজান সারা দেশে বিক্ষোভ সমাবেশ পালন করবে দলটি। আজ শুক্রবার বায়তুল মোকাররম জাতীয় মসজিদের উত্তর গেটে এক সমাবেশে এ কথা বলেন ইসলামী আন্দোলন বাংলাদেশের আমির ও চরমোনাইয়ের পীর মুফতি সৈয়দ মুহাম্মদ রেজাউল করীম।
জুমার নামাজের পর আয়োজিত এই সমাবেশে রেজাউল করিম বলেন, ‘প্রধানমন্ত্রী নিজেও সুপ্রিম কোর্ট প্রাঙ্গণ থেকে গ্রিক মূর্তি সরানোর কথা বলেছেন। এই সিদ্ধান্তে গড়িমসি করলে দেশের মানুষ জানমাল, প্রয়োজনে রক্ত দিয়ে হলেও এর প্রতিবাদ করবে। রমজান মাস শুরুর আগে যদি গ্রিক দেবীর মূর্তি সরানো না হয়, তাহলে ১৭ রমজান বদর দিবসে সারা দেশে বিক্ষোভ মিছিলের কর্মসূচি পালন করা হবে। এরপরও না সরালে সুপ্রিম কোর্ট ঘেরাও ও মূর্তি উচ্ছেদ করা হবে।’
এর আগে ২০ এপ্রিলের মধ্যে এই ভাস্কর্য সরিয়ে ফেলতে সময়সীমা বেঁধে দেয় দলটি।
