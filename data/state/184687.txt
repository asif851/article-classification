
ঢাকায় স্মার্টফোন অ্যাপ্লিকেশন (অ্যাপ) নির্ভর ট্যাক্সি পরিবহনসেবা উবারের সঙ্গে সরকারের যৌক্তিক ও বাস্তবসম্মত সমাধান অবশ্যই হবে বলে জানিয়েছেন সড়ক পরিবহন ও সেতুমন্ত্রী ওবায়দুল কাদের। তিনি বলেন, ‘বিআরটিএর সঙ্গে তাদের যে ঝামেলা তৈরি হয়েছিল, আমি এটা বন্ধ করেছি। এ ব্যাপারে আলাপ-আলোচনা করতে সিস্টেমের মধ্যে নিয়ে আসুন।’
আজ বৃহস্পতিবার জাতীয় প্রেসক্লাবে ‘নিরাপদ সড়ক চাই’-এর ২৪তম প্রতিষ্ঠাবার্ষিকী উপলক্ষে আয়োজিত আলোচনা সভায় ওবায়দুল কাদের এসব কথা বলেন।
ওবায়দুল কাদের বলেন, ‘উবারকে নিরুৎসাহিত করা ঠিক হবে না। তাহলে আমাদের গণপরিবহনের সংকট হবে। আমরা বলছি ডিজিটাল বাংলাদেশ। আবার ডিজিটাল বাংলাদেশে নতুন প্রযুক্তি এলে যদি নিরুৎসাহিত করি, তাহলে এটা দ্বিচারিতা। এটা স্ববিরোধী। ইতিমধ্যে বিআরটিএ একদফা বৈঠক করেছে। এ ব্যাপারে যৌক্তিক ও বাস্তবসম্মত সমাধান অবশ্যই হবে এবং আমি সেটা চাই।’  গত ২২ নভেম্বর যুক্তরাষ্ট্রের অনলাইনভিত্তিক পরিবহন সেবাদাতা নেটওয়ার্ক উবার বাংলাদেশে তাদের সেবা চালু করে। এরই মধ্যে রাজধানী ঢাকায় স্মার্টফোন অ্যাপভিত্তিক এই ট্যাক্সিসেবাকে অবৈধ ঘোষণা করে একটি বিজ্ঞপ্তি প্রকাশ করে বিআরটিএ। ২৫ নভেম্বর সংস্থাটি এ-সংক্রান্ত একটি বিজ্ঞপ্তি বিআরটিএর পরিচালক (ইঞ্জিনিয়ারিং) মো. নুরুল ইসলামের বরাত দিয়ে গণমাধ্যমে প্রকাশ করা হয়।
