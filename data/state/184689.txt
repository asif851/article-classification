
ঝিনাইদহের কোটচাঁদপুর উপজেলায় ট্রেনে কাটা পড়ে বাক্‌ ও শ্রবণপ্রতিবন্ধী এক নারী মারা গেছেন। কোটচাঁদপুর উপজেলার বলুহর এলাকায় গতকাল সোমবার সকালে এ ঘটনা ঘটে।
ওই নারীর নাম আনোয়ারা খাতুন (২৮)। তিনি উপজেলার কাগমারি গ্রামের আলী আজগরের মেয়ে।
নিহত ব্যক্তির পরিবার সূত্রে জানা যায়, আনোয়ারা শ্রমিকের কাজ করতেন। আনোয়ারা প্রতিদিনের মতো গতকাল সকালে বলুহর ভাটাম তলা এলাকায় কাজে যান। কাজের ফাঁকে রান্নার জন্য কাঠ কুড়াতে রেললাইনের ওপরে গিয়েছিলেন। খুলনা থেকে ছেড়ে আসা কপোতাক্ষ ট্রেনের নিচে এ সময় কাটা পড়ে তাঁর দুই পা বিচ্ছিন্ন হয়ে যায়। স্থানীয় লোকজন তাঁকে উদ্ধার করে কোটচাঁদপুর হাসপাতালে নিয়ে যায়। সেখানে চিকিৎসক আনোয়ারাকে মৃত ঘোষণা করেন।
আনোয়ারার সহকর্মীরা বলেন, প্রতিবন্ধী আনোয়ারা ট্রেনের শব্দ শুনতে পাননি। এ কারণে এই দুর্ঘটনা ঘটেছে।
