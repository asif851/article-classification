
কক্সবাজারের পেকুয়া উপজেলার শিলখালী ইউনিয়নের পাহাড়ি এলাকায় বন্য হাতির পায়ের চাপায় দুই ব্যক্তি নিহত হয়েছেন। গতকাল বৃহস্পতিবার ভোরে ইউনিয়নের সাপেরগাড়ার দুইল্যারজিরি এলাকায় এ ঘটনা ঘটে।
নিহত ব্যক্তিরা হলেন ইউনিয়নের জারুলবনিয়া গ্রামের বাসিন্দা মো. সৈয়দ আলম (৬০) ও তাঁর জামাতা মো. আলমগীর (৩০)। আলমগীরের বাড়ি সাপেরগাড়া এলাকায়।
স্থানীয় সূত্র জানায়, পাহাড়ি এলাকার ধানখেতে রাতে বন্য হাতি নেমে আসে। এ কারণে প্রতিদিনের মতো গত বুধবার রাতেও সৈয়দ আলম ও মো. আলমগীর নিজেদের ধানখেত পাহারা দেন। সারা রাত পাহারা দেওয়ার পর ভোরে তাঁরা ধানমাড়াইয়ের জায়গায় ঘুমিয়ে পড়েন। একপর্যায়ে তিনটি দলছুট বন্য হাতি সেদিকে ছুটে আসে। এ সময় সৈয়দ আলম ও আলমগীর হাতির পায়ের চাপায় মারা যান।
বারবাকিয়া বন বিট কর্মকর্তা তৌহিদুল ইসলাম প্রথম আলোকে বলেন, দুইল্যারজিরি এলাকাটি হাতির বিচরণস্থল।
পেকুয়া উপজেলা পরিষদের চেয়ারম্যান শাফায়েত আজিজ ও উপজেলা নির্বাহী কর্মকর্তা (ইউএনও) মো. জয়নাল আবদিন সকালে ঘটনাস্থল পরিদর্শন করেছেন।
ইউএনও জয়নাল আবদিন বলেন, লাশ দুটি উদ্ধারের পর পরিবারের সদস্যদের কাছে হস্তান্তর করা হয়েছে।
