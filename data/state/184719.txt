
প্রধানমন্ত্রীর কার্যালয় থেকে আজ রোববার সময়সূচি না পাওয়া জাতীয় পার্টির (জাপা) মন্ত্রী-উপদেষ্টারা ডাকযোগে তাঁদের পদত্যাগপত্র পাঠিয়ে দেবেন। দলের মহাসচিব ও বিমানমন্ত্রী রুহুল আমিন হাওলাদার এ দাবি করেছেন।আজ রোববার দুপুর ১টা ৫০ মিনিটে জাপা চেয়ারম্যান এইচ এম এরশাদের বারিধারার প্রেসিডেন্ট পার্কের বাসভবনে সাংবাদিকদের কাছে এ দাবি করেন জাপা মহাসচিব।রুহুল আমিন হাওলাদার দাবি করেন, পদত্যাগপত্র জমা দেওয়ার উদ্দেশে আজ একাধিকবার তাঁরা প্রধানমন্ত্রীর কার্যালয়ে যোগাযোগ করার চেষ্টা করেছেন। কিন্তু সেখান থেকে কোনো সাড়া পাননি। তাই দলের মন্ত্রী-উপদেষ্টাদের পদত্যাগপত্র ডাকযোগে পাঠানোর সিদ্ধান্ত হয়েছে।আজ সকাল সাড়ে নয়টা থেকে সাড়ে ১০টা পর্যন্ত এরশাদের সঙ্গে জাতিসংঘের সহকারী মহাসচিব অস্কার ফার্নান্দেজ তারানকোর বৈঠক করেন। বৈঠক শেষে দলের পক্ষ থেকে ব্রিফিং করেন জি এম কাদের ও রুহুল আমিন হাওলাদার।বিফ্রিং শেষে রুহুল আমিন হাওলাদার ও জি এম কাদের সর্বদলীয় সরকার থেকে বেরিয়ে যাওয়ার জন্য পদত্যাগপত্র নিয়ে প্রধানমন্ত্রীর কার্যালয়ের উদ্দেশে রওনা হন। কে কে পদত্যাগ করছেন, এই বিষয়ে জানতে চাইলে রহুল আমিন তাঁর হাতে থাকা পদত্যাগের ফাইলটি তুলে সাংবাদিকদের দেখান। কিন্তু কোনো উত্তর দেননি। আর জি এম কাদের বলেছেন, ‘আজ থেকে আমরা সর্বদলীয় সরকার থেকে আমাদের সমর্থন প্রত্যাহার করে নিচ্ছি।’
দলের সভাপতিমণ্ডলীর সদস্য চেয়ারম্যানের রাজনৈতিক মুখপাত্র কাজী ফিরোজ রশীদ আজ দুপুর সোয়া একটার দিকে সাংবাদিকদের কাছে দাবি করেন, এরশাদের স্ত্রী স্বাস্থ্য ও পরিবারকল্যাণমন্ত্রী রওশন এরশাদ, পানিসম্পদমন্ত্রী আনিসুল ইসলাম মাহমুদ এবং প্রধানমন্ত্রীর শিক্ষা ও নারী উন্নয়নবিষয়ক উপদেষ্টা জিয়াউদ্দিন আহমেদের পদত্যাগপত্র দলের চেয়ারম্যানের হাতে এসে পৌঁছেছে।
সরকারে থাকা জাতীয় পার্টির অন্য মন্ত্রীরা হলেন দলের প্রেসিডিয়াম সদস্য ও বাণিজ্যমন্ত্রী জি এম কাদের, দলের মহাসচিব ও বিমানমন্ত্রী রুহুল আমিন হাওলাদার এবং প্রতিমন্ত্রী মুজিবুল হক ও সালমা ইসলাম।
জাপার উচ্চপর্যায়ের একাধিক সূত্র জানায়, সরকারের নানামুখী তত্পরতা ও চাপের মুখেও এরশাদ ‘একতরফা’ নির্বাচনে না যাওয়ার ব্যাপারে অনড় আছেন। আর তাঁর স্ত্রী রওশন এরশাদসহ জাপার এই তিন মন্ত্রী-উপদেষ্টা সরকারে থেকে যাওয়ার তত্পরতায় যুক্ত আছেন। এরশাদ গত মঙ্গলবার নির্বাচন বর্জনের আকস্মিক ঘোষণা ও পরদিন সরকারে থাকা তাঁর দলের মন্ত্রী-উপদেষ্টাদের পদত্যাগের নির্দেশ দেন। এরশাদের মত পাল্টাতে সরকার রওশন এরশাদকে কাজে লাগাচ্ছে বলেও দলীয় একাধিক সূত্র জানিয়েছে।
জাপার এই সাত মন্ত্রী-উপদেষ্টার পদত্যাগ করা না-করা নিয়ে গতকালও ধোঁয়াশার মধ্যে ছিলেন গণমাধ্যমের কর্মীরা।
