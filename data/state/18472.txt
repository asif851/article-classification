
আন্দোলনে ব্যর্থ নেতৃত্বের কারণে দলের মহাসচিবের মির্জা ফখরুলের পদত্যাগ করা উচিত। এমন মন্তব্য করেছেন সড়ক পরিবহন ও সেতুমন্ত্রী ওবায়দুল কাদের।
জাতীয় সংসদ ভেঙে দিয়ে নিরপেক্ষ সরকারের অধীনে আগাম নির্বাচনের দাবি করেছিলেন বিএনপির মহাসচিব মির্জা ফখরুল ইসলাম আলমগীর। সেতুমন্ত্রী ওবায়দুল কাদের এই দাবিকে ‘উদ্ভট’ ও ‘হাস্যকর’ হিসেবে মন্তব্য করে উল্টো ফখরুলেরই পদত্যাগ দাবি করলেন।
আজ বুধবার দুপুরে নারায়ণগঞ্জের সোনারগাঁ মেঘনা টোল প্লাজায় দেশের সর্বপ্রথম অত্যাধুনিক ডিজিটাল পদ্ধতিতে টোল আদায়ে নতুন বুথ স্থাপনের আনুষ্ঠানিক উদ্বোধন শেষে সাংবাদিকদের প্রশ্নের জবাবে তিনি এই মন্তব্য করেন। এ সময় সড়ক ও জনপথ (সওজ) অধিদপ্তরের ঢাকা অঞ্চলের প্রকৌশলী আবদুস সবুরসহ অন্য কর্মকর্তারা উপস্থিত ছিলেন। এই পদ্ধতিতে দ্রুততম সময়ে টোল দেওয়া শেষে গাড়ি পারাপার হতে পারবে।
ওবায়দুল কাদের বলেন, ‘এসব দেশের গণতন্ত্র আছে, পার্লামেন্ট আছে। তাদের যদি নির্বাচন নিয়ে সংশয় থাকত, তাহলে ঢাকায় এত বড় আইপিউ সম্মেলন কী করে হলো—এটা আমি ফখরুল সাহেবের কাছে প্রশ্ন রাখতে চাই।’
ওবায়দুল কাদের বলেন, ‘আমরা জনগণের ইচ্ছায় ক্ষমতায় এসেছি। নির্বাচনের মাধ্যমে জনগণের ইচ্ছায় ক্ষমতায় থাকব। জনগণ না চাইলে চলে যাব; কিন্তু সংবিধানের বাইরে কিছু হবে না। নির্বাচনের মাধ্যমে আমরা ক্ষমতায় এসেছি, আরেকটি নির্বাচন হবে। সেখানে জনগণ যদি আমাদের না চায়, আমরা থাকব না।’ আওয়ামী লীগের সাধারণ সম্পাদক বলেন, ‘তাদের (বিএনপির) তৃণমূলের নেতা-কর্মীরা হতাশ। তাদের দলের তৃণমূলের নেতা-কর্মীরা ব্যর্থ নেতৃত্বের পদত্যাগ চায়। ফখরুল সাহেব, পদত্যাগ করুন। তাঁরই পদত্যাগ করা উচিত। তিনি এযাবৎকালে ১০ মিনিটের একটি আন্দোলন করে দেখাতে পারেননি। কাজেই ব্যর্থ নেতৃত্বের কারণেই তাঁর দল থেকে পদত্যাগ করা উচিত।’
