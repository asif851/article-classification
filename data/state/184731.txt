
কক্সবাজারের চকরিয়ায় মানবপাচার প্রতিরোধ আইনের মামলায় এজাহারভুক্ত দুই আসামিকে গ্রেপ্তার করেছে পুলিশ। আজ বৃহস্পতিবার ভোরে উপজেলার কোনাখালী ইউনিয়নের মরংঘোনা এলাকা থেকে তাঁদের গ্রেপ্তার করা হয়। তাঁরা হলেন, কামাল হোসেন (২৮) ও ফটো বেগম (৩৮)।
পাচারের শিকার ব্যক্তিদের পরিবারের লোকজন জানিয়েছেন, মালয়েশিয়ায় নিয়ে ভালো চাকরি দেওয়ার কথা বলে গত ২৮ ফেব্রুয়ারি কোনাখালী এলাকার মোজাফ্ফর আহমদের ছেলে মহিউদ্দিন (৩০), আমির হোছাইনের ছেলে মোকতার আহমদ ওরফে মানিক (২৬) ও নুরুল কবিরের ছেলে মনির আহমদকে (২২) মালয়েশিয়ার উদ্দেশ্যে একটি ইঞ্জিনচালিত ট্রলারে তুলে দেন কয়েকজন মানবপাচারকারি। তাঁদের ৪০ দিন সাগরে ভাসিয়ে রেখে অমানুষিক নির্যাতন করে তাঁদের স্বজনদের কাছ থেকে জনপ্রতি দুই লাখ টাকা করে মুক্তিপণ আদায় করা হয়। কিন্তু টাকা পরিশোধ করার পর থেকে তাঁদের কোনো খোঁজ মিলছে না।
চকরিয়া থানা পুলিশ জানিয়েছে, মোকতার আহমদকে পাচারের অভিযোগে গত ১ জুন তাঁ স্ত্রী তসলিমা বেগম কক্সবাজার মানবপাচার ট্রাইব্যুনালে সাতজনের বিরুদ্ধে অভিযোগ দায়ের করেন। আদালত অভিযোগটি চকরিয়া থানার ভারপ্রাপ্ত কর্মকর্তাকে (ওসি) নিয়মিত মামলা হিসেবে নথিভুক্ত করার নির্দেশ দেন।
জানতে চাইলে চকরিয়া থানার ভারপ্রাপ্ত কর্মকর্তা (ওসি) প্রভাষ চন্দ্র ধর বলেন, আজ ভোরে মরংঘোনা এলাকায় অভিযান চালিয়ে মানবপাচার প্রতিরোধ আইনের মামলার দুজন এজাহারভুক্ত আসামিকে গ্রেপ্তার করা হয়। তাঁদের চকরিয়া জ্যেষ্ঠ বিচারিক হাকিম আদালতের মাধ্যমে জেল হাজতে পাঠানো হয়েছে।
