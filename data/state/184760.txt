
আওয়ামী লীগের প্রেসিডিয়াম সদস্য শেখ ফজলুল করিম সেলিম বলেছেন, বাংলাদেশে কোনো অপশক্তি আর কোনো দিন যাতে ক্ষমতায় আসতে না পারে, সে ব্যাপারে সবাইকে সতর্ক থাকতে হবে। স্বাধীনতার পরাজিত শক্তি সব সময় ষড়যন্ত্র করে চলছে। সব ষড়যন্ত্রের বিরুদ্ধে প্রতিরোধ গড়ে তুলতে হবে।
গতকাল শুক্রবার সন্ধ্যায় মিউনিসিপ্যালটি গভর্ন্যান্স সার্ভিসেস প্রজেক্ট (এমজিএসপি) আওতায় বাস্তবায়নাধীন গোপালগঞ্জ পৌর কমিউনিটি সেন্টার ও মসজিদের ভিত্তিপ্রস্তর স্থাপন উপলক্ষে আয়োজিত অনুষ্ঠানে প্রধান অতিথির বক্তব্যে তিনি এসব কথা বলেন।শেখ সেলিম বলেন, পৃথিবীর কোনো দেশে পরাজিত শক্তি রাষ্ট্রীয় ক্ষমতায় থাকতে পারে, এমন নজির নেই। যাঁরা ক্ষমতায় গিয়ে গোলাম আযমকে নাগরিকত্ব দিয়েছেন, নিজামী মুজাহিদদের গাড়িতে পতাকা দিয়েছেন, স্বাধীন বাংলাদেশকে পাকিস্তান স্টাইলে চালাতে চেয়েছেন—পরাজিত শক্তির এসব দোসরের এ দেশের পবিত্র মাটিতে থাকার কোনো অধিকার নেই।অনুষ্ঠানে বিশেষ অতিথি ছিলেন এফবিসিসিআইয়ের সিনিয়র সহসভাপতি শেখ ফজলে ফাহিম, কেন্দ্রীয় যুবলীগ নেতা শেখ ফজলে নাঈম, র‌্যাব মহাপরিচালক বেনজীর আহমেদ, পুলিশের অতিরিক্ত ডিআইজি হাবিবুর রহমান হাবিব, গোপালগঞ্জের জেলা প্রশাসক মুহাম্মদ মোখলেসুর রহমান সরকার, পুলিশ সুপার মো. সাঈদুর রহমান খান। অনুষ্ঠানে সভাপতিত্ব করেন গোপালগঞ্জ পৌর মেয়র কাজী লিয়াকত আলী।শেখ সেলিম রাতে গোপালগঞ্জ শহরের সর্বজনীন কেন্দ্রীয় কালীবাড়ির নতুন ভবনের ভিত্তিপ্রস্তর স্থাপনের উদ্বোধন অনুষ্ঠানে প্রধান অতিথি ছিলেন।
