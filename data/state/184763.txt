
বেসরকারি ব্যবস্থাপনায় ২০১৭ সালের হজ প্যাকেজে প্রত্যেকের খরচ হবে ৩ লাখ ১৯ হাজার ৩৫৫ টাকা। এ ছাড়া কোরবানির জন্য প্রত্যেককে ১০ হাজার ৭৫০ টাকা সঙ্গে নিতে হবে।
আজ বৃহস্পতিবার এই প্যাকেজ ঘোষণা করেন হজ এজেন্সিস অ্যাসোসিয়েশন অব বাংলাদেশের (হাব) সভাপতি ইব্রাহিম বাহার। তিনি জানান, গত ৩০ জানুয়ারি মন্ত্রিসভা এই প্যাকেজ অনুমোদন করেছে। রাজধানীর একটি হোটেলে এই সংবাদ সম্মেলনের আয়োজন করা হয়।
চাঁদ দেখা সাপেক্ষে এ বছর আগামী ১ সেপ্টেম্বর হজ হওয়ার কথা। এ বছর মোট ১ লাখ ২৭ হাজার ১৯৮ জন হজে যাবেন। এর মধ্যে সরকারি ব্যবস্থাপনায় ১০ হাজার এবং বেসরকারি ব্যবস্থাপনায় ১ লাখ ১৭ হাজার ১৯৮ জন। ১৯ ফেব্রুয়ারি থেকে প্রাক-নিবন্ধন শুরু হবে। আগামী ৩০ মার্চের মধ্যে টাকা পরিশোধ করতে হবে।
