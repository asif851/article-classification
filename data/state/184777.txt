
রাজশাহী বিশ্ববিদ্যালয়ে ছাত্রলীগের দুই নেতার ওপর নৃশংস হামলার ঘটনায় আজ শনিবার সন্ধ্যায় পৃথক দুইটি মামলা হয়েছে। বিশ্ববিদ্যালয় শাখা ছাত্রলীগের সহসভাপতি আতিকুর রহমান বাদী হয়ে নগরের মতিহার থানায় মামলা দুটি করেন।মামলায় বিশ্ববিদ্যালয় শাখা শিবিরের সভাপতি আশরাফুল আলমসহ ৩২ জনের নাম উল্লেখ করে এবং অজ্ঞাত আরও ১০-১৫ জনকে আসামি করা হয়েছে। এজাহারে আশরাফুলকে হুকুমের আসামি করা হয়েছে। প্রথম মামলায় হত্যার উদ্দেশ্যে হামলার অভিযোগ এবং দ্বিতীয় মামলা বিস্ফোরক দ্রব্য নিয়ন্ত্রণ আইনে করা হয়েছে। দুই মামলায় একই ব্যক্তিদের আসামি করা হয়েছে। মতিহার থানার ভারপ্রাপ্ত কর্মকর্তা (ওসি) এ তথ্য নিশ্চিত করেছেন।গত মঙ্গলবার সকাল আটটার দিকে বিশ্ববিদ্যালয় শাখা ছাত্রলীগের ছাত্রবৃত্তি-বিষয়ক সম্পাদক টগর মোহাম্মদ সালেহ ও সহ-সম্পাদক আবদুল্লাহ আল মাসুদের ওপর নৃশংস হামলার ঘটনা ঘটে। হামলাকারীরা ছাত্রলীগের নেতা মাসুদের ডান পায়ের গোড়ালি চাপাতি দিয়ে কুপিয়ে বিচ্ছিন্ন করে দেয়। বাম পায়ের গোড়ালিতেও আঘাত করে। এ ছাড়া তাঁর দুই হাতের রগ কেটে দেওয়া হয়। ছাত্রলীগের অপর নেতা টগরেরও হাত ও পায়ের রগ কেটে দেওয়া হয়।নগরের মতিহার থানার ভারপ্রাপ্ত কর্মকর্তা (ওসি) আলমগীর হোসেন জানান, এ মামলায় এখন পর্যন্ত কাউকে গ্রেপ্তার করা সম্ভব হয়নি। পুলিশ চেষ্টা চালিয়ে যাচ্ছে। তিনি আরও জানান, ঘটনার দিন আটক ১৫ জনকে জিজ্ঞাসাবাদ করে আগের বিভিন্ন মামলায় আদালতের মাধ্যমে জেলহাজতে পাঠানো হয়েছে।
ছাত্রলীগ-কর্মীর পায়ের পাতা বিচ্ছিন্ন, নেতার রগ কর্তন
