
বোর্ড নির্দেশিত প্রশ্নপত্রের ‘ক’ সেটের পরিবর্তে ‘খ’ সেট দিয়ে এইচএসসি পরীক্ষা নেওয়ায় কুড়িগ্রামের ফুলবাড়ী ডিিগ্র কলেজ কেন্দ্রের ৭৮ জন পরীক্ষার্থী বিপাকে পড়েছে৷ ঘটনাটি জানাজানি হলে সংশ্লিষ্ট কলেজের শিক্ষার্থী, শিক্ষকও অভিভাবকেরা হতাশ হয়ে পড়েছেন।জানা গেছে, দিনাজপুর শিক্ষা বোর্ডের অধীনে চলতি বছরের এইচএসসি পরীক্ষায় ২৯ মে কৃষিশিক্ষা বিষয়ের প্রথম পত্রের (বিষয় কোড-২৩৯) পরীক্ষা অনুষ্ঠিত হয়। বোর্ডের নির্দেশনা অনুযায়ী সব কেন্দ্রে প্রশ্নপত্র ‘ক’ সেটে ওই পরীক্ষা গ্রহণ করা হয়। কিন্তু বোর্ডের নির্দেশ উপেক্ষা করে ফুলবাড়ী ডিিগ্র কলেজ কেন্দ্রে কাশিপুর ডিিগ্র কলেজের ৭৮ জন শিক্ষার্থীর পরীক্ষা ‘খ’ সেটে নেওয়া হয়।সম্প্রতি কাশিপুর ডিিগ্র কলেজের সংশ্লিষ্ট বিষয়ের একজন প্রভাষক নিরীক্ষণের জন্য বোর্ড থেকে পরীক্ষার খাতা নিয়ে আসেন। অন্য কেন্দ্রের এসব খাতা নিরীক্ষণের সময় ফুলবাড়ী ডিিগ্র কলেজ কেন্দ্রের প্রশ্নপত্রের সঙ্গে ওই খাতার বান্ডিলে থাকা প্রশ্নপত্রের অমিল হওয়ায় বিষয়টি তাঁর নজরে আসে। পরে বিষয়টি সবার কাছে জানাজানি হয়৷এ ব্যাপারে কেন্দ্রসচিব ও উপজেলা ভেটেরিনারি সার্জন হাসান আলী বলেন, ভুলবশত বোর্ড নির্দেশিত ‘ক’ সেটের পরিবর্তে ‘খ’ সেটের প্রশ্ন দিয়ে পরীক্ষা নেওয়া হয়েছে। বিষয়টি বোর্ডের সংশ্লিষ্ট কর্মকর্তাদের জানানো হয়েছে।উপজেলা নির্বাহী কর্মকর্তা (ইউএনও) শেখ মোহাম্মদ বেলায়েত হোসেন ঘটনার সত্যতা স্বীকার করে বলেন, এ ঘটনায় বুধবার কেন্দ্রসচিবসহ সংশ্লিষ্ট পাঁচজনকে কারণ দর্শানোর নোটিশ দেওয়া হয়েছে। তিন দিনের মধ্যে তাঁদের জবাব দিতে বলা হয়েছে৷দিনাজপুর শিক্ষা বোর্ডের সহকারী পরীক্ষা নিয়ন্ত্রক রাকিবুল ইসলাম বলেন, ‘বিষয়টি আমরা জেনেছি৷ ওই কেন্দ্রের খাতা শনাক্ত করা হয়েছে। বিষয়টি খতিয়ে দেখে দোষীদের বিরুদ্ধে ব্যবস্থা নেওয়া হবে।’
