
পিরোজপুরে গতকাল মঙ্গলবার রাতে তেলবাহী লাইটার জাহাজের ধাক্কায় ইউটিলিটি ৩৬ ফেরির তলা ফেটে গেছে। এ সময় ফেরিতে থাকা একটি বাস ও তিনটি ট্রাক নদীতে পড়ে যায়। ফেরিতে থাকা অর্ধশত যাত্রীকে ট্রলার ও নৌকার সাহায্যে উদ্ধার করা হয়েছে।
কুমিরমারা-বেকুটিয়া নৌপথের বেকুটিয়া ফেরিঘাটের অদূরে গতকাল দিবাগত রাত পৌনে একটার দিকে এ দুর্ঘটনা ঘটে।
ফেরির চালক মাহাবুবুর রহমান প্রথম আলোকে বলেন, পিরোজপুরের কুমিরমারা প্রান্ত থেকে গতকাল রাত সাড়ে ১২টার দিকে ইউটিলিটি ৩৬ ফেরিটি রওনা হয়। ফেরিতে ছিল সাতক্ষীরা থেকে কুয়াকাটাগামী যাত্রীবাহী কুয়াকাটা এক্সপ্রেস বাস, নয়টি ট্রাক ও একটি কাভার্ড ভ্যান। রাত পৌনে একটার দিকে কচা নদীর দক্ষিণ দিক থেকে আসা তেলবাহী লাইটার জাহাজ ফেরিটিকে ধাক্কা দেয়। এতে ফেরির তলা ফেটে যায়।
এ সময় ফেরিতে থাকা কুয়াকাটা এক্সপ্রেসের যাত্রীসহ অর্ধশত লোককে ট্রলার ও নৌকার সাহায্যে উদ্ধার করা হয়। ফেরির ফাটা অংশ দিয়ে পানি উঠে ডোবার উপক্রম হলে চালক ফেরিটিকে একটি ডুব চরে তুলে দেন। চলে ফেরিটি তোলার পর সেটির একাংশ ডুবে কাত হয়ে গেলে ফেরিতে থাকা একটি বাস ও তিনটি ট্রাক নদীতে ডুবে যায়। ফাটা অংশ দিয়ে পানি উঠে ফেরিটি ডোবার উপক্রম হলে তিনি ফেরিটিকে একটি ডুব চরে তুলে দেন। চরে তোলার পর ফেরির একাংশ ডুবে কাত হয়ে গেলে একটি বাস ও তিনটি ট্রাক নদীতে পড়ে যায়।
কাউখালী থানার ভারপ্রাপ্ত কর্মকর্তা (ওসি) মনিরুজ্জামান বলেন, দুর্ঘটনার পর ফেরিতে থাকা কুয়াকাটা এক্সপ্রেসের যাত্রীসহ অর্ধশত লোককে ট্রলার ও নৌকার সাহায্যে উদ্ধার করা হয়। লাইটার জাহাজটিকে আটক করা যায়নি। তবে জাহাজটিকে আটকের জন্য ঝালকাঠি সদর থানায় বার্তা পাঠানো হয়েছে।
