
সিলেটে অনুষ্ঠিত হয়েছে ‘দ্য ডেইলি স্টার-এইচএসবিসি জুনিয়র ক্লাইমেট চ্যাম্পিয়নস’ প্রতিযোগিতার বিভাগীয় পর্ব। নগরের শাহী ঈদগাহ এলাকার স্কলার্সহোম শিক্ষাপ্রতিষ্ঠানে গতকাল শুক্রবার দিনভর প্রতিযোগিতার বিভিন্ন পর্ব অনুষ্ঠিত হয়। সকাল ১০টায় প্রতিযোগিতার আনুষ্ঠানিক উদ্বোধন করা হয়। এতে সিলেটের চারটি জেলার ৩০টি শিক্ষাপ্রতিষ্ঠানের ১১০ জন শিক্ষার্থী অংশ নেয়। ষষ্ঠ থেকে অষ্টম এবং নবম থেকে দশম শ্রেণী—এই দুই ভাগে ভাগ হয়ে অংশগ্রহণকারীরা জলবায়ু সম্পর্কিত কুইজ, বিতর্ক ও চিত্রাঙ্কন প্রতিযোগিতায় অংশ নেয়। প্রতিযোগিতার আনুষ্ঠানিক পর্ব শেষে শিক্ষার্থীদের অংশগ্রহণে মনোজ্ঞ সাংস্কৃতিক অনুষ্ঠান হয়েছে। বিকেল সাড়ে চারটায় পুরস্কার বিতরণী অনুষ্ঠানে ৩০ জন শিক্ষার্থীকে পুরস্কৃত করা হয়। বিজয়ীরা সেপ্টেম্বরে ঢাকায় অনুষ্ঠিতব্য চূড়ান্ত প্রতিযোগিতায় অংশ নেবে। পুরস্কার বিতরণী অনুষ্ঠানে প্রধান অতিথি হিসেবে উপস্থিত ছিলেন শাহজালাল বিজ্ঞান ও প্রযুক্তি বিশ্ববিদ্যালয়ের উপাচার্য মো. আমিনুল হক ভূঁইয়া। ইংরেজি দৈনিক দ্য ডেইলি স্টার-এর ইভেন্ট ও উৎপাদন বিভাগের মহাব্যবস্থাপক সেলিম এস এইচ চৌধুরীর সঞ্চালনায় বিশেষ অতিথির বক্তব্য দেন ইস্টহোস্ট গ্রুপের ব্যবস্থাপক তানজিল চৌধুরী ও স্কলার্সহোমের অধ্যক্ষ জুবায়ের সিদ্দিকী। অন্যদের মধ্যে বক্তৃতা করেন শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক জহির বিন আলম, অধ্যাপক আজিজুল হক ও এইচএসবিসি ব্যাংকের কর্মকর্তা আবদুল্লাহ আল জুবায়ের। প্রধান অতিথির বক্তৃতায় উপাচার্য মো. আমিনুল হক ভূঁইয়া বলেন, ‘মেধাবীরা জলবায়ুর নেতিবাচক পরিবর্তন সম্পর্কে ভাববে এবং তা সমাধানে সচেতন হবে, উদ্যোগী হবে—এটাই প্রত্যাশা করি। বাংলাদেশে আঘাত হানা সিডর, আইলা কিংবা যেকোনো ধরনের প্রকৃতিক দুর্যোগ মোকাবিলায় তরুণ প্রজন্মকে ভাবতে হবে এবং সে লক্ষ্যে কাজ করে যেতে হবে। জলবায়ু সম্পর্কে শিক্ষার্থীদের মধ্যে ধারণা দিতেই আয়োজকেরা এ ধরনের ইতিবাচক পদক্ষেপ নিয়েছেন।’
