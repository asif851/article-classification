
মাদকের বিরোধিতা করায় নোয়াখালী বিজ্ঞান ও প্রযুক্তি বিশ্ববিদ্যালয়ের কম্পিউটার সায়েন্স বিভাগের ছাত্র মো. রবিউল আউয়ালকে (২১) একদল ছাত্র পিটিয়ে আহত করেছেন বলে অভিযোগ উঠেছে। হামলায় তাঁর মাথা ফেটে যায়। গত বুধবার বিকেলে ক্যাম্পাসের প্রধান ফটকে এ ঘটনা ঘটে। সহপাঠীরা আহত রবিউলকে উদ্ধার করে নোয়াখালী জেনারেল হাসপাতালে ভর্তি করেন। পরে সেখান থেকে তাঁকে গতকাল বৃহস্পতিবার বিকেলে উন্নত চিকিৎসার জন্য ঢাকায় নিয়ে যাওয়া হয়।রবিউলের ওপর হামলার ঘটনার তদন্তে বিশ্ববিদ্যালয়ের সহকারী প্রক্টর আনোয়ার হোসেনকে প্রধান করে তিন সদস্যের একটি কমিটি করা হয়েছে। জানতে চাইলে প্রক্টর মুশফিকুর রহমান তদন্ত কমিটি গঠনের কথা স্বীকার করে প্রথম আলোকে বলেন, কমিটিকে আগামী এক সপ্তাহের মধ্যে প্রতিবেদন দিতে বলা হয়েছে। এরপর দোষী লোকদের বিরুদ্ধে ব্যবস্থা নেওয়া হবে।বিশ্ববিদ্যালয় সূত্রে জানা গেছে, মো. রবিউল আউয়াল ক্যাম্পাসে সাহিত্য, সংস্কৃতি ও স্বেচ্ছাসেবী সংগঠনের সঙ্গে সম্পৃক্ত। ওই সব সংগঠনের বিভিন্ন কর্মকাণ্ডে তিনি ক্যাম্পাসে মাদকের বিরুদ্ধে সোচ্চার ভূমিকা পালন করে আসছিলেন। এতে মাদকসেবী কিছু ছাত্র তাঁর ওপর ক্ষুব্ধ হন। যার জের ধরে বুধবার বিকেলে বিশ্ববিদ্যালয়ের প্রধান ফটকে ১০-১২ জন ছাত্র রবিউলের ওপর অতর্কিতে হামলা চালান। তাঁরা রবিউলকে কাঠ দিয়ে পিটিয়ে মাথা ফাটিয়ে দেন।এদিকে গতকাল সকালে হামলার ঘটনার বিচার চাইতে উপাচার্যের দপ্তরে যাওয়ার পথে হামলাকারীদের বাধার মুখে পড়েন রবিউলের সহপাঠীরা। একই সময় সহপাঠীরা ঘটনার প্রতিবাদে ক্যাম্পাসে প্রতিবাদ কর্মসূচি পালনের চেষ্টা করেও হামলাকারীদের প্রতিরোধের মুখে পড়েন। পরে বিশ্ববিদ্যালয়ের প্রক্টর মুশফিকুর রহমান এসে প্রতিবাদী ছাত্রদের কাছ থেকে স্মারকলিপি গ্রহণ করেন।সুধারাম থানার পরিদর্শক (তদন্ত) শাহেদ উদ্দিন প্রথম আলোকে বলেন, এ ঘটনায় অভিযোগ পেলে আইনগত পদক্ষেপ নেওয়া হবে।
