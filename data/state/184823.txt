
এবারের জুনিয়র স্কুল সার্টিফিকেট (জেএসসি) পরীক্ষায় যশোর শিক্ষা বোর্ডে মেয়েরা শীর্ষে। পাসের হার ও জিপিএ-৫ পাওয়ার দিক থেকে তারা ছেলেদের ছাড়িয়ে গেছে। শিক্ষা বোর্ড সূত্রে জানা গেছে, এ বছর যশোর মাধ্যমিক ও উচ্চমাধ্যমিক শিক্ষা বোর্ডের ২ হাজার ৮২৩টি বিদ্যালয় থেকে ২ লাখ ১৩ হাজার ৩৪০ শিক্ষার্থী পরীক্ষায় অংশ নেয়। এর মধ্যে সব বিষয়ে পাস করেছে ২ লাখ ৩ হাজার ৪২৮ শিক্ষার্থী। পাসের হার ৯৫ দশমিক ৩৫। জিপিএ-৫ পেয়েছে ২২ হাজার ৩ জন। এর মধ্যে ১২ হাজার ৩৯৪ জন মেয়ে এবং ৯ হাজার ৬০৯ জন ছেলে। মেয়েদের পাসের হার ৯৫ দশমিক ৮০ এবং ছেলেদের ৯৪ দশমিক ৮৮। পরীক্ষায় অংশগ্রহণকারী শিক্ষার্থীদের মধ্যেও মেয়েদের সংখ্যা বেশি। গতকাল বৃহস্পতিবার প্রকাশিত ফলাফল বিবরণীতে এসব তথ্য পাওয়া গেছে। যশোর পুলিশ লাইনস মাধ্যমিক বিদ্যালয় থেকে এ বছর ১৩২ শিক্ষার্থী পরীক্ষায় অংশ নেয়। তাদের মধ্যে ১১৯ জন জিপিএ-৫ পেয়েছে। এর মধ্যে ৬৪ জন ছেলে ও ৫৫ জন মেয়ে। পাস করেছে শতভাগ। জানতে চাইলে যশোর শিক্ষা বোর্ডের পরীক্ষা নিয়ন্ত্রক মাধবচন্দ্র রুদ্র গতকাল বৃহস্পতিবার প্রথম আলোকে বলেন, এ শিক্ষা বোর্ডের প্রশ্নব্যাংক কর্মসূচির আওতায় ৭০০ বিদ্যালয়ে প্রধান শিক্ষক ও একজন সহকারী শিক্ষকসহ মোট দেড় হাজার শিক্ষককে নিয়ে একাধিক সমাবেশ করা হয়। নোট-গাইডমুখী না হওয়ার জন্য শিক্ষকদের পরামর্শ দেওয়া হয়। এ ছাড়া অভিভাবকদের নিয়েও একাধিক সমাবেশ করা হয়। এতে শিক্ষক ও অভিভাবকদের মধ্যে সচেতনতা বাড়ে। এর ফলে বেড়েছে জিপিএ-৫।
