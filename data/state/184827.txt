
নিজের বাল্যবিবাহ ঠেকিয়ে লেখাপড়ার পথে অটল থাকা ঝালকাঠির রাজাপুর উপজেলার সেই সাহসী শারমিন আক্তার এসএসসিতে কৃতিত্বপূর্ণ ফল করেছে। পড়াশোনায় অনেক প্রতিকূলতা ও বাধার মুখে পড়েও শারমিন দমে যায়নি। এসএসসিতে জিপিএ–৪ দশমিক ৩২ পেয়েছে।
ফল ঘোষণার পর শারমিন বলে, ‘এত বড় ঝড় না এলে ঠিকই আমি জিপিএ-৫ পেয়ে আরও কৃতিত্বপূর্ণ ফলাফল উপহার দিতে পারতাম। তারপরও আমি খুশি যে এত কিছুর পরেও আমি পড়াশোনাটা চালিয়ে এত দূর এসেছি।’
নিজের সাহসিকতার জন্য শারমিন যুক্তরাষ্ট্রের ‘ইন্টারন্যাশনাল উইমেন অব কারেজ (আইডব্লিউসি) ২০১৭’ পুরস্কার পায়। গত ২৯ মার্চ যুক্তরাষ্ট্রের ফার্স্ট লেডি মেলানিয়া ট্রাম্পের কাছ থেকে এই পুরস্কার গ্রহণ করে শারমিন।
শারমিন আজ প্রথম আলোকে বলে, ‘আমি অধিকারের জন্য একদিকে সংগ্রাম করেছি, অন্যদিকে পড়াশোনা চালিয়েছি। এই ফল পেয়ে আমি খুব খুশি।’ শারমিনের স্বপ্ন আইনজীবী হওয়ার এবং অসহায় নারী ও মেয়েদের সাহায্য করার। পাশাপাশি দেশ ও বিশ্বের নারী অধিকারের জন্য সে কাজ করতে চায়।
রাজাপুর পাইলট মাধ্যমিক বালিকা বিদ্যালয়ের প্রধান শিক্ষক গোলাম মোস্তফা বলেন, ‌‘শারমিনের সাহসিকতা এবং পড়াশোনা চালিয়ে যাওয়ার সংগ্রাম সবার জন্য, বিশেষ করে মেয়েদের জন্য এ দেশে এখন একটি চমৎকার দৃষ্টান্ত। এত ঝড়ঝঞ্ঝার পরও ওর এই কৃতিত্বপূর্ণ ফল করাটা সত্যিই যে কারও পক্ষে দুঃসাধ্যই বলা যায়।’
ঝালকাঠির রাজাপুর উপজেলার সত্যনগর গ্রামের শারমিন আক্তার ২০১৫ সালে নবম শ্রেণিতে পড়ার সময় তার মা তাকে জোর করে বিয়ে দিতে চেয়েছিলেন। বিয়ে না করে সে বান্ধবীর সহযোগিতায় থানায় গিয়ে মা এবং যার সঙ্গে তার বিয়ে ঠিক হয়েছিল, তার বিরুদ্ধে মামলা করে। এরপর সে তার দাদির কাছে থেকে লেখাপড়া করেছে।
আরও পড়ুন... 
পুরস্কার দেশের সব মেয়ের জন্য
