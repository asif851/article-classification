
দক্ষিণ কেরানীগঞ্জ থানায় একই পরিবারের চারজনকে হত্যার দায়ে চারজনকে মৃত্যুদণ্ড দিয়েছেন আদালত। আজ বৃহস্পতিবার ঢাকার জেলা জজ এসএম কুদ্দুস জামান এ আদেশ দেন।
দণ্ডপ্রাপ্তরা হলেন, সুমন ডাকু, জাকারিয়া, সিএনজি সুমন ও নাসিরউদ্দিন। খালাস দেওয়া হয়েছে আফসানা আক্তার নামে এক নারীকে।
আদালত সূত্রে জানা যায়, পরকীয়া সম্পর্কের জের ধরে ২০১৪ সালের ২৫ সেপ্টেম্বর কেরানীগঞ্জের কদমপুর এলাকায় সাজু মিয়া, তাঁর স্ত্রী রঞ্জু, ছেলে ইমরান ও মেয়ে সানজিদাকে পূর্ব পরিকল্পনা অনুসারে হত্যা করেন আসামিরা। নিহত সাজুর সঙ্গে হত্যাকারী সুমন ডাকুর স্ত্রীর পরকীয়ার সম্পর্ক ছিল বলে মামলার নথিতে জানা গেছে। এ ঘটনার তদন্ত করেন দক্ষিণ কেরানীগঞ্জ থানার উপপরিদর্শক মনিরুজ্জামান। এ বছরের ১৬ জানুয়ারি আদালতে অভিযোগপত্র দাখিল করা হয়। গত জুন মাসে আসামিদের বিরুদ্ধে বিচার শুরু হয়। মামলায় ২৮ জন সাক্ষীর মধ্যে ২৪ জনের জবানবন্দি নেন আদালত।
