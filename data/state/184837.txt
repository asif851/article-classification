
২০১৯ সালের জাতীয় নির্বাচনে জয়ী হয়ে বর্তমান প্রধানমন্ত্রী শেখ হাসিনা হ্যাটট্রিক করবেন বলে মন্তব্য করেছেন স্বাস্থ্যমন্ত্রী ও আওয়ামী লীগের সভাপতিমণ্ডলীর সদস্য মোহাম্মদ নাসিম। একই সঙ্গে বিএনপি-জামায়াতের আন্দোলন মোকাবিলায় আগামী জানুয়ারি মাস থেকে ১৪ দল মাঠে নামবে বলেও জানান তিনি।আজ শুক্রবার রাজধানীর মহানগর নাট্যমঞ্চে গণতন্ত্রী পার্টির জাতীয় সম্মেলনে নাসিম এসব কথা বলেন।১৪-দলীয় জোট নেতাদের উদ্দেশ করে মোহাম্মদ নাসিম বলেন, ‘উনি (খালেদা জিয়া) হুমকি দিয়েছেন। সবাই প্রস্তুত থাকবেন। বাংলার মানুষের জানমাল রক্ষায় জানুয়ারি মাস থেকে গ্রামগঞ্জের রাজপথে আমরা থাকব। খালেদা জিয়া-জামায়াত-বিএনপির কোনো অস্তিত্ব খুঁজে পাওয়া যাবে না। শেখ হাসিনা আছে, শেখ হাসিনা থাকবে। ২০১৯ সালের নির্বাচনে শেখ হাসিনার নেতৃত্বে আমরা আবার বিজয়ী হব। শেখ হাসিনা হ্যাটট্রিক করবেন।’বিএনপির চেয়ারপারসন খালেদা জিয়াকে উদ্দেশ করে মোহাম্মদ নাসিম বলেন, ‘স্বৈরাচারের মতো আচরণ করবেন না, হুমকি দেবেন না। আপনি কাকে ভয় দেখান? ১৪-দলীয় জোটে যারা আছে তারা সবাই মুক্তিযোদ্ধা। আমরা মুক্তিযুদ্ধের দল। জীবন দিয়ে যুদ্ধ করেছি। গণতন্ত্র রক্ষা করেছি। শেখ হাসিনার সঙ্গে যারা আছে তারা সবাই মুক্তিযুদ্ধের সৈনিক। আপনার সঙ্গে যারা আছে, তারা সবাই রাজাকার-যুদ্ধাপরাধী-জামায়াত। নির্বাচনের আগে তিন মাস বাংলার মানুষ আপনার নৈরাজ্য-অত্যাচার দেখেছে। এক মুহূর্তের জন্যও অত্যাচার করতে রাজপথে নামতে দেওয়া হবে না। ১৪ দলের নেতা-কর্মীরা প্রস্তুত থাকবে। টেকনাফ থেকে তেঁতুলিয়া সজাগ থাকতে হবে। ওই খুনির দল জামায়াত-বিএনপি-রাজাকারদের রাজপথে নামতে দেওয়া হবে না।’
গণতন্ত্রী পার্টির সভাপতিমণ্ডলীর সদস্য আরশ আলীর সভাপতিত্বে সভায় আরও বক্তব্য দেন বিমানমন্ত্রী ও ওয়ার্কার্স পার্টির সভাপতি রাশেদ খান মেনন, তথ্যমন্ত্রী ও জাতীয় সমাজতান্ত্রিক দলের সভাপতি হাসানুল হক ইনু, সাম্যবাদী দলের সাধারণ সম্পাদক দিলীপ বড়ুয়া, বাংলাদেশ সমাজতান্ত্রিক দলের রেজাউর রশীদ খান, ন্যাপের সাধারণ সম্পাদক ইসমাইল হোসেন প্রমুখ।
