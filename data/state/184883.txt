
রাজধানীর মিরপুর সাড়ে ১১ নম্বর এলাকায় একটি বাস নিয়ন্ত্রণ হারিয়ে ফুটপাতে উঠে যাওয়ায় দুজন নিহত হয়েছেন।
তাঁরা হলেন চান মিয়া (৩৫) ও শাহনাজ বেগম (৩৫)। এঁদের মধ্যে চাঁন মিয়া ফুটপাতে চা-বিক্রি করতেন। শাহনাজ মিরপুরে একটি পোশাক কারখানায় শ্রমিক হিসেবে কাজ করতেন।আজ শুক্রবার বিকেলে এ দুর্ঘটনা ঘটে।পল্লবী থানার ভারপ্রাপ্ত কর্মকর্তা (ওসি) জিয়াউজ্জামান বলেন, ‘মিরপুর সাড়ে ১১ নম্বর এলাকায় বিহঙ্গ পরিবহনের বাসটি নিয়ন্ত্রণ হারিয়ে ফুটপাতে উঠে যায়। এ সময় চারজন আহত হয়। তাঁদের মেডিকেলে পাঠিয়েছি।’ঢাকা মেডিকেল কলেজ হাসপাতাল সূত্র জানায়, বিকেল সাড়ে পাঁচটার দিকে গুরুতর আহত অবস্থায় চান মিয়াকে হাসপাতালে নিয়ে যাওয়া হয়। তখন কর্তব্যরত চিকিত্সক তাঁকে মৃত ঘোষণা করেন। এরপরই শাহনাজ মারা যান।
