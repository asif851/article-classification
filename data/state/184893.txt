
রাজধানীর বিভিন্ন ভবনের বেসমেন্টে গাড়ি পার্কিংয়ের জায়গায় থাকা অবৈধ স্থাপনা উচ্ছেদ করতে অভিযান শুরু করেছে রাজউক।
আজ সোমবার বেলা সাড়ে ১১টার দিকে গুলশান-২ এর পিংক সিটি শপিং কমপ্লেক্স থেকে এই উচ্ছেদ-অভিযান শুরু হয়।  রাজউকের পক্ষ থেকে জানানো হয়েছে, গুলশান, বনানী, বারিধারাসহ রাজধানীর বিভিন্ন স্থানে মাসব্যাপী এই অভিযান চলবে।  আজকের উচ্ছেদ-অভিযানে নেতৃত্ব দিচ্ছেন রাজউকের নির্বাহী ম্যাজিস্ট্রেট জাকির হোসেন। সঙ্গে আছেন রাজউকের জোন-৪ এর পরিচালক সওদাগর মোস্তাফিজুর রহমানসহ সংস্থাটির অন্য কর্মকর্তারা। অভিযানে সহযোগিতা করছে গুলশান থানা-পুলিশ।
সওদাগর মোস্তাফিজুর রহমান বলেন, ভবনের বেসমেন্টে গাড়ি পার্কিং নিশ্চিত করা এবং যানজট কমাতে এই পদক্ষেপ নেওয়া হয়েছে।
