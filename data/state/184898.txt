
ঢাকায় কোটা সংস্কারের দাবিতে আন্দোলনরত শিক্ষার্থীদের ওপর হামলার প্রতিবাদে ও দাবির সমর্থনে বাংলাদেশ সাধারণ ছাত্র অধিকার সংরক্ষণ পরিষদ সিলেটের আয়োজনে শাহজালাল বিজ্ঞান ও প্রযুক্তি বিশ্ববিদ্যালয়ে ক্লাস, পরীক্ষা বর্জন করে অবস্থান কর্মসূচি শুরু করেছেন শিক্ষার্থীরা। আজ বুধবার সকাল সাতটা থেকে শিক্ষার্থীরা বিশ্ববিদ্যালয় প্রধান ফটকের সামনে জড়ো হয়ে অবস্থান কর্মসূচি শুরু করেন। সেখানে বিভিন্ন ধরনের স্লোগান দিচ্ছেন তাঁরা।
কোটা সংস্কার বিষয়ে বিশ্ববিদ্যালয় শাখা কমিটির যুগ্ম আহ্বায়ক এস এম সানি প্রথম আলোকে জানান, অনির্দিষ্টকালের জন্য তাঁরা অবস্থান কর্মসূচি পালন শুরু করেছেন। দাবি আদায় না হওয়া পর্যন্ত কর্মসূচি চলবে।সরেজমিনে দেখা যায়, বিশ্ববিদ্যালয়ের প্রধান ফটকের সামনে ৫০০ জনের বেশি শিক্ষার্থী জড়ো হয়ে নানা স্লোগান দিচ্ছেন। কেউ কেউ প্ল্যাকার্ড বহন করছেন। ‘কোটাপ্রথা সংস্কার চাই’, ‘কোটার সংস্কার আনবে বেকারত্ব থেকে মুক্তি’, ‘মেধাবীদের কান্না আর না আর না’—এ ধরনের বিভিন্ন স্লোগান দিচ্ছেন তাঁরা। প্রধান ফটকের সামনে অবস্থানের কারণে সাধারণ শিক্ষার্থীদের পরিবহনকারী বাস চলছে না। বিশ্ববিদ্যালয়ের প্রায় সব বিভাগেই ক্লাস, পরীক্ষা বন্ধ রয়েছে।
