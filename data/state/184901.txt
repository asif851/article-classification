

শিক্ষার্থীদের তৈরি মানবসেতুতে চাঁদপুরের হাইমচর উপজেলা পরিষদের চেয়ারম্যান নুর হোসেন পাটোয়ারীর হাঁটা ও স্কুলের প্রচলিত এই রীতির ঘটনায় পাঁচজনকে আসামি করে মামলা হয়েছে। আসামিদের মধ্যে উপজেলা পরিষদের চেয়ারম্যান ও স্কুল–সংশ্লিষ্ট কর্মকর্তারা রয়েছেন।গতকাল বুধবার রাত পৌনে ১২টার দিকে স্কুলের এক শিক্ষার্থীর অভিভাবক আলী আহমদ বাদী হয়ে শিশুদের প্রতি নিষ্ঠুর আচরণের অভিযোগ এনে হাইমচর থানায় মামলা করেন।আসামিরা হলেন উপজেলা প​রিষদের চেয়ারম্যান নুর হোসেন পাটোয়ারী, ম্যানেজিং কমিটির সভাপতি হুমায়ূন পাটোয়ারী, স্কুলের প্রধান শিক্ষক মোশারফ হোসেন, স্কুল ম্যানেজিং কমিটির সদস্য মনসুর আহমেদ ও আবুল বাশার।হাইমচর থানার ভারপ্রাপ্ত কর্মকর্তা (ওসি) সৈয়দ মাহবুবুর রহমান বলেন, বিষয়টি তদন্ত করে আসামিদের বিরুদ্ধে আইনগত ব্যবস্থা নেওয়া হবে।ওই বিদ্যালয়ে মানবসেতুর ওপর দিয়ে হেঁটে যাওয়ার রীতির বিষয়টি খতিয়ে দেখতে তদন্ত কমিটি গঠন করেছে স্থানীয় সরকার বিভাগ। কমিটির প্রধান চট্টগ্রামের অতিরিক্ত বিভাগীয় কমিশনার সৈয়দ সারোয়ার জাহান। আজ বৃহস্পতিবার থেকে কমিটি কাজ শুরু করবে।গত সোমবার হাইমচর উপজেলার নীলকমল ওসমানিয়া উচ্চবিদ্যালয়ের বার্ষিক ক্রীড়া ও পুরস্কার বিতরণী অনুষ্ঠান ছিল। স্কুলের প্রচলিত রীতি অনুযায়ী সেখানে নবম ও দশম শ্রেণির কিছু শিক্ষার্থী মিলে একটি মানবসেতু তৈরি করে। এই মানবসেতুর ওপর দিয়ে হেঁটে যান অনুষ্ঠানের প্রধান অতিথি নুর হোসেন পাটোয়ারী। সেই ছবি ফেসবুকে ছড়িয়ে পড়লে সমালোচনার মুখে পড়েন তিনি।
