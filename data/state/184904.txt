
চলতি বছরের নভেম্বর মাসের শেষের দিকে পোশাকশিল্পে মজুরি বোর্ড রোয়েদাদ পাওয়া যাবে।আজ মঙ্গলবার স্বরাষ্ট্র মন্ত্রণালয়ের সভাকক্ষে পোশাকশিল্পের মালিক ও শ্রমিকপক্ষের সঙ্গে স্বরাষ্ট্রমন্ত্রী মহীউদ্দীন খান আলমগীরের এক বৈঠকে এ সিদ্ধান্ত নেওয়া হয়।বৈঠক শেষে মহীউদ্দীন খান আলমগীর সাংবাদিকদের বলেন, ‘পোশাকশিল্প একটি জাতীয় শিল্প। এটি বিস্তৃত হলে জাতি লাভবান হবে। এই পরিপ্রেক্ষিতে কারও এমন কিছু করা উচিত হবে না, যাতে এই জাতীয় শিল্প ক্ষতিগ্রস্ত হয়। যারা এর বিরুদ্ধে যাবে, তারা জাতীয় স্বার্থের বিরুদ্ধে।’ এ সময় স্বরাষ্ট্রমন্ত্রী রোয়েদাদ ঘোষণার আগে কোনো ধরনের ভাঙচুর, সহিংসতা কাম্য নয় বলে জানান। তিনি বলেন, ‘জাতীয় স্বার্থের বিষয়ে বহিরাগত কোনো পক্ষ বিশৃঙ্খলা সৃষ্টি করলে তাদের বিরুদ্ধে সর্বাত্মক ব্যবস্থা নেওয়া হবে।’
বৈঠকে উপস্থিত মালিক ও শ্রমিকনেতারা জানান, আগামীকাল বৃহস্পতিবার থেকে বন্ধ কারখানা খুলে দেওয়া হবে। এ জন্য মালিকেরা স্বরাষ্ট্রমন্ত্রীর কাছে পর্যাপ্ত নিরাপত্তা চেয়েছেন। স্বরাষ্ট্রমন্ত্রীও তাঁদের পর্যাপ্ত নিরাপত্তা দেওয়ার আশ্বাস দিয়েছেন।
আজ বিকেল পাঁচটার আগে বৈঠকটি শুরু হয়। শেষ হয় সন্ধ্যা ছয়টার দিকে। বৈঠকে নৌপরিবহনমন্ত্রী ও গার্মেন্টস শ্রমিক সমন্বয় পরিষদের আহ্বায়ক শাজাহান খানও উপস্থিত ছিলেন।
