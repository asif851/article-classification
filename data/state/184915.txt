
বিএনপি স্থায়ী কমিটির সদস্য মওদুদ আহমদ এবং খন্দকার মোশাররফ হোসেনের দুদকের মামলা চলার পক্ষে দেওয়া রায় পুনর্বিবেচনা চেয়ে তাঁদের করা পৃথক আবেদন খারিজ করে দিয়েছেন দেশের সর্বোচ্চ আদালত।
প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বিভাগ আজ সোমবার এই আদেশ দেন।
এর ফলে মওদুদ আহমদ ও খন্দকার মোশাররফ হোসেনের বিরুদ্ধে মামলার কার্যক্রম চলতে আইনগত কোনো বাধা নেই বলে জানিয়েছেন দুর্নীতি দমন কমিশনের (দুদক) কৌশলী খুরশীদ আলম খান।
আদালতে মওদুদ আহমদের পক্ষে শুনানি করেন আইনজীবী এ জে মোহাম্মদ আলী। খন্দকার মোশাররফের পক্ষে আইনজীবী মওদুদ আহমদ। দুদকের পক্ষে শুনানি করেন আইনজীবী খুরশীদ আলম খান।
জরুরি অবস্থা সময় ৯ কোটি ৪ লাখ টাকা অবৈধ সম্পদ অর্জনের অভিযোগে ২০০৭ সালে ৩ জুলাই সম্পদ ও আয়ের বিবরণী চেয়ে মওদুদ আহমদকে নোটিশ দেয় দুদক।
আয়বহির্ভূত সম্পদ অর্জনের জন্য ২০০৮ সালের ১০ জানুয়ারি খন্দকার মোশাররফ হোসেনের বিরুদ্ধে মামলা করে দুদক।
