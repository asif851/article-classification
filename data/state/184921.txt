
রাঙামাটির নানিয়ারচর উপজেলায় ইউনাইটেড পিপল ডেমোক্রেটিক ফ্রন্টের (ইউপিডিএফ) এক কর্মীকে গুলি করে হত্যা করা হয়েছে। বুধবার বেলা একটার দিকে সাবেক্ষং ইউনিয়নের বেতছড়ি এলাকার হেডম্যানপাড়ায় এ ঘটনা ঘটে। এ হত্যাকাণ্ডের জন্য জনসংহতি সমিতিকে (এমএন লারমা) দায়ী করেছে ইউপিডিএফ। পুলিশ ও স্থানীয় সূত্রে জানা গেছে, বেলা একটার দিকে হেডম্যানপাড়ায় একটি চা দোকানে বসেছিলেন ইউপিডিএফের কর্মী সুনীল তঞ্চঙ্গ্যা (৪০)। এ সময় চার থেকে পাঁচজন দুর্বৃত্ত হঠাৎ চা দোকানটি ঘেরাও করে। পরে সুনীল পালানোর চেষ্টা করলে তাঁকে এলোপাতাড়ি গুলি করা হয়। ঘটনাস্থলেই তাঁর মৃত্যু হয়। তাঁর বাড়ি রাজস্থলী উপজেলার ঘিলাছড়ি ইউনিয়নের খাগড়াছড়ি গ্রামে।
ইউপিডিএফের রাঙামাটি ইউনিট প্রধান শান্তি দেব চাকমা অভিযোগ করেন, জনসংহতি সমিতির (এমএন লারমা) অস্ত্রধারীরা গুলি করে সুনীলকে হত্যা করেছে। তিনি এ হত্যাকাণ্ডের সঙ্গে জড়িতদের শাস্তি দাবি করেন।  অভিযোগ অস্বীকার করে জনসংহতি সমিতির (এমএন লারমা) কেন্দ্রীয় তথ্য ও প্রচার সম্পাদক সুধাকর ত্রিপুরা বলেন, ইউপিডিএফ কর্মীকে গুলি করে হত্যার খবর শুনেছি। তবে তাঁদের অভিযোগ উদ্দেশ্যপ্রণোদিত ও ভিত্তিহীন। তাঁদের দলের অভ্যন্তরীণ কোন্দলের কারণে এ ঘটনা ঘটতে পারে।
নানিয়ারচর থানার ভারপ্রাপ্ত কর্মকর্তা (ওসি) মো. আবদুল লতিফ প্রথম আলোকে বলেন, লাশ ময়নাতদন্তের জন্য রাঙামাটি পাঠানো হয়েছে। সুনীল পায়ে ও বুকে গুলিবিদ্ধ হন।
