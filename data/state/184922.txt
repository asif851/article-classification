
ফেনীর নাট্যাঙ্গনে নতুন ঢেউ তুলল ভারতের কলকাতার নাট্যদল রবীন্দ্রনগর নাট্যায়ুথ। ১১ মার্চ ইংরেজ নাট্যকার উইলিয়াম শেক্‌সপিয়ারের ম্যাকবেথঅবলম্বনে ছৌ ম্যাকবেথ নাটক মঞ্চস্থ করে দলটি ফেনীর দর্শকদের মন জয় করে নেয়। মানব মনের নানা দ্বন্দ্ব–সংঘাতের ছবি শেক্‌সপিয়ারের নাটকে নিপুণভাবে ফুটে ওঠে। এ কারণে ভিন্ন ভাষায় রূপান্তরের পরও তাঁর নাটক কয়েক শতাব্দী পরও দর্শককে ভাবায়। ছৌ ম্যাকবেথ নাটকও দর্শকের সামনে মানব মনের অদেখা ভুবন উন্মোচিত করেছে। রবীন্দ্রনগর নাট্যায়ুথের অভিনেতাদের অভিনয়, মঞ্চ, আলোকসজ্জা ও নির্দেশনার কাজটি সহজ করেছে।
ফেনী শিল্পকলা একাডেমি মঞ্চে ফেনী থিয়েটারের আমন্ত্রণে রবীন্দ্রনগর নাট্যায়ুথ নাটকটি মঞ্চস্থ করে। নাটকের নির্দেশনায় ছিলেন দানী কর্মকার। অভিনয় করেছেন দানী কর্মকার ও সঙ্গীত জাহান। আলোকসজ্জায় ছিলেন সুবল কর্মকার।
লোভ ও উচ্চাশা একজন সফল মানুষকে কী ট্র্যাজিক পরিণতির দিকে নিয়ে যেতে পারে, ম্যাকবেথ তারই উদাহরণ। ম্যাকবেথ ছিলেন যুদ্ধজয়ী বীর। কিন্তু রাজা হওয়ার বাসনায় অন্ধ হয়ে যান তিনি। ষড়যন্ত্র, হত্যা ও খুনকে মন থেকে সায় দিতে না পারলেও নিজের উচ্চাশার কাছে পরাজিত হন তিনি। রাজা ডানকানকে হত্যা করে নিজে রাজা হয়েও শান্তি পান না। নিজের শাসন নিরাপদ করতে একসময় চরম নিষ্ঠুরতার পথই বেছে নিতে হয় তাঁকে। একপর্যায়ে মৃত্যুর মতো ট্র্যাজিক পরিণতির দিকেই এগিয়ে যান।
অনবদ্য এই নাটকের প্রদর্শনী শেষে জমে ওঠে ভারত ও বাংলাদেশের নাট্যকারদের কথোপকথন। দুই দেশের নাট্যজনেরা একে অপরের নাটক আদান-প্রদানের ওপর জোর দেন। পরস্পরের সহযোগিতাও কামনা করেন। এ সময় বক্তব্য দেন ফেনী থিয়েটারের সাবেক সমন্বয়কারী কাজী ইকবাল আহম্মেদ, জেলা সংস্কৃতিবিষয়ক কর্মকর্তা এস এম টি কামরান হাসান, ফেনী থিয়েটারের সাবেক সমন্বয়কারী কামরুল আলম, প্রবীণ নাট্যব্যক্তিত্ব নারায়ণ নাগ, ইমরান শাহ আলম, আসাদুজ্জামান দারা ও মিরান উদ্দিন।
