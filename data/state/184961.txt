
ভারতের ক্ষমতাসীন দল বিজেপির সাধারণ সম্পাদক রাম মাধব বলেছেন, বাংলাদেশ থেকে পালিয়ে ভারতে আসা হিন্দু, খ্রিষ্টান, বৌদ্ধ—সবাই নাগরিকত্ব পাবেন। গত সোমবার সাংবাদিকদের সঙ্গে আলাপকালে তিনি এ কথা বলেন।এদিকে কেন্দ্রীয় স্বরাষ্ট্র প্রতিমন্ত্রী কিরেন রিজিজু গতকাল মঙ্গলবার লোকসভায় বলেন, বাংলাদেশ, পাকিস্তান ও আফগানিস্তান থেকে নির্যাতনের শিকার হয়ে ভারতে আসা ব্যক্তিদের দীর্ঘমেয়াদি ভিসা বা নাগরিকত্ব দিতে সরকার প্রতিজ্ঞাবদ্ধ। খবর টাইমস অব ইন্ডিয়া ও পিটিআইয়ের।বিজেপির সাধারণ সম্পাদক রাম মাধব বলেন, বাংলাদেশ থেকে নির্যাতন বা হয়রানির শিকার হয়ে যাঁরা এসেছেন, তাঁদের নাগরিকত্ব দিতে কেন্দ্রীয় সরকার শিগগিরই বর্তমান নাগরিকত্ব আইনে প্রয়োজনীয় সংশোধনী আনবে।লোকসভায় গতকাল প্রশ্নোত্তর পর্বে এ বিষয়ে কথা বলেন স্বরাষ্ট্র প্রতিমন্ত্রী কিরেন রিজিজু। তিনি বলেন, ‘বাংলাদেশ থেকে আসা বেশির ভাগ মানুষেরই কোনো কাগজপত্র নেই। পাকিস্তান ও আফগানিস্তান থেকে আসা ব্যক্তিরা অবৈধ কাগজপত্র নিয়ে এসেছেন। আমরা এঁদের দীর্ঘমেয়াদি ভিসা বা নাগরিকত্ব দিতে প্রতিজ্ঞাবদ্ধ। আমরা ইতিমধ্যে এ ধরনের ভিসা ও নাগরিকত্ব পাওয়ার প্রক্রিয়া খুব সহজ করেছি।’
