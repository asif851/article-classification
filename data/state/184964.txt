
মিয়ানমারে বিচারের মুখোমুখি হতে হচ্ছে এক বাংলাদেশি নাগরিককে। তাঁর নাম মোহাম্মদ হানিফুজ্জামান। তাঁর বিরুদ্ধে ইয়াঙ্গুন আন্তর্জাতিক বিমানবন্দরে অনুপ্রবেশের অভিযোগ আনা হয়েছে। এরই মধ্যে তিনি এই অভিযোগে অভিযুক্তও হয়েছেন। আজ শনিবার ইলেভেনমিয়ানমার অনলাইনের খবরে এ তথ্য জানানো হয়।
দেশটির অভিবাসন বিভাগ জানিয়েছে, হানিফুজ্জামানের বিরুদ্ধে মিংগালাডন টাউনশিপ পুলিশ অভিযোগ দাখিল করেছে।
পুলিশ জানায়, হানিফুজ্জামানকে বিমানবন্দরের ৩ নম্বর টার্মিনালে সন্দেহজনক অবস্থায় ঘোরাঘুরি করতে দেখা গেছে। এ অভিযোগে তাঁর বিরুদ্ধে অভিবাসী আইনে অভিযোগ আনা হয়েছে।
হানিফুজ্জামান ২৫ অক্টোবর বিমানে করে ইয়াঙ্গুনে আসেন। এরপর ইয়ানকিন টাউনশিপে একটি মোটেলে ওঠেন। দেশটির উত্তরাঞ্চলীয় জেলার পুলিশের এক মুখপাত্র বলেন, হানিফু্জ্জামান পর্যটক ভিসায় এসেছেন। তিনি একজন শিক্ষক বলে জানিয়েছেন। ইয়াঙ্গুনে পৌঁছানোর পর তিনি শহরটি ঘুরে দেখেছেন এবং দুর্ঘটনাক্রমে ওই কম্পাউন্ডে ঢুকে গেছেন। তাঁর বিরুদ্ধে অভিবাসন বিভাগ সংরক্ষিত জায়গায় প্রবেশের অভিযোগ দাখিল করেছে। বর্তমানে তিনি ইনসেইন কারাগারে আছেন। এ ব্যাপারে তদন্ত চলছে।
