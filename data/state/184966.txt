
নারায়ণগঞ্জে সাত খুনের ঘটনায় র‌্যাব-১১-এর সাবেক অধিনায়ক তারেক সাঈদ মোহাম্মাদের আত্মীয় মন্ত্রী মোফাজ্জল হোসেন চৌধুরী মায়ার পদত্যাগ দাবি করেছে জেলা আইনজীবী সমিতি। একই সঙ্গে সাবেক ওই তিন কর্মকর্তাকে আইনজীবীরা হত্যা মামলায় গ্রেপ্তার দেখানোর দাবি জানিয়েছেন।
আজ মঙ্গলবার বেলা একটার দিকে নারায়ণগঞ্জ জেলা আইনজীবী সমিতি কার‌্যালয়ে আয়োজিত সমাবেশে সমিতির সভাপতি সাখাওয়াত হোসেন এ দাবি জানান।
সাখাওয়াত হোসেন বলেন, ‘সাত খুনের ঘটনায় করা মামলায় এখনো প্রধান আসামি নূর হোসেনসহ অন্যদের গ্রেপ্তার করতে পারেনি পুলিশ। গ্রেপ্তার হওয়া র‌্যাবের তিন কর্মকর্তাকে রিমান্ডে নিয়ে জামাই আদরে রাখা হয়েছে। মাননীয় প্রধানমন্ত্রী, আপনি এই মামলার সুষ্ঠু তদন্তের জন্য নির্দেশ দেন।’ তিনি অভিযোগ করেন, র‌্যাবের সাবেক কর্মকর্তা তারেক মন্ত্রী মায়ার আত্মীয় হওয়ায় প্রশাসনের ওপর প্রভাব বিস্তার করা হচ্ছে। এই প্রভাব বিস্তার বন্ধ করতে তিনি মন্ত্রীর পদত্যাগ দাবি করেন। একই সঙ্গে তিনি বলেন, ‘মামলার তদন্ত শেষ না হওয়া পর্যন্ত দুর্যোগ ব্যবস্থপনা ও ত্রাণমন্ত্রী মোফাজ্জল হোসেন চৌধুরী মায়া মন্ত্রিপরিষদের সদস্য হিসেবে থাকতে পারেন না।’
জেলা আইনজীবী সমিতির সাধারণ সম্পাদক জাকির হোসেন অভিযোগ করেন, নারায়ণগঞ্জে সাত খুনের মামলার আলামত নষ্ট করা হচ্ছে। হত্যার ঘটনায় এজাহারভুক্ত কোনো আসামি এখনো গ্রেপ্তার হয়নি। তিনি খুনিদের গ্রেপ্তারের দাবি জানান। একই সঙ্গে তিনি নূর হোসেনকে সহায়তাকারী প্রশাসনের কর্মকর্তাদের এই হত্যা মামলায় গ্রেপ্তার দেখানোর দাবি জানান।
এর আগে আইনজীবী সমিতি সকাল সাড়ে নয়টা থেকে সাড়ে ১০টা পর্যন্ত এক ঘণ্টা আদালত বর্জন করে।
