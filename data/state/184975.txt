
দুই বাসের রেষারেষিতে হাত কাটা পড়ে নিহত রাজীব হোসেনের ছোট দুই ভাই আবদুল্লাহ ও মেহেদীর হাতে প্রতিশ্রুতি অনুযায়ী আর্থিক সহায়তার নগদ ৫০ হাজার টাকা তুলে দিয়েছেন সমাজকল্যাণমন্ত্রী রাশেদ খান মেনন। আজ মঙ্গলবার সকালে রাজধানীর আগারগাঁও সমাজসেবা অধিদপ্তরে তাঁদের কাছে এই টাকা তুলে দেওয়া হয়। এ সময় রাজীবের খালা ও মামা উপস্থিত ছিলেন।
নগদ সরকারি আর্থিক সহায়তার পাশাপাশি দুই ভাইয়ের পড়ালেখা বাবদ মাসিক কিস্তি এবং তাঁরা সরকারি শিশু নিবাসে থাকতে চাইলে সেখানে থাকা-খাওয়ার সুব্যবস্থা করার জন্য সমাজসেবা মহাপরিচালককে তৎক্ষণাৎ নির্দেশ দেন সমাজকল্যাণমন্ত্রী।
দুই বাসচালকের সর্বোচ্চ সাজার বিষয়ে সর্বাত্মক সহায়তার আশ্বাস দিয়ে রাশেদ খান মেনন বলেন, ‘মেধাবী ছাত্র রাজীবকে যে বাসচালকেরা হত্যা করেছে, তাদের বিচার করতে কোনো অবহেলা মেনে নেওয়া হবে না।’
মন্ত্রীর কাছ থেকে নগদ আর্থিক অনুদান নিতে গিয়ে রাজীবের খালা জাহানারা বেগম বলেন, ‘রাজীব অনেক কষ্ট করে পড়ালেখা চালিয়েছে। টিউশনি করে ছোট দুই ভাইয়ের পড়ার খরচ বহন করেছে। অথচ নির্দয় বাসচালকের কারণে এতিম এই দুই ভাই আজ তাঁদের একমাত্র উপার্জনক্ষম ভাইকে হারিয়েছে। এই চালকদের সর্বোচ্চ সাজা যেন হয়, এই শেষ প্রত্যাশা নিয়ে আমরা বেঁচে থাকব।’
এ সময় সমাজসেবা অধিদপ্তরের মহাপরিচালক গাজী মুহাম্মদ নুরুল কবির, অতিরিক্ত সচিব ও পরিচালক (কার্যক্রম) আবু মোহাম্মদ ইউসুফ, পরিচালক (প্রশাসন ও অর্থ) জুলিয়েট বেগম, পরিচালক (প্রতিষ্ঠান) মো. আবদুল্লাহ আল মামুন, বাংলাদেশ সমাজসেবা অফিসার্স অ্যাসোসিয়েশনের সভাপতি মো. ইকবাল হোসেন খান, মহাসচিব মো. সাফায়েত হোসেন তালুকদারসহ অন্যরা উপস্থিত ছিলেন। বিজ্ঞপ্তি
 
