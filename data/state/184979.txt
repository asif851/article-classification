
গত কয়েক মাসে দেশে সংঘটিত সাম্প্রদায়িক নিপীড়ন, হিন্দুদের মন্দির, ঘরবাড়ি, ব্যবসাপ্রতিষ্ঠানে অগ্নিসংযোগসহ ধ্বংসের তীব্র নিন্দা ও ক্ষোভ প্রকাশ করেছে বাংলাদেশ পূজা উদ্যাপন পরিষদ। গতকাল শুক্রবার ঢাকেশ্বরী মন্দিরে পরিষদের বার্ষিক সাধারণ সভায় এ ক্ষোভ জানানো হয়। ভবিষ্যতে এ বিষয়ে আরও কার্যকর ভূমিকা পালনের জন্য সরকারের প্রতি আহ্বানও জানানো হয়। সভার আলোচকেরা সাম্প্রতিক এসব হামলার সুষ্ঠু বিচার ও ক্ষতিগ্রস্তদের সরকারিভাবে পুনর্বাসনের দাবি জানান। এ ছাড়া ২০০১ সালে নির্বাচনের পর সারা দেশে হামলার ঘটনা তদন্তে তৈরি সাহাবুদ্দীন কমিশনের প্রতিবেদন বাস্তবায়নের দাবিও ওঠে সভায়। সংগঠনের সভাপতি কানুতোষ মজুমদারের সভাপতিত্বে সভায় প্রধান অতিথি ছিলেন সংগঠনের উপদেষ্টা মেজর জেনারেল (অব.) চিত্তরঞ্জন দত্ত বীর উত্তম। সভায় আরও বক্তব্য দেন অনিলকুমার নাথ, বাসুদেব ধর, নির্মল কুমার চ্যাটার্জি প্রমুখ। বিজ্ঞপ্তি।
