
গাজীপুর জেলা জজ আদালতের সেরেস্তাদার আব্দুর রহিমকে অপহরণের অভিযোগ পাওয়া গেছে। এ ঘটনায় গতকাল রোববার তাঁর মেয়ে রোমানা আইরিন জয়দেবপুর থানায় একটি মামলা করেছেন।
এজাহার সূত্রে জানা গেছে, জেলা জজ আদালতের নিয়োগ পরীক্ষার দায়িত্ব পালন শেষে শনিবার বিকেল পাঁচটার দিকে অফিস থেকে বের হন আব্দুর রহিম। এরপর বাসায় ফেরার পথে কে বা কারা তাঁকে অপহরণ করে অজ্ঞাত স্থানে নিয়ে যায়। পরে সন্ধ্যা সাতটার দিকে আব্দুর রহিম তাঁর মুঠোফোন থেকে কল করে ভাই শাহীন আলমকে অপহৃত হওয়ার কথা জানান। একপর্যায়ে অপহরণকারীরা আব্দুর রহিমকে মারধর করলে তিনি তাঁদের ১ লাখ টাকা দিতে বলেন। এ সময় তাঁকে ছেড়ে দেওয়ার কথা বলে অপহরণকারীরা ছয়টি বিকাশ নম্বর দেয়। প্রতিটি নম্বরে ১০ হাজার টাকা করে ৬০ হাজার টাকা পাঠানো হয়। এরপর অপহরণকারীরা আব্দুর রহিমকে না ছেড়ে রাত সাড়ে ১১টার দিকে তাঁর স্ত্রীর মুঠোফোনে কল দিয়ে ৫ লাখ টাকা মুক্তিপণ দাবি করে। অন্যথায় তাঁকে হত্যা করে লাশ গুম করার হুমকি দেওয়া হয়। এরপর থেকে আব্দুর রহিমের মুঠোফোনটি বন্ধ রয়েছে।
গাজীপুরের অতিরিক্ত পুলিশ সুপার (সদর সার্কেল) মো. সাখাওয়াত হোসেন বলেন, আব্দুর রহিমকে উদ্ধারের জন্য পুলিশের একাধিক টিম কাজ করছে।
