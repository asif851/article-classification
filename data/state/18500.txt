
নারায়ণগঞ্জের রূপগঞ্জ উপজেলায় শীতলক্ষ্যা নদীতে নৌকা ডুবিতে নিখোঁজ পাঁচজনের লাশ উদ্ধার হয়েছে। গতকাল শনিবার রাত ১২টা পর একজনের ও আজ রোববার সকালে চারজনের লাশ উদ্ধার হয়। আর কেউ নিখোঁজ না থাকায় ফায়ার সার্ভিস, পুলিশ ও নৌ-বাহিনী সমন্বিতভাবে উদ্ধার অভিযান সমাপ্তি ঘোষণা করেছে।
নিহত পাঁচজন হলেন রাজধানীর ধোলাইপাড় এলাকায় নাসিরউদ্দিনের ছেলে জুতা ব্যবসায়ী তুষার আহমেদ (২৭), একই এলাকার জয়নাল আবেদীনের ছেলে হার্ডওয়্যার ব্যবসায়ী সাইফুল ইসলাম রিপন বাবু (২০), কদমতলী থানার দক্ষিণ দনিয়া এলাকার আজিজুল খানের ছেলে ব্যবসায়ী লতিফ খান (১৮) ও রূপগঞ্জ থানার তারাব পৌরসভার মাসাবো এলাকার মৃত সিরাজুল ইসলামের ছেলে কমলাপুর রেলওয়ে স্টেশনের কর্মী জাসিম খান (২৭) এবং পূর্ব ধোলাইপাড় বাজার এলাকার টেইলার্স ব্যবসায়ী শরীফ (২৮)।
গত শুক্রবার রাতে রাজধানীর ডেমরা থেকে ১৪ জন নৌকা ভাড়া করে ঘুরতে যান। রুপসী কাজীপাড়া এলাকায় মাঝনদীতে ওই নৌকাকে বালুবাহী একটি বাল্কহেড ধাক্কা দিলে সেটি ডুবে যায়। এতে অন্যরা সাঁতরে ইঞ্জিন ট্রলারের সহায়তায় তীরে উঠতে সক্ষম হলেও পাঁচজন নিখোঁজ হন।
নিখোঁজদের খোঁজে ডেমরা ফায়ার সার্ভিস, পুলিশ ও নৌবাহিনীর ডুবুরি দল তল্লাশি অভিযান শুরু করে।
নারায়ণগঞ্জ ফায়ার সার্ভিস অ্যান্ড সিভিল ডিফেন্সের উপসহকারী পরিচালক মামুনুর রশীদ বলেন, শনিবার রাত সাড়ে ১১টার দিকে সুলতানা কামাল সেতুর উত্তর পূর্বপাশ থেকে ভাসমান অবস্থায় তুষারের লাশ উদ্ধার হয়। এরপর শীতলক্ষ্যা নদীর নোয়াপাড়া এলাকার আশপাশ থেকে রিপন, লতিফ, জাসিম ও শরীফের লাশ উদ্ধার হয়।
রূপগঞ্জ থানার পরিদর্শক (তদন্ত) রফিকুল ইসলাম রফিক জানান, লাশগুলো স্বজনদের কাছে হস্তান্তর করা হয়েছে।
