
হবিগঞ্জের চুনারুঘাট পৌরসভার মেয়র পদে উপনির্বাচন আজ মঙ্গলবার। এ নির্বাচনকে ঘিরে উপজেলা সদরসহ আশপাশ এলাকায় উৎসবের আমেজ বিরাজ করছে। নির্বাচনে ছয়জন প্রার্থী প্রতিদ্বন্দ্বিতা করছেন।এ পৌরসভার মেয়র মোহাম্মদ আলী (৫৩) গত ১০ অক্টোবর মারা যান। পরে নির্বাচন কমিশন আজ মঙ্গলবার উপনির্বাচনের দিন ধার্য করে।নির্বাচনে প্রতিদ্বন্দ্বিতা করছেন নাজিমুদ্দিন শামছু (তালা), এস কে ইফতেখারুল গণি (দোয়াত-কলম), আবদুল্লাহ আল মামুন (মাইক), আফসার আহমদ চৌধুরী (আনারস), জিল্লুল কাদির লস্কর (কাপ-পিরিচ) ও সাইফুল আলম (চশমা)।তাঁদের মধ্যে নাজিমুদ্দিন ছাড়া সবাই নিজেদের আওয়ামী লীগ-সমর্থিত প্রার্থী হিসেবে দাবি করছেন। নাজিমুদ্দিন পৌরসভার সাবেক মেয়র মোহাম্মদ আলীর চাচাতো ভাই ও বিএনপি-সমর্থিত প্রার্থী।চুনারুঘাট পৌরসভায় মোট ভোটার ১১ হাজার ২০১ জন। এর মধ্যে নারী পাঁচ হাজার ৮৮৬ জন।রিটার্নিং কর্মকর্তা ও উপজেলা নির্বাহী কর্মকর্তা (ইউএনও) মাশহুদুল কবির জানান, সকাল আটটা থেকে বিকেল চারটা পর্যন্ত ১১টি কেন্দ্রে এ ভোট গ্রহণ হবে।
