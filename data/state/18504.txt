
রাজশাহী প্রকৌশল ও প্রযুক্তি বিশ্ববিদ্যালয়ে (রুয়েট) ন্যূনতম ‘৩৩ ক্রেডিট’ পদ্ধতি বাতিলের দাবিতে আন্দোলনরত দুই শিক্ষাবর্ষের একাডেমিক কার্যক্রম অনির্দিষ্টকালের জন্য স্থগিত করা হয়েছে। আজ মঙ্গলবার বিকেলে বিশ্ববিদ্যালয়ের এক সংবাদ বিজ্ঞপ্তিতে এ তথ্য জানানো হয়।
বিশ্ববিদ্যালয়ের প্রেস অ্যান্ড ইনফরমেশন সেকশন থেকে পাঠানো সংবাদ বিজ্ঞপ্তিতে বলা হয়, ‘উদ্ভূত পরিস্থিতিতে পরবর্তী নির্দেশ না দেওয়া পর্যন্ত দ্বিতীয় বর্ষ বিজোড় (২০১৫ সিরিজ) ও দ্বিতীয় বর্ষ জোড় (২০১৪ সিরিজ) সেমিস্টারগুলোর সব একাডেমিক কার্যক্রম স্থগিত থাকবে। একাডেমিক কাউন্সিলের ৮৬তম জরুরি সভায় গৃহীত সিদ্ধান্তের আলোকে এই অফিস আদেশ জারি করা হয়েছে।’ তবে এই সময়ে অন্যান্য বর্ষের সব সিরিজের যাবতীয় একাডেমিক কার্যক্রম যথারীতি চলবে।
বিশ্ববিদ্যালয় সূত্রে জানা যায়, ‘৩৩ ক্রেডিট’ পদ্ধতি বাতিলের দাবিতে গত ২৮ জানুয়ারি থেকে ক্লাস বর্জন করে টানা অবস্থান কর্মসূচি পালন করে আসছেন শিক্ষার্থীরা। এতে বিশ্ববিদ্যালয়ের সব ধরনের ক্লাস বন্ধ হয়ে যায়। টানা তিন দিন আন্দোলনের পর গতকাল সোমবার শিক্ষার্থীদের প্রতিনিধিদলের সঙ্গে বিশ্ববিদ্যালয় কর্তৃপক্ষের আলোচনা হয়। এই আলোচনায় সমঝোতা না হওয়ায় আজ মঙ্গলবার চতুর্থ দিনের মতো আন্দোলন অব্যাহত রাখেন শিক্ষার্থীরা।
আজ সকাল নয়টায় বিশ্ববিদ্যালয়ের শহীদ মিনার চত্বরে অবস্থান কর্মসূচি, বেলা সাড়ে ১১টায় মানববন্ধন এবং দুপুর সাড়ে ১২টায় গণস্বাক্ষর কর্মসূচি পালন করে শিক্ষার্থীরা। আন্দোলনরত শিক্ষার্থীরা জানান, পরবর্তী বর্ষে উত্তীর্ণ হওয়ার ক্ষেত্রে ৪০ ক্রেডিটের মধ্যে ন্যূনতম ৩৩ ক্রেডিট অর্জন করতে হবে। অন্যথায় তাঁকে সেই বর্ষেই থাকতে হবে। অন্য কোনো বিশ্ববিদ্যালয়ে ‘৩৩ ক্রেডিট’ নিয়ম চালু নেই। ২০১৩ সালের আগে এই বিশ্ববিদ্যালয়েও এই নিয়ম ছিল না।
এদিকে বিশ্ববিদ্যালয়ের উপাচার্য অধ্যাপক মো. রফিকুল আলম বেগ বিশ্ববিদ্যালয় ক্যাম্পাসে শিক্ষার সুষ্ঠু ও শান্তিপূর্ণ পরিবেশ বজায় রাখার জন্য সব শিক্ষার্থীর প্রতি আহ্বান জানিয়েছেন।
