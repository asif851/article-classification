
স্ত্রীকে রামদার কোপে গুরুতর জখমকারী সেই স্বামীকে ১৫ দিন পর গ্রেপ্তার করতে পেরেছে পুলিশ। আহত গৃহবধূ মণিকা শারমিনের (৩০) স্বামী আবু নাছের মোহাম্মদ ইলিয়াছকে (৩৫) আজ বুধবার ভোররাতে গাইবান্ধার গোবিন্দগঞ্জ উপজেলার ফুলপুকুরিয়া গ্রাম থেকে গ্রেপ্তার করা হয়। পুলিশ বলছে, ১৫ দিন ধরে তিনি বিভিন্ন জায়গায় পালিয়ে ছিলেন।
গৃহবধূ আহত হওয়ার ঘটনা নিয়ে ৫ ফেব্রুয়ারি প্রথম আলোয় প্রতিবেদন প্রকাশিত হয়।  শিবগঞ্জ থানার পরিদর্শক (অপারেশন) জাহিদ হোসেন বলেন, গত ৩০ জানুয়ারি গৃহবধূ আহত হওয়ার ঘটনা ঘটে। পুলিশ ঘটনার পর থেকেই ইলিয়াছকে হন্যে হয়ে খুঁজছিল। আজ ভোরে গোপন সূত্রে খবর পেয়ে থানার ভারপ্রাপ্ত কর্মকর্তা (ওসি) শাহিদ মাহমুদ খানের নেতৃত্বে একদল পুলিশ ফুলপুকুরিয়া গ্রামে যায়। সেখানে এলাকাবাসীর সহযোগিতায় ইলিয়াছকে গ্রেপ্তার করতে সক্ষম হয় পুলিশ। জাহিদ হোসেন জানান, এর আগে রাতে বগুড়া সদরের সূত্রাপুর এলাকা থেকে ইলিয়াছের বাবা হবিবর রহমানকে গ্রেপ্তার করা হয়।
পুলিশ ও গ্রামবাসী সূত্রে জানা যায়, প্রায় ১২ বছর আগে বগুড়ার শিবগঞ্জ উপজেলার কিচক ইউনিয়নের পালিহারা গ্রামের হবিবর রহমানের ছেলে আবু নাছের মোহাম্মদ ইলিয়াছের (৩৫) সঙ্গে কিচক চৌধুরীপাড়া গ্রামের মোস্তাফিজুর রহমান চৌধুরীর মেয়ে মণিকা শারমিনের বিয়ে হয়। এ দম্পতির ১০ ও ৬ বছর বয়সী দুটি ছেলেমেয়ে রয়েছে।
আহত মণিকার পরিবার অভিযোগ করেছে, বিয়ের পর থেকেই যৌতুক দাবি করে স্ত্রীর ওপর অমানুষিক শারীরিক নির্যাতন শুরু করেন স্বামী। গত ৩০ জানুয়ারি রাতে ইলিয়াছ ইয়াবা সেবন করে এসে স্ত্রীর সঙ্গে বাগ্‌বিতণ্ডায় জড়িয়ে পড়েন। একপর্যায়ে স্ত্রীর শরীরে ১৬টি কোপ মারেন। ডান হাতের রগ কেটে দেন। আহত অবস্থায় তাঁকে বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়।
এ ঘটনায় মণিকার বাবা বাদী হয়ে মেয়ের স্বামী ও শ্বশুরের বিরুদ্ধে যৌতুকের জন্য নির্যাতনের অভিযোগ এনে শিবগঞ্জ থানায় মামলা করেন।
