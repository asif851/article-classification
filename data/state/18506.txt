
রাজধানীর হজরত শাহজালাল আন্তর্জাতিক বিমানবন্দরের সামনে নিয়ন্ত্রণ হারিয়ে যাত্রীবাহী একটি বাস ফুটপাতে উঠে যায়। এ সময় বাসের নিচে চাপা পড়ে তিনজন পথচারী নিহত হয়েছেন। আজ বুধবার সকাল সোয়া ১০টার দিকে এ ঘটনা ঘটে।নিহত তিনজনের মধ্যে দুজন হলেন উত্তরার দক্ষিণ মোল্লার টেকের বাসিন্দা বিলকিস বেগম (আনুমানিক ৪৫) ও গোপালগঞ্জের গোপালপুর গ্রামের তাজউদ্দিন আহমেদ (৪২)। আরেকজনের পরিচয় এখনো জানা যায়নি।পুলিশের উত্তরা বিভাগের উপকমিশনার মিশারুল আরিফ ঘটনার সত্যতা নিশ্চিত করে জানান, আজ সকালে বিমানবন্দরের সামনের গোলচত্বরের কাছে জাবালে নূর পরিবহনের যাত্রীবাহী একটি বাসের চালক নিয়ন্ত্রণ হারালে বাসটি পাশের ফুটপাতে উঠে যায়। এ সময় ফুটপাতে থাকা তিনজন পথচারী বাসের নিচে চাপা পড়েন। এতে ঘটনাস্থলেই তাঁদের মৃত্যু হয়। এ ঘটনায় বেশ কয়েকজন আহত হয়েছেন। আহত ব্যক্তিরা স্থানীয় হাসপাতালে চিকিত্সা নিয়েছেন।উপকমিশনার মিশারুল আরিফ বলেন, মৃতদেহগুলোর সুরতহাল প্রতিবেদন তৈরি করে ময়নাতদন্তের জন্য ঢাকা মেডিকেল কলেজ মর্গে পাঠানো হয়েছে। বাসটি আটক করা হয়েছে। তবে চালক পলাতক। এ ব্যাপারে একটি মামলা হয়েছে।
