
এখন থেকে প্লটের জন্য কোনো প্রকল্প গ্রহণ করবে না রাজউক (রাজধানী উন্নয়ন কর্তৃপক্ষ)। প্লটের পরিবর্তে নাগরিকদের অ্যাপার্টমেন্ট সুবিধা দিতে চায় রাজউক।
রাজউকের চেয়ারম্যান জয়নাল আবেদিন ভূঁইয়া আজ রোববার রাজউক ভবনের সভাকক্ষে সাংবাদিকদের সঙ্গে এক মতবিনিময় সভায় এ কথা বলেন।
জয়নাল আবেদিন বলেন, এখন থেকে রাজউক প্লটের জন্য কোনো প্রকল্প হাতে নেবে না। দেশের মানুষের জন্য অ্যাপার্টমেন্টের ব্যবস্থা করবে। খবর বাসসের।
রাজউক চেয়ারম্যান বলেন, রাজউকের জনবলের অভাব রয়েছে। তাই রাজউক দুই হাজার জনবলের ব্যবস্থা করেছে। খুব শিগগির রাজউক এই জনবল নিয়োগ দেবে।
সাংবাদিকদের উদ্দেশ্যে তিনি বলেন, ‘পূর্বাচল প্রকল্প কীভাবে আমাদের কাছে এসেছে তা আপনারা জানেন। জমি নিয়ে স্থানীয়দের সঙ্গে মামলা হয়েছে। মামলা কাটিয়ে উঠতে না-উঠতেই স্থানীয়রা আন্দোলন শুরু করেছিল। সব ঝামেলা কাঠিয়ে এখন পূর্বাচল জায়গাটি মুক্ত। হাইকোর্টের নিদের্শনা অনুযায়ী আমরা বনের চার পাশে কাঁটা তারের বেড়া দিয়েছি।’
পূর্বাচলে পানি ও পয়োনিষ্কশন না থাকায় ওয়াসাকে এগুলো তৈরি করার কথা বলা হয়েছে জানিয়ে তিনি আরও বলেন, ওয়াসা বলেছে তাদের পরিকাঠামো কম। তবে জানুয়ারির মধ্যে তারা পরিকাঠামোর ব্যাপারে কাজ করবে।
এ সময় বক্তব্য দেন সদস্য (উন্নয়ন) নাইম আহমেদ খান, সদস্য (ভূমি) সৈয়দ নজরুল ইসলাম, ও সদস্য (পরিকল্পনা) শেখ আবদুল মান্নান প্রমুখ।
