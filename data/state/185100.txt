
তথ্যমন্ত্রী হাসানুল হক ইনু বলেছেন, বাংলাদেশের গণমাধ্যম স্মরণকালের মধ্যে এখন সবচেয়ে স্বাধীনভাবে কাজ করছে। এই আমলে গণমাধ্যম বেশি সম্প্রসারিত ও বিকশিত হয়েছে। সরকারের কঠোর সমালোচক হিসেবে পরিচিত বিভিন্ন রাজনৈতিক দল বা ব্যক্তির মালিকানাধীন অসংখ্য পত্রিকা সম্পূর্ণ স্বাধীনভাবে প্রকাশিত হচ্ছে।সরকারের এক তথ্যবিবরণীতে গতকাল রোববার এ কথা জানান তথ্যমন্ত্রী। সম্প্রতি ‘রিপোটার্স স্যান্স ফ্রন্টিয়ার্স’ প্রকাশিত ওয়ার্ল্ড প্রেস ফ্রিডম ইনডেক্স-২০১৪ সম্পর্কে প্রতিক্রিয়া জানিয়ে দেওয়া ওই বিবৃতিতে তিনি বলেন, ওই সূচকে বাংলাদেশের অবস্থান যেভাবে দেখানো হয়েছে তা গ্রহণযোগ্য নয়। উল্লেখ্য, ওই সূচক অনুযায়ী বাংলাদেশ দুই ধাপ পিছিয়ে ১৪৬তম অবস্থানে গেছে।তথ্যমন্ত্রী প্রতিবেদনটি সম্পূর্ণ বাস্তবতাবিবর্জিত উল্লেখ করে বলেন, ‘সরকারের কঠোর বিরোধী জামায়াতে ইসলামীর মালিকানাধীন দৈনিক সংগ্রাম, বিএনপির মালিকানাধীন দৈনিক দিনকালসহ বহুসংখ্যক বিরোধীমনোভাবাপন্ন পত্রপত্রিকার প্রকাশ ও প্রচার অব্যাহত রয়েছে। সরকার কখনো কোনো বাধা দেয়নি বা হস্তক্ষেপ করেনি।’ তিনি আরও বলেন, সংবাদপত্র বা ইলেকট্রনিক গণমাধ্যমের স্বাধীনতা খর্ব করার মতো কোনো আইন এ মুহূর্তে দেশে নেই। সরকারবিরোধী অবস্থান বা মতামতের জন্য কোনো সাংবাদিক বা গণমাধ্যমকর্মীর বিরুদ্ধে গ্রেপ্তার-নির্যাতন দূরের কথা, কাউকে কখনো হয়রানির শিকারও হতে হয়নি।
