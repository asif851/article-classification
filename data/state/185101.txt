
চট্টগ্রাম শাহ আমানত আন্তর্জাতিক বিমানবন্দরে আবারও সোনার বার উদ্ধার করা হয়েছে। গতকাল মঙ্গলবার সকাল সাড়ে সাতটায় দুবাই থেকে আসা বাংলাদেশ বিমানের একটি ফ্লাইটে যাত্রীর আসনের নিচ থেকে ১৪টি সোনার বার উদ্ধার করেন বিমানবন্দরের শুল্ক কর্মকর্তারা।তবে সোনা বহনকারীকে আটক করা যায়নি। এর আগে গত ২৩ সেপ্টেম্বর দুবাই থেকে আসা বিশু বর্ধন নামের এক যাত্রীর কাছ থেকে ৮০ তোলা সোনার বার উদ্ধার করা হয়েছিল।বিমানবন্দরে নিয়োজিত কাস্টমসের সহকারী কমিশনার মো. সেলিম শেখ প্রথম আলোকে বলেন, দুবাই থেকে আসা বাংলাদেশ বিমানের বিজি ০২৬ ফ্লাইটে যাত্রীর আসনের নিচ থেকে ১৪টি সোনার বার উদ্ধার করা হয়েছে। যার ওজন ১৪০ তোলা।গোপন সংবাদের ভিত্তিতে খবর পেয়ে শুল্ক কর্মকর্তারা অভিযান শুরু করলে বহনকারী সোনার বারগুলো রেখে চলে যায় বলে ধারণা করা হচ্ছে। এ ঘটনায় নগরের পতেঙ্গা থানায় মামলা দায়েরের প্রস্তুতি চলছে।
 
