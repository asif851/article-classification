
কারাবন্দী বিএনপির চেয়ারপারসন খালেদা জিয়ার মুক্তি দাবিতে কালো পতাকা কর্মসূচি পালনে পুলিশের বাধার প্রতিবাদে ২৬ ফেব্রুয়ারি প্রতিবাদ মিছিল করবে বিএনপি। আগামী সোমবার ঢাকা মহানগরের সব থানা এবং দেশের সব জেলা ও মহানগরে প্রতিবাদ মিছিল করার কথা জানিয়েছে বিএনপি।
আজ শনিবার বিকেলে নয়াপল্টনে বিএনপির কেন্দ্রীয় কার্যালয়ে সংবাদ সম্মেলন করে কর্মসূচির ঘোষণা দেন জ্যেষ্ঠ যুগ্ম মহাসচিব রুহুল কবির রিজভী। তিনি বলেন, খালেদা জিয়ার নিঃশর্ত মুক্তির দাবিতে ও কালো পতাকা প্রদর্শন কর্মসূচিতে পুলিশের ন্যক্কারজনক হামলার প্রতিবাদে সোমবার ঢাকা মহানগরের থানায় থানায় এবং সারা দেশে জেলা ও মহানগরে প্রতিবাদ কর্মসূচি এবং প্রতিবাদ মিছিল অনুষ্ঠিত হবে।
রুহুল কবির রিজভী বলেন, ‘বর্তমান সরকার পুলিশের ওপর ভর করে ক্ষমতায় টিকে আছে। পুলিশকে যে পরিমাণে ক্ষমতা দেওয়া হয়েছে, তাতে মনে হচ্ছে পুলিশের হাতেই এখন গণতন্ত্রের মৃত্যু পরোয়ানা।’
কারাবন্দী খালেদা জিয়ার মুক্তির দাবিতে পূর্বঘোষিত কর্মসূচির অংশ হিসেবে শনিবার বিএনপির কালো পতাকা প্রদর্শন কর্মসূচি ছিল। সকালে বিএনপির কেন্দ্রীয় কার্যালয়ের সামনে দলের নেতা-কর্মীরা কালো পতাকা নিয়ে জড়ো হলে পুলিশ জলকামানের পানি ছিটিয়ে ও লাঠিপেটা করে সবাইকে ছত্রভঙ্গ করে দেয়। এরপর পুলিশ বিএনপির প্রায় ২৫ জনেরও বেশি নেতা-কর্মীকে আটক করে।
