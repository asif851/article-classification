
রাজশাহী নগরের মতিহার থানার সহকারী উপপরিদর্শক (এএসআই) সামিউল হকের ওপর মাদক ব্যবসায়ীদের হামলার ঘটনায় মামলা দায়ের করা হয়েছে। হামলার শিকার পুলিশ কর্মকর্তা নিজেই বাদী হয়ে গত শনিবার রাতে মতিহার থানায় মামলাটি করেন। তবে হামলার ঘটনায় গতকাল রোববার পর্যন্ত কাউকে গ্রেপ্তার করতে পারেনি পুলিশ।মতিহার থানার ভারপ্রাপ্ত কর্মকর্তা (ওসি) হুমায়ুন কবির গতকাল বিকেলে বলেন, ১৩ জনের নাম উল্লেখ করে মামলা দায়ের করা হয়েছে। পুলিশ আসামিদের গ্রেপ্তারের চেষ্টা চালাচ্ছে।গত শনিবার বিকেলে নগরের উপকণ্ঠ খোজাপুর ডাশমারী এলাকায় এএসআই সামিউল হকের ওপর হামলা চালান মাদক ব্যবসায়ীরা। এ ঘটনায় প্রথম আলোয় ‘রাজশাহীতে পুলিশ সদস্যের ওপর হামলার অভিযোগ’ শিরোনামে একটি সংবাদ প্রকাশিত হয়। হামলাকারীদের বাঁশের আঘাতে সামিউলের মাথা ফেটে যায়। সামিউল হকের দাবি, গ্রেপ্তারি পরোয়ানাভুক্ত আসামির বিষয়ে তথ্য দেওয়ার নামে মূুঠোফোনে ডেকে নিয়ে পরিকল্পিতভাবে মাদক ব্যবসায়ীরা তাঁর ওপর হামলা চালান।
