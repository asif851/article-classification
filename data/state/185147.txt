
কক্সবাজারের টেকনাফ পৌরসভায় এক লাখ ৪০ হাজার ইয়াবা বড়ি উদ্ধার করেছে বর্ডার গার্ড বাংলাদেশের (বিজিবি) সদস্যরা। তবে এ ঘটনায় কাউকে আটক করতে পারেনি বিজিবি। বিজিবির দাবি, উদ্ধার হওয়া এক লাখ ৪০ হাজার ইয়াবা বড়ির মূল্য প্রায় চার কোটি ২০ লাখ টাকা।
আজ শনিবার সকাল সাড়ে আটটার দিকে পৌরসভার চৌধুরীপাড়ার নতুন ট্রানজিট ঘাট এলাকা থেকে এসব ইয়াবা বড়ি উদ্ধার করা হয়। এ ঘটনায় জড়িত ব্যক্তি কাউকে আটক করতে পারেনি বিজিবি।
টেকনাফ ৪২ বিজিবি ব্যাটালিয়নের অধিনায়ক লে. কর্নেল মো. আবুজার আল জাহিদ বলেন, মিয়ানমার থেকে নাফ নদী দিয়ে ইয়াবার একটি চালান বাংলাদেশে নিয়ে আসা হচ্ছে বলে জানতে পারে বিজিবি। এই তথ্যের ভিত্তিতে আজ ভোর থেকে টেকনাফ সদর চৌকির তিনটি দল ওই এলাকায় অবস্থান নেয়। পাচারকারীরা মাছ ধরার জেলে সেজে একটি নৌকা নতুন ট্রানজিট ঘাটে নোঙর করে। এ সময় ঘাটের পাশে দুই ব্যক্তির হাতে একটি জালের বস্তা দেখে সন্দেহ হলে বিজিবির জওয়ানরা তাঁদের থামার সংকেত দেন। এ সময় ওই দুই ব্যক্তি বস্তাটি ফেলে দৌড়ে পাশের গ্রামে পালিয়ে যায়। পরে ওই জালের ভেতর থেকে ইয়াবা বড়িগুলো উদ্ধার করা হয়।
আবুজার আল জাহিদ বলেন, এ ঘটনায় কাউকে আটক করা সম্ভব হয়নি। ইয়াবা বড়িগুলো ব্যাটালিয়ন সদরে জমা রাখা হয়েছে। ঊর্ধ্বতন কর্তৃপক্ষের উপস্থিতিতে পরবর্তী ব্যবস্থা নেওয়া হবে।
