
বঙ্গবন্ধু শেখ মুজিবুর রহমানকে ‘অবৈধ’ প্রধানমন্ত্রী বলায় বিএনপির সিনিয়র ভাইস চেয়ারম্যানকে ‘অর্বাচীন’ বলে মন্তব্য করেছেন স্বাস্থ্যমন্ত্রী মোহাম্মদ নাসিম। তিনি বলেন, ‘এ বিষয়ে আমাদের ঘৃণা প্রকাশ করার ভাষা নেই। রাজনীতিতে এঁদের মতো অর্বাচীনরা এসব কথা বলতে পারেন।’মুজিবনগর দিবস উদযাপন উপলক্ষে আজ বুধবার রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে এক প্রস্তুতি সভা অনুষ্ঠিত হয়। সভা শেষে সংবাদ সম্মেলনে নাসিম এ মন্তব্য করেন।মোহাম্মদ নাসিম বলেন, ‘বিএনপি রাজনীতিতে ক্যানসারের মতো। তাদের আমরা মাঠে পরাজিত করেছি। এখন হতাশ হয়ে পাগলের প্রলাপ বকছে।’ তারেক রহমানের বিরুদ্ধে আইনি ব্যবস্থা নেওয়া প্রসঙ্গে তিনি বলেন, এ বিষয়টি আইন-সংশ্লিষ্টদের কাজ।নাসিম বলেন, বর্তমান সময়ে মুজিবনগর দিবস তাত্পর্য হয়ে উঠেছে। কারণ খালেদা জিয়া নিজেই মুক্তিযুদ্ধবিরোধীদের পৃষ্ঠপোষকতা করছেন। ইতিহাস বিকৃতির কথা বলছেন।একই অনুষ্ঠানে দলটির যুগ্ম সাধারণ সম্পাদক মাহবুব উল আলম হানিফ বলেন, বিএনপির নেতাদের মস্তিষ্ক বিকৃতি ঘটেছে। মস্তিষ্ক বিভ্রাট না ঘটলে জিয়াউর রহমানকে তাঁরা ‘প্রথম রাষ্ট্রপতি’ বলতে পারতেন না।প্রস্তুতি সভায় আরও উপস্থিত ছিলেন দলটির সাংগঠনিক সম্পাদক আ ফ ম বাহাউদ্দিন নাছিম, বি এ এম মোজাম্মেল হক, দপ্তর সম্পাদক আবদুস সোবহান, উপদপ্তর সম্পাদক মৃণাল কান্তি দাস প্রমুখ।
