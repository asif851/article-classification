
প্রধানমন্ত্রী শেখ হাসিনার জন্য রোহিঙ্গারা ‘আশীর্বাদ’ হয়ে বাংলাদেশে এসেছে বলে মন্তব্য করেছেন আওয়ামী লীগের সাংগঠনিক সম্পাদক আহমেদ হোসেন। আজ রোববার দুপুরে ঢাকা রিপোর্টার্স ইউনিটি মিলনায়তনে স্বাধীনতা পরিষদ নামে একটি সংগঠনের আলোচনা সভায় তিনি এ মন্তব্য করেন।
আহমেদ হোসেন বলেন, ‘অনেকে বলছে রোহিঙ্গারা আসছে শেখ হাসিনার জন্য অভিশাপ হয়ে। আমি বলব, রোহিঙ্গারা বাংলাদেশে আসছে শেখ হাসিনার জন্য আশীর্বাদ হয়ে।’ তিনি বলেন, রোহিঙ্গা সংকট এখন আর জাতীয় ইস্যু নয়, আন্তর্জাতিক ইস্যু। জাতিসংঘ রোহিঙ্গাদের পাশে যেভাবে দাঁড়িয়েছে, তা শেখ হাসিনার কূটনৈতিক সাফল্যের কারণেই হয়েছে।
রোহিঙ্গারা কেন আশীর্বাদ হয়ে এসেছে—এর ব্যাখ্যায় আহমেদ হোসেন বলেন, ‘রোহিঙ্গা ইস্যুতে প্রধানমন্ত্রী শেখ হাসিনা বিশ্বব্যাপী সমাদৃত হয়েছেন। রোহিঙ্গাদের আশ্রয় দেওয়ায় বিশ্বনেতারা শেখ হাসিনার প্রশংসা করছেন। প্রধানমন্ত্রী শেখ হাসিনা মাদার অব হিউম্যানিটিজ উপাধি পেয়েছেন।’
বিএনপি চেয়ারপারসন খালেদা জিয়ার বিরুদ্ধে গ্রেপ্তারি পরোয়ানা জারির প্রসঙ্গে আহমেদ হোসেন বলেন, ‘বাংলাদেশে আইনের শাসন প্রতিষ্ঠা করতে হলে খালেদা জিয়াকে গ্রেপ্তার করা ছাড়া বিকল্প নেই।’ তিনি বলেন, ‘আইনের শাসন বাংলাদেশে আছে। আপনি অপরাধ করেছেন, আপনার বিরুদ্ধে মামলা হয়েছে। এখন গ্রেপ্তারি পরোয়ানা জারি হয়েছে। আমাদের দেশের আইন অনুযায়ী আইনের শাসন প্রতিষ্ঠা হবে।’
আলোচনা সভায় খাদ্যমন্ত্রী কামরুল ইসলাম, বঙ্গবন্ধু সাংস্কৃতিক জোটের সাধারণ সম্পাদক অরুণ সরকার প্রমুখ বক্তব্য দেন।
