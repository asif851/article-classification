
মাদারীপুরে আধিপত্য বিস্তার নিয়ে দুই পক্ষের সংঘর্ষে আয়ুব আলী মাদবর (৫০) নামের এক কৃষক নিহত হয়েছেন। আহত হয়েছে অন্তত ১৫ জন। আজ সোমবার সকালে শিবচর উপজেলার মাদবরেরচর ইউনিয়নের সাড়ে বিশরশি গ্রামে এ ঘটনা ঘটে।
পুলিশ ও প্রত্যক্ষদর্শী সূত্রে জানা গেছে, মাদবরেরচর ইউনিয়নের ২ নম্বর ওয়ার্ডের সদস্য ইলিয়াস মাদবর ও একই এলাকার আলতাফ মাদবরের মধ্যে এলাকায় আধিপত্য বিস্তার নিয়ে দীর্ঘদিন ধরে বিরোধ চলছিল। এর জের ধরে ইলিয়াস মাদবরের সমর্থক ও আলতাফ মাদবরের সমর্থকদের মধ্যে স্থানীয় বাজারে তুচ্ছ বিষয় নিয়ে কথা-কাটাকাটি হয়। একপর্যায়ে আলতাফ মাদবরের লোকজন লাঠি দিয়ে পিটিয়ে আইয়ুব আলীকে গুরুতর আহত করেন। পরে স্থানীয় লোকজনের সহযোগিতায় তাঁকে একটি বেসরকারি ক্লিনিকে নিয়ে গেলে কর্তব্যরত চিকিৎসক তাঁকে মৃত ঘোষণা করেন। এরপর উভয় পক্ষের সমর্থকেরা এ ঘটনাকে কেন্দ্র করে দেশীয় অস্ত্রশস্ত্র নিয়ে সংঘর্ষে জড়িয়ে পড়েন। সংঘর্ষে উভয় পক্ষের অন্তত ১৫ জন আহত হন। আহত ব্যক্তিদের উদ্ধার করে স্থানীয় ক্লিনিক ও শিবচর উপজেলা স্বাস্থ্য কমপ্লেক্সে ভর্তি করা হয়েছে। সংঘর্ষের সময় বেশ কয়েকটি বাড়িঘর ভাঙচুর এবং চারটি দোকানে ভাঙচুর ও লুটপাট করা হয়েছে।
স্থানীয় মুদি দোকানদার হারু ব্যাপারী বলেন, এলাকার দলাদলির কারণে তাঁর দোকানঘর ভাঙচুর ও লুটপাট করা হয়েছে। তিনি এর জন্য ক্ষতিপূরণ চেয়েছেন।
মাদারীপুরের শিবচর থানার ভারপ্রাপ্ত কর্মকর্তা (ওসি) মো. জাকির হোসেন বলেন, আধিপত্য বিস্তার নিয়ে দুই পক্ষের সংঘর্ষের ঘটনা ঘটেছে। এ ঘটনায় আইয়ুব আলী নামে এক কৃষক নিহত হয়েছেন। ঘটনার পর ওই এলাকার আলতাফ মাদবরসহ নয়জনকে আটক করা হয়েছে। এলাকায় অতিরিক্ত পুলিশ মোতায়েন করা হয়েছে।
