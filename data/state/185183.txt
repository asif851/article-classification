
বাংলাদেশ সরকারি কর্মকমিশনের (পিএসসি) নতুন চেয়ারম্যান হিসেবে নিয়োগ পেয়েছেন ড. মোহাম্মদ সাদিক। আজ সোমবার জনপ্রশাসন মন্ত্রণালয়ের এক প্রজ্ঞাপনে এ নিয়োগের আদেশ জারি করা হয়েছে।প্রজ্ঞাপনে বলা হয়েছে, সংবিধানের ১৩৮ (১) অনুচ্ছেদ অনুযায়ী রাষ্ট্রপতি চেয়ারম্যান হিসেবে মোহাম্মদ সাদিককে নিয়োগ দিয়েছেন। পিএসসির সদস্য হিসেবে দায়িত্ব পালনরত মোহাম্মদ সাদিক ওই পদ থেকে পদত্যাগ করা সাপেক্ষে এ নিয়োগ কার্যকর হবে। মোহাম্মদ সাদিক ইকরাম আহমেদের স্থলাভিষিক্ত হচ্ছেন। পিএসসির চেয়ারম্যান হিসেবে ইকরাম আহমেদের মেয়াদ শেষ হয় ১৩ এপ্রিল।দায়িত্ব পাওয়ার বিষয়ে জানতে চাইলে নতুন চেয়ারম্যান সোমবার দুপুরে প্রথম আলোকে বলেন, ‘আমি আজই বিষয়টি জানতে পারলাম। শপথ নেওয়ার পর পিএসসি নিয়ে আমার ভাবনার কথা জানাব।’সাংবিধানিক পদ পিএসসির চেয়ারম্যান হিসেবে শিগগিরই প্রধান বিচারপতির কাছে শপথ নিয়ে দায়িত্ব গ্রহণ করবেন। নিয়োগের তারিখ থেকে পরবর্তী পাঁচ বছর অথবা বয়স ৬৫ বছর পূর্ণ হওয়া পর্যন্ত (যেটি আগে আসে) মোহাম্মদ সাদিক এ পদে দায়িত্ব পালন করবেন।অবসরোত্তর ছুটি (পিআরএল) ভোগরত অবস্থায় মোহাম্মদ সাদিক ২০১৪ সালের ২৭ অক্টোবর পিএসসির সদস্য হিসেবে নিয়োগ পান।বিসিএস প্রশাসন ক্যাডারের ১৯৮২ ব্যাচের কর্মকর্তা মোহাম্মদ সাদিক নির্বাচন কমিশন, শিক্ষা মন্ত্রণালয়সহ সরকারের বিভিন্ন পদে গুরুত্বপূর্ণ দায়িত্ব পালন করেছেন।
