
পাবনা শহর ও আশপাশের এলাকায় অবৈধ সংযোগে চুরি করায় প্রতিদিন ১০ শতাংশ বিদ্যুতের অপচয় হচ্ছে। বৈধ সংযোগের আড়ালে কিছু লোক রাতের বেলায় সরবরাহ লাইনে অবৈধভাবে বড়শি ঝুলিয়ে বিদ্যুৎ চুরি করছে।ভ্রাম্যমাণ আদালত অভিযান চালিয়ে গত দুই মাসে অটোবাইকের ১১টি গ্যারেজ ও ১৬টি বাসাবাড়িসহ ৪৩টি অবৈধ সংযোগ বিচ্ছিন্ন করেছেন। একই সঙ্গে অবৈধ বিদ্যুৎ ব্যবহারকারী সাতজনকে কারাদণ্ড ও ১১ লাখ ৯৮ হাজার টাকা জরিমানা করেছেন।বিদ্যুৎ উন্নয়ন বোর্ডের (বিউবো) পাবনা কার্যালয় সূত্র জানায়, বোর্ডের আওতাধীন দুটি এলাকায় বিদ্যুতের চাহিদা ৪০ মেগাওয়াট। একই পরিমাণ বিদ্যুৎ সরবরাহ থাকলেও মাঝেমধ্যে ঘাটতি তৈরি হচ্ছে। এর মূল কারণ বিদ্যুৎ চুরি। বোর্ডের আওতাভুক্ত ডিভিশন-১-এর এলাকাগুলোতে ব্যাটারিচালিত অটোরিকশার ৩২টি ও ডিভিশন-২-এর আওতাভুক্ত এলাকাগুলোতে ৩৪টি গ্যারেজ রয়েছে। প্রতিটি গ্যারেজে বৈধ বিদ্যুৎ-সংযোগও আছে। কিন্তু রাতের আঁধারে কিছু গ্যারেজ মালিক বিদ্যুৎ সরবরাহ লাইনে অবৈধভাবে বড়শি দিয়ে তার ঝুলিয়ে বিদ্যুৎ চুরি করছে। এ ছাড়া শহরের পৈলানপুর, কৃষ্ণপুর, গোবিন্দাসহ কয়েকটি এলাকায় বৈধ সংযোগের আড়ালে একই পন্থায় কিছু লোক সংযোগ তৈরি করে বাসাবাড়িতে হিটার ব্যবহার করছে। এতে প্রতিদিন গড়ে প্রায় ১০ শতাংশ বিদ্যুৎ অপচয় হচ্ছে। ফলে বৈধ চাহিদার ৪০ মেগাওয়াট থেকে চুরিজনিত ঘাটতির কারণে মাঝেমধ্যে লোডশেডিং হচ্ছে।শহরের ছয়-সাতজন অটোরিকশাচালক বলেন, কাজ শেষ করে তাঁরা রাতে গ্যারেজে অটোরিকশা জমা দিয়ে আসেন। সকালে গিয়ে রিকশার ব্যাটারি পূর্ণ চার্জ অবস্থায় পাওয়া যায়। বিনিময়ে ৩০ থেকে ৪০ টাকা দিতে হয়। তবে গ্যারেজ মালিকেরা কীভাবে চার্জ করে রাখে, তা কেউ জানে না।শালগাড়িয়া বাইপাস এলাকার অটো গ্যারেজ মালিক আনোয়ার হোসেন বলেন, ‘গ্যারেজে বিদ্যুৎ চুরি হয়, এটা ঠিক। তবে সব গ্যারেজে না। যারা প্রকৃত ব্যবসায়ী, তারা বিদ্যুৎ চুরি করে না। তবে হুট করে গজিয়ে ওঠা কিছু গ্যারেজে বিদ্যুৎ চুরি হয়।’শহরের পৈলানপুর ও আশপাশের মহল্লার আট-নয়জন বাসিন্দা বলেন, পৈলানপুর মহল্লায় বিউবোর কার্যালয় হওয়ায় এর কর্মকর্তা-কর্মচারীরা দীর্ঘদিন ধরে এই এলাকাসহ আশপাশের মহল্লাগুলোতে বসবাস করেন। তাঁদের মাধ্যমে বাসাবাড়িতে অবৈধ সংযোগ শুরু হয়। পরে তাঁদের দেখাদেখি অনেকেই অবৈধ সংযোগ ব্যবহার শুরু করে; যা এখনো পুরোদমে চলছে।বিউবোর তিন-চারজন কর্মকর্তা বলেন, দিনের বেলায় কোথাও এই অবৈধ সংযোগের চিহ্ন দেখা যায় না। রাত যত গভীর হয়, অবৈধ সংযোগ তত বাড়তে থাকে। একশ্রেণির অসাধু লোক বৈধ সংযোগের আড়ালে কাজটি করে। ফলে হুট করে বোঝার কোনো উপায় থাকে না।পাবনা বিউবো-২-এর নির্বাহী প্রকৌশলী মো. ছানা উল্লাহ বলেন, অবৈধ এই বিদ্যুৎ-সংযোগ চিহ্নিত ও বিচ্ছিন্ন করতে জেলা প্রশাসনের জ্যেষ্ঠ বিচারিক হাকিম জালাল উদ্দিনের নেতৃত্বে ভ্রাম্যমাণ আদালত পরিচালনা করা হচ্ছে। রাতে পরিচালিত এসব অভিযানে গত দুই মাসে শহরের পৈলানপুর, নয়নামতি, হিমাইতপুর, গোবিন্দা, কিসমত প্রতাপপুর, চরঘোষপুর, আটুয়াসহ কয়েকটি এলাকায় ৪৩টি অবৈধ সংযোগ বিচ্ছিন্ন করা হয়েছে। একই সঙ্গে ১৪টি মামলায় অবৈধ সংযোগকারী সাতজনকে জেল ও ১১ লাখ ৯৮ হাজার টাকা জরিমানা করা হয়েছে। পর্যায়ক্রমে এসব জরিমানা আদায় করা হবে। অবৈধ বিদ্যুৎ-সংযোগ সম্পূর্ণ বন্ধ না হওয়া পর্যন্ত এ অভিযান চলবে।
