
রাঙামাটির বাঘাইছড়ি উপজেলার বাঘাইছড়ির শিজক এলাকায় আজ বৃহস্পতিবার সকালে সন্তু লারমার পক্ষের দুই নেতাসহ তিনজনকে গুলি করে হত্যা করেছে একদল দুর্বৃত্ত।
নিহত ব্যক্তিরা হলেন জনসংহতি সমিতির বাঘাইছড়ি উপজেলা শাখার সভাপতি শশাঙ্ক মিত্র চাকমা ওরফে প্রীতিশ বাবু (৫০), সাংগঠনিক সম্পাদক নন্দ কুমার চাকমা (৪৭) ও স্থানীয় অজ্ঞাতনামা এক ব্যক্তি।
বাঘাইছড়ি থানার ভারপ্রাপ্ত কর্মকর্তা (ওসি) রফিকউল্লাহ ঘটনার সত্যতা নিশ্চিত করেছেন। এ হত্যাকাণ্ডের জন্য প্রতিপক্ষ ইউপিডিএফকে দায়ী করেছেন জনসংহতি সমিতির কেন্দ্রীয় সহকারী তথ্য ও প্রচার সম্পাদক সজীব চাকমা।
স্থানীয় সূত্রে জানা গেছে, সকাল সাড়ে সাতটার দিকে ওই তিন ব্যক্তি শিজক কলেজের সামনে একটি দোকানে চা-পান করছিলেন। এ সময় নয়-দশ জনের একটি সন্ত্রাসী দল তাঁদের লক্ষ্য করে ব্রাশফায়ার করে। এতে তিনজনই ঘটনাস্থলে নিহত হন।
