
শ্রমিকদের ন্যূনতম মজুরি আট হাজার টাকা, ট্রেড ইউনিয়ন করার অধিকার প্রতিষ্ঠাসহ আট দফা দাবিতে সমাবেশ করা হয়েছে। গতকাল শুক্রবার বিকেলে নারায়ণগঞ্জ শহরের ২ নম্বর রেলগেট এলাকায় ওই সমাবেশ হয়।বাংলাদেশের সমাজতান্ত্রিক দলের জেলা সমন্বয়ক নিখিল দাসের সভাপতিত্বে সমাবেশে বক্তব্য দেন নারায়ণগঞ্জ সিটি করপোরেশনের ১৫ নম্বর ওয়ার্ডের কাউন্সিলর অসিত বরণ বিশ্বাস, শ্রমিকনেতা আবু নাঈম খান ও সেলিম মাহমুদ। সমাবেশ শেষে একটি বিক্ষোভ মিছিল শহর প্রদক্ষিণ করে।সমাবেশে নেতারা বলেন, কোটি কোটি শ্রমিক দিন-রাত পরিশ্রম করে দেশের অর্থনীতিকে সচল রেখেছেন। অথচ তাঁদের জীবন অচল হয়ে পড়ছে। তাই পোশাক কারখানাসহ সব সেক্টরের শ্রমিকদের দাবি, ন্যূনতম মজুরি আট হাজার টাকা নির্ধারণ করতে হবে।
 
