
দলের কঠিন সময়ে ঐক্য অটুট রাখতে নেতা-কর্মীদের প্রতি আহ্বান জানিয়েছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। তিনি বলেন, ‘কঠিন সময়ে যখন শুধু দলের নয়, অসংখ্য সাধারণ মানুষ নির্যাতনের শিকার হয়েছেন, নিহত, কারারুদ্ধ ও পঙ্গু হয়েছেন। এখন সবচেয়ে বড় প্রয়োজন নিজেদের মধ্যে ঐক্য অটুট রাখা। একই সঙ্গে গণতন্ত্র ফিরিয়ে আনতে জাতীয় ঐক্য সৃষ্টি করা।’ গতকাল বুধবার রাজধানীর নয়াপল্টনে বিএনপির কেন্দ্রীয় কার্যালয়ের নিচতলায় এক দোয়া মাহফিলে অংশ নিয়ে মির্জা ফখরুল ইসলাম এসব কথা বলেন। চিকিৎসার জন্য লন্ডনে অবস্থানরত দলের চেয়ারপারসন খালেদা জিয়ার রোগমুক্তি কামনায় ছাত্রদল এই দোয়ার আয়োজন করে।  মির্জা ফখরুল ইসলাম বলেন, ‘বর্তমান ক্ষমতাসীন আওয়ামী লীগ সরকার সব অধিকার হরণ করছে। সেই অধিকার ফিরে পাওয়ার জন্য বিএনপি নেত্রীর নেতৃত্বে সংগ্রাম করছি।’
