
লালমনিরহাটের পাটগ্রাম উপজেলার জুম্মারপাড় সীমান্তের সিংঙ্গিমারী নদীতে এক বাংলাদেশি কৃষককে পিটিয়ে আহত করেছেন ভারতীয় সীমান্তরক্ষী বাহিনীর (বিএসএফ) সদস্যরা।বোরো বীজতলায় চারা রোপণকে কেন্দ্র করে গতকাল মঙ্গলবার সকালে ওই কৃষককে পেটানো হয়। এ সময় তাঁর কোদালও ছিনিয়ে নেয় বিএসএফ।আহত ব্যক্তি হলেন উপজেলার জোংড়া ইউনিয়নের ইসলামনগর গ্রামের আনছার উদ্দিনের ছেলে আবদুল জলিল (৩৮)। তিনি বাউরা ইউনিয়ন চিকিৎসাকেন্দ্রে ভর্তি রয়েছেন।বিজিবি ও প্রত্যক্ষদর্শী সূত্রে জানা গেছে, গতকাল বেলা ১১টার দিকে সীমান্তের ৮০৩ নম্বর আন্তর্জাতিক সীমানা পিলারের কাছে নদীতীরে বোরো বীজতলায় চারা রোপণ করতে যান আবদুল জলিল। এ সময় ভারতের কোচবিহার জেলার কুচলিবাড়ী থানার বিএসএফ সদস্যরা তাঁর কোদাল ছিনিয়ে নিয়ে বেধড়ক পেটান। এ দৃশ্য দেখে স্থানীয় লোকজন পার্শ্ববর্তী কুচলিবাড়ী বিজিবি ক্যাম্পে খবর দেন। পরে বিজিবি ও এলাকাবাসী এগিয়ে এলে বিএসএফ সদস্যরা সটকে পড়েন। মারধরে ভারতের ডাকুয়াটারি গ্রামের একদল গ্রামবাসীও অংশ নেন।বিজিবি রংপুর ৭ ব্যাটালিয়নের কুচলিবাড়ী ক্যাম্পের কমান্ডার সুবেদার লুৎফর রহমান বলেন, বিএসএফ দুঃখ প্রকাশ করে ভবিষ্যতে এ ধরনের ঘটনা ঘটবে না বলে প্রতিশ্রুতি দিয়েছে। কোদালও ফেরত দিয়েছে বিএসএফ।
