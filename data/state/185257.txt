
কক্সবাজারের উখিয়া উপজেলায় নম্বরবিহীন মোটরসাইকেলের তেলের ট্যাংকে করে ইয়াবা পাচারের সময় এক ব্যক্তিকে আটক করেছে হাইওয়ে পুলিশ। আজ মঙ্গলবার বেলা একটার দিকে উখিয়ার বালুখালী কাস্টমস এলাকা থেকে ৪০ হাজার ইয়াবা বড়িসহ ওই ব্যক্তিকে আটক করা হয়। এ ঘটনায় নম্বরবিহীন মোটরসাইকেলটি জব্দ করা হয়েছে।আটক ব্যক্তির নাম হেলাল (২৫)। তাঁর বাড়ি চট্টগ্রামের লোহাগাড়ার ছরম্বা মজিদিয়ার হাট এলাকায়।শাহপুরী হাইওয়ে পুলিশ ফাঁড়ির উপপরিদর্শক (এসআই) রাজেস বড়ুয়া প্রথম আলোকে বলেন, গোপন তথ্যের ভিত্তিতে জানা যায়, টেকনাফ থেকে ইয়াবার একটি চালান নিয়ে নম্বরবিহীন একটি পালসার মোটরসাইকেল উখিয়ার দিকে আসছে। ওই তথ্যর সূত্র ধরে, আজ বালুখালী কাস্টমস এলাকায় হাইওয়ে পুলিশের কড়া নজরদারি রাখা হয়। দুপুরের দিকে মোটরসাইকেলটি বালুখালী কাস্টমস এলাকায় পৌঁছালে সংকেত দিয়ে তল্লাশি চালানো হয়। ওই সময় বিশেষ কৌশলে মোটরসাইকেলের তেলের ট্যাংকের ভেতর থেকে ৪০ হাজার ইয়াবা বড়ি উদ্ধার করা হয়।
আটক হেলাল পুলিশকে জানান, টেকনাফ বাসস্টেশন এলাকা থেকে মোটরসাইকেলটি একজন যুবক তাঁকে বুঝিয়ে দেন। ইয়াবার ব্যাপারে তিনি কিছু জানতেন না। নতুন কেনা মোটরসাইকেলটি লোহাগাড়ায় পৌঁছে দিলে তাঁকে আট হাজার টাকা দেওয়া হবে—এমন চুক্তি হয় এক ব্যক্তির সঙ্গে। তবে ওই ব্যক্তির নাম বা ঠিকানা কিছুই জানেন না তিনি।
রাজেস বড়ুয়া বলেন, ইয়াবা বড়িসহ গ্রেপ্তার যুবককে উখিয়া থানা-পুলিশের কাছে সোপর্দ করে মামলার প্রক্রিয়া চলছে।
 
