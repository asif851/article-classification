
দেশে চলমান সহিংসতা বন্ধের দাবিতে গতকাল সোমবার সুনামগঞ্জ শহরে মানববন্ধন করেছেন ‘নাগরিক অধিকার পরিষদ’ নামের একটি সংগঠনের সদস্যরা।
সুনামগঞ্জ শহরের ট্রাফিক পয়েন্ট এলাকায় দুপুরে এই মানববন্ধন হয়। এতে বিভিন্ন শ্রেণি-পেশার মানুষ অংশ নেন। মানববন্ধনে বক্তারা বলেন, আন্দোলনের নামে দেশে যে সহিংসতা চলছে, তা বন্ধে সরকারকে আরও কঠোর হতে হবে। পেট্রলবোমা দিয়ে মানুষ পুড়িয়ে মারার নাম আন্দোলন নয়, এটা সন্ত্রাস। হরতাল-অবরোধের নামে দেশকে ধ্বংসের দিকে ঠেলে দেওয়া হচ্ছে। এই অবস্থা চলতে দেওয়া যায় না।
দুপুর ১২টা থেকে বেলা ১টা পর্যন্ত মানববন্ধন চলাকালে বক্তব্য দেন নাগরিক অধিকার পরিষদের আহ্বায়ক রমেন্দ্র কুমার দে, মুক্তিযোদ্ধা মতিউর রহমান, আবু সুফিয়ান, সালেহীন চৌধুরী প্রমুখ। 
