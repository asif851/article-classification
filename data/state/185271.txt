
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, ‘কোথাও কিছু হচ্ছে, না হলে প্রধানমন্ত্রী শেখ হাসিনা এত বছর পর কেন হঠাৎ করে ১/১১-র সরকারের কথা আলোচনা করছেন?’
আজ বুধবার রাজধানীর নয়াপল্টনে বিএনপির কেন্দ্রীয় কার্যালয়ে সংবাদ সম্মেলনে রুহুল কবির রিজভী এ মন্তব্য করেন। তিনি বলেন, এই সরকার মাইনাস ওয়ান ফর্মুলা বাস্তবায়নে মরিয়া।
রুহুল কবির রিজভী বলেন, গতকাল মঙ্গলবার প্রধানমন্ত্রী শেখ হাসিনা বলেছেন, ১/১১-র সরকারের সময় তাঁকে গ্রেপ্তার করার পেছনে কারা ছিল, সেই তথ্য জানা গেছে। তাঁদের বিষয়ে হিসাব পরে নেওয়া হবে।
এটাকে রহস্যজনক মন্তব্য করে রিজভী বলেন, ‘আমার কাছে হঠাৎ প্রধানমন্ত্রীর এমন বক্তব্য রহস্যজনক মনে হচ্ছে। হঠাৎ করে তাঁর এ বক্তব্যে মনে হচ্ছে, কোথাও কিছু হচ্ছে। না হলে কেন এত বছর পর তাঁদের কথা আসবে?’
রুহুল কবির রিজভী অভিযোগ করেন, প্রধানমন্ত্রী সে সময় আঁতাত করে চিকিৎসার নামে কারাগার থেকে বিদেশে গিয়েছিলেন। আবার বিদেশ থেকে ফিরে বিমানবন্দরে বলেছিলেন, আওয়ামী লীগ যদি ক্ষমতায় যায়, তাহলে ১/১১-র সরকারের সব কাজের বৈধতা দেবে। তিনি তাঁদের সমর্থনে সরকার গঠন করে তাঁদের শুধু দায়মুক্তি দেননি, পুরস্কৃতও করেছেন। তিনি বলেন, ‘এখন এমনকি হলো যে এত বছর পর তিনি উল্টো কথা বলতে শুরু করলেন। এখনো তো আপনি ক্ষমতায়, তাহলে পরে কেন? এখন তাঁদের বিচারের মুখোমুখি করছেন না কেন? এ প্রশ্ন বিএনপির ও সাধারণ মানুষের।’
রিজভী অভিযোগ করেন, এখন মাইনাস টু নয়, এই সরকার মাইনাস ওয়ান ফর্মুলা বাস্তবায়নে মরিয়া। তিনি বলেন, আন্দোলনের মাধ্যমেই বর্তমান ‘স্বৈরাচার’ সরকারের পতন ঘটবে।
বিএনপির পরবর্তী কর্মসূচি তুলে ধরে তিনি জানান, খালেদা জিয়ার মুক্তির দাবিতে আগামী ১ এপ্রিল সারা দেশে লিফলেট বিতরণ এবং ৩ এপ্রিল প্রতিবাদ কর্মসূচি পালন করবে বিএনপি। একই দাবিতে ৪ এপ্রিল রাজশাহীতে, ৭ এপ্রিল বরিশালে এবং ১০ এপ্রিল সিলেটে জনসভা করা হবে।
সংবাদ সম্মেলনে বিএনপির ভাইস চেয়ারম্যান আহমেদ আযম খান, সহসাংগঠনিক সম্পাদক আবদুল আউয়াল খান, নির্বাহী কমিটির সদস্য সাইফুল ইসলাম প্রমুখ উপস্থিত ছিলেন।
