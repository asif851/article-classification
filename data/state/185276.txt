
সাবেক রেলমন্ত্রী সুরঞ্জিত সেনগুপ্তের সাবেক এপিএস (সহকারী একান্ত সচিব) ওমর ফারুক তালুকদারের ৭০ লাখ টাকার ব্যাংক হিসাব অবমুক্তি-সংক্রান্ত দায়রা জজ আদালতের আদেশের কার্যকারিতা এক মাসের জন্য স্থগিত করেছেন হাইকোর্ট।
দুর্নীতি দমন কমিশনের (দুদক) আবেদনের পরিপ্রেক্ষিতে গতকাল বুধবার বিচারপতি এম ইনায়েতুর রহিম ও বিচারপতি মো. আকরাম হোসেন চৌধুরীর সমন্বয়ে গঠিত হাইকোর্ট বেঞ্চ এ আদেশ দেন। একই সঙ্গে ওই আদেশ কেন বাতিল ঘোষণা করা হবে না, তা জানতে চেয়ে দুই সপ্তাহের রুল জারি করা হয়েছে।
আদালত সূত্র জানায়, ৯ মে ঢাকা মহানগর দায়রা জজ আদালত সংশ্লিষ্ট ব্যাংক হিসাবটি অবমুক্ত করার আদেশ দেন। ওই আদেশ বাতিল চেয়ে দুদক গতকাল হাইকোর্টে আবেদন করে।
