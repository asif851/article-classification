
মাগুরায় মাইক্রোবাস উল্টে খাদে পড়ে এক ভারতীয় নাগরিক নিহত হয়েছেন। আজ রোববার সকালে মাগুরার ভিটাসাইর এলাকায় মাগুরা-যশোর সড়কে ওই দুর্ঘটনা ঘটে। এ ঘটনায় আহত হয়েছেন ছয়জন।
নিহত ব্যক্তির নাম মোহাম্মদ ইসলাম (৩০)। তাঁর বাড়ি ভারতের বিহারের আসমা গ্রামে। তাঁর লাশ মাগুরা ২৫০ শয্যার হাসপাতাল মর্গে রাখা হয়েছে।
জেলা পুলিশের মুখপাত্র অতিরিক্ত পুলিশ সুপার মো. তরিকুল ইসলাম প্রথম আলোকে জানান, পাঁচ ভারতীয় নাগরিক একটি মাইক্রোবাসে ঢাকা থেকে যশোরের বেনাপোল সীমান্তে যাচ্ছিলেন। সকাল সাড়ে ছয়টার দিকে মাইক্রোবাসটি মাগুরার শহরের কাছে ভিটাসাইর এলাকায় বিপরীতমুখী একটি ট্রাককে পাশ কাটাতে গিয়ে সড়কের পাশে খাদে উল্টে যায়। এ সময় ঘটনাস্থলে মাইক্রোবাসের যাত্রী ভারতীয় নাগরিক মোহাম্মদ ইসলাম মারা যান।
দুর্ঘটনায় মাইক্রোবাসের অপর চার ভারতীয় নাগরিক আলতাফ হোসেন (৪৫), আবদুর রহমান (৩২), রাজা আহমেদ (৩৬) ও আলতাফ আলী (২৬) আহত হন। আলতাফ হোসেনের বাড়ি ভারতের মুম্বাইতে। বাকিদের বাড়ি বিহারে। এ ঘটনায় মাইক্রোবাসের চালক ওহিদুর রহমান (৩৫) ও চালকের সহকারী মো. ফয়সালও (৩০) আহত হয়েছেন। আহত ব্যক্তিদের মাগুরা ২৫০ শয্যার হাসপাতালে ভর্তি করা হয়েছে। পুলিশ মাইক্রোবাসটি উদ্ধার করে থানায় নিয়ে গেছে।
মাইক্রোবাসটি ঢাকা থেকে বেনাপোল পর্যন্ত ভাড়া করেছিলেন ওই পাঁচ ভারতীয় নাগরিক।
