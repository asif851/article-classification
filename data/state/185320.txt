
বরেন্দ্র বহুমুখী উন্নয়ন কর্তৃপক্ষের চেয়ারম্যানের বিরুদ্ধে নির্বাচনী আচরণবিধি লঙ্ঘনের অভিযোগ পাওয়া গেছে। তিনি সরকারি গাড়ি ব্যবহার করে নওগাঁর বদলগাছি উপজেলার বদলগাছি সদর ইউনিয়ন পরিষদ (ইউপি) নির্বাচনে আওয়ামী লীগের চেয়ারম্যান পদপ্রার্থী আনোয়ার হোসেনের পক্ষে প্রচারণা চালাচ্ছেন। এ ঘটনায় একই ইউপিতে আওয়ামী লীগের বিদ্রোহী প্রার্থী আবদুস ছালাম মণ্ডল গত বুধবার রিটার্নিং কর্মকর্তার কাছে লিখিত অভিযোগ দিয়েছেন।গতকাল বৃহস্পতিবার সকালে আবদুস ছালাম প্রথম আলোকে বলেন, ১৪ মে গোরশাহী নিম্ন মাধ্যমিক বিদ্যালয় মাঠে আওয়ামী লীগের প্রার্থীর নির্বাচনী সভায় আকরাম হোসেন প্রধান অতিথির বক্তব্য দেন। এ ছাড়া তিনি গোরশাহী হিন্দুপাড়া, কামারবাড়ী আদিবাসী পাড়াসহ বিভিন্ন গ্রামের বাড়ি-বাড়ি গিয়ে ভোট চাচ্ছেন। তিনি নির্বাচনী প্রচারণার কাজে সরকারি গাড়ি ও ডাকবাংলো ব্যবহার করছেন। নির্বাচনী তফসিল ঘোষণার পর থেকেই আকরাম হোসেন নির্বাচনী আচরণবিধি লঙ্ঘন করে আসছেন।বরেন্দ্র বহুমুখী উন্নয়ন কর্তৃপক্ষের চেয়ারম্যান আকরামের ব্যক্তিগত মুঠোফোনে গতকাল একাধিকবার যোগাযোগের চেষ্টা করলেও তিনি ধরেননি।উপজেলা নির্বাহী কর্মকর্তা (ইউএনও) হুসাইন শওকত বলেন, সংশ্লিষ্ট রিটার্নিং কর্মকর্তাকে এ বিষয়ে ব্যবস্থা নিতে নির্দেশ দেওয়া হয়েছে।বদলগাছি সদর ইউপির রিটার্নিং ও উপজেলা নির্বাচন কর্মকর্তা মো. শফি উদ্দীন শেখ বলেন, অভিযোগের পরিপ্রেক্ষিতে বরেন্দ্র বহুমুখী উন্নয়ন কর্তৃপক্ষের চেয়ারম্যানকে নোটিশ দেওয়া হয়েছে।
