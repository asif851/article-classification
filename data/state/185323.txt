
জঙ্গি দমন, টেকসই উন্নয়ন ও সুশাসন প্রতিষ্ঠার তিন ‘যুদ্ধে’ জয়ী হতে দৃঢ় ভূমিকা পালনের জন্য জেলা প্রশাসকদের (ডিসি) প্রতি আহ্বান জানিয়েছেন তথ্যমন্ত্রী হাসানুল হক ইনু। সেই সঙ্গে জঙ্গি দমন ‘যুদ্ধের’ দর্শনগত রূপরেখাও দেন তিনি।আজ শুক্রবার সকালে ঢাকায় সচিবালয়ের মন্ত্রিপরিষদ বিভাগের সভাকক্ষে জেলা প্রশাসক সম্মেলনের সমাপনী দিনে হাসানুল হক ইনু ডিসিদের উদ্দেশে এসব কথা বলেন।তথ্যমন্ত্রী বলেন, ‘দেশ তিন যুদ্ধের ভেতর দিয়ে যাচ্ছে। জঙ্গি দমন, টেকসই উন্নয়ন ও সুশাসন প্রতিষ্ঠার এই যুদ্ধে নিরপেক্ষতার কোনো জায়গা নেই। রাষ্ট্র ও জাতির ওপর জঙ্গিদের চাপিয়ে দেওয়া যুদ্ধে জয়ী হতে জাতীয় চার মূলনীতি জাতীয়তাবাদ, গণতন্ত্র, সমাজতন্ত্র ও ধর্মনিরপেক্ষতাসহ সংবিধান নির্দেশিত পথে জেলা প্রশাসকদের দৃঢ় ভূমিকা পালন করতে হবে।’বিগত বছরের ৯৩ দিনের ‘আগুনযুদ্ধ’ সাহসিকতার সঙ্গে মোকাবিলার জন্য জেলা প্রশাসকদের ধন্যবাদ জানিয়ে জঙ্গি দমন ‘যুদ্ধের’ দর্শনগত ধারণা তুলে ধরেন তথ্যমন্ত্রী। তিনি বলেন, ‘অন্যায়ভাবে জঙ্গিরা যে যুদ্ধ দেশ ও জনগণের ওপর চাপিয়ে দিয়েছে, তা কোনো দল বা জোটের যুদ্ধ নয়, সমগ্র জাতির যুদ্ধ। এতে এক পক্ষে রয়েছে জনগণ ও সরকার এবং আরেক পক্ষে রয়েছে জঙ্গি ও তাদের দোসররা। পুরো জাতি এ যুদ্ধে ঐক্যবদ্ধ রয়েছে, শুধু জঙ্গি ও যুদ্ধাপরাধী-রাজাকারদের দোসরদের নাম সে ঐক্যের খাতা থেকে কাটা গেছে। কারণ, জঙ্গি দমন ও জঙ্গি পুনরুৎপাদন বন্ধে জঙ্গি আর তাদের দোসর উভয়কেই নির্মূল করতে হবে।’
এ ক্ষেত্রে রাষ্ট্র ও জনগণের প্রতি জেলা প্রশাসনের সাংবিধানিক বাধ্যবাধকতা স্মরণ করিয়ে দিয়ে হাসানুল হক ইনু বলেন, ‘সমাজ ও রাষ্ট্র থেকে জঙ্গিবাদ নির্মূল করা হচ্ছে উন্নয়নকে টেকসই করা এবং সমাজে সুশাসন ও শান্তি প্রতিষ্ঠার পূর্বশর্ত।’
চার দিনব্যাপী জেলা প্রশাসক সম্মেলনের আজ শুক্রবার ছিল শেষ দিন। সকালের অধিবেশনে মন্ত্রিপরিষদ সচিব মোহাম্মদ শফিউল আলমের পরিচালনায় সম্মেলনে সংস্কৃতিমন্ত্রী আসাদুজ্জামান নূর, যুব ও ক্রীড়া প্রতিমন্ত্রী বীরেন শিকদার, উপমন্ত্রী আরিফ খান জয়, তথ্যসচিব মরতুজা আহমদ, যুব ও ক্রীড়াসচিব কাজী আখতার উদ্দিন আহমেদ, সংস্কৃতিসচিব আক্তারী মমতাজও নিজ নিজ দপ্তরের বিষয়ে জেলা প্রশাসকদের সঙ্গে মতবিনিময় করেন।
সংস্কৃতিমন্ত্রী আসাদুজ্জামান নূর তাঁর বক্তব্যের শেষে ‘গুলশান হত্যাকাণ্ডে নিহত ইতালীয় নাগরিক অন্তঃসত্ত্বা নারী সিমোনে মন্তির অনাগত শিশু মাইকেল অ্যাঞ্জেলো স্মরণে’ কবি তারিক সুজাত রচিত কবিতা ‘জন্মের আগেই আমি মৃত্যুকে করেছি আলিঙ্গন’ আবৃত্তি করেন।
