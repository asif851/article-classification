
ঝালকাঠিতে কিশোরী গৃহকর্মীকে (১৪) ধর্ষণের মামলায় জেলা বিএনপির জলবায়ুবিষয়ক সম্পাদক কবির হোসেন জমাদ্দারকে (৫৫) কারাগারে পাঠিয়েছেন আদালত।
আজ সোমবার দুপুরে ঝালকাঠি নারী ও শিশু নির্যাতন দমন ট্রাইব্যুনাল ১-এ হাজির হয়ে জামিনের আবেদন করেন কবির হোসেন। বিচারক রমনী রঞ্জন চাকমা জামিন না মঞ্জুর করে তাঁকে কারাগারে পাঠানোর নির্দেশ দেন।
ঝালকাঠি আদালতের সরকারি কৌঁসুলি আবদুল মান্নান রসুল বলেন, গত ১৬ ফেব্রুয়ারি ঝালকাঠির নারী ও শিশু নির্যাতন দমন ট্রাইব্যুনাল ১-এ কবির হোসেনের বিরুদ্ধে তাঁর বাড়ির গৃহকর্মী ধর্ষণের অভিযোগে নালিশি অভিযোগ দায়ের করে। বিচারক নলছিটি থানার ভারপ্রাপ্ত কর্মকর্তাকে (ওসি) অভিযোগটি এজাহার হিসেবে গ্রহণের নির্দেশ দেন। ১৮ ফেব্রুয়ারি নলছিটি থানায় মামলাটি হয়। ২২ জুলাই মামলার তদন্ত কর্মকর্তা নলছিটি থানার তৎকালীন পরিদর্শক মো. কামরুজ্জামান মামলাটি তদন্ত শেষে কবির হোসেনের বিরুদ্ধে আদালতে অভিযোগপত্র দাখিল করেন। গত ৩০ অক্টোবর নারী ও শিশু নির্যাতন দমন ট্রাইব্যুনাল আদালতের বিচারক অভিযোগপত্র আমলে নিয়ে গ্রেপ্তারি পরোয়ানার আদেশ দেন। এরপর থেকে কবির হোসেন পলাতক ছিলেন।
বাদী পক্ষে আইনজীবী ছিলেন সরকারি কৌঁসুলি আবদুল মান্নান রসুল। আসামির পক্ষে আইনজীবী ছিলেন ফয়সাল খান।
ঝালকাঠি জেলা বিএনপির সাধারণ সম্পাদক মনিরুল ইসলাম জানান, কবির হোসেন জমাদ্দার জেলা বিএনপির জলবায়ু বিষয়ক সম্পাদক।
