
বিএনপির চেয়ারপারসন ও বিরোধীদলীয় নেতা খালেদা জিয়ার ইফতার অনুষ্ঠানে বিভিন্ন রাজনৈতিক দলের নেতারা অংশ নিয়েছেন। তবে ক্ষমতাসীন আওয়ামী লীগ বা ১৪-দলীয় জোটের কোনো নেতা এতে উপস্থিত ছিলেন না। রাজনীতিকদের সম্মানে গতকাল শনিবার জাতীয় সংসদ ভবনের এলডি হলে এই ইফতারের আয়োজন করা হয়। খালেদা জিয়া আগত অতিথিদের স্বাগত জানান। মঞ্চে খালেদা জিয়ার দুই পাশে বসেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, বিকল্পধারা বাংলাদেশের সভাপতি এ কিউ এম বদরুদ্দোজা চৌধুরী, জাতীয় পার্টির সভাপতিমণ্ডলীর সদস্য কাজী জাফর আহমদ, লিবারেল ডেমোক্রেটিক পার্টির (এলডিপি) সভাপতি অলি আহমদ, বিএনপির স্থায়ী কমিটির সদস্য আর এ গনি, মওদুদ আহমদ, মাহবুবুর রহমান, তরিকুল ইসলাম, মির্জা আব্বাস, মঈন খান, আ স ম হান্নান শাহ, রফিকুল ইসলাম মিয়া এবং ১৮-দলীয় জোটের শরিক দলগুলোর শীর্ষস্থানীয় নেতারা। এ ছাড়া জাতীয় পার্টির মহাসচিব রুহুল আমিন হাওলাদার, কৃষক শ্রমিক জনতা লীগের সভাপতি আবদুল কাদের সিদ্দিকী, জাতীয় সমাজতান্ত্রিক দলের (জেএসডি) সভাপতি আ স ম আবদুর রব প্রমুখ উপস্থিত ছিলেন। দেশের রাজনীতিকদের সম্মানে বিরোধী দলের নেতার এই ইফতার অনুষ্ঠানে আমন্ত্রিত অতিথির চেয়েও বিএনপি ও এর অঙ্গসহযোগী সংগঠনের নেতা-কর্মীদের অংশগ্রহণ ছিল অনেক বেশি।
