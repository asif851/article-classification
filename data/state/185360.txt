
কক্সবাজারের টেকনাফের শাহপরীর দ্বীপে গত বৃহস্পতিবার রাতে এক ব্যক্তির ডান হাত কেটে নিয়েছে দুর্বৃত্তরা।স্থানীয় ও পুলিশ সূত্র জানায়, বৃহস্পতিবার রাত ১০টার দিকে শাহপরীর দ্বীপের উত্তর পাড়ার বাসিন্দা নুরুল আমিনকে (৫৫) তাঁর বাড়ির সামনে থেকে ধরে নিয়ে যায় দুর্বৃত্তরা। পরে তারা নুরুল আমিনের ডান হাতের কনুই পর্যন্ত কেটে ফেলে। দুর্বৃত্তরা নুরুল আমিনকে অটোরিকশায় করে এনে উপজেলা স্বাস্থ্য কমপ্লেক্সের সামনে ফেলে পালিয়ে যায়। তাঁকে সেখানে প্রাথমিক চিকিৎসা শেষে জেলা সদর হাসপাতালে পাঠানো হয়। পরে উন্নত চিকিৎসার জন্য তাঁকে চট্টগ্রাম মেডিকেল কলেজ হাসপাতালে স্থানান্তর করা হয়।নুরুল আমিনের বড় ছেলে মো. ইব্রাহিম বলেন, একই এলাকার জিয়াবুল হকের নেতৃত্বে কয়েকজন দুর্বৃত্ত তাঁর বাবার ডান হাত কেটে নিয়ে যায়। তাঁর বাবার অবস্থা আশঙ্কাজনক। অবস্থার উন্নতি হলে মামলা করা হবে।স্থানীয় সূত্রের ভাষ্যমতে, গত বছর নুরুল আমিনের নেতৃত্বে তাঁর ছেলেরা জিয়াবুল হককে কুপিয়ে জখম করেন। এরই সূত্র ধরে এ ঘটনা ঘটতে পারে।টেকনাফ মডেল থানার ওসি মো. আতাউর রহমান খন্দকার জানান, ঘটনার সঙ্গে জড়িত ব্যক্তিদের গ্রেপ্তারের চেষ্টা করছে পুলিশ।
