

বাংলাদেশে ১৯৭২ সালে প্রথম নির্বাচন কমিশন গঠিত হয়। ৪৫ বছরের যাত্রায় এবারই প্রথম একজন নারী নির্বাচন কমিশনার হলেন।
এর আগে নির্বাচন কমিশনে ১১ জন প্রধান নির্বাচন কমিশনার (সিইসি) ও ২৩ জন নির্বাচন কমিশনার (ইসি) দায়িত্ব পালন করেন। এর মধ্যে কেউ নারী ছিলেন না। গতবার অনুসন্ধান কমিটি একজন নারীকে নির্বাচন কমিশনার হিসেবে নিয়োগ দিতে সুপারিশ করে। কিন্তু পরে আর তা বাস্তবায়ন হয়নি।
প্রথম নারী নির্বাচন কমিশনার কবিতা খানম মুঠোফোনে প্রথম আলোকে তাঁর প্রতিক্রিয়া জানিয়েছেন। তিনি বলেন, তাঁকে নির্বাচন কমিশনার করা হয়েছে—এটি শোনার পর খুব ভালো লেগেছে। এই কমিশনে প্রথম নারী তিনিই হলেন। এটি গর্বের। তিনি সংবিধান ও আইনের আলোকে দায়িত্ব যথাযথভাবে পালন করবেন।
কবিতা খানম ৩১ বছর দেশের বিভিন্ন জায়গায় বিচারকের দায়িত্ব পালন করেছেন। সর্বশেষ তিনি রাজশাহীর জেলা ও দায়রা জজ হিসেবে দায়িত্ব পালন করেন। তাঁর বাড়ি নওগাঁয়। তাঁর স্বামীও বিচারক। ২০১১ সালে তিনি মারা যান। ২০১৩ সালে কবিতা খানম অবসরে যান।
মন্ত্রিপরিষদ সূত্রে জানা যায়, আওয়ামী লীগ থেকে নির্বাচন কমিশনার হিসেবে কবিতা খানমের নাম প্রস্তাব করা হয়েছিল।
বর্তমানে প্রধানমন্ত্রী শেখ হাসিনা ও বিরোধীদলীয় নেতা রওশন এরশাদ নারী। জাতীয় সংসদের স্পিকার পদেও একজন নারী—শিরীন শারমিন চৌধুরী—দায়িত্ব পালন করছেন। সাবেক প্রধানমন্ত্রী ও রাজনৈতিক দল বিএনপির চেয়ারপারসন খালেদা জিয়াও নারী।
