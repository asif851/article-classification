
কুষ্টিয়ার দৌলতপুরে খবির উদ্দিন নামের এক মুক্তিযোদ্ধাকে হত্যার দায়ে তিনজনকে ফাঁসির আদেশ দিয়েছেন আদালত।
একই সঙ্গে প্রত্যেক আসামিকে পাঁচ হাজার টাকা করে জরিমানা করা হয়েছে।
আজ বুধবার দুপুরে কুষ্টিয়া জেলা ও দায়রা জজ প্রথম আদালতের বিচারক রেজা মো. আলমগীর হাসান এই রায় ঘোষণা করেন।
রায় ঘোষণার সময় আসামিরা আদালতে উপস্থিত ছিলেন।
ফাঁসির দণ্ডাদেশ পাওয়া আসামিরা হলেন সালাম শেখ (২২), জামেল মণ্ডল (৩০) ও হামিদ মালিথা (৩৫)।
আদালতের নথি থেকে জানা যায়, ২০১২ সালের ৭ ফেব্রুয়ারি সন্ধ্যায় দৌলতপুর উপজেলার গোয়াল গ্রামের মুক্তিযোদ্ধা খবির উদ্দিন জমিতে সেচ দেওয়ার জন্য বৈদ্যুতিক মোটর চালু করতে বাড়ি থেকে বের হন। পরদিন সকালে বৈদ্যুতিক মোটরের পাশ থেকে গলায় মাফলার প্যাঁচানো অবস্থায় তাঁর লাশ উদ্ধার করা হয়।
এ ঘটনায় খবির উদ্দিনের স্ত্রী উরজিনা বেগম বাদী হয়ে অজ্ঞাতনামা ব্যক্তিদের বিরুদ্ধে দৌলতপুর থানায় একটি হত্যা মামলা করেন। পরে সালাম, জামেল ও হামিদের নাম উল্লেখ করে কুষ্টিয়া আদালতে মামলা করা হয়।
কুষ্টিয়া আদালতের সরকারি কৌঁসুলি (পিপি) অনুপ কুমার নন্দী বলেন, আসামিদের বিরুদ্ধে আনা অভিযোগ সন্দেহাতীতভাবে প্রমাণিত হয়েছে। তাই তাঁদের ফাঁসির আদেশ দিয়েছেন আদালত।
রায় ঘোষণার পর আসামিদের জেলা কারাগারে পাঠানো হয়েছে।
