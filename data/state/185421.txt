
বর্তমান রাজনৈতিক সংকট নিরসনে দুই নেত্রীকে সংলাপে বসানোর দাবিতে বিকল্পধারা সভাপতি ও সাবেক রাষ্ট্রপতি এ কিউ এম বদরুদ্দোজা চৌধুরী (বি. চৌধুরী) আগামীকাল শনিবার প্রতীকী গণ-অনশন করবেন। 
বিকল্পধারা বাংলাদেশের কুড়িল বিশ্বরোডের কেন্দ্রীয় কার্যালয়ে শনিবার বেলা ১১টা থেকে বিকেল পাঁচটা পর্যন্ত এ গণ-অনশন হবে। এতে অংশ নেওয়ার জন্য দেশপ্রেমিক রাজনৈতিক দল ও সামাজিক সংগঠনের প্রতি আহ্বান জানিয়েছে বিকল্পধারা। এর আগে গত ২৫ জানুয়ারি এক সংবাদ সম্মেলনে বি. চৌধুরী দেশের চলমান সংকট নিরসনে প্রধানমন্ত্রী শেখ হাসিনা ও বিএনপির চেয়ারপারসন খালেদা জিয়াকে সাত দিনের মধ্যে আলোচনায় বসার আহ্বান জানান। অন্যথায় তিনি সাধারণ মানুষ, ছাত্র-শিক্ষক ও কৃষক-শ্রমিকদের নিয়ে গণ-অনশনে বসবেন বলে ঘোষণা দেন।
