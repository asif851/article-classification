
আইনশৃঙ্খলা রক্ষাকারী বাহিনী বিশেষ অভিযানের নামে দেশব্যাপী বিএনপির নেতা-কর্মীদের ফের গণগ্রেপ্তার শুরু করেছে বলে অভিযোগ করেছেন দলটির জ্যেষ্ঠ যুগ্ম মহাসচিব রুহুল কবির রিজভী।
আজ সোমবার দুপুরের দিকে রাজধানীর নয়াপল্টনে বিএনপির কেন্দ্রীয় কার্যালয়ে এক ব্রিফিংয়ে রিজভী এই অভিযোগ করেন।
রিজভীর ভাষ্য, বিশেষ অভিযানের নামে বিএনপির নেতা-কর্মীদের বাড়িতে বাড়িতে হানা দিচ্ছে আইনশৃঙ্খলা রক্ষাকারী বাহিনী। তারা ব্যাপক তাণ্ডব চালাচ্ছে। বাড়িতে নেতা-কর্মীদের না পেলে তাঁদের পরিবারের সদস্যদের লাঞ্ছিত করা হচ্ছে।
বিএনপির এই জ্যেষ্ঠ যুগ্ম মহাসচিবের দাবি, ২০-দলীয় জোটে থাকা অন্য দলগুলোর নেতা-কর্মীরাও গণগ্রেপ্তারের শিকার হচ্ছেন।
রিজভীর ভাষ্য, অন্তত চারটি কারণে আকস্মিকভাবে বিএনপির নেতা-কর্মীদের বিরুদ্ধে মিথ্যা মামলা দায়ের এবং তাঁদের গ্রেপ্তারে অভিযান চালানো হচ্ছে। মামলা ও গ্রেপ্তার বন্ধের আহ্বান জানান তিনি।
