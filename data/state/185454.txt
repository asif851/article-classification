
টাঙ্গাইলের ভূয়াপুর উপজেলার পৌর মেয়র ও পাঁচ ইউনিয়ন পরিষদের (ইউপি) চেয়ারম্যান গতকাল বুধবার উপজেলা সমন্বয় কমিটির সভা বর্জন করেছেন। দুর্নীতির দায়ে উপজেলা পরিষদের অপসারিত চেয়ারম্যান শামছুল হক তালুকদারকে পুনর্বহালের দাবিতে তাঁরা ওই সভা বর্জন করেন। ২০১১ সালের জুন মাসে উপজেলা পরিষদের একটি সভার কার্যবিবরণীতে জালিয়াতির অভিযোগে স্থানীয় সরকার, পল্লী উন্নয়ন ও সমবায় মন্ত্রণালয়ের স্থানীয় সরকার বিভাগ শামছুল হক তালুকদারকে ২১ মে অপসারণ করে। পরে মহিলা ভাইস চেয়ারম্যান সেলিনা আক্তারকে ভারপ্রাপ্ত চেয়ারম্যানের দায়িত্ব দেওয়া হয়। এলাকাবাসীর কয়েকজন জানান, শামছুল হকের অপসারণের আদেশ প্রত্যাহারের দাবিতে তাঁর ছোট ভাই ফলদা ইউপি চেয়ারম্যান সাইদুল ইসলাম তালুকদারের নেতৃত্বে গত শনিবার উপজেলা পরিষদ চত্বরে মানববন্ধন কর্মসূচি পালন করা হয়। কর্মসূচি শেষে পৌরসভার মেয়র মাসুদুল হক, অর্জুনা ইউপি চেয়ারম্যান আইয়ুব আলী মোল্লা, গাবসারার মনিরুজ্জামান মনির, গোবিন্দাসীর আমিনুল ইসলাম, অলোয়ার রহিজ উদ্দিন আকন্দ ও নিকরাইলের জাহাঙ্গীর হোসেন মণ্ডল স্বাক্ষরিত সঞ্চারকলিপি উপজেলা নির্বাহী কর্মকর্তার (ইউএনও) মাধ্যমে স্থানীয় সরকার, পল্লী উন্নয়ন ও সমবায় সচিব বরাবর পাঠানো হয়। সঞ্চারকলিপিতে উল্লেখ করা হয়, প্রজ্ঞাপনটি প্রত্যাহার এবং শামছুল হক তালুকদারকে পুনর্বহাল করা না হলে উপজেলা পরিষদের সব ধরনের কার্যক্রম থেকে তাঁরা বিরত থাকবেন। এ কারণে গতকাল উপজেলা সমন্বয় কমিটির সভায় জনপ্রশাসন মন্ত্রণালয়-সম্পর্কিত সংসদীয় স্থায়ী কমিটির সভাপতি খন্দকার আসাদুজ্জামান উপস্থিত থাকলেও একমাত্র গোবিন্দাসী ইউপি চেয়ারমান ছাড়া পৌর মেয়র ও পাঁচ ইউপি চেয়ারম্যান সভা বর্জন করেন। এ বিষয়ে আইয়ুব আলী মোল্লা বলেন, ‘আমি ঢাকায় থাকার কারণে চিঠি হাতে পাইনি। এ কারণেই সভায় উপস্থিত হতে পারিনি।’ সাইদুল ইসলাম তালুকদার বলেন, ‘উপজেলা চেয়ারম্যানের অবৈধ অপসারণ আদেশ প্রত্যাহার না করা পর্যন্ত আমরা সমন্বয় কমিটির সভা বর্জন অব্যাহত রাখব।’
