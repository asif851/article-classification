
স্ত্রীর ঢেলে দেওয়া গরম দুধে শরীরের একটি অংশ ঝলসে গেছে বলে মামলা করেছেন স্বামী মজমুল হক (২৬)। ওই মামলায় পুলিশ আজ বৃহস্পতিবার স্ত্রী সুফিয়া বেগমকে (২২) স্বামীর বাড়ি থেকে গ্রেপ্তার করেছে। আর আহত অবস্থায় মজমুলকে উদ্ধার করে আদিতমারী উপজেলা স্বাস্থ্য কমপ্লেক্সে ভর্তি করা হয়েছে।
মজমুল হক আদিতমারী উপজেলার তালুক পলাশী গ্রামের বাসিন্দা।
পুলিশ ও এলাকাবাসী জানায়, চার বছর আগে লালমনিরহাটের কালীগঞ্জ উপজেলার চাপারতল গ্রামের শরিফুল ইসলামের মেয়ে সুফিয়া বেগমের সঙ্গে বিয়ে হয় আদিতমারী উপজেলার তালুক পলাশী গ্রামের মজমুল হকের। এই দম্পতির ঘরে সাড়ে তিন বছরের মেয়ে আর এক বছর বয়সী ছেলে আছে। ১ জুলাই রাত আটটার দিকে মজমুল অটোরিকশা চালিয়ে বাড়ি ফেরেন। গরম থাকায় বাড়ির পাশের একটি দোকানে বসে তিনি তাঁর বড় ভাবির সঙ্গে গল্প করছিলেন। এ নিয়ে স্ত্রী অকথ্য ভাষায় স্বামীকে গালিগালাজ করতে থাকেন। স্বামী বিষয়টি বোঝানোর চেষ্টা করেন। এ সময় স্ত্রী ক্ষিপ্ত হয়ে চুলার ওপর থেকে গরম দুধ এনে স্বামীর শরীরে ঢেলে দেন। এতে মজমুলের গলার উপরিভাগ ঝলসে যায়। এরপর এলাকাবাসী তাঁকে উদ্ধার করে আদিতমারী উপজেলা স্বাস্থ্য কমপ্লেক্সে ভর্তি করে।
হাসপাতালের সহকারী চিকিৎসক আব্দুস ছালাম শেখ বলেন, মজমুল হকের গলার ও শরীরের কিছু অংশ ঝলসে গেছে। পুরোপুরি সুস্থ হতে কিছুদিন সময় লাগবে বলে তিনি জানান।
আদিতমারী থানার উপপরিদর্শক (এসআই) শহিদুল ইসলাম বলেন, এ ঘটনায় মজমুল হক আজ তাঁর স্ত্রী সুফিয়া বেগমের বিরুদ্ধে আদিতমারী থানায় একটি মামলা করেন। পরে পুলিশ তার স্ত্রীকে গ্রেপ্তার করেছে।
আদিতমারী থানার ভারপ্রাপ্ত কর্মকর্তা (ওসি) হরেশ্বর রায় বলেন, দুপুরে সুফিয়া বেগমকে লালমনিরহাটের আদালতে পাঠানো হয়।
 
