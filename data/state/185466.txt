
রাষ্ট্রপতি আবদুল হামিদ ভুটানের রাজা জিগমে খেসার নামগিয়েল ওয়াংচুকের আমন্ত্রণে চার দিনের সফরে আজ শুক্রবার থিম্পু যাচ্ছেন। এ সফর দ্বিপক্ষীয় সম্পর্ক জোরদারের পাশাপাশি উপ-আঞ্চলিক সহযোগিতার ক্ষেত্রে গতি সঞ্চার করবে বলে আশা করা হচ্ছে।রাষ্ট্রপতির প্রেস সচিব জয়নাল আবেদিন গতকাল বৃহস্পতিবার জানান, দ্রুক এয়ারের একটি ফ্লাইট রাষ্ট্রপতি আবদুল হামিদ, তাঁর স্ত্রী রাশিদা খানম ও সফরসঙ্গীদের নিয়ে আগামীকাল (আজ) বিকেল চারটায় হজরত শাহজালাল আন্তর্জাতিক বিমানবন্দর থেকে যাত্রা করবে।সফরকালে রাষ্ট্রপতি আবদুল হামিদ ২ জুলাই বৌদ্ধমন্দির ও দুর্গ তাশিছোদজংয়ে ভুটানের রাজার সঙ্গে বৈঠক করবেন। রাজার বাসভবন লিংকানা প্রাসাদে রাজার আয়োজিত এক নৈশভোজ অনুষ্ঠানেও তিনি যোগ দেবেন। আবদুল হামিদ ভুটানের রাজার বাবা সাবেক রাজা জিগমে সিঙ্গে ওয়াংচুকের সঙ্গেও এক বৈঠকে মিলিত হবেন।ভুটানের প্রধানমন্ত্রী শেরিং টোগবে ২ জুলাই রাষ্ট্রপতি আবদুল হামিদের সঙ্গে তাজ তাশি হোটেলে সাক্ষাৎ করবেন। ৩ জুলাই রয়াল বঙ্কে হলে তাঁর সম্মানে এক নৈশভোজেরও আয়োজন করবেন শেরিং টোগবে।ভুটানের জাতীয় পরিষদের স্পিকার লিওনপো, জিগমে ঝাংপো, ন্যাশনাল কাউন্সিলের চেয়ারম্যান সোনম কিংগা ও পররাষ্ট্রমন্ত্রী লিওনপো দামচো দরজি এ সফরকালে রাষ্ট্রপতি আবদুল হামিদের সঙ্গে সাক্ষাৎ করবেন।রাষ্ট্রপতি ৪ জুলাই ভুটানের পার্লামেন্টের এক যৌথ অধিবেশনে ভাষণ দেবেন। তিনি ভুটানের কুয়েনসেলফোদরাং, ডোচুলাসহ ঐতিহাসিক ও সাংস্কৃতিক দিক থেকে গুরুত্বপূর্ণ বিভিন্ন স্থান পরিদর্শন করবেন। ৪ জুলাই তিনি দেশে ফিরবেন।
