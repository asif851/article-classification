
নির্বাচনের আগে দল ভাঙার আশঙ্কা প্রকাশ করে নেতাদের দুটি বিষয়ে সতর্ক করে দিয়েছেন জাতীয় পার্টির (জাপা) চেয়ারম্যান এইচ এম এরশাদ। তিনি বলেছেন, যদি এতিম হতে চান, দল ভেঙে চলে যেতে পারেন।দলের নেতাদের উদ্দেশে এরশাদ বলেন, ‘আশা থাকা ভালো, লোভ থাকা ভালো নয়। লোভে পড়লে বাড়া ভাতে ছাই পড়বে,  এ কথা মনে রাখবেন। তাই যে যেখানে যেতে চাইছেন, সব ভুলে যান। জাতীয় পার্টিতেই থাকতে হবে। এটাই শেষ ঠিকানা।’আজ সোমবার বিকেলে রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে জাপার ঢাকা মহানগর দক্ষিণ কমিটি আয়োজিত ইফতার ও আলোচনা সভায় এরশাদ নেতাদের এ সতর্কবার্তা দেন।এরশাদ বলেন, ‘বর্তমান আরপিওতে কেউ দল ছেড়ে যেতে পারবেন না। যাঁরা আমার দলের সদস্য আছেন, তাঁদের কোথাও নির্বাচন করার সুযোগ নেই। এখানেই থাকতে হবে।’উপস্থিত নেতা-কর্মীদের উদ্দেশ করে এরশাদ বলেন, ‘খবরের কাগজে দেখি, জাতীয় পার্টি ভেঙে খান খান হয়ে যাচ্ছে। জাতীয় পার্টি আগেও ভেঙেছে, কিন্তু কর্মীরা ভাঙেনি। নেতারা ভেঙেছেন। এসব নেতার অবস্থা কী, তোমরা জানো। তাঁরা এতিম হয়ে গেছেন। কোথাও স্থান নেই তাঁদের।’এরশাদ নেতা-কর্মীদের মন খারাপ না করার আহ্বান জানিয়ে বলেন, ‘আমার ওপর আস্থা রাখো। ক্ষমতায় যেতে হলে সবাইকে নিয়ে যাব। তোমাদের সে লক্ষ্যে পৌঁছানোর জন্য আমি তৈরি হচ্ছি।’ তিনি বলেন, ‘সেদিন বেশি দূরে নয়, জাতীয় পার্টির ডাক পড়বে। কোথা থেকে ডাক পড়বে, তোমরা সবাই জানবে। কিন্তু জাতীয় পার্টি কারও ডাকে সাড়া দেবে না, একাই পথ চলবে।’সভাপতির বক্তব্যে এরশাদকে উদ্দেশ করে দলের সভাপতিমণ্ডলীর সদস্য কাজী ফিরোজ রশীদ বলেন, ‘আপনি আমাদের ইমাম, আমরা আপনার পেছনে নিয়ত করেছি। আপনি যেদিকে যাবেন, আমরাও সেদিকে আছি। ভুল করলে আপনাকেই কাফফারা দিতে হবে।’ ইফতার অনুষ্ঠানে জাপার সভাপতিমণ্ডলীর জ্যেষ্ঠ সদস্য কাজী জাফর আহমদ, দলের মহাসচিব এ বি এম রুহুল আমিন হাওলাদারসহ কেন্দ্রীয় ও মহানগর নেতারা উপস্থিত ছিলেন।
