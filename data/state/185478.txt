
 
পানি উন্নয়ন বোর্ডের (পাউবো) সুনামগঞ্জ কার্যালয়ের নির্বাহী প্রকৌশলী আফসার উদ্দিন ও স্থানীয় কয়েকজন ঠিকাদারের বিরুদ্ধে হাওরের ফসল রক্ষা বাঁধ নির্মাণের ২৫ কোটি টাকা আত্মসাতের অভিযোগ উঠেছে।
আর এ অভিযোগ অনুসন্ধানের সিদ্ধান্ত নিয়েছে দুর্নীতি দমন কমিশন (দুদক)। এ জন্য তিন সদস্যের কমিটি গঠন করা হয়েছে। দুদকের উপপরিচালক (জনসংযোগ) প্রণব কুমার ভট্টাচার্য প্রথম আলোকে এ বিষয়টি নিশ্চিত করেছেন। তিনি জানান, অভিযোগ অনুসন্ধানে দুদকের পরিচালক বেলাল হোসেনকে প্রধান করে তিন সদস্যের কমিটি গঠন করা হয়েছে।
প্রণব কুমার ভট্টাচার্য প্রথম আলোকে বলেন, আফসার উদ্দিন ও অন্যদের বিরুদ্ধে অভিযোগ, গত দুই বছরে জেলার বিভিন্ন স্থানে ২৮টি বাঁধ নির্মাণের জন্য বরাদ্দ প্রায় ২৫ কোটি টাকা আত্মসাৎ করা হয়েছে।
সংশ্লিষ্ট বিভিন্ন সূত্রে জানা যায়, সুনামগঞ্জে সম্প্রতি পাহাড়ি ঢলে ফসল রক্ষা বাঁধ ভেঙে ১৪০টি হাওরের বোরো ধান তলিয়ে গেছে। এতে জেলার দুই লাখ কৃষক পরিবার ক্ষতিগ্রস্ত হয়েছে। ফসল হারিয়ে আহাজারি করছেন কৃষকেরা। জেলায় এবার ৫ লাখ ৫২ হাজার ৯০৯ একর জমিতে বোরো ধানের আবাদ হয়েছিল। কৃষকদের দাবি, জেলা ৯০ শতাংশ বোরো ধান ক্ষতিগ্রস্ত হয়েছে। তবে কৃষি অফিস বলছে, ক্ষতির পরিমাণ প্রায় তিন লাখ একর।
পাউবো সূত্র জানায়, হাওরের এই ফসল রক্ষায় ৬৮ কোটি ৮০ লাখ টাকা ব্যয়ে ফসল রক্ষা বাঁধ নির্মাণ করছে। কৃষকদের অভিযোগ, বাঁধের কাজ নির্ধারিত সময়ে না হওয়া এবং কাজে ব্যাপক অনিয়ম-দুর্নীতির কারণেই হাওরে অসময়ে এই ফসলহানি ঘটেছে।যোগাযোগ করা হলে সুনামগঞ্জ কার্যালয়ের নির্বাহী প্রকৌশলী আফসার উদ্দিন প্রথম আলোকে বলেন, বাঁধ নির্মাণকাজে কোনো অনিয়ম হয়নি। সব কাজ ঠিকমতো করা হয়েছে। দুদকের অনুসন্ধানের সিদ্ধান্ত প্রসঙ্গে তিনি বলেন, বিষয়টি সম্পর্কে তিনি শুনেছেন।
 
