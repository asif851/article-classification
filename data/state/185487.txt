
ফরিদপুরের সদর উপজেলার এক স্কুলছাত্রী (১৩) অপহরণের চার দিনেও উদ্ধার হয়নি। অপহৃত স্কুলছাত্রীকে অবিলম্বে উদ্ধারের দাবিতে গতকাল মঙ্গলবার বিদ্যালয়টির শিক্ষার্থীরা ক্লাস বর্জন করে মানববন্ধন করে। বিদ্যালয় মাঠের মানববন্ধনে শিক্ষক, অভিভাবক ও এলাকাবাসী অংশ নেন। বক্তব্য দেন বিদ্যালয় পরিচালনা কমিটির সভাপতি বিভূতিভূষণ ঘোষ, প্রধান শিক্ষক নজরুল ইসলাম মিয়া, অপহৃত স্কুলছাত্রীর বাবা প্রমুখ।বক্তারা অবিলম্বে অপহৃত স্কুলছাত্রীকে উদ্ধার ও দোষী ব্যক্তিদের দৃষ্টান্তমূলক শাস্তির দাবি জানিয়ে বলেন, এ ঘটনায় শিক্ষার্থীদের মাঝে আতঙ্ক ছড়িয়ে পড়ছে। বক্তারা চার দিনেও অপহৃত স্কুলছাত্রীকে উদ্ধার ও অপহরণকারী ব্যক্তিদের গ্রেপ্তার করতে না পারায় ক্ষোভ প্রকাশ করেন।গত রোববার সকালে বিদ্যালয়ে যাওয়ার পথে মেয়েটিকে খোরশেদ শেখ (২৫) ও তাঁর সহযোগীরা অপহরণ করে বলে অভিযোগ ওঠে। খোরশেদের বাড়ি কক্সবাজারের উখিয়ায়। তাঁর বোনের বাড়ি ফরিদপুরে।এ ঘটনায় করা মামলার তদন্তকারী কর্মকর্তা ফরিদপুর কোতোয়ালি থানার উপপরিদর্শক অসীম মণ্ডল বলেন, আসামিদের গ্রেপ্তারে অভিযান অব্যাহত রয়েছে।
