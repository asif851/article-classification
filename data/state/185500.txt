
আইন না জেনে মন্ত্রণালয় ভুল ব্যাখ্যা দিচ্ছে বলে মন্তব্য করেছেন প্রধান বিচারপতি সুরেন্দ্র কুমার সিনহা। তিনি বলেছেন, বিচার বিভাগকে বিক্ষুব্ধ করবেন না।
অধস্তন আদালতের বিচারকদের শৃঙ্খলাসংক্রান্ত বিধিমালার গেজেট প্রকাশবিষয়ক শুনানিতে আজ সোমবার প্রধান বিচারপতি এ কথা বলেন।
গেজেট প্রকাশের জন্য আজ রাষ্ট্রপক্ষে অ্যাটর্নি জেনারেল মাহবুবে আলম আদালতের কাছে দুই সপ্তাহ সময় চান। সময়ের আবেদন মঞ্জুর করেন আদালত।
শুনানিতে সুরেন্দ্র কুমার সিনহা বলেন, ‘বিচার বিভাগীয় যেসব কর্মকর্তাকে প্রেষণে (ডেপুটেশন) দিয়েছি, তাঁদের যদি প্রত্যাহার করি, তাহলে কারও কিছু করার থাকবে না।’
অ্যাটর্নি জেনারেলকে উদ্দেশ করে প্রধান বিচারপতি বলেন, ‘নির্বাহী বিভাগকে সুষ্ঠুভাবে কাজ করার জন্য বিচার বিভাগ হাত বাড়িয়ে দিয়েছে। আপনারা বিচার বিভাগকে বিক্ষুব্ধ করবেন না।’
সুরেন্দ্র কুমার সিনহা বলেন, রাষ্ট্রপতির কাছে কোনো ফাইল পাঠিয়ে যদি বলা হয়, ‘করবেন’, তখন তিনি ‘হ্যাঁ’ বলেন। আর ‘না’ বললে, ‘না’ বলেন।
উল্লিখিত বিষয়ের প্রসঙ্গ টেনে প্রধান বিচারপতি বলেন, ‘এ কারণে বলছি, ভুল ব্যাখ্যা দেওয়া হয়। ভুল বোঝাবুঝি যত কম হয়, ততই ভালো।’
সুরেন্দ্র কুমার সিনহা বলেন, আইন না জেনে মন্ত্রণালয় ব্যবধান সৃষ্টি করছে। তারা যদি মনে করে, আইনের একটা ব্যাখ্যা দাঁড় করিয়ে দেবে, তাহলে ভুল করবে।
