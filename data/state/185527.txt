
রাজধানীর বিভিন্ন আবাসিক এলাকায় বাণিজ্যিক প্রতিষ্ঠান গড়ে উঠলেও কোনো ব্যবস্থা না নেওয়ায় রাজধানী উন্নয়ন কর্তৃপক্ষের (রাজউক) প্রতি ক্ষোভপ্রকাশ করেছেন গৃহায়ণ ও গণপূর্তমন্ত্রী মোশাররফ হোসেন। তিনি বলেন, এখন ফ্রি স্টাইলে দেশ চলছে। রাজউক বাধা দিচ্ছে না কিন্তু রাজউকের জনবল আছে। বেতনও নিচ্ছে। যাঁরা দায়িত্ব সঠিকভাবে পালন করেননি তাঁদের রেখে লাভ কী?আজ রোববার সচিবালয়ে বাংলাদেশ সেক্রেটারিয়েট রিপোর্টার্স ফোরামের (বিএসআরএফ) উদ্যোগে আয়োজিত এক সংলাপে মন্ত্রী এ কথা বলেন। সচিবালয়ের গণমাধ্যম কেন্দ্রে এই সংলাপ অনুষ্ঠিত হয়।সংলাপে মোশাররফ হোসেন রাজধানীর গুলশান, ধানমন্ডিসহ বিভিন্ন আবাসিক এলাকায় বাণিজ্যিক প্রতিষ্ঠান গড়ে তোলার কিছু উদাহরণ তুলে ধরেন। মন্ত্রী বলেন, নকশা পাস করার পরও অনেকে সেই নকশা অনুযায়ী ভবন করে না। অনেকে রাস্তার পাশে কিংবা ফুটপাতের লাগোয়া জায়গায় ভবন করে। যখন এগুলো ভাঙতে যাবেন, তখন সেগুলোর মালিক আদালতের আশ্রয় নেন।
মন্ত্রী আরও জানান, সচিবালয় রাজধানীর বঙ্গবন্ধু আন্তর্জাতিক সম্মেলন কেন্দ্রের পাশের খালি জায়গায় স্থানান্তরের প্রক্রিয়া চলছে। এ জন্য নকশাও করা হয়েছে। সেখানে ভবনগুলো হবে সবুজ। প্রতিটি মন্ত্রণালয় আলাদা হবে। পূর্বাচলে যেসব প্লট দেওয়া হয়েছে জুলাই মাস থেকে সেগুলোর নকশা অনুমোদন শুরু হবে বলেও জানান মন্ত্রী।
সংলাপ অনুষ্ঠানে আরও উপস্থিত ছিলেন বিএসআরএফের সহসভাপতি তালুকদার হারুন ও সাধারণ সম্পাদক সিদ্দিকুর রহমান।
