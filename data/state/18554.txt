

কাদের মোল্লার মৃত্যুদন্ড কার্যকরের পর রাজধানীর ফকিরাপুল ও এজিবি কলোনি এলাকায় চালানো হামলা ও তান্ডবে জড়িতদের কয়েকজনকে সনাক্ত করেছে গোয়েন্দা পুলিশ (ডিবি)। ইতিমধ্যে ঘটনার ভিডিও ফুটেজ এবং ছবি সংগ্রহ করে অপরাধীদের ধরতে কাজ শুরু করেছে পুলিশ।
ঢাকা মেট্রোপলিটন পুলিশের (ডিএমপি) উপ কমিশনার মাসুদুর রহমান জানান, হামলায় জড়িতদের অধিকাংশের ছবি পুলিশ সংগ্রহ করতে পেরেছে।
যাদের সনাক্ত করা গেছে তাঁদের কয়েকজনকে নিয়ে পোস্টার ছাপা হয়েছে জানিয়ে তিনি বলেন, ‘এদের ধরিয়ে দেওয়ার জন্য সবার সহযোগিতা চাওয়া হচ্ছে। ধরিয়ে দেওয়ার ক্ষেত্রে সহায়তার জন্য প্রত্যেকের বিপরীতে এক লাখ টাকা করে পুরস্কার দেওয়া হবে।’
তথ্য দিয়ে সহায়তাকারীদের পরিচয় গোপন রাখা হবে বলেও জানান তিনি। এদের বিষয়ে ব্যাপকভাবে প্রচারের জাতীয় দৈনিক পত্রিকায় বিজ্ঞাপনও যাবে। ইতিমধ্যে ডিএমপির ওয়েবসাইট এবং সামাজিক যোগাযোগের ওয়েবসাইট ফেইসবুকে ডিএমপির পেইজে পোস্টারটি তোলা হয়েছে।
মহানগর গোয়েন্দা পুলিশের নিয়ন্ত্রণ কক্ষে ফোন করে (৯৩৬২৬৪০, ০১১৯১০০১১০০, ০১৬৭৮০২৪৬৫২) তথ্য জানানো যাবে। dmpmedia@dmp.gov.bd এবং www.facebook.com/dmp.dhaka এই দুই ঠিকানায় ই-মেইলও করা যাবে।
গত শুক্রবার জুমার নামাজের পর রাজধানীর মতিঝিল, ফকিরাপুল, এজিবি কলোনি এলাকায় অতর্কিত হামলা চালিয়ে অসংখ্য গাড়ি ভাংচুর এবং অগ্নিসংযোগ করা হয়। জামায়াত শিবিরের ওইদিনের তান্ডবে শিশুসহ বেশ কয়েকজন আহত হয়।
