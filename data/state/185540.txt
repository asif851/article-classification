
অ্যাম্বুলেন্স না পাঠানোর অভিযোগ এনে চট্টগ্রাম বিশ্ববিদ্যালয়ে দুই দফায় বিশ্ববিদ্যালয় চিকিৎসাকেন্দ্রের চিকিৎসক, কর্মচারী ও অ্যাম্বুলেন্সের চালককে মারধর করেছেন ছাত্রলীগের কর্মীরা।গতকাল রোববার সন্ধ্যা সাতটার দিকে এ ঘটনা ঘটে। এতে এক কর্মচারী গুরুতর আহত হন। ভয়ে চিকিৎসাকেন্দ্র ছেড়ে চলে গেছেন চিকিৎসকেরা।পুলিশ ও প্রত্যক্ষদর্শীরা জানান, ছাত্রলীগের অসুস্থ এক কর্মীকে চট্টগ্রাম মেডিকেল কলেজ হাসপাতালে নেওয়ার জন্য কয়েক দফায় অ্যাম্বুলেন্স চাওয়া হয়। অ্যাম্বুলেন্স না পাঠানোর কারণে ক্ষিপ্ত হয়ে সন্ধ্যা সাতটার দিকে ছাত্রলীগ নিয়ন্ত্রণাধীন বিশ্ববিদ্যালয়ের শাহ জালাল আবাসিক হলের সামনে চালক জগির আহমেদকে মারধর করেন ছাত্রলীগের কর্মীরা। পরে অ্যাম্বুলেন্স নিয়ে ক্যাম্পাস ছাড়েন ছাত্রলীগের একদল কর্মী। পরে ছাত্রলীগের আরেক দল কর্মী চিকিৎসাকেন্দ্রে গিয়ে চিকিৎসক মোস্তাফা কামাল ও কর্মচারী তাজুল ইসলামকে মারধর করেন এবং অন্য চিকিৎসক কামরুন্নেছার কক্ষের দরজা-ভাঙচুর করেন।ছাত্রলীগের কর্মীদের মারধরে গুরুতর আহত তাজুল ইসলামকে হাটহাজারীর একটি চিকিৎসাকেন্দ্রে চিকিৎসা দেওয়া হচ্ছে।চিকিৎসাকেন্দ্রের প্রধান কাজী মোহাম্মদ সাইফুল্লাহ প্রথম আলোকে বলেন, ‘কোনো কারণ ছাড়াই ওই শিক্ষার্থীরা চিকিৎসক, কর্মচারী ও অ্যাম্বুলেন্সের চালককে মারধর করেছে। এখনো অ্যাম্বুলেন্সের চালক জগিরের খোঁজ পাচ্ছি না আমরা। চিকিৎসকেরাও ভয়ে চিকিৎসাকেন্দ্র ছেড়েছেন।’বিশ্ববিদ্যালয় শাখা ছাত্রলীগের সহসভাপতি মোস্তাফা সাইফুল ইসলাম বলেন, ‘ঘটনার সঙ্গে ছাত্রলীগের কেউ জড়িত থাকলে সাংগঠনিক ব্যবস্থা নেওয়া হবে।’বিশ্ববিদ্যালয়ের প্রক্টর সিরাজ উদ দৌল্লাহ প্রথম আলোকে বলেন, ‘বিষয়টি আমি শুনেছি। এ ঘটনায় কারা জড়িত, তার খোঁজ নেওয়া হচ্ছে।’
