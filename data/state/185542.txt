
জনপ্রশাসনমন্ত্রী সৈয়দ আশরাফুল ইসলাম বলেছেন, উদ্ভাবনের দিক দিয়ে বাংলাদেশ অনেক এগিয়ে গেছে। বাণিজ্য মেলা সেই উদ্ভাবনী শক্তিকে উৎসাহ জোগাচ্ছে। এ কারণে মেলায় ব্যবসায়ী ও দর্শনার্থীদের অংশগ্রহণ বাড়ছে। ভবিষ্যতে মেলাটি আরও বড় পরিসরে অনুষ্ঠিত হবে।আজ শনিবার ঢাকা আন্তর্জাতিক বাণিজ্য মেলার (ডিআইটিএফ) সমাপনী অনুষ্ঠানে প্রধান অতিথির বক্তব্যে সৈয়দ আশরাফ এসব কথা বলেন। বিকেলে মেলা প্রাঙ্গণে আয়োজিত এ অনুষ্ঠানে আরও উপস্থিত ছিলেন বাণিজ্যসচিব হেদায়েতুল্লাহ আল মামুন, রপ্তানি উন্নয়ন ব্যুরোর (ইপিবি) ভাইস চেয়ারম্যান মাফরুহা সুলতানা, এফবিসিসিআইয়ের সভাপতি আবদুল মাতলুব আহমাদ প্রমুখ।৩৫ দিনের বাণিজ্য মেলার শেষ দিনে সমাপনী অনুষ্ঠানে জানানো হয়, এবার ২৪৩ কোটি ৪৪ লাখ টাকার তাৎক্ষণিক রপ্তানি আদেশ পাওয়া গেছে, যা গতবারের চেয়ে ৮ কোটি ২৭ লাখ টাকা বেশি।সমাপনী অনুষ্ঠানে এবারের মেলায় অংশ নেওয়া ৪৬টি প্রতিষ্ঠানকে বিভিন্ন ক্যাটাগরিতে পুরস্কার দেওয়া হয়।
প্রিমিয়ার প্যাভিলিয়নে প্রথম পুরস্কার পেয়েছে ওয়ালটন হাইটেক, দ্বিতীয় পুরস্কার আখতার ফার্নিচার, হাতিল ও আকিজ ফুড অ্যান্ড বেভারেজ এবং তৃতীয় পুরস্কার পেয়েছে নাদিয়া ফার্নিচার, অলিম্পিক ও কোকোলা ফুড।সাধারণ প্যাভিলিয়নে প্রথম হয়েছে কারুপণ্য রংপুর। এই ক্যাটাগরিতে দ্বিতীয় আলীবাবা ডোর, তৃতীয় হয়েছে মৌসুমি ইন্ডাস্ট্রিজ।সাধারণ সংরক্ষিত প্যাভিলিয়নে প্রথম পুরস্কার পেয়েছে জয়িতা ফাউন্ডেশন। এই ক্যাটাগরিতে দ্বিতীয় পুরস্কার বনশিল্প উন্নয়ন করপোরেশন, তৃতীয় পুরস্কার পেয়েছে জুট ডাইভারসিফিকেশন প্রমোশন সেন্টার।প্রিমিয়ার মিনি প্যাভিলিয়ন ক্যাটাগরিতে প্রথম পুরস্কার পেয়েছে রহিমআফরোজ। দ্বিতীয় পুরস্কার আবদুল মোনেম লিমিটেড এবং তৃতীয় পুরস্কার পেয়েছে গোল্ডেন হার্ভেস্ট আইসক্রিম ও বিআরবি কেব্‌লস।সাধারণ মিনি প্যাভিলিয়নে প্রথম হয়েছে রংপুর মেটাল ইন্ডাস্ট্রিজ। দ্বিতীয় ও তৃতীয় পুরস্কার পেয়েছে যথাক্রমে আহমেদ ফুড প্রডাক্টস ও আফতাব বহুমুখী ফার্মস।সংরক্ষিত মিনি প্যাভিলিয়নে প্রথম ডাচ্‌-বাংলা ব্যাংক, দ্বিতীয় ট্যুরিজম বোর্ড ও সোনালী ব্যাংক এবং তৃতীয় পুরস্কার পেয়েছে মিল্ক ভিটা ও এসএমই ফাউন্ডেশন।প্রিমিয়ার স্টলে প্রথম রানা টেক্সটাইল, দ্বিতীয় প্রাণ ফুড ও সিঙ্গার বাংলাদেশ এবং তৃতীয় হেলাল অ্যান্ড ব্রাদার্স ও রূপকথা বিডি।ফুড স্টলে প্রথম পুরস্কার পেয়েছে নোয়া ফুড প্রডাক্টস। সাধারণ স্টল ক্যাটাগরিতে প্রথম পুরস্কার অল ওয়েল মার্কেটিং, দ্বিতীয় স্মার্ট সক্‌স ও কাশ্মীরি ফুড প্রডাক্টস এবং তৃতীয় পুরস্কার পেয়েছে কুষ্টিয়া হস্তশিল্প ও তিশা জামদানি।নারী উদ্যোক্তা ক্যাটাগরিতে প্রথম পুরস্কার পেয়েছে মণিপুরি তাঁত এম্পোরিয়াম। এই ক্যাটাগরিতে দ্বিতীয় টোটাল প্যাকেজিং, এ ওয়ান ট্রেড এবং তৃতীয় পুরস্কার পেয়েছে মা এন্টারপ্রাইজ।এ ছাড়া সর্বোচ্চ মূল্য সংযোজন কর (ভ্যাট) দেওয়ার ক্ষেত্রে ওয়ালটন হাইটেক পুরস্কার পেয়েছে। এ ক্ষেত্রে দ্বিতীয় ও তৃতীয় পুরস্কার পেয়েছে যথাক্রমে র‍্যাংগস ইলেকট্রনিকস ও হাতিল।বিশেষ আয়োজনের জন্য পুরস্কার পেয়েছে বঙ্গবন্ধু ও বাংলাদেশ প্যাভিলিয়ন।বিদেশি প্যাভিলিয়ন ক্যাটাগরিতে প্রথম রয়েল থাই অ্যাম্বাসি, দ্বিতীয় পুরস্কার পেয়েছে তুরস্কের ইস্তাম্বুল ক্রিস্টাল।
