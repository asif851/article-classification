
জিয়া অরফানেজ ট্রাস্ট দুর্নীতি মামলার বাদীর সাক্ষ্য বাতিল ও পুনরায় সাক্ষ্য গ্রহণে বিএনপির চেয়ারপারসন খালেদা জিয়ার আবেদনের ওপর আদেশের দিন ২৯ জুন ধার্য করেছেন হাইকোর্ট।বিচারপতি মো. মঈনুল ইসলাম চৌধুরী ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চে এ আবেদনের ওপর আজ বৃহস্পতিবার শুনানি শেষ হয়।খালেদা জিয়ার পক্ষে শুনানি করেন এ জে মোহাম্মদ আলী ও মাহবুব উদ্দিন খোকন।খালেদা জিয়ার আরেক আইনজীবী রাগিব রউফ চৌধুরী জানান, গত ২৫ মে বাদীর সাক্ষ্য প্রত্যাহারের জন্য খালেদা জিয়ার আইনজীবীরা আবেদন করলেও বিশেষ জজ আদালত-৩ এর বিচারক আবু আহমেদ জমাদার তা নাকচ করে দেন। এরপর বিচারিক আদালতের ওই আদেশের বিরুদ্ধে হাইকোর্টে যান খালেদা জিয়া।জিয়া অরফানেজ ট্রাস্টের দুই কোটি ১০ লাখ ৭১ হাজার ৬৪৩ টাকা আত্মসাতের অভিযোগ এনে ২০০৮ সালে ৩ জুলাই রমনা থানায় মামলা করে দুর্নীতি দমন কমিশন (দুদক)। এ মামলায় খালেদা জিয়া, তাঁর ছেলে তারেক রহমানসহ ছয়জনের বিরুদ্ধে ২০০৯ সালের ৫ আগস্ট আদালতে অভিযোগপত্র দেওয়া হয়। এ মামলার বাদী দুদকের উপপরিচালক হারুন অর রশিদ।
