
চট্টগ্রামের নবগঠিত কর্ণফুলী উপজেলা পরিষদের নির্বাচনের ভোট গ্রহণ শুরুর দুই ঘণ্টার মধ্যে বর্জন করেছে বিএনপির তিন প্রার্থী। আজ রোববার সকাল আটটা থেকে উপজেলাটির ৪২টি কেন্দ্রে ভোট গ্রহণ শুরু হয়।
বিএনপি প্রার্থীরা বিভিন্ন কেন্দ্র থেকে তাঁদের এজেন্ট বের করে দেওয়া ও এজেন্ট ঢুকতে না দেওয়ার অভিযোগ এনে নির্বাচন বর্জন করেন।
সকাল সোয়া ১০টায় বিএনপির উপজেলা চেয়ারম্যান প্রার্থী এস এম ফোরকান তাঁর শিকলবাহা এলাকায় বাসভবনে সংবাদ সম্মেলন করে নির্বাচন বর্জনের ঘোষণা দেন। এ সময় তাঁর সঙ্গে ছিলেন বিএনপি সমর্থিত উপজেলা ভাইস চেয়ারম্যান প্রার্থী মো. ওসমান, মহিলা ভাইস চেয়ারম্যান প্রার্থী উম্মে মিরজান শামীম।
বিএনপির তিন প্রার্থী এ নির্বাচনকে প্রহসনের নির্বাচন বলে অভিযোগ করেছেন। সরকার দলীয় প্রার্থী ও প্রশাসন সুষ্ঠু নির্বাচন হতে দেয়নি বলেও অভিযোগ করেন তাঁরা।
