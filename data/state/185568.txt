
বাংলাদেশকে প্রতিশ্রুত ৬০০ কোটি ডলার আর্থিক সহায়তার অংশ হিসেবে এ বছর দেড় শ কোটি ডলার দেওয়ার আশ্বাস দিয়েছে জাপান। 
জাপানের প্রধানমন্ত্রী শিনজো আবে বলেন, ‘আমাদের সরকার বাংলাদেশকে প্রতিশ্রুত ৬০০ কোটি ডলার সহযোগিতা প্রদানের অংশ হিসেবে এ বছর দেড় শ কোটি ডলার প্রদান করবে।’ জাপানের নাগোয়াতে প্রধানমন্ত্রী শেখ হাসিনার সঙ্গে দ্বিপক্ষীয় বৈঠকে জাপানের প্রধানমন্ত্রী এই সহযোগিতা প্রদানের কথা উল্লেখ করেন। প্রধানমন্ত্রী শেখ হাসিনা এখন তিন দিনের সরকারি সফরে জাপানে অবস্থান করছেন। তিনি জাপানের প্রধানমন্ত্রী শিনজো আবের আমন্ত্রণে শিল্পোন্নত দেশগুলোর জোট জি-৭ সম্মেলনে যোগ দেওয়ার জন্য জাপানে যান। প্রধানমন্ত্রীর মুখ্য সচিব আবুল কালাম আজাদ, ইআরডির সিনিয়র সচিব মেজবাহউদ্দিন, পররাষ্ট্রসচিব মো. শহীদুল হক এবং প্রধানমন্ত্রীর প্রেস সচিব ইহসানুল করিম বৈঠকের পর সাংবাদিকদের ব্রিফ করেন। ব্রিফিংয়ে বলা হয়, বৈঠকে প্রধানমন্ত্রীর প্রস্তাবের পরিপ্রেক্ষিতে পদ্মার পাড়ের চর জানাযাত-এ একটি অত্যাধুনিক বিমানবন্দর তৈরির সম্ভাব্যতা যাচাইয়ের বিষয়েও জাপানের প্রধানমন্ত্রী শিনজো আবে শেখ হাসিনাকে আশ্বস্ত করেন। এ ছাড়া জাপান ২০১৯ সালের মধ্যে হজরত শাহজালাল আন্তর্জাতিক বিমানবন্দরের তৃতীয় টার্মিনাল নির্মাণ করে দেওয়ার বিষয়েও দ্রুত পদক্ষেপ গ্রহণে নীতিগতভাবে সম্মত হয়েছে বলেও ব্রিফিংয়ে জানানো হয়। ব্রিফিংয়ে আরও জানানো হয়, অর্থনৈতিক সহযোগিতা, উন্নয়ন এবং বৈশ্বিক প্রেক্ষাপটে পারস্পরিক সহযোগিতার বিষয়াবলি বৈঠকে আলোচিত হয়। বৈঠকে দুই দেশের পারস্পরিক সহযোগিতা অব্যাহত রাখার বিষয়ে ঐকমত্য পোষণ করা হয়।
