
২০ লাখ ইয়াবা উদ্ধারের মামলায় অভিযোগপত্র দিয়েছে র‍্যাব। এতে আসামি করা হয়েছে ইয়াবা ব্যবসায়ী মো. মোজাহেরসহ ১২ জনকে। ঠিকানা না পাওয়ায় জড়িত অপর তিনজনকে অব্যাহতির সুপারিশ করা হয়েছে। গত বৃহস্পতিবার র‍্যাব-৭ চট্টগ্রামের সহকারী পুলিশ সুপার মো. জালাল উদ্দিন আহাম্মদ চট্টগ্রাম আদালতে এই অভিযোগপত্র জমা দেন।
চলতি বছরের ১৫ এপ্রিল বঙ্গোপসাগরে একটি মাছ ধরার ট্রলার থেকে ২০ লাখ ইয়াবা উদ্ধার করে র‍্যাব। একই সঙ্গে শীর্ষ ইয়াবা ব্যবসায়ী মোজাহেরসহ ৯ জনকে গ্রেপ্তার করা হয়। এই ঘটনায় নগরের পতেঙ্গা থানায় মামলা করে র‍্যাব। প্রথমে মামলাটি তদন্ত করে পতেঙ্গা থানার পুলিশ। পরে র‍্যাব তদন্ত করে।
র‍্যাবের দেওয়া অভিযোগপত্রে বলা হয়েছে, ইয়াবা পাচারে জড়িত থাকায় আসামি মোজাহের মিয়া, তাঁর সহযোগী মকতুল হোসেন, মো. নুর, মো. হেলাল উদ্দিন, আবদুল খালেক, জানে আলম, মো. লোকমান, এনায়েত উল্লাহ, নুরুল মোস্তফা, আবদুল জলিল, আবুল কাশেম ও আবদুন নুরকে আসামি করা হয়েছে। এর মধে৵ আবদুল খালেক, জানে আলমসহ ছয় আসামি আদালতে ইয়াবা পাচারের বিস্তারিত বিবরণ দিয়ে স্বীকারোক্তিমূলক জবানবন্দি দিয়েছেন। পলাতক রয়েছেন আবদুল জলিল, আবুল কাশেম ও আবদুন নুর।
অভিযোগ প্রমাণিত হলেও মামলার এজাহারে থাকা আসামি মো. শুক্কুর, মো. লাল ও সেঙ্গুর সঠিক ঠিকানা না পাওয়ায় তাঁদের মামলা থেকে অব্যাহতির সুপারিশ করা হয়। তবে ভবিষ্যতে পাওয়া গেলে তাঁদের বিরুদ্ধে সম্পূরক অভিযোগপত্র দেওয়া হবে জানানো হয়।
চট্টগ্রাম নগর পুলিশের অতিরিক্ত উপকমিশনার (প্রসিকিউশন) নির্মলেন্দু বিকাশ চক্রবর্তী প্রথম আলোকে বলেন, র‍্যাবের দেওয়া অভিযোগপত্রটি গ্রহণের শুনানির জন্য এখনো তারিখ পড়েনি।
