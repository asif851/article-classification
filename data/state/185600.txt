
ঘন কুয়াশার কারণে গোয়ালন্দের দৌলতদিয়া-পাটুরিয়া নৌপথে ফেরিসহ সব ধরনের নৌযান চলাচল বন্ধ রয়েছে। এ সময় ঘাট থেকে ছেড়ে যাওয়া তিনটি ফেরি মাঝ নদীতে আটকা পড়ে।
বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) দৌলতদিয়া ঘাট কার্যালয়ের সহকারী ব্যবস্থাপক আবু আবদুল্লাহ রনি বলেন, আজ বুধবার সকাল পৌনে সাতটা থেকে দৌলতদিয়া-পাটুরিয়া নৌপথে নৌযান চলাচল বন্ধ হয়ে যায়।
মাঝনদীতে আটকে পড়া ফেরি তিনটিতে অনেক যানবাহন ও যাত্রী রয়েছে। যাত্রীরা কুয়াশা ও শীতে কষ্ট পাচ্ছেন।
নৌযান চলাচল বন্ধ থাকায় দৌলতদিয়া-পাটুরিয়ার উভয় প্রান্তে অন্তত দুই শতাধিক যানবাহন পারাপারের অপেক্ষায় আছে। ওই যানবাহনগুলোতে থাকা যাত্রীরাও দুর্ভোগ পোহাচ্ছেন।
