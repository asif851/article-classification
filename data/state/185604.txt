
ঢাকা-টাঙ্গাইল মহাসড়কে যানজটের সৃষ্টি হয়েছে। এতে আটকে পড়ে যাত্রীরা দুর্ভোগ পোহাচ্ছেন। সময়মতো গন্তব্যে পৌঁছাতে পারছে না যানবাহন। আজ বুধবার সকাল ১০টার দিকে মির্জাপুরের জামুর্কী থেকে গোড়াইয়ের ক্যাডেট কলেজ পর্যন্ত যানজট দেখা গেছে।
গতকাল মঙ্গলবার রাতে এই মহাসড়কে যানজট লাগে। একপর্যায়ে তা প্রায় ৫৫ কিলোমিটার এলাকায় ছড়িয়ে পড়ে।
মির্জাপুরের গোড়াই হাইওয়ে থানার পুলিশ জানায়, গত রাতে মহাসড়কের একাধিক স্থানে দুর্ঘটনা ঘটে। যানবাহন বিকল হয়। এতে মহাসড়কে যান চলাচল ব্যাহত হয়। যানবাহনের অতিরিক্ত চাপে সৃষ্টি হয় যানজট।
রংপুর থেকে ঢাকাগামী একটি বাসের চালক আবদুস সালাম বলেন, দিবাগত রাত তিনটার দিকে টাঙ্গাইলে এসে যানজটে পড়েন তিনি। এরপর সকাল আটটায় মির্জাপুর পার হতে সক্ষম হন।
মির্জাপুরের গোড়াই হাইওয়ে থানার ভারপ্রাপ্ত কর্মকর্তা (ওসি) খলিলুর রহমান পাটোয়ারি বলেন, পরিস্থিত স্বাভাবিক হচ্ছে।
