
কুমিল্লা সিটি করপোরেশন নির্বাচনে আজ বৃহস্পতিবার সকাল নয়টার দিকে ভোট দিয়ে প্রতিক্রিয়া জানিয়েছেন মেয়র পদে আওয়ামী লীগের নেতৃত্বাধীন ১৪ দলের প্রার্থী আঞ্জুম সুলতানা সীমা। সাংবাদিকদের এক প্রশ্নের উত্তরে তিনি বলেন, ‘জনগণ যে রায় দেবেন, আমি মাথা পেতে নেব। জয়পরাজয় যা–ই হোক, মেনে নেব।’কুমিল্লার মর্ডান হাইস্কুলে ভোট দিয়ে তিনি বলেন, সকাল থেকে ভোট গ্রহণের পরিবেশ সুন্দর। ভোটারদের উপস্থিতি ভালো। নারী ভোটারদের উৎসাহ বেশি।বিকেল চারটায় ভোট শেষ হওয়া পর্যন্ত এমন সুন্দর পরিবেশ থাকবে বলে আশা করেন আওয়ামী লীগের এই প্রার্থী। সাংবাদিকদের প্রশ্নের উত্তরে তিনি বলেন, ‘একটা সুন্দর পরিবেশে নির্বাচনের জন্য যা যা দরকার, তার সবই দেখতে পাচ্ছি।’আওয়ামী লীগের অভ্যন্তরীণ দলীয় বিরোধ নিয়ে এক প্রশ্নের উত্তরে আঞ্জুম বলেন, কখনোই দলীয় কোনো কোন্দল ছিল না।
