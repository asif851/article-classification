
ঢাকা ও চট্টগ্রাম সিটি করপোরেশন নির্বাচন বিষয়ে একগুচ্ছ দাবি নিয়ে আজ বুধবার বিকেল সাড়ে তিনটার দিকে নির্বাচন কমিশনে (ইসি) যাচ্ছে বিএনপির একটি প্রতিনিধি দল। প্রতিনিধিদলের নেতৃত্ব দেবেন বিএনপির স্থায়ী কমিটির সদস্য আ স ম হান্নান শাহ।
বিএনপির চেয়ারপারসনের কার্যালয় থেকে প্রথম আলোকে এ তথ্যের সত্যতা নিশ্চিত করা হয়েছে। দলের দায়িত্বশীল একাধিক সূত্র জানায়, অবাধ, সুষ্ঠু ও নিরপেক্ষ নির্বাচন অনুষ্ঠান এবং তার আগে নেতা-কর্মীদের নির্বিঘ্নে নির্বাচনী প্রচারে অংশ নিতে কমিশনের হস্তক্ষেপ চাইবে বিএনপি। নির্বাচনী প্রচারে সম-অধিকার এবং গণসংযোগ ও সভা-সমাবেশের ক্ষেত্রে সবার সমান সুযোগ নিশ্চিত করার দাবি জানাতে পারে প্রতিনিধি দলটি।
এ ছাড়া কারাবন্দী নেতাদের মুক্তি, গ্রেপ্তার অভিযান বন্ধ, বিএনপির কেন্দ্রীয় কার্যালয় খুলে দেওয়া, অবৈধ অস্ত্র উদ্ধার ও বৈধ অস্ত্র জমা নেওয়া, মেয়র ও কাউন্সিলরসহ নির্বাচন প্রক্রিয়ার সঙ্গে যুক্ত নেতা-কর্মী ও নির্বাচনী এজেন্টদের গ্রেপ্তার না করা, আচরণবিধি ভঙ্গ করার সঙ্গে সঙ্গে ব্যবস্থা নেওয়া, ভোট জালিয়াতির অভিযোগ পাওয়ামাত্র ব্যবস্থা নেওয়া ইত্যাদি দাবি নির্বাচন কমিশনকে জানানো হবে বলে বিএনপির দায়িত্বশীল সূত্রগুলো জানিয়েছে।
আরও পড়ুন....... একগুচ্ছ দাবি নিয়ে আজ ইসিতে যাচ্ছে বিএনপি
