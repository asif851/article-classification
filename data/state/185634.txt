
চুয়াডাঙ্গা সদর উপজেলায় গরু চোর সন্দেহে এলাকাবাসীর গণপিটুনিতে দুজন নিহত হয়েছেন। গত বুধবার দিবাগত রাতে আলোকদিয়া ইউনিয়নের জোড়াঘাটা গ্রামে এ ঘটনা ঘটে। নিহত ব্যক্তিদের একজন হলেন দামুড়হুদা উপজেলার হানু খাঁ। অপরজনের পরিচয় পাওয়া যায়নি।পুলিশ ও এলাকাবাসী সূত্রে জানা গেছে, জোড়াঘাটা গ্রামের মিরাজউদ্দিনের বাড়িতে বুধবার রাত দুইটার দিকে তিন-চারজনের একদল দুর্বৃত্ত গরু চুরি করতে আসে। গৃহকর্তা টের পেয়ে চিৎকার দিলে গ্রামবাসী ওই দুই ব্যক্তিকে ধরে পিটুনি দেন। গতকাল বৃহস্পতিবার সকালে পুলিশ তাঁদের উদ্ধার করে চুয়াডাঙ্গা সদর হাসপাতালে নিয়ে যায়। সেখানে চিকিৎসক অজ্ঞাতনামা ওই ব্যক্তিকে মৃত ঘোষণা করেন। সকাল সাড়ে সাতটায় অপরজন হানু খাঁর মৃত্যু হয়। হানু খাঁ দামুড়হুদার খাঁপাড়ার আজিমউদ্দিনের ছেলে।চুয়াডাঙ্গা সদর থানার উপপরিদর্শক মকবুল হোসেন জানান, এ ঘটনায় মিরাজউদ্দিনের ভাই হিরাজ উদ্দিন চুয়াডাঙ্গা সদর থানায় মামলা করেছেন।
