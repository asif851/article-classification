
আরাফাত রহমান কোকোর মৃত্যুতে তাঁর শোকাহত মা খালেদা জিয়াকে সমবেদনা জানাতে গিয়ে গেট থেকে ফিরে গেছেন প্রধানমন্ত্রী শেখ হাসিনা। প্রধানমন্ত্রীর গাড়িবহর আজ শনিবার রাত সাড়ে আটটার দিকে খালেদা জিয়ার গুলশান কার্যালয়ে পৌঁছায়। তবে কার্যালয়ের প্রধান ফটকটি ভেতর থেকে বন্ধ থাকায় সেখানে আট মিনিট অপেক্ষা করার পর ফিরে যান তিনি।
প্রধানমন্ত্রী ফিরে যাওয়ার পর তাঁর তথ্য উপদেষ্টা ইকবাল সোবহান চৌধুরী সাংবাদিকদের বলেন, এ​ভাবে দরজা বন্ধ করে রাখা ভদ্রজনোচিত নয়। প্রধানমন্ত্রী একজন মা হিসেবে সমবেদনা জানাতে এসেছিলেন। এর মধ্যে কোনো রাজনৈতিক উদ্দেশ্য ছিল না।এর কয়েক মিনিট আগে বিএনপি চেয়ারপারসনের বিশেষ সহকারী শামসুর রহমান শিমুল বিশ্বাস সাংবাদিকদের জানান, শোকাহত খালেদা জিয়াকে ইনজেকশন দিয়ে ঘুম পাড়িয়ে রাখা হয়েছে। প্রধানমন্ত্রী শেখ হাসিনা সমবেদনা জানাতে খালেদা জিয়ার কার্যালয়ে আসার ইচ্ছাপোষণ করলেও ‘অসুস্থতার’ বিষয়টি প্রধানমন্ত্রীর কার্যালয়কে জানিয়ে দেওয়া হয়েছে বলে জানান তিনি। শিমুল বিশ্বাস সাংবাদিকদের বলেন, খালেদা জিয়ার সুস্থতা সাপেক্ষে তাঁর সঙ্গে আলোচনা করে প্রধানমন্ত্রীর সঙ্গে দেখা হতে পারে।
প্রধানমন্ত্রীর সঙ্গে ছিলেন শিল্পমন্ত্রী আমির হোসেন আমু, বাণিজ্যমন্ত্রী তোফায়েল আহমেদ, সাবেক মন্ত্রী দীপু মনি, প্রধানমন্ত্রীর বিশেষ সহকারী মাহবুবুল হক শাকিল প্রমুখ।উল্লেখ্য, সন্ধ্যায় প্রধানমন্ত্রী শেখ হাসিনা খালেদা জিয়ার রাজনৈতিক কার্যালয়ে তাঁকে সমবেদনা জানাতে যাবেন বলে প্রধানমন্ত্রীর কার্যালয় সূত্র জানায়। সেই অনুয়ায়ী গুলশানে কঠোর নিরপাত্তা ব্যবস্থা নেওয়া হয়েছিল।
আরও পড়ুন:নির্বাক–মূহ্যমান খালেদা জিয়াশোকবিহ্বল তারেক মালয়েশিয়া যাচ্ছেন না কোকো মারা গেছেন খালেদার সঙ্গে দেখা করতে যাচ্ছেন প্রধানমন্ত্রী গণতন্ত্রের স্বার্থে আন্দোলন চলবে রোববার মালয়েশিয়ায় কোকোর প্রথম জানাজা
