
নারায়ণগঞ্জের রূপগঞ্জ উপজেলায় পায়ুপথে বাতাস দিয়ে শিশু হত্যার ঘটনাস্থল জোবেদা টেক্সটাইল মিলস লিমিটেড থেকে ২৭ শিশু শ্রমিককে উদ্ধার করেছে পুলিশ। ১০ থেকে ১৩ বছর বয়সী ওই শিশুদের তাদের পরিবারের কাছে হস্তান্তর করা হয়েছে।
নারায়ণগঞ্জ জেলা পুলিশের অতিরিক্ত পুলিশ সুপারের দায়িত্বে থাকা (পুলিশ সুপার হিসেবে সদ্য পদোন্নতিপ্রাপ্ত) মোহাম্মদ জাকারিয়া এ ঘটনার সত্যতা নিশ্চিত করেছেন। তিনি জানিয়েছেন, একই কমপ্লেক্সে একই মালিকের তিনটি কারখানা রয়েছে সেখানে। সেগুলো হচ্ছে জোবেদা টেক্সটাইল মিলস লিমিটেড, আজহারুল স্পিনিং মিলস লিমিটেড ও এখলাছ স্পিনিং মিলস লিমিটেড। তিনটি কারখানার সাড়ে চার হাজার শ্রমিকের মধ্যে ১ হাজার ২০০ শিশু শ্রমিক রয়েছে বলে গোয়েন্দা তথ্য রয়েছে। তিনি বলেন, ‘এর মধ্যে জোবেদা টেক্সটাইল মিলস লিমিটেডে অভিযান চালিয়ে আমরা ২৭ জন শিশু শ্রমিককে উদ্ধার করেছি। শিশুদের তাদের পরিবারের কাছে হস্তান্তর করা হয়েছে।’গতকাল রোববার দুপুরে নারায়ণগঞ্জের রূপগঞ্জ উপজেলার যাত্রামুড়া এলাকায় অবস্থিত জোবেদা টেক্সটাইল মিলস কারখানায় সাগর বর্মণ নামের ১০ বছর বয়সী এক শিশু শ্রমিককে পায়ুপথে বাতাস ঢুকিয়ে হত্যা করা হয়। নিহত শিশুটির বাবা রতন বর্মণও একই কারাখানার শ্রমিক। সন্তান হত্যার ঘটনায় তিনি রোববার দিবাগত রাতে ওই কারখানার চার কর্মকর্তার নাম উল্লেখ করে এবং অজ্ঞাত আরও কয়েকজনকে আসামি করে মামলা করেন।আসামিরা হলেন কারখানার ব্যবস্থাপক (প্রশাসন) নাজমুল হুদা (২৪), ব্যবস্থাপক (উৎপাদন) হারুন অর রশিদ (৪৮), জ্যেষ্ঠ উৎপাদন কর্মকর্তা আজহার ইমাম ওরফে সোহেল (৩৬) ও সহকারী উৎপাদন ব্যবস্থাপক রাশেদুল ইসলাম (৪০)। এর মধ্যে নাজমুল হুদাকে গ্রেপ্তার করেছে পুলিশ।
আরও পড়ুন:
নারায়ণগঞ্জে শিশু হত্যায় মামলা নারায়ণগঞ্জে শিশু হত্যার ঘটনায় গ্রেপ্তার ১
