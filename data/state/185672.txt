
বরিশালের বাকেরগঞ্জ উপজেলায় সালিস বৈঠককে কেন্দ্র করে এক ইউপি সদস্যের ঘুষিতে তোফাজ্জল হোসেন (৫০) নামের এক ব্যক্তির মৃত্যু হয়েছে। গতকাল শনিবার সকালে উপজেলার দুর্গাপাশা ইউনিয়নের জিরাইন গ্রামে এ ঘটনা ঘটে।
মারা যাওয়া ব্যক্তির পরিবার ও থানা-পুলিশ সূত্র জানায়, বাকেরগঞ্জ উপজেলার দুর্গাপাশা ইউনিয়নের জিরাইন গ্রামের তোফাজ্জল হোসেন মল্লিক ও তাঁর চাচাতো ভাই কালাম মল্লিকের মধ্যে দীর্ঘদিন ধরে জমিজমা নিয়ে বিরোধ চলছিল। এই বিরোধ মীমাংসার জন্য ২৩ জানুয়ারি সালিস-বৈঠক হওয়ার কথা। গতকাল শনিবার সকাল সাড়ে ৮টার দিকে জিরাইন গ্রামের নেছারিয়া হাফেজি মাদ্রাসার সামনে বসে কে কে সালিস করবেন, তা ঠিক করা নিয়ে কথা হচ্ছিল। এ সময় দুর্গাপাশা ইউনিয়ন পরিষদের (ইউপি) ২ নম্বর ওয়ার্ডের সদস্য লিটন সরদারকে কালাম মল্লিক তাঁর পক্ষের সালিস মানলে তোফাজ্জল মল্লিক তাতে আপত্তি জানান। এতে ক্ষিপ্ত হয়ে ইউপি সদস্য লিটন তাঁকে (তোফাজ্জল) ঘুষি মারলে তিনি লুটিয়ে পড়েন এবং ঘটনাস্থলেই মারা যান।
বাকেরগঞ্জ থানার ভারপ্রাপ্ত কর্মকর্তা (ওসি) মো. মাসুদুজ্জামান গতকাল বলেন, লাশ উদ্ধার করে ময়নাতদন্তের জন্য বরিশাল শের-ই-বাংলা মেডিকেল কলেজ হাসপাতালে পাঠানো হয়েছে। তবে গতকাল  সন্ধ্যা পর্যন্ত মামলা হয়নি। ঘটনার পর জিজ্ঞাসাবাদের জন্য কালাম মল্লিকের স্ত্রী চায়না বেগমকে থানায় আনা হয়েছে।
 
