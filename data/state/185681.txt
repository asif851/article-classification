
কারও কাছে তিনি ‘অলি-আউলিয়া’, কারও কাছে ‘আওলাদ’ নামে পরিচিত। অনেকের কাছে তাঁর নাম ‘জিনের বাদশা’। মোবাইল ফোনে এই নামে পরিচয় দিয়ে মিষ্টি-মধুর ভাষায় কথা বলেন। নিজেকে অলৌকিক ক্ষমতার অধিকারী বলে সাধারণ মানুষের বিশ্বাস অর্জন করার চেষ্টা করেন। এই বিশ্বাস অর্জনের পর পারিবারিক সুখ-শান্তি অর্জন, অর্থনৈতিকভাবে সচ্ছল করাসহ বিভিন্ন সমস্যা সমাধানে আশ্বস্ত করেন তাঁদের। যাঁরা এই ফাঁদে পা দিতেন, তাঁদের কাছ থেকে কৌশলে বিকাশের মাধ্যমে টাকা হাতিয়ে নিতেন এই ‘জিনের বাদশা’।
তবে জিনের বাদশার আসল নাম মো. আজাদ (২৮)। গতকাল বুধবার ঢাকার কেরানীগঞ্জের ঘাটারচর মোড় এলাকায় অভিযান চালিয়ে তাঁকে গ্রেপ্তার করে পুলিশের কাউন্টার টেররিজম অ্যান্ড ট্রান্সন্যাশনাল ক্রাইম ইউনিটের (সিটিটিসি) সাইবার সিকিউরিটি অ্যান্ড ক্রাইম বিভাগের মোবাইল ফিন্যান্স সিকিউরিটি টিম। এ সময় আজাদের কাছ থেকে দুটি মোবাইল ফোনসেট ও দুটি সিম কার্ড জব্দ করা হয়। ঢাকা মহানগর পুলিশের ওয়েব পোর্টাল ডিএমপি নিউজে প্রকাশিত এক প্রতিবেদন থেকে এসব তথ্য জানা যায়। সিটিটিসির বরাত দিয়ে প্রতিবেদন থেকে জানা যায়, প্রথমে এই চক্রের অন্যতম হোতা মো. আজাদ ও তাঁর সহযোগীরা মুঠোফোনের মাধ্যমে সাধারণ মানুষের কাছে ‘জিনের বাদশা’, বড় ‘অলি-আউলিয়া’, ‘আওলাদ’ পরিচয় দিয়ে পরিচিত হন। কেউ এই চক্রের ফাঁদে পা দিলে কাজ করে দেওয়ার বিনিময়ে বিকাশের মাধ্যমে টাকা হাতিয়ে নেওয়া হয়। এই চক্রের সদস্যরা অসংখ্য সিম সংগ্রহ করেন। এরপর সেই সিমগুলো দিয়ে নামে-বেনামে বিকাশ অ্যাকাউন্ট খুলে টাকা হাতিয়ে নেন।
পুলিশ বলছে, গ্রেপ্তারকৃত জিনের বাদশার চক্রটি চার-পাঁচ বছর ধরে এভাবে প্রতারণা করে আসছে। চক্রটি বিভিন্ন সময়ে বিভিন্ন মানুষের কাছ থেকে প্রায় ১ কোটি টাকা হাতিয়ে নিয়েছে। বেশ কয়েক দিন ধরে পরিচালিত গোয়েন্দা তৎপরতার মাধ্যমে মোবাইল ফিন্যান্স সিকিউরিটি টিম এই জিনের বাদশার অবস্থান শনাক্ত করে। এরপর কেরানীগঞ্জের ঘাটারচর মোড় এলাকা থেকে আজাদকে গ্রেপ্তার করা হয়। এ ঘটনায় শ্যামপুর মডেল থানায় মামলা হয়েছে।
