
গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী নিঃশর্ত ক্ষমা চাওয়ায় তাঁকে দেওয়া আদালত অবমাননার সাজা বাতিল করেছেন সুপ্রিম কোর্টের আপিল বিভাগ। একই সঙ্গে তাঁকে সতর্ক করা হয়েছে। আজ মঙ্গলবার প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ এ আদেশ দেন। আদালত অবমাননার দায়ে আন্তর্জাতিক অপরাধ ট্রাইব্যুনাল-২-এর দেওয়া সাজা চ্যালেঞ্জ করে জাফরুল্লাহর করা আবেদনের বিষয়ে আজ আদেশের দিন ধার্য ছিল। এদিন আদালতে জাফরুল্লাহর আইনজীবীরা নিঃশর্ত ক্ষমার আবেদন জমা দেন। এরপর আদালত আদেশ দেন। জাফরুল্লাহর করা আবেদনের ওপর গতকাল সোমবার শুনানি হয়। এদিন আদালতে জাফরুল্লাহর পক্ষে ছিলেন আইনজীবী আবদুর রেজাক খান ও আবদুল্লাহ আল মামুন। তাঁরা শুনানিতে বলেন, যে অভিযোগে জাফরুল্লাহ চৌধুরীকে ট্রাইব্যুনাল সাজা দিয়েছেন, একই অভিযোগ থেকে আরও ২২ জনকে অব্যাহতি দেওয়া হয়েছে। এ সময় আদালত জানতে চান, আদালত অবমাননার অভিযোগের বিরুদ্ধে জাফরুল্লাহ চৌধুরী আইনি লড়াই চালিয়ে যাবেন, নাকি নতুন করে কোনো আবেদন করবেন। জাফরুল্লাহ চৌধুরীর আইনজীবীরা এ বিষয়ে সিদ্ধান্ত জানাতে সময় চান। তখন আদালত আদেশের জন্য আজ দিন ধার্য করেন। 
বাংলাদেশে বসবাসরত ব্রিটিশ সাংবাদিক ডেভিড বার্গম্যানের সাজায় উদ্বেগ জানিয়ে আদালত অবমাননাকর বিবৃতি দেওয়ায় গত ১০ জুন জাফরুল্লাহ চৌধুরীকে এজলাসে আসামির কাঠগড়ায় এক ঘণ্টার কারাদণ্ড দেন ট্রাইব্যুনাল-২। একই সঙ্গে তাঁকে পাঁচ হাজার টাকা জরিমানা, অনাদায়ে এক মাসের কারাদণ্ড দেওয়া হয়। এক সপ্তাহের মধ্যে জরিমানার ওই টাকা জমা দেওয়ার নির্দেশ দেন ট্রাইব্যুনাল। ১০ জুনই জাফরুল্লাহ চৌধুরী এজলাসে কারাদণ্ডের সাজা ভোগ করলেও ট্রাইব্যুনালের দেওয়া সাজা চ্যালেঞ্জ করে তিনি আপিল বিভাগে আবেদন করেন। ১৬ জুন চেম্বার আদালত তাঁর অর্থদণ্ডের কার্যকারিতা স্থগিত করেন এবং আবেদনটি শুনানির জন্য আপিল বিভাগের নিয়মিত বেঞ্চে পাঠান। পরে আপিল বিভাগ শুনানির জন্য দিন ধার্য করেছিলেন।
