
বগুড়ার দুপচাঁচিয়া উপজেলা আওয়ামী লীগের কার্যালয়ে গত সোমবার রাতে অগ্নিসংযোগ করেছে দুর্বৃত্তরা। এতে কয়েকটি প্লাস্টিকের চেয়ার ও ব্যানার পুড়ে গেছে।দলীয় সূত্রে জানা গেছে, গত সোমবার দিবাগত রাত দুইটার দিকে অজ্ঞাতনামা দুর্বৃত্তরা উপজেলার সিও অফিস বাসস্ট্যান্ড এলাকায় অবস্থিত উপজেলা আওয়ামী লীগের কার্যালয়ে আগুন লাগিয়ে দেয়। রাতে টহলরত পুলিশ ও স্থানীয় লোকজন আগুন দেখে সেখানে যান। তাঁরা পানি ও বালু ছিটিয়ে আধা ঘণ্টার মধ্যে আগুন নিয়ন্ত্রণে আনেন।উপজেলা আওয়ামী লীগের সভাপতি মিজানুর রহমান খান জানান, দুর্বৃত্তরা তাঁদের কার্যালয়ে আগুন দিয়েছে। তবে কত টাকার ক্ষতি হয়েছে, তা তিনি বলতে পারেননি।দুপচাঁচিয়া থানার ওসি গোপাল চন্দ্র চক্রবর্তী বলেন, রাতেই ঘটনাস্থল পরিদর্শন করা হয়েছে।
