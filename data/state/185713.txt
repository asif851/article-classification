
বগুড়ার দুপচাঁচিয়া পৌরসভার একটি কক্ষের তালা ভেঙে দুটি কম্পিউটার চুরি করেছে চোরেরা। গত শুক্রবার রাতে এ ঘটনা ঘটে। পৌরসভা কর্তৃপক্ষ সূত্রে জানা যায়, শুক্রবার রাতে পৌরসভার নিচতলার কর শাখা ও লাইসেন্স শাখার কক্ষের দরজার তালা ভেঙে দুটি কম্পিউটার চুরি করা হয়েছে। সকালে নৈশপ্রহরী দরজা খোলা দেখতে পৌরসভার মেয়রকে খবর দেন। এ ঘটনায় থানায় চুরির অভিযোগ করা হয়েছে। মেয়র বেলাল হোসেন বলেন, নৈশপ্রহরী থাকার পরও এ ধরনের চুরির বিষয়টি রহস্যজনক। অফিস খোলার পর বিষয়টি তদন্ত করে জানা যাবে। 
