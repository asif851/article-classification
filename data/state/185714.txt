
দীর্ঘ আট বছরের পথপরিক্রমা শেষে প্রথম আলো জবসের নাম পরিবর্তন করে চাকরি ডট কম করা হয়েছে। পরিবর্তন শুধু নামেই আসেনি বরং চাকরিদাতা ও চাকরিপ্রত্যাশীদের জন্য নিত্যনতুন সব সুযোগ-সুবিধা নিয়ে এসেছে চাকরি ডট কম।প্রথম আলো জবসের নিবন্ধিত চাকরিদাতা ও চাকরিপ্রত্যাশীদের মতামতের ভিত্তিতে এই পরিবর্তন আনা হয়েছে। চাকরিপ্রত্যাশীরা তাঁদের আগের ই-মেইল ও পাসওয়ার্ড দিয়েই চাকরি ডট কম ওয়েবসাইটে ঢুকতে এবং তাঁদের সিভি আপডেট করতে পারবেন।কর্তৃপক্ষ জানিয়েছে, চাকরিদাতাদের জন্য চাকরি ডট কমের ওয়েবসাইটে বিশেষ কিছু সুবিধা থাকছে। এর মধ্যে রয়েছে একটি স্মার্ট এমপ্লয়ার প্যানেল, চাকরির বিবরণ পেজে নিজেদের প্রতিষ্ঠানের ব্র্যান্ডিং করা ও প্রকাশিত চাকরির বিজ্ঞাপনটি সোশ্যাল নেটওয়ার্কে প্রকাশ করার সুবিধা। এ ছাড়া সহজেই চাকরিদাতা এই ওয়েবসাইটে দেখতে পাবেন, কতজন আগ্রহী প্রার্থী তাঁদের দেওয়া চাকরির বিজ্ঞাপনটি দেখেছেন।আর চাকরিপ্রত্যাশীদের জন্য ওয়েবসাইটে একটি স্মার্ট জব সিকার প্যানেল সাজানো হয়েছে। জব সিকার প্যানেল থেকে চাকরিপ্রত্যাশী ভিউ ডিটেইলস অপশনে ক্লিক করে দেখতে পাবেন এ পর্যন্ত কতটি কোম্পানি তাঁর সিভিটি দেখেছে। অ্যাপ্লাইড অনলাইন ডিটেইল পেজে গিয়ে চাকরিপ্রত্যাশী জানতে পারবেন তিনি কোন কোম্পানির কোন পদে অ্যাপ্লাই করেছেন এবং সেটার ডেডলাইন কবে। সেভ জব থেকে চাকরিপ্রত্যাশী সেই সেভড জবের ডেডলাইন দেখতে পাবেন। এখানে অ্যাকশন অপশনটি ব্যবহার করে তিনি সেভড জবটি ডিলিট করতে পারবেন। এ ছাড়া ইনবক্স মেসেজেস মেন্যু থেকে এমপ্লয়ার কর্তৃক প্রার্থীকে পাঠানো সব মেসেজ দেখতে পারবেন।
