
এবার আমলাদের বিষয়ে অনুসন্ধান করবে দুর্নীতি দমন কমিশন (দুদক)। প্রথম পর্যায়ে চারজন সচিব, একজন যুগ্ম সচিব ও একটি সংস্থার চেয়ারম্যানের বিষয়ে অনুসন্ধানে নীতিগত সিদ্ধান্ত নিয়েছে কমিশন।যাঁদের বিষয়ে অনুসন্ধান চালানো হবে তাঁরা হলেন, স্বাস্থ্যসচিব নিয়াজ উদ্দিন মিঞা, মুক্তিযুদ্ধবিষয়ক মন্ত্রণালয়ের সচিব কে এইচ মাসুদ সিদ্দিকী, বিজ্ঞান ও প্রযুক্তিসচিব এ কে এম আমির হোসেন, গৃহায়ণ ও গণপূর্ত মন্ত্রণালয়ের সচিব খোন্দকার শওকত হোসেন, মুক্তিযুদ্ধবিষয়ক মন্ত্রণালয়ের যুগ্ম সচিব আবুল কাসেম তালুকদার এবং প্রধানমন্ত্রীর সাবেক সচিব ও বর্তমানে বেসরকারীকরণ কমিশনের চেয়ারম্যান মোল্লা ওয়াহিদুজ্জামান।দুদকের কমিশনার (তদন্ত) মো. শাহাব উদ্দিন বিষয়টি নিশ্চিত করে প্রথম আলোকে আজ বৃহস্পতিবার জানান, সম্প্রতি মুক্তিযোদ্ধা গেজেটে প্রকাশিত বেশ কয়েকটি নাম নিয়ে বিভিন্ন গণমাধ্যম ও সরকারি মহলে তোলপাড় হচ্ছে। তাঁদের মধ্যে কতজন সত্যিকারের মুক্তিযোদ্ধা আর কতজন ভুয়া, সেটা খতিয়ে দেখতেই দুদক বিষয়টি অনুসন্ধানের সিদ্ধান্ত নিয়েছে।দুদকের বিশেষ অনুসন্ধান ও তদন্ত সূত্র জানায়, গত বছরের নভেম্বর থেকে বিভিন্ন সূত্রে মুক্তিযোদ্ধা সনদ বিষয়ে ক্রমশ অভিযোগ এসেছে। চাকরির মেয়াদ বাড়াতে বিভিন্ন প্রতিষ্ঠান ও সংস্থার সরকারি কর্মকর্তারা অনিয়মের মাধ্যমে মুক্তিযোদ্ধা সনদ সংগ্রহ করেছেন বলে সরকারের উচ্চ পর্যায় থেকেও বিষয়টি সমালোচিত হয়েছে। তবে নির্বাচনের আগে বিভিন্ন জটিলতা এবং পরে নির্বাচন ও সরকার গঠনসংক্রান্ত কারণে বিষয়টি নিয়ে কাজে নামতে কিছুটা দেরি হয়েছে।
