
মিয়ানমারের রাখাইন রাজ্যে সহিংসতার আগুন থেকে রক্ষা পায়নি ২৫ দিন বয়সী শিশুটিও। বাংলাদেশে পালিয়ে আসার পর শিশুটির বাবা আজ শুক্রবার ভোরে তাকে চট্টগ্রাম মেডিকেল কলেজ হাসপাতালের বার্ন ও প্লাস্টিক সার্জারি বিভাগে ভর্তি করিয়েছে। রাখাইনে সেনা অভিযানের সময় তাদের ঘরে আগুন দিলে শিশুটি দগ্ধ হয়।শিশুটির নাম সাইফুল আরমান। তার বাবা সৈয়দ নূর আকিয়াবের জোফরান এলাকার বাসিন্দা। প্রায় দুই সপ্তাহ আগে তাঁদের ঘরে সেনাবাহিনী আগুন দিলে সাইফুল দগ্ধ হয়। এর পর তার পরিবার বাংলাদেশে পালিয়ে আসে বলে সৈয়দ নূরের বরাত দিয়ে জানান চট্টগ্রাম মেডিকেল কলেজ হাসপাতালের পুলিশ ফাঁড়ির সহকারী উপপরিদর্শক (এএসআই) আলাউদ্দিন তালুকদার।
সাইফুল আরমানের শরীরের ২০ ভাগ পুড়ে গেছে। সে এখনো শঙ্কামুক্ত নয় বলে জানিয়েছেন বার্ন ও প্লাস্টিক সার্জারি বিভাগের সহকারী অধ্যাপক এস খালেদ। তিনি বলেন, ১২-১৩ দিন আগে পোড়া গেছে শিশুটি। তার অনেক স্থানে সংক্রমণ হয়ে গেছে।
