



 বাংলা ভাষার কিছু শব্দ এখন আর ব্যবহৃত হচ্ছে না।
 সেই শব্দগুলোকে পরিচিত করে তুলতে কার্যক্রম হাতে নিয়েছে কোকা-কোলা বাংলাদেশ।


বাংলা ভাষার কিছু শব্দ এখন আর ব্যবহৃত হচ্ছে না। যেগুলো আগে কথায় ও লেখায় ছিল বহুল ব্যবহৃত। সেই শব্দগুলোকে তরুণ প্রজন্মের কাছে পরিচিত করে তুলতে এবং ব্যবহারে উৎসাহিত করতে মাসব্যাপী কার্যক্রম হাতে নিয়েছে কোকা-কোলা বাংলাদেশ। আজ শনিবার সকালে রাজধানীর বিশ্বসাহিত্য কেন্দ্রে মাতৃভাষা দিবস উপলক্ষে ‘নিখোঁজ শব্দের খোঁজে’ শীর্ষক এই কার্যক্রমের আনুষ্ঠানিক উদ্বোধন ঘোষণা করা হয়।
এখানে জানানো হয়, বাংলা ভাষায় কিছু শ্রুতিমধুর ও সমৃদ্ধ শব্দ সময়ের প্রবাহে এখন আর ব্যবহৃত হচ্ছে না। সেই শব্দগুলো ব্যবহারে উৎসাহিত করা এবং চর্চা বৃদ্ধি করা এই কার্যক্রমের প্রধান উদ্দেশ্য। কোকা-কোলা এই উদ্যোগের মাধ্যমে হারিয়ে যাওয়া শব্দ সম্পর্কে জনসচেতনতা তৈরি করবে। মানুষের স্বতঃস্ফূর্ত অংশগ্রহণের মাধ্যমে শব্দগুলোকে জনপ্রিয় করে তুলতেই এই আয়োজন। পুরো কার্যক্রমের তত্ত্বাবধান করবেন ঢাকা বিশ্ববিদ্যালয়ের ইমেরিটাস অধ্যাপক আনিসুজ্জামান, ঢাকা বিশ্ববিদ্যালয়ের বাংলা বিভাগের অধ্যাপক ভীষ্মদেব চৌধুরী এবং লেখক ও ঔপন্যাসিক আনিসুল হক।
কার্যক্রম চলাকালে কোকা-কোলার বোতলে অব্যবহৃত বাংলা শব্দগুলো অর্থসহ দেখা যাবে, যেগুলো একসময় আমাদের লেখা ও কথার নিয়মিত অংশ ছিল। শোভাযাত্রা, প্রচারপত্র, দেয়াল লিখন, কুইজসহ আরও অনেক আয়োজন থাকবে। এ ছাড়া এই কার্যক্রমের জন্য একটি ওয়েবসাইট www.coca-cola.com.bd/21 চালু করা হয়েছে। সেখানে বাংলা শব্দ নিয়ে মজার খেলা ও কুইজের আয়োজন থাকছে। এখানে যে-কেউ অংশ নিতে পারবেন এবং পুরস্কার জিততে পারবেন। নিখোঁজ শব্দের এই ভান্ডারকে আরও সমৃদ্ধ করার জন্য অংশগ্রহণকারীদের ওয়েবসাইটটিতে হারিয়ে যাওয়া বা কম ব্যবহৃত বাংলা শব্দগুলো জমা দেওয়ার জন্য উৎসাহিত করছে কোকা-কোলা। কার্যক্রমের শেষ প্রান্তে ওয়েবসাইটে জমা হওয়া নিখোঁজ শব্দগুলোকে জড়ো করে একটি বই প্রকাশ করা হবে এবং বিজয়ীদের পুরস্কৃত করা হবে। এ ছাড়া অমর একুশে গ্রন্থমেলা ২০১৮-এ বাংলা একাডেমি প্রাঙ্গণে রয়েছে কোকা-কোলার স্টল। এখানে হারিয়ে যাওয়া শব্দ নিয়ে বিভিন্ন খেলা এবং নিখোঁজ বাংলা শব্দ জমা দেওয়ার ব্যবস্থা থাকছে।
