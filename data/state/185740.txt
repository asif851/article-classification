
দগ্ধ শরীরের অসহ্য যন্ত্রণা নিয়ে চার দিন লড়েছেন। স্বামীর সুস্থতার জন্য স্রষ্টার কাছে বিরামহীন মিনতি করেছেন স্ত্রী। চিকিৎসকদের চেষ্টায়ও ছিল না ঘাটতি। সবকিছু ব্যর্থ হয়েছে। জামায়াতের ডাকা হরতালে গাজীপুরে অগ্নিদগ্ধ বাসচালক নজরুল ইসলাম (৪০) আজ সোমবার ভোর ছয়টায় মারা গেছেন। ঢাকা মেডিকেল কলেজ হাসপাতালের বার্ন ইউনিটে চিকিৎসাধীন ছিলেন তিনি।চিকিৎসকদের বরাত দিয়ে ঢাকা মেডিকেল কলেজ পুলিশ ফাঁড়ির পরিদর্শক মোজামেঞ্চল হক প্রথম আলো ডটকমকে এ তথ্য জানান।নজরুলের স্ত্রী সাবিনা বেগম বলেন, তাঁর স্বামীর লাশ গ্রামের বাড়ি নোয়াখালীর চাটখিলে নিয়ে যাওয়া হবে। সেখানেই তাঁকে দাফন করা হবে।জামায়াতের ডাকা টানা ৪৮ ঘণ্টার হরতালের দ্বিতীয় দিনে গত বৃহস্পতিবার গাজীপুর সদর উপজেলার ভোগড়া এলাকায় যাত্রীবাহী বাসে অগ্নিসংযোগের ঘটনায় বাসচালক নজরুল অগ্নিদগ্ধ হন।পুলিশ ও প্রত্যক্ষদর্শীরা জানায়, গাজীপুর শহর থেকে সকাল নয়টার দিকে ভিআইপি-২৭ নামের একটি যাত্রীবাহী বাস ঢাকার উদ্দেশে যাচ্ছিল। পথে চান্দনা চৌরাস্তা বাসস্ট্যান্ড থেকে শিবিরের কয়েকজন কর্মী যাত্রীবেশে বাসে ওঠেন। বাসটি ভোগড়া এলাকার বর্ষা সিনেমা হলের সামনে পৌঁছলে তাঁরা কেরোসিন ও পেট্রল ঢেলে বাসটিতে আগুন ধরিয়ে দেন। এতে বাসচালক নজরুল ইসলামের শরীরে আগুন ছড়িয়ে পড়ে। তিনি বাসটি থামিয়ে দ্রুত নেমে পড়েন। পরে আশপাশের লোকজন তাঁর গায়ের আগুন নেভান। অগ্নিদগ্ধ চালক নজরুলকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছিল।
