

সিটি মেয়র আ জ ম নাছির উদ্দীনকে ‘খুনি’ অভিহিত করে নগর আওয়ামী লীগের সভাপতি এ বি এম মহিউদ্দিন চৌধুরী বলেছেন, তিনি হেসে হেসে লোককে গুলি করতে পারেন। মানুষ খুন করতে পারেন। একজন ওয়ার্ড কাউন্সিলরকে ডেকে নিয়ে বকাবকি করে তিনি (মেয়র) বলেছেন, ‘জানিস, আমি হেসে মানুষ খুন করতে পারি।’
আজ সোমবার লালদীঘি মাঠে আয়োজিত এক জনসভায় মহিউদ্দিন চৌধুরী নগর আওয়ামী লীগের সাধারণ সম্পাদক ও সিটি মেয়র আ জ ম নাছির উদ্দীন সম্পর্কে এসব মন্তব্য করেন। মৎস্যশিল্প রক্ষা এবং পূর্বনির্ধারিত গৃহকর বহাল রাখার দাবিতে সোনালী যান্ত্রিক মৎস্যজীবী সমবায় সমিতি লিমিটেডের ব্যানারে এ সমাবেশের আয়োজন করা হয়। এতে সভাপতিত্ব করেন সোনালী যান্ত্রিকের সদস্য শামসুল আলম।
সমাবেশে মহিউদ্দিন চৌধুরী বলেন, ‘আপনি খুনি হয়ে মেয়রের দায়িত্ব পালন করছেন। আপনি সংশোধন হয়ে যান। কিন্তু হচ্ছেন না। আমরা চট্টগ্রামবাসী ক্ষুব্ধ। চট্টগ্রামবাসী সভা করে আপনাকে অপসারণের জন্য প্রধানমন্ত্রীর কাছে প্রস্তাব পাঠাবে। আপনি অযোগ্য ও অথর্ব বলে আপনাকে প্রতিমন্ত্রীর মর্যাদা দেওয়া হচ্ছে না।’
কী করতে হয়, মহিউদ্দিনের জানা আছেমহিউদ্দিন চৌধুরী আরও বলেন, নাছির সিটি করপোরেশনে দরজা বন্ধ করে সার্বক্ষণিক বন্দর চেয়ারম্যানের সঙ্গে কথা বলেন। বন্দরে চারটি স্টিভেডরশিপ ব্যবসা নিয়েছেন। মানুষের জায়গা দখল করছেন। কী কারণে এবং কোন বাহুবলে তিনি চারটি স্টিভেডরশিপ নিয়েছেন? এটা তো তাঁর কাজ নয়। অথচ শহরের অনেক সমস্যা। করপোরেশনের সাত-আটটি পদ আছে। অস্থায়ী লোক দিয়ে পদগুলো চালানো হচ্ছে। আপনি আওয়ামী লীগ করেন। সভানেত্রী আপনাকে সাবধান করে দিয়েছেন। আপনি সংশোধন হচ্ছেন না। এই সভার পর থেকে অসৎ ইচ্ছা, চক্রান্ত বন্ধ রাখুন। তা না হলে কী করতে হয়, মহিউদ্দিন চৌধুরীর জানা আছে।
পূর্বের হারে গৃহকর নেওয়ার আহ্বান জানিয়ে মহিউদ্দিন চৌধুরী বলেন, ‘নাছির সাহেব, আমার বাবার যে জায়গায় আমি বসবাস করছি, সেখান থেকে আমাকে তাড়ানোর সেই অধিকার আপনার নেই। আপনি জুলুম করবেন না। আপনি হুমকি দেবেন না। বর্ধিত করের ব্যাপারে আমরা আদালতে গেছি। আদালত ট্যাক্স বাড়াতে না করেছেন। আপনি আপিল করে হেরে গেছেন। অর্থাৎ পূর্বনির্ধারিত হারে ট্যাক্স নেবেন আপনি। এই দায়িত্ব পালন করতে পারলে করুন। তা না হলে স্বেচ্ছায় কী করবেন নিজে জানেন।’
সুইমিংপুলের নামে দোকান ভাড়া নয়, ছেলেরা ভেঙে দেবেআউটার স্টেডিয়ামে সুইমিংপুল বানানোর সমালোচনা করে মহিউদ্দিন বলেন, আপনি আউটার স্টেডিয়াম ঘিরে ফেলে সুইমিংপুল বানাচ্ছেন। ছেলেদের খেলাধুলা বন্ধ হয়ে যাবে। এই যে অপকর্ম করছেন, এটা ঠিক নয়। কারণ, এটা আপনার পৈতৃক জায়গা নয়। আবেদন করব, সুইমিংপুল নামে দোকানঘর করে ভাড়া দেবেন না। আপনাকে ১৫ দিন সময় দিলাম। এই কাজ বন্ধ রাখুন। নইলে আমাদের ছেলেরা এই ঘেরাও ভেঙে দেবে। সেখানে বিজয় মেলা হয়। তিনি বিজয় মেলার পক্ষে নন। তিনি তো মুক্তিযোদ্ধা নন।
মেয়রের সঙ্গে দ্বন্দ্বের অভিযোগ অস্বীকার করে মহিউদ্দিন বলেন, ‘পত্রিকায় লিখেছে, তাঁর সঙ্গে নাকি আমার দ্বন্দ্ব। কিসের দ্বন্দ্ব? আপনি আমাদের নেতা। নেতা ভুল করলে বলতে হবে। এটা আমাদের দায়িত্ব। নেতার ভুলের জন্য আমরা ক্ষতিগ্রস্ত হচ্ছি। আমি তাঁর বিরুদ্ধে বলছি না।’
চট্টগ্রামের তিন সাংসদের সমালোচনা করে মহিউদ্দিন বলেন, ‘বিচ্ছু, লতিফ ও মনজুরের ভাইপুত বন্দর চেয়ারম্যানের অফিসে বসে থাকে। ওদের লজ্জা লাগে না। এরা জাহাজের ব্যবসা, লোহার ব্যবসা করছে। ওরা সংসদে কথা বলে না।’
মহিউদ্দিন চৌধুরী বক্তব্যের জবাবে সোমবার সন্ধ্যায় মেয়র নাছির উদ্দীন মোবাইলে বলেন, ‘একজন সুস্থ মস্তিষ্কের মানুষ এভাবে কথা বলতে পারেন না। মেয়র পদে মনোনয়ন না পেয়ে অন্তর্জ্বালা থেকে এসব বলেছেন। তিনি আমার দুর্নীতি, অনিয়ম ও ব্যর্থতা নিয়ে কিছু বলতে পারেননি। এসব তাঁর স্টান্টবাজি। ১৭ বছরে তিনি তিনি মেয়র ছিলেন। যেভাবে নগর সাজানোর কথা ছিল সেটা তিনি করতে পারেননি। বরং আমি সব সমস্যা চিহ্নিত করে ধীরে ধীরে এগিয়ে যাচ্ছি।’
সোমবারের সমাবেশে নগরের বিভিন্ন পেশার লোকজন যোগ দেয়। লালদীঘি মাঠ ও আশপাশের এলাকায় উৎসুক লোকজনে ভরে যায়। মহিউদ্দিন চৌধুরী প্রায় ২৪ মিনিট বক্তব্য দেন।
 
