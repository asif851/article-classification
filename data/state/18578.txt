
আইনশৃঙ্খলা রক্ষাকারী বাহিনীকে ফাঁকি দিতে স্কুলব্যাগে করে ইয়াবা পাচারের চেষ্টাকালে ধরা পড়েছেন দুই যুবক। গত বুধবার রাত ১১টার দিকে চট্টগ্রাম নগরের চেরাগী পাহাড় মোড় এলাকা থেকে মিঠু শীল (২৫) ও সৌমিত্র চৌধুরী (২৬) নামে দুজনকে গ্রেপ্তার করে র্যাব-৭। র্যাব-৭ চট্টগ্রামের সহকারী পরিচালক সোহেল মাহমুদ প্রথম আলোকে বলেন, গোপন তথ্যের ভিত্তিতে অভিযান চালিয়ে ১ হাজার ৫৫০টি ইয়াবা বড়ি এবং ইয়াবা বিক্রির ২ লাখ ৯৩ হাজার টাকাসহ দুই যুবককে গ্রেপ্তার করা হয়। ইয়াবাগুলো একটি কালো স্কুলব্যাগের ভেতরে ছিল। এ ঘটনায় তাঁদের বিরুদ্ধে কোতোয়ালি থানায় মামলা হয়েছে। প্রাথমিক জিজ্ঞাসাবাদে তাঁরা স্কুলব্যাগে করে ইয়াবা বড়ি বিক্রির কথা স্বীকার করেছেন।
