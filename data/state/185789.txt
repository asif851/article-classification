
যশোর সদর উপজেলার নরেন্দ্রপুর গ্রামে আল ফাতিম নামে দেড় বছরের এক শিশুকে পুড়িয়ে মারার অভিযোগ পাওয়া গেছে। গত বৃহস্পতিবার দিবাগত রাতে এ ঘটনা ঘটে।
ওই শিশু নরেন্দ্রপুর গ্রামের আল আমিন বিশ্বাসের ছেলে। আল আমিন বিশ্বাস মালয়েশিয়াপ্রবাসী। হত্যাকাণ্ডের সঙ্গে জড়িত থাকার অভিযোগে শিশুর দাদি মনোয়ারা বেগমসহ (৫৫) দুজনকে শুক্রবার সকালে গ্রেপ্তার করেছে পুলিশ। এ ঘটনায় আল ফাতিমের মা রোজিনা খাতুন বাদী হয়ে গতকাল বিকেলে যশোর কোতোয়ালি থানায় একটি হত্যা মামলা করেন। ওই মামলায় মনোয়ারা বেগমসহ চারজনকে আসামি করা হয়েছে।
পুলিশ ও মামলার বাদী সূত্রে জানা গেছে, বৃহস্পতিবার দিবাগত রাত দুইটার দিকে নরেন্দ্রপুর গ্রামের আল আমিনের বাড়ির একটি ঘরে আগুন ধরে যায়। ওই ঘরে শিশু আল ফাতিম ও তার সৎমা সীমা বেগম ঘুমিয়ে ছিলেন। আগুনে দুজনের শরীর ঝলসে যায়। স্থানীয় লোকজন আগুন নিয়ন্ত্রণে আনে। ততক্ষণে ফাতিম ঘটনাস্থলেই মারা যায়। স্থানীয় বাসিন্দারা গুরুতর অবস্থায় সীমাকে উদ্ধার করে খুলনা মেডিকেল কলেজ হাসপাতালে ভর্তি করেন। খবর পেয়ে পুলিশ সকাল সাড়ে আটটার দিকে ঘটনাস্থলে গিয়ে ফাতিমের মরদেহ উদ্ধার করে ময়নাতদন্তের জন্য যশোর ২৫০ শয্যাবিশিষ্ট জেনারেল হাসপাতালের মর্গে পাঠায়। ঘটনাস্থল থেকে পুলিশ পেট্রলের একটি বোতল ও ম্যাচ উদ্ধার করেছে।
এ ব্যাপারে জানতে চাইলে যশোর কোতোয়ালি থানার ভারপ্রাপ্ত কর্মকর্তা (ওসি) ইলিয়াস হোসেন প্রথম আলোকে বলেন, ঘরের ভেতরে পেট্রল ঢেলে আগুন ধরিয়ে শিশুটিকে হত্যা করা হয়ে থাকতে পারে। ওই শিশুর বাবা আল আমিন মালয়েশিয়া থাকেন। আল আমিনের একাধিক স্ত্রী রয়েছে। বিদেশ থেকে টাকা পাঠানো ও আরেকটি বিয়ে করা নিয়ে তাঁর মা মনোয়ারার সঙ্গে দ্বন্দ্ব চলছিল। সেই দ্বন্দ্বের জেরে আগুন দিয়ে হত্যা করা হতে পারে বলে ধারণা করা হচ্ছে।
