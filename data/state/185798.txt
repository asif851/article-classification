
বিস্ফোরক দ্রব্য আইনের এক মামলায় গ্রেপ্তারি পরোয়ানাভুক্ত কুমিল্লা সিটি করপোরেশনের ৮ নম্বর ওয়ার্ডের কাউন্সিলর মোহাম্মদ একরাম হোসেন ওরফে বাবুকে (৪২) গ্রেপ্তার করেছে পুলিশ। গত বৃহস্পতিবার মধ্যরাতে তাঁকে নগরের ঠাকুরপাড়া পলাশবাড়ি এলাকার বাসা থেকে গ্রেপ্তার করা হয়।একরাম হোসেন কুমিল্লা মহানগর জামায়াতে ইসলামীর সদস্য।কোতোয়ালি মডেল থানার ভারপ্রাপ্ত কর্মকর্তা (ওসি) মো. আবু সালাম মিয়া বলেন, একরামের বিরুদ্ধে সন্ত্রাসবিরোধী, অস্ত্র ও বিস্ফোরক, নারী নির্যাতন দমন ও বিশেষ ক্ষমতা আইনে ১৫টি মামলা রয়েছে। বিস্ফোরক দ্রব্য আইনের একটি মামলায় গ্রেপ্তারি পরোয়ানা থাকায় তাঁকে গ্রেপ্তার করা হয়েছে। গতকাল শুক্রবার কুমিল্লার আদালতে হাজির করা হলে বিচারক তাঁকে কুমিল্লা কেন্দ্রীয় কারাগারে পাঠানোর নির্দেশ দেন।গত ৩০ মার্চ কুমিল্লা সিটি করপোরেশন নির্বাচনে ৮ নম্বর ওয়ার্ড থেকে কাউন্সিলর পদে একরাম হোসেন নির্বাচিত হন। এর আগে ২০১২ সালের ৫ জানুয়ারি অনুষ্ঠিত নির্বাচনেও তিনি একই ওয়ার্ড থেকে কাউন্সিলর হয়েছিলেন।
