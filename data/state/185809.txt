
বিএনপির সিনিয়র ভাইস চেয়ারম্যান তারেক রহমান তাঁর বাবা জিয়াউর রহমানকে দেশের প্রথম রাষ্ট্রপতি দাবি করায় সফররত ব্রিটিশ প্রতিমন্ত্রী অ্যালান ডানকান বিস্ময় প্রকাশ করেছেন বলে জানিয়েছেন পররাষ্ট্র প্রতিমন্ত্রী শাহরিয়ার আলম।আজ মঙ্গলবার যুক্তরাজ্যের আন্তর্জাতিক উন্নয়ন-বিষয়ক প্রতিমন্ত্রী অ্যালান ডানকান পররাষ্ট্র প্রতিমন্ত্রী শাহরিয়ার আলমের সঙ্গে তাঁর দপ্তরে সাক্ষাত্ করেন। বৈঠকে শাহরিয়ার আলম জিয়াউর রহমানের প্রসঙ্গটি তোলেন বলে সাংবাদিকদের জানান। সম্প্রতি লন্ডনে জিয়াউর রহমানকে দেশের  প্রথম রাষ্ট্রপতি হিসেবে যে দাবিটি তারেক রহমান করেছেন, সেটি নিয়ে যুক্তরাজ্যের প্রতিক্রিয়া জানতে চান পররাষ্ট্র প্রতিমন্ত্রী।প্রতিমন্ত্রী শাহরিয়ার আলম দাবি করেন, তারেকের এ দাবি নিয়ে যুক্তরাজ্য বিস্ময় প্রকাশ করেছে। একটি রাজনৈতিক দল হঠাত্ করে কেন ইতিহাসকে বিকৃত করছে, এ নিয়ে তাঁদের কাছে কোনো ব্যাখ্যা নেই।  গত ৫ জানুয়ারির সংসদ নির্বাচন, আগামীতে রাজনৈতিক দলগুলোর মধ্যে সংলাপ ও সংসদ নির্বাচনের গ্রহণযোগ্যতার প্রসঙ্গগুলো যুক্তরাজ্যের প্রতিমন্ত্রী তোলেননি বলে উল্লেখ করেন শাহরিয়ার আলম। পররাষ্ট্র প্রতিমন্ত্রী জানান, ৫ জানুয়ারির নির্বাচনের পর বাংলাদেশের জনজীবন স্বাভাবিক হয়ে এসেছে এবং লোকজনের মাঝে স্বস্তি ফিরে আসায় ব্রিটিশ প্রতিমন্ত্রী সন্তোষ প্রকাশ করেছেন।তারেক রহমানকে দেশে ফিরিয়ে আনার বিষয়ে আলোচনা হয়েছে কি না, জানতে চাইলে শাহরিয়ার আলম বলেন, এখন পর্যন্ত তারেক রহমানের বিরুদ্ধে কোনো গ্রেপ্তারি পরোয়ানা জারি হয়নি। কাউকে ফিরিয়ে আনার ব্যাপারে সুনির্দিষ্ট প্রক্রিয়া রয়েছে। গ্রেপ্তারি পরোয়ানা জারির পর পদক্ষেপ নেওয়া শুরু হয়। বিষয়টি স্বরাষ্ট্র মন্ত্রণালয় দেখবে।
এদিকে বৈঠকের পর অ্যালান ডানকান জানান, শাহরিয়ার আলমের সঙ্গে তাঁর সন্তোষজনক আলোচনা হয়েছে এবং বাংলাদেশের সঙ্গে সহযোগিতা অব্যাহত রাখার প্রতিশ্রুতি তিনি দিয়েছেন। পোশাকশিল্প সম্পর্কে অ্যালান ডানকান বলেন, তৈরি পোশাকশিল্পের আধুনিকায়ন নিশ্চিত করতে বাংলাদেশের সবগুলো বেসরকারি সাহায্য সংস্থা, সরকার ও সংশ্লিষ্ট সব পক্ষগুলোকে একসঙ্গে কাজ করতে হবে।
