
বিএনপি নেতা সালাহ উদ্দিন আহমদকে উন্নত চিকিৎসার জন্য ভারতের মেঘালয়ের নর্থ ইস্টার্ন ইন্দিরা গান্ধী রিজিওনাল ইনস্টিটিউট অব হেলথ অ্যান্ড মেডিকেল সায়েন্সেস, শিলং ( নেগ্রিমস ) হাসপাতালে ভর্তি করা হয়েছে। আজ বুধবার বিকেল ছয়টার দিকে তাঁকে ওই হাসপাতালে ভর্তি করা হয়।
সিভিল হাসপাতাল থেকে অ্যাম্বুলেন্সে তোলার সময় সালাহ উদ্দিন আহমদ সাংবাদিকদের জানান, তাঁর শারীরিক অবস্থা মোটেও ভালো নয়। সুস্থতার জন্য তিনি দেশবাসীর কাছে দোয়া চেয়েছেন। তাঁর চিকিৎসার ব্যবস্থার করার জন্য তিনি মেঘালয় রাজ্য সরকার ও ভারতের কেন্দ্রীয় সরকারের প্রতি কৃতজ্ঞতা জানান।
এর আগে দুপুরে সিভিল হাসপাতালে সালাহ উদ্দিনের চিকিৎসক জি কে গোস্বামী প্রথম আলোকে বলেন, সালাহ উদ্দিনের কিডনিতে পাথর ধরা পড়েছে। তাঁর আরও কিছু শারীরিক সমস্যা রয়েছে। সালাহ উদ্দিনের জন্য গঠিত মেডিকেল বোর্ডের শল্য চিকিৎসক মনে করেন, তাঁর কিডনি চিকিৎসার জন্য আর বেশ কিছু পরীক্ষা-নিরীক্ষার দরকার। এ সুবিধাগুলো সিভিল হাসপাতালে নেই। এ জন্য আজ দুপুরে তাঁকে নেগ্রিমসে পাঠানোর সুপারিশ করা হয়েছে।সকালে ভারতের মেঘালয়ের শিলংয়ের সিভিল হাসপাতালের বিচারাধীন মামলার আসামিদের ওয়ার্ডে হাসিনা আহমদ তৃতীয় দিনের মতো স্বামীর সঙ্গে দেখা করেন। এরপর তিনি গণমাধ্যম কর্মীদের সঙ্গে কথা বলেন।হাসিনা আহমদ জানান, সালাহ উদ্দিন আহমদকে আইনি প্রক্রিয়ার মুখোমুখি করার আগে তাঁর উন্নত চিকিৎসাকে অগ্রাধিকার দেওয়া হচ্ছে। সালাহ উদ্দিন কিডনি ও হার্টের রোগী। তাঁর পা ফুলে গেছে। কিছুক্ষণ দাঁড়িয়ে থাকলে কাঁপতে থাকেন। তাঁর উন্নত চিকিৎসা দরকার। হাসিনা আহমদ বলেন, কিডনিসহ অন্যান্য শারীরিক সমস্যার কারণে তিনি তাঁর স্বামীকে সিঙ্গাপুর নিতে চান।গতকাল মেঘালয় হাইকোর্টের জ্যেষ্ঠ আইনজীবী এসপি মাহান্তের সঙ্গে দেখা করার বিষয়ে হাসিনা আহমদ বলেন, ভারতের আইন অনুযায়ী কোন পথে যাওয়া ভালো হবে, তা বুঝে তিনি পদক্ষেপ নেবেন বলে মাহান্ত তাঁদের আশ্বস্ত করেছেন।
