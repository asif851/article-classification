
‘সেনাবাহিনীকে নিয়ে ফাউল খেলবেন না। অনেক সময় ফাউল খেললে আঘাত নিজের গায়ে এসে লাগার সম্ভাবনা আছে।’ সব মহলের প্রতি এ অনুরোধ জানিয়েছেন নবম পদাতিক ডিভিশনের জিওসি মেজর জেনারেল চৌধুরী হাসান সারওয়ার্দী। তিনি বলেন, ‘বাংলাদেশ সেনবাহিনীকে নিয়ে ষড়যন্ত্র হচ্ছে। ভাবমূর্তি নষ্ট করার চেষ্টা করা হচ্ছে। সেনাবাহিনীর ভাবমূর্তি কচু পাতার পানির মতো টলটল করে ভাসে না যে কারও পায়ের ধাক্কায় সেখান থেকে খসে পড়ে যাবে।’ সাভারের রানা প্লাজার ধসে পড়ে উদ্ধার হওয়া রেশমাকে নিয়ে বিভিন্ন পত্রপত্রিকায় প্রকাশিত খবরের পরিপ্রেক্ষিতে চৌধুরী হাসান সারওয়ার্দী এসব কথা বলেন। আন্তঃবাহিনী জনসংযোগ পরিদপ্তরের (আইএসপিআর) ডাকা এ সংবাদ সম্মেলন হয় আজ বুধবার বিকেলে সচিবালয়ের তথ্য অধিদপ্তরের মিডিয়া সেন্টারে।নবম পদাতিক ডিভিশনের জিওসি ছাড়াও দুর্যোগ ব্যবস্থাপনা ও ত্রাণ মন্ত্রণালয়ের সচিব মেজবাহ উল আলম, প্রধান তথ্য কর্মকর্তা আমিনুল ইসলাম, ফায়ার সার্ভিস ও সিভিল ডিফেন্সের মহাপরিচালক ব্রিগেডিয়ার জেনারেল আলী আহম্মেদ খান, সেনাবাহিনীর ইঞ্জিনিয়ার ব্রিগেডের অধিনায়ক ব্রিগেডিয়ার জেনারেল আজমল, ঢাকা রেঞ্জের ডিআইজি মাহফুজুল হক নুরুজ্জামান ও আইএসপিআরের পরিচালক শাহিনুল ইসলাম উপস্থিত ছিলেন।
গত ২৪ এপ্রিল সাভারের রানা প্লাজা ধসে পড়ার ১৭ দিন পর গত ১০ মে ধ্বংসস্তূপের মধ্য থেকে রেশমাকে জীবিত উদ্ধার করা হয়, যা বিশ্বে আলোড়ন সৃষ্টি করে। এরপর গত ২৩ জুন একটি পত্রিকার অনলাইন সংস্করণে ‘রানা প্লাজা ট্র্যাজেডি: রেশমা “উদ্ধার” নিয়ে চাঞ্চল্যকর তথ্য’ শিরোনামে প্রতিবেদন প্রকাশ করে। এরই ধারাবাহিকতায় ১ জুলাই যুক্তরাজ্যের ট্যাবলয়েড ‘সানডে মিরর’ রেশমা উদ্ধারের ঘটনা ‘সাজানো’ বলে প্রতিবেদন প্রকাশ করে। মিররের বরাত দিয়ে বাংলাদেশের বিভিন্ন গণমাধ্যম এ খবর প্রকাশ করে। এরপর আইএসপিআরের পক্ষ থেকে এর প্রতিবাদ করা হয়।
সংবাদ সম্মেলনে জিওসি বলেন, রেশমাকে নিয়ে ‘সানডে মিরর’-এর প্রতিবেদন সম্পূর্ণ মিথ্যা। এটা দেশের মর্যাদা, সম্মান, আবেগ, অনুভূতির বিরুদ্ধে পরিকল্পিত ষড়যন্ত্র। তাদের উদ্দেশ্য সেনাবাহিনীকে আঘাত করা, চেইন অব কমান্ডকে নষ্ট করা।
জিওসি বলেন, ঘটনা ঘটার পর থেকেই সেখানে গণমাধ্যমের কর্মীদের অবাধ বিচরণ ছিল। রেশমাকে উদ্ধারের ঘটনাও অনেক টিভিতে লাইভ দেখানো হয়েছে।
সংবাদ সম্মেলনের পর সাংবাদিকদের বিভিন্ন প্রশ্নের জবাব দেন জিওসি। ফাউল খেলবেন না—এটা কাদের উদ্দেশ করে বলেছেন? জানতে চাইলে জিওসি বলেন, ‘যারা আমাদের শেষ আশ্রয়স্থল বাংলাদেশ সেনাবাহিনী নিয়ে ষড়যন্ত্র করে।’
একটি পত্রিকার অনলাইনে এ খবর আগেই ছিল, কেন প্রতিবাদ করেননি? জানতে চাইলে জিওসি বলেন, ‘এটা আমার নজরে আসেনি। “সানডে মিরর”-এ খবর প্রকাশের পর আমরা সেটা জানতে পারি। তখন খুঁজে দেখি “সানডে মিরর”-এর বক্তব্য ওই অনলাইনের অনুবাদ ছাড়া আর কিছু নয়।’
