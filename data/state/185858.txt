
ফেনী সদর ও পরশুরাম পৌরসভায় বিএনপির দুই মেয়র প্রার্থীর মনোনয়নপত্র বাতিল করা করা হয়েছে। এর মধ্যে পরশুরামে আওয়ামী লীগের প্রার্থী নিজাম উদ্দিন আহমেদ ছাড়া আর কোনো প্রতিদ্বন্দ্বী নেই। ফলে এখানে আওয়ামী লীগের প্রার্থী বিনা প্রতিদ্বন্দ্বিতায় মেয়র নির্বাচিত হতে চলেছেন।এর আগে গত বৃহস্পতিবার মনোনয়নপত্র জমা দেওয়ার শেষ দিনে ফেনীর তিনটি পৌরসভা ফেনী সদর, পরশুরাম ও দাগনভূঁইয়ার ৪৮টি ওয়ার্ডের (সাধারণ ও সংরক্ষিত) ৩৩টিতেই একজন করে কাউন্সিলর প্রার্থীর মনোনয়নপত্র জমা পড়ে। তাঁদের কেউ যাচাই-বাছাইয়ে বাদ না পড়লে এবং মনোনয়নপত্র প্রত্যাহার না করলে বা ভোটের আগেই তাঁরাও বিনা প্রতিদ্বন্দ্বিতায় কাউন্সিলর নির্বাচিত হবেন। এই ৩৩ জনের প্রায় সবাই আওয়ামী লীগ ও সহযোগী সংগঠনের বিভিন্ন পর্যায়ের স্থানীয় নেতা।যাচাই-বাছাইয়ের প্রথম দিনে গতকাল শনিবার পরশুরাম পৌরসভায় বিএনপির মেয়র প্রার্থী মোস্তাফিজুর রহমান এবং ফেনীসদর পৌরসভায় বিএনপির প্রার্থী ফজলুর রহমানের মনোনয়নপত্র বাতিল করেছেন রিটার্নিং কর্মকর্তা।দলের দুই মেয়র প্রার্থীর মনোনয়নপত্র যাচাই-বাছাইয়ে বাতিল হওয়ার বিষয়ে ফেনী জেলা বিএনপির ভারপ্রাপ্ত সভাপতি আবু তাহের গতকাল সন্ধ্যায় মুঠোফোনে প্রথম আলোকে বলেন, দুজনের প্রার্থিতা ফিরে পেতে তাঁরা আপিল করবেন।পরশুরাম পৌরসভা নির্বাচনে নয়টি সাধারণ ওয়ার্ডের প্রতিটিতে একজন করে কাউন্সিলর প্রার্থী মনোনয়নপত্র জমা দিয়েছেন। এ ছাড়া তিনটি সংরক্ষিত মহিলা ওয়ার্ডের একটিতে শুধু একজন প্রার্থী মনোনয়নপত্র জমা দিয়েছেন। আজ রোববার তাঁদের কেউ বাছাইয়ে বাদ না পড়লে এবং স্বেচ্ছায় মনোনয়নপত্র প্রত্যাহার করে না নিলে তাঁরাও বিনা প্রতিদ্বন্দ্বিতায় নির্বাচিত হবেন। কাউন্সিলর প্রার্থীদের সবাই আওয়ামী লীগ ও দলের অঙ্গ-সংগঠনের নেতা-কর্মী। ফলে কার্যত পরশুরাম পৌরসভায় এখন শুধু দুটি সংরক্ষিত মহিলা ওয়ার্ডে নির্বাচন হবে।ফেনী জেলা নির্বাচন কর্মকর্তা মোজাম্মেল হোসেন জানান, যাছাই-বাছাইয়ে দেখা যায় পরশুরাম পৌরসভায় বিএনপি মনোনীত মেয়র প্রার্থী মোস্তাফিজুর রহমান জামানতের ১৫ হাজার টাকার পরিবর্তে ১০ হাজার টাকা জমা দিয়েছেন। এ ছাড়া একটি মামলায় তাঁর ১০ বছর সাজা হওয়ার বিষয়টি হলফনামায় তিনি গোপন করেছেন। মনোনয়নপত্রে প্রার্থীর সমর্থনকারীর ভোটার নম্বরও ভুল ছিল। তাই তাঁর মনোনয়নপত্র বাতিল করা হয়েছে।এদিকে ফেনী সদর পৌরসভায় বিএনপি মনোনীত মেয়র প্রার্থী ফজলুর রহমানের মনোনয়নপত্র বাতিল হওয়ার বিষয়ে রির্টানিং কর্মকর্তা ও অতিরিক্ত জেলা প্রশাসক (সার্বিক) মোহাম্মদ এনামুল হক বলেন, মনোনয়নপত্রের হলফনামায় ফজলুর রহমান মামলা ও সাজা-সংক্রান্ত তথ্য গোপন করেছেন। এ ছাড়া স্বতন্ত্র মেয়র প্রার্থী আতিকুর রহমান মনোনয়নপত্রও বাতিল করা হয়েছে।ফেনী পৌরসভায় জাতীয় পার্টির মেয়র প্রার্থী মির্জা মোহাম্মদ ইকবাল ও আওয়ামী লীগের প্রার্থী হাজী আলাউদ্দিনের মনোনয়নপত্র বৈধ ঘোষণা করা হয়েছে। পৌরসভার ১৮টি ওয়ার্ডের ১২টিতে একজন করে কাউন্সিলর প্রার্থী থাকায় তাঁরা বিনা প্রতিদ্বন্দ্বিতায় নির্বাচিত হতে চলেছেন। সংরক্ষিত ছয়টি মহিলা ওয়ার্ডের চারজন কাউন্সিলর প্রার্থীও একইভাবে বিনা প্রতিদ্বন্দ্বিতায় নির্বাচিত হওয়ার অপেক্ষায় আছেন।তবে দাগনভূঁইয়ায় মেয়র পদে আওয়ামী লীগের ওমর ফারুক খান এবং বিএনপির কাজী সাইফুর রহমানের মনোনয়নপত্র বৈধ ঘোষণা করা হয়েছে। যদিও পৌরসভার নয়টি ওয়ার্ডে চারজন কাউন্সিলর প্রার্থী এবং সংরিক্ষত তিনটি ওয়ার্ডের তিনজনই বিনা প্রতিদ্বন্দ্বিতায় নির্বাচিত হতে চলেছেন।
