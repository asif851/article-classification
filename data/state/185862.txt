
চেক প্রত্যাখ্যানের মামলায় গ্রেপ্তার হওয়ার পর জামিন পেয়েছেন চট্টগ্রামের এক ব্যবসায়ী। তাঁর নাম জহির আহমেদ। তিনি ভোগ্যপণ্য আমদানিকারক প্রতিষ্ঠান নূরজাহান গ্রুপের চেয়ারম্যান।চেক প্রত্যাখ্যানের সাতটি মামলায় গত বৃহস্পতিবার গভীর রাতে তাঁকে গ্রেপ্তার করে পুলিশ। গতকাল শুক্রবার বিকেলে চট্টগ্রাম মহানগর হাকিম নাজমুল হোসেন চৌধুরী তাঁর জামিন আবেদন মঞ্জুর করেন।কোতোয়ালি থানার ভারপ্রাপ্ত কর্মকর্তা (ওসি) জসিম উদ্দিন বলেন, ন্যাশনাল ব্যাংক লিমিটেডের দায়ের করা সাতটি মামলায় গ্রেপ্তারি পরোয়ানা জারি করেন আদালত। পরোয়ানামূলে বৃহস্পতিবার দিবাগত রাত দুইটায় জহির আহমেদকে তাঁর খুলশীর বাসা থেকে গ্রেপ্তার করা হয়। শুক্রবার সকালে তাঁকে আদালতে পাঠানো হয়।নগর পুলিশের অতিরিক্ত উপকমিশনার (প্রসিকিউশন) নির্মলেন্দু বিকাশ চক্রবর্তী জানান, চেক প্রত্যাখ্যানের মামলায় জহির আহমেদকে আদালতে হাজির করার পর তাঁর আইনজীবী জামিনের আবেদন করেন। আদালত জামিন মঞ্জুর করেন।
