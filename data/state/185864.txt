
পটুয়াখালীর বাউফল উপজেলার নওমালা ইউনিয়নের নওমালা মাধ্যমিক বিদ্যালয় মাঠে একই সময় আওয়ামী লীগের স্থানীয় দুই পক্ষ সমাবেশের ডাক দেওয়ায় উপজেলা প্রশাসন গতকাল বুধবার ওই বিদ্যালয়সহ নওমালা বন্দর ও আশপাশের এলাকায় সব ধরনের সভা ও সমাবেশ নিষিদ্ধ ঘোষণা করে।উপজেলা নির্বাহী কর্মকর্তার (ইউএনও) কার্যালয় সূত্রে এ তথ্য জানা গেছে।স্থানীয় সূত্রে জানা গেছে, এলাকায় আধিপত্য বিস্তার নিয়ে গত শুক্র ও শনিবার ক্ষমতাসীন দলের দুই পক্ষের নেতা-কর্মীদের মধ্যে চার দফায় পাল্টাপাল্টি ধাওয়া, দলীয় ব্যানার ছিঁড়ে ফেলা, মারামারি ও ভাঙচুরের ঘটনা ঘটে। ওই ঘটনাকে কেন্দ্র করে দুই পক্ষই গতকাল বুধবার বেলা তিনটায় সমাবেশ করার ঘোষণা দেয়।এক পক্ষ উপজেলা শ্রমিক লীগের ব্যানারে বঙ্গবন্ধু শেখ মুজিবুর রহমান ও শেখ হাসিনার ছবি ভাঙচুর, ইউনিয়ন যুব মহিলা লীগের এক নেত্রীর শ্লীলতাহানিসহ উপজেলা শ্রমিক লীগের যুগ্ম আহ্বায়ক মো. শাহজাদা হাওলাদারের ব্যবসাপ্রতিষ্ঠানে হামলা ও ভাঙচুরের প্রতিবাদে বেলা তিনটায় নওমালা মাধ্যমিক বিদ্যালয় মাঠে গণমিছিল ও সমাবেশ ডাকে।অপর পক্ষও একই সময় একই স্থানে নওমালা ইউপির চেয়ারম্যান ও ইউনিয়ন আওয়ামী লীগের সাধারণ সম্পাদক মো. কামাল হোসেন বিশ্বাসসহ তাঁর কয়েক সমর্থকের ওপর হামলার প্রতিবাদে সমাবেশের ঘোষণা দেয়। পরিস্থিতি নিয়ন্ত্রণে রাখতে উপজেলা প্রশাসন নওমালা বন্দর ও আশপাশের এলাকায় সব ধরনের সভা-সমাবেশ নিষিদ্ধ ঘোষণা করে।বাউফল থানার ওসি আ জা ম মাসুদুজ্জামান বলেন, ‘নওমালা মাধ্যমিক বিদ্যালয়টি পরীক্ষাকেন্দ্র। সভা-সমাবেশ হলে শান্তিশৃঙ্খলা ভঙ্গ হতে পারে এবং পরীক্ষায় ব্যাঘাত সৃষ্টি হতে পারে। এ কারণেই উপজেলা প্রশাসন সব ধরনের সভা-সমাবেশ নিষিদ্ধ করেছে।
