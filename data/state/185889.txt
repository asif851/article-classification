
প্রধানমন্ত্রীর রাজনৈতিক উপদেষ্টা ও আওয়ামী লীগের নির্বাচন পরিচালনা কমিটির কো-চেয়ারম্যান এইচ টি ইমাম বলেছেন, ‘তাদের (বিএনপি) মিথ্যাচার স্পিনিং মিলের মতো, যাকে স্পিনিং লাই বলে। সকাল থেকে রাত পর্যন্ত চরকার মতো তাদের মিথ্যাচার ঘুরতেই থাকে।’
আজ বৃহস্পতিবার সন্ধ্যা সাড়ে সাতটার দিকে রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে এক সংবাদ সম্মেলনে নির্বাচন নিয়ে বিএনপির অভিযোগের জবাবে এসব কথা বলেন এইচ টি ইমাম।
আওয়ামী লীগের নির্বাচন পরিচালনা কমিটির কো-চেয়ারম্যান বলেন, দ্বিতীয় ধাপে উপজেলা নির্বাচন মোটামুটিভাবে স্বাভাবিক, সুষ্ঠু ও সুন্দর হয়েছে। এটা আন্তর্জাতিক সম্প্রদায়সহ সবার কাছে এ নির্বাচন গ্রহণযোগ্য হবে।
‘প্রথম ধাপের নির্বাচনে পরাজিত হয়ে আওয়ামী লীগ হতভম্ব হয়ে গেছে’—বিএনপি নেতাদের এমন বক্তব্যের বিষয়ে এইচ টি ইমাম বলেন, ‘আমরা মোটেও হতভম্ব হয়নি। বরং জয়-পরাজয়ের এ প্রক্রিয়াকে আমরা গণতান্ত্রিকভাবেই নিয়েছি। আওয়ামী লীগের ভোট ব্যাংক শুধু অটুট আছে তা-ই নয়, আরও অনেক বেড়েছে।’
সাংবাদিকদের এক প্রশ্নের জবাবে এইচ টি ইমাম বলেন, উপজেলা নির্বাচনে দলীয় প্রভাব রয়েছে। শুধু উপজেলায় কেন, ইউনিয়ন পরিষদ, কাউন্সিল নির্বাচনেও দল জড়িয়ে যায়। উপজেলা নির্বাচন শেষ হলে এটা দলীয়ভাবে করা যায় কি—না সে বিষয়ে সিদ্ধান্ত নেওয়া হতে পারে।
এইচ টি ইমাম বলেন,  আট হাজার ৩২টি কেন্দ্রে ভোট হয়েছে। এর মধ্যে এখনো পাওয়া তথ্য অনুযায়ী ৩৫টি কেন্দ্রে ভোট স্থগিত করা হয়েছে। সংখ্যা হিসাবে এটা অণু-পরমাণুর চেয়েও কম।
প্রধানমন্ত্রীর রাজনৈতিক উপদেষ্টা বলেন, বিএনপি যে ১০টি উপজেলায় নির্বাচন বর্জন করে হরতাল দিয়েছে, তা কৌতূহল উদ্দীপক বটে। কারণ ওই ১০ উপজেলায় আওয়ামী লীগ সংখ্যাগরিষ্ঠ। নিশ্চিত পরাজয় হবে জেনেই তারা হরতাল দিয়েছে। আইনশৃঙ্খলা পরিস্থিতির অবনতিই তাদের উদ্দেশ্য।
নির্বাচনে আওয়ামী লীগের নেতা-কর্মীরা গ্রেপ্তার ও লাঞ্ছনার শিকার হয়েছেন বলে অভিযোগ করেন এইচ টি ইমাম। তিনি বলেন, ‘খুব চমত্কারভাবে আইনশৃঙ্খলা রক্ষাকারী বাহিনী তাঁদের দায়িত্ব পালন করেছেন। নিরপেক্ষভাবে তাঁদের ক্ষমতা প্রয়োগ করেছেন। আমাদের অনেক নেতাকে আটক করা হয়েছে। কিন্তু এটা নিয়ে আমাদের কোনো আক্ষেপ নেই।’
সংবাদ সম্মেলনে আওয়ামী লীগের দপ্তর সম্পাদক আবদুস সোবহান গোলাপ, স্বাস্থ্য ও জনসংখ্যাবিষয়ক সম্পাদক বদিউজ্জামান ভূঁইয়া, উপপ্রচার সম্পাদক অসীম কুমার উকিল প্রমুখ উপস্থিত ছিলেন। 
