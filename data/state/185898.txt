
সামাজিক যোগাযোগমাধ্যম ফেসবুক ও টুইটারে আসছেন বিএনপির চেয়ারপারসন খালেদা জিয়া। আজ বৃহস্পতিবার বিকেলে রাজধানীর ইঞ্জিনিয়ার্স ইনস্টিটিউশন মিলনায়তনে বিএনপির প্রতিষ্ঠাবার্ষিকীর আলোচনা সভায় তিনি তাঁর নিজের নামে ফেসবুক পেজ ও টুইটার অ্যাকাউন্টের উদ্বোধন করবেন।
বিএনপির চেয়ারপারসনের প্রেস উইংয়ের সদস্য শায়রুল কবির খান প্রথম আলোকে বলেন, আজ বিকেলে বিএনপির প্রতিষ্ঠাবার্ষিকীর আলোচনা সভায় খালেদা জিয়ার নামে অফিশিয়াল ফেসবুক পেজ ও টুইটার অ্যাকাউন্ট এবং বিএনপির দলীয় ব্লগ ও ওয়েবসাইটের উদ্বোধন করা হবে।
বিএনপির একটি সূত্র জানায়, যুগের সঙ্গে তাল মেলাতে ফেসবুক পেজ ও টুইটার অ্যাকাউন্টে বিএনপির চেয়ারপারসন সক্রিয় হচ্ছেন। সেখানে তিনি তাঁর মতামতসহ সমসাময়িক বিষয়াদি তুলে ধরবেন।
