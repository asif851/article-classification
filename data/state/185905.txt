
সম্প্রসারিত টিকাদান কর্মসূচির (ইপিআই) মূল্যায়ন অনুষ্ঠানে স্বাস্থ্য ও পরিবারকল্যাণমন্ত্রী মোহাম্মদ নাসিমের প্রশংসায় পঞ্চমুখ হয়েছেন স্বাস্থ্যসচিব নিয়াজ উদ্দিন মিঞা। সিলেটে ইপিআই কর্মসূচির মূল্যায়ন নিয়ে তিনি গোলমেলে তথ্য উপস্থাপন করেছেন।
আজ মঙ্গলবার বেলা দেড়টার দিকে বঙ্গবন্ধু আন্তর্জাতিক সম্মেলন কেন্দ্রে ইপিআই কর্মসূচির মূল্যায়ন নিয়ে একটি অনুষ্ঠানের আয়োজন করা হয়।
ওই অনুষ্ঠানে স্বাস্থ্যসচিব নিয়াজ উদ্দিন মিঞা বলেন, ‘গত সপ্তাহে আমরা বিশ্ব স্বাস্থ্য সংস্থার দক্ষিণ-পূর্ব এশিয়া অঞ্চলের স্বাস্থ্যমন্ত্রীদের বৈঠক নিয়ে ব্যস্ত ছিলাম। স্বাস্থ্যমন্ত্রীর নেতৃত্বে আমরা ওই অনুষ্ঠানে অংশ নিই। এত সুন্দর অনুষ্ঠান আমি আমার জীবনে দেখিনি। অনুষ্ঠান নয়টায় শুরু হয়ে শেষ হতো সন্ধ্যা ছয়টা বা সাতটায়। স্বাস্থ্যমন্ত্রী চারটি অধিবেশনে সভাপতিত্ব করেছেন। স্বাস্থ্যমন্ত্রী ছিলেন অনবদ্য। আসুন, আমরা সবাই মিলে তাঁকে হাততালি দিই।’ বক্তব্যের বেশির ভাগ সময় নিয়াজ উদ্দিন মন্ত্রীর প্রশংসা করেন। এ সময় মন্ত্রী মঞ্চে উপস্থিত ছিলেন।
অবশেষে পাঁচ সচিবের মুক্তিযোদ্ধা সনদ বাতিল
মন্ত্রীর পরে প্রতিমন্ত্রী জাহিদ মালেককেও ধন্যবাদ জানান স্বাস্থ্য সচিব। অনুষ্ঠানে উপস্থিতির জন্য ধন্যবাদ দিয়ে তাঁর উদ্দেশেও জোরে হাততালি দেওয়ার আহ্বান জানান তিনি।
বক্তব্যের শেষ পর্যায়ে স্বাস্থ্যসচিব বলেন, সিলেটে সম্প্রসারিত টিকাদান কর্মসূচির কার্যক্রম আরও সম্প্রসারিত করতে হবে। মাতৃমৃত্যু ও শিশু মৃত্যুর হার কমানো এবং ইপিআরের হার বাড়ানোর ক্ষেত্রে সিলেট সবচেয়ে পিছিয়ে আছে।
সচিবের এই বক্তব্যের কিছুক্ষণ আগেই ইপিআইয়ের আওতায় আসা শিশুর সংখ্যা অনেক বাড়ায় সিলেটকে পুরস্কৃত করা হয়। বলা হয় ঠিক দুবছর আগে সিলেট সিটি করপোরেশনে ইপিআই আওতায় এসেছিল ৬২.৪ শতাংশ শিশু। সেটি ৮৫.২ শতাংশে পৌঁছেছে। একই অনুষ্ঠানে জানানো হয়, ২০১৩ সালে জাতীয় পর্যায়ে ইপিআইয়ের আওতায় আসা শিশুর হার ৮০.৭ শতাংশ। এক্ষেত্রে সবচেয়ে এগিয়ে আছে রাজশাহী আর সবচেয়ে পিছিয়ে আছে বরিশাল।
অনুষ্ঠানে স্বাস্থ্যমন্ত্রী মোহাম্মদ নাসিম, প্রতিমন্ত্রী জাহিদ কামাল, বিশ্ব স্বাস্থ্য সংস্থার প্রতিনিধি জয়ন্ত লিয়ানাগে প্রমুখ উপস্থিত ছিলেন।
পাঁচ সচিবের বিরুদ্ধে আইনি ব্যবস্থা নিতে বলেছে দুদক
