
সিরাজগঞ্জে ট্রাক ও ব্যাটারিচালিত রিকশার সংঘর্ষে গতকাল শুক্রবার দুজন নিহত হয়েছেন। এদিনই শরীয়তপুরে ট্রাকের চাপায় কলেজের একজন সাবেক অধ্যক্ষ নিহত হন। এ ছাড়া গত বৃহস্পতিবার রাত থেকে গতকাল সন্ধ্যা পর্যন্ত ২৪ ঘণ্টায় আরও চার জেলায় সড়ক-মহাসড়কে দুর্ঘটনায় শিশুসহ পাঁচজন প্রাণ হারান।এ নিয়ে গত ২২ দিনে বিভিন্ন জেলায় সড়ক দুর্ঘটনায় প্রাণ হারালেন অন্তত ২২৩ জন। প্রত্যক্ষদর্শী ও পুলিশের বরাত দিয়ে ঢাকার বাইরে থেকে প্রথম আলোর সংশ্লিষ্ট এলাকার প্রতিনিধিদের পাঠানো খবর:সিরাজগঞ্জের উল্লাপাড়ার শ্রীখোলা মোড় এলাকায় গতকাল সকালে বগুড়া-নগরবাড়ী মহাসড়কে ট্রাক একটি অটোভ্যানকে (ব্যাটারিচালিত রিকশা) পেছন থেকে ধাক্কা দিলে অটোভ্যানের চালকসহ দুই ব্যক্তি নিহত ও তিনজন আহত হয়েছেন। নিহত ব্যক্তিরা হলেন উল্লাপাড়ার পূর্বদেলুয়া গ্রামের আকাশ ভৌমিক (১৮) ও সাইফুল ইসলাম (২৮)। ঘটনার পর ট্রাকচালক ও তাঁর সহকারী ট্রাক সড়কের ওপর রেখে পালান। এ ঘটনায় হাটিকুমরুল হাইওয়ে থানায় মামলা হয়েছে।শরীয়তপুর জেলা স্টেডিয়ামের সামনে ট্রাকচাপায় নিহত হয়েছেন শরীয়তপুর সরকারি কলেজের সাবেক অধ্যক্ষ লিয়াকত হোসেন তালুকদার। গতকাল সকালে ট্রাকচাপায় গুরুতর আহত হওয়ার পর তাঁকে উদ্ধার করে ঢাকায় পাঠানোর পথে শ্রীনগর এলাকায় দুপুরে তিনি মারা যান। পুলিশ ট্রাক জব্দ করলেও চালক পালিয়েছেন। লিয়াকত হোসেনের বাড়ি শরীয়তপুর সদরে। মোটরসাইকেলযোগে বাসা থেকে শহরে যাওয়ার পথে বেপরোয়া ট্রাক তাঁকে পেছন থেকে চাপা দেয়।চট্টগ্রামের সীতাকুণ্ডের কদমরসুল এলাকায় ঢাকা-চট্টগ্রাম মহাসড়কে বৃহস্পতিবার রাতে সড়ক পার হওয়ার সময় গাড়ির চাপায় মোহাম্মদ ইদ্রিস (২৩) নামের এক দিনমজুর নিহত হন। এ ছাড়া আনোয়ারার কালা বিবির দীঘির মোড়ে গতকাল বিকেলে অটোরিকশা ও পিকআপ সংঘর্ষে স্বপ্না রানী দাশ (২৮) নামের একজন পোশাককর্মী নিহত হয়েছেন। এ ঘটনায় গুরুতর আহত চারজনকে চট্টগ্রাম মেডিকেল কলেজ হাসপাতালে পাঠানো হয়েছে। হতাহত ব্যক্তিরা সবাই অটোরিকশার যাত্রী। পুলিশ পিকআপ জব্দ করলেও চালক পালিয়েছেন।গাজীপুর সদর উপজেলার রাজেন্দ্রপুর এলাকায় গতকাল ভোরে ঢাকা-ময়মনসিংহ মহাসড়কে ট্রাকের সঙ্গে কাভার্ড ভ্যানের সংঘর্ষে নিহত হয়েছেন ট্রাকচালক মানিকগঞ্জের সদর এলাকার রুবেল মিয়া (৩৫)। মহাসড়কের পাশে দাঁড়িয়ে থাকা কাভার্ড ভ্যানটিকে একটি ট্রাক পেছন থেকে ধাক্কা দিলে ট্রাকটির সামনের অংশ দুমড়ে-মুচড়ে যায়। ফায়ার সার্ভিস কর্মীরা এ অংশে চাপা পড়ে থাকা রুবেল মিয়াকে মৃত অবস্থায় টেনে বের করেন।গাইবান্ধার ফুলছড়ির পাকারমাথা এলাকায় গাইবান্ধা-বালাসী সড়কে গতকাল দুপুরে অটোরিকশার ধাক্কায় মোমিন মিয়া (৭) নামের এক শিশু নিহত হয়েছে। সে পাকারমাথা এলাকার বাসিন্দা মোহাম্মদ আলীর ছেলে। বাড়ির কাছে সড়ক পার হওয়ার সময় বেপরোয়া গতিতে চলা অটোরিকশা মোমিনকে ধাক্কা দিয়ে পালিয়ে যায়। এতে সড়কের পাশে ছিটকে পড়ে ঘটনাস্থলেই শিশুটি মারা যায়।বগুড়ার আদমদীঘির ছাতিয়ানগ্রাম বাজার এলাকায় বৃহস্পতিবার সকালে অটোরিকশার ধাক্কায় আহত পিয়াল হোসেন (৪) নামের এক শিশু রাতেই শহীদ জিয়াউর রহমান মেডিকেল কলেজ হাসপাতালে চিকিৎসাধীন অবস্থায় মারা গেছে। সে ছাতিয়ানগ্রাম ইউনিয়নের চৌধুরীপাড়ার বেলাল হোসেনের ছেলে।রাজবাড়ী সদর উপজেলার সাইনবোর্ড এলাকায় খুলনা-দৌলতদিয়া মহাসড়কে বৃহস্পতিবার একটি অটোরিকশা উল্টে মহাসড়কের পাশে মাইলফলকের সঙ্গে ধাক্কা লেগে এর যাত্রী দুই স্কুলশিক্ষকসহ চারজন আহত হয়েছেন। রাজবাড়ী সদর উপজেলার বসন্তপুর সরকারি প্রাথমিক বিদ্যালয়ের শিক্ষক মইনুল ইসলাম (৩৮) ও লক্ষ্মীপুর সরকারি প্রাথমিক বিদ্যালয়ের শিক্ষক রাজিয়া বেগমকে (৩০) গুরুতর আহত অবস্থায় উদ্ধার করে ফরিদপুর মেডিকেল কলেজ হাসপাতালে ভর্তি করা হয়েছে।
 
