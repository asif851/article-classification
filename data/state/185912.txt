
সড়ক উন্নয়নের জন্য আবারও গাজীপুরের জয়দেবপুর থেকে মাওনা পর্যন্ত বন বিভাগের সংরক্ষিত প্রাকৃতিক বনের ৪৯৮টি শালগাছ কাটা ও অপসারণের প্রস্তাব অনুমোদন করেছে মন্ত্রিসভা।আজ সোমবার সচিবালয়ে অনুষ্ঠিত মন্ত্রিসভার বৈঠকে এ অনুমোদন দেওয়া হয়। পরিবেশ ও বন মন্ত্রণালয় এ প্রস্তাবটি মন্ত্রিসভায় পেশ করে।২০১২ সালে একই সড়ক উন্নয়নের জন্য পাঁচ হাজার ৭০০ গাছ কাটার অনুমোদন দেওয়া হয়েছিল।বৈঠক শেষে মন্ত্রিপরিষদসচিব মোহাম্মদ মোশাররাফ হোসাইন ভূঁইঞা সংবাদ ব্রিফিংয়ে জানান, সংরক্ষিত প্রাকৃতিক বন থেকে ২০১৫ সাল পর্যন্ত গাছ কাটা বন্ধ রাখার সিদ্ধান্ত ছিল। কিন্তু জয়দেবপুর-ময়মনসিংহ সড়ক উন্নয়ন প্রকল্প বাস্তবায়নের জন্য এ সিদ্ধান্ত আংশিক শিথিল করা হয়েছে।মন্ত্রিপরিষদসচিব আরও জানান, যে পরিমাণ গাছ কাটা হবে, সেই পরিমাণ গাছ অন্য জায়গায় লাগানো হবে।এ ছাড়া বৈঠকে বাংলাদেশের মানি লন্ডারিং ও সন্ত্রাসে অর্থায়ন প্রতিরোধ ব্যবস্থার আন্তর্জাতিক স্বীকৃতি অর্জন সম্পর্কে মন্ত্রিসভাকে অবহিত করা হয়।
