
চট্টগ্রামের মীরসরাই উপজেলার জোড়ারগঞ্জ থানা এলাকায় র‍্যাবের সঙ্গে কথিত বন্দুকযুদ্ধে এক ব্যক্তি নিহত হয়েছেন। তাঁর পরিচয় জানা যায়নি।
আজ বৃহস্পতিবার সকাল সাতটায় এ ঘটনা ঘটে। সেখান থেকে বিদেশি একটি পিস্তল, ৬০০ বোতল ফেনসিডিল ও একটি মাইক্রোবাস জব্দ করা হয়েছে বলে র‍্যাবের দাবি।
র‍্যাব–৭–এর চট্টগ্রামের অধিনায়ক লেফটেন্যান্ট কর্নেল মিসতাহউদ্দিন আহম্মেদ বলেন, র‍্যাবের টহল দল ঢাকা-চট্টগ্রাম মহাসড়কে সন্দেহজনক গতিবিধির কারণে দুটি মাইক্রোবাসকে থামার সংকেত দেয়। এ সময় একটি মাইক্রোবাস দ্রুত চলে যায়। আরেকটি থেকে বেশ কয়েকজন নেমে র‍্যাবকে লক্ষ্য করে এলোপাতাড়ি গুলি ছোড়ে। র‍্যাবও পাল্টা গুলি ছোড়ে। কিছু সময় পর অন্যরা পালিয়ে যায়। রাস্তায় এক ব্যক্তির লাশ পড়ে থাকতে দেখা যায়। র‍্যাবের দাবি, নিজেদের গুলিতেই ওই ব্যক্তি নিহত হতে পারেন। র‍্যাব তাঁর পরিচয় বের করার চেষ্টা করছে।
