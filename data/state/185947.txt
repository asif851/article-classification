
জামালপুরের সরিষাবাড়ীতে হরতাল চলাকালে গতকাল মঙ্গলবার দুপুরে আরামনগর বাজার এলাকায় যানবাহন চলাচলে বাধা দেওয়া নিয়ে আওয়ামী লীগ ও বিএনপির সমর্থকদের মধ্যে সংঘর্ষে ১১ জন আহত হন। এ সময় একটি ইজিবাইক ভাঙচুরের ঘটনা ঘটে।পুলিশ ও স্থানীয় সূত্রে জানা গেছে, আরামনগর বাজার এলাকায় গতকাল দুপুর ১২টার দিকে হরতালের সমর্থকেরা যানবাহন চলাচলে বাধা দেন। পরে ভুরারবাড়ি গ্রামের বিএনপির সমর্থক মজনু মিয়া ও ধানাটা গ্রামের আওয়ামী লীগের সমর্থক টিক্কা মিয়ার মধ্যে এ নিয়ে কথা-কাটাকাটি হয়। একপর্যায়ে ওই দুই গ্রামের আওয়ামী লীগ ও বিএনপির সমর্থকদের মধ্যে পাল্টাপাল্টি ধাওয়া ও সংঘর্ষ হয়। এ সময় আওয়ামী লীগের সমর্থকেরা বিএনপির সমর্থক সাগর মিয়ার ইজিবাইক ভাঙচুর করেন।খবর পেয়ে পুলিশ আরামনগর বাজার এলাকায় এসে ছয়টি রাবার বুলেট ছুড়ে পরিস্থিতি নিয়ন্ত্রণে আনে। এ সময় আতঙ্কে বাজারের লোকজন দোকানপাট বন্ধ করে দেন।সংঘর্ষে আহত মাসুদুর রহমান, লিটন সরকার, সুজন মিয়া, মামুন মিয়া, বাঁশি মিয়া ও সরিষাবাড়ী থানার উপপরিদর্শক (এসআই) সাদেক দেওয়ান উপজেলা স্বাস্থ্য কমপ্লেক্সে চিকিৎসা নিয়েছেন। এ ছাড়া মজনু মিয়া, নূরু মিয়া ও টিক্কা মিয়াকে স্থানীয় ক্লিনিকে চিকিৎসা দেওয়া হয়েছে।সাগর মিয়া অভিযোগ করেন, সংঘর্ষের সময় আওয়ামী লীগের সমর্থকেরা তাঁর ইজিবাইকটি ভাঙচুর করেছে।টিক্কা মিয়া বলেন, হরতালের সমর্থকেরা গাড়ি ভাঙচুর করায় এর প্রতিবাদ করলে কথা-কাটাকাটি হয়। পরে সংঘর্ষ বাধে।আরামনগর বাজারের ব্যবসায়ী মোস্তাফিজুর রহমান বলেন, সংঘর্ষের সময় আতঙ্কে বাজারের লোকজন দোকানপাট বন্ধ করে দেন।সরিষাবাড়ী থানার ভারপ্রাপ্ত কর্মকর্তা (ওসি) বিল্লাল উদ্দিন বলেন, দুই গ্রামের আওয়ামী লীগ ও বিএনপির সমর্থকদের মধ্যে সংঘর্ষ এড়াতে ছয়টি রাবার বুলেট ছুড়ে পরিস্থিতি নিয়ন্ত্রণে আনা হয়েছে। ঘটনাস্থলে পুলিশ মোতায়েন রয়েছে। তবে এখনো কোনো মামলা হয়নি।
