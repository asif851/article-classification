
রাজশাহীতে কলেজছাত্র খুনের মামলায় এক আসামিকে ফাঁসির আদেশ দিয়েছেন দ্রুত বিচার ট্রাইব্যুনাল। মামলায় অপর আট আসামিকে খালাস দেওয়া হয়েছে।
আজ মঙ্গলবার দুপুরে বিচারক শারমিন কবিতা আখতার এই রায় ঘোষণা করেন। এলাকায় মাদক ব্যবসার প্রতিবাদ করতে গিয়ে এই কলেজছাত্র খুন হয়েছিলেন।
দণ্ডপ্রাপ্ত আসামির নাম রতন (৩০)। বাড়ি রাজশাহী নগরের পঞ্চবটি এলাকায়। তবে তিনি পলাতক। মামলায় খালাস পাওয়া অন্য আসামিরা হলেন রতনের বাবা সাইদুল ইসলাম (৪৫), ভাই স্বপন (২৪), চাচাতো বোন বুলবুলি (২৫), চাচি রেহেনা বেগম (২৮), প্রতিবেশী মানিক (৫০), মানিকের স্ত্রী পলি বেগম (৩০), মানিকের ছেলে শিমুল (১৮) ও বোন শিউলি বেগম (৩০)।
মামলার সংক্ষিপ্ত বিবরণী থেকে জানা যায়, ২০১৩ সালে ২৪ নভেম্বর রাজশাহী নগরের পঞ্চবটি এলাকায় মাদক ব্যবসার প্রতিবাদ করায় মর্তুজা হোসেনের ছেলে বিশাল হোসেন ওরফে জনীকে মাদক ব্যবসায়ীরা কুপিয়ে হত্যা করেন। বিশাল হোসেন রাজশাহী কলেজের সম্মান তৃতীয় শ্রেণির শিক্ষার্থী ছিলেন। গুরুতর আহত অবস্থায় তাঁকে রাজশাহী মেডিকেল কলেজ হাসপাতালে ভর্তি করা হয়। চিকিৎসাধীন অবস্থায় তিনি মারা যান। এ ঘটনায় নয়জনকে আসামি করে নগরের বোয়ালিয়া থানায় একটি মামলা দায়ের করা হয়।
দ্রুতবিচার ট্রাইব্যুনালের আইনজীবী এন্তাজুল হক জানান, গত বছর এপ্রিল মাসে মামলাটি দ্রুত বিচার ট্রাইব্যুনালে আসে। মামলার ১৫ জন সাক্ষীর সাক্ষ্য গ্রহণ শেষে বিচারক এই রায় দেন।
এন্তাজুল হক জানান, ময়নাতদন্ত প্রতিবেদন অনুযায়ী একটি আঘাতেই বিশাল হোসেনের মৃত্যু হয়েছে। এই আঘাতটি করেছেন আসামি রতন। অন্য আসামিরাও তাঁকে মেরেছেন বলে অভিযোগ করা হয়েছে, কিন্তু ময়নাতদন্ত প্রতিবেদনে তা আসেনি। তিনি বলেন, খুনের পর থেকেই রতন পলাতক।
