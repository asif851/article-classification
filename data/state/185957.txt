
বাল্যবিবাহ প্রতিরোধে ব্যতিক্রম উদ্যোগ নিয়েছে লালমনিরহাটের হাতীবান্ধা উপজেলা প্রশাসন। উপজেলার ইউনিয়ন পরিষদ (ইউপি) কমপ্লেক্সে নিকাহ (বিবাহ) রেজিস্ট্রার অফিসে আনুষ্ঠানিকভাবে নিকাহ রেজিস্ট্রি শুরু করা হয়েছে।
উপজেলা প্রশাসন সূত্রে জানা গেছে, উপজেলার ১২টি ইউনিয়নের প্রতিটি ইউপি কমপ্লেক্সে খোলা হবে নিকাহ রেজিস্ট্রার কার্যালয়। আর এসব নিয়মিত মনিটরিং করবে ইউপি ও উপজেলা প্রশাসন।
এ নিয়ে গত বৃহস্পতিবার রাতে উপজেলার পাটিকাপাড়া ইউপি কমপ্লেক্সে নিকাহ রেজিস্ট্রার কার্যালয়ে ওই ইউনিয়নের লিয়াকত হোসেনের মেয়ে লায়লা বানু ও পাশের কালীগঞ্জের মদাতি ইউনিয়নের আবদুছ ছাত্তারের ছেলে আনিছার রহমানের নিকাহ (বিবাহ) রেজিস্ট্রির মধ্য দিয়ে ইউপি কমপ্লেক্সে নিকাহ রেজিস্ট্রার আনুষ্ঠানিকভাবে শুরু হয়।
ওই অনুষ্ঠানে উপজেলা পরিষদের চেয়ারম্যান লিয়াকত হোসেন, উপজেলা নির্বাহী কর্মকর্তা (ইউএনও) মাহবুবুর রহমান, উপজেলা প্রকল্প বাস্তবায়ন কর্মকর্তা (পিআইও) ফেরদৌস আহম্মেদ, পাটিকাপাড়া ইউপি চেয়ারম্যান সফিউল আলম, ডাউয়াবাড়ী ইউপি চেয়ারম্যান রেজ্জাকুল ইসলাম, সির্ন্দুনা ইউপি চেয়ারম্যান নুরুল আমিন, টংভাঙ্গা ইউপির সাবেক চেয়ারম্যান সেলিম হোসেনসহ সংশ্লিষ্ট নিকাহ রেজিস্ট্রার হাফিজার রহমান, সির্ন্দুনা নিকাহ রেজিস্ট্রার বজলার রহমান, টংভাঙ্গা নিকাহ রেজিস্ট্রার গোলাম মোস্তফা প্রমুখ উপস্থিত ছিলেন।
 
