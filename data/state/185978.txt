
বাণিজ্যমন্ত্রী তোফায়েল আহমেদ বলেছেন, ‘জাপান বাংলাদেশে বিনিয়োগ করবে। ‘স্পেশাল ইকোনমি জোন’ নির্মাণে তাদের বাংলাদেশ জমি দেবে। আশা করছি, ইকোনমি জোন কিংবা শিল্পপার্ক হবে ভোলায়।’আজ শনিবার বেলা ১১টার দিকে ভোলা জেলা প্রশাসন মিলনায়তনে ব্যক্তি ও সরকারি-বেসরকারি স্বেচ্ছাসেবী প্রতিষ্ঠানের প্রধানের হাতে অনুদানের চেক বিতরণ অনুষ্ঠানের আয়োজন করে ভোলা সমাজসেবা অধিদপ্তর। অনুষ্ঠানে প্রধান অতিথির বক্তব্যে বাণিজ্যমন্ত্রী তোফায়েল আহমেদ এসব কথা বলেন।তোফায়েল আহমেদ বলেন, এই মুহূর্তে বিনিয়োগের জন্য সবচেয়ে জরুরি গ্যাস ও বিদ্যুৎ। তিনি জানান, ভোলায় এক ট্রিলিয়নের বেশি গ্যাস মজুদ আছে। এখানে ৪৫০ মেগাওয়াট ক্ষমতাসম্পন্ন বিদ্যুৎ উৎপাদনকেন্দ্র নির্মিত হচ্ছে।মন্ত্রী বলেন, শুধু জাপান নয়, বাংলাদেশের বড় বড় কোম্পানির বিনিয়োগকারীরা ভোলায় শিল্পপ্রতিষ্ঠান নির্মাণে আগ্রহী। তিনি জানান, শাহবাজপুর গ্যাস ফিল্ডে তিন নম্বর গ্যাস কূপ খননপ্রক্রিয়া শেষ। রাশিয়ার কোম্পানি আরও তিনটি কূপ খনন করবে।তোফায়েল আহমেদ বলেন, ‘ভোলার দুঃখ নদীভাঙন। ভাঙন না থাকলে বহু আগেই ভোলা বাংলাদেশের মধ্যে উন্নয়নশীল জেলা হতো। আশা করি, ভোলার নদীভাঙন প্রতিরোধে নেদারল্যান্ডস এগিয়ে আসবে। ইতিমধ্যে তারা জরিপপ্রক্রিয়া শুরু করেছে।’অনুষ্ঠানে ভোলার জেলা প্রশাসক মো. সেলিম রেজার সভাপতিত্বে ভোলা-৩ (লালমোহন-তজুমদ্দিন) আসনের সাংসদ নুরুন্নবী চৌধুরীসহ অন্যরা বক্তব্য দেন।
