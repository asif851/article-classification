
বিএনপির ভাইস চেয়ারম্যান শামসুজ্জামান দুদুকে কারাগারে পাঠিয়েছেন আদালত। আজ মঙ্গলবার ঢাকার মহানগর হাকিম এ কে এম মঈন উদ্দিন সিদ্দিকীর আদেশের পর তাঁকে কারাগারে পাঠানো হয়।এর আগে গতকাল সোমবার খালেদা জিয়ার মুক্তির দাবিতে জাতীয় প্রেসক্লাবের সামনে মানববন্ধন শেষে বাসায় ফেরার পথে তাঁকে গ্রেপ্তার করা হয়েছিল।মঙ্গলবার রমনা থানার পুলিশ শামসুজ্জামান দুদুকে আদালতে হাজির করে জেলহাজতে আটক রাখার আবেদন করে। অপর দিকে তাঁর আইনজীবীর জামিনের আবেদন নাকচ করে তাঁকে কারাগারে পাঠানোর নির্দেশ দেন আদালত।মামলার তদন্তকারী কর্মকর্তা রমনা থানার উপপরিদর্শক সুদীপ কুমার ব্রত আদালতে এক প্রতিবেদন দিয়ে বলেছেন, ‘৮ ফেব্রুয়ারি দুপুরে বিএনপি ও এর অঙ্গসংগঠনের প্রায় এক থেকে দেড় হাজার নেতা-কর্মী লাঠিসোঁটা, ইটপাটকেল নিয়ে ও অস্ত্রে সজ্জিত হয়ে রাস্তায় সরকারবিরোধী স্লোগান দেন এবং গাড়ি চলাচলে বাধা সৃষ্টি করেন। পুলিশকে হত্যার উদ্দেশ্যে ইটপাটকেল নিক্ষেপও করা হয়। খালেদা জিয়ার মামলার রায়ের বিরুদ্ধে এই বেআইনি সমাবেশ করা হয়েছিল। এ ঘটনায় পুলিশ ১৭৯ জন বিএনপি নেতা-কর্মীর নাম উল্লেখ করে একই দিন মামলা করে।’
