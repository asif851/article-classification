
চট্টগ্রাম-কক্সবাজার মহাসড়কের লোহাগাড়ার চুনতি বাজারে গতকাল সোমবার দুটি ব্যক্তিগত গাড়িতে তল্লাশি চালিয়ে গ্যাস সিলিন্ডার থেকে ১২ হাজার ইয়াবা বড়ি উদ্ধার করা হয়েছে। এ সময় দুটি গাড়ি থেকে চারজনকে গ্রেপ্তার করা হয়। গ্রেপ্তার ব্যক্তিরা হলেন নারায়ণগঞ্জের ফতুল্লার আমিনুল ইসলাম ও আল রাজী এবং কক্সবাজারের মহেশখালীর মো. বিল্লাল ও মো. ফেরদৌস। লোহাগাড়া থানার উপপরিদর্শক (এসআই) মো. সোলাইমান পাটোয়ারী বলেন, ইয়াবা পাচারের জন্য বিশেষ প্রক্রিয়ায় গোপন দরজা রেখে দুটি গাড়ির গ্যাস সিলিন্ডার তৈরি করা হয়। তিনি জানান, এ ঘটনায় মাদকদ্রব্য নিয়ন্ত্রণ আইনে দুটি মামলা করা হয়েছে।লোহাগাড়া (চট্টগ্রাম) প্রতিনিধি
