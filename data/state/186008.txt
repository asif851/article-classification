
লালমনিরহাটের পাটগ্রাম উপজেলায় সাপের কামড়ে মোস্তাকিন মুহিন (১৩) নামের এক স্কুলছাত্রের মৃত্যু হয়েছে। উপজেলার বাউরা ইউনিয়নের নবীনগর গ্রামে গত বুধবার রাতে এ ঘটনা ঘটে।
মোস্তাকিন মুহিন ওই গ্রামের আবদুল জব্বারের ছেলে। সে উপজেলার বাউরা ইউনিয়নের বাউরা দ্বিমুখী উচ্চবিদ্যালয়ের সপ্তম শ্রেণির ছাত্র।
মোস্তাকিনের পরিবার ও এলাকার বাসিন্দা সূত্রে জানা গেছে, বুধবার সন্ধ্যায় মোস্তাকিন মুহিন বাড়ির উঠানে পায়চারী করছিলেন। এ সময় উঠানে থাকা একটি বিষধর সাপের কামড়ে সে আহত হয়। পরে পরিবারের লোকজন চিকিৎসার জন্য প্রথমে স্থানীয় এক ওঝার কাছে তাকে নিয়ে যান। সেখানে অবস্থার অবনতি হলে তাঁরা তাকে স্থানীয় বাউরা ইউনিয়ন উপস্বাস্থ্য কেন্দ্রের চিকিৎসক রমেশ কুমার রায়ের কাছে নিয়ে যান। এ সময় চিকিৎসক তাঁকে মৃত ঘোষণা করেন।
উপজেলা বাউরা ইউনিয়ন পরিষদের (ইউপি) চেয়ারম্যান আবুল কালাম আজাদ বসুনিয়া ঘটনার সত্যতা নিশ্চিত করেছেন।
