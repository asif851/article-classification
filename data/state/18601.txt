
বাংলাদেশ-চায়না বিজনেস ফোরামের যৌথ বৈঠক চলছে। আজ শুক্রবার রাজধানীর সোনারগাঁও হোটেলে এ বৈঠকটি শুরু হয়।
বৈঠক শেষে চীনের ১৫টি ব্যবসাপ্রতিষ্ঠানের সঙ্গে বাংলাদেশের ১৫টি ব্যবসাপ্রতিষ্ঠানের চুক্তি হওয়ার কথা রয়েছে।
বৈঠকের শুরুতে স্বাগত বক্তব্যে এফবিসিসিআইয়ের সভাপতি আবদুল মাতলুব আহমাদ বলেন, বাংলাদেশ ও চীনের মধ্যে ঘনিষ্ঠ ব্যবসায়িক সম্পর্ক দীর্ঘদিনের। চীনের প্রতিনিধিদলের এই সফর সেই সম্পর্ককে আরও এগিয়ে নেবে।
বৈঠকে চায়না কাউন্সিল ফর দ্য প্রমোশন অব ইন্টারন্যাশনাল ট্রেডের ভাইস চেয়ারম্যান চেন ঝো বলেন, টেক্সটাইল, অটোমোবাইল, যন্ত্রাংশ, জাহাজ নির্মাণ, অবকাঠামোসহ বিভিন্ন খাতে চীনের ব্যবসায়ীরা বাংলাদেশে বিনিয়োগে আগ্রহী।
বিকেলে শুরু হওয়া এই বৈঠকটি চলবে সন্ধ্যা পর্যন্ত। এতে দুই দেশের ব্যবসায়ীরা পরস্পরের সঙ্গে মতবিনিময় করবেন। এরপর দুই দেশের ১৫টি করে প্রতিষ্ঠান পরস্পরের সঙ্গে চুক্তি স্বাক্ষর করবে।
