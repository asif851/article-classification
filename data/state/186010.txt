
সুন্দরবনের ভেতরের নদীগুলোতে স্থায়ীভাবে নৌপথ বন্ধে পরিবেশ মন্ত্রণালয় যে সুপারিশ করেছে এবং এ ব্যাপারে নাগরিক সমাজ যে দাবি জানিয়েছে, তা নৌপরিবহনমন্ত্রী প্রত্যাখ্যান করায় উদ্বেগ প্রকাশ করেছে ট্রান্সপারেন্সি ইন্টারন্যাশনাল বাংলাদেশ (টিআইবি)।
আজ সোমবার এক বিবৃতিতে সংস্থাটির নির্বাহী পরিচালক ইফতেখারুজ্জামান উদ্বেগ প্রকাশ করে সুন্দরবনের ভেতরের নৌপথগুলো দ্রুততম সময়ের মধ্যে বন্ধের দাবি জানান।
ইফতেখারুজ্জামান বলেন, ‘সুন্দরবনের মধ্যে দিয়ে নৌপথ যে কতটা ঝুঁকিপূর্ণ হতে পারে তার চাক্ষুষ প্রমাণ মিলেছে ফার্নেস তেলবাহী ট্যাংকার ডুবে যাওয়ার ঘটনায়। সুন্দরবনের মধ্য দিয়ে যান্ত্রিক যান চলাচল জাতীয় ও আন্তর্জাতিক রীতিনীতি ও মানদণ্ডের লঙ্ঘন। সুন্দরবনে নৌ চলাচলের অনুমোদন দেওয়ার ক্ষেত্রে যারা জড়িত ছিল, তাদেরই সুন্দরবনের বিপর্যয়ের দায় নিতে হবে। আর সরকার যদি এখনই পদ‌ক্ষেপ না নেয় এবং নৌপথ বন্ধ না করে, তাহলে সুন্দরবন বিশ্ব ঐতিহ্যের সম্মান হারাবে তো বটেই, এমনকি শিগগিরই এ বন বিলুপ্ত হওয়ার ঝুঁকি সৃষ্টি হবে। অন্যদিকে এ ধরনের ব্যর্থতায় সুন্দরবনের পরিবেশ দূষণের দায় সরকারকেই নিতে হবে।’
বিবৃতিতে ইফতেখারুজ্জামান আরও বলেন, জাহাজডুবির কারণে সাড়ে তিন লাখ লিটারের বেশি তেল নদীতে ছড়িয়ে পড়লেও তাৎক্ষণিক করণীয় বিষয়ে সরকারি সংস্থাগুলোর কোনো প্রস্তুতি ছিল না। এমনকি সংশ্লিষ্ট সংস্থাগুলো এখন পর্যন্ত ব্যর্থতা, দায়িত্বহীনতা, অদক্ষতা ও সমন্বয়হীনতার পরিচয় দিয়েছে। এ জাতীয় দুর্ঘটনা প্রতিরোধে প্রয়োজনীয় জনবল এবং আধুনিক সরঞ্জামের অপ্রতুলতা সরকারের দূরদৃষ্টির অভাবকেই প্রকট করে তুলেছে বলেও মন্তব্য করেন তিনি।
টিআইবির নির্বাহী পরিচালক বলেন, দেশবাসীর জোরালো দাবি এবং ইউনেসকো ও রামসার কনভেনশনসহ বিভিন্ন আন্তর্জাতিক সংস্থার উদ্বেগ সত্ত্বেও সরকার সুন্দরবন রক্ষায় যথাযথ পদ‌ক্ষেপ না নেওয়ায় এ ধরনের দুর্ঘটনা ঘটছে। তাই দেশীয় সমাধানকে প্রাধান্য দিয়ে প্রয়োজনে আন্তর্জাতিক কারিগরি সহযোগিতা গ্রহণের পদ‌ক্ষেপ নিয়ে দ্রুততম সময়ের মধ্যে তেল অপসারণ এবং বনের ভেতরের নৌপথ বন্ধ করে বিশ্বের সর্ববৃহৎ এই শ্বাসমূলীয় বন ও জীববৈচিত্র্য রক্ষায় সরকারকে আরও বেশি উদ্যোগী হওয়ার আহ্বান জানান তিনি।
