
বিএনপির নেতা-কর্মীরা দলটির চেয়ারপারসন খালেদা জিয়ার সঙ্গে নেই বলে দাবি করেছেন প্রধানমন্ত্রী শেখ হাসিনা। আজ বুধবার জাতীয় সংসদে এম এ আউয়ালের সম্পূরক প্রশ্নের জবাবে তিনি এ কথা বলেন।প্রধানমন্ত্রী শেখ হাসিনা বলেন, মানুষ ঘৃণাভরে জ্বালাও-পোড়াও ও পেট্রলবোমা মেরে মানুষ হত্যা প্রত্যাখ্যান করেছে। বিএনপি-জামায়াতের নেত্রী খালেদা জিয়া অফিসে বসে নাশকতা করছেন। দলের নেতা-কর্মীরা তাঁর সঙ্গে নেই। তিনি আরও বলেন, আদালত থেকে গ্রেপ্তারি পরোয়ানা জারি হলে যেকোনো নাগরিকের দায়িত্ব আত্মসমর্পণ করা। তিনি আদালতে না গিয়ে খারাপ উদাহরণ সৃষ্টি করেছেন।এম এ আউয়ালের প্রশ্নের জবাবে প্রধানমন্ত্রী বলেন, বিএনপির নেতৃত্বাধীন ২০-দলের ৬৪ দিনের নাশকতায় ১১৯ জন মারা গেছে। দুই হাজারেরও বেশি গাড়িতে পেট্রলবোমা ও আগুন দেওয়া হয়েছে। আগুন দেওয়া হয়েছে ছয়টি লঞ্চে। ৩৪ দফায় ট্রেনে নাশকতা হয়েছে।
