
দিনাজপুরের বিরামপুর পৌরসভা নির্বাচনে বিএনপির মনোনীত প্রার্থী ও বর্তমান মেয়র আজাদুল ইসলামকে ধারালো অস্ত্র দিয়ে কুপিয়েছে দুর্বৃত্তরা। আজ মঙ্গলবার রাত সাড়ে ১১টার দিকে নির্বাচনী প্রচার শেষে নিজ বাসায় ফেরার পথে পৌর এলাকার আনসার মাঠের দক্ষিণ পাশে তাঁর ওপর এই হামলার ঘটনা ঘটে। আজাদুলকে বিরামপুর উপজেলা স্বাস্থ্য কমপ্লেক্সে নিয়ে যাওয়া হয়েছে।
বিরামপুর উপজেলা স্বাস্থ্য কমপ্লেক্সের আবাসিক চিকিৎসক মশিউর রহমান বলেন, আজাদুল ইসলামের শরীরের বিভিন্ন জায়গায় ধারালো অস্ত্র দিয়ে কোপানোর চিহ্ন রয়েছে। এখনই নিশ্চিত করে কিছু বলা যাচ্ছে না। চিকিৎসা চলছে।আজাদুলের ওপর হামলার খবর পেয়ে তাঁর সমর্থক ও বিএনপির নেতা-কর্মীরা স্বাস্থ্য কমপ্লেক্স এলাকায় ভিড় করছেন। সেখানে উত্তেজনা বিরাজ করছে। পরিস্থিতি নিয়ন্ত্রণে ওই এলাকায় পুলিশ মোতায়েন করা হয়েছে।বিরামপুর থানার ভারপ্রাপ্ত কর্মকর্তা (ওসি) আমিরুজ্জামান বলেন, দুর্বৃত্তরা তাঁর শরীরের বিভিন্ন জায়গায় কুপিয়েছে। তাঁর হাত, মাথা এবং ঘাড়সহ বিভিন্ন জায়গায় আঘাতের চিহ্ন আছে। স্বাস্থ্য কমপ্লেক্স এলাকায় পর্যাপ্ত পুলিশ মোতায়েন করা হয়েছে। কারা এই ঘটনা ঘটিয়েছে তা তদন্ত করা হচ্ছে।পৌর বিএনপির সভাপতি শফিকুল ইসলাম এই ঘটনার তীব্র প্রতিবাদ জানান। তিনি বলেন, বিরামপুরের রাজনৈতিক পরিবেশকে উত্তপ্ত করার জন্য এই ঘটনা ঘটানো হয়েছে। যারাই ঘটিয়ে থাকুক, তাদের অবিলম্বে গ্রেপ্তার করে দৃষ্টান্তমূলক শাস্তি প্রদানের দাবি জানাই।
