

রাজধানীর বিভিন্ন স্থানে আজ শনিবার সন্ধ্যায় একটি বেসরকারি টেলিভিশনের গাড়িসহ সাতটি যানবাহনে অগ্নিসংযোগের ঘটনা ঘটেছে। 
আজ সন্ধ্যা সাড়ে ছয়টার দিকে রাজধানীর যাত্রাবাড়ীর কলাপট্টিতে একটি বাস ও দুটি কাভার্ডভ্যানে আগুন দেয় দুর্বৃত্তরা। প্রায় একই সময়ে রাজধানীর মৌচাকে বেসরকারি টেলিভিশন দেশ টিভির একটি গাড়িসহ তিনটি গাড়িতে আগুন দেওয়া হয়। সন্ধ্যা সাতটার দিকে রাজধানীর কাকলী রেলক্রসিং এলাকায় একটি বাসে অগ্নিসংযোগ করে হরতাল-অবরোধ সমর্থনকারীরা। দেশ টিভি সূত্রে জানা গেছে, মৌচাকে চ্যানেলটির একটি গাড়ি ও আরও দুইটি প্রাইভেট কারে আগুন দেওয়া হয়। অগ্নিসংযোগের এই দৃশ্য চ্যানেলটির কার্যালয়ের সামনে থাকা নিরাপত্তা ক্যামেরায় ধরা পড়ে। জানা গেছে, সন্ধ্যা পৌনে সাতটার দিকে ভদ্রবেশে ১০-১২ জন যুবক দেশ টিভির কার্যালয়ের সামনে যান। তাঁদের বেশ কয়েকজন মোবাইল ফোনে কথা বলতে থাকেন। অনেকের সঙ্গে ছিল ব্যাগ। কিছুক্ষণ পর সুযোগ বুঝে তাঁরা ব্যাগ থেকে কিছু একটা বের করে দেশ টিভির গাড়িতে আগুন ধরিয়ে দেন। এরপর আরও দুইটি প্রাইভেট কারে আগুন ধরিয়ে দেন তাঁরা। বেশ কয়েকটি ককটেল ও বোমার বিস্ফোরণও ঘটান তাঁরা। এরপর ওই যুবকদের একজন একটি যাত্রীবাহী বাস লক্ষ্য করে ককটেল ছোড়েন। তখন বাসের চালক দ্রুত বাস চালিয়ে চলে যান। ফায়ার সার্ভিস কর্তৃপক্ষ অবশ্য পাঁচটি গাড়িতে আগুন দেওয়ার সত্যতা নিশ্চিত করেছে। মৌচাকে দেশ টিভির গাড়িসহ আরেকটি প্রাইভেটকারে আগুনের সত্যতা নিশ্চিত করতে পারেনি। খিলগাঁও ফায়ার স্টেশনের কর্মকর্তা নজরুল ইসলাম প্রথম আলোকে বলেন, ‘দেশ টিভির গাড়িতে আগুনের কথাটি আমরা জানি না।’
