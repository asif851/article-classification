
চুয়াডাঙ্গার জীবননগর উপজেলার মেদেনীপুর সীমান্তে ভারতীয় সীমান্তরক্ষী বাহিনীর (বিএসএফ) গুলিতে ইমরান হোসেন (১৯) নামের এক বাংলাদেশি যুবক নিহত হয়েছেন। আজ রোববার সকাল সাড়ে পাঁচটায় দিকে এ ঘটনা ঘটে।ইমরান গরু ব্যবসায়ী ছিলেন। তাঁর বাড়ি উপজেলার হরিহরনগর গ্রামে।
চুয়াডাঙ্গার ৬ বর্ডার গার্ড বাংলাদেশ (বিজিবি) ও স্থানীয় একাধিক সূত্রে জানা গেছে, ইমরানসহ হরিহরনগর গ্রামের চার গরু ব্যবসায়ী গতকাল শনিবার দিবাগত মধ্যরাতে মেদেনীপুর  সীমান্তের ৬৩ নম্বর পিলারের পাশ দিয়ে ভারতে অনুপ্রবেশ করেন। আজ সকালে ভারতীয় সীমান্তের ১০০ গজ ভেতরে বিএসএফের পুটখালী ক্যাম্পের সদস্যরা গরু ব্যবসায়ীদের লক্ষ্য করে গুলি ছোড়ে। এ সময় মুখে ও বুকে গুলি লেগে ইমরান ঘটনাস্থলেই মারা যান। তবে অন্য তিন সহযোগী ইমরানের লাশ উদ্ধার করে বাংলাদেশে নিয়ে আসেন।
এদিকে ইমরানের লাশ বাড়িতে পৌঁছানোর পর সঙ্গী তিনজন আত্মগোপন করেছেন। গরু আনতে গিয়ে, নাকি গরু নিয়ে ফেরার সময় গুলিবর্ষণের ঘটনা ঘটেছে, তা জানা যায়নি।
চুয়াডাঙ্গার ৬ বর্ডার গার্ড বাংলাদেশের (বিজিবি) উপ-অধিনায়ক মেজর মেহেদী হাসান ঘটনার সত্যতা নিশ্চিত করে জানান, এ ঘটনায় বিজিবির পক্ষ থেকে বিএসএফকে প্রতিবাদ জানানো হয়েছে।
গত ১২ জুন যশোরের বেনাপোলের পুটখালী সীমান্তে বিএসএফের গুলিতে দুই বাংলাদেশি নিহত হন।
