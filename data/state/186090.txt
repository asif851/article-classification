
১১ দিন মুলতবির পর জাতীয় সংসদের ১৮তম অধিবেশন আগামীকাল রোববার বেলা ১১টায় আবার বসছে। বাজেট অধিবেশন হিসেবে পরিচিত এই অধিবেশন চলতি সপ্তাহেই শেষ হতে পারে বলে সংসদ সচিবালয় সূত্র জানিয়েছে।
২ জুলাই স্পিকার শিরীন শারমিন চৌধুরী অধিবেশন মুলতবি করেন।
এর আগে ৩ জুন সংসদের ১৮তম অধিবেশন শুরু হয়। এই অধিবেশনেই ৬ জুন অর্থমন্ত্রী আবুল মাল আবদুল মুহিত ২০১৩-১৪ অর্থবছরের বাজেট উত্থাপন করেন। ৩০ জুন বাজেট পাস হয়।
প্রধান বিরোধী দল বিএনপি বর্তমান সরকারের মেয়াদে প্রথমবারের মতো বাজেট আলোচনায় অংশ নেয়। তবে আলোচনার সুযোগ না দেওয়ায় বাজেট পাসের সময় তারা ওয়াকআউট করেছিল। বাজেট আলোচনায় সরকার ও বিরোধী দলের সদস্যরা মোট ৬১ ঘণ্টা ১৩ মিনিট আলোচনা করেন।
৩ জুন অনুষ্ঠিত সংসদের কার্য-উপদেষ্টা কমিটির বৈঠকের সিদ্ধান্ত অনুযায়ী চলতি অধিবেশন ৩ জুলাই শেষ হওয়ার কথা ছিল। ওই বৈঠকে বলা হয়, স্পিকার চাইলে প্রয়োজনে অধিবেশনের সময়সীমা বাড়াতে পারবেন। এর ওপর ভিত্তি করেই স্পিকার অধিবেশনের সময় বাড়ান।
