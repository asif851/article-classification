
ফরিদপুরের মধুখালী উপজেলার কামারখালীতে ডিবি পুলিশ পরিচয়ে প্রতারণাকালে চারজনকে আটক করে পুলিশে দিয়েছেন টোল প্লাজায় কর্মরত কর্মকর্তারাসহ স্থানীয় ব্যক্তিরা। এ সময় তাঁদের ব্যবহৃত একটি প্রাইভেট কার এবং সঙ্গে থাকা পুলিশের দুটি বেল্ট, একটি হ্যান্ডকাফ ও একটি লাইট জব্দ করা হয়।গত রোববার সন্ধ্যা সাতটার দিকে মধুখালী উপজেলার কামারখালীতে অবস্থিত গড়াই সেতুর টোল প্লাজায় ঢাকা-খুলনা মহাসড়কে এ ঘটনা ঘটে।গ্রেপ্তার ব্যক্তিরা হলেন ঢাকার আশুলিয়ার পলাশবাড়ি এলাকার মাসুদ রানা (৩৫), রহিম ব্যাপারী (৩০), খোরশেদ আলম (৩০) ও মো. সম্রাট শেখ (৩২)। টোল প্লাজায় নিজেদের ডিবি পুলিশের সদস্য দাবি করে টোল দিতে অস্বীকার করেন। এ সময় টোল প্লাজার কর্মকর্তারা তাঁদের পরিচয়পত্র দেখাতে বললে একপর্যায়ে তাঁরা পালিয়ে যাওয়ার চেষ্টা করেন।মধুখালী থানার ওসি রুহুল আমিন বলেন, এ ব্যাপারে গতকাল থানায় একটি মামলা করা হয়েছে। গ্রেপ্তার ব্যক্তিদের গতকাল দুপুরে আদালতের মাধ্যমে জেলহাজতে পাঠানো হয়েছে।
