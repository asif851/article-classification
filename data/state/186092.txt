
বর্তমান ভোটার তালিকা শতকরা ৯৯ ভাগ সঠিক ও নির্ভরযোগ্য বলে দাবি করেছেন নির্বাচন কমিশনের ভারপ্রাপ্ত সচিব মো. সিরাজুল ইসলাম৷ তিনি চাঁদপুরে ভোটার তালিকা হালনাগাদ কার্যক্রম পরিদর্শনে এসে স্থানীয় জনপ্রতিনিধি ও সুশীল সমাজের নেতাদের সঙ্গে জেলা প্রশাসকের সম্মেলনকক্ষে গতকাল শনিবার দুপুরে মতবিনিময়কালে এ কথা বলেন৷সিরাজুল ইসলাম বলেন, বর্তমান ভোটার তালিকা হালনাগাদের কাজ নির্ভুল ও সঠিকভাবে করতে হলে সবার সহযোগিতা প্রয়োজন৷ কোনো নির্দিষ্ট সংখ্যা নয়, সব যোগ্য নাগরিককে ভোটার হিসেবে তালিকাভুক্ত করা হবে৷ কেউ ভুয়া ভোটার ও একাধিক স্থানে ভোটার হলে তাঁর বিরুদ্ধে কঠোর ব্যবস্থা নেওয়া হবে৷জেলা প্রশাসক ইসমাইল হোসেনের সভাপতিত্বে মতবিনিময় সভায় উপস্থিত ছিলেন পুলিশ সুপার (এসপি) মো. আমির জাফর, অতিরিক্ত জেলা হাকিম (এডিএম) মাসুদ আলম সিদ্দিকী, জেলা নির্বাচন কর্মকর্তা মো. আতাউর রহমান, পৌর প্যানেল মেয়র সিদ্দিকুর রহমান ঢালী, সদর উপজেলা পরিষদের চেয়ারম্যান দেওয়ান সফিকুজ্জামান প্রমুখ৷
