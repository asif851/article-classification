
চট্টগ্রামের সাতকানিয়া উপজেলার সদর ইউনিয়নের চিববাড়ি পরানেরপাড়া এলাকায় গত শুক্রবার রাতে সন্ত্রাসীদের গুলিতে মোহাম্মদ ইসমাইল (৪০) নামের আওয়ামী লীগের এক কর্মী আহত হয়েছেন।প্রত্যক্ষদর্শীরা জানান, শুক্রবার রাত নয়টার দিকে বাড়ির পাশের চায়ের দোকানে বসে গল্প করছিলেন ইসমাইল। এ সময় মুখোশ পরা ১০-১২ জন সন্ত্রাসী ইসমাইলকে লক্ষ্য করে গুলি ছোড়ে ও লাঠি দিয়ে তাঁর মাথায় আঘাত করে। সন্ত্রাসীরা চলে গেলে স্বজনেরা ইসমাইলকে উদ্ধার করে প্রথমে কেরানীহাটের একটি বেসরকারি ক্লিনিকে নিয়ে যান। পরে তাঁকে চট্টগ্রাম মেডিকেল কলেজ হাসপাতালে ভর্তি করা হয়।ইসমাইলের বড় ভাই মোহাম্মদ ইব্রাহিম প্রথম আলোকে বলেন, সন্ত্রাসীদের হামলায় তাঁর ভাইয়ের বাঁ পা, মাথা ও মুখে জখম হয়েছে। তাঁর কয়েকটি দাঁতও পড়ে গেছে।সাতকানিয়া সদর ইউনিয়ন আওয়ামী লীগের সভাপতি ফারুক আহমদ বলেন, জামায়াত-শিবিরের সন্ত্রাসীরাই আওয়ামী লীগের কর্মী ইসমাইলের ওপর হামলা চালিয়েছে।এ ব্যাপারে বক্তব্য জানতে উপজেলা শিবিরের সভাপতি তৌফিক ইলাহীর মুঠোফোনে যোগাযোগ করা হলে সেটি বন্ধ পাওয়া যায়।সাতকানিয়া সার্কেলের সহকারী পুলিশ সুপার (এএসপি) এ কে এম এমরান ভূঞা প্রথম আলোকে বলেন, ইসমাইলের ওপর কারা হামলা চালিয়েছে, সে সম্পর্কে এখনো নিশ্চিত হওয়া যায়নি। তবে নাশকতার সঙ্গে জড়িত ব্যক্তিরাই এ হামলা করতে পারে বলে ধারণা করা হচ্ছে।
