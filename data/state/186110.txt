
নিখোঁজের চার দিন পর গতকাল বুধবার নওগাঁ সদর উপজেলার দুর্গাপুর এলাকা থেকে মার্কেট এক্সেস নামের একটি বিপণন কোম্পানির বিক্রয়কর্মীর লাশ উদ্ধার করেছে পুলিশ। এ হত্যাকাণ্ডে জড়িত সন্দেহে পুলিশ তাঁর এক সহকর্মীকে গ্রেপ্তার করেছে।পুলিশ জানিয়েছে, নিহত ব্যক্তির নাম স্বপন হোসেন (২৪)। তিনি নওগাঁ পৌরসভার বরুনকান্দি সরদারপাড়া এলাকার আবুল হোসেনের ছেলে। গ্রেপ্তার হওয়া ব্যক্তির নাম আবদুল্লা আল নোমান (৩৪)। তিনি একই কোম্পানির নওগাঁ কার্যালয়ের ব্যবস্থাপক। পাওনা ১০ হাজার টাকা ফেরত না দেওয়ায় তিনি স্বপনকে হত্যা করেন বলে পুলিশকে দেওয়া স্বীকারোক্তিতে জানিয়েছেন। নোমান বগুড়ার গাবতলী উপজেলার দুর্গাহাটা গ্রামের বাসিন্দা।থানা-পুলিশ সূত্র জানায়, শনিবার বিকেলে বাড়ি থেকে অফিসের উদ্দেশ্যে বের হন স্বপন। রাতে না ফিরলে স্বজনেরা খোঁজাখুঁজি করে সোমবার নওগাঁ সদর মডেল থানায় সাধারণ ডায়েরি (জিডি) করেন। পুলিশ মঙ্গলবার রাতে আবদুল্লা আল নোমানকে আটক করে। তাঁর দেওয়া তথ্যের ভিত্তিতে গতকাল সকালে দুর্গাপুর এলাকায় একটি জলাবদ্ধ জায়গা থেকে স্বপনের মৃতদেহ উদ্ধার করে পুলিশ। এ ঘটনায় নিহত ব্যক্তির ভাই সুমন নোমান ও তাঁর সহযোগী দীপুর নাম উল্লেখ করে হত্যা মামলা করেছেন।সদর থানার ভারপ্রাপ্ত কর্মকর্তা (ওসি) তরিকুল ইসলাম বলেন, লাশ ময়নাতদন্তের জন্য সদর হাসপাতালের মর্গে পাঠানো হয়েছে। দীপুকে গ্রেপ্তারের চেষ্টা চলছে।
