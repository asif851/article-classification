
গাজীপুর সিটি করপোরেশনের টিঅ্যান্ডটি এলাকায় পুলিশের সঙ্গে ‘বন্দুকযুদ্ধে’ আফাজ উদ্দিন (৩২) নামের এক ব্যক্তি নিহত হয়েছেন। আজ রোববার ভোরে এ ঘটনা ঘটে। পুলিশের দাবি, নিহত আফাজ উদ্দিন ডাকাত ছিলেন এবং তাঁর বিরুদ্ধে বিভিন্ন থানায় একাধিক মামলা আছে। এ সময় আরও দুই ব্যক্তিকে আটক করেছে পুলিশ।
গাজীপুরের অতিরিক্ত পুলিশ সুপার (সদর সার্কেল) মো. সাখাওয়াত হোসেন বলেন, সিটি করপোরেশনের টিঅ্যান্ডটি এলাকায় আজ ভোররাত চারটার দিকে ডাকাতির প্রস্তুতি নিচ্ছিল একদল ডাকাত। পরে টহল পুলিশ বিষয়টি টের পেয়ে তাদের ধাওয়া করে। একপর্যায়ে ডাকাত সদস্যরা পুলিশকে লক্ষ্য করে গুলি করলে পুলিশও পাল্টা গুলি ছোড়ে। এতে আফাজ উদ্দিন গুলিবিদ্ধ হন। পরে তাঁকে উদ্ধার করে গাজীপুর শহীদ তাজউদ্দীন আহমদ মেডিকেল কলেজ হাসপাতাল নিলে চিকিৎসক মৃত ঘোষণা করেন। নিহত ব্যক্তির লাশ একই হাসপাতালের মর্গে রাখা হয়েছে।
ঘটনাস্থল থেকে একটি বিদেশি পিস্তল, দুটি গুলি, ডাকাতি করা অস্ত্রসহ আরও দুই ‘ডাকাত সদস্য’কে আটক করা হয়। এ ঘটনায় দুই পুলিশ সদস্য আহত হন। পরে তাঁদের প্রাথমিক চিকিৎসা দেওয়া হয়।
অতিরিক্ত পুলিশ সুপার (সদর সার্কেল) মো. সাখাওয়াত হোসেন আরও বলেন, আফাজ উদ্দিনের বিরুদ্ধে ডাকাতির অভিযোগে শ্রীপুর থানায় ৬টি, কাপাসিয়া থানায় ১টি, ময়মনসিংহের গফরগাঁও থানায় ১টি, পাগলা থানায় ৪টিসহ মোট ১২টি মামলা রয়েছে। এ ব্যাপারে জয়দেবপুর থানায় প্রয়োজনীয় আইনি ব্যবস্থা নেওয়া হচ্ছে।
