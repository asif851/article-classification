
সিটি নির্বাচনে রাজনৈতিক দলের প্রভাব থাকা উচিত নয় বলে মনে করেন ৭৩ শতাংশ ভোটার। নির্বাচনে দলীয় পরিচয়ে প্রার্থিতা সমর্থন করেন না ৬৫ শতাংশ। অবশ্য তাতে আপত্তি নেই ৩১ শতাংশ মানুষের। আর রাজনৈতিক দলের প্রভাবের বিষয়টি সমর্থন করেন ২৩ শতাংশ ভোটার। চট্টগ্রামের একটি গবেষণাধর্মী সংগঠনের জরিপে অংশগ্রহণকারীরা এমন মত দিয়েছেন।চট্টগ্রাম সিটি করপোরেশনের ৪১টি ওয়ার্ডের মধ্যে ২০টি ওয়ার্ডে বিভিন্ন শ্রেণি-পেশার ৪২৭ জনের ওপর এ জরিপটি চালায় সামাজিক, সাংস্কৃতিক ও গবেষণাধর্মী প্রতিষ্ঠান সমাজ সমীক্ষা সংঘ। এ মাসের ১০ থেকে ১৫ এপ্রিল এ জরিপ চালানো হয়। নমুনা নির্বাচনের পর অংশগ্রহণকারীদের কাছে প্রথমে জরিপের প্রশ্নপত্র পাঠানো হয়। পরে সংগঠনের কর্মীরা তা সংগ্রহ করেন।সিটি করপোরেশনের জবাবদিহি প্রক্রিয়া নিয়ে অসন্তুষ্টির কথা বলেছেন ৬০ শতাংশ জরিপে অংশগ্রহণকারী। আংশিক সন্তোষ প্রকাশ করেছেন ২৫ শতাংশ। পুরোপুরি সন্তুষ্ট ১১ শতাংশ। জবাবদিহি নিশ্চিত করার জন্য কী পদক্ষেপ নেওয়া উচিত এ বিষয়ে জানতে হওয়া হয়েছিল জরিপে। এ বিষয়ে উত্তরদাতাদের সুপারিশ সিদ্ধান্ত গ্রহণে জনগণের মত নেওয়া, জনপ্রতিনিধিদের সামাজিক অংশগ্রহণ বৃদ্ধি, প্রত্যেক এলাকায় বিভিন্ন শ্রেণি-পেশার মানুষের সমন্বয়ে কমিটি গঠন করা, সংবাদ সম্মেলনের মাধ্যমে প্রতি মাসে সিটি করপোরেশনের কাজের অগ্রগতি অবহিত করা, কমিটিগুলোতে রাখা প্রভৃতি।সমাজ সমীক্ষা সংঘের নির্বাহী পরিচালক আহমেদ খসরু প্রথম আলোকে জানান, নির্বাচনকে কেন্দ্র করে এটি তাঁদের প্রথম জরিপ। ভোটাররা কী চান, কী সমস্যার সম্মুখীন হচ্ছেন সেগুলো চিহ্নিত করাই এই জরিপের উদ্দেশ্যে। কারণ, বেশির ভাগ প্রার্থীই ভোটারের চাওয়া সম্পর্কে অবগত নন। যাঁরাই নির্বাচিত হোক না কেন, তাঁরা যেন ভোটারদের সমস্যা ও চাওয়াগুলো যাতে জানতে পারেন সেটি বের করার চেষ্টা করা হয়েছে জরিপের মাধ্যমে। জরিপের ফলাফল গণমাধ্যম ছাড়াও প্রার্থীদের কাছে দেওয়া হয়েছে।জরিপে অংশগ্রহণকারী ভোটারদের কাছে কেমন জনপ্রতিনিধি দেখতে চান এ প্রশ্ন রাখা হয়। উত্তরে তাঁরা জানান, শিক্ষিত, মেধাবী ও ব্যক্তিত্বসম্পন্ন, সৎ, স্পষ্টবাদী, নিষ্ঠাবান, আত্মত্যাগী, দেশপ্রেমিক, অসাম্প্রদায়িক চেতনাধারী, দলীয় সংকীর্ণতার ঊর্ধ্বে, উন্নয়ন ও পরিবর্তন মনোভাবাপন্ন জনপ্রতিনিধি দেখতে চান।জরিপে দেখা গেছে, ভোটাররা চট্টগ্রামের মূল সমস্যা হিসেবে জলাবদ্ধতা, আবর্জনা, ভাঙা রাস্তাঘাট, লোডশেডিং, যানজট, পানি-গ্যাস সংকট, সন্ত্রাস-চাঁদাবাজি ইত্যাদি। নারী ভোটাররা গণশৌচাগার না থাকা, যানবাহন ও জনবহুল স্থানে যৌন হয়রানির কথাও উল্লেখ করেন।জরিপে উত্তরদাতাদের ৭৫ শতাংশ মনে করেন, নাগরিক সমস্যা সমাধানে সিটি করপোরেশন সন্তোষজনক উদ্যোগ নিতে পারেনি। ১৯ শতাংশ উত্তরদাতা অবশ্য সন্তোষ প্রকাশ করেছেন।সিটি করপোরেশন বা কাউন্সিলরের ওয়ার্ড কার্যালয়ে সেবা নিতে যাওয়া ৬০ শতাংশ মানুষই কোনো না কোনোভাবে সমস্যার সম্মুখীন হয়েছেন। তাঁদের অভিজ্ঞতায়, সিটি করপোরেশনে সেবা নেওয়ার ক্ষেত্রে সবচেয়ে বড় প্রতিবন্ধক হচ্ছে দীর্ঘসূত্রতা। কর্মকর্তা-কর্মচারীদের খারাপ ব্যবহার, কাউন্সিলরকে না পাওয়া, সমস্যার সমাধানে উদ্যোগ না নেওয়া, ঘুষ চাওয়া প্রভৃতি। তবে জরিপে অংশ নেওয়া ব্যক্তিদের ৫২ শতাংশ সিটি করপোরেশন বা ওয়ার্ড কাউন্সিলরের কাছে সেবা নিতে গিয়েছিলেন।জরিপে অংশ নেওয়া মানুষের ৮৭ শতাংশ মনে করেন, পরিষ্কার পরিচ্ছন্নতা ও আবর্জনা ব্যবস্থাপনায় সিটি করপোরেশন সন্তোষজনক ভূমিকা রাখতে পারছে না। অপরিকল্পিত হাট-বাজারের বিপক্ষে ৮৭ শতাংশ উত্তরদাতা। নগরবাসীর বিনোদন, জনসচেতনতা তৈরির ক্ষেত্রে করপোরেশনের ভূমিকাতেও সন্তুষ্ট নয় বেশির ভাগ মানুষ। মানসম্পন্ন শিক্ষা নিশ্চিত করতে তদারকির ব্যবস্থা জোরদার করার পক্ষে মত দিয়েছেন ৪২ শতাংশ উত্তরদাতা।
