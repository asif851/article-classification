
৩৬তম বিসিএসে ক্যাডার হলেন আরও ২০ জন। আজ বৃহস্পতিবার সকালে পিএসসি এ–সংক্রান্ত বিজ্ঞপ্তি প্রকাশ করে। এ নিয়ে এই বিসিএসে ২ হাজার ৩৪৩ জন ক্যাডার হলেন।
পিএসসি সূত্র জানায়, প্রসাশনে ৮ জন, পুলিশে ৩ জন, সহকারী সার্জন পদে ২ জন, তথ্য ও কর ক্যাডারে ১ জন করে, বিভিন্ন শিক্ষা ক্যাডারে ৫ জনসহ মোট ২০ জনকে নতুন করে ক্যাডার হিসেবে সুপারিশ করা হয়েছে। সব মিলে এই বিসিএসে ক্যাডার সংখ্যা হলো ২ হাজার ৩৪৩।
৩৬তম বিসিএসের লিখিত পরীক্ষায় ৫ হাজার ৯৯০ জন উত্তীর্ণ হন। প্রথম শ্রেণির ২ হাজার ১৮০ জন গেজেটেড কর্মকর্তা নিয়োগ দিতে ২০১৫ সালের ৩১ মে ৩৬তম বিসিএসের বিজ্ঞপ্তি প্রকাশ করা হয়। গত বছরের ৮ জানুয়ারি প্রিলিমিনারি পরীক্ষা হয়। দুই লাখের বেশি পরীক্ষার্থী এতে অংশ নিয়ে উত্তীর্ণ হন মাত্র ১৩ হাজার ৬৭৯ জন। গত বছরের সেপ্টেম্বরে তাঁদের লিখিত পরীক্ষা অনুষ্ঠিত হয়। এতে অংশ নেন ১২ হাজার ৪৬৮ জন। চাকরিপ্রার্থীরা মৌখিক পরীক্ষা দেওয়া শুরু করেন ১২ মার্চ থেকে। তা শেষ হয় ৭ জুন।
