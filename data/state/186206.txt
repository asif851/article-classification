
নারায়ণগঞ্জে শিক্ষক লাঞ্ছনার ঘটনাটি চরম অসভ্যতা বলে মন্তব্য করেছেন তথ্যমন্ত্রী হাসানুল হক ইনু। তিনি আইনমন্ত্রীর দেওয়া বক্তব্যের সঙ্গে একমত পোষণ করে বলেন, নিজের হাতে আইন তোলার অধিকার কারও নেই। ‘সুতরাং আমি নারায়ণগঞ্জের ওই শিক্ষককে লাঞ্ছনার ঘটনার তীব্র নিন্দা জ্ঞাপন করছি। যারা আইন নিজের হাতে তুলে নিয়ে এই অপকর্ম করেছে, তাদের সরকার এক চুলও ছাড় দেবে না।’আজ বুধবার সকালে সিলেটে হজরত শাহজালাল (রহ.)–এর মাজার জিয়ারত শেষে উপস্থিত সাংবাদিকদের তিনি এ কথা বলেন।সাংবাদিকদের প্রশ্নের জবাবে তথ্যমন্ত্রী বলেন, সরকার উৎখাতের জন্য খালেদা জিয়া হরতাল-অবরোধের নামে আগুনযুদ্ধ চালিয়ে অনেক নিরীহ মানুষকে হত্যা ও রাষ্ট্রীয় সম্পদ ধ্বংসের পর পরাজিত হয়ে চক্রান্তের রাজনীতি জিইয়ে রাখতেই একটা ছকে গুপ্তহত্যা চালাচ্ছেন।ব্লগার, শিক্ষক হত্যা সম্পর্কে তিনি বলেন, এই ছকে ব্লগার, প্রকাশক, শিক্ষক, ইমাম, পুরোহিতসহ সাধারণ মানুষ খুন হচ্ছে। খালেদা জিয়া জামায়াতে ইসলামী ও রাজাকারদের সঙ্গ না ছাড়া পর্যন্ত গুপ্তহত্যার জন্য বিএনপি ও তিনি সন্দেহের তালিকায় থাকবেন।হজরত শাহজালাল (রহ.)–এর মাজার জিয়ারত শেষে দুপুরে তথ্যমন্ত্রী সিলেট জেলা পরিষদ মিলনায়তনে জেলা জাসদ আয়োজিত কর্মী সম্মেলনে যোগ দেন। বিকেলে নগরের সুবিদবাজারে সিলেট প্রেসক্লাবে ও রাতে জেলা প্রেসক্লাবে সাংবাদিকদের সঙ্গে তথ্যমন্ত্রীর মতবিনিময় করার কথা রয়েছে।
