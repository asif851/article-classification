
বিএনপির মহাসচিব মির্জা ফখরুল ইসলাম আলমগীর অভিযোগ করেছেন, সরকারি দলের লোকজন সব ব্যাংক দখল করে নিয়েছে। এখন লুট করার জন্য ব্যাংক কোম্পানি আইন সংশোধন করা হচ্ছে।
আজ সোমবার ঢাকা মহানগর উত্তর বিএনপির কর্মিসভায় মির্জা ফখরুল এ অভিযোগ করেন। কেন্দ্র ঘোষিত কর্মসূচির অংশ হিসেবে রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে ওই কর্মিসভার আয়োজন করা হয়।
আজ মন্ত্রিসভার বৈঠকে ব্যাংক কোম্পানি (সংশোধন) আইন ২০১৭-এর খসড়া নীতিগত অনুমোদন পেয়েছে। তাতে ব্যাংক কোম্পানি আইন দ্বারা পরিচালিত ব্যাংকে একই পরিবারের চারজনকে পরিচালক নিয়োগ এবং পরিচালকদের মেয়াদ একনাগাড়ে নয় বছর পর্যন্ত করার কথা বলা হয়েছে।
সরকারের এ উদ্যোগের সমালোচনা করে বিএনপির মহাসচিব বলেন, ব্যাংকিং খাত শেষ হয়ে যাচ্ছে। সরকারি দলের লোকেরা অর্থনীতি লুট করে ছেড়ে দেবেন।
প্রধানমন্ত্রীর ছেলে ও তাঁর উপদেষ্টা সজীব ওয়াজেদ জয়ের বক্তব্যের সমালোচনা করে মির্জা ফখরুল বলেন, জয় বলেছেন বাংলাদেশকে সিঙ্গাপুর, মালেশিয়া বানাবেন। সিঙ্গাপুরে গণতন্ত্র নেই। মালয়েশিয়ায় নিয়ন্ত্রিত গণতন্ত্র। বাংলাদেশ যুদ্ধ করে স্বাধীন হয়েছে। এ দেশের জনগণ কখনো সীমিত গণতন্ত্র মেনে নেবে না।
প্রধান বিচারপতির বক্তব্য উল্লেখ করে মির্জা ফখরুল বলেন, প্রধান বিচারপতি জরুরি এবং সত্য কথা বলেছেন। বিচার বিভাগ স্বাধীন নয়। সরকার বিচার বিভাগকে চাপ দিচ্ছে। ফখরুল অভিযোগ করেন, হাকিমকে হুকুম দেওয়া হলে জামিন হয়, না হলে হয় না।
সরকার হত্যার রাজনীতি চালু করেছে দাবি করে মির্জা ফখরুল তাঁর দলের নেতা-কর্মী এবং সন্দেহভাজন জঙ্গিদের হত্যার সমালোচনা করেন। তিনি বলেন, জঙ্গিদের জীবিত ধরা হচ্ছে না, বিচারের আওতায় আনা হচ্ছে না। তাদের হত্যা করা হচ্ছে। পুলিশ হেফাজতে ছাত্রদলের নেতা নুরুল আলমকে হত্যা করা হয়েছে।
ঢাকা মহানগরের নতুন কমিটির নেতা-কর্মীদের প্রস্তুতি নেওয়ার আহ্বান জানিয়ে ফখরুল বলেন, ঢাকা মহানগর বিএনপির দিকে গোটা দেশ তাকিয়ে আছে। সেভাবে প্রস্তুতি নিতে হবে।
কর্মিসভায় সভাপতিত্ব করেন ঢাকা মহানগর উত্তরের সহসভাপতি মুন্সি বজলুল বাছিদ। অন্যদের মধ্যে বিএনপির স্থায়ী কমিটির সদস্য মির্জা আব্বাস, গয়েশ্বর চন্দ্র রায়, মহানগর উত্তরের সাধারণ সম্পাদক আহসান উল্লাহ প্রমুখ বক্তব্য দেন। মহানগর উত্তর বিএনপির সভাপতি বিদেশে পলাতক এম এ কাইয়ুম টেলিফোনে বক্তব্য দেন।
আরও পড়ুন...ব্যাংক পরিচালনায় একই পরিবারের চারজন থাকতে পারবেন
