

হেফাজতে ইসলামের কেন্দ্রীয় মহাসচিব আল্লামা জুনায়েদ বাবুনগরী বলেছেন, হেফাজতের আমিরের সঙ্গে দেখা করতে এসে জাতীয় পার্টির চেয়ারম্যান হুসেইন মুহম্মদ এরশাদ আল্লামা শাহ আহমদ শফীর দোয়া নয়, বরং বদদোয়াই নিয়ে গেছেন। আজ শনিবার বিকেলে পাঠানো এক বিবৃতিতে আল্লামা জুনায়েদ বাবুনগরী এ মন্তব্য করেন।বিবৃতিতে জুনায়েদ বাবুনগরী বলেন, মাঠে-ময়দানে যাঁরা ইসলামের পক্ষে কাজ করছেন, হেফাজতের আমির তাঁদের সাফল্য কামনা করে দোয়া করেছিলেন। কিন্তু জাতীয় পার্টির চেয়ারম্যানের বর্তমান রাজনৈতিক যে অবস্থান, তাতে এটা কখনোই তাঁর জন্য দোয়া বলা যায় না, বরং বদদোয়াই বলতে হয়।বাবুনগরী আরও বলেন, ১৭ নভেম্বর বেলা সাড়ে ১১টায় হুসেইন মুহম্মদ এরশাদ হেফাজতের আমির আল্লামা শাহ আহমদ শফীর সঙ্গে তাঁর কার্যালয়ে সৌজন্য সাক্ষাত্ করেন। বৈঠকে হেফাজতে ইসলামের নেতৃবৃন্দের সঙ্গে তিনিও উপস্থিত ছিলেন। কুশল বিনিময় শেষে হেফাজতের আমির এরশাদকে ইমান-আমল ও ইসলামের পথে চলার জন্য হিদায়াতি বিভিন্ন উপদেশ দেন। পাশাপাশি ইসলামবিদ্বেষী নাস্তিক্যবাদীদের বিভিন্ন অপতত্পরতার কথা তুলে ধরে এরশাদকে তাঁর দলীয় অবস্থান থেকে ইসলাম ও মুসলমানদের পক্ষে কাজ করার জন্য আহ্বান জানান। হেফাজতের আমির এরশাদকে উদ্দেশ করে আরও বলেছিলেন, দেশে যে হারে ইসলাম ও মুসলমানদের ওপর একের পর এক আঘাত হানা হচ্ছে, তা কোনভাবেই মানা যায় না।
বিবৃতিতে বাবুনগরী বলেন, আমির যে শর্তে এরশাদ সাহেবকে দোয়া করেছিলেন, তাতে এরশাদ সাহেবের বর্তমান রাজনৈতিক ভূমিকা ও তত্পরতায় এটা তাঁর জন্য বদদোয়া হিসেবেই সাব্যস্ত হচ্ছে। এরশাদ ইসলাম ও মুসলমানদের পক্ষে নানা মুখরোচক বুলি আওড়ালেও কার্যক্ষেত্রে বর্তমানে তাঁর ইসলামবিরোধী ভূমিকাই জাতির কাছে স্পষ্ট হয়েছে।
