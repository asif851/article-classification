
ঢাকা-চট্টগ্রাম মহাসড়কের কুমিল্লা জেলার চান্দিনা উপজেলার ডুমুরিয়া সেতু এলাকায় টহল পুলিশের মাইক্রোবাস থামিয়ে ডাকাতি করতে গিয়ে দুই ডাকাত গ্রেপ্তার হয়েছে। গত বুধবার রাত আড়াইটার দিকে ওই ঘটনা ঘটে।গ্রেপ্তার ডাকাতেরা হলো চান্দিনার খৈছড়া গ্রামের মো. হানিফ (৩০) ও একই উপজেলার বারেরা গ্রামের শাহিন মিয়া (৩৩)। ওই সময়ে সংঘবদ্ধ ডাকাত দলের হামলা থামাতে পুলিশ সাত রাউন্ড গুলিবর্ষণ করে। এ ঘটনায় চান্দিনা থানার উপপরিদর্শক (এসআই) মেহেদী হাসান বাদী হয়ে দুজনের নাম উল্লেখসহ অজ্ঞাতনামা আরও ১০-১২ জনের নামে মামলা করেন।চান্দিনা থানার ভারপ্রাপ্ত কর্মকর্তা (ওসি) মো. গোলাম মোর্সেদ বলেন, গত বুধবার রাতে মাইক্রোবাস নিয়ে চান্দিনা থানা-পুলিশের একদল সদস্য মহাসড়কে টহল দিচ্ছিলেন। রাত আড়াইটার দিকে ডুমুরিয়া সেতু এলাকায় পুলিশের মাইক্রোবাসটি পৌঁছালে আগ থেকেই ওত পেতে থাকা ডাকাত দল যাত্রী ভেবে দা, ছেনি ও লোহার রড দিয়ে মাইক্রোবাস ঘেরাও করে। ওই সময়ে পোশাকধারী পুলিশ ডাকাতদের উদ্দেশ্যে সাত রাউন্ড গুলিবর্ষণ করে। তখন ডাকাত দল দিগ্বিদিক ছোটাছুটি করে পালিয়ে যাওয়ার চেষ্টা করে। তখন ঘটনাস্থল থেকে তিনজনকে আটক করা হয়।
