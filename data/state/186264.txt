

লেখক ও ব্লগার অভিজিৎ রায় হত্যার ঘটনাস্থল পরিদর্শন করছে ঢাকায় আসা মার্কিন তদন্ত সংস্থা এফবিআইয়ের (ফেডারেল ব্যুরো অব ইনভেস্টিগেশন) চার সদস্যের প্রতিনিধিদলটি। আজ শুক্রবার বেলা আড়াইটার দিকে দলের সদস্যরা ঘটনাস্থল পরিদর্শন করেন। অভিজিৎ হত্যা মামলার তদন্তকারী সংস্থা ঢাকা মহানগর গোয়েন্দা পুলিশের (ডিবি) সদস্যরা তাঁদের সঙ্গে ছিলেন।
অভিজিৎ রায়কে ফেসবুক ও ব্লগে যাঁরা হুমকি দিয়েছিলেন, তাঁদের খুঁজে বের করার জন্য প্রযুক্তিগত সহায়তা দিতে গতকাল বৃহস্পতিবার ঢাকায় এসেছে এফবিআইয়ের প্রতিনিধিদলটি।ঢাকা বিশ্ববিদ্যালয়ের সোহরাওয়ার্দী উদ্যানসংলগ্ন যে এলাকায় অভিজিৎ রায়কে কুপিয়ে হত্যা করা হয়, সে স্থানটির সঙ্গে এর আশপাশের এলাকাও এফবিআই সদস্যরা পরিদর্শন করেন। যেহেতু একুশে গ্রন্থমেলা চলার সময় অভিজিৎ​কে কুপিয়ে হত্যা করা হয়, তাই এফবিআইয়ের প্রতিনিধিদলটি সোহরাওয়ার্দী উদ্যান এবং বাংলা একাডেমি প্রাঙ্গণও পরিদর্শন করে। প্রতিনিধিদলটি ওই এলাকার ছবিও তুলেছে। এ সময় তাঁদের সঙ্গে থাকা ডিবি পুলিশের দলটি এফবিআইয়ের প্রতিনিধিদলটিকে অভিজিৎ রায় হত্যাকাণ্ডের এলাকাগুলো পরিদর্শন করায়।বইমেলা থেকে ফেরার পথে গত ২৬ ফেব্রুয়ারি রাতে ঢাকা বিশ্ববিদ্যালয়ের টিএসসি এলাকায় সোহরাওয়ার্দী উদ্যানের পাশে দুর্বৃত্তরা অভিজিৎ রায়কে কুপিয়ে হত্যা করে। এ সময় তাঁর স্ত্রী নাফিজা আহমেদকে কুপিয়ে জখম করা হয়। অভিজিৎ ও তাঁর স্ত্রী দুজনই যুক্তরাষ্ট্রপ্রবাসী। তিনি ‘মুক্তমনা’ ব্লগের সম্পাদক ও লেখক। ‘কুসংস্কার ও মৌলবাদের বিরুদ্ধে’ কাজের স্বীকৃতি হিসেবে ২০০৭ সালে জাহানারা ইমাম পদক পায় মুক্তমনা। তাঁর লেখা নয়টির বেশি বই রয়েছে। অভিজিৎ বিশিষ্ট শিক্ষাবিদ অজয় রায়ের ছেলে। এ ঘটনায় অজয় রায় থানায় একটি মামলা করেন।এদিকে ব্লগার অভিজিৎ রায়কে কুপিয়ে হত্যার অন্যতম সন্দেহভাজন হিসেবে শফিউর রহমান ফারাবীকে গ্রেপ্তার করে ১০ দিনের রিমান্ডে নিয়েছে পুলিশ।অভিজিতের কয়েকজন ঘনিষ্ঠজনের অভিযোগ, লেখালেখি করার কারণে তাঁকে বিভিন্ন সময় ব্লগ ও ফেসবুকে হুমকি দেওয়া হয়। তাঁদের মধ্যে শফিউর রহমান ফারাবীও রয়েছেন।গত ১৭ ফেব্রুয়ারি থেকে অভিজিৎ প্রতিদিন বইমেলায় যেতেন বলে তাঁর ভাই ও বন্ধুরা জানিয়েছেন। তাঁদের ধারণা, এ সুযোগটি কাজে লাগিয়ে হামলাকারীরা তাঁকে পরিকল্পিতভাবে হত্যা করে।
