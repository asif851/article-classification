
জয়পুরহাট-বগুড়া সড়কে কালাই উপজেলার বাঁশের ব্রিজ এলাকায় দুটি বাসের মুখোমুখি সংঘর্ষে দুজন নিহত হয়েছে। আহত হয়েছে ৩০ থেকে ৩৫ জন যাত্রী। তাদের মধ্যে কয়েকজনকে বগুড়ার জিয়াউর রহমান মেডিকেল কলেজ হাসপাতাল ও কালাই উপজেলা স্বাস্থ্য কমপ্লেক্সে ভর্তি করা হয়েছে।
প্রত্যক্ষদর্শী সূত্রে জানা গেছে, শুক্রবার রাত সাড়ে আটটার দিকে জয়পুরহাট থেকে ঢাকাগামী যাত্রীবাহী একটি বাসের সঙ্গে বগুড়া থেকে জয়পুরহাটগামী যাত্রীবাহী বাসের মুখোমুখি সংঘর্ষ হয়। এতে ঘটনাস্থলে দুজন নিহত হন। আহত হন ৩০ থেকে ৩৫ জন যাত্রী। তাৎক্ষণিকভাবে নিহত দুজনের পরিচয় পাওয়া যায়নি।
কালাই থানার পরিদর্শক (তদন্ত) বিশ্বজিৎ বর্মণ মুঠোফোনে জানান, পুলিশ খবর পেয়ে ঘটনাস্থলে গিয়ে একজনের মরদেহ পেয়েছে। সেটি কালাই স্বাস্থ্য কমপ্লেক্সে নেওয়া হয়েছে। স্থানীয় লোকজন আহতদের উদ্ধার করে বিভিন্ন হাসপাতালে পাঠিয়েছে।
কালাই উপজেলা পরিষদের চেয়ারম্যান মিনফুজুর রহমান মুঠোফোনে জানান, কালাইয়ের উদয়পুর গ্রামের একজন নারীও মারা গেছেন। পরিবারের সদস্যরা লাশ নিয়ে গেছেন।
