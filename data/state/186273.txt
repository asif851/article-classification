
রাজধানীর খিলগাঁও নন্দীপাড়া এলাকায় এক কেব্ল অপারেটরকে গুলি করার অভিযোগে গ্রেপ্তার বংশাল থানার সহকারী উপপরিদর্শক (এএসআই) শামিম রেজাকে পাঁচ দিনের রিমান্ড দিয়েছেন আদালত। গতকাল শনিবার দুপুরে মহানগর হাকিম প্রণব কুমার এ আদেশ দেন।মামলার তদন্তকারী কর্মকর্তা খিলগাঁও থানার ওসি (তদন্ত) আনোয়ার হোসেন খান বলেন, জিজ্ঞাসাবাদের জন্য ১০ দিনের রিমান্ড চাওয়া হয়েছিল। আদালত ৫ দিনের রিমান্ড মঞ্জুর করেছেন। গত শুক্রবার কেব্ল সংযোগের বকেয়া বিল পরিশোধ নিয়ে বাগ্বিতণ্ডায় কেব্ল অপারেটর মো. আলামিনকে (২৫) গ্রেপ্তার ও গুলি করার অভিযোগে শামিম রেজাকে গ্রেপ্তার করে খিলগাঁও থানা-পুলিশ। নন্দীপাড়ার ৫ নম্বর সড়কের ৯ নম্বর বাড়িতে এ ঘটনা ঘটে। ঘটনার পর আলামিন বাদী হয়ে খিলগাঁও থানায় শামিমের বিরুদ্ধে হত্যাচেষ্টার মামলা করেন।
