

সাম্প্রতিক জঙ্গি হামলার কোনো প্রভাব জনশক্তি রপ্তানিতে পড়বে না বলে জানিয়েছেন প্রবাসীকল্যাণ ও বৈদেশিক কর্মসংস্থানমন্ত্রী নুরুল ইসলাম। কাজের মানে বাংলাদেশিদের সুনাম আছে উল্লেখ করে মন্ত্রী বলেন, বাংলাদেশিদের কাজের মান ভালো। সবাই বাংলাদেশিদের নিতে চায়। এদিকে নারী কর্মীদের হয়রানির অভিযোগ তদন্তে বাংলাদেশ থেকে দুটি প্রতিনিধিদল সৌদি আরব ও লেবানন যাচ্ছে বলেও জানিয়েছেন তিনি। আজ বৃহস্পতিবার মন্ত্রণালয়ে এক সংবাদ সম্মেলনে মন্ত্রী এসব কথা বলেন। এতে গত এক বছরের অর্জন এবং আগামী এক বছরের কর্মপরিকল্পনা জানানো হয়।মন্ত্রী জানান, এ বছর সাড়ে সাত লাখ বাংলাদেশি কর্মী চাকরি নিয়ে বিশ্বের বিভিন্ন দেশে যাবেন বলে আশা করা যাচ্ছে। তিনি নারী কর্মী অভিবাসনসহ নানা বিষয়ে বক্তব্য দেন। এতে মন্ত্রণালয়ের সচিব বেগম শামসুন্নার, জনশক্তি, কর্মসংস্থান ও প্রশিক্ষণ ব্যুরোর (বিএমইটি) মহাপরিচালক সেলিম রেজাসহ মন্ত্রণালয়ের কর্মকর্তারা উপস্থিত ছিলেন।
