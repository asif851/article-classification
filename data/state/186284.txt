
কুমিল্লা সিটি করপোরেশন নির্বাচনে আওয়ামী লীগের মেয়র প্রার্থী আঞ্জুম সুলতানা সীমার পক্ষে প্রচারণায় নেমেছেন দেশের সাবেক খেলোয়াড় ও ক্রীড়া সংগঠকেরা। কেন্দ্রীয় যুবলীগ ও আইনজীবী সমিতির নেতারাও নৌকা প্রতীকের পক্ষে গণসংযোগ করেন।
বিএনপি দলীয় মেয়র প্রার্থী মো. মনিরুল হক সাক্কুও নগরের বিভিন্ন এলাকায় গণসংযোগ করছেন। ৩০ মার্চ এ নির্বাচন অনুষ্ঠিত হবে। এদিকে গতকাল শুক্রবার রাত থেকে পুলিশ বিএনপি ও সহযোগী সংগঠনের নেতা-কর্মীদের বাড়িতে গিয়ে হানা দিচ্ছে। বিএনপির মেয়র প্রার্থী মনিরুল হক সাক্কুর অভিযোগ, পুলিশ অযথা হয়রানি ও ধরপাকড় শুরু করেছে। কুমিল্লা দক্ষিণ জেলা ছাত্রলীগের সাবেক সভাপতি আ ফ ম আহসান উদ্দিন টুটুল বলেন, আজ শনিবার বিকেলে নৌকা প্রতীকের পক্ষে নগরের স্টেডিয়াম, কান্দিরপাড় ও রামঘাট এলাকায় গণসংযোগ করেন সাবেক খেলোয়াড় বাদল রায়, শেখ আসলাম, ইমতিয়াজ আহমেদ জনি, সত্যজিৎ দাস রুপু, আরমান মিয়া, হকি খেলোয়াড় খাজা রহমত উল্লাহ, আবাহনী ক্লাবের প্রতিষ্ঠাতা, সাবেক সাংসদ হারুনুর রশীদ ও ক্রীড়া সংগঠক ফজলুর রহমান বাবু। এ সময় কুমিল্লা জেলা ফুটবল অ্যাসোসিয়েশনের সভাপতি আরফানুল হক রিফাত ও জেলা ক্রীড়া সংস্থার ভারপ্রাপ্ত সাধারণ সম্পাদক নাজমুল আহসান ফারুক উপস্থিত ছিলেন।
আহসান উদ্দিন বলেন, সকালে সুপ্রিম কোর্ট আইনজীবী সমিতির সাবেক সভাপতি আবদুল বাসেত মজুমদারের নেতৃত্বে নগরের রামঘাট এলাকায় গণসংযোগ হয়। দুপুরে মাইক্রোবাস মালিক সমিতি সমাবেশ ও সকাল ১০টায় কুমিল্লা টাউন হল মিলনায়তনে প্রতিনিধি সভা করে যুবলীগ। সেখানে যুবলীগের কেন্দ্রীয় সভাপতি ওমর ফারুক চৌধুরী, সাধারণ সম্পাদক হারুনুর রশীদ, প্রেসিডিয়াম সদস্য আতাউর রহমান, কুমিল্লা মহানগর যুবলীগ নেতা ও কুমিল্লা জেলা পরিষদের প্যানেল চেয়ারম্যান জিএস সহিদ।
নগরের কাপ্তান বাজার এলাকায় দুপুরে গণসংযোগ করেন মেয়র প্রার্থী আঞ্জুম সুলতানা সীমা। এ সময় তাঁর সঙ্গে উপস্থিত ছিলেন আওয়ামী লীগের সভাপতিমণ্ডলীর সদস্য কাজী জাফর উল্লাহ, কেন্দ্রীয় সাংগঠনিক সম্পাদক এ কে এম এনামুল হক শামীম ও সাংসদ আ ক ম বাহাউদ্দিনের মেয়ে তাহসিনা বাহার। এদিকে বিএনপির মেয়র প্রার্থী মো. মনিরুল হক সাক্কু আজ সকালে নগরের রেসকোর্স, ধানমন্ডি সড়ক, মুরাদপুর, হাউজিং এস্টেট ও কাটাবিল এলাকায় গণসংযোগ করেছেন। ধানের শীষ প্রতীকের পক্ষে যুবদলের সাবেক সভাপতি মোয়াজ্জেম হোসেন আলাল নগরের ১০ ও ১১ নম্বর ওয়ার্ডে গণসংযোগ করেন। ১২ নম্বর ওয়ার্ডে গণসংযোগ করেন বিএনপির কেন্দ্রীয় সহসভাপতি শামসুজ্জামান দুদু, বাদুরতলা এলাকায় গণসংযোগ করেন কেন্দ্রীয় প্রচার সম্পাদক শহীদ উদ্দিন চৌধুরী এ্যানী ও জিলা স্কুল সড়কে গণসংযোগ করেন বিএনপির কেন্দ্রীয় কার্যনির্বাহী কমিটির সদস্য মোস্তফা খান সফরী।
শহর ছাত্রদলের আহ্বায়ক গ্রেপ্তারকুমিল্লা শহর ছাত্রদলের আহ্বায়ক রোমান হাসানকে গতকাল রাত সাড়ে আটটার দিকে নগরের হারুন স্কুলের সামনে থেকে গ্রেপ্তার করেছে পুলিশ। এ ছাড়া নগরের বিভিন্ন স্থান থেকে বিএনপি দলীয় আরও পাঁচ নেতা-কর্মীকে গ্রেপ্তার করা হয়।
এই গ্রেপ্তারের এ ঘটনায় ক্ষোভ প্রকাশ করে মো. মনিরুল হক সাক্কু বলেন, ‘কোনো ধরনের অভিযোগ ছাড়াই পুলিশ ধরপাকড় শুরু করে দিয়েছে। এতে নির্বাচনী পরিবেশ নষ্ট হচ্ছে। আমার নেতা-কর্মীরা বাড়িতে ঘুমাতে পারছে না। রোমানের বিরুদ্ধে কোনো মামলা নেই। অথচ পুলিশ তাঁকে ধরে নিয়ে মামলায় ঢুকিয়েছে।’
এই অভিযোগ অস্বীকার করে জেলা পুলিশ সুপার মো. শাহ আবিদ হোসেন বলেন, ‘সুনির্দিষ্ট অভিযোগের ভিত্তিতে গ্রেপ্তার চলছে।’
