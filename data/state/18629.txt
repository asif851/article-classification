
শরীয়তপুরের ভেদরগঞ্জ উপজেলায় পদ্মা নদীতে জাটকা ধরতে বাধা দেওয়ায় গতকাল বুধবার উপজেলা মৎস্য কর্মকর্তাকে ঘেরাও করেন জেলেরা। এ সময় জেলেদের ছত্রভঙ্গ করতে কোস্টগার্ড তিনটি ফাঁকা গুলি ছোড়ে।উপজেলা মৎস্য কর্মকর্তা জিল্লুর রহমান জানান, নদীতে মার্চ ও এপ্রিল—এই দুই মাস সব ধরনের মাছ ধরা নিষেধ। নিষেধাজ্ঞা অমান্য করে অনেক জেলে নদীতে জাটকা শিকার করছেন। গতকাল ভোর চারটার দিকে কাচিকাটা এলাকায় অভিযান চালানো হয়। একপর্যায়ে ৫০-৬০ জন জেলে সংঘবদ্ধ হয়ে তাঁকে ঘেরাও করেন। কোস্টগার্ডের সহায়তায় জেলেদের ছত্রভঙ্গ করা হয়। এরপর নদীতে অভিযান চালিয়ে ১৩ জেলেকে আটক করা হয়। তাঁদের নয়জনকে এক বছরের কারাদণ্ড ও চারজনকে পাঁচ হাজার টাকা করে জরিমানা করা হয়েছে।উপজেলা মৎস্য কার্যালয় থেকে জানা যায়, অভিযানে ১০০ কেজি জাটকা ও ২০ হাজার মিটার নিষিদ্ধ কারেন্ট জাল জব্দ করে মৎস্য বিভাগ। উদ্ধার করা জাটকা স্থানীয় কয়েকটি এতিমখানায় বিতরণ করা হয়েছে। জব্দ করা জাল পুড়িয়ে ফেলা হয়েছে।
