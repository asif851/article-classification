
নারায়ণগঞ্জ সদর উপজেলার ফতুল্লার বক্তাবলী গুদারাঘাট এলাকায় গতকাল শনিবার একটি ফিলিং স্টেশনে ডাকাতি হয়েছে। ডাকাতদের হামলায় ফিলিং স্টেশনের দুই কর্মচারী আহত হয়েছেন৷ ফিলিং স্টেশনের মালিক দাবি করেছেন, ডাকাতেরা সাড়ে তিন লাখ টাকা লুট করে নিয়ে গেছে৷বাদল পেট্রলপাম্প অ্যান্ড ডিজেল সাপ্লায়ার্স নামের ওই ফিলিং স্টেশনের মালিক বাদল মিয়া জানান, গত শুক্রবার দিবাগত রাত সাড়ে তিনটায় ১০-১৫ জন মুখোশধারী ডাকাত বিভিন্ন অস্ত্রে সজ্জিত হয়ে তাঁর ফিলিং স্টেশনে হানা দেয়। এ সময় পাম্পে থাকা কর্মচারীদের অস্ত্রের মুখে জিম্মি করে তারা আলমারিতে রাখা সাড়ে তিন লাখ টাকা নিয়ে যায়। বাধা দিতে গেলে ডাকাতেরা ফিলিং স্টেশনের কর্মচারী আলামিন ও শামীমকে ধারালো অস্ত্র দিয়ে কুপিয়ে আহত করে । আহত ব্যক্তিরা স্থানীয় একটি বেসরকারি হাসপাতালে চিকিৎসা নিয়েছেন৷
