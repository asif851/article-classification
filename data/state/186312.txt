
মাধ্যমিক স্কুল সার্টিফিকেট (এসএসসি) পরীক্ষায় বিদেশের কেন্দ্রগুলোতে পাসের হার ৯৪ দশমিক ২৮ শতাংশ। জিপিএ-৫ পেয়েছে ১১২ জন।
আজ বৃহস্পতিবার এই পরীক্ষার ফলাফল প্রকাশ করা হয়েছে। দুপুরে শিক্ষা মন্ত্রণালয়ে আয়োজিত সংবাদ সম্মেলনে ফলাফলের বিস্তারিত তথ্য তুলে ধরেন শিক্ষামন্ত্রী নুরুল ইসলাম নাহিদ। মন্ত্রী জানান, বিদেশে মোট আটটি কেন্দ্রে ৪৩৭ জন পরীক্ষার্থী অংশ নিয়েছিল। এর মধ্যে পাস করেছে ৪১২ জন।
এবারে সার্বিকভাবে এসএসসি ও সমমানের পরীক্ষায় পাসের হার ও জিপিএ-৫—দুটোই কমেছে। ১০টি শিক্ষা বোর্ডে গড় পাসের হার ৮০ দশমিক ৩৫ শতাংশ। গতবার এই হার ছিল ৮৮ দশমিক ২৯ শতাংশ। এবার এসএসসি ও সমমানের পরীক্ষায় জিপিএ-৫ পেয়েছে ১ লাখ ৪ হাজার ৭৬১ জন পরীক্ষার্থী। গতবারের চেয়ে এই সংখ্যা কমেছে পাঁচ হাজার।
