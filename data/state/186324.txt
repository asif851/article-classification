
মিয়ানমারের রাখাইন রাজ্যের সীমান্তচৌকিতে হামলার জের ধরে বাংলাদেশের কক্সবাজারের টেকনাফ ও উখিয়া সীমান্ত দিয়ে বাংলাদেশে অনুপ্রবেশের চেষ্টা করছেন রোহিঙ্গারা। গতকাল শুক্রবার রাত নয়টা থেকে আজ শনিবার সকাল ছয়টা পর্যন্ত কোস্টগার্ড ও বর্ডার গার্ড বাংলাদেশের (বিজিবি) সদস্যরা নাফ নদী দিয়ে টেকনাফে অনুপ্রবেশের চেষ্টাকালে বিভিন্ন এলাকা থেকে ৭৩ জন রোহিঙ্গাকে আটক করে মিয়ানমারে ফেরত পাঠিয়েছেন।
কোস্টগার্ডের শাহপরীর দ্বীপ স্টেশনের কন্টিনজেন্ট কমান্ডার সোলেমান কবির প্রথম আলোকে বলেন, নাফ নদীজুড়ে কোস্টগার্ডের টহল জোরদার করা হয়েছে। মিয়ানমারের মংডু এলাকা থেকে নারী শিশুসহ ৫৬ জন রোহিঙ্গাকে বহনকারী একটি নৌকা বাংলাদেশে ঢুকছিল। এ সময় একই পয়েন্ট দিয়ে তাঁদের মিয়ানমারে ফেরত যেতে বাধ্য করা হয়।
টেকনাফ ২ বিজিবির অধিনায়ক লেফটেন্যান্ট কর্নেল এস এম আরিফুল ইসলাম প্রথম আলোকে বলেন, গতকাল রাত নয়টার দিকে নাফ নদী অতিক্রম করে টেকনাফ উপজেলার কয়েকটি এলাকা দিয়ে অনুপ্রবেশ করা চারজন শিশু, আটজন নারী, পাঁচজন পুরুষসহ ১৭ জন রোহিঙ্গা নাগরিককে আটক করা হয়।
আরিফুল ইসলাম আরও বলেন, নাফ নদী ও পুরো সীমান্ত এলাকায় বিজিবি সতর্ক পাহারায় রয়েছে। যাঁরা অনুপ্রবেশের চেষ্টা চালাচ্ছেন, তাঁদের আটক করে পুনরায় নিজ দেশে ফিরতে বাধ্য করা হয়েছে।
কোস্টগার্ড ও বিজিবি সূত্রে জানা গেছে, বাংলাদেশের সঙ্গে মিয়ানমারের ২০৮ কিলোমিটার স্থল ও ৬৩ কিলোমিটার জলসীমানা রয়েছে। গত দুই দিনে টেকনাফ সীমান্ত দিয়ে ২১৯ জন রোহিঙ্গাকে আটক করে মিয়ানমারে ফেরত পাঠানো হয়েছে।
