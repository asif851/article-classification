
কক্সবাজারের সরকারদলীয় সাংসদ আবদুর রহমান বদির বিরুদ্ধে মাদক চোরাচালানে জড়িত থাকার কোনো প্রমাণ মেলেনি বলে দাবি করলেন স্বরাষ্ট্রমন্ত্রী আসাদুজ্জামান খান কামাল।আজ বৃহস্পতিবার রাজধানীর তেজগাঁওয়ে মাদকদ্রব্য নিয়ন্ত্রণ অধিদপ্তরের মিলনায়তনে প্রথম শ্রেণির কর্মকর্তাদের সম্মেলনে সাংবাদিকদের প্রশ্নের জবাবে স্বরাষ্ট্রমন্ত্রী এ কথা বলেন।এক সাংবাদিক মন্ত্রীর কাছে জানতে চান, সাংসদ বদির বিরুদ্ধে নানা সময়ে মাদক চোরাচালানে জড়িত থাকার অভিযোগ উঠেছে। সাংসদ বদি নানা সময়ে সরকারি কর্মকর্তাদের মারধর ও ধমক দিয়েছেন। এতে মাদক ব্যবসায়ীরা উৎসাহিত হচ্ছেন কি না, আর কর্মকর্তারা নিরুৎসাহিত হচ্ছেন কি না? এর জবাবে মন্ত্রী বলেন, ‘অনেকের নামই আছে। আমরা কিন্তু তাঁর (সাংসদ বদি) সংশ্লিষ্টতার প্রমাণ পাইনি। অনেকে ইমোশনালি নাম দেয় যে এটা হতে পারে। হতে পারে বা হতে পারে না—এটা দিয়ে তো বিচার হয় না। আমাদের প্রমাণ ঠিকমতো পেতে হবে।’এর আগে মন্ত্রী তাঁর বক্তব্যে মাদক নিয়ন্ত্রণ অধিদপ্তরের গোয়েন্দা কর্মকর্তাদের বস্তুনিষ্ঠভাবে তথ্য সংগ্রহ করার নির্দেশ দেন।অধিদপ্তরের মহাপরিচালক খন্দকার রাকিবুর রহমানের সভাপতিত্বে অনুষ্ঠানে আরও বক্তব্য রাখেন স্বরাষ্ট্র মন্ত্রণালয়ের জ্যেষ্ঠ সচিব মোজাম্মেল হক খান।
