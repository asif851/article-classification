
 বিভিন্ন প্রতিষ্ঠানে ক্যারিয়ার অর্জনে সাদার্ন ইউনিভার্সিটিতে ‘সমসাময়িক নিয়োগ পরীক্ষার প্রস্তুতি’ বিষয়ক কর্মশালা গত বৃহস্পতিবার ইউনিভার্সিটি মিলনায়তনে অনুষ্ঠিত হয়েছে। বর্তমান প্রতিযোগিতামূলক চাকরির বাজারে সব ধরনের প্রতিকূল চ্যালেঞ্জ মোকাবিলায় নিজেকে দক্ষ ও যোগ্য হিসেবে প্রমাণ করে কীভাবে কাঙ্ক্ষিত লক্ষ্যে পৌঁছানো সম্ভব, এ ব্যাপারে সঠিক নির্দেশনা ও পরামর্শ প্রদানে এ কর্মশালার আয়োজন করা হয়। একাডেমিক কোর্সের অংশ হিসেবে বিবিএর শিক্ষার্থীদের ক্যারিয়ার প্ল্যানিং বিষয়ে বাস্তব অভিজ্ঞতা অর্জনে ব্যবসায় প্রশাসন বিভাগের উদ্যোগে আয়োজিত এ কর্মশালায় অংশগ্রহণকারী শিক্ষার্থীদের প্রশিক্ষণ প্রদান করেন মাকের্টিং বিভাগের প্রভাষক মো. সাজ্জাদ হোসেন।
এতে অতিথি ছিলেন সাদার্ন ইউনিভার্সিটির উদ্যোক্তা ও প্রতিষ্ঠাতা সরওয়ার জাহান। দিনব্যাপী অনুষ্ঠিত এই কর্মশালায় বিবিএ ফাইনাল সেমিস্টারের ৫০ জন শিক্ষার্থী অংশগ্রহণ করেন। কর্মশালার পরিকল্পনা ও সার্বিক তত্ত্বাবধানে ছিলেন ব্যবসায় প্রশাসন অনুষদের মার্কেটিং বিভাগের শিক্ষক মো. সাজ্জাদ হোসেন। বিজ্ঞপ্তি
