
গাইবান্ধার গোবিন্দগঞ্জে ৬ নভেম্বর প্রশাসনের যে উচ্ছেদ কার্যক্রম, তা কোন কর্তৃত্ববলে পরিচালনা করা হয়েছে এবং সেখানে বাড়িঘরে আগুন, লুটপাট ও গ্রামবাসীসহ নিরীহ লোকদের ওপর হামলার ঘটনায় জড়িতদের বিরুদ্ধে কী পদক্ষেপ নেওয়া হয়েছে, তা জানাতে আইনি নোটিশ পাঠানো হয়েছে।
স্বরাষ্ট্রসচিব, শিল্পসচিবসহ নয়জনের বরাবরে আজ মঙ্গলবার এই আইনি নোটিশ পাঠানো হয়। এতে বলা হয়েছে, আইনি নোটিশ গ্রহণ করার ২৪ ঘণ্টার মধ্যে লিখিতভাবে ওই বিষয়ে জানাতে বলা হয়েছে। অন্যথায় প্রয়োজনীয় আইনগত পদক্ষেপ নেওয়া হবে বলেও উল্লেখ করা হয়েছে।
গোবিন্দগঞ্জে ওই দিনের সহিংস ঘটনায় আহত দ্বিজেন টুডুর স্ত্রী অলিভিয়া হেমব্রম ও ক্ষতিগ্রস্ত গণেশ মুর্মুর স্ত্রী রুমালিয়া কিছকুর পক্ষে সুপ্রিম কোর্টের আইনজীবী জ্যোতির্ময় বড়ুয়া ওই আইনি নোটিশ পাঠান।
আইনজীবী জ্যোতির্ময় বড়ুয়া প্রথম আলোকে বলেন, রেজিস্ট্রি ডাকযোগে নয়জনের বরাবরে ওই নোটিশ পাঠানো হয়।
অন্য যাঁদের প্রতি নোটিশ পাঠানো হয়েছে, তাঁরা হলেন পুলিশের মহাপরিদর্শক, গাইবান্ধার জেলা প্রশাসক, রংপুর রেঞ্জের পুলিশের উপমহাপরিদর্শক (ডিআইজি), গাইবান্ধার পুলিশ সুপার, গোবিন্দগঞ্জ উপজেলা নির্বাহী কর্মকর্তা, গোবিন্দগঞ্জ থানার ভারপ্রাপ্ত কর্মকর্তা (ওসি) ও মহিমাগঞ্জ চিনি কলের ব্যবস্থাপক।
