
ব্রাহ্মণবাড়িয়ার সরাইলে পুলিশের সঙ্গে ‘বন্দুকযুদ্ধে’ জীবন মিয়া (৩০) নামের এক যুবক নিহত হয়েছেন। গতকাল মঙ্গলবার দিবাগত রাত দেড়টার দিকে উপজেলার বারিউড়া এলাকায় ঢাকা-সিলেট মহাসড়কে এ ঘটনা ঘটে। 
‘বন্দুকযুদ্ধে’ আহত হয়েছেন সরাইল থানার কনস্টেবল জহিরুল ইসলাম, আবদুল আজিজ ও রবিউল ইসলাম। তাঁদের স্থানীয় উপজেলা স্বাস্থ্য কমপ্লেক্সে চিকিৎসা দেওয়া হয়েছে। পুলিশের তথ্যমতে, জীবন মিয়া আন্তজেলা ডাকাত দলের সদস্য ছিলেন। তাঁর বিরুদ্ধে সরাইল থানায় নয়টি ডাকাতি মামলা রয়েছে। জীবন মিয়া সরাইল উপজেলার শাহবাজপুর ইউনিয়নের মুন্সিহাটি গ্রামের মহরম মিয়ার ছেলে। লাশ উদ্ধার করে ময়নাতদন্তের জন্য জেলা সদর হাসপাতালের মর্গে পাঠানো হয়েছে। পুলিশের ভাষ্য, গতকাল দিবাগত রাতে সরাইল থানার উপপরিদর্শক (এসআই) আবদুল আলীমের নেতৃত্বে এক দল পুলিশ ঢাকা-সিলেট মহাসড়কে একটি মাইক্রোবাসে করে টহল দিচ্ছিল। রাত দুইটার দিকে বারিউড়া এলাকায় ১৪-১৫ জনের একদল ডাকাত মহাসড়কে টহলরত পুলিশের গাড়ির গতিরোধ করে। গাড়িতে পুলিশের উপস্থিতি টের পেয়ে ডাকাত দল পুলিশকে লক্ষ্য করে গুলি ছুড়ে পালিয়ে যাওয়ার চেষ্টা চালায়। এ সময় পুলিশও পাল্টা গুলি ছোড়ে। এতে ডাকাত দলের সদস্য জীবন মিয়া ঘটনাস্থলেই মারা যান। এসআই আবদুল আলীম প্রথম আলোকে বলেন, ‘বন্দুকযুদ্ধের’ পর পুলিশ ঘটনাস্থল থেকে একটি পাইপগান, সাতটি গুলি, তিনটি বল্লম ও দুটি রামদা উদ্ধার করেছে।  ঘটনার সত্যতা নিশ্চিত করে সরাইল থানার ভারপ্রাপ্ত কর্মকর্তা (ওসি) রুপক কুমার সাহা প্রথম আলোকে বলেন, জীবন মিয়া আন্তজেলা ডাকাত দলের সরদার ছিলেন। তাঁর বিরুদ্ধে সরাইল থানায় নয়টি ডাকাতি মামলা রয়েছে। এ ঘটনায় সরাইল থানায় দুটি মামলা হয়েছে। ঘটনার সঙ্গে জড়িত ব্যক্তিদের গ্রেপ্তারের চেষ্টা চলছে।
