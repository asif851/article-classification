
রাজধানীর বাড্ডায় কাভার্ড ভ্যানের চাপায় এক নারী নিহত হয়েছেন। আজ শনিবার ভোরে ফুজি টাওয়ারের সামনে এ দুর্ঘটনা ঘটে।নিহত রিজিয়া বেগমের বাড়ি (৫৫) কুষ্টিয়া সদর উপজেলার গাংদী গ্রামে। তিনি বাড্ডায় ছেলের বাসায় বেড়ানো শেষে বাড়ি ফেরার জন্য বাসস্ট্যান্ডে যাচ্ছিলেন। সঙ্গে তাঁর ছেলে আবদুল মান্নানও ছিলেন। রিজিয়া বেগম তাঁর ছেলের সঙ্গে রাস্তা পার হচ্ছিলেন। এ সময় কাভার্ড ভ্যানটি তাঁকে চাপা দেয়। দুর্ঘটনার পরপর মান্নানসহ আশপাশের লোকজন রিজিয়া বেগমকে ঢাকা মেডিকেল কলেজ হাসপাতালের জরুরি বিভাগে নিয়ে যান। সকাল সাতটার দিকে সেখানে কর্তব্যরত চিকিৎসক তাঁকে মৃত ঘোষণা করেন।ঢাকা মেডিকেল কলেজ পুলিশ ফাঁড়ির উপপরিদর্শক (এসআই) মো. বাচ্চু মিয়া বলেন, রিজিয়া বেগমের লাশ ময়নাতদন্তের জন্য ঢাকা মেডিকেল কলেজ হাসপাতালের মর্গে রাখা হয়েছে। কাভার্ড ভ্যানটি জব্দ করা হয়েছে। চালককে আটকের চেষ্টা চলছে।
