
বিএনপি নেতৃত্বাধীন ২০-দলীয় জোট আগে যেমন ছিল, তেমনি আছে। জোট নিয়ে কোনো সংশয় নেই। আজ বুধবার ২০-দলীয় জোটের সভায় শীর্ষ নেতাদের সভায় এ বিষয়গুলো আলোচনা হয়। বিএনপি চেয়ারপারসনের গুলশান কার্যালয়ে জোটের শীর্ষ নেতাদের এ বৈঠক অনুষ্ঠিত হয়। এ ছাড়া ২০-দলীয় জোট নির্দলীয় সরকার ছাড়া জাতীয় নির্বাচনে যাবে না বলেও সভায় আলোচনা হয়। আগামীকাল সকালে জোটের মহাসচিব পর্যায়ের নেতাদের বৈঠক শেষে সভার বিষয়ে সংবাদ সম্মেলনের মাধ্যমে আনুষ্ঠানিকভাবে জানানো হবে। আজকের সভায় উপস্থিত একটি দলের শীর্ষ নেতা প্রথম আলোকে বলেন, আজকের বৈঠকে মূলত ২০-দলীয় জোট নিয়ে আলোচনা হয়। সভায় বলা হয়, সাম্প্রতিক সময়ে জোটে ভাঙন, জামায়াতের জোট ছাড়াসহ ইত্যাদি বিভিন্ন পর্যায়ে আলোচনা হয়েছে। এমনকি বিএনপি নেতাদের কেউ কেউও এ নিয়ে কথা বলেছেন। এ পরিস্থিতিতে বৈঠকে ২০-দলীয় জোট ঠিক থাকছে কি না, বিষয়টি গুরুত্ব পায়। তিনি বলেন, আলোচনা শেষে এ বিভ্রান্তি কেটে গেছে। সবাই জোটের বর্তমান অবস্থা নিয়ে সন্তুষ্ট। নাম প্রকাশ না করার শর্তে জোটের অপর শীর্ষ নেতা বলেন, ১৯৭১ সালের স্বাধীনতা সংগ্রামে যারা অবদান রেখেছিলেন, তাদের যেভাবে সম্মানিত করা হয়েছে; বিএনপির সাম্প্রতিক আন্দোলনে যারা অবদান রেখেছেন তাদেরও সেভাবে সম্মানিত করা হবে বলে সভায় একমত হন জোটের নেতারা। পাশাপাশি যারা আন্দোলনে ক্ষতিগ্রস্ত হয়েছেন, তাদের পুনর্বাসনের ব্যাপারেও একমত হন তাঁরা। তবে এ বিষয় এখনই কোনো ঘোষণা দেওয়া হচ্ছে না। খালেদা জিয়া পরবর্তীতে এ ঘোষণা দিতে পারেন। ওই নেতা আরও বলেন, খালেদা জিয়া অনেক দিন পর দেশের বাইরে যাচ্ছেন, তাই বৈঠকটি মূলত সৌজন্য বৈঠকের মতো হয়। গুরুত্বপূর্ণ কোনো বিষয় বৈঠকে আলোচিত হয়নি। তবে সাম্প্রতিক সময়ে বিভিন্ন জায়গায় শিশু নির্যাতন, ব্যাংক কেলেঙ্কারি ও সমসাময়িক রাজনৈতিক পরিস্থিতি নিয়ে সভায় আলোচনা হয়। বিএনপি চেয়ারপারসন খালেদা জিয়া সভায় সভাপতিত্ব করেন। এ ছাড়া সভায় উপস্থিত ছিলেন, এলডিপির সভাপতি অলি আহমদ, জাতীয় পার্টির একাংশের চেয়ারম্যান কাজী জাফর আহমদ, জাগপার সভাপতি শফিউল আলম প্রধান, ইসলামী ঐক্যজোটের চেয়ারম্যান আবদুল লতিফ নেজামী ও জামায়াতের কর্মপরিষদ সদস্য আবদুল হালিমসহ জোটের শরিক দলগুলোর নেতারা।
