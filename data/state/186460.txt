
নির্বাচনে অংশগ্রহণ করা না করার বিষয়টি রাজনৈতিক দলের নিজস্ব সিদ্ধান্তের ব্যাপার বলে বলে মন্তব্য করেছেন প্রধান নির্বাচন কমিশনার (সিইসি) কাজী রকিবউদ্দীন আহমদ। তাঁর দাবি, সিটি করপোরেশন নির্বাচনে কমিশন প্রমাণ করেছে, কীভাবে নিরপেক্ষতা বজায় রাখতে হয়।গতকাল শনিবার সকালে বান্দরবানে জেলা নির্বাচন কার্যালয় পরিদর্শনে গিয়ে সাংবাদিকদের সঙ্গে আলাপকালে এ কথা বলেছেন সিইসি।তিন পার্বত্য জেলা পরিষদের নির্বাচনে সেখানকার স্থায়ী বাসিন্দাদের নিয়ে পৃথক ভোটার তালিকা প্রণয়ন করা হবে কি না, সাংবাদিকদের এমন প্রশ্নের জবাবে সিইসি বলেন, নির্বাচন কমিশন আইন মোতাবেক কাজ করবে। কোথাও সংবিধান সংশোধনের প্রয়োজন হবে কি হবে না, সেটি সংসদের দেখার বিষয়।ভোটার তালিকায় রোহিঙ্গাদের বাদ দেওয়ার প্রসঙ্গে সিইসি রকিবউদ্দীন আহমদ বলেন, যদি কোনো বিদেশি নাগরিক ভোটার তালিকায় অন্তর্ভুক্ত হয়ে থাকেন, কেউ প্রমাণ দিতে পারলে তাৎক্ষণিকভাবে তা বাতিল করা হবে। দ্বৈত ভোটারের (দুই জায়গায় ভোটার) ব্যাপারে তিনি বলেন, কেউ দুই জায়গায় ভোটার হয়েছে প্রমাণ পাওয়া গেলে তাঁর বিরুদ্ধে আইন অনুযায়ী শাস্তি প্রদানের ব্যবস্থা নেওয়া হচ্ছে।এ সময় জেলা প্রশাসক মিজানুল হক চৌধুরী, জেলা নির্বাচন কর্মকর্তা শফিকুর রহমান উপস্থিত ছিলেন।
