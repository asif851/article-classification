
সিলেট মহানগরের শাহপরান থানা এলাকার চকগ্রামে টিলা কাটার দায়ে এক ব্যক্তিকে ১৫ দিনের কারাদণ্ড দিয়েছেন ভ্রাম্যমাণ আদালত। দণ্ডিত ব্যক্তির নাম মুসা মিয়া (৪৫)। তাঁর বাড়ি জৈন্তাপুর। গতকাল বুধবার দুপুরে সিলেট সদর থানার সহকারী ভূমি কমিশনার উম্মে ইশরাতের নেতৃত্বাধীন পরিবেশ অধিদপ্তরের একটি দল মুসাকে আটক করে। অভিযানে পরিবেশ অধিদপ্তরের পক্ষে প্রতিনিধিত্বকারী সিলেটের সহকারী পরিচালক মোস্তাফিজুর রহমান বলেন, চকগ্রামের একটি টিলায় ১০-১২ দিন ধরে একদল লোক টিলা কাটছিলেন। গতকাল দুপুর ১২টার দিকে অভিযান চালিয়ে টিলা কাটায় নিয়োজিত শ্রমিকদের প্রধান মুসাকে আটক করে এ দণ্ড দেওয়া হয়। 
