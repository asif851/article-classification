
বাংলাদেশে এসে প্রধানমন্ত্রী শেখ হাসিনার হাতের রান্না খাওয়ার ইচ্ছে প্রকাশ করেছেন ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায়। তিনি বাংলাদেশে এসে ‘পেটভরে ভাত খাওয়ার’ কথাও বলেছেন। আজ রাতে ভারতের রাষ্ট্রপতি ভবনে প্রণব মুখার্জির আমন্ত্রণে শেখ হাসিনার সম্মানে আয়োজিত নৈশভোজে অংশ নেন মমতা বন্দ্যোপাধ্যায়। এরপর সেখান থেকে বেরিয়ে এসে সাংবাদিকদের সঙ্গে আলাপকালে তাঁর এই ইচ্ছের কথা জানান মমতা। রাষ্ট্রপতি ভবন থেকে বেরিয়ে সাউথ অ্যাভিনিউয়ে দলীয় সাংসদ মুকুল রায়ের বাড়ির সামনে সাংবাদিকদের মুখোমুখি হন মমতা। তিনি বলেন, নৈশভোজের অনুষ্ঠান খুব ভালো হয়েছে। এ সময় সাংবাদিকেরা জানতে চান সেখানে প্রধানমন্ত্রী শেখ হাসিনার সঙ্গে তাঁর কথা হয়েছে কি না? এ প্রশ্নের উত্তরে মমতা বলেন, ‘শেখ হাসিনা আমি খেয়েছি কি না তা জানতে চান। আমি বললাম, আমি বিশেষ কিছু খাই না। তবে বাংলাদেশে গিয়ে পেটভরে ভাত খাব।’ এ সময় তিনি (মমতা) প্রধানমন্ত্রী শেখ হাসিনার হাতের রান্না খাওয়ার ইচ্ছেও প্রকাশ করেন। মমতা বলেন, এ সময় শেখ হাসিনাও তাঁকে নিজ হাতে রান্না করে খাওয়ানোর কথা বলেন। উত্তরে মমতাও তাঁকে রান্না করে খাওয়াতে চান।
আজকের নৈশভোজে মোট ১৮ রকমের পদ ছিল। নৈশভোজে অংশ নেন ভারতের স্বরাষ্ট্রমন্ত্রী রাজনাথ সিং, কংগ্রেস নেতা গোলাম নবী আজাদ, ভারতীয় শিল্পপতি গৌতম আদানিসহ বিশিষ্টজনেরা।
নৈশভোজে যোগ দেওয়ার মাধ্যমে প্রধানমন্ত্রীর আজকের দিনের কর্মসূচি শেষ হয়। আগামীকাল সোমবার ইন্ডিয়া ফাউন্ডেশনের দেওয়া সংবর্ধনায় যোগ দেবেন হাসিনা। সেখানে তিনি দুই দেশের শিল্পপতি ও ব্যবসায়ীদের অনুষ্ঠানে যোগ দেবেন। প্রধানমন্ত্রী কালই ঢাকায় ফিরবেন। আর কাল দলীয় সাংসদদের সঙ্গে পার্লামেন্ট হাউসে বৈঠক করবেন মমতা। পরদিন তিনি কলকাতা ফিরবেন।
 
