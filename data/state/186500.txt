
রাজশাহী রক্ষা সংগ্রাম পরিষদের উদ্যোগে ও প্রথম আলো ট্রাস্টের সহযোগিতায় গতকাল শনিবার নগরে ১০০ দুস্থ শীতার্তের মধ্যে কম্বল বিতরণ করা হয়েছে। বিকেলে রাজশাহী পানি উন্নয়ন বোর্ডের নিমতলা চত্বরে এসব কম্বল বিতরণ করা হয়। এর আগে দরিদ্র শীতার্ত ব্যক্তিদের তালিকা করে সংগ্রাম পরিষদ। নগর ও এর পার্শ্ববর্তী সারগাছা, চারখুটার মোড়, সপুরা, ছোট বনগ্রাম, দড়িখরবোনা, গৌরহাঙ্গা, কাদিরগঞ্জসহ বিভিন্ন এলাকার দুস্থ ব্যক্তিদের মধ্যে বিতরণ করা হয় এই কম্বল। সপুরা এলাকার নুরজাহান বেগম ও লতা বেগম কম্বল পেয়ে বলেন, শীতের যে কাপড় ছিল তা দিয়ে রাতের বেলা পরিবারের সবার শীত কাটত না। এখন এই কম্বল পেয়ে ভালো হলো। সবাই মিলে আরাম করে থাকা যাবে। অনুষ্ঠানে ছোট বনগ্রাম এলাকার সাহাদুল ইসলাম বলেন, গরিবদের জন্য সবাই যদি এভাবে এগিয়ে আসত, তাহলে কাউকে কষ্ট করতে হতো না।অনুষ্ঠানে সংগ্রাম পরিষদের সভাপতি মো. লিয়াকত আলী, সাধারণ সম্পাদক মো. জামাত খান, সহসভাপতি আবদুল মান্নান, হারুন অর রশীদ, সাংগঠনিক সম্পাদক দেবাশীষ প্রামাণিক, এন্তাজুল হক, নারীনেত্রী সেলিনা খাতুন, সমাজসেবক নিজাম উদ্দিন প্রমুখ উপস্থিত ছিলেন।
