
নেপালে বিধ্বস্ত ইউএস-বাংলা উড়োজাহাজের আহত যাত্রী কবীর হোসেনকে লাইফ সাপোর্টে রাখা হয়েছে। তিনি ঢাকা মেডিকেলের কলেজ হাসপাতালের বার্ন ইউনিটে চিকিৎসাধীন।
গতকাল শুক্রবার রাতে তাঁকে লাইফ সাপোর্টে নেওয়া হয়। ১৯ মার্চ তাঁকে নেপাল থেকে বাংলাদেশে আনা হয়।
জাতীয় বার্ন ও প্লাস্টিক সার্জারি ইনস্টিটিউটের প্রধান বার্ন ইউনিটের প্রধান সমন্বয়ক সামন্ত লাল সেন ইউএনবিকে বলেন, ‘তাঁর অবস্থা খুবই গুরুতর। তাই তাঁকে লাইফ সাপোর্টে রাখা হয়েছে।’
১২ মার্চ কাঠমান্ডুর ত্রিভুবন বিমানবন্দরে ইউএস-বাংলার ড্যাস ৮ কিউ ৪০০ উড়োজাহাজ বিধ্বস্ত হওয়ার ঘটনায় ৪ ক্রুসহ বিমানের ৭১ জনের সবাই হতাহত হয়েছেন। তাঁদের মধ্যে ২৬ বাংলাদেশি, ২২ নেপালি, ১ জন চীনাসহ ৪৯ জন নিহত হন। আর ১০ বাংলাদেশি, ৯ নেপালি, ১ মালদ্বীপের নাগরিকসহ ২০ জন আহত হন।
আহত ১০ বাংলাদেশির মধ্যে মেহেদী হাসান, সৈয়দ কামরুন্নাহার স্বর্ণা, আলমুন নাহার অ্যানি, শেখ রাশেদ রুবায়েত ও শাহরিন আহমেদ বর্তমানে ঢাকা মেডিকেল চিকিৎসাধীন।
