
মাদক, দেশীয় অস্ত্র এবং ককটেল তৈরির উপকরণসহ ঢাকা বিশ্ববিদ্যালয়ের সূর্যসেন হল থেকে বহিরাগত সাতজনকে আটক করা হয়েছে। রোববার রাত সাড়ে ১১টা থেকে ১২টা পর্যন্ত পুলিশের সহযোগিতায় হল প্রশাসন অভিযান চালিয়ে তাঁদের আটক করে।
ওই বহিরাগতরা হলেন লিমন দাড়িয়া, মো. সানি, মো. রিয়াজ, মো. টিটন, তপু, ইমন হোসেন এবং সজীব। তাঁদের শাহবাগ থানায় নেওয়া হয়েছে। অভিযানের পর হলের চারটি কক্ষ সিলগালা করে দেওয়া হয়েছে। হলের ৩১৩ ও ৩১৪ নম্বর কক্ষ থেকে অস্ত্র-মাদকসহ ওই সাতজনকে আটক করা হয়। ৩১৫ নম্বর কক্ষ থেকে কিছু অস্ত্র উদ্ধার করা হয়। এই কক্ষে ওই হল শাখার সাবেক সাধারণ সম্পাদক আরেফিন সিদ্দিক থাকতেন।
সাতজনকে আটকের বিষয়টি নিশ্চিত করে হলের প্রাধ্যক্ষ অধ্যাপক এএসএম মাসুদ কামাল বলেন, রোববার অস্ত্রসহ কাশেম নামের এক ব্যক্তিকে অস্ত্রসহ গ্রেপ্তার করে ওয়ারি থানা-পুলিশ। কাশেমকে জিজ্ঞাসাবাদ করে পুলিশ জানতে পারে, তিনি বহিরাগত হিসেবে সূর্যসেন হলে থাকেন। জিজ্ঞাসাবাদে তাঁর কাছ থেকে পাওয়া তথ্য ওয়ারি থানা থেকে শাহবাগ থানায় জানানো হয়। পরে পুলিশের সহযোগিতায় হল প্রশাসন অভিযান চালিয়ে ওই সাতজনকে আটক করে। এ সময় কক্ষগুলো থেকে ইয়াবাসহ বিভিন্ন মাদক, ককটেল তৈরির উপকরণ, চাইনিজ কুড়াল, রাম দা এবং লোহার পাইপ উদ্ধার করা হয়। পরে চারটি কক্ষ সিলগালা করে দেওয়া হয়।
