
গ্যাসের মূল্য বৃদ্ধির পক্ষে যুক্তি দিয়ে এবার বিদ্যুতের দাম বাড়ানোর পরিকল্পনার কথা জানালেন বিদ্যুৎ, জ্বালানি ও খনিজসম্পদ প্রতিমন্ত্রী নসরুল হামিদ। তিনি বলেছেন, ‘বিদ্যুৎ খাতে গ‌্যাসের মূল্যটা বৃদ্ধি পেয়েছে। বিদ‌্যুতের দামও আমরা সমন্বয় করতে চাই।’
আজ শুক্রবার দুপুরে বাংলাদেশ শিশু একাডেমিতে আয়োজিত এক অনুষ্ঠান শেষে সাংবাদিকদের প্রশ্নের জবাবে নসরুল হামিদ এসব কথা বলেন। নসরুল হামিদ বলেন, ‘গ্যাসের কিছু কিছু জায়গায় আমরা নিরুৎসাহিত করতে চাই। কিছু কিছু জায়গায় আমার মনে হয়, ভবিষ্যতে যখন এলএনজি আসবে সেই দামের সঙ্গে সামঞ্জস্য রাখা। গ্যাসের দাম যৌক্তিক ও সহনীয় পর্যায়ে রাখতে বাংলাদেশ এনার্জি রেগুলেটরি কমিশনে (বিইআরসি) প্রস্তাব করেছিলাম। তারা সেটা বিচার-আচার করেছে। আমরা অবশ্য এর চেয়ে বেশি প্রস্তাব করেছিলাম অ্যাডজাস্টমেন্ট যেন হয়। সরকার একটা বড় অঙ্ক ভর্তুকি দিচ্ছে। এখন আমরা বাইরে থেকে গ্যাস আনলেও সেটার একটা মূল্য সমন্বয় করতে হবে। তাই সেই জায়গাটা আমাদের তৈরি থাকতে হবে।’ ইতিমধ্যে এ বিষয়ে প্রস্তাব পাঠানোর কথা জানিয়ে নসরুল হামিদ আরও বলেন, ‘ভবিষ্যতে সারা বাংলাদেশে নিরবচ্ছিন্ন বিদ্যুৎ বিতরণ করার লক্ষ্যে আমাদের প্রস্তুত থাকতে হবে। সুতরাং আমাদের অবকাঠামো খাতে বিনিয়োগ করার মানসিকতাও থাকতে হবে।’সাংবাদিকদের এক প্রশ্নের জবাবে গ‌্যাসের দাম বাড়ানোর পক্ষে যুক্তি দিয়ে নসরুল হামিদ আরও বলেন, ‘বাংলাদেশে ৩০-৩৫ লাখ গ্রাহক পাইপ লাইনে গ্যাস পায়। বাকি কোটি কোটি লোকের কথাও আমাদের চিন্তা করতে হবে। আমাদের দায়িত্ব হলো, সারা বাংলাদেশে আবাসিক খাতে নিরবচ্ছিন্নভাবে সাশ্রয়ী মূল্যে জ্বালানি দেওয়া, আমরা সেদিকেই যাচ্ছি।’ তিনি বলেন, ‘আমরা ধীরে ধীরে পাইপলাইনে গ্যাস ব্যবহার থেকে সরে আসতে চাই। এলপিজির ব্যবহার বাড়াতে চাই এবং এলপিজির দাম সহনীয় রাখতে চাই।’এর আগে বাংলাদেশ ডিবেট ফেডারেশনের অষ্টম জাতীয় বিতর্ক উৎসব ও যুব সম্মেলনের অনুষ্ঠানে বিশেষ অতিথি হিসেবে যোগ দেন নসরুল হামিদ। ওই অনুষ্ঠানে প্রধান অতিথি হিসেবে বক্তব্য দেন আওয়ামী লীগের যুগ্ম সাধারণ সম্পাদক দিপু মনি।
