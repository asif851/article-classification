
জামালপুরের সরিষাবাড়ী উপজেলায় বৈশাখী মেলা দেখে বাড়ি ফেরার পথে এক কিশোর সড়ক দুর্ঘটনায় নিহত হয়েছে। সে এবার এসএসসি পরীক্ষা দিয়েছিল।
গতকাল শুক্রবার রাতে দুটি পিকআপ ভ্যানের মুখোমুখি সংঘর্ষে এ দুর্ঘটনা ঘটে।
নিহত কিশোরের নাম মোয়াজ্জেম হোসেন (১৬)। বাড়ি ডোয়াইল ইউনিয়নের দোলভিটি গ্রামে। দুর্ঘটনার পর থেকে আহাজারি করছেন মোয়াজ্জেমের বাবা আলতাফ হোসেন। কাঁদতে কাঁদতে তিনি বলছেন, ‘মেলায় গিয়ে একি হলো আমার মোয়াজ্জেমের! তোমরা আমার মোয়াজ্জেমকে আইনে দাও।’
পরিবার ও পুলিশ বলছে, মোয়াজ্জেম পিকআপ ভ্যানে করে বন্ধুদের সঙ্গে তারাকান্দি বৈশাখী মেলায় গিয়েছিল। বাড়ি ফেরার পথে তারাকান্দি মোড়ের তারাকান্দি-সরিষাবাড়ী আঞ্চলিক মহাসড়কে দুর্ঘটনা ঘটে। পিকআপ ভ্যানের সামনে থাকায় মোয়াজ্জেম ছিটকে পড়ে ঘটনাস্থলেই মারা যায়।
শাপলা আইডিয়াল হাইস্কুলের প্রধান শিক্ষক সুলতান আহমেদ বলেন, মোয়াজ্জেম এ বছর ওই স্কুলের মানবিক শাখা থেকে এসএসসি পরীক্ষা দিয়েছিল।
সরিষাবাড়ী থানার ভারপ্রাপ্ত কর্মকর্তা (ওসি) মো. রেজাউল ইসলাম খানের ভাষ্য, ময়নাতদন্ত ছাড়াই মোয়াজ্জেমের লাশ পরিবারের কাছে হস্তান্তর করা হয়েছে।
পুলিশ পিকআপ ভ্যান দুটি জব্দ করেছে। চালক পলাতক।
