
চট্টগ্রাম নগরের বাকলিয়া এলাকায় একটি মাদ্রাসার শিক্ষকের বিরুদ্ধে সাড়ে পাঁচ বছর বয়সী এক শিশুকে ধর্ষণের অভিযোগ উঠেছে।গত শনিবার আবদুল লতিফ হাটের বায়তুল মনছুর কমপ্লেক্স নূরানি ইসলামিক কিন্ডারগার্টেন নামের মাদ্রাসায় এ ঘটনা ঘটে। অভিযুক্ত শিক্ষকের নাম আবদুল আজিজ (২৫)।গতকাল রোববার নার্সারি শ্রেণীর শিক্ষার্থী ওই শিশুর পরিবারের পক্ষ থেকে বিষয়টি নিয়ে মাদ্রাসায় অভিযোগ করা হয়। কিন্তু মাদ্রাসা কর্তৃপক্ষ বিষয়টিকে পাত্তা না দিলে এলাকার লোকজন মাদ্রাসাটি ঘেরাও করেন। এরপর পুলিশ জানতে পেরে আবদুল আজিজকে গ্রেপ্তার করে থানায় নিয়ে যায়।আবদুল আজিজ চন্দনাইশ উপজেলার শাখারচর এলাকার আবদুস সবুরের ছেলে।বাকলিয়া থানার ভারপ্রাপ্ত কর্মকর্তা মোহাম্মদ মহসীন বলেন, ‘শনিবার ছুটির পর ওই শিশুটিকে চকলেট দেওয়ার লোভ দেখিয়ে মাদ্রাসায় ধর্ষণ করা হয় বলে অভিযোগ পেয়েছি। মাদ্রাসা কর্তৃপক্ষকে অভিযোগ করার পরও তারা বিষয়টিকে পাত্তা দিচ্ছিল না। পরে লোকজন ঘেরাও করার সংবাদ পেয়ে আমরা ওই শিক্ষককে গ্রেপ্তার করি।’ শিশুটি পুলিশি হেফাজতে রয়েছে। তাকে ডাক্তারি পরীক্ষার জন্য হাসপাতালে পাঠানোর প্রক্রিয়া চলছে।এ ঘটনায় শিশুটির মা বাদী হয়ে একটি মামলা করেছেন।
