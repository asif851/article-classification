
পেট্রলবোমা হামলা চালিয়ে মানুষ মেরে, সন্ত্রাসী কর্মকাণ্ড চালিয়ে কোনো আন্দোলন সফল হয় না। রাজনৈতিক কর্মসূচির নামে এখন যে অরাজকতা চলছে, সেটি রুখতে সচেতন সবাইকে রাস্তায় নামতে হবে।গতকাল বৃহস্পতিবার চলমান রাজনৈতিক পরিস্থিতি নিয়ে মুক্তিযোদ্ধা ও মুক্তিযোদ্ধার সন্তানদের এক মতবিনিময় সভায় বক্তারা এসব কথা বলেন। জেলা শিশু একাডেমী প্রাঙ্গণে এ মতবিনিময় সভার আয়োজন করে বাংলাদেশ মুক্তিযোদ্ধা সংসদ চট্টগ্রাম জেলা ইউনিট।মতবিনিময় সভায় বক্তারা হরতাল, অবরোধে পেট্রলবোমায় মানুষ হত্যা ও দেশের লাখ লাখ শিক্ষার্থীর শিক্ষাজীবন ধ্বংসের প্রতিবাদ জানান। তাঁরা অবিলম্বে এসব ধ্বংসাত্মক ও মানুষ হত্যার রাজনীতি পরিহারের জন্য জামায়াত-বিএনপি জোটের প্রতি আহ্বান জানান।বাংলাদেশ মুক্তিযোদ্ধা সংসদ চট্টগ্রাম জেলা ইউনিটের কমান্ডার মো. সাহাবউদ্দিনের সভাপতিত্বে মতবিনিময় সভায় বক্তব্য দেন চট্টগ্রামের জেলা প্রশাসক মেজবাহ উদ্দিন, জেলা পুলিশ সুপার এ কে হাফিজ আকতার, পেশাজীবী সমন্বয় পরিষদের সভাপতি সিরাজুল ইসলাম প্রমুখ।
