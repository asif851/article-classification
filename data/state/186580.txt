
কুষ্টিয়ার খোকসা উপজেলায় হিজলাবট এলাকায় গড়াই নদের চরে কলাগাছ লাগিয়েছিল ৪০টি ভূমিহীন পরিবার। গাছগুলো বড় হয়ে কলা ধরেছিল। কিন্তু আজ সকালে ওই পরিবারগুলোকে কাঁদতে দেখা গেছে। গতকাল রোববার রাতের অন্ধকারে তাদের লাগানো ১৫ হাজার কলাগাছ কেটে ফেলেছে দুর্বৃত্তরা। এ ব্যাপারে আজ সোমবার দুপুরে খোকসা থানায় একটি মামলা হয়েছে। পুলিশ কাউকে গ্রেপ্তার করতে পারেনি।
ভূমিহীন পরিবারের সদস্যদের অভিযোগ, তাঁদের নামে সরকারিভাবে বন্দোবস্ত দেওয়া এই জমির দখল নিতে প্রভাবশালী কয়েক ব্যক্তি চেষ্টা চালিয়ে আসছেন।
এ ব্যাপারে জানতে চাইলে খোকসা উপজেলা নির্বাহী কর্মকর্তা (ইউএনও) সেলিনা বানু প্রথম আলোকে বলেন, নিজে ঘটনাস্থলে গিয়ে দেখেছি। সব গাছ কেটে দেওয়া হয়েছে। কিছুই বাকি নেই। সব মিলিয়ে ১৫ হাজার গাছ হবে। থানায় মামলা হয়েছে। বিষয়টি খুব গুরুত্ব দিয়ে দেখতে ওসিকে নির্দেশ দেওয়া হয়েছে। এ ঘটনায় জড়িত ব্যক্তির যতই প্রভাবশালী হোক, তাদের আইনের আওতায় আনা হবে।
উপজেলা প্রশাসন সূত্রে জানা গেছে, হিজলাবট এলাকায় বেশ কয়েক বছর আগে গড়াই নদের পাশে চরে ৪০টি ভূমিহীন পরিবারকে বাড়ি তৈরির বন্দোবস্ত দেওয়া হয়।
ভূমিহীন পরিবারের সদস্যরা অভিযোগ করেন, তাঁদের বাড়ির সামনে গড়াই নদের জেগে ওঠা চরে কলাগাছ লাগিয়ে ছিলেন তাঁরা। বেশির ভাগ গাছে কলা ধরেছিল। কিন্তু প্রভাবশালী ব্যক্তিরা চর দখলের জন্য অত্যাচার করছেন। এর আগে তিল ও কলার মতো ফসল কেটে নিয়ে গেছে। সর্বশেষ রোববার রাতে কলাগাছগুলো কাটা হয়েছে। থানায় অভিযোগ দিলে অভিযোগ নেওয়া হয় না। এ ঘটনার সুষ্ঠু বিচার চান তাঁরা।
ইউএনও সেলিনা বানু জানান, ভূমিহীনদের বাড়ির সামনে জেগে ওঠা চরে বেশির ভাগ কলাগাছের জমি। এর বন্দোবস্ত নিতে একটি পক্ষ প্রস্তাব দিয়ে আসছে। আইনগত কিছু অসুবিধা থাকায় তা করা যাচ্ছে না। এ নিয়ে বেশ কয়েকবার বৈঠকও করা হয়েছে। বিষয়টি জেলা প্রশাসনকে জানানো হয়েছে।
খোকসা থানার ভারপ্রাপ্ত কর্মকর্তা (ওসি) নাজমুল হুদা বলেন, ভূমিহীনদের অভিযোগ সত্য নয়। যখনই অভিযোগ পাওয়া গেছে, তখনই ঘটনাস্থলে যাওয়া হয়। থানায় মামলা হয়েছে। দায়ী ব্যক্তিদের গ্রেপ্তারে অভিযান চলছে।
