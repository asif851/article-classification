
‘মানসম্মত শিক্ষা, জাতির প্রতিজ্ঞা’ স্লোগানে দেশের বিভিন্ন স্থানে গতকাল বৃহস্পতিবার শোভাযাত্রা ও আলোচনা সভার মধ্য দিয়ে জাতীয় প্রাথমিক শিক্ষা সপ্তাহ পালিত হয়েছে। আমাদের নওগাঁ ও দুপচাঁচিয়া (বগুড়া) প্রতিনিধির পাঠানো সংবাদ:নওগাঁর সাপাহার ও পোরশায় শোভাযাত্রা ও আলোচনা সভা হয়েছে। সাপাহার উপজেলা প্রাথমিক শিক্ষা কার্যালয়ের উদ্যোগে গতকাল সকালে উপজেলা পরিষদ চত্বর থেকে একটি শোভাযাত্রা বের হয়। পরে উপজেলা পরিষদ মিলনায়তনে আলোচনা সভা হয়। উপজেলা প্রাথমিক শিক্ষা কর্মকর্তা শহিদুল ইসলামের সভাপতিত্বে আলোচনা সভায় বক্তব্য রাখেন ওয়াহেদ আলী, মোরশেদা পারভীন, মিজানুর রহমান প্রমুখ।পোরশা উপজেলা প্রাথমিক শিক্ষা কার্যালয়ের উদ্যোগে সকালে উপজেলা পরিষদ চত্বর থেকে শোভাযাত্রা বের হয়। এতে নেতৃত্ব দেন উপজেলা ভাইস চেয়ারম্যান আবদুছ ছালাম। এখানেও পরে উপজেলা পরিষদ চত্বরে ভারপ্রাপ্ত প্রাথমিক শিক্ষা কর্মকর্তা এ কে এম ওলিউল হকের সভাপতিত্বে সভা হয়। এতে আবদুছ ছালাম, রফিকুল ইসলাম প্রমুখ বক্তব্য রাখেন।দুপচাঁচিয়ায় উপজেলা প্রাথমিক শিক্ষা বিভাগের আয়োজনে সকালে উপজেলা প্রশাসন চত্বর থেকে শোভাযাত্রা বের হয়। পরে উপজেলা পরিষদের হাবিবুর রহমান সাথী মিলনায়তনে আলোচনা সভা হয়। উপজেলা শিক্ষা কর্মকর্তা এম জি এম সারোয়ার হোসেনের সভাপতিত্বে আলোচনা সভায় বক্তব্য রাখেন শাহেদ পারভেজ, মিজানুর রহমান খান, এনামুল হক প্রমুখ।
