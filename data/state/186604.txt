
ঢাকার শাহজালাল আন্তর্জাতিক বিমানবন্দরে ছয়টি সোনার বারসহ আবদুর রাজ্জাক নামের এক যাত্রীকে আটক করেছে শুল্ক গোয়েন্দা ও তদন্ত অধিদপ্তরের কর্মকর্তারা। প্রতিটি সোনার বারের ওজন এক কেজি করে।আজ রোববার দুপুর পৌনে ১২টার দিকে তাঁকে আটক করা হয়।শুল্ক গোয়েন্দা ও তদন্ত অধিদপ্তরের মহাপরিচালক মঈনুল খান জানান, আবদুর রাজ্জাক কুয়ালালামপুর থেকে আজ দুপুর পৌনে ১২টায় ঢাকা এসে পৌঁছান। সন্দেহ হলে তাঁকে আটক করা হয়। পরে তাঁর শরীরে তল্লাশি চালিয়ে এসব সোনা উদ্ধার করা হয়। তাঁকে কাস্টমস গোয়েন্দা হেফাজতে রাখা হয়েছে। তাঁর বিরুদ্ধে আইনগত ব্যবস্থা নেওয়া হবে। গত এক মাসে আবদুর রাজ্জাক বেশ কয়েকবার মালয়েশিয়ায় যাওয়া আসা করেছেন বলে জানান মঈনুল।শুল্ক গোয়েন্দা বিভাগের দাবি, উদ্ধার করা এসব সোনার মূল্য তিন কোটি টাকা।
