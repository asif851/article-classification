
যশোর ইনস্টিটিউট পাবলিক লাইব্রেরি মিলনায়তনে পাঁচ দিনব্যাপী প্রথমা প্রকাশনের বইমেলা শুরু হয়েছে। আজ মঙ্গলবার বিকেলে যশোর ইনস্টিটিউটের সাধারণ সম্পাদক শেখ রবিউল আলম বইমেলার উদ্বোধন করেন।
উদ্বোধনী অনুষ্ঠানে আরও বক্তব্য দেন যশোরের লেখক ও সাহিত্যিক আমজাদ হোসেন, সম্মিলিত সাংস্কৃতিক জোট যশোর জেলা শাখার সভাপতি ডি এম শাহিদুজ্জামান, কবি ও সাংবাদিক ফখরে আলম, বাংলাদেশ মহিলা পরিষদের কেন্দ্রীয় কমিটির সদস্য হাবিবা শেফা, যশোর প্রেসক্লাবের সম্পাদক এস এম তৌহিদুর রহমান, সাংবাদিক ফকির শওকত, বিশ্বসাহিত্য কেন্দ্র যশোরের সংগঠক কাজী লুৎফুন্নেছা, জাতীয় রবীন্দ্রসংগীত সম্মিলন পরিষদ জেলা কমিটির সভাপতি শ্রাবণী সুর, বেসরকারি উন্নয়ন সংস্থা জয়তী সোসাইটির নির্বাহী পরিচালক অর্চনা বিশ্বাস, পাবলিক লাইব্রেরির সম্পাদক এস নিয়াজ মোহাম্মদ প্রমুখ। অনুষ্ঠান পরিচালনা করেন প্রথমা প্রকাশনের শাহবাগ শাখার ব্যবস্থাপক আবু নাসের অনিক। মেলার সার্বিক ব্যবস্থাপনায় রয়েছেন প্রথম আলো যশোর বন্ধুসভার বন্ধুরা।
২৪ অক্টোবর শেষ হওয়া এই মেলা চলবে প্রতিদিন বেলা ১১টা থেকে রাত আটটা পর্যন্ত।
মেলায় ৩০ থেকে ৭০ শতাংশ ছাড়ে প্রথমা প্রকাশনের বই বিক্রি হবে। এ ছাড়া দেশের অন্যান্য প্রকাশনীর বই বিক্রি হবে ২৫ শতাংশ ছাড়ে। ভারতীয় নতুন বই ১ রুপি সমান ১.৮০ টাকা এবং ভারতীয় পুরোনো বই ১ রুপি সমান ১ থেকে দেড় টাকায় পাওয়া যাবে। মেলায় প্রথমা প্রকাশনের পাশাপাশি অন্তত ২০টি অন্যান্য প্রকাশনের বইও পাওয়া যাবে।
২০১৫ সালের একুশে বইমেলায় প্রকাশিত প্রথমা প্রকাশনের সব বই পাওয়া যাবে যশোর বইমেলায়। এ ছাড়া একুশে বইমেলার পর প্রকাশিত নতুন বইগুলোও পাওয়া যাবে ৩০ শতাংশ ছাড়ে।
