
রাজবাড়ীর গোয়ালন্দে আজ রোববার এক সড়ক দুর্ঘটনায় দুজন নারী ও এক শিশুর মৃত্যু হয়েছে। আহত হয়েছেন ১৫ জন। দৌলতদিয়া-খুলনা মহাসড়কে এ দুর্ঘটনার কারণে এক ঘণ্টা যান চলাচল বন্ধ ছিল।
গোয়ালন্দ আহলাদিপুর হাইওয়ে থানার ভারপ্রাপ্ত কর্মকর্তা (ওসি) মো. নবী হোসেন খান বলেন, গোয়ালন্দের মকবুলের দোকান এলাকায় বেলা দেড়টার দিকে দুর্ঘটনাটি ঘটে। খুলনা থেকে ঢাকাগামী সোহাগ পরিবহনের একটি বাসের সঙ্গে দৌলতদিয়া ঘাট থেকে আসা খালি একটি ট্রাকের মুখোমুখি সংঘর্ষ হয়। ট্রাকের ঠিক পেছনেই ছিল সুন্দরবন কুরিয়ার সার্ভিসের একটি কাভার্ড ভ্যান। সেটিও নিয়ন্ত্রণ রাখতে না পেরে বাসকে ধাক্কা দেয়। এতে ঘটনাস্থলেই বাসের দুজন নারী ও এক শিশু নিহত হয়। ওসি জানান, নিহত যাত্রীদের পরিচয় এখনো জানা যায়নি। তবে একজন নারীর বয়স ২৮ থেকে ৩০ ও অন্য নারীর বয়স ২০-২২ বছর হবে। নিহত শিশুর বয়স ২-৩ বছর। আহত যাত্রীদের মধ্যে একজনকে গোয়ালন্দ উপজেলা স্বাস্থ্য কমপ্লেক্সে ভর্তি করা হয়েছে। কর্তব্যরত চিকিৎসক জানান, বাকিদের অবস্থা আশঙ্কাজনক হওয়ায় ফরিদপুর মেডিকেল কলেজ হাসপাতালে স্থানান্তর করা হয়েছে। মৃতের সংখ্যা আরও বাড়ার আশঙ্কা করেন তিনি।
