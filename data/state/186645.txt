
বিএনপির স্থায়ী কমিটির সদস্য সালাউদ্দিন কাদের (সাকা) চৌধুরীর বিরুদ্ধে মানবতাবিরোধী অপরাধ মামলার রায় ঘোষণার দিন ধার্য হওয়ায় গতকাল সোমবার সকাল থেকে চট্টগ্রামে ব্যাপক নিরাপত্তা ব্যবস্থা নিয়েছে পুলিশ প্রশাসন। বাড়ানো হয়েছে গোয়েন্দা নজরদারি। রাউজানের পৈতৃক বাড়ি এবং নগরের গুডস হিলের বাড়িতে গোয়েন্দা নজরদারি বাড়ানো হয়েছে।এদিকে সালাউদ্দিন কাদের চৌধুরীর বিরুদ্ধে রায় ঘোষণার দিন ধার্য হওয়ার পর স্থানীয় বিএনপির নেতারা তাঁদের মুঠোফোন বন্ধ রেখেছেন। গতকাল একটি মামলায় হাজিরা দিতে সাকা চৌধুরীর ছোট ভাই গিয়াসউদ্দিন কাদের চৌধুরী চট্টগ্রামের আদালতে যান। জামিন নিয়ে বের হওয়ার পর তিনি মুঠোফোন বন্ধ করে দেন। তিনি চট্টগ্রাম উত্তর জেলা বিএনপির সভাপতি। গতকাল চট্টগ্রাম উত্তর জেলা বিএনপির সাধারণ সম্পাদক আসলাম চৌধুরীর সঙ্গে মুঠোফোনে যোগাযোগের চেষ্টা করা হলে তিনি অপর প্রান্ত থেকে সাড়া দেননি। গতকাল উত্তর জেলা বিএনপির আরও কয়েকজন নেতার মুঠোফোন বন্ধ পাওয়া গেছে।
