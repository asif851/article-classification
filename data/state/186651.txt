
জাহাঙ্গীরনগর বিশ্ববিদ্যালয়ের আন্দোলনকারী এক শিক্ষার্থীকে চিকিৎসাধীন অবস্থায় হাতকড়া পরানোর ঘটনায় নিঃশর্ত ক্ষমা চেয়ে ব্যক্তিগত হাজিরা থেকে অব্যাহতি পেয়েছেন আশুলিয়া থানার ভারপ্রাপ্ত কর্মকর্তাসহ পুলিশের চার সদস্য। আগামী ৯ জুলাই পরবর্তী আদেশের জন্য দিন রেখেছেন আদালত।
আজ সোমবার আদালতে হাজির হয়ে আইনজীবীর মাধ্যমে ব্যক্তিগত হাজিরা থেকে তাঁরা অব্যাহতির আরজি জানালে বিচারপতি সালমা মাসুদ চৌধুরী ও বিচারপতি এ কে এম জহিরুল হকের সমন্বয়ে গঠিত হাইকোর্ট বেঞ্চ এ আদেশ দেন। পুলিশের চার সদস্য হলেন আশুলিয়া থানার ওসি মহসিনুল কাদের, উপপরিদর্শক নাহিদ হাসান, কনস্টেবল মো. সেন্টু মোল্লা ও আবদুল হালিম।
ইংরেজি দৈনিক ডেইলি স্টারে এ বিষয়ে প্রকাশিত একটি প্রতিবেদন বিবেচনায় নিয়ে ২৯ মে হাইকোর্ট স্বতঃপ্রণোদিত রুল দেওয়ার পাশাপাশি আশুলিয়া থানার ওসিকে ৩১ মে আদালতে হাজির হতে নির্দেশ দেন। সেদিন ওসি আদালতে হাজির হয়ে আইনজীবীর মাধ্যমে জানান, ওই দিন তিনি ঘটনাস্থলে দায়িত্বে ছিলেন না। হাসপাতালে দায়িত্বে ছিলেন একজন উপপরিদর্শক (এসআই) ও দুজন কনস্টেবল। এ অবস্থায় ধার্য তারিখে আদালত ওই তিনজনসহ ওসিকে ৫ জুন আদালতে হাজির হতে নির্দেশ দেন।
আজ চারজন আদালতে হাজির হন। আদালতে তাঁদের পক্ষে শুনানিতে ছিলেন আইনজীবী আবদুল মতিন খসরু ও অনাবিল আনন্দ রায়। প্রকাশিত প্রতিবেদন নজরে আনা আইনজীবী এস এম রেজাউল করিম শুনানিতে অংশ নেন।
পরে আইনজীবী অনাবিল আনন্দ রায় প্রথম আলোকে বলেন, হাতকড়া পরানোর ঘটনায় ওসিসহ চারজন নিঃশর্ত ক্ষমা প্রার্থনা করে ব্যক্তিগত হাজিরা থেকে অব্যাহতির আবেদন করেন। হাইকোর্ট ওসিসহ চারজনকে ব্যক্তিগত হাজিরা থেকে অব্যাহতি দিয়ে ৯ জুলাই পরবর্তী আদেশের জন্য দিন রেখেছেন।
গত ২৬ মে ভোরে বিশ্ববিদ্যালয়ের মীর মশাররফ হোসেন হল–সংলগ্ন সিঅ্যান্ডবি এলাকায় সড়ক দুর্ঘটনায় দুই শিক্ষার্থী নাজমুল হাসান ও মেহেদি হাসান নিহত হন। সড়ক দুর্ঘটনায় দুই ছাত্রের মৃত্যুর জের ধরে জাহাঙ্গীরনগর বিশ্ববিদ্যালয়ের একদল শিক্ষার্থী আন্দোলনে নামেন। আন্দোলনের একপর্যায়ে অসুস্থ হয়ে পড়েন নাজমুল হোসেন নামের এক শিক্ষার্থী। হাসপাতালে চিকিৎসাধীন অবস্থায় তাঁকে আটক করে পুলিশ। চিকিৎসাধীন অবস্থায় তাঁর এক হাতে হাতকড়া দেখা যায়। হাতকড়া লাগানো হাতটি হাসপাতালের বিছানার (বেড) সঙ্গে লাগানো অবস্থায় দেখা যায়।
