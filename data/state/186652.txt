
মেহেরপুর সদর উপজেলার নুরপুর গ্রামে পুলিশের সঙ্গে কথিত বন্দুকযুদ্ধে ফিরাতুল ইসলাম (৪৪) নামের এক ব্যক্তি নিহত হয়েছেন। গতকাল সোমবার দিবাগত রাত দুইটার দিকে এ ঘটনা ঘটে। পুলিশ বলছে, ফিরাতুল চিহ্নিত সন্ত্রাসী।
ফিরাতুলের বাড়ি মেহেরপুর সদরের পিরোজপুর ইউনিয়নের পিরোজপুর গ্রামে।
পুলিশের ভাষ্য, নুরপুর গ্রামের আশরাফুল ইসলামের কাঁঠালবাগানে সন্দেহভাজন একদল সন্ত্রাসী অবস্থান করছিল বলে খবর পায় পুলিশ। পরে পুলিশের টহল দল সেখানে যায়। সন্ত্রাসীরা পুলিশের উপস্থিতি টের পেয়ে গুলি ছোড়ে। পুলিশও পাল্টা গুলি ছোড়ে। একপর্যায়ে ফিরাতুলের গুলিবিদ্ধ মরদেহ উদ্ধার করা হয়।
পুলিশের দাবি, ঘটনাস্থল থেকে এলজি শাটারগান, পাঁচটি গুলি, পাঁচটি ককটেল ও তিনটি রামদা (দেশীয় অস্ত্র) উদ্ধার করা হয়েছে।
মেহেরপুর সহকারী পুলিশ সুপার (সার্কেল) আহসান হাবীব জানান, ফিরাতুল এলাকার চিহ্নিত সন্ত্রাসী। তাঁর নামে সদর ও মুজিবনগর থানায় হত্যা, ডাকাতি, বিস্ফোরক দ্রব্য আইনসহ বিভিন্ন অপরাধের ১০টি মামলা রয়েছে।
‘বন্দুকযুদ্ধে’ পুলিশের পাঁচজন সদস্য আহত হয়েছেন। তাঁদের মেহেরপুর জেনারেল হাসপাতালে প্রাথমিক চিকিৎসা দেওয়া হয়েছে বলে পুলিশ জানায়।
 
