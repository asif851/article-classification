
বাংলাদেশ কৃষি বিশ্ববিদ্যালয়ে ২০১৭-১৮ সেশনে স্নাতক প্রথম বর্ষে মেধাতালিকা থেকে ভর্তি কার্যক্রম আজ বৃহস্পতিবার শেষ হয়েছে। ১ হাজার ২০০ আসনের মধ্যে ৭৭২ জন শিক্ষার্থী বিভিন্ন অনুষদে ভর্তি হয়েছেন। আসন শূন্য রয়েছে ৪২৮টি। বিশ্ববিদ্যালয়ের ভারপ্রাপ্ত রেজিস্ট্রার মো. ছাইফুল ইসলাম এ তথ্য নিশ্চিত করেছেন।রেজিস্ট্রার জানান, বৃহস্পতিবার সকাল ১০টা থেকে বিকেল পাঁচটা পর্যন্ত ভর্তি কার্যক্রম চলে। ছয়টি অনুষদে ভর্তি শেষে ৪২৮টি আসন শূন্য রয়েছে। ভেটেরিনারি অনুষদে ৬৭, কৃষি অনুষদে ১৩৪, পশুপালন অনুষদে ৫২, কৃষি অর্থনীতি ও গ্রামীণ সমাজবিজ্ঞান অনুষদে ৫৯, কৃষি প্রকৌশল ও কারিগরি অনুষদের কৃষি প্রকৌশলে ৬১ ও ফুড ইঞ্জিনিয়ারিংয়ে ১৯ এবং মাৎস্যবিজ্ঞান অনুষদে ৩৬টি আসন শূন্য রয়েছে।বিশ্ববিদ্যালয় সূত্রে জানা গেছে, অপেক্ষমাণ তালিকাভুক্ত (সাধারণ, মুক্তিযোদ্ধা এবং উপজাতীয় কোটা) প্রার্থীদের আগামী ১০ ডিসেম্বর ২০১৭ তারিখ সকাল ১০টা থেকে বিকেল চারটার মধ্যে শিল্পাচার্য জয়নুল আবেদিন মিলনায়তনে সশরীরে উপস্থিত হয়ে রিপোর্ট করতে হবে। ওই দিন রাত আটটার মধ্যে রিপোর্ট করা প্রার্থীদের মধ্য থেকে মেধাক্রম অনুসারে ফল প্রকাশ করা হবে। আগামী ১১ ডিসেম্বর তাঁদের ভর্তি করা হবে।
