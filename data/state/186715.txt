
আওয়ামী লীগের সাংসদ ও সভাপতিমণ্ডলীর সদস্য আবদুর রাজ্জাক বলেছেন, নির্বাচনকালীন অন্তর্বর্তী সরকার বলে কিছু নেই। আগামী নির্বাচন বর্তমান সরকারের অধীনে অনুষ্ঠিত হবে। নির্বাচন কমিশন তার দায়িত্ব পালন করবে, প্রজাতন্ত্রের কর্মকর্তা-কর্মচারীরা তাদের সহায়তা করবে।রাজধানীর খামারবাড়িতে কৃষিবিদ ইনস্টিটিউটে আজ বৃহস্পতিবার বাংলাদেশ কৃষক লীগ আয়োজিত বৃক্ষরোপণ কর্মসূচির উদ্বোধনী অনুষ্ঠানে আবদুর রাজ্জাক এসব কথা বলেন। অনুষ্ঠান শেষে তিনি কৃষক-উদ্যোক্তা ও রাজনৈতিক কর্মীদের হাতে বিভিন্ন জাতের গাছ তুলে দেন।আওয়ামী লীগের এই নেতা বলেন, ‘বাংলাদেশ আওয়ামী লীগের জন্ম ক্যান্টনমেন্টে হয়নি। পর্দার আড়ালে ষড়যন্ত্র করে কোনো লাল কুঠি, নীল কুঠির সঙ্গে আঁতাত করে ক্যান্টনমেন্টের মাধ্যমে কখনো আওয়ামী লীগ ক্ষমতায় আসেনি। তাই আওয়ামী লীগ নির্বাচনে ভয় পায় না। বিএনপি নির্বাচনে ভয় পায় বলে তারা নির্বাচন বর্জন করে।’ বিএনপির উদ্দেশে তিনি বলেন, ‘ক্যান্টনমেন্ট আপনাদের স্বপ্ন, আবার স্বপ্ন দেখেন ক্যান্টনমেন্ট ওয়ালারা আপনাদের ক্ষমতায় বসিয়ে দেবে।’
এ সময় সাবেক খাদ্যমন্ত্রী আবদুর রাজ্জাক সরকারের বিভিন্ন উন্নয়ন কর্মকাণ্ড ও খাদ্যে স্বয়ংসম্পূর্ণতা অর্জনের হিসাব দেন। দেশ উন্নয়নের মহাসড়কে আছে এবং উন্নয়ন ধরে রাখতে আবারও বাংলাদেশ আওয়ামী লীগকে ক্ষমতায় আনার জন্য সব নেতা-কর্মীর প্রতি আহ্বান জানান তিনি।
অনুষ্ঠানে কৃষিমন্ত্রী মতিয়া চৌধুরী তাঁর সংক্ষিপ্ত বক্তব্যে বলেন, দেশের উন্নয়ন অব্যাহত রাখতে আওয়ামী লীগ কাজ করে যাচ্ছে। দেশের জনগণ আবার আওয়ামী লীগকে ক্ষমতায় আনবে। তিনি দলের নেতা-কর্মীদের এক হয়ে কাজ করার আহ্বান জানান।
বাংলাদেশ কৃষক লীগের সভাপতি মো. মোতাহার হোসেনের সভাপতিত্বে অনুষ্ঠানে আরও বক্তব্য দেন সংসদ সদস্য আ ফ ম বাহাউদ্দিন নাছিম, দেলওয়ার হোসেন, ফরিদুন্নাহার লাইলী প্রমুখ।
