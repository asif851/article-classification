
ভারতের পররাষ্ট্রসচিব সুজাতা সিং আগামী ৪ ডিসেম্বর দুই দিনের সফরে ঢাকায় আসছেন। গত ১ আগস্ট ভারতের ২৯তম পররাষ্ট্রসচিবের দায়িত্ব নেওয়ার পর এটাই তাঁর প্রথম বাংলাদেশ সফর। 
পররাষ্ট্র মন্ত্রণালয়ের এক জ্যেষ্ঠ কর্মকর্তা ও ভারতীয় হাইকমিশনের এক কর্মকর্তা আজ বৃহস্পতিবার প্রথম আলো ডটকমকে সুজাতা সিংয়ের সফরের বিষয়টি নিশ্চিত করেছেন।  
এর আগে ভারতের পক্ষ থেকে গতকাল বুধবার পররাষ্ট্র মন্ত্রণালয়ে সুজাতা সিংয়ের সফরের বিষয়টি নিশ্চিত করা হয়েছে। গত সেপ্টেম্বরে সুজাতাকে বাংলাদেশের পক্ষ থেকে ঢাকা সফরের আমন্ত্রণ জানানো হয়েছিল।
কূটনীতিক সূত্রগুলো জানিয়েছে, প্রথম বাংলাদেশ সফরে সুজাতা সিং এমন এক সময়ে ঢাকায় আসছেন যখন নির্বাচনকে কেন্দ্র করে রাজনৈতিক সংকট চলছে। ফলে দ্বিপক্ষীয় বিষয়গুলোর পাশাপাশি তিনি রাজনৈতিক পরিস্থিতি নিয়ে এখানকার নেতাদের সঙ্গে আলোচনা করতে পারেন।
আগামী ৫ ডিসেম্বর শুরু হতে যাচ্ছে ভারতের পার্লামেন্টের শীতকালীন অধিবেশন। সংক্ষিপ্ত এ অধিবেশনে সীমান্ত প্রটোকল বাস্তবায়নের বিল উত্থাপনে বাংলাদেশকে আশ্বাস দিয়েছে ভারত। এ প্রেক্ষাপটে আগামী ৪ ডিসেম্বর থেকে অনুষ্ঠেয় সুজাতা সিংয়ের সফরটি তাত্পর্যপূর্ণ। 
ঢাকা ও দিল্লির কূটনীতিক সূত্রগুলো আরও জানিয়েছে, সুজাতা সিং এ সফরের সময় পররাষ্ট্রসচিব মো. শহীদুল হকের সঙ্গে আনুষ্ঠানিক বৈঠক করবেন। এ ছাড়া তিনি প্রধানমন্ত্রী শেখ হাসিনা, বিরোধীদলীয় নেত্রী খালেদা জিয়া ও পররাষ্ট্রমন্ত্রী আবুল হাসান মাহমুদ আলীর সঙ্গে সৌজন্য সাক্ষাত্ করবেন।   
