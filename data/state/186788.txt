
পাবনার সাঁথিয়া উপজেলার মহিষাকোলা গ্রামে পুলিশের সঙ্গে ‘বন্দুকযুদ্ধে’ লিটন হোসেন (৩০) নামের গুলিবিদ্ধ এক ব্যক্তিকে আটক করেছে পুলিশ। পুলিশের দাবি, লিটন আন্তজেলা ডাকাত দলের সর্দার ও তালিকাভুক্ত সন্ত্রাসী।
সাঁথিয়া থানার ওসি নাসির উদ্দিনের ভাষ্য অনুযায়ী, গতকাল মঙ্গলবার ভোর চারটার দিকে বেড়া-কাশিনাথপুর সড়কের পাশে ওই গ্রামের একটি পরিত্যক্ত ভবনে ডাকাত দল ডাকাতির প্রস্তুতি নিচ্ছে খবর পেয়ে অভিযান চালানো হয়। এ সময় ডাকাতেরা গুলি ছুড়লে পুলিশ পাল্টা গুলি ছোড়ে। ১০-১৫ মিনিট গুলিবিনিময়ের পর ডাকাত দল পিছু হটে। পরে ঘটনাস্থল থেকে গুলিবিদ্ধ অবস্থায় লিটনকে আটক করা হয়।
ওসি নাসির উদ্দিন বলেন, লিটনের কাছ থেকে একটি বিদেশি পিস্তল, একটি গুলি ও দুটি গুলির খোসা পাওয়া গেছে। বন্দুকযুদ্ধে পুলিশের চার সদস্য আহত হন।
