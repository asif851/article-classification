
দশম জাতীয় সংসদ নির্বাচনে মনোনয়নপত্র দাখিলের শেষ দিনে আজ সোমবার চাঁদপুরের পাঁচটি আসনের জন্য ১০টি মনোনয়নপত্র জমা পড়েছে। এর মধ্যে চাঁদপুর-১ (কচুয়া) আসনে সাবেক স্বরাষ্ট্রমন্ত্রী মহীউদ্দীন খান আলমগীর ছাড়া অন্য কেউ মনোনয়নপত্র জমা দেননি। এ ছাড়া অন্যান্য আসনের মধ্যে চাঁদপুর-২ (মতলব উত্তর ও মতলব দক্ষিণ) আসনে আওয়ামী লীগ থেকে ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী মায়া ও জাতীয় পার্টি (জাপা) থেকে এমরান হোসেন মনোনয়নপত্র জমা দেন।
চাঁদপুর-৩ (চাঁদপুর সদর ও হাইমচর) আসন থেকে সাবেক পররাষ্ট্রমন্ত্রী দীপু মনি, স্বতন্ত্র প্রার্থী মোমিন উল্যাহ পাটওয়ারী ও বিএনপির বহিষ্কৃত নেতা ইকবাল বিন বাশার মনোনয়ন জমা দেন।
চাঁদপুর-৪ (ফরিদগঞ্জ) আসনে চাঁদপুর জেলা আওয়ামী লীগের সভাপতি মো. শামছুল হক ভূঁইয়া ও জাপার মাইনুল ইসলাম মানু মনোনয়নপত্র জমা দেন।
চাঁদপুর-৫ (হাজীগঞ্জ ও শাহরাস্তি) আসন থেকে আওয়ামী লীগের রফিকুল ইসলাম ও জাপা থেকে খোরশেদ আলম মনোনয়নপত্র জমা দেন।
চাঁদপুর জেলা প্রশাসক ও রিটার্নিং অফিসার মো. ইসমাইল হোসেন জানান, ৫ ডিসেম্বর এসব মনোনয়ন যাচাইবাছাই ও প্রত্যাহারের পর চূড়ান্ত প্রার্থীদের নাম ঘোষণা করা হবে।
