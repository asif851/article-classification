
যশোরের দুই উপজেলায় পৃথক গোলাগুলির ঘটনায় অজ্ঞাতনামা চারজন নিহত হয়েছেন। পরিচয় জানাতে না পারলেও পুলিশ দাবি করছে, নিহত চারজনই ডাকাত দলের সদস্য ছিলেন। 
আধা ঘণ্টার ব্যবধানে গতকাল শুক্রবার দিবাগত রাত তিনটার দিকে যশোর সদর ও ঝিকরগাছা উপজেলায় এ ঘটনা ঘটে। 
যশোর কোতোয়ালি থানার ভারপ্রাপ্ত কর্মকর্তা (ওসি) এ কে এম আজমল হুদা জানান, সদর উপজেলার নোঙরপুর এলাকায় নোঙরপুর মাজারের সামনে থেকে অজ্ঞাতনামা দুজনের (বয়স আনুমানিক ৩৫ ও ৩৮) লাশ উদ্ধার করে পুলিশ।  এ ছাড়া ঘটনাস্থল থেকে দুটি ওয়ান শুটারগান, দুটি গুলি, পাঁচটি কার্তুজ, একটি সোনার চেইন ও দুই জোড়া কানের দুল জব্দ করা হয়েছে। ধারণা করা যাচ্ছে, স্বর্ণালংকারসহ ডাকাতির মালামাল ভাগাভাগি নিয়ে দ্বন্দ্বের জের ধরে গোলাগুলিতে তাঁরা নিহত হয়েছেন। 
ঝিকরগাছা থানার সহকারী উপপরিদর্শক (এএসআই) রফিকুল ইসলাম জানান, ঝিকরগাছা উপজেলার চাপাতলা এলাকায় লুৎফর রহমান নামের এক ব্যক্তির পেঁপেবাগান থেকে অজ্ঞাতনামা আরও দুই ব্যক্তির (বয়স আনুমানিক ৩৫ ও ৩৮) লাশ উদ্ধার করা হয়। পুলিশ  গতকাল দিবাগত রাত সাড়ে তিনটার দিকে গোলাগুলির খবর পেয়ে  সেখানে যান।  লাশের পাশে  বিদেশি একটি পিস্তল, দুটি গুলি, কাঁচি ও দা পড়ে থাকতে দেখা গেছে।নিহত চারজনের লাশ যশোর ২৫০ শয্যাবিশিষ্ট জেনারেল হাসপাতালের মর্গে পাঠানো হয়েছে বলে জানিয়েছে পুলিশ।
