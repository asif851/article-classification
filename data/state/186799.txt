
তথ্যমন্ত্রী হাসানুল হক ইনু বলেছেন, ‘সরকার টাকা দিয়ে ২০-দলীয় জোট ভাঙছে বলে যে অভিযোগ তোলা হয়েছে, তা ডাহা মিথ্যা।’ আজ রোববার সচিবালয়ে নিজ কার্যালয়ে সাংবাদিকদের তিনি এসব কথা বলেন।
তথ্যমন্ত্রী বলেন, যাঁরা গণতন্ত্রের আশায় খালেদা জিয়ার সঙ্গে গিয়েছিলেন, তাঁরা হতাশ হয়ে জোট থেকে বেড়িয়ে এসেছেন। কারণ, তাঁরা বুঝতে পেরেছেন, খালেদা জিয়া জঙ্গিবাদের রক্ষক, ষড়যন্ত্র ও চক্রান্তের রাজনীতি করেন। তাই তাঁর বিভ্রান্তির খপ্পর থেকে শরিকেরা একে একে বেরিয়ে আসছেন। এ থেকে প্রমাণ হয়, তাঁদের বিভ্রান্তি কেটে গেছে।
হাসানুল হক ইনু বলেন, জামায়াত নেতা দেলাওয়ার হোসাইন সাঈদী ধর্মের গামছা পরে ধর্মগুরু সাজার অপচেষ্টা চালিয়েছিলেন। কিন্তু আদালত প্রমাণ করেছে, তিনি যুদ্ধাপরাধী, খুনি ও লুণ্ঠনকারী। আর এসব অভিযোগ প্রমাণ হওয়ার পর জামায়াতের হরতাল ডাকার মানে অপরাধীকে রক্ষার অপচেষ্টা করা।
বিএনপির হরতাল প্রসঙ্গে মন্ত্রী বলেন, বিচারপতিদের অভিশংসনের বিষয়ে হরতাল ডাকার কোনো প্রয়োজন বা যুক্তি নেই। এখানে বিচারকদের স্বাধীনতায় কোনো রকমের হস্তক্ষেপ করা হয়নি। শুধু নৈতিক স্খলনের দায়ে অপসারণের বিধান বা স্তর পরিবর্তন হয়েছে। তাঁরা আগের মতোই স্বাধীনভাবে রায় দেবেন। তাই এ ইস্যুতে হরতাল ডাকার আসল কারণ হচ্ছে জামায়াতের হরতালকে সহযোগিতা ও সমর্থন দেওয়া।
আরও জানতে পড়ুন:
ভাঙনের মুখে বিএনপি জোট
