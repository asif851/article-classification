
আলোচনা
আব্দুল কাইয়ুম: নারায়ণগঞ্জকে একসময় প্রাচ্যের ডান্ডি বলা হতো। এখনো ব্যবসা-বাণিজ্যে নারায়ণগঞ্জ এগিয়ে আছে। কিন্তু একের পর এক হত্যাকাণ্ড হচ্ছে। এখানে চাঁদাবাজি, মাদক ব্যবসাও অনেক বেড়েছে। ত্বকী হত্যার ঘটনা ঘটে, ব্যবসায়ী এ বি সিদ্দিক অপহূত হয়েছেন। কিন্তু এসব ঘটনার বিচার বা তদন্ত, কোনোটাই সুষ্ঠুভাবে হচ্ছে বলে সাধারণ মানুষ মনে করে না। সর্বশেষ সাত খুনের ঘটনার পর প্রশ্ন দাঁড়িয়েছে, নারায়ণগঞ্জ কোনো পথে যাচ্ছে। সাধারণ মানুষের একটাই দাবি, আইনশৃঙ্খলা পরিস্থিতি যেন ভালো হয়, যে-ই অপরাধ করুক না কেন, সে যেন শাস্তি পায়। বাংলাদেশের উন্নয়নের জন্য একটি স্থিতিশীল অবস্থা খুবই জরুরি। কয়েকটি জেলায় আইনশৃঙ্খলা পরিস্থিতির অবনতি লক্ষ করা যাচ্ছে। কিন্তু একে বিচ্ছিন্ন ঘটনা বলে এড়িয়ে যাওয়ার সুযোগ নেই। বরং আমাদের জোর দিতে হবে এ ধরনের ঘটনা যেন আর না ঘটে। অপহরণ-গুম-খুনের ঘটনায় মানুষ যেন বিচার পায়। সুষ্ঠু বিচার হলে মানুষের মধ্যে আস্থা ফিরে আসবে। মানুষ সাহস পাবে। আর বিচার না হলে, সুষ্ঠু তদন্ত না হলে সাধারণ মানুষের মধ্যে আতঙ্ক বাড়তে থাকবে। এতে শেষ পর্যন্ত দেশের সামাজিক, রাজনৈতিক ও অর্থনৈতিক অগ্রগতিই ব্যাহত হবে। বাংলাদেশ এগিয়ে যাচ্ছে। সহস্রাব্দ উন্নয়ন লক্ষ্যমাত্রায় (এমডিজি) বাংলাদেশ অনেক ভালো করছে। অর্থনীতির অনেক সূচকও ভালোর দিকে। তাহলে নারায়ণগঞ্জে কেন এমন পরিস্থিতি বিরাজ করবে, সেটাই এখন প্রশ্ন। এই অভিশপ্ত পরিস্থিতি থেকে নারায়ণগঞ্জবাসী মুক্তি পাবে, সেটাই এখন চাওয়া। প্রথম আলোর এই গোলটেবিল আলোচনায় উপস্থিত সবাইকে অভিনন্দন জানিয়ে আলোচনা শুরু করছি। প্রথমে বলছেন নারায়ণগঞ্জ সিটি করপোরেশনের মেয়র সেলিনা হায়াৎ আইভী।
সেলিনা হায়াৎ আইভী: প্রথম আলোকে ধন্যবাদ জানাই সময়োপযোগী একটি আলোচনা সভার আয়োজন করার জন্য। নারায়ণগঞ্জের মধ্যে এমন একটি সম্ভাবনাময় জেলা কীভাবে, কেন এমন একটি আতঙ্কের নগরে পরিণত হলো তা খতিয়ে দেখতে হবে। এ থেকে অবশ্যই বেরিয়ে আসতে হবে। এ জন্য নারায়ণগঞ্জের মানুষকেই এগিয়ে আসতে হবে। গণমাধ্যমকে অন্যায়-অপকর্মের বিরুদ্ধে অবস্থান নিতে হবে। জেলার এখন প্রধান সমস্যা হয়ে দাঁড়িয়েছে আইনশৃঙ্খলা পরিস্থিতির অবণতি। এ থেকে উত্তরণের জন্য সরকারের দিকে কেবল তাকিয়ে থাকলে হবে না। সাধারণ মানুষকে প্রতিবাদ করতে হবে। দেখা যাচ্ছে, নারায়ণগঞ্জে সাম্প্রতিক আইনশৃঙ্খলা পরিস্থিতির অবনতির জন্য একটি পরিবারই প্রধানত দায়ী। তাদের কারণে, তাদের পাশে ক্ষমতাবানদের অবস্থানের কারণে এরা বেপরোয়া হয়ে উঠছে। কিন্তু এভাবে তো চলতে পারে না। এর অবসান দরকার।অপহরণ, গুম, খুনের ঘটনায় অভিযুক্ত ও দায়ী কোনো গডফাদার পরিবার নারায়ণগঞ্জে থাকতে পারবে না। একের পর এক অপহরণ, খুনের ঘটনা ঘটছে। অভিযুক্তরা প্রভাবশালী হওয়ায় তাদের সাজা হচ্ছে না। তবে এভাবে আর চলবে না। যত বড় গডফাদারই হোক না কেন, আর কোনো অন্যায় মেনে নেওয়া হবে না। কেউ না থাকলেও আমি নারায়ণগঞ্জে থেকেই গডফাদারদের বিরুদ্ধে লড়াই করে যাব। সাম্প্রতিক সময়ে ব্যবসায়ী ও পেশাজীবীরা গুম-খুনের বিরুদ্ধে অবস্থান নেওয়ায় ও সোচ্চার হওয়ায় এই লড়াইয়ে জয়ের ব্যাপারে আমাকে আশাবাদী করে তুলেছে। ২০০৮-এর নির্বাচনে আওয়ামী লীগের বিজয়ের পর পালানো অবস্থা থেকে দেশে ফিরে ওই ব্যক্তি নানা অপকর্মে লিপ্ত আছেন। অথচ পুলিশ-প্রশাসন কিছুই করতে পারছে না। কেননা, নারায়ণগঞ্জে জেলা প্রশাসক, পুলিশ সুপার ও থানার ওসি হিসেবে আসতে হলে তাঁদের মোটা অঙ্কের টাকা দিতে হবে। প্রতি মাসে মাসোহারাও দিতে হয়। ফলে, তাঁরা কীভাবে সঠিক কাজ করবেন। ওসমান পরিবারের পাশে থাকার ঘোষণা দিয়েছেন প্রধানমন্ত্রী। কিন্তু প্রধানমন্ত্রীকে এক-দুটি পরিবারের পাশে থাকলে হবে না। জনগণের পাশে থাকতে হবে। এক পরিবারের পাশে থাকবেন আর বাকি পরিবার ওই পরিবারের কারণে আতঙ্কে থাকবেন, তা তো হতে পারে না। আওয়ামী লীগ বা বিএনপি মনে করে, ৬৪ জেলায় ৬৪ জন গডফাদার থাকলেই তাদের কাজ হয়ে যাবে। সাধারণ মানুষ বা কর্মীদের তাদের দরকার নেই। এই ভাবনা ঠিক নয়। সাধারণ মানুষ জেগেছে। যেকোনো সময় বিস্ফোরণ ঘটবে।
সুস্মিতা সরকার: আমার বাবা চন্দন সরকার খুন হয়েছেন। আমাদের আর কিছুই বলার নেই। আর কিছু চাওয়ার নেই। আমরা কেবল বিচার চাই। আর এ ধরনের আর একটি ঘটনাও যেন জেলায় না ঘটে, সে জন্য সবার সহযোগিতা চাই। বাবা মারা গেলেন কেন, কী তাঁর অপরাধ ছিল, তা জানি না। সবাই বলছে একটি অপহরণের ঘটনা দেখে ফেলার কারণে তিনি খুন হয়েছেন। আমরা এখন আতঙ্কিত বোধ করছি। আমাদের পরিবারে এই ঘটনার পর থেকে আনন্দ, হাসি উঠে গেছে। কেউ মন খুলে কথা বলতে পারছে না। অথচ আমার বাবা কখনো কোনো অন্যায় করেননি যে তাঁকে খুন হতে হবে। আমার মা সারাক্ষণ চুপচাপ থাকেন। যে সুন্দর পারিবারিক আবহ আমাদের পরিবারে ছিল, তা হারিয়ে গেছে। আর ফিরে আসবে কি না, তা-ও জানি না। কোনো অপরাধ না করা সত্ত্বেও একটি পরিবার সমস্ত সুখ-শান্তি থেকে বিচ্ছিন্ন হয়ে গেল। এটা কোন বিচার। আমাদের আর বলার মতো ভাষা নেই। কাকে বলব তা-ও জানি না।
প্রবীর কুমার সাহা: রাজনীতিবিদদের কাছে চাওয়া, তাঁরা আমাদের নিরাপত্তা দেবেন। ত্বকীর মতো একজন নিরীহ শিশুকে হত্যা করা হলো। অথচ বিচার হবে না, তা হতে পারে না। নারায়ণগঞ্জের মানুষ হিসেবে নিজেকে পরিচয় দিতে বিব্রত হই। রাজনীতিবিদেরা কাদা ছোড়াছুড়ি না করে তাঁরা যেন সাধারণ মানুষের পাশে থাকেন, সেটাই চাওয়া। এখানকার মানুষের এখন একটাই চাওয়া, তা হলো, জেলায় শান্তি ও স্থিতিশীলতা বজায় থাকুক। শিশু ত্বকীকে হত্যা করা হলো। অথচ তার কোনো অপরাধ ছিল না। সন্ত্রাসীদের কাছে যদি কেউ ‘অপরাধ’ করে থাকে, সেটা ত্বকীর বাবা করেছে। বাবার ‘অপরাধে’ একটি শিশুকে হত্যা করা কতটা জঘন্য কাজ হতে পারে, তা ভাষায় প্রকাশ করা যাবে না। ত্বকীর বাবার ‘অপরাধ’ ছিল, তিনি সন্ত্রাসের বিরুদ্ধে কথা বলতেন। আমি বলব, অন্যায়ের বিরুদ্ধে আমার অবস্থানের কারণে আমাকে হত্যা করো। আমার সন্তানকে নয়।নারায়ণগঞ্জে সাম্প্রদায়িক সম্প্রীতি ছিল, এখনো আছে। কিন্তু সন্ত্রাসীদের কারণে এখন অনেকেই জেলা ছেড়ে ঢাকায় বসবাস করছেন। এটা লজ্জার। এখন সবচেয়ে বেশি প্রয়োজন জেলার ব্যবসায়ী ও সাধারণ মানুষের মধ্যে আস্থা ফিরিয়ে আনা। আইনশৃঙ্খলা রক্ষাকারী বাহিনীকে কারও প্রতি বিদ্বেষ না দেখিয়ে সব গুম-খুনের ঘটনার পেছনের ব্যক্তিদের খুঁজে বের করতে হবে। সবার মধ্যে আস্থা ফিরিয়ে আনতে হবে। নারায়ণগঞ্জ থেকে মাদককে দূর করতে হবে। মাদক ব্যবসা নিয়ন্ত্রণ করতে হবে। ২৬ জুনের উপনির্বাচন যেন সুষ্ঠু হয়, সেটি নিশ্চিত করতে হবে। আমার চাওয়া আর কোনো নেতিবাচক সংবাদ যেন নারায়ণগঞ্জ নিয়ে পত্রিকার পাতায় না আসে। জেলার রাজনীতিবিদদের প্রতি আহ্বান, আপনারা নিজেদের মধ্যে কাদা ছোড়াছুড়ি করবেন না। আপনারা সবাই মিলে সাধারণ মানুষের পাশে দাঁড়ান। নারায়ণগঞ্জের মানুষও আপনাদের পাশে থাকবে। আপনাদের প্রতি সাধারণ মানুষ আস্থা রাখতে না পারলে মানুষের দাঁড়ানোর জায়গা থাকবে না। অথচ দেখা যাচ্ছে রাজনীতিবিদেরা কোনো বিষয়ে একমত হতে পারছেন না। ফলে, এখানকার মানুষের ভাগ্যের কোনো পরিবর্তন হচ্ছে না।
রফিউর রাব্বি: এক একটা ঘটনা ঘটছে, কিন্তু বিচার হচ্ছে লোকদেখানো। ত্বকী হত্যার অভিযোগপত্র দেওয়া হচ্ছে না। এই ঘটনা আজমেরি ওসমানের নেতৃত্বে হলেও এর নির্দেশদাতা হলেন শামীম ওসমান। অথচ তাঁদের পাশে আছেন স্বয়ং প্রধানমন্ত্রী। এই হলে কোনো হত্যার বিচার হবে না। সরকার বিচার নিয়ে আন্তরিক নয়। রাষ্ট্রের উচ্চপর্যায় থেকে নারায়ণগঞ্জে ঘটে যাওয়া ঘটনাগুলো নিয়ে বিচার বিচার খেলা হচ্ছে। বিচারের ওপর একধরনের অঘোষিত ইনডেমনিটি দেওয়া হয়েছে। এটা মোটেই কারও জন্য সুখকর হবে না।নারায়ণগঞ্জ এখন অসংখ্য সমস্যা নিয়ে খাদের কিনারায় চলে এসেছে। বলা যায়, জেলাটি এখন চোরাবালিতে আটকা পড়েছে। যে ওসমান পরিবারটি সব সমস্যা তৈরি করছে, তাদের পাশে আছেন স্বয়ং প্রধানমন্ত্রী। এটা লজ্জার বিষয়। প্রধানমন্ত্রীর ঘোষণায় আমি ব্যথিত। প্রধানমন্ত্রীর ঘোষণার পর ত্বকী হত্যা মামলার আর কোনো পথ থাকবে কি? পুলিশ ও তদন্তকারীরা আর এগোবেন কি? ব্যবসায়ী এ বি সিদ্দিকের অপহরণ ও পরে মুক্তি দেওয়ার ঘটনাও চাপা পড়ে গেছে। সাত খুনের মামলার বিচার নিয়েও সরকার আন্তরিক নয়। মামলার প্রধান আসামিকে বিদেশে পাঠাতে প্রশাসন-পুলিশ সবাই সহযোগিতা করেছে।
ফজলুল হক: নারায়ণগঞ্জের মানুষ অদূরভবিষ্যতে বর্তমান পরিস্থিতি থেকে মুক্তি পাবে বলে মনে হয় না। এখানকার মানুষ ব্যক্তিগত নিরাপত্তা নিয়ে আন্দোলন করছে। এ কেমন কথা। নিরাপত্তা দেওয়া তো রাষ্ট্রের দায়িত্ব। নাগরিকের অধিকার। প্রশাসনিক ব্যর্থতা ক্রমাগত বাড়ছে। পুলিশের মহাপরিদর্শক (আইজিপি) বলছেন, নারায়ণগঞ্জের সাত খুনের ঘটনা একটি বিচ্ছিন্ন ঘটনা। পুলিশ আইনশৃঙ্খলা রক্ষা করতে পারছে না। আবার এ ধরনের কথা বলছে। কাজ করতে না পারলে চুপ থাকাই ভালো।নারায়ণগঞ্জের সব সম্ভাবনাকে গলা টিপে হত্যা করা হয়েছে। এর পেছনে প্রধান কারণ হলো আইনশৃঙ্খলা পরিস্থিতির চরম অবনতি। চাইলেই এখন আর কেউ সম্ভাবনাকে কাজে লাগাতে পারছে না। ব্যবসায়ী, আইনজীবী বা পেশাজীবীরা এখন প্রথম আলোর গোলটেবিলে এসে বক্তব্য দিচ্ছেন। অসহায়ত্বেও কথা বলছেন। কিন্তু এটা তো হওয়ার কথা ছিল না। তাঁদের তো নিজ নিজ কাজ নিয়ে ব্যস্ত থাকার কথা। একসময় নারায়ণগঞ্জে কিছু ঘটনা ঘটেছে। জেলার বাইরের মানুষ আমাকে বলত, নারায়ণগঞ্জের খারাপ অবস্থা নিয়ে তাঁরা আতঙ্ক বোধ করছেন। আমি তাঁদের বলতাম, যতটা খারাপ বাইরে থেকে মনে করা হয় ততটা খারাপ নয়। কিন্তু ত্বকী হত্যার পর গত এক বছরের বেশি সময় ধরে জেলায় যা ঘটছে, তাতে ‘খুব খারাপ অবস্থা নয়’—এটা বলার মুখ এখন আর নেই।প্রশাসনিক ব্যর্থতা এই জেলায় ক্রমাগত বাড়ছে। পুলিশ সঠিকভাবে কাজ করছে না। নূর হোসেন পালিয়ে যাওয়ার পর তাঁর বিশাল সাম্রাজ্য এক মুহূর্তে পুলিশ গুঁড়িয়ে দিয়েছে। অথচ এই অবৈধ সাম্রাজ্য পুলিশের সামনেই দিনের পর দিন গড়ে উঠেছে। তারা কিছুই করেনি। পুলিশকে বলতে চাই, নারায়ণগঞ্জের মানুষ এখন ব্যক্তিগত নিরাপত্তা চেয়ে আন্দোলন করছে। এটা তো হওয়ার কথা নয়। পুলিশ তাহলে কী করছে?
ফরিদা আক্তার: আমি ১৯৭১ সালে মুক্তিযুদ্ধ করেছি। আমরা ছাত্ররাজনীতি করতাম। তখন সরকারি দলের নেতারাও আওয়ামী লীগের জনসভায় আসতেন। আমাদের নানা পরামর্শ দিতেন। যখন স্বাধীনতার দাবিতে আন্দোলন শুরু হলো, এ দেশের মানুষের ওপর পাকিস্তানিদের নির্যাতন শুরু হতো, তখন নারায়ণগঞ্জের সরকারি দলের নেতারা আমাদের ডেকে বলেছিলেন একটি প্রতিবাদ মিছিল ও মশাল মিছিল বের করতে। তাঁরা বলেছিলেন, তাঁরা যেহেতু সরকারি দল, তাই এটা তাঁদের পক্ষে করা সম্ভব না। কিন্তু এই নির্যাতনের প্রতিবাদ হওয়া দরকার। তাই আমরা যেন এটা করি। আমি এই ঘটনা বলছি এই কারণে যে তখন রাজনৈতিক দলগুলোর মধ্যে সৌহার্দ্যপূর্ণ সম্পর্ক ছিল। কিন্তু এখন কী অবস্থা দেখছি। এখন দলগুলোর মধ্যে ন্যূনতম কোনো সম্পর্ক নেই। রাজনীতি অনেক ক্ষেত্রেই চলে গেছে সন্ত্রাসী, মাফিয়া আর গডফাদারদের হাতে। তাঁরা বিপক্ষ দলকে দমন করলে দলের প্রধানদের কাছে ভালো কর্মী বলে পরিচিতি পান। রাজনীতির এই অবক্ষয়ের কারণে দেশের এই অবস্থা। আজকে নারায়ণগঞ্জে পরিস্থিতি নিয়ে আলোচনা করতে হচ্ছে। ভবিষ্যতে আরেক জেলা নিয়ে আলোচনা করতে হবে। কিন্তু কোনো সমাধান হবে না। আমি এখন আমার জেলার অবস্থা দেখে হতাশ। রাজনীতি ছাড়া দেশ চলবে না। তাই এই অবস্থা থেকে উত্তরণের জন্য রাজনীতিবিদদেরই এগিয়ে আসতে হবে।
হালিম আজাদ: দু-তিন বছর ধরে যেসব গুম-খুন হচ্ছে, তা সবই একই সূত্রে গাঁথা। আর্থিক ক্ষেত্রগুলোর আধিপত্য নিয়ে এ ঘটনাগুলো ঘটছে। জেলার তৈরি পোশাকশিল্প কারখানায় ঝুট ব্যবসা নিয়ে আধিপত্য প্রতিষ্ঠার জন্য লড়াই চলছে। এ ছাড়া মাদক ও বালুমহাল নিয়ে আধিপত্যের জেরে খুন-গুমের ঘটনা ঘটছে। বিভিন্ন সরকারের সময়ই নারায়ণগঞ্জে আইনশৃঙ্খলা পরিস্থিতির অবনতি হয়েছে। কিন্তু এখন সবচেয়ে খারাপ অবস্থা বিরাজ করছে। এ থেকে জেলার মানুষ মুক্তি চায়। একটি পরিবারের কাছে সাধারণ মানুষ অসহায় হয়ে পড়েছে। এদের ছত্রচ্ছায়ায় নানা অপকর্ম ঘটছে। আমাকে খুনের হুমকি দেওয়া হয়েছে। ত্বকী হত্যার পেছনে কারা আছে, তা সবাই জানেন। আজমেরী ওসমান ভারতে পালিয়ে ছিলেন। ওসমান পরিবারের ছত্রচ্ছায়ায় যাঁরা থাকেন, তাঁদের বিরুদ্ধে স্থানীয় পুলিশ ও প্রশাসন সঠিক ব্যবস্থা নিতে পারছে না। তাঁরাই নারায়ণগঞ্জে নানা অপকর্ম করে চলেছেন। জেলায় মাদকের ব্যবহার বেড়েইে চলেছে। ছোট ছেলেরাও মাদকাসক্ত হচ্ছে। সাধারণ মানুষকে যেমন এর বিরুদ্ধে সোচ্চার হতে হবে, তেমনি আইনশৃঙ্খলা রক্ষাকারী বাহিনীকেও ভূমিকা রাখতে হবে। তা না হলে জেলার সার্বিক পরিস্থিতি ক্রমাগত খারাপ হতে
