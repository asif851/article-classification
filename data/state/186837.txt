
রাজধানীর লালবাগ থানা এলাকার একটি বাসায় যৌথ অভিযান চালিয়ে অর্ধশতাধিক ককটেল ও বোমা তৈরির বিপুল সরঞ্জাম উদ্ধার করার দাবি করেছে আইনশৃঙ্খলা রক্ষাকারী বাহিনী। আজ বুধবার সকালে র‍্যাবের পক্ষ থেকে গণমাধ্যমে পাঠানো মুঠোফোনের খুদেবার্তায় দাবি করা হয়, গতকাল মঙ্গলবার দিবাগত রাতে লালবাগ থানা এলাকার জে. এন. সাহা রোডের ওই বাসায় পুলিশের সঙ্গে যৌথ অভিযান চালায় র‍্যাব-১০। র‍্যাবের ভাষ্য, অভিযান চালিয়ে ৭২টি ককটেল, দুই কেজি পটাশিয়াম, বিপুল পরিমাণ স্প্লিন্টার ও বোমা তৈরির উপকরণ উদ্ধার করা হয়েছে। এ ঘটনায় বাদশা (৪৪) ও আনিস (৩০) নামের দুজনকে গ্রেপ্তার করা হয়েছে। লালবাগ থানার ভারপ্রাপ্ত কর্মকর্তা (ওসি) মনিরুজ্জামানের ভাষ্য, যুবদলের কেন্দ্রীয় কমিটির যুগ্ম সাধারণ সম্পাদক মির নেওয়াজ আলীর ওই বাড়ি থেকে ৭৪টি ককটেল, আড়াই কেজি বিস্ফোরক ও ককটেল তৈরির সরঞ্জাম উদ্ধার করা হয়েছে। জিজ্ঞাসাবাদের জন্য ওই বাড়ির নিরাপত্তার দায়িত্বে থাকা দুই ব্যক্তিকে থানায় আনা হয়েছে।
