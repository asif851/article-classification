
যুব মহিলা লীগ আশুলিয়া থানা কমিটির আহ্বায়ক নাজমুন নাহারকে ১৬ বোতল ফেনসিডিলসহ আটক করেছে ঢাকা জেলা উত্তরের গোয়েন্দা শাখার (ডিবি) পুলিশ। ডিবির দাবি, নাজমুন নাহার দীর্ঘদিন ধরে মাদক ব্যবসায়র সঙ্গে জড়িত।
নাজমুন নাহারের বাড়ি আশুলিয়া থানার মধ্য গাজির চর এলাকায়। গতকাল রোববার রাত আটটার দিকে নিজ বাসা থেকে তাঁকে আটক করে ডিবি।
গোয়েন্দা পুলিশ ঢাকা উত্তরের ভারপ্রাপ্ত কর্মকর্তা (ওসি) এ এস এম সায়েদ আজ প্রথম আলোকে জানান, নাজমুন নাহার অনেক দিন ধরে মাদক ব্যবসার সঙ্গে জড়িত। গোপন সংবাদের ভিত্তিতে খবর পেয়ে গতকাল তাঁকে তাঁর বাড়ি থেকে আটক করা হয়েছে। এ সময় তাঁর বাড়ি থেকে ১৬ বোতল ফেনসিডিল উদ্ধার করা হয়।
তাঁর বিরুদ্ধে মামলার প্রস্তুতি চলছে বলেও জানান এ এস এম সায়েদ।
 
