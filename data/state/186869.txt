
এ মৌসুমে রাজধানী ঢাকায় সবচেয়ে বেশি বৃষ্টি হলো আজ রোববার সকালে। কালবৈশাখীর সঙ্গে আসে এ বৃষ্টি। আবহাওয়া অধিদপ্তর থেকে জানানো হয়, আজ সকাল ছয়টা থেকে নয়টা পর্যন্ত তিন ঘণ্টায় ৫০ মিলিমিটার বৃষ্টি হয়েছে রাজধানীতে।
আবহাওয়া অধিদপ্তরের নিয়ন্ত্রণ কক্ষ সূত্র জানায়, তাদের দুটো পর্যবেক্ষণ কেন্দ্র থেকে কালবৈশাখীর গতিবেগ নির্ণয় করা হয়েছে। এর মধ্যে শাহজালাল আন্তর্জাতিক বিমানবন্দর এলাকায় সকাল সাড়ে আটটায় আঘাত হানা কালবৈশাখীর বাতাসের গতিবেগ ছিল ঘণ্টায় ৭৬ কিলোমিটার। রাজধানীর আগারগাঁওয়ে আরেক পর্যবেক্ষণ কেন্দ্রে পাওয়া তথ্য অনুযায়ী, সকালে ওই সময় বাতাসের গতিবেগ ছিল ৬৩ কিলোমিটার।
কালবৈশাখীর পর রাজধানী শান্ত হয়ে এসেছে। তবে সকাল থেকেই আকাশ মেঘলা ছিল। ধীরে ধীরে এ মেঘ আরও ঘনীভূত হয়। চারপাশ গ্রাস করে রাতের অন্ধকার। এরপর দমকা হাওয়া সঙ্গে প্রবল বৃষ্টি।
বৃষ্টি হলে চিরচেনা যে রূপ নেয় এই জনবহুল নগরীটি, এখনো সেই চেহারাই রয়েছে। পথে অনেক স্থানে জমেছে পানি।
আজ বুদ্ধপূর্ণিমা উপলক্ষে সরকারি ছুটি। তারপরও মানুষের ব্যস্ততার কমতি নেই; বিশেষ করে প্রতিদিনের আয়ের ওপর যাদের জীবন চলে। রাস্তায় জমা নোংরা পানি মাড়িয়েই তাদের চলাফেরা লক্ষ করা গেছে।
আজ সারা দিনই কি এভাবে কাটবে? আবহাওয়া অধিদপ্তর আগেই জানিয়েছিল, আজ এবং আগামী আরও দুদিন ঝড়বাদলের মধ্যেই কাটবে। এ সময়ের ঝড়বৃষ্টির যে বৈশিষ্ট্য, প্রবল ঝড় তারপর বৃষ্টি আবার পরিষ্কার আকাশ। অধিদপ্তর জানায়, আজও এমনটাই হবে। এখনকার মেঘলা আকাশ সরে রোদ উঁকি দিতে পারে। তবে মেঘ ও বৃষ্টি আসতে পারে আবারও।
