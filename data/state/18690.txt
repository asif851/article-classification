
নরসিংদীর পলাশ উপজেলার ডাঙ্গা ইউনিয়ন বিএনপি আয়োজিত ইফতার অনুষ্ঠানে আওয়ামী লীগের কর্মীরা হামলা চালিয়ে প্যান্ডেল ভাঙচুর ও ইফতারসামগ্রী ছিনিয়ে নিয়েছেন বলে অভিযোগ পাওয়া গেছে। গত শুক্রবার উপজেলার ভিরিন্দা হাইস্কুলের মাঠে এ ঘটনা ঘটে। ইফতার অনুষ্ঠানে প্রধান অতিথি হিসেবে উপস্থিত ছিলেন বিএনপির স্থায়ী কমিটির সদস্য ও সাবেক মন্ত্রী আবদুল মঈন খান। বিএনপির পক্ষ থেকে অভিযোগ করা হয়, ইফতার অনুষ্ঠানে বিএনপির নেতারা বক্তব্য দেওয়ার সময় হঠাৎ করে আওয়ামী লীগের লোকজন তাঁদের ওপর হামলা চালান। এ সময় তাঁরা নেতাদের মারধর করেন। ওই সময় তাঁরা প্যান্ডেল ও মঞ্চ ভাঙচুর করে ইফতারসামগ্রী ছিনিয়ে নেন। হামলার সময় বিএনপির নেতা-কর্মীরা আবদুল মঈন খানকে নিরাপদ আশ্রয়ে সরিয়ে নেন। এ সময় ডাঙ্গা ইউনিয়ন ছাত্রদলের সাবেক সভাপতি শাকিল মিয়া, ছাত্রদলের কর্মী জামাল উদ্দিন, যুবদলের সাধারণ সম্পাদক মনির হোসেন, বিএনপির সাধারণ সম্পাদক জামান মিয়াসহ কমপক্ষে ১০ জন আহত হন। তাঁদের বিভিন্ন ক্লিনিকে চিকিৎসা দেওয়া হয়েছে।
