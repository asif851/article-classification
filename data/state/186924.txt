
নাটোর সদর উপজেলার ঋষি নওগাঁ গ্রামে আজ বৃহস্পতিবার সকালে নব বিবাহিত এক প্রবাসী যুবকের লাশ পাওয়া গেছে। ফুলশয্যার ঘরের পাশে একটি আমগাছে তাঁর ঝুলন্ত লাশ পাওয়া যায়।
নিহত যুবকের নাম আব্দুর রহিম (৩৫)। তিনি সৌদি আরবে থাকতেন। ঈদের ছুটিতে বাড়ি এসেছিলেন।
নাটোর সদর থানার পরিদর্শক (তদন্ত) নজরুল ইসলাম ও এলাকাবাসীর ভাষ্য, গতকাল বুধবার পাশের খোলাবাড়িয়া গ্রামে আব্দুর রহিমের বিয়ে হয়। আনুষ্ঠানিকতা শেষে বর ও কনেকে ফুলশয্যার ঘরে পাঠানো হয়। সকালে ফুলশয্যার ঘরের পাশের একটি আমগাছের ডালে আব্দুর রহিমের ঝুলন্ত লাশ পাওয়া যায়। কনে তখনো ঘুমিয়ে ছিলেন। নজরুল ইসলাম জানান, পুলিশ আব্দুর রহিমের সুরতহাল তৈরি করে ময়নাতদন্তের প্রস্তুতি নিচ্ছে। ঘটনাস্থলে পুলিশ পাঠানো হয়েছে।
স্থানীয় ইউনিয়ন পরিষদের (ইউপি) সদস্য আব্দুল কাদেরের ভাষ্য, এটি আত্মহত্যা না পরিকল্পিত হত্যা, বোঝা যাচ্ছে না। নববধূ ষষ্ঠ শ্রেণিতে পড়ে। বয়স মাত্র ১৩ বছর। এ নিয়ে রহিম কিছুটা সমালোচিত হয়েছিলেন।
