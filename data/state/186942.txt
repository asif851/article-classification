
সময়মতো গ্রহণযোগ্য নির্বাচন অনুষ্ঠানে অনুকূল পরিবেশ সৃষ্টি করার লক্ষ্যে দেশের প্রধান রাজনৈতিক দলগুলোর প্রতি সংলাপে বসার জন্য আবারও আহ্বান জানিয়েছেন জাতিসংঘের মহাসচিব বান কি মুন। নির্বাচনের সময় ঘনিয়ে এলেও দেশে রাজনৈতিক হানাহানি অব্যাহত থাকার পরিপ্রেক্ষিতে তিনি নতুন করে এ আহ্বান জানালেন।একই সঙ্গে বান কি মুন আগামী সাধারণ নির্বাচন অনুষ্ঠানের সময়কার অন্তর্বর্তী সরকারের রূপরেখা নিয়ে বিরোধী দলের প্রতি প্রধানমন্ত্রী শেখ হাসিনার সংলাপের প্রস্তাবের ব্যাপারেও আশাবাদ ব্যক্ত করেন।জাতিসংঘ মহাসচিব গতকাল সোমবার নিউইয়র্কে তাঁর কার্যালয়ে পররাষ্ট্রমন্ত্রী দীপু মনির সঙ্গে এক বৈঠকে সংলাপের ওই আহ্বান পুনর্ব্যক্ত করেন। আজ মঙ্গলবার বার্তা সংস্থা ইউএনবির এক খবরে এ কথা জানানো হয়।বৈঠকে পররাষ্ট্রমন্ত্রী দেশের সর্বশেষ রাজনৈতিক পরিস্থিতি সম্পর্কে জাতিসংঘ মহাসচিবকে অবগত করেন। নির্বাচনের রূপরেখা নিয়ে সরকারের তরফে রাজনৈতিক সংলাপের প্রস্তাব দেওয়ার বিষয়ে তিনি বান কি মুনকে আশ্বস্ত করেন। দীপু মনি আশা প্রকাশ করেন, বিরোধী দলগুলো শিগগিরই এ প্রস্তাবে সাড়া দেবে।শান্তিরক্ষা মিশনে সহায়তা অব্যাহত রাখায় বাংলাদেশের প্রশংসা করেন জাতিসংঘের মহাসচিব। সর্বশেষ মালিসহ জাতিসংঘের বিভিন্ন শান্তি মিশনে অব্যাহতভাবে সৈন্য পাঠানোয় বাংলাদেশকে ধন্যবাদ জানান তিনি।
স্বাধীনতাযুদ্ধে যাঁরা মানবতাবিরোধী অপরাধে জড়িত ছিলেন, তাঁদের বিচারের আওতায় আনতে শুরু হওয়া বিচার কার্যক্রমের ঐতিহাসিক গুরুত্ব স্বীকার করেন বান কি মুন।
দীপু মনি ১৩-১৪ মে দুই দিনব্যাপী ‘মানবপাচার রোধে বৈশ্বিক কর্মপরিকল্পনা’ শীর্ষক এক বৈঠকে অংশ নিতে নিউইয়র্ক সফর করছেন।
