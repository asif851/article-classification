
সিরাজগঞ্জের শাহজাদপুর উপজেলার রূপবাটি ইউনিয়নে স্বাধীনতার পর থেকে কোনো নির্বাচিত চেয়ারম্যানই ইউনিয়ন পরিষদ কার্যালয়ে অফিস করেননি। অথচ এই ইউনিয়নের আহম্মদপুর গ্রামে ১৩ বছর ধরে এক কোটি টাকা ব্যয়ে নির্মাণ করা হয়েছে একটি আধুনিক ইউনিয়ন কমপ্লেক্স ভবন। বর্তমানে এটি মাদকসেবী আর তাস খেলার আস্তানায় পরিণত হয়েছে।খোঁজ নিয়ে জানা গেছে, যিনিই চেয়ারম্যান নির্বাচিত হয়েছেন, তিনি নিজ বাড়িতে অথবা বাড়ির আশপাশে অস্থায়ী কার্যালয় স্থাপন করে পরিষদের কর্মকাণ্ড চালিয়েছেন।ইউনিয়নবাসী ও পরিষদ সূত্রে জানা গেছে, শাহজাদপুর উপজেলার করতোয়া নদীর পূর্ব পারে আহম্মদপুর গ্রামে ইউনিয়ন পরিষদের কার্যালয় অবস্থিত। ভৌগোলিক দিক দিয়ে কার্যালয়টি ইউনিয়নের মধ্যবর্তী স্থানেই অবস্থিত। এই ইউনিয়নের প্রথম চেয়ারম্যান নির্বাচিত ছিলেন মিনহাজ উদ্দীন সরকার। তাঁর আমলেই একটি টিনের ঘরে কার্যালয়টি স্থাপন করা হয়। পরে তিন কক্ষবিশিষ্ট একটি পাকা ভবন নির্মাণ করা হয়। স্বাধীনতার পূর্ব পর্যন্ত এ কার্যালয়ে নিয়মিত সভা-সমাবেশ হলেও পরে নির্বাচিত চেয়ারম্যানরা আর এখানে বসেননি। ‘যোগাযোগব্যবস্থা ভালো না’ বলে অভিযোগ তুলে সবাই নিজ নিজ সুবিধামতো স্থানে কার্যালয় স্থাপন করে কর্মকাণ্ড পরিচালনা করেছেন।সূত্রটি আরও জানায়, ২০০৩ সালে জেলা পরিষদের অর্থায়নে এক কোটি টাকা ব্যয়ে দোতলা একটি অত্যাধুনিক ইউনিয়ন পরিষদ কমপ্লেক্স ভবন নির্মাণ করা হয়। নির্মাণের পর কাগজ-কলমে ভবনটি উদ্বোধনও দেখানো হয়। কিন্তু এরপর ভবনটি আর ব্যবহার করা হয়নি।গত রোববার সরেজমিনে গিয়ে দেখা গেছে, ভবনের বারান্দায় বেশ কয়েকজন বসে তাস খেলছে। কেউ বিশ্রাম নিচ্ছে। দরজা-জানালা নেই বললেই চলে। দোতলায় ওঠার সিঁড়ি তালাবদ্ধ করে রাখা হয়েছে। স্থানীয় লোকজন বলেন, ওপরে কিছু আসবাবপত্র রেখে তালা দিয়ে রাখা হয়েছে। পাশের পুরোনো ইউনিয়ন পরিষদের কার্যালয়টি নতুন কুঁড়ি নামের একটি কিন্ডারগার্টেন স্কুলকে ভাড়া দেওয়া হয়েছে। জানা গেছে, রাতের বেলায় এখানে মাদকের আড্ডা বসে।ওই স্কুলের শিক্ষক সুজন আলী বললেন, ‘এখানে কেউ আসে না। ব্যবহার না হওয়ায় আমরা দুই বছর হলো একটি স্কুল স্থাপন করেছি।’ঘটনাস্থলে উপস্থিত আহম্মদপুর গ্রামের নিজাম উদ্দীন প্রামাণিক বলেন, ইউনিয়নের পূর্বাংশে ২২টি গ্রামের মধ্যে ১৪টি গ্রাম বন্যাকবলিত হয়। পশ্চিমাংশে ৮টি গ্রাম বাঘাবাড়ি নৌবন্দরসংলগ্ন। নদী পার হয়ে কার্যালয়ে আসতে হয়। বন্যার সময় নৌকাযোগে চলাফেরা করতে হয়। দুটি কাঁচা সড়কও রয়েছে। মূলত বন্দরসংলগ্ন এলাকার লোকজন প্রভাবশালী ও প্রতিপত্তিশালী হওয়ায় ওই এলাকা থেকেই বরাবর চেয়ারম্যান নির্বাচিত হয়ে আসছেন। তাঁরা সবাই ইচ্ছামতো স্থানে ইউনিয়ন কার্যালয় স্থাপন করেছেন। পূর্বাংশে দুই দফায় চেয়ারম্যান নির্বাচিত হলেও তাঁরাও বাড়িতে কার্যালয় স্থাপন করেছিলেন।উপস্থিত গ্রামবাসীর মধ্যে আজিজুল মিয়া, আব্দুল মালেক ও রোস্তম আলী বলেন, ভোট দিয়ে চেয়ারম্যান বানিয়ে লাভ নেই। যিনিই চেয়ারম্যান নির্বাচিত হন, তিনিই নিজ ইচ্ছামতো কার্যালয় স্থাপন করে নেন। এটা এই ইউনিয়নের প্রথা হয়ে দাঁড়িয়েছে। নদী পার হয়ে যাতায়াতের কারণে নির্বাচিত প্রতিনিধিরা এই পরিষদের কার্যালয়ে আসতে চান না। ফলে চারিত্রিক সনদপত্র, জন্মনিবন্ধনসহ নানা জরুরি কাগজপত্র এলাকাবাসী সহজে জোগাড় করতে পারেন না। গ্রামের মানুষ তাঁদের প্রয়োজনে নির্দিষ্ট স্থানের ইউনিয়ন কার্যালয়ে যাবেন এটাই স্বাভাবিক। অথচ তাঁদের চেয়ারম্যানদের বাড়িতে বা তাঁদের স্থাপিত কার্যালয়ে গিয়ে দেখা করতে হচ্ছে।বর্তমান চেয়ারম্যান আব্দুল লতিফ বলেন, ভবন নির্মাণ করা হলেও নির্মাণকাজ খারাপ হওয়ায় দুই বছরেই এটি ব্যবহারের অনুপযোগী হয়ে পড়েছে। কক্ষের মেঝে দেবে গেছে। বিদ্যুতের সংযোগের জন্য আবেদন করা হলেও এখন পর্যন্ত পাওয়া যায়নি। সার্বিক বিষয় উল্লেখ করে সংস্কারের জন্য জেলা প্রশাসনসহ উপজেলা প্রশাসনকে জানানো হয়েছে। তা ছাড়া দীর্ঘদিন ধরে আগের চেয়ারম্যানরা অফিস না করায় এবং আসবাবপত্র না থাকায় এখানে অফিস করা হয় না। তবে মাঝেমধ্যে এসে ইউপি সদস্যদের নিয়ে বিভিন্ন এনজিওর লোকজনের সঙ্গে সভা করা হয়ে থাকে।শাহজাদপুর উপজেলা নির্বাহী কর্মকর্তা শামীম আহমেদ বলেন, ইউনিয়ন পরিষদ কার্যালয়ে চেয়ারম্যানদের না আসার বিষয়টি অবগতির পর তাঁদের কার্যালয়ে বসেই কর্মকাণ্ড পরিচালনার নির্দেশ দেওয়া হয়েছে। তথ্যসেবার জন্য ইন্টারনেট লাইনের কেব্লও ইউনিয়ন পরিষদ কার্যালয়ে স্থাপন করা হয়েছে। বর্তমানে ইউনিয়ন পরিষদ নির্বাচন অনুষ্ঠিত হচ্ছে। নির্বাচন শেষে এটি পূর্ণাঙ্গভাবে চালু করার ব্যবস্থা নেওয়া হবে।
