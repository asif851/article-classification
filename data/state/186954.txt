
সুনামগঞ্জে হাওরের ফসলহারা কৃষকদের সুবিধার্থে গতকাল মঙ্গলবার থেকে আবার সরকারিভাবে খোলাবাজারে চাল বিক্রি (ওএমএস) শুরু হয়েছে। গতকাল জেলার ১১০টি কেন্দ্রে ১১০ মেট্রিক টন চাল বিক্রি করা হয়। এ কর্মসূচির আওতায় ১৫ টাকা কেজি দরে জনপ্রতি ৫ কেজি করে চাল কিনতে পারেন।
জেলা খাদ্যনিয়ন্ত্রক মো. জাকারিয়া মুস্তাফা জানান, আগামী ১৫ দিন খোলাবাজারে চাল বিক্রির এই কর্মসূচি চালু রাখতে তাঁদের প্রতি সরকারি নির্দেশনা রয়েছে। গতকাল ১১০টি কেন্দ্রেই চাল বিক্রি হয়েছে।
সুনামগঞ্জের হাওরে গত এপ্রিল মাসে ব্যাপক ফসলহানির পর ক্ষতিগ্রস্ত কৃষকদের সহায়তায় প্রথম ৬ এপ্রিল থেকে খোলাবাজারে চাল বিক্রি শুরু হয়। এরপর ২৩ এপ্রিল থেকে ১ লাখ ৬৮ হাজার ক্ষতিগ্রস্ত কৃষক পরিবারকে বিশেষ ভিজিএফ কর্মসূচির মাধ্যমে ত্রাণ সহায়তা হিসেবে প্রতি মাসে ৩০ কেজি চাল ও ৫০০ টাকা দেওয়ার কর্মসূচি শুরু করে সরকার। কিন্তু ১ জুলাই থেকে খোলাবাজারে চাল বিক্রি বন্ধ হয়ে যায়। তিন মাস আট দিনের বিশেষ ভিজিএফ কর্মসূচির বরাদ্দ ছিল জুলাই মাস পর্যন্ত।
এ নিয়ে গত বুধবার প্রথম আলোয় ‘সুনামগঞ্জে হাওরে ফসলহানি: ওএমএসের পর এবার ত্রাণ সহায়তাও বন্ধ হচ্ছে?’ শিরোনামে একটি প্রতিবেদন প্রকাশিত হয়। ওই দিনই খাদ্য মন্ত্রণালয় থেকে সুনামগঞ্জের জেলা প্রশাসক মো. সাবিরুল ইসলামকে জানানো হয়, আগস্ট থেকে সেপ্টেম্বরÑএই তিন মাস বিশেষ ভিজিএফ কার্যক্রম চলমান রাখবে সরকার এবং আগস্ট মাসে আরও ১৫ দিন ওএমএসের চাল বিক্রি করা হবে।
গত এপ্রিল মাসে প্রবল বর্ষণ ও উজান থেকে নেমে আসা পাহাড়ি ঢলে ফসল রক্ষা বাঁধ ভেঙে সুনামগঞ্জে ১৫৪টি হাওরে ফসলহানি ঘটে। সর্বশেষ ২৪ এপ্রিল বাঁধ ভেঙে তলিয়ে যায় জামালগঞ্জ উপজেলার পাকনার হাওর। জেলা প্রশাসনের হিসাব অনুযায়ী, আবাদকৃত ২ লাখ ২৩ হাজার ৮২ হেক্টর জমির মধ্যে ১ লাখ ৬৬ হাজার ৬১২ হেক্টর জমির ফসল তলিয়েছে।
 
