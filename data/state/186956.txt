
র‍্যাপিড অ্যাকশন ব্যাটালিয়নের (র‍্যাব) মহাপরিচালক বেনজীর আহমেদ বলেছেন, বাংলাদেশের মাটিতে জঙ্গিদের সন্ত্রাসী কার্যকলাপ ও অসুস্থ চিন্তা-চেতনা বাস্তবায়ন করতে দেওয়া হবে না। প্রয়োজনে ইঞ্চি ইঞ্চি মাটি খুঁড়ে তাদের খুঁজে বের করা হবে।
আজ শনিবার রাজধানীর তেজগাঁওয়ে সাউথ ইস্ট বিশ্ববিদ্যালয় ক্যাম্পাসে শিক্ষার্থীদের ‘ফ্রেশার্স রিসিপশন অ্যান্ড ওরিয়েন্টেশন প্রোগ্রামে’ প্রধান অতিথির বক্তৃতায় র‍্যাবের মহাপরিচালক এ কথা বলেন।
জঙ্গিবাদকে বিজাতীয় সংস্কৃতির অংশ হিসেবে উল্লেখ করে বেনজীর আহমেদ বলেন, বাংলাদেশের মাটিতে জঙ্গিদের সন্ত্রাসী কার্যকলাপ ও অসুস্থ চিন্তা-চেতনা বাস্তবায়ন করতে দেওয়া হবে না। আইনশৃঙ্খলা রক্ষাকারী বাহিনীর তৎপরতায় জঙ্গিদের সাংগঠনিক অবস্থা এখন নাজুক হয়ে পড়েছে। বর্তমানে তাদের বড় ধরনের আক্রমণ করার সক্ষমতাও নেই।
র‍্যাবের মহাপরিচালক বলেন, ‘এ দেশ আমার, আপনার, সকলের। তাই গুটি কয়েক জঙ্গি দেশটাকে ধ্বংস করে দিতে পারবে না। প্রয়োজনে ইঞ্চি ইঞ্চি মাটি খুঁড়ে তাদের খুঁজে বের করা হবে।’ তিনি আরও বলেন, এ দেশে রাজাকারদের যেমন প্রয়োজন নেই, তেমনি জঙ্গিদেরও প্রয়োজন নেই। জঙ্গিদের মানুষ ঘৃণা করে। জঙ্গি হওয়ার কারণে বাবা-মা তাঁদের আদরের সন্তানদের লাশ পর্যন্ত গ্রহণ করেননি।
সাউথ ইস্ট বিশ্ববিদ্যালয়ের উপাচার্য এ এফ এম মফিজুল ইসলামের সভাপতিত্বে আয়োজিত এ অনুষ্ঠানে উপ–উপাচার্য হুমায়ুন কবীর চৌধুরী, রেজিস্ট্রারসহ বিভিন্ন অনুষদের ডিনরা বক্তব্য দেন।
