
দেশের তিন জেলায় ট্রাক ও কাভার্ড ভ্যানের ধাক্কায় তিনজন নিহত হয়েছেন। শুক্রবার দুপুর থেকে রাত নয়টার মধ্যে ঢাকা, দিনাজপুর ও মৌলভীবাজার জেলায় এসব দুর্ঘটনা ঘটে। সংশ্লিষ্ট এলাকার পুলিশ ও স্থানীয় সূত্রে এ খবর নিশ্চিত হওয়া গেছে।
ঢাকার কেরানীগঞ্জে ট্রাকের ধাক্কায় মোটরসাইকেল আরোহী এক যুবক নিহত হয়েছেন। নিহত ওই যুবকের নাম মো. মিজানুর রহমান (৩০)। আজ শুক্রবার সন্ধ্যায় ঢাকা-মাওয়া মহাসড়কে রাজেন্দ্রপুর প্রিয়প্রাঙ্গণ প্রকল্পের সামনের সড়কে এ দুর্ঘটনা ঘটে। কেরানীগঞ্জের ডিউটি অফিসার উপপরিদর্শক (এসআই) বাহাজ উদ্দিন প্রথম আলোকে বলেন, দুর্ঘটনার পর গুরুতর আহত অবস্থায় মিজানুরকে ঢাকা মেডিকেল কলেজ (ঢামেক) হাসপাতালে নেওয়া হলে রাত নয়টার দিকে তাঁর মৃত্যু হয়। ফরিদপুর সালথা উপজেলার সিংহপ্রতাপ গ্রামের মৃত চান মিয়ার ছেলে তিনি।
দিনাজপুরের ফুলবাড়ী উপজেলায় কাভার্ড ভ্যানের ধাক্কায় মো. নাইমুর রহমান (২১) নামের এক কলেজছাত্র নিহত হয়েছেন। আজ শুক্রবার বিকেল সাড়ে চারটার দিকে ফুলবাড়ী থানার সামনে এ দুর্ঘটনা ঘটে। নিহত নাইমুর রহমান ফুলবাড়ীর শহীদ স্মৃতি আদর্শ ডিগ্রি কলেজের মানবিক বিভাগের দ্বাদশ শ্রেণির ছাত্র। তিনি রংপুরের মিঠাপুকুর উপজেলার বালুয়া ছড়ান এলাকার নজরুল ইসলামের ছেলে। ফুলবাড়ী থানার ভারপ্রাপ্ত কর্মকর্তা (ওসি) শেখ নাসিম হাবিব তাঁর মৃত্যুর বিষয়টি নিশ্চিত করেছেন।
মৌলভীবাজারের কুলাউড়া উপজেলায় ট্রাকের ধাক্কায় টিপু মিয়া (১৬) নামের এক স্কুলছাত্র নিহত হয়েছে। আজ শুক্রবার দুপুরে মৌলভীবাজার-বড়লেখা আঞ্চলিক মহাসড়কের উত্তর কুলাউড়া এলাকায় এ দুর্ঘটনা ঘটে। নিহত টিপু স্থানীয় জয়চণ্ডী ইউনিয়নের রামপাশা গ্রামের বাসিন্দা সাবেক ইউনিয়ন পরিষদ সদস্য আমির আলীর ছেলে এবং সে উত্তর কুলাউড়া উচ্চবিদ্যালয়ের দশম শ্রেণিতে পড়ত। কুলাউড়া থানার ভারপ্রাপ্ত কর্মকর্তা (ওসি) শামীম মুসা বলেন, পরিবারের পক্ষ থেকে লিখিত আবেদনের পরিপ্রেক্ষিতে মৌলভীবাজারের জেলা প্রশাসকের অনুমতিতে ময়নাতদন্ত ছাড়াই নিহত কিশোর টিপুর লাশ হস্তান্তর করা হয়েছে।
