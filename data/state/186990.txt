
চট্টগ্রাম থেকে ছেড়ে আসা সিলেটগামী জালালাবাদ এক্সপ্রেস ট্রেনের একটি বগি লাইনচ্যুত হয়েছে। এ কারণে আজ বৃহস্পতিবার সকাল সোয়া নয়টা থেকে সিলেটের সঙ্গে সারা দেশের রেল যোগাযোগ বন্ধ হয়ে যায়।
সিলেট-আখাউড়া রেলপথের মৌলভীবাজারের কমলগঞ্জ উপজেলার শমশেরনগর রেলওয়ে স্টেশন সূত্রে জানা যায়, আজ সকাল নয়টা ১০ মিনিটে সিলেটগামী জালালাবাদ এক্সপ্রেস ট্রেন ভাটেরা বাজার স্টেশন অতিক্রম করে মাইজগাঁও যাওয়ার পথে একটি বগির চাকা লাইনচ্যুত হয়। এর পর থেকে সিলেটের সঙ্গে সারা দেশের রেল যোগাযোগ বন্ধ আছে।
শমশেরনগর রেলওয়ে স্টেশন মাস্টার কবির আহমদ ঘটনার সত্যতা নিশ্চিত করেছেন। তিনি বলেন, আখাউড়া-সিলেট রেলপথের প্রধান লাইনে এ দুর্ঘটনা ঘটেছে। ফলে উদ্ধারকারী ট্রেন গিয়ে দুর্ঘটনা কবলিত বগি উদ্ধার না করা পর্যন্ত ট্রেন চলাচল বন্ধ থাকবে। রেলওয়ের উদ্ধারকারী একটি ট্রেন ঘটনাস্থলের দিকে যাচ্ছে বলে তিনি জানান।
 
