
জাতিসংঘ শরণার্থীবিষয়ক সংস্থার (ইউএনএইচসিআর) সহকারী হাইকমিশনার জর্জ ওকথ ওবো জানিয়েছেন, ২৫ আগস্ট থেকে সীমান্ত খুলে দেওয়ার পর নিরাপত্তার জন্য চার লাখ রোহিঙ্গা বাংলাদেশে এসেছে। বাংলাদেশ এদের আশ্রয় দিয়েছে, যা সত্যি প্রশংসার। তিনি বলেন, বাংলাদেশে অনেক সমস্যা আছে। আর শরণার্থীর ঢল শুরু হওয়ায় দেশটি জটিল সময় পার করছে।
আজ বৃহস্পতিবার দুপুরে জাতীয় মানবাধিকার কমিশনের চেয়ারম্যান কাজী রিয়াজুল হকের সঙ্গে সাক্ষাৎ শেষে তিনি এ কথা বলেন। রাজধানীর কারওয়ান বাজারে কমিশন কার্যালয়ে ইউএনএইচসিআরের ছয় সদস্যের প্রতিনিধিদলের সঙ্গে মানবাধিকার কমিশনের চেয়ারম্যান প্রায় এক ঘণ্টা বৈঠক করেন।বৈঠক শেষে সাংবাদিকদের প্রশ্নের জবাবে জর্জ ওকথ ওবো বলেন, ‘রোহিঙ্গাদের এই ঢল বিভিন্ন চ্যালেঞ্জ নিয়ে এসেছে। একটি মানবাধিকার সংস্থা হিসেবে সরকারকে সহযোগিতা করা আমাদের কর্তব্য।’ তিনি বলেন, ‘এসব সমস্যা নিয়ে কথা বলতে হবে, বিশেষ করে নারী ও শিশুদের বিষয়ে। এই চ্যালেঞ্জগুলো মোকাবিলার জন্য আমরা সরকারের সঙ্গে কাজ করছি। আশা করি, বাংলাদেশে আমাদের কার্যক্রমকে অন্যান্য দাতা সংস্থাও সমর্থন করবে।’এ সময় জাতীয় মানবাধিকার কমিশনের চেয়ারম্যান কাজী রিয়াজুল হক বলেন, ‘রোহিঙ্গাদের অবস্থা দেখতে ইউএনএইচসিআরের প্রতিনিধিরা কক্সবাজার গিয়েছিলেন। আমরাও গিয়েছিলাম। সে অভিজ্ঞতা বিনিময় করা হয়েছে। এ সমস্যা সমাধানে যৌথভাবে কী উদ্যোগ নেওয়া যায়, সেসব বিষয়ে আলোচনা হয়েছে।’
