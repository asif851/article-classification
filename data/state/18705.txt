
যোগাযোগমন্ত্রী ওবায়দুল কাদের বলেছেন, বিএনপি এই সরকারকে অবৈধ বলে দাবি করে। কিন্তু উপজেলা নির্বাচনে অংশ নিয়ে এখন তারা সরকারকে বৈধতা দিচ্ছে।আজ রোববার কক্সবাজার শহরের হিলটপ সার্কিট হাউসে জেলা প্রশাসনের আয়োজনে এক মতবিনিময় সভায় উপস্থিত স্থানীয় আওয়ামী লীগের নেতা-কর্মীদের উদ্দেশে যোগাযোগমন্ত্রী এসব কথা বলেন।বিএনপির চেয়ারপারসন খালেদা জিয়াকে উদ্দেশ করে ওবায়দুল কাদের বলেন, যে সরকারকে তিনি অবৈধ বলছেন, সেই অবৈধ সরকারের অধীনে তাঁর দল উপজেলা নির্বাচনে গিয়ে সরকারের বৈধতা দিচ্ছে।এ সময় উপস্থিত ছিলেন কক্সবাজার-৩ (সদর-রামু) আসনের সাংসদ সাইমুম সরওয়ার কমল, কক্সবাজার-২ (মহেশখালী-কুতুবদিয়া) আসনের সাংসদ আশেক উল্লাহ রফিক, কক্সবাজার-১ (চকরিয়া-পেকুয়া) আসনের সাংসদ মোহাম্মদ ইলিয়াস, জেলা প্রশাসক মো. রুহুল আমিন, পুলিশ সুপার মো. আজাদ মিয়াসহ আওয়ামী লীগের নেতা-কর্মীরা।
মন্ত্রী দলীয় নেতাদের উদ্দেশে বলেন, বিনা প্রতিদ্বন্দ্বিতায় নির্বাচিত হওয়া এবং নির্বাচন করে জয়লাভ করা এক কথা নয়। উপজেলা পরিষদ নির্বাচনে দলের একক প্রার্থী নির্ধারণ করে অন্যদের সঙ্গে মোকাবিলা করে দলীয় প্রার্থীর বিজয় নিশ্চিত করতে হবে।
যোগাযোগমন্ত্রী বলেন, বিএনপি নির্বাচন কমিশনকে মেরুদণ্ডহীন বলে আখ্যায়িত করে। অথচ সেই নির্বাচন কমিশনের অধীনে বিএনপি উপজেলা নির্বাচনে যাচ্ছে। দশম জাতীয় সংসদ নির্বাচনে অংশগ্রহণ না করে বিএনপি ভুল করেছিল, এটা তারা এখন বুঝতে পারছে।
মন্ত্রী বলেন, কক্সবাজারের পর্যটনশিল্পের উন্নয়নে সরকার নানা পরিকল্পনা হাতে নিয়েছে। এই পরিকল্পনা বাস্তবায়ন হলে পর্যটন নিয়ে পূর্ণতা পাবে কক্সবাজার।
ওবায়দুল কাদের গতকাল শনিবার সরকারি সফরে কক্সবাজার আসেন। আজ দুপুরে ঢাকার উদ্দেশে তিনি কক্সবাজার ত্যাগ করেন।
