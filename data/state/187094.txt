
বিএনপির স্থায়ী কমিটির সদস্য গয়েশ্বর চন্দ্র রায় বলেছেন, ‘সরকারের প্রতি মানুষের সমর্থন যদি বাড়ে, তার একটা পরীক্ষা হোক। জনগণের ইচ্ছা অনুযায়ী সরকার দ্রুত নির্বাচন দিক।’গতকাল শুক্রবার সকালে রাজধানীর নয়াপল্টনে বিএনপির কেন্দ্রীয় কার্যালয়ে ডক্টরস অ্যাসোসিয়েশন অব বাংলাদেশ (ড্যাব) আয়োজিত বিনা মূল্যে চিকিৎসাসেবা ও স্বেচ্ছায় রক্তদান কর্মসূচির উদ্বোধনের পর সাংবাদিকদের এক প্রশ্নের জবাবে গয়েশ্বর রায় এসব কথা বলেন।মার্কিন যুক্তরাষ্ট্রের গবেষণা প্রতিষ্ঠান ইন্টারন্যাশনাল রিপাবলিকান ইনস্টিটিউট (আইআরআই) গত বৃহস্পতিবার একটি জনমত জরিপ প্রকাশ করেছে। এতে বলা হয়, ২০১৪ সালের ৫ জানুয়ারির নির্বাচনের পর গত দেড় বছরে ক্ষমতাসীন আওয়ামী লীগ সরকারের প্রতি জনসমর্থন বাড়ছে।এ বিষয়ে প্রতিক্রিয়া জানতে চাইলে বিএনপির নেতা গয়েশ্বর চন্দ্র রায় সাংবাদিকদের বলেন, ‘জনসমর্থন যাচাই করার জন্য তো নির্বাচন দরকার। জনপ্রিয়তা বাড়লে সরকার নির্বাচন দেয় না কেন?’ তিনি বলেন, ‘দেশে এখন গণতন্ত্র নেই। গণতন্ত্রের লেবাসে একদলীয় শাসন চলছে। মানুষের বাক্ ও গণমাধ্যমের স্বাধীনতা নেই। এসব কিছুর সমাধান হচ্ছে নির্দলীয় সরকারের অধীনে নির্বাচন।’৩ সেপ্টেম্বর বিএনপির সিনিয়র ভাইস চেয়ারম্যান তারেক রহমানের অষ্টম কারামুক্তি দিবস উপলক্ষে বিএনপিপন্থী চিকিৎসকদের সংগঠন ড্যাব এ কর্মসূচির আয়োজন করে। উদ্বোধনী অনুষ্ঠানে ড্যাবের মহাসচিব এ জেড এম জাহিদ হোসেনসহ ২০ জন চিকিৎসক উপস্থিত ছিলেন। ৎ
