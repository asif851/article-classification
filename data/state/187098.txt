
অ‌্যাপভিত্তিক ট‌্যাক্সি সেবা নেটওয়ার্ক উবার ভাড়া বাড়ানোর ঘোষণা দিয়েছে। ঢাকার যাত্রীদের এখন আগের তুলনায় কিছুটা বেশি ভাড়ায় চলাচল করতে হবে।আজ শুক্রবার উবারের ওয়েবসাইট থেকে এ তথ্য জানা গেছে। ২৩ জানুয়ারি থেকে ঢাকার যাত্রীদের জন্য নতুন ভাড়া কার্যকর হবে।নতুন ভাড়া হবে প্রতি কিলোমিটারে ২১ টাকা। এর আগে ছিল ১৮ টাকা। আর গাড়িতে থাকা অবস্থায় এর আগের প্রতি মিনিটের চার্জ দুই টাকার পরিবর্তে এখন হবে তিন টাকা। অবশ্য ন্যূনতম ভাড়া আগের মতোই ৫০ টাকা থাকছে। আর যাত্রা বাতিলের ক্ষেত্রে ফিও আগের মতোই ৫০ টাকা থাকছে। উবার কর্তৃপক্ষ ওয়েবসাইটে বলছে, ভাড়া বৃদ্ধির হার ২০ থেকে ২২ শতাংশ।উবারের ওয়েবসাইটে দেওয়া সংবাদ বিজ্ঞপ্তিতে বলা হয়েছে, চালক ও যাত্রী, দুই পক্ষের সুবিধার কথা মাথায় রেখেই ভাড়া বাড়ানোর সিদ্ধান্ত নেওয়া হয়েছে।
গত বছরের ২২ নভেম্বর ঢাকায় যাত্রা শুরু করে উবার। স্মার্টফোনের অ্যাপভিত্তিক এই ট্যাক্সি সেবা নিয়ে ইতিমধ্যে সাধারণ মানুষের মধ্যে আগ্রহ তৈরি হয়েছে। শুরুতে বিআরটিএ এই সেবাকে অবৈধ উল্লেখ করে সংবাদপত্রে বিজ্ঞপ্তি দিলেও সরকারের বিভিন্ন মহল এই সেবার প্রশংসা করেছে।
সড়ক পরিবহন ও সেতুমন্ত্রী ওবায়দুল কাদের বলেছেন, উবার নিয়ে আইনগত জটিলতা থাকলেও আলোচনার মাধ্যমে এর সমাধান হবে।
ঢাকা ছাড়াও বিশ্বের আরও ৭৪টি শহরে উবার সেবা দিয়ে আসছে।
