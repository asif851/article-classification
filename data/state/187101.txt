
মার্চে অনুষ্ঠিতব্য বিএনপির জাতীয় সম্মেলন রাজধানীর সোহরাওয়ার্দী উদ্যানে হওয়ার কথা থাকলেও তা বসুন্ধরা কনভেনশন সেন্টারে করার নীতিগত সিদ্ধান্ত নিয়েছে দলটি। গতকাল বুধবার বিএনপির স্থায়ী কমিটির বৈঠকে এই সিদ্ধান্ত হয় বলে বৈঠক সূত্রে জানা গেছে।
দলের জাতীয় সম্মেলনকে সামনে গতকাল বুধবার খালেদা জিয়ার সভাপতিত্বে তাঁর গুলশানের কার্যালয়ে রাত সোয়া নয়টার দিকে বৈঠকটি শুরু হয়। চলে রাত সোয়া ১১টা পর্যন্ত।
বৈঠক সূত্রে আরও জানা গেছে, সম্মেলন উপলক্ষে ১১টি উপকমিটি গঠন করা হয়েছে। সম্মেলনের সম্ভাব্য তারিখ ১৯ মার্চ হলেও সম্মেলন স্থল পরিবর্তন হওয়ার কারণে সম্মেলনের নির্ধারিত তারিখও পরিবর্তিত হতে পারে। এ বিষয়ে বিস্তারিত আজ বৃহস্পতিবার বেলা একটায় নয়াপল্টনে দলের কেন্দ্রীয় কার্যালয়ে এক সংবাদ সম্মেলনের মাধ্যমে জানানো হবে।
বৈঠকে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর ছাড়াও দলের স্থায়ী কমিটির সদস্য খন্দকার মোশাররফ হোসেন, মওদুদ আহমদ, মাহবুবুর রহমান, তরিকুল ইসলাম, আ স ম হান্নান শাহ, জমির উদ্দিন সরকার, গয়েশ্বর চন্দ্র রায়, আবদুল মঈন খান, নজরুল ইসলাম খান উপস্থিত ছিলেন।
