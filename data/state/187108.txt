
বাসে পেট্রলবোমা মেরে আটজনকে পুড়িয়ে মারার অভিযোগে বিএনপি চেয়ারপারসন খালেদা জিয়াসহ দলটির ৭৮ জন নেতা-কর্মীর বিরুদ্ধে কুমিল্লার একটি আদালতে বিচার শুরু হয়েছে। একই সঙ্গে খালেদা জিয়াসহ ৭৮ জনকে পলাতক দেখিয়ে তাঁদের বিরুদ্ধে গ্রেপ্তারি পরোয়ানা জারি করেছেন আদালত।
আজ সোমবার কুমিল্লার জেলা ও দায়রা জজ জেসমিন আরা বেগমের আদালতে আসামিদের বিরুদ্ধে অভিযোগপত্র গ্রহণ করা হয়। এরপর বিচারক আসামিদের বিরুদ্ধে গ্রেপ্তারি পরোয়ানা জারি করেন।
কুমিল্লার সরকারি কৌশলী (পিপি) মোস্তাফিজুর রহমান প্রথম আলো এ কথা জানান।
খালেদা জিয়া চিকিৎসার জন্য যুক্তরাজ্যের লন্ডনে অবস্থান করছেন।
২০১৫ সালের ৩ ফেব্রুয়ারি দিবাগত রাত তিনটায় জেলার চৌদ্দগ্রাম উপজেলার জগমোহনপুর এলাকায় কক্সবাজার থেকে ঢাকাগামী একটি বাসে পেট্রলবোমা নিক্ষেপ করা হলে বাসটির আটজন যাত্রী মারা যান। এ ঘটনার পর পুলিশ বাদী হয়ে একটি মামলা দায়ের করে। গত ২ মার্চ পুলিশ মামলার অভিযোগপত্র দেয়। গতকাল আদালত অভিযোগপত্র গ্রহণ করেন।
এদিকে খালেদা জিয়ার বিরুদ্ধে গ্রেপ্তারি পরোয়ানা জারির প্রতিবাদে কুমিল্লা দক্ষিণ জেলা যুবদল ও ছাত্রদল আদালত প্রাঙ্গণে বিক্ষোভ মিছিল করে।
