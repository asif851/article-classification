
রাজধানীর শেওড়াপাড়া এলাকা থেকে গাঁজা ও ফেনসিডিলসহ তিন মাদক ব্যবসায়ীকে গ্রেপ্তার করেছে পুলিশ। আজ বৃহস্পতিবার রাত পৌনে আটটার দিকে কাফরুল থানা পুলিশের একটি টহল দল তাঁদের আটক করে।গ্রেপ্তার হওয়া ব্যক্তিরা হলেন, আবুল কালাম (২৫), ইসমাইল হোসেন (২৫) ও আলামিন (২৫)। তাঁদের বিরুদ্ধে মাদক আইনে মামলা করা হয়েছে।কাফরুল থানার ভারপ্রাপ্ত কর্মকর্তা (ওসি) মো. কাইয়ুম প্রথম আলোকে বলেন, রাত পৌনে আটটার দিকে টহল পুলিশের একটি দল শেওড়াপাড়ায় মণিপুর স্কুল অ্যান্ড কলেজের সামনে একটি প্রাইভেট কার থামায়। এ সময় ওই গাড়ির ভেতরে তল্লাশি করে এক মণ গাঁজা ও ১০০ বোতল ফেনসিডিল পাওয়া যায়। গ্রেপ্তার হওয়া ব্যক্তিরা জিজ্ঞাসাবাদে পুলিশকে বলেন, কুমিল্লার ব্রাহ্মণপাড়া উপজেলা থেকে গাঁজা ও ফেনসিডিল রাজধানীতে এনে বিক্রি করেন তাঁরা।
