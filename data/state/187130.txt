
রাঙামাটি সরকারি কলেজের ৩০ জন ছাত্রছাত্রী স্নাতকোত্তর শেষ পর্বের প্রাইভেট পরীক্ষার ফরম পূরণ করতে পারছেন না। এ অবস্থায় তাঁদের পরীক্ষায় অংশগ্রহণ নিয়ে অনিশ্চয়তা দেখা দিয়েছে।কয়েকজন ছাত্রছাত্রী জানান, তাঁরা ২০০৭-০৮ শিক্ষাবর্ষে কলেজের বিভিন্ন বিষয়ে স্নাতকে (সম্মান) ভর্তি হন। ২০১১ সালের চূড়ান্ত পরীক্ষায় তাঁরা উত্তীর্ণ হন। তবে প্রত্যাশিত ফল না হওয়ায় তাঁরা মানোন্নয়ন পরীক্ষা দেন।শিক্ষার্থীরা জানান, জাতীয় বিশ্ববিদ্যালয় কর্তৃপক্ষ ৯ ফেব্রুয়ারি একটি বিজ্ঞপ্তি প্রকাশ করে। তাতে স্নাতকোত্তর প্রাইভেট পরীক্ষার ফরম ওয়েবসাইট থেকে সংগ্রহ করে কলেজে জমা দিতে বলা হয়। এ প্রক্রিয়া সম্পন্নের শেষ তারিখ ১০ মার্চ।বিজ্ঞপ্তি অনুযায়ী, ওয়েবসাইট থেকে ফরম নেওয়ার সময় স্নাতক পরীক্ষার রেজিস্ট্রেশন ও রোল নম্বর চাওয়া হয়। কিন্তু মানোন্নয়ন পরীক্ষায় অংশগ্রহণকারীরা রেজিস্ট্রেশন ও রোল নম্বর দিলে তা ভুল বলা হচ্ছে। ফলে ফরম পূরণ করা সম্ভব হচ্ছে না।এ বিষয়ে কলেজের অধ্যক্ষ বাঞ্চিতা চাকমা বলেন, বিষয়টি জাতীয় বিশ্ববিদ্যালয় কর্তৃপক্ষকে জানানো হয়েছে।জানতে চাইলে জাতীয় বিশ্ববিদ্যালয়ের ভারপ্রাপ্ত ডিন (স্নাতকোত্তর শিক্ষা, প্রশিক্ষণ ও গবেষণা) মোহাম্মদ আনোয়ার হোসেন বলেন, ‘বিষয়টি আমরা দেখছি। ছাত্রছাত্রীরা যাতে পরীক্ষায় অংশগ্রহণ করতে পারে সে ব্যবস্থা করা হবে।’
