
স্বাস্থ্যমন্ত্রী মোহাম্মদ নাসিম নিজেকে গরিব ও মধ্যবিত্তের স্বাস্থ্যমন্ত্রী হিসেবে উল্লেখ করেছেন। তিনি বলেন, ‘আমি ধনী লোকের নই।’ বেসরকারি হাসপাতাল ও ক্লিনিকগুলোয় দরিদ্র মানুষের সেবা পাওয়ার সুযোগ না থাকায় ক্ষোভ প্রকাশ করে আজ রোববার তিনি এ কথা বলেন।রাজধানীর একটি হোটেলে আয়োজিত ‘ডিজাস্টার হেলথ ম্যানেজমেন্ট অ্যান্ড ইমার্জেন্সি রেসপনস ফ্রেমওয়ার্ক’ শীর্ষক কর্মশালায় প্রধান অতিথির বক্তব্যে স্বাস্থ্যমন্ত্রী বলেন, ‘ঢাকা শহরে বড় বড় হাসপাতাল, ক্লিনিক আছে। যাঁরা ধনী, এসব হাসপাতালে শুধু তাঁরাই সেবা নেওয়ার সুযোগ পান। রক্ত পরীক্ষা করতে গেলে যেখানে দুই টাকা খরচ হয়, সেখানে তারা ২০০ টাকা পর্যন্ত আদায় করে। দুই টাকার জন্য ১০, ৪০, ৬০ টাকা পর্যন্ত নিন, কিন্তু ২০০ টাকা কেন? এত ব্যবসা করতে হবে কেন?’নাসিম প্রশ্ন রাখেন, ‘অল্প সংখ্যক সরকারি হাসপাতাল কতজনের সেবা দিতে পারে?’ তিনি বলেন, ‘দেশ ছোট, লোক বেশি। কাজেই সবাইকে সেবা দেওয়ার মনোভাব নিয়ে কাজ করতে হবে।’কর্মশালায় উপস্থিত বিভিন্ন জেলার সিভিল সার্জনদের উদ্দেশে স্বাস্থ্যমন্ত্রী বলেন, গ্রামাঞ্চলে চিকিত্সকদের উপস্থিতি নিশ্চিত করতেই হবে।
