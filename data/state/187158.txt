
নারায়ণগঞ্জের সোনারগাঁ উপজেলার কৃষিজমি ও জলাশয়ের শ্রেণি পরিবর্তন করে বালু ভরাট করে উঁচু করার ক্ষেত্রে প্রশাসনের অনুমতি নিতে হবে। গতকাল উপজেলা আইনশৃঙ্খলা কমিটির মাসিক সভায় এ সিদ্ধান্ত হয়েছে। ইউএনও আবু নাছের ভূঞার সভাপতিত্বে সভায় সহকারী কমিশনার (ভূমি) রুবায়েত হায়াত, উপজেলা পরিষদের ভারপ্রাপ্ত চেয়ারম্যান নাসিমা আক্তার, ভাইস চেয়ারম্যান শাহ আলম প্রমুখ বক্তব্য দেন। ইউএনও বলেন, উপজেলার ১০টি ইউনিয়ন ও সোনারগাঁ পৌরসভার বিভিন্ন স্থানে কৃষিজমি ও জলাশয় বালু দিয়ে ভরাট করা হচ্ছে। এতে পরিবেশ ও জীববৈচিত্র্যের মারাত্মক ক্ষতি হচ্ছে। এখন থেকে এটা করতে হলে প্রশাসনের অনুমতি নিতে হবে। অনুমতি ছাড়া কেউ কৃষিজমি ও জলাশয় ভরাট করলে আইনানুগ ব্যবস্থা নেওয়া হবে। 
