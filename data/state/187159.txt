
সিলেট শিক্ষা বোর্ডে জেএসসি পরীক্ষায় পাসের হার ও জিপিএ-৫ দুটোই বেড়েছে। এবার পাসের হার ৯১ দশমিক ১৫ শতাংশ এবং জিপিএ-৫ পেয়েছে পাঁচ হাজার ৭৪৮ জন শিক্ষার্থী।২০১২ সালে পাসের হার ছিল ৯০ দশমিক ৪৫ শতাংশ, জিপিএ-৫ পেয়েছিল এক হাজার ৩৬৪ জন শিক্ষার্থী। এবার জিপিএ-৫ পাওয়া শিক্ষার্থীদের মধ্যে ছাত্র দুই হাজার ৬৮৩ জন এবং ছাত্রী তিন হাজার ৬৫ জন।বোর্ড সূত্রে জানা গেছে, চলতি বছর ৯৭ হাজার ১৫৯ জন শিক্ষার্থী পরীক্ষায় অংশ নেয়। এর মধ্যে পাস করেছে ৯৫ হাজার ২২৭ জন। পাস করা শিক্ষার্থীদের মধ্যে ছাত্র ৪১ হাজার ৭৯৩ জন এবং ছাত্রী ৫৩ হাজার ৪৩৪ জন।বোর্ডের পরীক্ষা নিয়ন্ত্রক মো. আবদুল মান্নান খান বলেন, সিলেটে ভালো ফলের পাশাপাশি শিক্ষার মানও বেড়েছে। শিক্ষামন্ত্রী, শিক্ষক, অভিভাবক ও শিক্ষার্থীদের সমন্বয়ে ভালো ফলাফল অর্জন করা সম্ভব হয়েছে। এ ছাড়া এবার প্রথমবারের মতো চতুর্থ বিষয়ের নম্বর যোগ হওয়ায় ভালো ফলাফলে সহায়ক হয়েছে। সিলেটে বোর্ডে সেরাদের তালিকায় এবার প্রথম স্থানে রয়েছে সিলেট ক্যাডেট কলেজ। দ্বিতীয় ও তৃতীয় স্থান অর্জন করেছে যথাক্রমে সিলেটের জালালাবাদ ক্যান্টনমেন্ট পাবলিক স্কুল অ্যান্ড কলেজ ও ব্লুবার্ড হাইস্কুল।শিক্ষা বোর্ডের অন্তর্ভুক্ত চার জেলার মধ্যে ফলাফলের শীর্ষে রয়েছে সিলেট জেলা। এ জেলায় পাসের হার ৯৩ শতাংশ। জিপিএ-৫ পেয়েছে দুই হাজার ৮১২ জন। এরপর রয়েছে সুনামগঞ্জ। এ জেলায় পাসের হার ৯১ দশমিক ৭০ শতাংশ, জিপিএ-৫ পেয়েছে ৬০২ জন।
 
