
বগুড়ার বাকসাপাড়ার ধুনট-গোসাইবাড়ি সড়কে বাস উল্টে আমেনা খাতুন (৭) নামের এক শিশুর মৃত্যু হয়েছে। সে ধুনট উপজেলার যমুনা নদীর মল্লিকপাড়া চরের আমিনুল ইসলামের মেয়ে। এ ছাড়া দুর্ঘটনায় চালক, সহকারীসহ অন্তত আটজন আহত হয়েছেন। আজ রোববার সকাল সাড়ে নয়টার দিকে এ দুর্ঘটনা ঘটে।
দুর্ঘটনায় আহত ব্যক্তিরা হলেন বাসচালক ধুনট সদরপাড়ার গৌতম সাহা (৪০), সহকারী অসীম কুমার (৩৫), পাইকড়তলি গ্রামের রাখাল (৪০), জোড়খালী গ্রামের ইসমত আরা খাতুন (৪৫), হালিমা খাতুন (৫০), চুনিয়াপাড়া গ্রামের গোলেনুর খাতুন (৫০), আল আমিন (৩৫) ও গুয়াডহরী গ্রামের আবদুর রাজ্জাক (৭০)।
আহত ব্যক্তিদের ধুনট উপজেলা স্বাস্থ্য কমপ্লেক্স ও বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে। অন্যদের স্থানীয়ভাবে চিকিৎসা দেওয়া হয়েছে। ধুনট থানার ভারপ্রাপ্ত কর্মকর্তা (ওসি) মিজানুর রহমান বলেন, সকাল নয়টার দিকে গোসাইবাড়ি বাজার বাসস্ট্যান্ড থেকে বগুড়াগামী তামান্না এন্টারপ্রাইজ (বগুড়া-ব-৪২০৭) নামের যাত্রীবাহী বাসটি বাকসাপাড়ায় এলে চালক নিয়ন্ত্রণ হারান। এতে রাস্তার ওপর বাসটি উল্টে যায়।
