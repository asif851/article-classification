

সমুদ্রপথে মালয়েশিয়ায় যাওয়ার পথে শ্রীলঙ্কায় আটক ৬১ জন বাংলাদেশিকে আজ রোববার দেশে ফিরিয়ে আনা হয়েছে। পররাষ্ট্র মন্ত্রণালয় ও শ্রীলঙ্কার বাংলাদেশ দূতাবাসের মাধ্যমে তাঁদের ফিরিয়ে আনা হয়।
হজরত শাহজালাল আন্তর্জাতিক বিমানবন্দরের প্রবাসীকল্যাণ ডেস্কের সহকারী পরিচালক জাহিদুল ইসলাম আজ প্রথম আলো ডটকমকে জানান, বেলা সাড়ে ১১টায় মিহিরলংকা নামের একটি ফ্লাইটে ওই ৬১ বাংলাদেশি শাহজালাল আন্তর্জাতিক বিমানবন্দরে পৌঁছান। তাঁদের সঙ্গে থাকা দালাল মোহাম্মদ শরীফকে পুলিশ গ্রেপ্তার করেছে। বাকি ৬০ জনকে দুপুরে রেডক্রিসেন্ট দুটি বাসে করে বাড়ির উদ্দেশে নিয়ে গেছে।
ফিরে আসা ওই বাংলাদেশিরা জানিয়েছেন, জানুয়ারি মাসে টেকনাফ থেকে তাঁরা নৌকায় করে মালয়েশিয়ার উদ্দেশে রওনা হন। ৭ ফেব্রুয়ারি মিয়ানমারের কোস্টগার্ডের সদস্যরা তাঁদের আটক করেন। একপর্যায়ে কোস্টগার্ডের সদস্যরা তাঁদের মারধর করে ছেড়ে দেন। নয় দিন পর তাঁদের বহনকারী নৌকাটি থাইল্যান্ডের কাছাকাছি পৌঁছায়। ২৪ দিন ভেসে থাকার পর ৩ ফেব্রুয়ারি শ্রীলঙ্কার নৌবাহিনী তাঁদের উদ্ধার করে। এরপর বাংলাদেশ দূতাবাসের মাধ্যমে পররাষ্ট্র মন্ত্রণালয় ও প্রবাসীকল্যাণ মন্ত্রণালয় রেডক্রিসেন্টের সহায়তায় তাঁদের দেশে ফিরিয়ে আনে।
ফিরে আসা বাংলাদেশিরা জানান, তাঁরা স্থানীয় দালালদের ২০ হাজার টাকা করে দিয়েছিলেন। মালয়েশিয়ায় পৌঁছানোর পর এক লাখ ৪০ হাজার টাকা করে দেওয়ার কথা ছিল। তাঁরা জানান, তাঁরা এক নৌকায় মোট ১৩৮ জন ছিলেন। নৌকায় দালাল মোহাম্মদ শরীফও ছিলেন।
পররাষ্ট্র মন্ত্রণালয়ের পরিচালক (কনস্যুলার ও কল্যাণ) ইকবাল হোসেন সাংবাদিকদের জানিয়েছেন, ৬১ জনের পরিচয় নিশ্চিত হওয়ার পরই তাঁদের দেশে ফিরিয়ে আনার উদ্যোগ নেওয়া হয়। বাকিরা বাংলাদেশের নাগরিক নন।
