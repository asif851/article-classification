
বিএনপির চেয়ারপারসন খালেদা জিয়া ভুলের হ্যাটট্রিক করেছেন বলে মন্তব্য করেছেন রেলমন্ত্রী মুজিবুল হক। এ কারণে খালেদা জিয়া রাজনৈতিক অঙ্গন থেকে দূরে সরে গেছেন বলেও দাবি করেন তিনি।আজ মঙ্গলবার বিকেলে জাতীয় প্রেসক্লাবে ঢাকা সাব-এডিটরস কাউন্সিলের নবনির্বাচিত কার্যনির্বাহী কমিটির অভিষেক অনুষ্ঠানে মুজিবুল হক এসব কথা বলেন।খালেদা জিয়াকে উদ্দেশ করে মুজিবুল হক বলেন, ৫ জানুয়ারি নির্বাচনে বিএনপি না এসে প্রথম ভুল করেছেন। দ্বিতীয় ভুলটি করেছেন প্রাণনাশী হরতাল দিয়ে মানুষ পুড়িয়ে হত্যা করে। আর তাঁর মদদে বিদেশি নাগরিক হত্যা করে ভুলের হ্যাটট্রিক করেছেন তিনি। এ কারণে তিনি রাজনৈতিক অঙ্গন থেকে দূরে সরে গেছেন। জনগণ তাকে লাল কার্ড দেখিয়েছে বলেও দাবি করেন রেলমন্ত্রী।আওয়ামী লীগ সরকার সংবাদিকবান্ধব— এমনটা দাবি করে রেলমন্ত্রী বলেন,সাংবাদিকদের অবাধে কাজ করার স্বাধীনতা দিয়েছে এই সরকার। কিন্তু খালেদা জিয়ার আমলে সাংবাদিকেরা ছিল নির্যাতিত, নিপীড়িত।সাব-এডিটরস কাউন্সিলের সভাপতি নাসিমা আক্তারের সভাপতিত্বে অনুষ্ঠানে আরও বক্তব্য দেন যমুনা টেলিভিশনের হেড অব নিউজ জাকারিয়া কাজল, লক্ষ্মীপুর জেলা ফাউন্ডেশনের চেয়ারম্যান সোলাইমান রুবেল প্রমুখ।
