
বিএনপির স্থায়ী কমিটির সদস্য মওদুদ আহমদকে সপরিবারে উচ্ছেদ করার পর গুলশানের বাড়িটি রাজধানী উন্নয়ন কর্তৃপক্ষের (রাজউক) সম্পত্তি শাখা বুঝে নিয়েছে। তালাবদ্ধ ভবনটির ভেতরে এখন আর কিছুই নেই।
আইনি লড়াইয়ে হেরে যাওয়ার পর দীর্ঘদিন ধরে ভোগ করা গুলশান ২ নম্বরের ১৫৯ নম্বর বাড়িটি গতকাল বুধবার ছাড়তে হয়েছে মওদুদ আহমদকে। গতকাল দুপুরে রাজউক বাড়িটি নিয়ন্ত্রণে নেওয়ার কার্যক্রম শুরু করে। বাড়ি থেকে মালামাল সরানোর কাজ চলার মধ্যেই সন্ধ্যা ছয়টার দিকে একটি প্রাইভেট কারে করে মওদুদ আহমদ সেখান থেকে চলে যান। দিবাগত রাত দুইটার দিকে মালামাল সরিয়ে বাড়িটি তালাবদ্ধ করে দেয় রাজউক কর্তৃপক্ষ। ট্রাকে করে বাড়ির মালামাল গুলশান-২-এর ৫১ নম্বর সড়কের ২ নম্বর বাড়ির ছয়তলা ভবনে মওদুদ আহমদের নিজস্ব একটি ফ্ল্যাটে নিয়ে যাওয়া হয়।
আজ বৃহস্পতিবার সরেজমিনে দেখা গেছে, তালাবদ্ধ বাড়িটির চারপাশে নিরাপত্তার দায়িত্বপালন করছে পুলিশ।
বাড়িটি নিয়ে কী করা হবে—জানতে চাইলে রাজউকের পরিচালক ও নির্বাহী ম্যাজিস্ট্রেট খন্দকার অলিউর রহমান প্রথম আলোকে বলেন, এ বিষয়ে এখনো কোনো সিদ্ধান্ত হয়নি। আইনগতভাবেই বিষয়টি এগোবে।
গতকাল অভিযানের সময় উপস্থিত ছিলেন রাজউকের কর্মকর্তা আদিলুজ্জামান। তিনি আজ বলেন, ভবনটি ডুপ্লেক্স ধরনের। নিচতলা ও দোতলা মিলিয়ে জায়গার পরিমাণ হবে সাত হাজার বর্গফুটের বেশি। এখানে বড় শোওয়ার ঘর চারটি। অভিযানের আগেই গ্যাস ও পানির সংযোগ বিচ্ছিন্ন করে দেওয়া হয়। যেহেতু বাড়িটিতে কেউ থাকবে না, তাই রাতে মালামাল সরানোর পর বিদ্যুৎ–সংযোগ বিচ্ছিন্ন করা হয়। পরে ভবনটিতে তালা দিয়ে তা পুলিশের হাতে বুঝিয়ে দেওয়া হয়। এ ছাড়া রাজউকের সম্পত্তি শাখা বাড়িটি ইতিমধ্যে বুঝে নিয়েছে।
ওই বাড়িটিতে তিন যুগের বেশি সময় বসবাস করেছেন মওদুদ আহমদ। বাড়ির বিষয়ে সর্বোচ্চ আদালতের দেওয়া সিদ্ধান্ত পুনর্বিবেচনা চেয়ে করা আবেদন (রিভিউ) গত রোববার পর্যবেক্ষণসহ খারিজ করে দেন আপিল বিভাগ।
আরও পড়ুন...বাড়ি ছাড়তে হলো মওদুদকে
