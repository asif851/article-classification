
মেঘনা নদীর চাঁদপুর এলাকায় মা ইলিশ ধরার দায়ে ৫৬ জেলেকে বিভিন্ন মেয়াদে কারাদণ্ড দিয়েছেন ভ্রাম্যমাণ আদালত। গত চার দিনে তাঁদের এই সাজা দেওয়া হয়। নৌ পুলিশ ও কোস্টগার্ড বিভিন্ন স্থানে অভিযান চালিয়ে তাঁদের আটক করে।
জেলেদের মধ্যে ৫৪ জনকে এক বছর ও দুজনকে দুই বছর করে কারাদণ্ড দেওয়া হয়েছে। এঁদের মধ্যে অধিকাংশ জেলের বাড়ি চাঁদপুর এবং অন্যদের শরীয়তপুর জেলায়।
চাঁদপুর নৌ পুলিশের অতিরিক্ত পুলিশ সুপার বি এম নুরুজ্জামান বলেন, মা ইলিশ রক্ষার জন্য গতকাল মঙ্গলবার সকাল থেকে বেলা সাড়ে ১১টা পর্যন্ত নৌ পুলিশ বিশেষ অভিযান পরিচালনা করে। এ সময় মেঘনা নদীর চাঁদপুর সদর উপজেলার লগ্নীমারা চর, চরভৈরবী এলাকাসহ বিভিন্ন স্থান থেকে ৩১ জেলেকে আটক করা হয়। দুপুর ১২টায় চাঁদপুর নৌ পুলিশ ফাঁড়িতে ভ্রাম্যমাণ আদালত বসিয়ে তাঁদের এক বছর করে কারাদণ্ড দেওয়া হয়।
চাঁদপুর নৌ পুলিশের (এসপি) মো. শাহরিয়ার বলেন, মা ইলিশ রক্ষার জন্য আগামী ৯ অক্টোবর পর্যন্ত নৌ পুলিশের অভিযান অব্যাহত থাকবে।
 
