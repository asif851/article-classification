
বরগুনার বেতাগীতে শ্রেণিকক্ষে স্কুলশিক্ষককে গণধর্ষণের মামলার প্রধান আসামি সুমন বিশ্বাসকে গ্রেপ্তার করা হয়েছে। গত বুধবার ভোররাতে লক্ষ্মীপুরের রামগতি উপজেলার চরসীতা গ্রামের এক আত্মীয়ের বাড়ি থেকে তাঁকে ধরা হলেও আজ বিষয়টি প্রকাশ পায়।
সুমন বেতাগী উপজেলার হোছনাবাদ গ্রামের বাসিন্দা বলে জানিয়েছে পুলিশ।
রামগতি থানার ভারপ্রাপ্ত কর্মকর্তা (ওসি) মো. ইকবাল হোসেন জানান, গোপন সংবাদের ভিত্তিতে বুধবার ভোররাতে রামগতি উপজেলার চরসীতা গ্রামের তাঁর এক আত্মীয়ের বাড়ি থেকে সুমনকে গ্রেপ্তার করা হয়েছে। পরে বরগুনার পুলিশ তাঁকে রামগতি থেকে নিয়ে যায়।
১৭ আগস্ট বরগুনার বেতাগী উপজেলার একটি প্রাথমিক বিদ্যালয়ের এক সহকারী শিক্ষককে (৩০) স্কুলেরই একটি কক্ষে ধর্ষণ করা হয়েছে বলে অভিযোগ পাওয়া গেছে। এ সময় ওই শিক্ষকের স্বামীকে মারধর করে সেখানে আটকে রাখা হয়। সেদিন বিদ্যালয় ছুটির পর এ ঘটনা ঘটে। ওই দিন রাতেই ছয় যুবককে আসামি করে বেতাগী থানায় মামলা করেছেন ওই শিক্ষক।
মামলার আসামিরা হলেন সুমন বিশ্বাস (৩৫), রাসেল (২৪), সুমন কাজী (৩০), মো. রবিউল (১৮), হাসান (২৫) ও মো. জুয়েল (৩০)।
আরও পড়ুন...স্বামীকে আটকে শ্রেণিকক্ষে শিক্ষককে ধর্ষণ
 
