
পবিত্র ঈদুল ফিতর উপলক্ষে ঘরমুখী মানুষের কাছে আজ বুধবার থেকে ট্রেনের অগ্রিম টিকিট বিক্রি শুরু হয়েছে।
আজ বিক্রি হচ্ছে ১ জুলাই যাত্রার টিকিট। ২ জুলাই যাত্রার টিকিট বিক্রি হবে কাল ২৩ জুন। একইভাবে ৩, ৪ ও ৫ জুলাইয়ের ট্রেনের টিকিট বিক্রি হবে যথাক্রমে ২৪, ২৫ ও ২৬ জুন।
আগামী ৬ জুলাই ঈদ হবে ধরে নিয়ে ট্রেনের টিকিট বিক্রির এই সূচি তৈরি করা হয়েছে। এবার ঈদযাত্রার ১০ দিন আগে ট্রেনের অগ্রিম টিকিট বিক্রি শুরু হলো। কয়েক বছর ধরে পাঁচ দিন আগে থেকে টিকিট বিক্রি শুরু হতো।
ঢাকার কমলাপুর রেলওয়ে স্টেশনে গিয়ে দেখা যায়, বিপুলসংখ্যক টিকিটপ্রত্যাশী সেখানে জড়ো হয়েছেন। কাঙ্ক্ষিত টিকিট পাওয়ার জন্য তাঁরা সারি ধরে অপেক্ষা করছেন। সেই সারি টিকিট বিক্রির কাউন্টার থেকে অনেক দূর পর্যন্ত চলে গেছে।
রেলওয়ে কর্মকর্তারা জানিয়েছেন, সকাল আটটা থেকে কমলাপুরে টিকিট বিক্রি শুরু হয়েছে।
অগ্রিম টিকিটপ্রত্যাশীদের সঙ্গে কথা বলে জানা যায়, অনেকেই গতকাল মঙ্গলবার ইফতারের আগে কমলাপুরে এসেছেন। টিকিট যাতে কোনোভাবেই হাতছাড়া না হয়, সে জন্য তাঁরা রাতভর স্টেশনে অবস্থান করেছেন। টিকিট বিক্রির অনেক আগেই তাঁরা কাউন্টারের সামনে সারি ধরেছেন।
রংপুরের টিকিট কিনতে কাউন্টারে আসা রাবেয়া আক্তার জানান, তিনি গতকাল সন্ধ্যায় এসেছেন। আজ দিনের শুরুতেই টিকিট পেয়ে গেছেন।
গতকাল ইফতারের পর কমলাপুরে এসেছেন বাপ্পু মল্লিক। তাঁর চাই চট্টগ্রামের টিকিট। এ জন্য সারা রাত স্টেশনে কাটিয়েছেন তিনি।
ঢাকা রেলওয়ে থানার ভারপ্রাপ্ত কর্মকর্তা (ওসি) আবদুল মজিদ বলেন, অগ্রিম টিকিট বিক্রির সময় কালোবাজারি প্রতিরোধে তাঁরা পর্যাপ্ত ব্যবস্থা নিয়েছেন।
কমলাপুর ছাড়াও চট্টগ্রাম ও সিলেটে ঈদের অগ্রিম টিকিট বিক্রি হচ্ছে।  রেলওয়ে কর্মকর্তারা জানিয়েছেন, এবার ঢাকার কমলাপুর থেকে দৈনিক প্রায় ৪৩ হাজার অগ্রিম টিকিট বিক্রির পরিকল্পনা রয়েছে। এর ২৫ শতাংশ অনলাইনে বিক্রি হবে। অনলাইনের নিশ্চিত করা টিকিটও সংগ্রহ করতে হবে কমলাপুর থেকে। গুরুত্বপূর্ণ ব্যক্তিদের জন্য (ভিআইপি) ও রেলওয়ে কর্মীদের জন্য ৫ শতাংশ কোটা সংরক্ষণ করা হবে।
১৫ জুন এক সংবাদ সম্মেলনে রেলমন্ত্রী মুজিবুল হক জানিয়েছেন, ঈদ উপলক্ষে একজন সর্বোচ্চ চারটি টিকিট কিনতে পারবেন। অগ্রিম টিকিট ফেরত নেওয়া হবে না। ঈদ উপলক্ষে আন্তনগর ট্রেনের কর্মীদের ছুটি বাতিল করা হয়েছে।
ট্রেনে ফিরতি যাত্রার টিকিট বিক্রি হবে ৪ থেকে ৮ জুলাই পর্যন্ত। ফিরতি টিকিট বিক্রি হবে চট্টগ্রাম, রাজশাহী, লালমনিরহাট ও খুলনাসহ বিভিন্ন স্টেশনে।
