
দুই নেত্রীর আইনজীবী হলেও কোনো দলের হয়ে রাজনীতি করেন না বলে মন্তব্য করেছেন ব্যারিস্টার রফিক-উল হক । আজ শনিবার সকালে আইনজীবীদের জিপিএ-৫ প্রাপ্ত সন্তানদের সংবর্ধনা অনুষ্ঠানে প্রধান অতিথির বক্তব্যে তিনি এ কথা বলেন। তিনি বলেন, ‘আমি দুই নেত্রীর আইনজীবী হতে পারি, আমি কোনো পার্টিতে বিলং করি না।’আজ শনিবার সুপ্রিম কোর্ট আইনজীবী সমিতির শহীদ শফিউর রহমান মিলনায়তনে আইনজীবী পরিবার কল্যাণ সমিতি ওই সংবর্ধনার আয়োজন করে। জিপিএ-৫ প্রাপ্তদের উদ্দেশে রফিক-উল হক বলেন, ‘ৎতোমরা ভালো করো, ভবিষ্যতে আরও ভালো করো। বড় চিকিৎসক, আইনজীবী, প্রকৌশলী হও।’রফিক-উল হকের বক্তব্যের উল্লেখ করে অনুষ্ঠানে বিশেষ অতিথির বক্তব্যে সুপ্রিম কোর্ট আইনজীবী সমিতির সভাপতি খন্দকার মাহবুব হোসেন বলেন, ‘তিনি যদি অরাজনৈতিক ব্যক্তিত্ব হন তাহলে দেশের রাজনৈতিক ব্যক্তিত্ব কে? তিনি হলেন রাজনৈতিক গুরু।’খন্দকার মাহবুব হোসেন জিপিএ-৫ প্রাপ্তদের উদ্দেশে বলেন, এই জিপিএ-৫ পাওয়াই শেষ নয়। ভবিষ্যতের জন্য ধাপে ধাপে এগিয়ে যেতে হবে। তোমরা দেশের ও আইনজীবী মা-বাবার মুখ উজ্জ্বল করবে। আইনজীবীদের মেধাবী সন্তানদের বার কাউন্সিল থেকে বৃত্তির ব্যবস্থা করা হবে বলে জানান তিনি। সেই সঙ্গে দেশের প্রতিটি আইনজীবী সমিতির সদস্যদের মেধাবী সন্তানদের জন্যও এ ধরনের উদ্যোগ নেওয়ার ব্যবস্থা করা হবে।অনুষ্ঠানে ঢাকা আইনজীবী সমিতির সভাপতি মো. মহসীন মিয়া, সাধারণ সম্পাদক মুসলেহ উদ্দিন জসিম, আইনজীবী পরিবার কল্যাণ সমিতির সাধারণ সম্পাদক এখলাছ উদ্দিন ভূইয়া প্রমুখ বক্তব্য দেন। অনুষ্ঠানটি সঞ্চালনা করেন পরিবার কল্যাণ সমিতির সাংস্কৃতিক সম্পাদক সৈয়দা শাহীন আরা লাইলী।
সংবর্ধনা অনুষ্ঠানে সভাপতিত্ব করেন পরিবার কল্যাণ সমিতির সভাপতি আবদুল কাদের। অনুষ্ঠানে ৩২ জন জিপিএ-৫ প্রাপ্ত শিক্ষার্থীর হাতে অনুষ্ঠানের অতিথিরা সম্মাননা ক্রেস্ট তুলে দেন।
