
সাভার মডেল থানা-পুলিশ গত শনিবার রাতে রাজধানীর বিভিন্ন এলাকায় অভিযান চালিয়ে লুট হওয়া বিপুল পরিমাণ কাপড় উদ্ধার করেছে। এ সময় ডাকাত সন্দেহে চারজনকে গ্রেপ্তার করা হয়।সাভারের রাজফুলবাড়িয়া এলাকার গোল্ডেন স্ট্রিচ ডিজাইন লিমিটেড নামের একটি পোশাক কারখানা থেকে ওই কাপড় লুট করেছিল ডাকাতেরা। গ্রেপ্তারকৃত ব্যক্তিরা হলেন ইব্রাহীম ওরফে আবু তালেব, আরিফুল ইসলাম, আবুল কালাম মীর ও রফিকুল ইসলাম। আবু তালেব গোল্ডেন স্ট্রিচ ডিজাইনেরই নিরাপত্তাকর্মী।সাভার মডেল থানা-পুলিশ জানায়, গত মঙ্গলবার রাতে ডাকাতেরা গোল্ডেন স্ট্রিচ ডিজাইনে ঢুকে নিরাপত্তাকর্মীদের কয়েকজনকে বেঁধে রেখে আর কয়েকজনকে চেতনানাশক ওষুধ খাইয়ে অচেতন করে ৩০ হাজার গজ কাপড় লুট করে। যার মূল্য প্রায় দেড় কোটি টাকা। এ ব্যাপারে কারখানার ব্যবস্থাপক আরাফাত রহমান সাভার মডেল থানায় মামলা করেন।অভিযান চালিয়ে পুলিশ আশুলিয়া ও রাজধানীর মিরপুর এলাকা থেকে চারজনকে গ্রেপ্তার করে। তাদের দেওয়া তথ্য অনুযায়ী গত শনিবার রাতে রাজধানীর গুলিস্তান ট্রেড সেন্টার ও ইসলামপুরের বিক্রমপুর সুপার গার্ডেন থেকে ২০৭ রোল বা ৩০ হাজার গজ কাপড় উদ্ধার করে।সহকারী পুলিশ সুপার (এএসপি) রাসেল শেখ বলেন, গোল্ডেন স্ট্রিচ ডিজাইনে ১০ জন নিরাপত্তাকর্মী আছেন। সর্বশেষ ২৩ জুন আবু তালেব ও মজিদ নামে দুই নিরাপত্তাকর্মী দায়িত্ব নেন। ঘটনার দিন রাতে মূল ফটকে নিরাপত্তার দায়িত্বে ছিলেন তালেব ও মজিদ। তাঁরা দুজনই ডাকাতির সঙ্গে জড়িত। গ্রেপ্তার হওয়ার পর তালেব এসব তথ্য দিয়েছেন বলে তিনি জানান। গোল্ডেন স্ট্রিচ ডিজাইনের পরিচালক কামরুজ্জামান বলেন, উত্তরার একটি প্রতিষ্ঠান তাঁদের নিরাপত্তাকর্মী সরবরাহ করে থাকে।ঢাকার অতিরিক্ত পুলিশ সুপার আশরাফুল আজীম বলেন, ৮ থেকে ১০ জন ডাকাতিতে অংশ নেয়। এদের মধ্যে চারজনকে গ্রেপ্তার করা হয়েছে। বাকিদের গ্রেপ্তারের চেষ্টা চলছে। সন্দেহভাজন ব্যক্তিরা বিভিন্ন প্রতিষ্ঠানে নিরাপত্তাকর্মীর দায়িত্বে আছে।
