
কক্সবাজারের টেকনাফ পৌরসভার চৌধুরীপাড়া ট্রানজিট ঘাট এলাকা থেকে গতকাল মঙ্গলবার চারটি সোনার বার ও প্রায় এক হাজার ইয়াবা বড়িসহ দুজনকে আটক করেছে বর্ডার গার্ড বাংলাদেশ (বিজিবি)। আটক দুজন হলেন মিয়ানমারের মংডু শহরের সুধাপাড়ার মো. উসমান (৩৭) ও মিনারা বেগম (৩৫)। বিজিবি জানায়, গতকাল দুপুর ১২টার দিকে টেকনাফ সদর চৌকির একটি বিশেষ দল মিয়ানমার থেকে এক দিনের ট্রানজিট পাস নিয়ে টেকনাফে আসা দুজন যাত্রীকে তল্লাশি চালায়। এ সময় উসমানের কাছ থেকে চারটি সোনার বার (৬৬৩ গ্রাম) ও মিনারা বেগমের কাছে ৯৯০টি ইয়াবা বড়ি পাওয়া যায়। তাঁদের টেকনাফ থানা-পুলিশে সোপর্দ করে মামলার প্রক্রিয়া চলছে। উদ্ধার করা সোনা টেকনাফ শুল্ক বিভাগে জমা দেওয়া হয়েছে। 
