
 
লালমনিরহাটে শ্যালিকাকে উত্ত্যক্ত করার প্রতিবাদ করায় দুলাভাইকে কুপিয়ে জখম করেছে দুর্বৃত্তরা। হামলার শিকার দুলাভাই মো. রুবেল মিয়া (৩২) লালমনিরহাট জিআরপি থানার সহকারী উপপরিদর্শক (এএসআই)। তিনি লালমনিরহাট সদর হাসপাতালে চিকিৎসাধীন।
লালমনিরহাট শহরের আপন পাড়া এলাকায় গতকাল বৃহস্পতিবার রাত সাড়ে আটটার দিকে রুবেল মিয়ার ওপর এ হামলার ঘটনা ঘটে। এ ব্যাপারে রুবেল মিয়ার শ্বশুর মো. নুরুজ্জামান আজ শুক্রবার সকালে লালমনিরহাট সদর থানায় মামলা করেছেন।
পুলিশ, মামলার এজাহার ও এলাকাবাসী সূত্রে জানা যায়, লালমনিরহাট শহরের আপন পাড়া এলাকার মো. নুরুজ্জামানের ছোট মেয়ে খাদিজা খাতুন (১৪) স্থানীয় মাদ্রাসায় নবম শ্রেণির ছাত্রী। খাদিজাকে মাদ্রাসায় আসা-যাওয়ার পথে একই এলাকার আমজাদ হোসেনের ছেলে মো. মনির (১৯) প্রেমের প্রস্তাব দিয়ে উত্ত্যক্ত করে আসছিলেন। তাঁর প্রস্তাবে খাদিজা রাজি না হয়ে উত্ত্যক্ত করার বিষয়টি পরিবারের সদস্যদের জানায়। বিষয়টি নিয়ে খাদিজার দুলাভাই রুবেল মিয়া মনিরকে উত্ত্যক্ত করতে নিষেধ করেন। এতে মনির ক্ষিপ্ত হয়ে তাঁর সঙ্গীদের নিয়ে গতকাল রাত সাড়ে আটটার দিকে লালমনিরহাট সদর হাসপাতালের উত্তর পাশে রুবেল মিয়ার ওপর হামলা চালান। এলাকাবাসী তাঁকে উদ্ধার করে হাসপাতালে নিয়ে যান।
খাদিজার বাবা নুরুজ্জামান বলেন, ‘উত্ত্যক্তকারীরা বখাটে ও সন্ত্রাসী প্রকৃতির। ওরা আমার জামাইকে বিনা দোষে মারপিট করে ও কুপিয়ে আহত করেছে। আমি ওদের উপযুক্ত বিচার চাই।’
লালমনিরহাট সদর হাসপাতালের আবাসিক চিকিৎসক (আরএমও) আজমল হক বলেন, রুবেল মিয়ার শারীরিক অবস্থা বর্তমানে উন্নতির দিকে। তাঁর বাঁ হাতের কনিষ্ঠ ও মধ্যমা আঙুলে ধারালো অস্ত্রের জখম রয়েছে।
এ ব্যাপারে লালমনিরহাট সদর থানার ভারপ্রাপ্ত কর্মকর্তা (ওসি) রফিকুল ইসলাম বলেন, এ ঘটনায় আসামি মো. মমিনকে (২৭) গ্রেপ্তার করা হয়েছে। তাঁকে কারাগারে পাঠানো হয়েছে। অন্য আসামিদের গ্রেপ্তারের চেষ্টা চলছে।
