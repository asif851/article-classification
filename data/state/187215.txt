
অস্ট্রেলিয়ার (ওশেনিয়া) সর্বোচ্চ শৃঙ্গ কারস্তনেজ পিরামিড জয়ের মধ্য দিয়ে বাংলাদেশের প্রথম পর্বতারোহী হিসেবে সাত মহাদেশের সাত সর্বোচ্চ পর্বতশৃঙ্গ জয় করেন ওয়াসফিয়া নাজরীন। তবে সর্বশেষ শৃঙ্গটি জয় করতে গিয়ে তাঁকে মুখোমুখি হতে হয়েছে ভয়ংকর অভিজ্ঞতার। এ বিষয়ে বিবিসি বাংলাকে তিনি বলেন, জয়ের পর নেমে আসার পথে পর্বতের পাদদেশে থাকা বাসিন্দারা তাঁকে ও তাঁর সহযোগীদের আটক করে। সালিসের পর চার হাজার ডলার দিয়ে মুক্তি মেলে তাঁদের।
১৮ নভেম্বর সকাল ১০টা ১৯ মিনিটে ইন্দোনেশিয়ার পাপুয়া অঞ্চল দিয়ে কারস্তনেজ পিরামিড জয় করেন ওয়াসফিয়া। তবে পদে পদে তাঁকে বিপদে পড়তে হয়েছে বলে তিনি বিবিসি বাংলাকে দেওয়া সাক্ষাৎকারে উল্লেখ করেন। তাঁর ভাষায়, ‘বিশ্বাস করুন, আর নাই করুন, কারস্তনেজ পিরামিড আমার জীবনে সবচেয়ে কঠিন ও দুর্গম পাহাড়। এভারেস্টের চেয়েও।’
এই শৃঙ্গটি জয় করতে গিয়ে সম্মুখীন হওয়া বিপদ সম্পর্কে ওয়াসফিয়া বলেন, তিনি যে ফিরে আসতে পারবেন, তা কল্পনাও করতে পারেননি। ১৬ হাজার ২৪ ফুট উচ্চতার কারস্তনেজ পিরামিডের স্থানীয় নাম পুনাক জায়া। পুরো পাহাড়টি গ্রানাইট পাথরের। একটি চূড়া থেকে অন্য চূড়ায় যেতে হয় দড়ির ওপর দিয়ে হেঁটে। গ্রামের পর গ্রাম পার হয়ে এবং ২২০ কিলোমিটার পথ হেঁটে এই পর্বতের বেসক্যাম্পে যেতে হয়। পর্বতের এক দিকে সোনার খনি থাকায় সেখানে মার্কিন ও অস্ট্রেলিয়ান মাফিয়াদের আনাগোনা। আরেক দিকে, স্থানীয় বিভিন্ন জাতি-গোষ্ঠীর মধ্যে তির-ধনুকের মারামারি।
কারস্তনেজ পিরামিড জয়ের পর পাহাড়ের বেসক্যাম্পে পৌঁছানোর পথে বিভিন্ন জাতি-গোষ্ঠীর সঙ্গে দেখা হয়। এদের মধ্যে আছে নানা ধরনের কুসংস্কার, যা অন্যের ক্ষতির কারণ হয়ে ওঠে। এমন ক্ষতির মুখোমুখি হয়েছিলেন ওয়াসফিয়া। তিনি বললেন, পর্বতারোহণ শেষে তিনি যখন ফিরছিলেন, তখন একটি গ্রামে এক বৃদ্ধ মারা যান। সে জন্য দায়ী করা হয় তাঁকে ও তাঁর সহযোগীদের। কারণ, ওই গ্রামের লোকজন বিশ্বাস করে বিদেশিদের আগমনের কারণেই বৃদ্ধের মৃত্যু হয়েছে। এ কারণে তাঁদের ধরে নিয়ে যায় গ্রামবাসী। চার ঘণ্টা সালিস হয়। শেষ পর্যন্ত চার হাজার ডলার দিয়ে তাঁরা সেখান থেকে মুক্তি পান।
বাংলাদেশ অন সেভেন সামিট কর্মসূচির অংশ হিসেবে ২০১১ সালে ওয়াসফিয়া তাঁর সেভেন সামিট অভিযান শুরু করেন। ২০১২ সালে তিনি পৃথিবীর সর্বোচ্চ পর্বতশৃঙ্গ মাউন্ট এভারেস্ট জয় করেন। এর আগে তিনি আফ্রিকার মাউন্ট কিলিমানজারো, এশিয়ার মাউন্ট এভারেস্ট, অ্যান্টার্কটিকার মাউন্ট ভিনসন, ইউরোপের এলব্রুস, উত্তর আমেরিকার মাউন্ট ডেনালি, দক্ষিণ আমেরিকার অ্যাকোংকাগুয়া পর্বতশৃঙ্গ জয় করেন।
