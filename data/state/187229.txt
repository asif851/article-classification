

‘প্রশ্ন যদি হবে ফাঁস, পড়ব কেন বারো মাস’, ‘সুচিকিৎসা কি যাবে ঘরে, প্রশ্ন পেলে বাজারদরে?’ , ‘প্রশ্নপত্র ফাঁস হলে; দেশ যাবে রসাতলে’—ইত্যাদি স্লোগানের পাশাপাশি ভর্তি পরীক্ষা বাতিলের দাবি জানিয়ে বিক্ষোভ করেছেন মেডিকেল কলেজে ভর্তি পরীক্ষায় অংশ নেওয়া শিক্ষার্থীরা।
রাজশাহী মেডিকেল কলেজের সামনে আজ শনিবার বেলা ১২ থেকে আড়াইটা পর্যন্ত চলে এ বিক্ষোভ কর্মসূচি।
বিক্ষোভকারীরা বলেছেন, এবারের ভর্তি পরীক্ষার দিন সকালে এবং পরীক্ষার আগের রাতে ফেসবুকে প্রশ্নপত্র ফাঁস হয়েছে। পরীক্ষার প্রশ্নপত্রের সঙ্গে তার মিলও পাওয়া গেছে। তাই এই পরীক্ষা বাতিল করতে হবে। তা না হলে আগামীকাল রোববার থেকে আমরণ অনশনে যাবেন তাঁরা। বেলা ১২টার আগে থেকেই শিক্ষার্থীরা কলেজের প্রধান ফটকের সামনের রাস্তায় জড়ো হতে থাকেন। একপর্যায়ে তাঁরা পুরো রাস্তা দখল করে নেন। রাস্তার ওপর বসে তাঁরা স্লোগান দিতে থাকেন। এ সময় তাঁদের হাতে ছিল বিভিন্ন স্লোগান লেখা প্ল্যাকার্ড। পরে পুলিশ এসে তাঁদের রাস্তার এক পাশে সরিয়ে দেয়। শেষের দিকে নারী পুলিশ এসে মেয়েদের রাস্তা থেকে সরিয়ে দিলে তাঁরা সড়ক বিভাজকের ওপর দাঁড়িয়ে যান।  বিক্ষোভ চলাকালে শিক্ষার্থী জাহিদুল ইসলাম, ইসতিয়াক নাঈম, সারোয়ার জাহান, ইফতেখার আহাম্মেদ, জেনি, মাসুদ প্রমুখ বক্তব্য রাখেন।  বক্তারা বলেন, পরীক্ষার আগেরদিন রাত একটা থেকে পর্যায়ক্রমে বিভিন্ন সময়ে প্রশ্নপত্র ফেসবুকে আপলোড করা হয়েছে। এমনকি পরীক্ষার দিন সকাল ৭টা ৫৯ মিনিট এবং ৮ টায়ও প্রশ্নপত্র আপলোড করা হয়েছে। তাঁরা দাবি করেন, যেই প্রশ্নপত্রে তাঁরা পরীক্ষা দিয়েছেন, সেই প্রশ্নপত্রের ছবিও ফেসবুকে পাওয়া গেছে।  ওই শিক্ষার্থীরা বলেন, যাঁরা পড়াশোনা করা ছাত্র, যাঁরা মেডিকেলের ভর্তি পরীক্ষার জন্য রাত দিন পরিশ্রম করে প্রস্তুতি নিয়েছেন, তাঁরা কেউ এই প্রশ্নপত্রের পেছনে ছুটতে যাননি। তাঁরা পড়াশোনা নিয়ে ব্যস্ত ছিলেন। যাঁরা পড়াশোনায় পিছিয়ে রয়েছেন, তাঁরা এই প্রশ্নপত্র নিয়ে পরীক্ষায় অংশ নিয়েছেন। ফলে মেধাবী শিক্ষার্থীরা মেডিকেলে ভর্তির সুযোগ থেকে বঞ্চিত হবেন। বিক্ষোভকারীদের দাবি, প্রথমে এই পরীক্ষার ফলাফল স্থগিত করা হোক। তারপর পরীক্ষা বাতিল করে প্রশ্নপত্র ফাঁসের সঙ্গে জড়িতদের দৃষ্টান্তমূলক শাস্তি দেওয়া হোক। যাতে ভবিষ্যতে এ ঘটনা দেশে আর না ঘটে। আন্দোলনকারী শিক্ষার্থীরা বলেন, দাবি না মানা হলে আগামীকাল রোববার সকাল আটটা থেকে তাঁরা রাজশাহী মেডিকেল কলেজের প্রধান ফটকের সামনে আমরণ অনশন শুরু করবেন।  এদিকে, আসলাম হোসেন নামে একজন অভিভাবক গতকাল শুক্রবার রাত ১০টার দিকে প্রথম আলোর রাজশাহী কার্যালয়ে ফোন করে বলেন, রাত ১১টায় (শুক্রবার) ফেসবুকে মেডিকেলের ভর্তি পরীক্ষার প্রশ্নপত্র আপলোড করা হয়েছে। তাঁর মেয়ে পরীক্ষা দিয়ে আসার পর সেটি জানতে পেরেছেন। ফেসবুকে আপলোড করা প্রশ্নের সঙ্গে পরীক্ষার প্রশ্নপত্র মিলিয়ে দেখেছেন, ক্রমিক সংখ্যা আগে-পিছে করে দেওয়া হয়েছে কিন্তু পরীক্ষার প্রশ্নপত্রের সব প্রশ্নই এর মধ্যে রয়েছে। তাঁর দাবি, এই পরীক্ষা বাতিল করা হোক। সুষ্ঠুভাবে পরীক্ষা নেওয়া হোক, মেধাবী শিক্ষার্থীদের মূল্যায়ন করা হোক।
