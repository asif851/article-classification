
নরসিংদীর রায়পুরা উপজেলার নীলক্ষা ইউনিয়নে বর্তমান ও সাবেক ইউপি চেয়ারম্যানের সমর্থকদের মধ্যে ফের সংঘর্ষের আশঙ্কায় অনির্দিষ্ট সময়ের জন্য ১৪৪ ধারা জারি করা হয়েছে। গতকাল শুক্রবার জেলা প্রশাসন এ আদেশ জারি করে।আধিপত্য বিস্তারকে কেন্দ্র করে গত সোমবার নীলক্ষা ইউনিয়ন পরিষদের (ইউপি) চেয়ারম্যান তাজুল ইসলাম ও সাবেক চেয়ারম্যান আবদুল হক সরকারের সমর্থকদের মধ্যে সংঘর্ষে চারজন নিহত হন। এরপর আইনশৃঙ্খলা রক্ষাকারী বাহিনী সেখানে নিরাপত্তা জোরদার করে। গতকাল বিকেল থেকে দুই পক্ষের মধ্যে ফের উত্তেজনা দেখা দেয়। অপ্রীতিকর পরিস্থিতি এড়াতে জেলা প্রশাসন গতকাল রাতে ১৪৪ ধারা জারি করে।উপজেলা নির্বাহী কর্মকর্তা (ইউএনও) আ. মতিন বলেন, পরিবেশ স্বাভাবিক না হওয়া পর্যন্ত ১৪৪ ধারা বহাল থাকবে। ওই এলাকায় একসঙ্গে চারজনের বেশি চলাফেরা নিষিদ্ধ।এলাকাবাসী সূত্রে জানা যায়, তাজুল ইসলাম ইউনিয়ন আওয়ামী লীগের সাধারণ সম্পাদক। আর আবদুল হক উপজেলা আওয়ামী লীগের সাবেক সাংগঠনিক সম্পাদক। সর্বশেষ ইউপি নির্বাচনে তাঁরা দুজন চেয়ারম্যান পদে আওয়ামী লীগ থেকে দলীয় মনোনয়ন চান। তাজুল ইসলাম দলীয় প্রার্থী হয়ে জয়ী হন। নির্বাচনের পর থেকে দুই পক্ষের মধ্যে উত্তেজনা বৃদ্ধি পায়। এ অবস্থায় ১০ নভেম্বর থেকে পক্ষ দুটির মধ্যে সংঘর্ষ শুরু হয়। সংঘর্ষে আবদুল হকের চার সমর্থক নিহত হন। এ ঘটনায় পুলিশ বাদী হয়ে তিনটি মামলা করলেও নিহত ব্যক্তিদের স্বজনেরা মামলা করেননি। মামলায় দুই হাজার গ্রামবাসীকে আসামি করা হয়েছে। গ্রেপ্তার হয়েছেন ১৬ জন।
