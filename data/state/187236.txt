
মুন্সিগঞ্জের শ্রীনগরে ২০১০ সালে স্কুলছাত্রী সিনথিয়া আক্তার আত্মহননের মামলায় জাহাঙ্গীর শেখ (৩৫) নামের এক ব্যক্তিকে ১০ বছরের কারাদণ্ড দিয়েছেন আদালত। সেই সঙ্গে তাঁকে ৫০ হাজার টাকা জরিমানা, অনাদায়ে আরও ছয় মাসের কারাদণ্ড দেওয়া হয়।গতকাল বৃহস্পতিবার দুপুর সাড়ে ১২টার দিকে নারী ও শিশু নির্যাতন আদালতের বিচারক অতিরিক্ত জেলা ও দায়রা জজ শাহজাহান কবীর এই রায় দেন। রায়ে মামলার অপর দুই আসামি জাহাঙ্গীর শেখের বাবা জামাল শেখ ও ভাই জাকির শেখকে বেকসুর খালাস দেওয়া হয়।ঘটনার বিবরণে জানা যায়, শ্রীনগরে বাড়ৈখালী উচ্চবিদ্যালয়ের দশম শ্রেণীর ছাত্রী সিনথিয়া আক্তার (১৬) স্কুলে যাওয়ার পথে বখাটে জাহাঙ্গীর তাকে প্রায় সময় উত্ত্যক্ত করতেন। এতে অভিমান করে ২০১০ সালের ১১ আগস্ট গলায় ফাঁস দিয়ে আত্মহত্যা করে বখাটেদের বিরুদ্ধে সোচ্চার অবস্থান নেওয়া সিনথিয়া। পরে পুলিশ গিয়ে তার লাশ উদ্ধার করে।এ ঘটনায় সিনথিয়ার চাচা রুস্তম আলী বাদী হয়ে শ্রীনগর থানায় মামলা করেন। পরদিন ১২ আগস্ট রাতে পুলিশ জাহাঙ্গীরকে গ্রেপ্তার করে।
 
