
নকলে বাধা দেওয়ায় রংপুর সরকারি কলেজে ক্লাস চলার সময় শ্রেণিকক্ষে ঢুকে ছাত্রলীগের একদল নেতা-কর্মী এক শিক্ষকের ওপর হামলার চেষ্টা চালিয়েছেন বলে অভিযোগ উঠেছে।
আজ রোববার দুপুরে কলেজের চারতলায় ৪০১ নম্বর কক্ষে এ ঘটনা ঘটে। এ ঘটনায় কলেজশিক্ষক পরিষদ জরুরি সভা করে হামলাকারীদের বিরুদ্ধে মামলা করার সিদ্ধান্ত নিয়েছে।ঘটনার শিকার প্রভাষক আজিজুল হক সাংবাদিকদের কাছে অভিযোগ করেন, গত শনিবার দুপুরে মাস্টার্স পূর্বভাগ পরীক্ষা চলছিল। এ সময় মহানগর ছাত্রলীগের প্রচার সম্পাদক ও ওই কলেজের ইংরেজি তৃতীয় বর্ষের ছাত্র আবদুল্লাহ হাজ্জাজ দলবল নিয়ে পরীক্ষার হলে যান। তিনি ওই পরীক্ষা হলে দায়িত্ব পালন করছিলেন। ছাত্রলীগ নেতা আবদুল্লাহ হাজ্জাজ তাঁকে এক পরীক্ষার্থীকে দেখিয়ে বলেন, ওই পরীক্ষার্থী ছাত্রলীগ করেন। নকল করলে তাঁকে না ধরতে বলেন। কিন্তু তিনি তা মেনে নিতে রাজি হননি। ওই পরীক্ষার্থীকে তিনি কোনো অবস্থাতেই নকল করতে দেননি। এতে ক্ষিপ্ত হয়ে আবদুল্লাহ হাজ্জাজ দলবল নিয়ে আজ শ্রেণিকক্ষে ঢুকে পড়েন। ওই কক্ষে ক্লাস নিচ্ছিলেন আজিজুল হক। তখন আবদুল্লাহ হাজ্জাজ তাঁর ওপর হামলা চালাতে উদ্যত হলে শিক্ষার্থীদের বাধার মুখে পড়েন। পরে তাঁকে গালিগালাজ করে দলবল নিয়ে চলে যান আবদুল্লাহ হাজ্জাজ।কলেজশিক্ষক পরিষদের সাধারণ সম্পাদক আবদুল মতিন লস্কর বলেন, এ ঘটনায় জরুরি সভা করে হামলাকারীদের বিরুদ্ধে মামলা করার সিদ্ধান্ত নেওয়া হয়েছে।কলেজের অধ্যক্ষ কানিজ উম্মে নাজমা নাসরিন বলেন, বিষয়টি দুঃখজনক।এ বিষয়ে জানতে চাইলে মহানগর ছাত্রলীগের প্রচার সম্পাদক আবদুল্লাহ হাজ্জাজ বলেন, ‘আমি স্যারের কাছে গিয়েছিলাম। কথা-কাটাকাটি হয়েছে। এখন আমার বিরুদ্ধে অপপ্রচার চালানো হচ্ছে।’কোতোয়ালি থানার ভারপ্রাপ্ত কর্মকর্তা (ওসি) এ বি এম জাহিদুল ইসলাম বলেন, এ ব্যাপারে অভিযোগ পাইনি। অভিযোগ পেলে আইনানুগ ব্যবস্থা নেওয়া হবে।
