
টাঙ্গাইলের মির্জাপুরে এক কলেজছাত্রীর নামে আপত্তিকর ভিডিওচিত্র ইন্টারনেটে ছড়িয়ে দেওয়ার অভিযোগে এক যুবককে গ্রাম্য সালিসে জুতাপেটা করা হয়েছে। তার বাড়ি উপজেলার ফতেহপুর ইউনিয়নে।
এলাকাবাসী সূত্রে জানা যায়, প্রায় এক মাস আগে ওই যুবক তার নিজের গ্রামের কলেজপড়ুয়া এক ছাত্রীর নামে অশ্লীল কিছু ভিডিও ইন্টারনেটে ছড়িয়ে দেয়। বিষয়টি এলাকায় জানাজানি হলে ছাত্রীর বাবা গত সোমবার টাঙ্গাইলে পুলিশের গোয়েন্দা বিভাগের (ডিবি) কার্যালয়ে অভিযোগ দায়ের করেন। ডিবি পুলিশ ওই দিন রাতেই যুবককে গ্রেপ্তার করে নিয়ে যায়। পরে যুবকের পরিবারের লোকজন ডিবি কার্যালয়ে যোগাযোগ করলে বিষয়টি ওই ছাত্রীর বাবার সঙ্গে মীমাংসা করার জন্য সেখান থেকে বলে দেওয়া হয়। পরে বিচারের আশ্বাস দিয়ে ছাত্রীর পিতাকে নিয়ে গ্রাম্য মাতুব্বরেরা ডিবি কার্যালয় থেকে যুবককে ছাড়িয়ে আনেন।
এ ঘটনায় আজ বুধবার উপজেলার কুর্নী গ্রামে সালিসি বৈঠক অনুষ্ঠিত হয়। বৈঠকে যুবক তাঁর দোষ স্বীকার করে লিখিত স্বীকারোক্তি পড়েন। পরে গ্রাম্য মাতুব্বরদের নির্দেশে যুবককে জুতাপেটা করা হয়। তবে ভুক্তভোগী ওই ছাত্রী এই বিচার প্রত্যাখ্যান করে আইনি বিচারের দাবি জানান।
মির্জাপুর উপজেলা মানবাধিকার বাস্তবায়ন সংস্থার সাধারণ সম্পাদক জাহাঙ্গীর হোসেন বলেন, ঘটনাটি খুবই জঘন্য। শুধু গ্রাম সালিসে নয়, এ অপরাধের আইনি বিচার হওয়া উচিত।
এ ব্যাপারে টাঙ্গাইলের ডিবির ভারপ্রাপ্ত কর্মকর্তা (ওসি) গোলাম মাহফিজ বলেন, যুবকটিকে জিজ্ঞাসাবাদের জন্য আটক করা হয়েছিল। এ ঘটনায় তাঁর সংশ্লিষ্টতা পাওয়া গেলে আইনি ব্যবস্থা নেওয়া হবে।
