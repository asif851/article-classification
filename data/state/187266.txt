
৫৪ মিটার সেতুর মাঝের অংশ হঠাৎ করেই ধসে পড়ে নদীতে। ভোগান্তিতে পড়ে এলাকার ১৫টি গ্রামের মানুষ। এক মাসেও কোনো পদক্ষেপ নেননি স্থানীয় সরকার প্রকৌশল অধিদপ্তরের (এলজিইডি) কর্মকর্তারা। অবশেষে স্থানীয় উদ্যোগে কাঠ ও বাঁশ দিয়ে সেতুটি চলাচলের উপযোগী করা হয়েছে। এ ঘটনা ঝিনাইদহ সদর উপজেলার নারিকেলবাড়িয়া-টিকারী সড়কের টিকারী বাজার এলাকার।
এলাকাবাসী সূত্র জানায়, সেতুটির ধসে পড়া ১৭ মিটার মেরামতে বাঁশ লেগেছে সাড়ে পাঁচ শ। খরচ হয়েছে অন্তত সাড়ে ৪ লাখ টাকা। সেতুটির ওপর দিয়ে বর্তমানে নসিমন, করিমন, মোটরসাইকেলসহ হালকা যানবাহন চলাচল করছে। খরচ ওঠাতে পথচারী ও যানবাহন থেকে টাকা ওঠানো হচ্ছে।
এলজিইডির জেলা কার্যালয় সূত্রে জানা যায়, ঝিনাইদহ সদর উপজেলায় নারিকেলবাড়িয়া-টিকারী সড়কের টিকারী বাজারের পাশ দিয়ে বয়ে গেছে সাঞ্চায় নদী। বাজারের পাশে নদীর ওপর ১৯৯৪ সালে ৬৪ মিটার দৈর্ঘ্যের সেতু নির্মাণ করে এলজিইডি। জেলা শহর থেকে নারিকেলবাড়িয়া-টিকারী হয়ে মাগুরা শহরে চলে গেছে সড়কটি।
এলাকাবাসী সূত্র জানায়, সেতুটির ওপর দিয়ে ঝিনাইদহ সদরের জিতড়, মিয়াকুণ্ডু, কুশোবাড়িয়া, ধনঞ্জয়পুর, মুক্তারামপুর, মাড়ন্দি, নারিকেলবাড়িয়া, টিকারী, দহখোলা, দিঘিরপাড় গ্রামের লোকজনের যাতায়াত বেশি। এ ছাড়া মাগুরার লক্ষ্মীপুর, মালঞ্চি, ব্যাংশ, বেরুইলসহ পার্শ্ববর্তী বেশ কিছু গ্রামের মানুষ এ সড়ক ব্যবহার করে। গত বছরের নভেম্বরের দিকে সেতুটির মাঝের অংশ কিছুটা দেবে যায়। খবর পেয়ে এলজিইডির কর্মকর্তারা সরেজমিন পরিদর্শন করেন। সাইনবোর্ড ঝুলিয়ে ভারী যানবাহন চলাচল না করার ব্যাপারে সতর্ক করেন তাঁরা। গত ৬ জুন সকাল সাড়ে ১০টার দিকে হঠাৎ করে সেতুটির মাঝের ১৭ মিটার নদীতে ধসে পড়ে। এ সময় দুই পথচারী সামান্য আহত হন।
এ বিষয়ে গত ৯ জুন প্রথম আলোয় ‘দুজনের ভারে সেতু ভেঙে নদীতে!’ শিরোনামে একটি প্রতিবেদন প্রকাশিত হয়।
স্থানীয় বাসিন্দা আবদুল মালেক জানান, সেতুটি এই এলাকার মানুষের জন্য অত্যন্ত গুরুত্বপূর্ণ। এটি ধসে পড়ায় ১৫টি গ্রামের মানুষ ভোগান্তিতে পড়ে। এক মাস পেরিয়ে গেলেও চলাচলের জন্য বিকল্প ব্যবস্থা করেনি কর্তৃপক্ষ। জুলাইয়ের শুরুতে স্থানীয় উদ্যোগে কাঠ-বাঁশ দিয়ে সেতু মেরামত শুরু হয়। তিন সপ্তাহের মধ্যে কাজ শেষ হয় এবং যান চলাচল শুরু হয়। তিনি আরও জানান, বাঁশের খুঁটি নষ্ট হয়ে দুর্ঘটনার আশঙ্কা রয়েছে। এ জন্য দ্রুত নতুন সেতু নির্মাণ করা প্রয়োজন।
গত শুক্রবার সরেজমিনে দেখা যায়, লোহার অ্যাঙ্গেলের ওপর কাঠ বিছিয়ে পাটাতন তৈরি করা হয়েছে। রেলিং হিসেবে রয়েছে বাঁশের বেড়া। নদীতে রয়েছে অসংখ্য বাঁশের খুঁটি। সেতুর ওপর দিয়ে বিভিন্ন হালকা যানবাহন চলাচল করছে। এসব যানবাহনের চালক ও পথচারীদের কাছ থেকে টাকা তোলা হচ্ছে।
টাকা আদায়কারী পলাশ বিশ্বাস বলেন, ‘আমরা কয়েকজন টাকা তুলে সেতুটি মেরামত করেছি। এতে অন্তত সাড়ে পাঁচ শ বাঁশ ব্যবহার করতে হয়েছে। মজুরি লেগেছে ১ লাখ টাকার ওপর। সব মিলিয়ে সাড়ে ৪ লাখ টাকা খরচ হয়েছে। বর্তমানে সেতুটির ব্যবহারকারীদের কাছ থেকে টাকা ওঠানো হচ্ছে। পথচারীরা ২-১ টাকা দেন। অন্য যানবাহন থেকে ৫ টাকা করে নেওয়া হয়। প্রতিদিন ৭০০-৮০০ টাকা পাওয়া যাচ্ছে। খরচের টাকা জমা হলে আর টাকা নেওয়া হবে না।’
এলজিইডির ঝিনাইদহের নির্বাহী প্রকৌশলী আবদুল মালেক বলেন, অর্থ বরাদ্দ না হওয়ায় কোনো পদক্ষেপ নেওয়া যাচ্ছে না। সেতুটির নকশা প্রণয়নের পর অর্থ বরাদ্দ চাওয়া হয়েছে।
