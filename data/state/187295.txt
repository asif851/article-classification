
সরকারি মেডিকেল কলেজগুলোর ডেন্টাল ইউনিটে ভর্তি পরীক্ষার ফলাফলে ‘উপজাতি’ কোটায় চারজন বাঙালি শিক্ষার্থীকে মনোনয়ন দেওয়া হয়েছে। অথচ ডেন্টালের পরীক্ষায় পাস নম্বর পেয়েও উপজাতি ভর্তি-ইচ্ছুক পরীক্ষার্থীরা এই কোটায় মনোনয়ন পাননি। স্বাস্থ্য অধিদপ্তরের ঘোষিত ভর্তি পরীক্ষার ফলাফলে বাঙালি শিক্ষার্থীদের এই মনোনয়ন দেখা গেছে। ফলাফল অনুযায়ী, উপজাতি কোটা পাওয়া চার শিক্ষার্থী হলেন রাগিব শাহরিয়ার (ময়মনসিংহ মেডিকেল কলেজ, রোল নম্বর-৫২০৪৫৩), ফারহানা নাজনীন (সলিমুল্লাহ মেডিকেল কলেজ, রোল নম্বর-৫৪৫১৫৮), এ টি এম তানভির হাসান (রংপুর ডেন্টাল কলেজ, রোল নম্বর-৫৩২৪৬০), ফারজানা মুনমুন চৌধুরী (সিলেট মেডিকেল কলেজ, রোল নম্বর-৫২০০৪৮)। এ বছরের ১০ নভেম্বরে বাংলাদেশ মেডিকেল অ্যান্ড ডেন্টাল কাউন্সিলের (বিএমডিসি) ২০১৭-১৮ শিক্ষাবর্ষের ডেন্টাল ইউনিটের পরীক্ষা হয়। পরীক্ষায় পাস নম্বর ছিল ৪০। রাঙামাটির পোলমী চাকমা ডেন্টাল ভর্তি পরীক্ষায় পেয়েছেন ৪৯ দশমিক ৭৫ নম্বর। তিনি চাকমা জাতিগোষ্ঠীর সদস্য। পোলমীর বাবা রমেশ বিকাশ চাকমা প্রথম আলোকে বলেন, ‘রেজাল্টে উপজাতিদের কোটায় বাঙালিদের নির্বাচন হচ্ছে দেখে আমি আবেদন করি। তবে এখনো কোনো অগ্রগতিই হয়নি। এটা তো আমাদের প্রাপ্য কোটা। এই অধিকার থেকে আমাদের বঞ্চিত করা হচ্ছে।’‘উপজাতি’ কোটায় বাঙালিদের মনোনয়ন পাওয়ার বিষয়ে পার্বত্য চট্টগ্রামবিষয়ক মন্ত্রণালয়ের প্রতিমন্ত্রী বীর বাহাদুর ঊশৈসিং স্বাস্থ্য মন্ত্রণালয় ও স্বাস্থ্য অধিদপ্তর বরাবর একটি চিঠি দিয়েছেন। ওই চিঠিতে পার্বত্য চট্টগ্রামের ক্ষুদ্র জাতিসত্তার শিক্ষার্থীদের শিক্ষার বিষয়টি বিবেচনায় ‘উপজাতি’ কোটায় অ-উপজাতীয় (বাঙালি) শিক্ষার্থীদের ভর্তি না করার জন্য সহযোগিতা চাওয়া হয়।গত ১০ অক্টোবর সরকারি ডেন্টাল কলেজ ও মেডিকেল কলেজের ডেন্টাল ইউনিটে ভর্তির বিজ্ঞপ্তি প্রকাশিত হয়। সেখানে বলা হয়, পশ্চাদপদ জনগোষ্ঠীর জন্য ৫টি ও মুক্তিযোদ্ধাদের জন্য ১০টি সংরক্ষিত আসনসহ মোট ৫৩২টি আসন আছে। পশ্চাদপদ জনগোষ্ঠীর পাঁচটি আসনে একজন ক্ষুদ্র জাতিসত্তার সদস্যসহ চারজন বাঙালি মনোনীত হয়েছেন। এ প্রসঙ্গে স্বাস্থ্য অধিদপ্তরের পরিচালক (শিক্ষা ও জনশক্তি উন্নয়ন) অধ্যাপক এম এ রশিদ প্রথম আলোকে বলেন, যেসব বাঙালি ‘উপজাতি’ কোটায় মনোনয়ন পেয়েছেন, তাঁরা সনদ দেখাতে না পারলে ভর্তি বাতিল হয়ে যাবে। তাই ‘উপজাতি’ কোটায় বাঙালি ভর্তির সুযোগ নেই। তাঁরা কীভাবে মনোনয়ন পেলেন জিজ্ঞেস করা হলে এম এ রশিদ বলেন, ‘অনেক সময় আবেদনকারীরা উপজাতি কোটায় ভুল করে টিক দেন। এতে করে ফলাফলে তাঁরা মনোনয়ন পান। ভর্তি পরীক্ষার্থী যেভাবে আবেদনে টিক দিয়েছে তার ওপর আমরা রেজাল্ট দিয়েছি। এই অভিযোগের বিষয়ে বেশ কয়েকটি চিঠি আমরা পেয়েছি। সে অনুযায়ী আমরা ব্যবস্থা নিচ্ছি।’তবে নাম প্রকাশ না করার শর্তে স্বাস্থ্য মন্ত্রণালয়ের একটি সূত্র থেকে জানা গেছে, ডেন্টালের ভর্তিতে উপজাতি কোটায় মনোনয়ন পেতে দুই শতাধিক বাঙালি শিক্ষার্থীর আবেদন জমা পড়েছে। অর্থাৎ এই উপজাতি কোটা বেহাত হওয়ার সম্ভাবনা আছে। স্বাস্থ্য অধিদপ্তর বলেছে, সরকারি ডেন্টাল কলেজে উপজাতি কোটায় ভর্তির জন্য আবেদনে উপজাতি অপশনে টিক দিয়ে উল্লেখ করতে হয়। মেধা ও ভর্তি পরীক্ষা শেষে ফলাফলের তালিকায় তাঁদের রোল নম্বর প্রকাশিত হয়। এরপর আসন শূন্য হলে অপেক্ষমাণ তালিকা মেধা ও অবস্থান অনুসারে ডাকা হয়। এবারের ডেন্টালের ভর্তি পরীক্ষায় মেধাক্রম অনুযায়ী অপেক্ষমাণ তালিকায় আছেন পার্থ জ্যাকব হেমব্রম (পজিশন-২৩৪০) ও জিসান অর্ক ম্যারেন্ডি (পজিশন-৩০৮৮)। এই দুজন ক্ষুদ্র জাতিসত্তার সদস্য অপেক্ষমাণ তালিকায় এলেও ফলাফলের মূল তালিকায় উপজাতি কোটায় নির্বাচিত হননি।
