
রাজধানীর কল্যাণপুরে হাউজ বিল্ডিং রিসার্চ অ্যান্ড ইনস্টিটিউটের জমিতে বস্তি উচ্ছেদে হাইকোর্ট যে নিষেধাজ্ঞা দিয়েছিলেন, তা বহাল রেখেছেন সুপ্রিম কোর্টের আপিল বিভাগ। প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের বেঞ্চ আজ এ আদেশ দেন। চার সপ্তাহের মধ্যে হাইকোর্টে বিষয়টি নিষ্পত্তি করতে বলেছেন আদালত। আবেদনকারীর পক্ষের আইনজীবী সারা হোসেন প্রথম আলোকে বলেন, হাইকোর্টের আদেশ স্থগিত চেয়ে রাষ্ট্রপক্ষ যে আবেদন করেছিল, তার শুনানি শেষে আদালত হাইকোর্টের আদেশ বহাল রেখেছেন। এর আগে রাজধানীর কল্যাণপুরে গৃহায়ণ ও গণপূর্ত মন্ত্রণালয়ের অধীন হাউজ বিল্ডিং রিসার্চ অ্যান্ড ইনস্টিটিউটের জমি থেকে বস্তি উচ্ছেদ কার্যক্রমে তিন মাসের নিষেধাজ্ঞা দিয়ে হাইকোর্টের আদেশ স্থগিত চেয়ে আবেদন করলে ৩১ জানুয়ারি আবেদনটি আপিল বিভাগের নিয়মিত বেঞ্চে শুনানির জন্য নির্ধারণ করেন চেম্বার আদালত। মামলার সংক্ষিপ্ত বিবরণে জানা যায়, ২০০৩ সালে গৃহায়ণ ও গণপূর্ত মন্ত্রণালয় কল্যাণপুরের ওই জমি থেকে বস্তি উচ্ছেদের উদ্যোগ নিলে মানবাধিকার সংগঠন আইন ও সালিশ কেন্দ্র (আসক) এবং ওই বস্তির দুজন বাসিন্দা হাইকোর্টে রিট আবেদন করেন। ২৮ ডিসেম্বর হাইকোর্ট উচ্ছেদ কার্যক্রমের ওপর স্থিতাবস্থা দিয়ে রুল দেন। ২০০৬ সালে গৃহায়ণ ও গণপূর্ত মন্ত্রণালয় আবার উচ্ছেদ চালানোর জন্য চিঠি দিলে আসক আবার হাইকোর্টে যায়। ওই বছরের ২৫ জুন আদালত উচ্ছেদ কার্যক্রম স্থগিত করার নির্দেশ দেন। পরে হাইকোর্ট রুল নিষ্পত্তি না হওয়া পর্যন্ত স্থগিতাদেশের মেয়াদ বাড়ান। সর্বশেষ ১০ জানুয়ারি গৃহায়ণ ও গণপূর্ত মন্ত্রণালয় আবার ওই জমিতে উচ্ছেদ চালাতে পুলিশ চেয়ে চিঠি দেয়। এরপর আসক হাইকোর্টে সম্পূরক আবেদন করে। ওই আবেদনের শুনানি শেষে ২১ জানুয়ারি বিচারপতি তারিক উল হাকিম ও বিচারপতি ভীষ্মদেব চক্রবর্তীর সমন্বয়ে গঠিত হাইকোর্ট বেঞ্চ উচ্ছেদে তিন মাসের নিষেধাজ্ঞার ওই আদেশ দেন।
