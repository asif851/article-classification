
মৌলভীবাজারের কুলাউড়া উপজেলায় চকলেট খাওয়ানোর লোভ দেখিয়ে ছয় বছর বয়সী এক মেয়ে শিশুকে ধর্ষণ করা হয়েছে বলে অভিযোগ পাওয়া গেছে। এ ব্যাপারে আজ মঙ্গলবার দুপুরে কুলাউড়া থানায় মামলা হয়েছে। এ ঘটনায় জড়িত থাকার অভিযোগে স্বপন রাজভর (২০) নামের এক প্রতিবেশী যুবককে গ্রেপ্তার করেছে পুলিশ।
মামলার এজাহার, পুলিশ ও শিশুটির স্বজনদের সূত্রে জানা গেছে, ওই শিশুর বাবা চা-বাগানের শ্রমিক। গতকাল সোমবার সকালের দিকে তিনি কাজে চলে যান। দুপুরের দিকে শিশুটিকে ঘরে রেখে তার মা পাশের একটি বাড়িতে কাজে যান। এ সুযোগে প্রতিবেশী স্বপন রাজভর এসে দুই টাকার একটি নোট বের করে শিশুটিকে চকলেট খাওয়ানোর লোভ দেখিয়ে তাঁর বসতঘরে নিয়ে যান। একপর্যায়ে তিনি শিশুটিকে ধর্ষণ করেন। পরে শিশুটিকে বাড়ি পৌঁছে দিয়ে তিনি পালিয়ে যান। কাজ থেকে ফেরার পর শিশুটি কেঁদে কেঁদে তার মাকে ঘটনাটি খুলে বলে। খবর পেয়ে ওই দিন রাতেই বাগানে অভিযান চালিয়ে এলাকাবাসীর সহযোগিতায় স্বপনকে গ্রেপ্তার করা হয়। আজ বেলা দুইটার দিকে শিশুটির বাবা বাদী হয়ে স্বপনকে আসামি করে মামলা করেন।
মামলার তদন্ত কর্মকর্তা কুলাউড়া থানার উপপরিদর্শক (এসআই) আনোয়ার হোসেন প্রথম আলোকে বলেন, প্রাথমিক তদন্তে ধর্ষণের আলামতও পাওয়া গেছে। এ ছাড়া মৌলভীবাজার জেলা সদরে অবস্থিত ২৫০ শয্যার হাসপাতালে শিশুটির শারীরিক পরীক্ষা-নিরীক্ষা সম্পন্ন হয়েছে। স্বপনকে মৌলভীবাজারে আদালতে পাঠানো হবে।
শিশুটির বাবা বলেন, স্বপন বা তাঁর পরিবারের কারও সঙ্গে তাঁদের কোনো পূর্ববিরোধ নেই।
অভিযোগ সম্পর্কে বক্তব্য জানতে চাইলে থানা হাজতে থাকা স্বপন রাজভর দাবি করেন, আম কুড়াতে গিয়ে শিশুটি আঘাত পেতে পারে। তাহলে মামলায় জড়ানোর কারণ কী হতে পারে এ প্রশ্নে তিনি মাথা নিচু করে চুপচাপ থাকেন।
