
বিএনপি​র চেয়ারপারসন খালেদা জিয়া ও সাবেক রাষ্ট্রপতি জিয়াউর রহমানের ছোট ছেলে প্রয়াত আরাফাত রহমান কোকোর চেহলাম আগামীকাল বুধবার অনুষ্ঠিত হবে। বিএনপির চেয়ারপারসনের প্রেস সচিব মারুফ কামাল খান আজ মঙ্গলবার রাতে প্রথম আলোকে এ কথা জানান। এ উপলক্ষে আগামীকাল সকাল থেকে সারা দিন বিএনপির চেয়ারপারসনের গুলশান কার্যালয়ে দোয়া এবং ফাতেহা পাঠের আয়োজন করা হয়েছে। বাদ আসর বিশেষ দোয়া ও মোনাজাত অনুষ্ঠিত হবে।চেয়ারপারসনের কার্যালয় ছাড়াও সারা দেশে এ কর্মসূচি পালন করা হবে বলে জানান মারুফ কামাল। তিনি আরও জানান, বেগম খালেদা জিয়া তাঁর পুত্রের মাগফিরাতের জন্য দেশবাসীর কাছে বিশেষভাবে দোয়া চেয়েছেন।আরাফাত রহমান কোকো গত ২৪ জানুয়ারি হৃদরোগে আক্রান্ত হয়ে মালয়েশিয়ায় মারা যান। ২৭ জানুয়ারি তাঁর মৃতদেহ দেশে আনা হয়। ওই দিনই বায়তুল মোকাররমে জানাজা শেষে তাঁর লাশ বনানী কবরস্থানে দাফন করা হয়।
