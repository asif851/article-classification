
বিভিন্ন সীমান্ত দিয়ে ভারতে পাচার হওয়া আট নারী ও শিশুকে বৃহস্পতিবার বাংলাদেশে ফেরত দিয়েছে দেশটির পুলিশ। দুপুরে চাঁপাইনবাবগঞ্জের সোনামসজিদ জিরো পয়েন্ট এলাকায় ভারতীয় পুলিশের প্রতিনিধিদল বাংলাদেশের শিবগঞ্জ থানা-পুলিশের প্রতিনিধিদলের হাতে এই আটজনকে হস্তান্তর করে। গত পাঁচ-ছয় বছরে এই নারী-শিশুদের পাচার করা হয়েছিল।হস্তান্তর হওয়া বাংলাদেশিরা হলেন বগুড়ার ধুনট উপজেলার শাপলা খাতুন (২৭), ঠাকুরগাঁওয়ের হরিপুর উপজেলার নুরুন নেসা (২০), জয়পুরহাটের পাঁচবিবি উপজেলার রোজিনা খাতুন (১৩), নারায়ণগঞ্জের বন্দর উপজেলার সেলিনা বেগম (২০), কুড়িগ্রামের নাগেশ্বরী উপজেলার জেসমিন খাতুন (১৬), ঢাকার খাদিজা খাতুন (২০), খুলনার দৌলতপুর উপজেলার সোহাগী খাতুন (১৩) ও তার ছোট বোন আগরী খাতুন (৭)।
হস্তান্তরের সময় শিবগঞ্জ থানার পরিদর্শক (অভিযান) কবির হোসেন, উপপরিদর্শক (এসআই) রনি কুমার দাসসহ ইমিগ্রেশন পুলিশের সদস্যরা উপস্থিত ছিলেন।
শিবগঞ্জ থানার পরিদর্শক (অভিযান) কবির হোসেন বলেন, ‘প্রায় পাঁচ থেকে ছয় বছর আগে পাচারকারীদের খপ্পরে পড়ে সীমান্ত দিয়ে তাঁদের ভারতে পাচার করা হয়েছিল। তাঁরা এখন শিবগঞ্জ থানা হেফাজতে রয়েছে। আইনিপ্রক্রিয়া শেষে পরিবারের সদস্যদের কাছে হস্তান্তর করা হবে।’
