
কক্সবাজারের টেকনাফ পৌরসভার বাসস্টেশন এলাকা থেকে মঙ্গলবার রাত ১১টার দিকে মুক্তিপণের আড়াই লাখ টাকা আদায়কালে অপহৃত বেসরকারি বিশ্ববিদ্যালয়ের এক ছাত্রকে উদ্ধার ও দুই অপহরণকারীকে আটক করেছেন র্যাপিড অ্যাকশন ব্যাটালিয়ন র্যাব-৭-এর সদস্যরা। টেকনাফ মডেল থানার ভারপ্রাপ্ত কর্মকর্তা কবির হোসেন বলেন, এ ঘটনায় অপহৃতের বাবা বাদী হয়ে একটি মামলা করেছেন। আটক দুই ব্যক্তি ও উদ্ধার করা ছাত্রকে আগামীকাল বৃহস্পতিবার কক্সবাজার বিজ্ঞ বিচারিক হাকিম আদালতে পাঠানো হবে। 
