
বাংলাদেশ-ভারতের সম্পর্ক অতীতের যেকোনো সময়ের তুলনায় এখন অনেক গভীর ও উন্নত বলে মনে করেন জাতীয় সংসদের বিরোধীদলীয় নেতা রওশন এরশাদ। তিনি বলেছেন, বাংলাদেশ-ভারত সম্পর্ক শুধু ভালো বন্ধু ও প্রতিবেশীর নয়, বরং বাংলাদেশ-ভারত একে অপরের উন্নয়ন অংশীদার।আজ বুধবার বিরোধীদলীয় নেতার গুলশান বাসভবনে বাংলাদেশে নিযুক্ত ভারতের হাইকমিশনার হর্ষ বর্ধন শ্রিংলা সৌজন্য সাক্ষাৎকালে রওশন এরশাদ এসব কথা বলেন। পরে সংবাদ বিজ্ঞপ্তি দিয়ে দুজনের সাক্ষাতের বিষয়টি গণমাধ্যমে জানানো হয়।রওশন এরশাদ বলেন, দুই দেশের পারস্পরিক সৌহার্দ্যপূর্ণ সম্পর্ক ও যৌথ নেতৃত্বে এ অঞ্চলে শান্তি, স্থিতিশীলতা ও টেকসই উন্নয়ন নিশ্চিত করে জনসাধারণের জীবনমানের পরিবর্তন সম্ভব। বিরোধীদলীয় নেতা বাংলাদেশের মহান মুক্তিযুদ্ধে বন্ধুপ্রতিম রাষ্ট্র ভারতের অবদানের কথা শ্রদ্ধাভরে স্মরণ করেন। ভারত অতীতে বাংলাদেশের প্রতি বন্ধুত্বের হাত বাড়িয়ে দিয়েছিল তা ভবিষ্যতে আরও সম্প্রসারিত হবে বলে তিনি আশাবাদ ব্যক্ত করেন।
বৈঠকে ভারতীয় হাইকমিশনার বলেন, বাংলাদেশের সঙ্গে দ্বিপক্ষীয় সম্পর্ক বৃদ্ধিকে ভারত সব সময়ই সর্বোচ্চ গুরুত্ব দিয়ে আসছে। মহান মুক্তিযুদ্ধে এ দেশকে ভারত যেভাবে সাহায্য সহযোগিতা করেছিল, বাংলাদেশের বর্তমান শান্তি ও উন্নয়নের ধারা অব্যাহত রাখতে ভারত অঙ্গীকারবদ্ধ। সংসদীয় গণতন্ত্রে বিরোধী দল কার্যকর ইতিবাচক রাজনৈতিক ধারা সূচনা করায় হাইকমিশনার ভারত সরকারের পক্ষ থেকে বিরোধীদলীয় নেতাকে ধন্যবাদ জানান।
সাক্ষাৎকালে জাতীয় সংসদের বিরোধীদলীয় চিফ হুইপ তাজুল ইসলাম চৌধুরী, সাংসদ ফখরুল ইমাম, জিয়াউদ্দিন বাবলু এবং ভারতীয় হাইকমিশনের ঊর্ধ্বতন কর্মকর্তারা উপস্থিত ছিলেন।
