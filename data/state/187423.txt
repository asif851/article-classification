
শেরপুরের সদর উপজেলার পূর্বকুমরী গ্রামে ষষ্ঠ শ্রেণির এক মাদ্রাসাছাত্রীকে (১৩) অপহরণের অভিযোগে আবদুল মজিদ (৫৪) নামের এক ব্যক্তিকে যাবজ্জীবন সশ্রম কারাদণ্ড দিয়েছেন আদালত। শেরপুরের নারী ও শিশু নির্যাতন দমন ট্রাইব্যুনালের বিচারক (অতিরিক্ত জেলা ও দায়রা জজ) মোহাম্মদ মোছলেহ উদ্দিন গতকাল রোববার বিকেলে এ দণ্ডাদেশ দেন। একই সঙ্গে আদালত আসামি মজিদকে ২০ হাজার টাকা জরিমানা অনাদায়ে আরও ছয় মাসের সশ্রম কারাদণ্ড দেন।
তবে অভিযোগ প্রমাণিত না হওয়ায় মামলার আরেক আসামি হাবিবুর রহমানকে আদালত খালাস দিয়েছেন।
দণ্ডপ্রাপ্ত আবদুল মজিদ সদর উপজেলার বাজিতখিলা ইউনিয়নের চককুমরী গ্রামের মৃত কালু শেখের ছেলে। রায় ঘোষণার সময় তিনি আদালতে উপস্থিত ছিলেন। পরে গতকাল বিকেলে তাঁকে জেলা কারাগারে পাঠানো হয়।
মামলার সংক্ষিপ্ত বিবরণে জানা গেছে, ২০০৮ সালের ২৮ ফেব্রুয়ারি দুপুরে মাদ্রাসা থেকে বাড়ি ফেরার পথে ওই ছাত্রীকে আবদুল মজিদ অপহরণ করেন। এ ঘটনায় ছাত্রীটির মা বাদী হয়ে মজিদ ও হাবিবুরের বিরুদ্ধে নারী ও শিশু নির্যাতন দমন আইনে শেরপুর সদর থানায় মামলা করেন। পুলিশ ওই বছরের ৯ আগস্ট মজিদের কবল থেকে ছাত্রীটিকে উদ্ধার করে। এ সময় মজিদকেও গ্রেপ্তার করা হয়।
 
