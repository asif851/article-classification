
বাগেরহাটের শরণখোলায় এবং কিশোরগঞ্জের ভৈরবে আজ মঙ্গলবার তিনটি লাশ উদ্ধার করেছে পুলিশ। তবে কোনো লাশের পরিচয় পাওয়া যায়নি।
প্রতিনিধিদের পাঠানো খবর:বাগেরহাট: বাগেরহাটের শরণখোলা উপজেলার উত্তর তাফালবাড়ি গ্রামের একটি বাগান থেকে আজ দুপুরে মাটি খুঁড়ে দুটি মৃতদেহ উদ্ধার করা হয়।
এলাকাবাসী ও পুলিশ জানায়, উত্তর তাফালবাড়ি গ্রামে রুস্তম আলীর পরিত্যক্ত বাড়ির পেছনের বাগানে ছাগল চরাতে গিয়ে প্রতিবেশী ইসহাক শেখের স্ত্রী সুফিয়া বেগম দুর্গন্ধ টের পান। সেখানে দুটি কবরের চিহ্ন দেখেন তিনি। পরে বিষয়টি পুলিশকে জানানো হয়। খবর পেয়ে পুলিশ গর্ত খুঁড়ে দুটি লাশ উদ্ধার করে এবং ময়নাতদন্তের জন্য বাগেরহাট সদর হাসপাতাল মর্গে পাঠায়।
শরণখোলা থানার ভারপ্রাপ্ত কর্মকর্তা (ওসি) কাজী আবদুস সালেক জানান, প্রাথমিক তদন্তে ধারণা করা হচ্ছে, দুই ব্যক্তিকে হত্যার পর লাশ মাটিচাপা দেয়া হয়েছে। লাশ দুটি পাঁচ-সাত দিনের পুরোনো হতে পারে। তবে তাঁদের পরিচয় পাওয়া যায়নি।
ভৈরব: আজ মঙ্গলবার ভোরে কিশোরগঞ্জের ভৈরব পৌর এলাকায় রেলওয়ে স্টেশনের কাছের একটি পুকুরপাড় থেকে অজ্ঞাত এক ব্যক্তির লাশ উদ্ধার করা হয়েছে। তাঁর পরনে ছিল কালো প্যান্ট ও চেক শার্ট। বয়স আনুমানিক ৩৫ বছর।
পুলিশ জানায়, সোমবার রাত থেকে ওই পুকুরটির চারপাশে দুর্গন্ধ ছড়িয়ে পড়ে। পরে স্থানীয় লোকজন পুকুর পাড়ে লাশটি পড়ে থাকতে দেখে পুলিশে খবর দেন। পুলিশ গিয়ে লাশটি উদ্ধার করে ময়নাতদন্তের জন্য কিশোরগঞ্জ সদর হাসপাতাল মর্গে পাঠায়।
ভৈরব থানার ভারপ্রাপ্ত কর্মকর্তা (ওসি) বদরুল আলম তালুকদার ঘটনার সত্যতা নিশ্চিত করেছেন।
