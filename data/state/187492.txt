
নোয়াখালী সদর উপজেলার বিনোদপুর ইউনিয়নের জালাল মিয়ার গোডাউন এলাকায় ডাকাত সন্দেহে অজ্ঞাতনামা দুই যুবককে পিটিয়ে হত্যা করেছে স্থানীয় গ্রামবাসী।গত রোববার দিবাগত রাতে এ ঘটনা ঘটে। এ ঘটনায় আরও এক যুবক গুরুতর আহত হয়েছেন।আহত সোহেল একই উপজেলার নোয়ান্নই ইউনিয়নের করমুল্লাপুর গ্রামের নুর আলম চৌধুরীর ছেলে। খবর পেয়ে সুধারাম থানার পুলিশ ঘটনাস্থল থেকে নিহত দুই যুবকের লাশ ও আহত সোহেলকে উদ্ধার করে। সোহেলকে নোয়াখালী মেডিকেল কলেজ ও হাসপাতালে ভর্তি করা হয়েছে এবং নিহত ব্যক্তিদের লাশ একই হাসপাতালের মর্গে পাঠায়।পুলিশ ও স্থানীয় সূত্রে জানা গেছে, সাম্প্রতিক সময়ে বিনোদপুর এলাকায় চুরি, ডাকাতি ও ছিনতাইসহ বিভিন্ন অপরাধের ঘটনা বেড়ে যায়। রোববার দিবাগত রাত সাড়ে তিনটার দিকে বিনোদপুর গ্রামের জালাল মিয়ার গোডাউন এলাকায় অজ্ঞাতনামা কয়েক যুবক ঘোরাফেরা করতে দেখে স্থানীয় ব্যক্তিদের সন্দেহ হয়। এ সময় যুবকদের ডেকে পরিচয় জিজ্ঞেস করতেই তাঁরা দৌড় দেন। এ সময় গ্রামবাসী ধাওয়া করে তাঁদের তিনজনকে ধরে পিটুনি দেয়। একপর্যায়ে তাঁদের স্বীকারোক্তিতে গ্রামবাসী ঘটনাস্থলের পাশের একটি নারকেলগাছের মধ্যে রাখা দুটি ছোরা উদ্ধার করে। গ্রামবাসীর পিটুনিতে ঘটনাস্থলে দুই যুবক মারা যান। খবর পেয়ে সুধারাম থানার উপপরিদর্শক মো. নাজিম উদ্দিন ঘটনাস্থলে গিয়ে নিহত ব্যক্তিদের লাশ ও আহত যুবককে উদ্ধার করেন। হাসপাতালে আহত সোহেল নিহত দুজনের নাম শাওন ও রাসেল বলে জানালেও বিকেল পর্যন্ত পরিচয় নিশ্চিত করতে পারেনি পুলিশ। জানতে চাইলে ডাকাত সন্দেহে গণপিটুনিতে দুই যুবক নিহত হওয়ার কথা নিশ্চিত করেন সুধারাম থানার ওসি মীর জাহেদুল হক।
