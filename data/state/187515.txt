
চট্টগ্রামের বাকলিয়া থানার পুলিশ পৃথক অভিযান চালিয়ে ৪৯ বোতল ফেনসিডিলসহ দুজন এবং ৫০০টি ইয়াবা বড়িসহ আরও দুজনকে গ্রেপ্তার করেছে। গতকাল বৃহস্পতিবার সকাল থেকে দুপুর পর্যন্ত অভিযানগুলো চালানো হয়।ফেনসিডিলিসহ গ্রেপ্তার হওয়া দুজন হলেন মোহাম্মদ রাসেল ও মোহাম্মদ রানা এবং ইয়াবাসহ মোহাম্মদ সেলিম ও মোহাম্মদ হোসেন গ্রেপ্তার হন। চারজনের বিরুদ্ধে মাদক নিয়ন্ত্রণ আইনে মামলা হয়েছে।গতকাল সকাল সাড়ে নয়টায় ৪৯ বোতল ফেনসিডিলসহ রাসেল নাহার ফিলিং স্টেশনের কাছে গ্রেপ্তার হন। তিনি বহদ্দারহাট থেকে তা সংগ্রহ করে মইজ্জারটেক এলাকায় নিয়ে যাচ্ছিলেন। রাসেলের তথ্যের ভিত্তিতে বহদ্দারহাট এলাকায় অভিযান চালিয়ে গতকাল দুপুর সাড়ে ১২টায় রানাকে গ্রেপ্তার করা হয়। রানা এসব ফেনসিডিল কুমিল্লা ও ব্রাহ্মণবাড়িয়া থেকে সংগ্রহ করে চট্টগ্রামে নিয়ে আসেন বলে পুলিশের কাছে স্বীকার করেন।বাকলিয়া থানার পুলিশ এর আগে গতকাল সকাল সাড়ে আটটায় শাহ আমানত সেতু এলাকায় ৫০০টি ইয়াবা বড়িসহ সেলিম ও হোসেনকে গ্রেপ্তার করে। টেকনাফ থেকে তাঁরা বড়ি সংগ্রহ করে চট্টগ্রাম নগরে বাজারজাত করতেন বলে পুলিশের কাছে স্বীকার করেন।
