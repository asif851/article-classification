
নারায়ণগঞ্জ সদর উপজেলার ফতুল্লায় আগুনে পুড়ে গেছে ব্যক্তি মালিকানাধীন ৬০টি ঘর। এগুলোর মধ্যে ১৪টিতে ঝুটের গুদাম ছিল। তবে হতাহত হওয়ার কোনো খবর পাওয়া যায়নি।আজ বৃহস্পতিবার বেলা ১১টার দিকে এই আগুনের সূত্রপাত ঘটে। টিনের তৈরি এসব ঘরে নিম্ন আয়ের লোকজন বসবাস করতেন।প্রত্যক্ষদর্শী ও পুলিশ জানায়, পূর্ব কায়েমপুর এলাকায় এই বাড়িগুলোর মালিক কাজী ইসলাম মিয়া। স্থানীয়ভাবে বাড়িগুলো ষাটবাড়ি হিসেবে পরিচিত। আজ বেলা ১১টার দিকে সেখানে একটি ঘরে আগুন লাগে। মুহূর্তের মধ্যে আগুন চারদিকে ছড়িয়ে পড়ে। পুড়ে যায় ষাটবাড়ির সব ঘর। খবর পেয়ে মণ্ডলপাড়া ও হাজীগঞ্জ ফায়ার সার্ভিসের চারটি ইউনিট দেড় ঘণ্টা চেষ্টা চালিয়ে আগুন নিয়ন্ত্রণে আনে।ক্ষতিগ্রস্ত ব্যক্তিদের দাবি, আগুনে তাঁদের কোটি টাকার ক্ষয়ক্ষতি হয়েছে।নারায়ণগঞ্জ ফায়ার সার্ভিস ও সিভিল ডিফেন্সের উপসহকারী পরিচালক মামুনুর রশিদ জানান, আগুন নিয়ন্ত্রণে আনা হয়েছে। এখন ডাম্পিংয়ের কাজ চলছে। আগুনে হতাহত হওয়ার খবর পাওয়া যায়নি। ধারণা করা হচ্ছে, রান্নার চুলা থেকে আগুনের সূত্রপাত হয়ে থাকতে পারে।
