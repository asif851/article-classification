
ঢাকা-চট্টগ্রাম মহাসড়কে ১০ কিলোমিটার এলাকায় তীব্র যানজটের সৃষ্টি হয়েছে। ঘন কুয়াশা এবং দাউদকান্দি টোল প্লাজায় ওজন পরিমাপক যন্ত্রে ধীরগতির কারণে গতকাল রোববার রাত ৯টা থেকে তীব্র যানজটের সৃষ্টি হয়, যা দাউদকান্দি টোল প্লাজা থেকে আমিরাবাদ পর্যন্ত ১০ কিলোমিটার বিস্তৃত। এতে ঘণ্টার পর ঘণ্টা আটকা পড়ে দুর্ভোগ পোহাচ্ছে যাত্রীরা।
কুমিল্লা থেকে ঢাকাগামী তিশা পরিবহনের বাসের চালক মকবুল হোসেন বলেন, ‘আজ সোমবার ভোর ৬টায় কুমিল্লা থেকে রওনা দিয়েছি। সকাল ৮টায় ঢাকায় পৌঁছানোর কথা ছিল। তীব্র যানজটে আটকা পড়ে আছি। সকাল পৌনে ১০টা পর্যন্ত দাউদকান্দির গৌরীপুরে আটকে আছি।’
চট্টগ্রাম থেকে ছেড়ে আসা কাভার্ড ভ্যানের চালক নূর আলম বলেন, ‘গতকাল রাত ৯টায় চট্টগ্রাম থেকে রওনা দিয়ে ভোর পাঁচটায় ঢাকায় পৌঁছানোর কথা ছিল। দাউদকান্দির আমিরাবাদে এসে যানজটে আটকা পড়ি। শহীদনগর পর্যন্ত পাঁচ কিলোমিটার অতিক্রম করতে পৌনে পাঁচ ঘণ্টা সময় লেগেছে।’
দাউদকান্দি হাইওয়ে পুলিশের সহকারী উপপরিদর্শক (এএসআই) কামরুল হাসান বলেন, ঘন কুয়াশা ও টোল প্লাজার ওজন পরিমাপক যন্ত্রে ধীরগতির কারণে এই যানজটের সৃষ্টি। তবে যান চলাচল স্বাভাবিক করতে দাউদকান্দি হাইওয়ে পুলিশ প্রাণপণ চেষ্টা চালাচ্ছে।
