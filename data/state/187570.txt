
চাঁপাইনবাবগঞ্জের শিবগঞ্জ উপজেলার কানসাট এলাকায় আওয়ামী লীগের কর্মী কামরুল ইসলামকে (৩৮) এলোপাতাড়ি কুপিয়েছে দুর্বৃত্তরা। এতে তাঁর হাত ও পায়ের রগ কেটে গেছে।
আজ সোমবার দুপুর ১২টার দিকে এ ঘটনা ঘটে। কামরুল একই উপজেলার লাওঘাটা এলাকার আবদুর রাজ্জাকের ছেলে।
কানসাট ইউনিয়ন পরিষদের (ইউপি) চেয়ারম্যান ও আওয়ামী লীগের নেতা বেনাউল ইসলামসহ স্থানীয় লোকজন জানান, দুপুরে কানসাট এলাকায় হরতালকারীরা কামরুল ইসলামের ওপর হামলা চালায়। পরে তাঁকে রশি দিয়ে বেঁধে ধারালো অস্ত্র দিয়ে এলোপাতাড়ি কোপানো হয়। গুরুতর আহত অবস্থায় স্থানীয় লোকজন তাঁকে উদ্ধার করে শিবগঞ্জ উপজেলা স্বাস্থ্য কমপ্লেক্সে ভর্তি করেন।
স্বাস্থ্য কমপ্লেক্সের চিকিত্সা কর্মকর্তা আজিজুল হক জানান, ধারালো অস্ত্রের এলোপাতাড়ি কোপে কামরুলের হাত ও পায়ের রগ কেটে গেছে।
 
 
