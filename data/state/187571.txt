
ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী মায়া বলেছেন, ‘বিরোধীদলীয় নেতা গোপালগঞ্জ জেলাকে বাংলাদেশের মানচিত্র থেকে মুছে দিতে চেয়েছেন। এটা ২০১৩ সালের সবচেয়ে অসুস্থ প্রলাপ। খালেদা জিয়া যে মানসিকভাবে ভারসাম্যহীন, এটা তারই প্রমাণ।’আজ বুধবার রাজধানীর জাতীয় গণগ্রন্থাগার মিলনায়তনে মহান বিজয় দিবস উপলক্ষে ‘মহান স্বাধীনতাযুদ্ধে বাঙালির বিজয় ও স্বাধীনতাবিরোধী চক্রের ভূমিকা’ শীর্ষক আলোচনায় প্রধান অতিথির বক্তব্যে মায়া এসব কথা বলেন। বঙ্গবন্ধু ও জাতীয় চার নেতা পরিষদ এ আলোচনা সভার আয়োজন করে।মোফাজ্জল হোসেন চৌধুরী মায়া বলেন, ‘বিরোধী দলের নেত্রী যা বলেছেন একজন সুস্থ মস্তিষ্কের মানুষের মুখে তা মানায় না। কেবল মানসিক ভারসাম্যহীনের মুখে এ কথা মানায়।’ তিনি খালেদা জিয়ার উদ্দেশে বলেন, ‘আপনি পাবনায় যান।’ বিরোধীদলীয় নেতা যুদ্ধাপরাধীদের বাঁচাতে, যুদ্ধাপরাধীর বিচার বন্ধ করতে, গণতন্ত্র ধ্বংস করতে পাকিস্তানের পক্ষ নিয়ে মাঠে নেমেছেন বলে তিনি অভিযোগ করেন।বিরোধী দলের সমালোচনা করে মায়া আরও বলেন, ‘খালেদা জিয়া আন্দোলনের ডাক দেন, কিন্তু নেতা-কর্মীরা কেউ মাঠে নামে না। এদের দিয়ে রাজনীতি হবে না। তারা জামায়াত-শিবির দিয়ে সন্ত্রাসী কর্মকাণ্ড ঘটিয়ে ক্ষমতায় যেতে চায়। বিরোধী দলের মনে রাখা উচিত, এভাবে মানুষ পুড়িয়ে, সন্ত্রাসী কর্মকাণ্ড করে ক্ষমতায় যাওয়া যায় না।’ আওয়ামী লীগের কর্মীদের রাজপথে পাহারা অব্যাহত রাখার আহ্বান জানিয়ে তিনি বলেন, ‘যে যেখানে আছেন, সেখানেই পাহারায় থাকবেন। তবে কেউ “ফাউল” খেললে তার সমুচিত জবাব দেবেন আপনারা।’
বঙ্গবন্ধু ও জাতীয় চার নেতা পরিষদের সভাপতি ফুলু সরকারের সভাপতিত্বে আলোচনা সভায় আরও বক্তব্য দেন আওয়ামী লীগের নেতা আবদুল হক ও শাহে আলম মুরাদ।
