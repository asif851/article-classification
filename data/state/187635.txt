
মানসম্পন্ন ওষুধ উৎপাদনে ব্যর্থ ২০টি কোম্পানির সব ওষুধ এবং ১৪টি কোম্পানির অ্যান্টিবায়োটিক সরবরাহ, বিক্রি বন্ধ ও বাজার থেকে প্রত্যাহারের নির্দেশনাসংক্রান্ত রিট মামলার রায় ঘোষণার নতুন তারিখ ১৩ ফেব্রুয়ারি নির্ধারণ করা হয়েছে।
আজ বৃহস্পতিবার বিচারপতি সৈয়দ মোহাম্মদ দস্তগীর হোসেন ও বিচারপতি আতাউর রহমান খানের সমন্বয়ে গঠিত দ্বৈত বেঞ্চ এই দিন ঠিক করেন।
খবরের সত্যতা নিশ্চিত করে রিটকারী আইনজীবী মনজিল মোরসেদ প্রথম আলোকে বলেন, গত ৩১ জানুয়ারি এই ৩৪টি কোম্পানির ওষুধ উৎপাদন বন্ধের নির্দেশনা দিয়ে হাইকোর্টের দেওয়া রুলের শুনানি শেষ হয়। রায় ঘোষণার দিন ছিল আজ। আদালত আগামী সোমবার রায় ঘোষণার নতুন দিন ঠিক করেছেন।
যে ২০ ফার্মাসিউটিক্যালস কোম্পানিকে ওষুধ উৎপাদন বন্ধের নির্দেশ দেওয়া হয়েছে, সেগুলো হলো এক্সিম, এভার্ট, বিকল্প, ডলফিন, ড্রাগল্যান্ড, গ্লোব ল্যাবরেটরি, ন্যাশনাল ড্রাগ, নর্থ বেঙ্গল, রেমো কেমিক্যাল, রিড ফার্মা, জানফা, কাফমা, মেডিকো, স্কাই ল্যাব, স্পার্ক, টুডে, ট্রপিক্যাল, ইউনিভার্সেল, স্টার ও সুনিপুণ।
যে ১৪টি কোম্পানিকে অ্যান্টিবায়োটিক উৎপাদন বন্ধের নির্দেশ দেওয়া হয়েছে, সেগুলো হলো আদদীন, বেঙ্গল, ব্রিস্টল, ক্রিস্টাল, ইন্দোবাংলা, মিল্লাল, এমএসটি, অরবিট, ফার্মিক, ফিনিক্স, সেভ, রাসা, বেলসেন ও আলকাদ।
