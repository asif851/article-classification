
সাবেক পুলিশ সুপার (এসপি) বাবুল আক্তারের স্ত্রী মাহমুদা খানম হত্যা মামলায় গ্রেপ্তার এক আসামির জামিন আবেদন নামঞ্জুর করেছেন আদালত। আসামির নাম শাহজামান রবিন।
আজ সোমবার চট্টগ্রাম মহানগর দায়রা জজ মো. শাহেনূর শুনানি শেষে এ আদেশ দেন।
চট্টগ্রাম মহানগর সরকারি কৌঁসুলি মো. ফখরুদ্দিন চৌধুরী প্রথম আলোকে বলেন, আসামি শাহজামানের জামিনের আবেদন করা হলে রাষ্ট্রপক্ষ থেকে বিরোধিতা করা হয়। শুনানি শেষে আদালত জামিন আবেদন নাকচ করে দেন।
আসামির আইনজীবী সৈয়দ মোকতার আহমেদ বলেন, তদন্তে শাহজামানের জড়িত থাকার কোনো তথ্য পায়নি পুলিশ। তারপরও কেন জামিন পেলেন না বুঝতে পারছে না তিনি।
২০১৬ সালের ৫ জুন চট্টগ্রাম নগরের জিইসি মোড় এলাকায় মাহমুদা খানমকে ছুরিকাঘাত ও গুলি করে হত্যা করা হয়। এ ঘটনায় বাবুল আক্তার অজ্ঞাতপরিচয় তিন ব্যক্তির বিরুদ্ধে পাঁচলাইশ থানায় মামলা করেন। পাঁচ দিন পর নগরের বায়েজিদ বোস্তামি থানার শীতলঝর্ণা এলাকা থেকে শাহজামানকে গ্রেপ্তার করে গোয়েন্দা পুলিশ। হত্যাকাণ্ডে অংশ নেওয়া এক যুবকের চেহারার সঙ্গে তাঁর মিল থাকায় শাহজামানকে গ্রেপ্তার করা হয় বলে জানিয়েছিল পুলিশ।
