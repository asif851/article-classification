
চট্টগ্রাম শাহ আমানত বিমানবন্দর থেকে স্বর্ণের ৫৭টি বারসহ এক ব্যক্তিকে আটক করা হয়েছে। ওই ব্যক্তির নাম শাহ হোসাইন। আজ বৃহস্পতিবার বিকেল চারটার দিকে দুবাই থেকে একটি উড়োজাহাজে করে তিনি চট্টগ্রামে আসেন।
শাহ হোসাইনের বাড়ি চট্টগ্রামের রাউজান উপজেলার গহীরা এলাকায়।
অভিবাসন পুলিশের অতিরিক্ত উপকমিশনার মোহাম্মদ মিজানুর রহমান প্রথম আলোকে বলেন, বিকেল চারটার দিকে উড়োজাহাজটি বিমানবন্দরে অবতরণ করে। এরপর উড়োজাহাজ থেকে নেমে আসা যাত্রীদের মধ্যে শাহ হোসাইনের সন্দেহজনক গতিবিধি দেখে শুল্ক কর্তৃপক্ষ তাঁকে চ্যালেঞ্জ করে। এরপর তল্লাশি করে কিছু না পেয়ে তাঁকে নিয়ে উড়োজাহাজে যান শুল্ক কর্মকর্তারা। সেখানে তিনি যেই আসনে বসেছিলেন তার নিচে হলুদ স্কচটেপে মোড়ানো ফুটবল আকৃতির একটি ব্যাগ পাওয়া যায়। ব্যাগের ভেতরে ছিল স্বর্ণের ৫৭টি বার।উদ্ধার করা স্বর্ণের ওজন ছয় কেজি ৬৩৫ গ্রাম।
