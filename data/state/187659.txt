
কড়া নিরাপত্তার মধ্যেই রাজধানীর মোহাম্মদপুরে বিহারি ক্যাম্পসহ বিভিন্ন স্থানে ধর্মীয় ভাবগাম্ভীর্যের মধ্যে পালিত হচ্ছে পবিত্র আশুরা। আজ শনিবার সকাল থেকেই তাজিয়া মিছিলসহ নানা অনুষ্ঠানে এলাকাটি মুখর। কোথাও কোথাও রাতজুড়েও থাকবে অনুষ্ঠানমালা।
গতকাল রাতে পুরান ঢাকার হোসনি দালানে বোমা হামলার ঘটনার পর এ এলাকার নিরাপত্তাব্যবস্থা আরও জোরদার করা হয়। মোহাম্মদী হাউজিং লিমিটেড ও মোহাম্মদী সোসাইটি-সংলগ্ন মোড়ে শিয়া মসজিদের সামনে বসানো হয়েছে পুলিশের তল্লাশি চৌকি। সন্দেহ হলে চলছে গাড়ি কিংবা ব্যক্তির তল্লাশি। দুপুরের দিকে মসজিদটির মূল ফটকে সতর্ক অবস্থায় দেখা গেছে পুলিশের দুই সদস্যকে। এ ছাড়া শিয়া মসজিদ থেকে সংসদ ভবন পর্যন্ত মোড়ে মোড়ে ছিল অগণিত পুলিশ। জানতে চাইলে পুলিশের তেজগাঁও বিভাগের উপকমিশনার (ডিসি) বিপ্লব কুমার সরকার প্রথম আলোকে বলেন, ‘প্রতিবছর এ সময় মোহাম্মদপুরে আমরা নিয়মিত কার্যক্রমের অংশ হিসেবে নিরাপত্তাব্যবস্থা নিয়ে থাকি। তবে গতকাল রাতে পুরান ঢাকার হোসনি দালানে বোমা হামলার পর স্বভাবতই এ নিরাপত্তা আরও জোরদার করা হয়েছে।’
বিপ্লব সরকারের দাবি, আজ সকালে বিহারি ক্যাম্পের কয়েক হাজার মানুষ শান্তিপূর্ণভাবে তাজিয়া মিছিল করেছে। বিভিন্ন আয়োজন রয়েছে শিয়া সম্প্রদায়েরও। সবাই নিরাপদে এবং সুশৃঙ্খলভাবে সব আয়োজন সম্পন্ন করছে।
