
বিশ্ব ইজতেমার দ্বিতীয় দিনে আজ শনিবার বাদ আসর যৌতুকবিহীন বিয়ে হবে। ইজতেমার বয়ান মঞ্চের পাশেই বসবে এই আসর। ইতিমধ্যে শতাধিক দম্পতি নাম তালিকাভুক্ত করেছে। আজকেও দলে দলে মুসল্লিরা গাজীপুরের টঙ্গীর তুরাগতীরে ইজতেমা ময়দানে আসছেন।
সকাল থেকেই টঙ্গী অভিমুখী বাস, ট্রাক, ট্রেন, লঞ্চসহ বিভিন্ন যানবাহনে মুসল্লিদের ভিড়। আগামীকাল রোববার আখেরি মোনাজাতের আগ পর্যন্ত মানুষের এ ঢল অব্যাহত থাকবে। কাল হেদায়তি বয়ান ও আখেরি মোনাজাতের মধ্য দিয়ে শেষ হবে এবারের প্রথম পর্বের বিশ্ব ইজতেমা।
টঙ্গীর রেলওয়ে সূত্রে জানা গেছে, আখেরি মোনাজাত উপলক্ষে বাংলাদেশ রেলওয়ের পক্ষ থেকে আখাউড়া, কুমিল্লা ও ময়মনসিংহসহ বিভিন্ন রেলপথে বিশেষ ট্রেনের ব্যবস্থা করা হয়েছে। এ ছাড়া আখেরি মোনাজাতের আগে ও পরে সব ট্রেন টঙ্গী স্টেশনে যাত্রাবিরতি করবে।
গাজীপুরের ট্রাফিক বিভাগের সহকারী পুলিশ সুপার সাখাওয়াত হোসেন প্রথম আলোকে বলেন, শনিবার রাত থেকে রোববার আখেরি মোনাজাতের সময় পর্যন্ত ভোগড়া বাইপাস মোড় থেকে কুড়িল বিশ্বরোড, সাভারের বাইপাইল থেকে আবদুল্লাহপুর পর্যন্ত অ্যাম্বুলেন্স ও পুলিশের গাড়ি ছাড়া সাধারণ যানবাহন চলাচল বন্ধ থাকবে।
