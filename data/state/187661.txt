
বরিশাল নগরের চকেরপোল এলাকায় আজ সোমবার সকালে র্যাপিড অ্যাকশন ব্যাটালিয়নের (র‌্যাব) সঙ্গে ‘বন্দুকযুদ্ধে’ ফারুক আহমেদ ওরফে পানামা ফারুক (৪৬) নামের এক ব্যক্তি নিহত হয়েছেন।
পুলিশের ভাষ্য, ফারুকের বাড়ি বরিশালের বাজার রোডে। তাঁর বিরুদ্ধে হত্যা ও চাঁদাবাজিসহ ১০টি মামলা রয়েছে।
র‌্যাব-৮-এর পক্ষ থেকে দাবি করা হয়েছে, আজ ভোর ছয়টার দিকে ঢাকা থেকে বরিশালে পৌঁছান ফারুক। সাড়ে ছয়টার দিকে নগরের চকেরপোল এলাকায় পৌঁছালে র্যাবের সঙ্গে তাঁর ‘বন্দুকযুদ্ধ’ হয়। একপর্যায়ে গুলিবিদ্ধ হয়ে নিহত হন তিনি।
বরিশাল কোতোয়ালি মডেল থানার ভারপ্রাপ্ত কর্মকর্তা (ওসি) মো. সাখাওয়াত হোসেন জানান, ফারুকের বিরুদ্ধে হত্যা ও চাঁদাবাজিসহ ১০টি মামলা রয়েছে। দীর্ঘদিন পলাতক থাকার পর ২০০৯ সালে আদালতে আত্মসমর্পণ করেছিলেন তিনি। এ সময় আদালত তাঁকে কারাগারে পাঠান। কিছুদিন কারাগারে থাকার পর জামিনে মুক্তি পান। সম্প্রতি  জমি দখল-সংক্রান্ত একটি বিরোধে জড়িয়ে পড়েন ফারুক।
ওসি সাখাওয়াত হোসেন জানান, ফারুকের লাশ ঘটনাস্থল থেকে উদ্ধার করে ময়নাতদন্তের জন্য বরিশাল মেডিকেল কলেজের মর্গে পাঠানো হয়েছে।
এলাকাবাসীর ভাষ্য, ১৯৯৬ থেকে ২০০১ সাল পর্যন্ত বরিশালের ‘আট বাহিনীর’ অন্যতম সদস্য ছিলেন ফারুক। ২০০১ সাল থেকে ২০০৮ সাল পর্যন্ত তিনি ও তাঁর বাহিনীর সদস্যরা দেশের বাইরে পলাতক ছিলেন।
