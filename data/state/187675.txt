
স্বাস্থ্যমন্ত্রী মোহাম্মদ নাসিম বলেছেন, ‘অর্থনীতির চাকাকে সচল করে যখন রাষ্ট্র এগিয়ে চলছে, তখনই জঙ্গি হামলা হচ্ছে, নানাভাবে আঘাত আসছে। আমরা দেশ ও মানুষের প্রতি দায় থেকে জঙ্গি নির্মূলের জন্য নেমেছি। মনে করি, আমরা আগুনে হাত দিয়েছি, আগুন নেভাতে হবে। তা না হলে হাত পুড়ে যাবে।’আজ শুক্রবার বিকেলে ১৫ আগস্ট জাতীয় শোক দিবস ও শেখ ফজিলাতুন্নেছা মুজিব স্মরণে ঢাকা বিশ্ববিদ্যালয়ের বঙ্গবন্ধু হল শাখা ছাত্রলীগ আয়োজিত আলোচনা সভায় নাসিম এসব কথা বলেন।
মোহাম্মদ নাসিম বলেন, বাংলাদেশ যখন উন্নয়নমুখী হয়, তখনই সে দেশ ও তাঁর নেতৃত্বের ওপর আঘাত আসে, হত্যাযজ্ঞ চলে। ১৯৭৫ সালের শোকাবহ ১৫ আগস্ট এবং এর পরবর্তী সময়ে প্রগতিশীল শান্তিকামী মানুষের ওপর আঘাত এটাই প্রমাণ করে।
বিএনপির চেয়ারপারসন খালেদা জিয়াকে খন্দকার মোশতাকের উত্তরসূরি আখ্যা দিয়ে নাসিম বলেন, ‘স্বাধীন বাংলাদেশে স্বাধীনতাবিরোধীদের পুনর্বাসিত করে বর্তমানে জঙ্গিদের আশ্রয়-প্রশ্রয় দিয়ে মোশতাক, জিয়া ও এরশাদের উত্তরসূরির পরিচয় দিচ্ছেন।’
ছাত্রলীগের নেতা-কর্মীদের উদ্দেশে নাসিম বলেন, ‘পরাধীন দেশে ছাত্রলীগেই ছিল শেখ মুজিবুর রহমানের আস্থাভাজন ও বিশ্বস্ত সহচর। সংখ্যায় কম থেকেও স্বাধিকারের প্রশ্নে তারা কোনো প্রকার আপস করেনি বলেই বৃহৎ বলয় তৈরি করতে পেরেছিল। আমি আশা করব, আজকের পরীক্ষিত ছাত্রলীগ সেভাবেই এগিয়ে চলবে।’ঢাকা বিশ্ববিদ্যালয়ের বঙ্গবন্ধু হলের জরাজীর্ণ অবস্থা দেখে নাসিম বলেন, ‘আমি খুব হতাশ হয়েছি জাতির জনকের স্মৃতিবিজড়িত এই হলের অবস্থা দেখে। কেন এই হলটিকে নান্দনিক করে তোলা হলো না? শিগগিরই এই হলের প্রতি নজর দেওয়ার জন্য কর্তৃপক্ষের দৃষ্টি আকর্ষণ করছি।’
বঙ্গবন্ধু হল ছাত্রলীগের সভাপতি দারুস সালাম শাকিলের সভাপতিত্বে আলোচনা সভায় আরও বক্তব্য দেন ঢাকা বিশ্ববিদ্যালয়ের প্রক্টর অধ্যাপক এম আমজাদ আলী, বঙ্গবন্ধু হলের প্রাধ্যক্ষ অধ্যাপক মফিজুর রহমান, আওয়ামী লীগের কেন্দ্রীয় উপকমিটির সহসম্পাদক রাশেক রহমান, ছাত্রলীগের কেন্দ্রীয় সভাপতি সাইফুর রহমান সোহাগ, সাধারণ সম্পাদক এস এম জাকির হোসাইন, ঢাকা বিশ্ববিদ্যালয় ছাত্রলীগের সভাপতি আবিদ আল হাসান, সাধারণ সম্পাদক মোতাহার হোসেন প্রমুখ। সভা পরিচালনা করেন বঙ্গবন্ধু হল ছাত্রলীগের সাধারণ সম্পাদক ইয়াজ আল রিয়াদ।
