
বরগুনার বামনা উপজেলা নির্বাহী কর্মকর্তাসহ (ইউএনও) প্রথম শ্রেণির ৩২টি পদ শূন্য। এ ছাড়া দ্বিতীয় শ্রেণির ৩৭ জন কর্মকর্তার পদ দীর্ঘদিন ধরে খালি। এসব পদে আসীন ভারপ্রাপ্ত কর্মকর্তারা গুরুত্বপূর্ণ প্রশাসনিক সিদ্ধান্ত নিতে পারছেন না। এ কারণে প্রশাসনিক কাজে অচলাবস্থার সৃষ্টি হয়েছে।জানা গেছে, বামনা উপজেলা প্রশাসনের অধীনে ২৬টি সরকারি কার্যালয়ে প্রথম শ্রেণির ৩২টি, দ্বিতীয় শ্রেণির ৩৭টি, তৃতীয় শ্রেণির ৬৭টি পদ শূন্য রয়েছে। প্রথম শ্রেণির শূন্য পদগুলোর মধ্যে উপজেলা নির্বাহী কর্মকর্তা, উপজেলা সহকারী কমিশনার (ভূমি), উপজেলা স্বাস্থ্য ও পরিবার পরিকল্পনা কর্মকর্তা, উপজেলা সাব-রেজিস্ট্রার, উপজেলা কৃষি কর্মকর্তা, উপজেলা প্রাণিসম্পদ কর্মকর্তা, উপজেলা প্রকৌশলী, উপজেলা নির্বাচন কর্মকর্তা, উপজেলা পরিসংখ্যান কর্মকর্তা, উপজেলা মৎস্য কর্মকর্তা, উপজেলা হিসাবরক্ষণ কর্মকর্তা, উপজেলা সমাজসেবা কর্মকর্তা, উপজেলা প্রাথমিক শিক্ষা কর্মকর্তা, উপজেলা মাধ্যমিক শিক্ষা কর্মকর্তা, ইন্সট্রাক্টর উপজেলা রিসোর্স সেন্টার, উপজেলা ভেটেরিনারি সার্জন, উপজেলা স্বাস্থ্য কমপ্লেক্সের আবাসিক চিকিৎসা কর্মকর্তা ও ১৫ জন চিকিৎসক।দ্বিতীয় শ্রেণির কর্মকর্তাদের ৩৭ জন কর্মকর্তার পদ শূন্য। এগুলো হলো উপজেলা প্রকল্প বাস্তবায়ন কর্মকর্তা (পিআইও), উপজেলা খাদ্য নিয়ন্ত্রক, উপজেলা মহিলাবিষয়ক কর্মকর্তা, উপজেলা আনসার ও ভিডিপি কর্মকর্তা, জনস্বাস্থ্য প্রকৌশল দপ্তরের উপসহকারী প্রকৌশলী, উপজেলা বন কর্মকর্তা, উপসহকারী কৃষি কর্মকর্তা, সহকারী উপজেলা প্রকৌশলী, সহকারী মাধ্যমিক শিক্ষা কর্মকর্তা।উপজেলা প্রশাসনের এক কর্মকর্তা জানান, বামনা উপজেলা সহকারী কমিশনারের (ভূমি) পদটি এক যুগের বেশি সময় ধরে শূন্য। চলতি বছরের ১৬ সেপ্টেম্বর উপজেলা নির্বাহী কর্মকর্তা বদলি হলে বর্তমানে এই পদে অতিরিক্ত দায়িত্ব পালন করছেন পাথরঘাটা উপজেলা নির্বাহী কর্মকর্তা (ইউএনও) মো. সাখাওয়াত হোসেন সরদার।একইভাবে উপজেলা স্বাস্থ্য কমপ্লেক্সে বেশ কয়েক বছর ধরে ২২ জন চিকিৎসা কর্মকর্তার বিপরীতে রয়েছেন মাত্র তিনজন। উপজেলা সহকারী কমিশনারের (ভূমি) পদ, ভূমি কার্যালয়ের অফিস সহকারীর চারটি পদ, উপজেলা কৃষি বিভাগে উপজেলা কৃষি কর্মকর্তা ও উপসহকারী কৃষি কর্মকর্তার তিনটি পদ, কৃষি সম্প্রসারণ কর্মকর্তা, উচ্চমান সহকারী ও অফিস সহকারীর একটি করে পদ দীর্ঘদিন ধরে খালি। ফলে এসব বিভাগের কার্যক্রমে অচলাবস্থার সৃষ্টি হয়েছে।বামনা উপজেলা পরিষদের চেয়ারম্যান সাইতুল ইসলাম বলেন, উপজেলার গুরুত্বপূর্ণ বিভাগের অধিকাংশ পদ দীর্ঘদিন ধরে খালি থাকায় গুরুত্বপূর্ণ প্রশাসনিক সিদ্ধান্ত নেওয়া যাচ্ছে না। এতে কৃষি, উন্নয়ন, স্বাস্থ্যসেবা, ভূমিসংক্রান্ত বিষয়ে সেবা ও কার্যক্রম মারাত্মকভাবে ব্যাহত হচ্ছে। বিষয়টি জেলা প্রশাসককে জানানো হয়েছে।বরগুনা জেলা প্রশাসক মীর জহুরুল ইসলাম বলেন, বামনা উপজেলা প্রশাসনের গুরুত্বপূর্ণ পদ শূন্য থাকার বিষয়ে ঊর্ধ্বতন কর্তৃপক্ষকে বেশ কয়েকবার জানানো হয়েছে।
