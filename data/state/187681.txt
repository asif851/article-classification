
অতিথিরা কেবল আসনে বসেছেন। কোনো আনুষ্ঠানিকতা শুরু হয়নি। মঞ্চে প্রবেশ করলেন নৃত্যশিল্পী তামান্না রহমান ও তাঁর দল। আবহ সংগীত ‘আকাশ জুড়ে শুনিনু ওই বাজে তোমারি নাম সকল তারার মাঝে’ এবং ‘ভেঙেছ দুয়ার, এসেছ জ্যোতির্ময়, তোমারি হউক জয়’ গানের সঙ্গে শিল্পীরা ফুলের মালা দিয়ে আর ফুল ছিটিয়ে বরণ করে নিলেন অধ্যাপক জামিলুর রেজা চৌধুরীকে।অনুষ্ঠানের মধ্যমণি অধ্যাপক জামিলুর রেজা চৌধুরী। বিজ্ঞান ও প্রযুক্তিতে বিশেষ অবদান রাখায় গত মাসে তিনি একুশে পদকে ভূষিত হয়েছেন। এ উপলক্ষে গতকাল শুক্রবার তাঁকে সংবর্ধনা দিতে বুয়েট অ্যালামনাইয়ের এই আয়োজন।‘আকাশ জুড়ে শুনিনু’ শীর্ষক এই সংবর্ধনা অনুষ্ঠানে শুভেচ্ছা বক্তব্য দেন বুয়েটের উপাচার্য অধ্যাপক সাইফুল ইসলাম। তিনি বলেন, এই সম্মান অধ্যাপক জামিলুর রেজা চৌধুরীর একার নয়। এ সম্মানে বুয়েট কর্তৃপক্ষ ও সব অ্যালামনাই সম্মানিত, গর্বিত।জামিলুর রেজা চৌধুরীকে সংবর্ধনা দিতে বিভিন্ন শ্রেণি-পেশার মানুষ হাজির হয়েছিলেন বাংলাদেশ প্রকৌশল বিশ্ববিদ্যালয়ের (বুয়েট) মিলনায়তনে। সেখানে উপস্থিত হয়ে বিজ্ঞান ও প্রযুক্তি প্রতিমন্ত্রী ইয়াফেস ওসমান বলেন, সমাজ ও দেশের প্রতি দায়বদ্ধতা ও প্রযুক্তিগত জ্ঞানের সমন্বয়ে অনেক জামিলুর রেজা চৌধুরী তৈরি হতে পারেন। এ ক্ষেত্রে তিনি পথ দেখিয়ে গেছেন।ডেইলি স্টার সম্পাদক মাহ্ফুজ আনাম বলেন, জামিলুর রেজা চৌধুরীকে ভিন্ন ভিন্ন দিক থেকে দেখতে হবে। তাঁর কর্মজীবন, শিক্ষকতা জীবন, স্বদেশপ্রেম ও ব্যক্তিগত জীবন। তিনি সব ক্ষেত্রেই সর্বশীর্ষে।এ সময় আরও বক্তব্য দেন ব্র্যাক বিশ্ববিদ্যালয়ের ইমেরিটাস অধ্যাপক আইনুন নিশাত, নগর বিশেষজ্ঞ অধ্যাপক নজরুল ইসলাম এবং আইনজীবী শাহদীন মালিক।বুয়েটের সাবেক উপাচার্য অধ্যাপক আবদুল মতিন পাটোয়ারীসহ বিভিন্ন শ্রেণি-পেশার মানুষ লিখিতভাবে অধ্যাপক জামিলুর রেজা চৌধুরীকে শুভেচ্ছাবার্তা পাঠান। ‘আলোর পথযাত্রী’ শিরোনামে শাকুর মজিদের তথ্যচিত্র প্রদর্শন করা হয়।সংবর্ধনার জবাবে বুয়েট অ্যালামনাইয়ের সভাপতি জামিলুর রেজা চৌধুরী বলেন, ‘আমি বিভিন্ন উদ্যোগের সঙ্গে সম্পৃক্ত হতে চেষ্টা করেছি। কারণ, আমি চ্যালেঞ্জ নিতে ভালোবাসি।’ তিনি আরও বলেন, ‘সরকার অনেক ছোট ছোট প্রকল্পে বিদেশি প্রকৌশলী নিয়ে আসেন। আমি বলতে চাই, আমাদের দেশে মেধার অভাব নেই। কিন্তু আমাদের নিজেদের প্রতিষ্ঠিত করতে হবে। সরকারকে দেশীয় প্রকৌশলীদের ওপর ভরসা রাখতে হবে, তবেই দেশের অগ্রযাত্রা সম্ভব।’রেজওয়ানা চৌধুরী বন্যা অনুষ্ঠানে সংগীত পরিবেশন করেন। সমাপনী বক্তব্য দেন বুয়েট অ্যালামনাইয়ের মহাসচিব সাদিকুল ইসলাম ভূইয়া।
 
