
জাতীয় পার্টি (এরশাদ) আগামী একাদশ সংসদ নির্বাচনে যে জোটেই যাক না কেন, তারা রংপুর বিভাগের ২২টি আসন চাইবে। জোটবদ্ধ নির্বাচনের ক্ষেত্রে ১৯৯৬ সালের নির্বাচনী ফলাফলের পরিপ্রেক্ষিতেই এ আসন চায় দলটি। 
জাতীয় পার্টির এই দাবির কথা বলেছেন দলটির কো-চেয়ারম্যান ও সাবেক মন্ত্রী গোলাম মোহাম্মদ কাদের (জিএম কাদের)। আজ শনিবার বিকেলে লালমনিরহাটের কালীগঞ্জের চাপারহাটের নাবিলা ফারাহ বিদ্যানিকেতন চত্বরে এক মতবিনিময় সভায় প্রধান অতিথির ভাষণে এসব কথা বলেন তিনি।
জি এম কাদের জাতীয় পার্টির চেয়ারম্যান এইচ এম এরশাদের ছোট ভাই। সভায় তিনি বলেন, সঠিক সময়ে নির্বাচন হবে কি না, সব দল সেই নির্বাচনে যাবে কি না, নির্বাচনের আগে বা পরে কী হবে, গ্রহণযোগ্য ও নিরপেক্ষ নির্বাচন হবে কি না, এসব নিয়ে মানুষের মাঝে প্রশ্ন রয়েছে। অবস্থা যা-ই হোক না কেন রাজনৈতিক ও গণতান্ত্রিক সমাজ কায়েমের জন্য সব সমস্যা মোকাবিলা করে রাজনীতি আর রাজনৈতিক দলকে দেশ ও মানুষের মুক্তির জন্য কাজ করে যেতে হবে। জাতীয় পার্টিও এই ধারায় আছে এবং থাকবে। এ অবস্থায় আগামী একাদশ জাতীয় সংসদ নির্বাচনে নিজেদের জনপ্রিয়তা ও সমর্থনকে কাজে লাগিয়ে ফলাফলকে নিজেদের পক্ষে আনতে কাজ করতে হবে। অনুষ্ঠানে বিশেষ অতিথি হিসেবে উপস্থিত ছিলেন জাতীয় পার্টির কেন্দ্রীয় নির্বাহী কমিটির যুগ্ম সমাজকল্যাণবিষয়ক সম্পাদক মো. রোকন উদ্দিন। অনুষ্ঠানে সভাপতিত্ব করেন মুক্তিযোদ্ধা ও অবসরপ্রাপ্ত শিক্ষক মো. সিরাজুল হক। অন্যান্যের মধ্যে বক্তব্য দেন নাবিলা ফারাহ বিদ্যানিকেতনের পরিচালক এম শামসুজ্জামান, চাপারহাট শামসুদ্দিন-কমর উদ্দিন কলেজের অধ্যক্ষ আবু বক্কর সিদ্দিক প্রমুখ।
