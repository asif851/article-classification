
মহিলা ও শিশুবিষয়ক মন্ত্রণালয়ের প্রতিমন্ত্রী মেহের আফরোজ চুমকি বলেছেন, শিগগিরই সিডও সনদের পূর্ণ অনুমোদন ও বাস্তবায়ন করা সম্ভব হবে। সরকার নারীর মানবাধিকার রক্ষার আন্তর্জাতিক বিল হিসেবে সিডও সনদের দুটি ধারা থেকে সংরক্ষণ প্রত্যাহার ও পূর্ণ বাস্তবায়নের ব্যাপারে আন্তরিক।গতকাল বুধবার আন্তর্জাতিক সিডও (নারীর প্রতি সব ধরনের বৈষম্য বিলোপ সনদ) দিবস উপলক্ষে আয়োজিত এক মতবিনিময় সভায় প্রধান অতিথির বক্তব্যে প্রতিমন্ত্রী এ কথা বলেন। দেশের ৪৭টি বেসরকারি উন্নয়ন ও মানবাধিকার সংগঠনের সমন্বয়ে গঠিত মোর্চা সিটিজেনস ইনিশিয়েটিভস অন সিডও, বাংলাদেশ এ মতবিনিময় সভার আয়োজন করে। রাজধানীর দ্য ডেইলি স্টার কার্যালয়ে ‘সিডও সনদের পূর্ণ অনুমোদন ও বাস্তবায়ন চাই’ শীর্ষক সভাটি অনুষ্ঠিত হয়।সভায় সভাপতিত্ব করেন জাতিসংঘ সিডও কমিটির সাবেক চেয়ারপারসন সালমা খান। স্টেপস টুয়ার্ডস ডেভেলপমেন্টের নির্বাহী পরিচালক রঞ্জন কর্মকার এতে সঞ্চালকের দায়িত্বে ছিলেন।সভায় আইন কমিশনের সদস্য এম শাহ আলম, মানবাধিকারকর্মী হামিদা হোসেন, জাতিসংঘ সিডও কমিটির সাবেক সদস্য ফেরদৌস আরা বেগম, নারীনেত্রী মমতাজ বেগম, মালেকা বানু, ফারাহ কবীর, জাকিয়া কে হাসান, রোকেয়া কবীর, রোকেয়া রফিক, মহিলা ও শিশুবিষয়ক মন্ত্রণালয়ের নারী নির্যাতন প্রতিরোধকল্পে বহু খাত প্রকল্পের প্রকল্প পরিচালক আবুল হোসেন এবং সাংসদ শিরীন আক্তার, ছবি বিশ্বাস, লুৎফা তাহের, সেলিনা জাহান, রেবেকা মমিন, ফজিলাতুন্নেছা ইন্দিরা, তালুকদার মো. ইউনুস প্রমুখ উপস্থিত ছিলেন।আলোচকেরা বলেন, দেশের সংবিধানের বিভিন্ন ধারা-উপধারায় নারী-পুরুষের সম-অধিকার নিশ্চিত করা হয়েছে। সংরক্ষণ প্রত্যাহারের পর বাস্তবায়নের জন্য কর্মকৌশল এবং এর বিরুদ্ধে যেসব গোষ্ঠী প্রতিবন্ধকতার সৃষ্টি করবে, তাদের যৌথভাবে মোকাবিলার কৌশল নির্ধারণের ব্যাপারে আলোচকেরা গুরুত্ব দেন।
