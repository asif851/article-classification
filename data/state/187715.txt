
তিন কোটি টাকা শুল্ক ফাঁকি ও ভুল তথ্য দিয়ে নিবন্ধন করায় রাজধানীর মিরপুর থেকে একটি বিএমডব্লিউ গাড়ি জব্দ করেছে শুল্ক ও গোয়েন্দা অধিদপ্তর। গতকাল সোমবার রাতে মিরপুরের দারুস সালামের ১৬/এ নম্বর বাসার নিচতলার গ্যারেজ থেকে গাড়িটি জব্দ করা হয়।
অধিদপ্তরের উপপরিচালক শরিফ আল হাসান প্রথম আলোকে এ কথা জানিয়েছেন। অবশ্য গাড়িটি জব্দ করা হলেও এর মালিককে আটক করা যায়নি।অধিদপ্তর সূত্রে জানা গেছে, গাড়িটির মালিক রোপেন নামে এক ব্যক্তি। যে বাসার গ্যারেজে গাড়িটি রাখা ছিল, সেটি রোপেনের এক বন্ধুর বাসা। সেখান থেকে পাওয়া গাড়ির কাগজপত্র থেকে দেখা গেছে, গাড়িটি ২০০৬ মডেলের হলেও ১৯৯২ মডেল দেখিয়ে আনা হয়েছে। গাড়িটির দাম এক কোটি টাকা। আর শুল্ক ফাঁসি দেওয়া হয়েছে তিন কোটি টাকা। তা ছাড়া নিবন্ধনের সময় গাড়িটির সিলিন্ডার ক্যাপাসিটি (সিসি) কম দেখানো হয়েছে। কাগজপত্রে সিসি আড়াই হাজার দেখানো হলেও গাড়িটি মূলত তিন হাজার সিসির। গাড়িটির মূল চেসিস নম্বর তুলে ভুয়া চেসিস নম্বরে নিবন্ধন করা হয়েছে।অধিদপ্তর সূত্র জানায়, এ পর্যন্ত এ ধরনের ২৪টি বিলাসবহুল গাড়ি তারা জব্দ করেছে। এর মধ্যে ১২টি গাড়ির মালিককে পাওয়া গেছে। তাঁদের বিরুদ্ধে আইনগত ব্যবস্থা নেওয়া হচ্ছে। বাকিগুলো পরিত্যক্ত অবস্থায় পাওয়া গেছে। সেগুলোর মালিককে ধরা যায়নি।গতকাল জব্দ করা সর্বশেষ গাড়ির মালিক রোপেনকে আটকের চেষ্টা চলছে বলে গোয়েন্দারা জানিয়েছেন। এ ব্যাপারে মামলা করার প্রস্তুতিও শেষ পর্যায়ে রয়েছে বলে জানা গেছে।
