
রাজধানীতে কোটি টাকার বিলবোর্ড ছিনতাই হয়েছে বলে অভিযোগ করছে বিভিন্ন প্রতিষ্ঠান। এসব প্রতিষ্ঠানের কর্মকর্তারা বলেছেন, হঠাত্ করে বেদখল হয়ে গেছে তাঁদের ভাড়া নেওয়া বিলবোর্ডগুলো। তাঁরা বুঝতে পারছেন না, ‘হূত সম্পদ’ ফিরে পেতে সরকারের কাছে যাবেন, নাকি আওয়ামী লীগের ‘ওপরের মহলে’ যোগাযোগ করবেন। আওয়ামী লীগের অফিস সূত্র বলেছে, রাজধানীতে আড়াই শর মতো বিলবোর্ড করা হয়েছে। তবে বাংলাদেশ বিলবোর্ড মালিক সমিতির সদস্যরা বলেছেন, বেদখল হওয়া বিলবোর্ডের সংখ্যা শ চারেক। শহর ঘুরে দেখা গেছে বিলবোর্ডে বিভিন্ন খাতে সরকারের অগ্রগতির তথ্য প্রচার করা হয়েছে। আর আড়ালে চাওয়া হয়েছে ভোট।বিভিন্ন বিলবোর্ড নিয়মিত ভাড়া নেন এমন বিজ্ঞাপনী সংস্থার কর্মকর্তারা বলেছেন, বিলবোর্ড বেদখল হওয়ায় মাসে তাঁদের আনুমানিক এক কোটি ২৫ লাখ টাকার ক্ষতি গুনতে হবে। ক্ষতিগ্রস্ত প্রতিষ্ঠানগুলো বলেছে, তারা ছয় মাস কিংবা এক বছরের জন্য ভাড়া নেয় এবং আগাম টাকা পরিশোধ করে।এদিকে বিলবোর্ড মালিক সমিতির সাধারণ সম্পাদক হাজি মো. রাশেদ বলেছেন, ‘বিভিন্ন প্রতিষ্ঠান চাপ দিচ্ছে। আমরা তাদের সঙ্গে চুক্তি ভঙ্গ করেছি। একটা আস্থার সংকট তৈরি হয়েছে।’ এই সংগঠনের নাম প্রকাশে অনিচ্ছুক একজন সদস্য বলেন, ‘ভাই, বিলবোর্ডগুলো তো মাগনা পাই নাই। কোটি টাকার বিলবোর্ডে ২৫ লাখ টাকা সরকারের ঘরে ভ্যাট/ট্যাক্স জমা হয়। বোর্ডগুলো যে দখল হলো, এ ক্ষতি কে গুনবে?’
কার নির্দেশে রাতারাতি আড়াই শ বিলবোর্ড বেদখল হয়েছে, সে বিষয়ে সুস্পষ্ট কোনো তথ্য পাওয়া যায়নি। আওয়ামী লীগের উপ-প্রচার সম্পাদক অসীম কুমার উকিল বলেছেন, ‘বিলবোর্ড তো আমরা করিনি, করেছে সরকার।’ প্রচার বিভাগের কর্মকর্তারা জানিয়েছেন, এ দায়িত্ব আগেই তথ্য মন্ত্রণালয়কে দেওয়া হয়েছে। তথ্য মন্ত্রণালয়ে যোগাযোগ করা হলে সেখানকার দায়িত্বশীল একটি সূত্র জানায়, এ কাজ আওয়ামী লীগের, সরকারের নয়। তথ্য মন্ত্রণালয় একটি বিজ্ঞাপনী সংস্থার সঙ্গে সরকারের চার বছরের উন্নয়ন নিয়ে প্রচারের বিষয়ে কাজ শুরু করবে। কিন্তু বিলবোর্ডগুলো এর অংশ নয়।
আওয়ামী লীগের গবেষণা সেলের একজন কর্মকর্তা নাম প্রকাশ না করার শর্তে বলেন, সরকার করলে ‘জয় বাংলা, জয় বঙ্গবন্ধু’ লেখা থাকত না। এটা দলীয়ভাবে করা হয়েছে। সাফল্য প্রচারে আওয়ামী লীগ দুর্বল—দলের ভেতর থেকে এমন অভিযোগ ওঠার পর থেকে প্রচার বিভাগ ভীষণ চাপে ছিল। তখন একটি বিজ্ঞাপনী সংস্থাকে দিয়ে সরকারের উন্নয়নমূলক কর্মকাণ্ডের প্রচারের বিষয়ে আলোচনা হয়। ওই সংস্থার কর্ণধার ক্ষমতাসীন দলের সাংসদ। শেষ পর্যন্ত ওই সংস্থাকে কাজ দেওয়া হয়নি। প্রচার সেলের যে কর্মকর্তারা পোস্টার, লিফলেটের নকশা করেন, তাঁরাও কাজটা করেননি। ওই সূত্রটি বলেছে, আওয়ামী লীগের প্রচার সম্পাদক এবং পরিবেশ ও বনমন্ত্রী হাছান মাহমুদ তাঁর নির্বাচনী এলাকায় যুবলীগের এক নেতাকে দিয়ে করিয়েছেন। যুবলীগের ওই নেতার সঙ্গে কথা বললে তিনি জানান, এ বিষয়ে বিন্দুবিসর্গও তিনি জানেন না। হাছান মাহমুদের সঙ্গে যোগাযোগ করা হলে তিনি পরে এ বিষয়ে কথা বলবেন বলে জানান। অন্য একটি সূত্র জানাচ্ছে, গোটা বিষয়টি তদারক করছে প্রধানমন্ত্রীর কার্যালয়।
প্রধানমন্ত্রীর কার্যালয়ের নাম প্রকাশে অনিচ্ছুক একটি সূত্র প্রথম আলো ডটকমকে বলেন, ‘বুদ্ধিটা প্রধানমন্ত্রীর কার্যালয় থেকে আসতে পারে। কিন্তু কাজটা ঠিক কে করেছে, বলা যাচ্ছে না। তবে যা হয়েছে, ভালোই হয়েছে। প্রচারের দরকার আছে।’
রাজধানীর বিজয় সরণি, খামারবাড়ি মোড়, কারওয়ান বাজার, রূপসী বাংলা মোড়, কাকরাইল, মগবাজার, গুলশান, বনানী, মহাখালীতে যে বিলবোর্ডগুলো রয়েছে, সেগুলোর এক-একটির আকৃতি এক-এক রকম। কোনোটি চওড়ায় ৪০ ফুট, উচ্চতায় ২০ ফুট; কোনোটি চওড়ায় ৩০ ফুট, উচ্চতায় ১৫ ফুট, কোনোটি এর চেয়েও ছোট। এলাকাভেদে বিলবোর্ডের খরচ একেক রকম। এয়ারপোর্ট রোড, বনানী, গুলশানসহ অভিজাত এলাকাগুলোয় ৪০ ফুট চওড়া, ২০ ফুট উচ্চতাবিশিষ্ট একটি বিলবোর্ডের জন্য বার্ষিক খরচ পাঁচ-ছয় লাখ টাকার মতো। এলাকা ঘুরে দেখা গেছে, বনানী ডিওএইচএস থেকে মহাখালী পর্যন্ত বিলবোর্ড আছে ২৬টি।
সূত্রগুলো বলেছে, এক-একটি বিলবোর্ডে ডিজিটাল ব্যানার ছাপাতে গড়ে ১৫ হাজার টাকা খরচ হয়েছে। আওয়ামী লীগের অফিস থেকে যে আড়াই শ বিলবোর্ডের কথা বলা হয়েছে, সেগুলোয় বিজ্ঞাপন ছাপাতে খরচ হয়েছে প্রায় ৩৭ লাখ ৫০ হাজার টাকা।    
গ্রামীণফোন, ইউনিলিভার, পারটেক্সসহ বেশ কিছু প্রতিষ্ঠানের বিলবোর্ড ছিনতাই হলেও কর্মকর্তারা আনুষ্ঠানিকভাবে কোনো বক্তব্য দিতে রাজি হননি। তবে, পারটেক্সের শীর্ষ একজন কর্মকর্তা প্রথম আলো ডটকমকে বলেন, ‘প্রধানমন্ত্রী ইচ্ছা প্রকাশ করলে আমরা সানন্দে বিলবোর্ড ছেড়ে দিতাম। কিন্তু কোনো কিছু না জানিয়ে আচমকা আমাদের পণ্যের বিজ্ঞাপন সরিয়ে দিয়ে সরকারের অগ্রযাত্রা প্রচারের কারণ বুঝলাম না। কবে বিলবোর্ডগুলো আমরা ফেরত পাব কি না, তা-ও বুঝতে পারছি না। কার কাছে যাব, তা-ও বুঝতে পারছি না।’  
গ্রামীণফোন ও ইউনিলিভারের দায়িত্বশীল সূত্রগুলো জানান, তাঁরা এখনো নিশ্চিত নন, ঠিক কয়টা বিলবোর্ড খোয়া গেছে। তাঁরা যাঁদের কাছ থেকে ভাড়া নিয়েছেন, তাঁরাই কিছুক্ষণ পর পর জানাচ্ছেন, এখানে বিলবোর্ড নেই, ওখানে নেই।
