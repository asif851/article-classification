
মিয়ানমারের রাখাইন রাজ্যে রোহিঙ্গাদের ওপর দেশটির সরকারের নিপীড়ন-নির্যাতনের নিন্দা ও প্রতিবাদ জানিয়েছে বাংলাদেশের সম্মিলিত বৌদ্ধ সমাজ। রোহিঙ্গাদের প্রতি মানবিক আচরণ করতে এবং বাংলাদেশ থেকে রোহিঙ্গাদের নিজ দেশে ফিরিয়ে নিয়ে যাওয়ার জন্য আহ্বান জানিয়েছেন সংগঠনটির নেতারা।
গতকাল শুক্রবার সকালে রাজধানীর জাতীয় প্রেসক্লাবের সামনে বাংলাদেশের সম্মিলিত বৌদ্ধ সমাজ মানববন্ধনের আয়োজন করে। মানববন্ধনে সংগঠনের মুখ্য সমন্বয়ক অশোক বড়ুয়া লিখিত বক্তব্য পাঠ করেন। এতে বলা হয়, মিয়ানমারে রোহিঙ্গাদের ওপর হামলা, হত্যা ও নিপীড়ন চলছে। মিয়ানমারের ঘটনাকে মানবিক বিপর্যয় উল্লেখ করে তাঁরা রোহিঙ্গাদের রক্ষায় জাতিসংঘসহ আন্তর্জাতিক সংস্থাগুলোর সাহায্য কামনা করেন। তাঁরা দেশে নতুন করে আসা রোহিঙ্গাদের জন্য ত্রাণ সহায়তা দিতে দেশবাসীর প্রতি আহ্বান জানান।
সংগঠনটির পক্ষ থেকে কাল রোববার ঢাকার মিয়ানমার দূতাবাসে একটি স্মারকলিপি দেওয়া হবে বলে জানানো হয়। গত ২৫ আগস্ট মিয়ানমারের কয়েকটি তল্লাশিচৌকিতে উগ্রবাদীদের হামলার সূত্র ধরে রাখাইন রাজ্যে দমন অভিযান শুরু করে দেশটির সেনাবাহিনী ও পুলিশ। এরপর থেকে প্রাণভয়ে বাংলাদেশ সীমান্ত পাড়ি দিয়ে হাজার হাজার রোহিঙ্গা কক্সবাজারে প্রবেশ করতে থাকে। এরই প্রতিবাদে মানববন্ধনের আয়োজন করে সম্মিলিত বৌদ্ধ সমাজ। বাংলাদেশের সম্মিলিত বৌদ্ধ সমাজের মুখ্য সমন্বয়ক অশোক বড়ুয়া বলেন, মিয়ানমার সরকার রোহিঙ্গা নির্যাতন করছে। এটি কোনোভাবেই সমর্থনযোগ্য না। অবিলম্বে এই নির্যাতন-নিপীড়ন বন্ধ করে রোহিঙ্গাদের তাদের নিজ দেশে ফিরিয়ে নিয়ে যাওয়ার জন্য তিনি আহ্বান জানান।
বাংলাদেশ বুড্ডিস্ট ফেডারেশনের সভাপতি অসীম রঞ্জন বড়ুয়া বলেন, ‘রোহিঙ্গাদের বিরুদ্ধে মিয়ানমারের নিরাপত্তা বাহিনীর নির্যাতন ঘৃণাভরে প্রত্যাখ্যান করছি। মিয়ানমার একটি বৌদ্ধপ্রধান দেশ হিসেবে বৌদ্ধধর্মবিরোধী কাজ করছে। বৌদ্ধধর্মে এভাবে মানুষ নির্যাতনের কোনো অনুমোদন নেই। অবিলম্বে এই নিপীড়ন বন্ধ হোক।’
 
