
পাবনার চাটমোহর উপজেলার হান্ডিয়ালের একটি বিলে নৌকায় বেড়ানোর সময় বিদ্যুৎস্পৃষ্ট হয়ে একই পরিবারের তিনজন প্রাণ হারিয়েছেন। আজ রোববার বেলা তিনটার দিকে এ ঘটনা ঘটে বলে পুলিশ জানিয়েছে। 
এ ঘটনায় মারা যাওয়া তিনজন হলো পাবনা সদর উপজেলার রানীগ্রামের মৃত আফসার আলীর ছেলে আফজাল হোসেন (৪৫), তাঁর ভাই একই গ্রামের টেবুনিয়া শামসুল হুদা ডিগ্রি কলেজের সহকারী অধ্যাপক আনোয়ার হোসেন (৪০) এবং তাঁর ছেলে সোহান (১১)। ঘটনার সত্যতা নিশ্চিত করেছেন চাটমোহর থানার পরিদর্শক (তদন্ত) মো. শরিফুল ইসলাম। তিনি বলেন, একই পরিবারের ১৫ থেকে ২০ জন সদস্য চলনবিল ভ্রমণের জন্য আজ চাটমোহরে যায়। দুপুরে উপজেলার ছাইকোলা থেকে একটি নৌকা ভাড়া করে তারা চলনবিলে নৌকাভ্রমণে বের হয়। নৌকার ছাদে ছিল পাঁচজন। বেলা তিনটার দিকে চরকাজীপুর জিওলগাড়ি বিলে নৌকার ছাদে থাকা পাঁচজন বিদ্যুতের তারে জড়িয়ে ও ধাক্কা লেগে পানিতে পড়ে যায়। নৌকার মাঝি ও স্বজনেরা দুজনকে আহত অবস্থায় উদ্ধার করে। প্রায় এক ঘণ্টা চেষ্টা চালিয়ে তিনজনের লাশ উদ্ধার করেন স্থানীয় লোকজন।
