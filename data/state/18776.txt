
পঞ্চগড় ও ফেনীতে আজ সোমবার তিনটি বাসে আগুন দিয়েছে দুর্বৃত্তরা। এর মধ্যে ফেনীর বাসটি যাত্রীবাহী ছিল। তবে এসব ঘটনায় কেউ হতাহত হননি। এ ছাড়া পঞ্চগড় শহরে আওয়ামী লীগের দুটি কার্যালয়ে আগুন দেওয়ার ঘটনা ঘটেছে।প্রতিনিধিদের পাঠানো প্রতিবেদন:পঞ্চগড়: পঞ্চগড় ফায়ার সার্ভিসের পরিদর্শক আবদুল মালেক জানান, ভোর চারটার দিকে শহরের তেঁতুলিয়া বাসস্ট্যান্ডে সাইম স্বপ্নিল ও জয় সাক্ষর নামের পার্কিং করা দুটি বাসে পেট্রল ঢেলে আগুন দেয় দুর্বৃত্তরা। একই সঙ্গে সদর উপজেলার জগদল বাজার ও টুনিরহাট আওয়ামী লীগ কার্যালয়ে আগুন দেয় দুর্বৃত্তরা। পরে ফায়ার সার্ভিসের সদস্যরা খবর পেয়ে ঘটনাস্থলে গিয়ে আগুন নেভান। জগদল বাজারে আওয়ামী লীগ কার্যালয়ের আগুন নেভাতে গিয়ে তিন আনসার সদস্য আহত হয়েছেন।এসব ঘটনায় পুলিশ কাউকে গ্রেপ্তার করতে পারেনি। তবে শহরে বিজিবি ও পুলিশের টহল জোরদার করা হয়েছে।পঞ্চগড়ের পুলিশ সুপার আবুল কালাম আজাদ জানান, মামলার প্রক্রিয়া চলছে ও দুর্বৃত্তদের গ্রেপ্তারের চেষ্টা চলছে। গত ৪ জানুয়ারির পর এইপ্রথম পঞ্চগড়ে এমন ঘটনা ঘটল বলে মন্তব্য করেন তিনি।
ফেনী: সুগন্ধা পরিবহনের যাত্রীবাহী একটি বাস ফেনীর মহিপাল থেকে যাত্রী নিয়ে নোয়াখালীর সোনাপুরে যাচ্ছিল। সকাল সাতটার দিকে বাসটি দাগনভূঞা উপজেলার আজিজ ফাজিলপুর মোক্তার বাড়ির দরজা এলাকায় পৌঁছালে সড়কে থাকা যাত্রীবেশী কয়েক যুবক হাত নাড়িয়ে বাসটিকে থামাতে বলেন। বাস থামার সঙ্গে সঙ্গে তাঁরা বাসে উঠে যাত্রীদের জোর করে নামিয়ে দেন। পরে পেট্রল ঢেলে বাসটিতে আগুন ধরিয়ে দেন। এতে বাসের আসনসহ ভেতরের অংশ পুরোপুরি পুড়ে যায়। খবর পেয়ে দাগনভূঞা থানার পুলিশ ঘটনাস্থলে পৌঁছে পোড়া বাসটিকে উদ্ধার করে থানায় নিয়ে যায়।দাগনভূঞা থানার ভারপ্রাপ্ত কর্মকর্তা (ওসি) মো. আবুল ফয়সল জানান, এ ঘটনায় মামলার প্রস্তুতি চলছে।
 
