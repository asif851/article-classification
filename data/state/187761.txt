
পৃথিবীর তাপমাত্রা বাড়ার কারণে মাছের মধ্যে পারদের পরিমাণ বর্তমানের চেয়ে সাত গুণ পর্যন্ত বেড়ে যেতে পারে বলে সতর্ক করেছেন সুইডেনের গবেষকেরা। আর মাছে পারদের মাত্রা বাড়লে তা জনস্বাস্থ্যের মারাত্মক ক্ষতি বয়ে আনবে।
বিশ্বব্যাপী মাছের মধ্যে থাকা পারদের মাত্রা নিয়ে বিশ্বব্যাপী উদ্বেগ রয়েছে। বিশ স্বাস্থ্য সংস্থার মতে, বিশ্বের সবচেয়ে বিষাক্ত পদার্থের মধ্যে পারদ অন্যতম। জনস্বাস্থ্যের জন্য ১০টি হুমকির মধ্যে পারদ একটি। স্নায়ুতন্ত্র নষ্ট হয়ে যাওয়া, প্যারালাইসিস এবং শিশুদের মানসিক বৈকল্যের সঙ্গে উচ্চমাত্রার পারদের সম্পৃক্ততা রয়েছে।
পৃথিবীর তাপমাত্রা বাড়ার সঙ্গে সাগরের প্রাণীদের মধ্যে ওই বিষাক্ত পদার্থের মাত্রা কীভাবে বাড়ছে, তা নতুন একটি পদ্ধতিতে আবিষ্কার করেছেন গবেষকেরা। তাঁরা পরীক্ষা-নিরীক্ষা করে দেখেছেন, তাপমাত্রা বৃদ্ধির কারণে সাগরে ভাসমান জৈব পদার্থ প্রভাবিত হচ্ছে। এতে খাদ্যশৃঙ্খল ব্যাহত হচ্ছে। ফলে মাছের শরীরে পারদের মাত্রা বেড়ে যাচ্ছে।
এই গবেষণা প্রতিবেদনটি সায়েন্স অ্যাডভান্সেস সাময়িকীতে প্রকাশিত হয়েছে।
পানি, মাটি ও উদ্ভিদের মধ্যে থাকা পারদের সঙ্গে ব্যাকটেরিয়ার বিক্রিয়ার মাধ্যমে সৃষ্টি হয় পারদের জৈব রূপ মিথাইলমার্কারির। আর এই মিথাইলমার্কারিযুক্ত মাছ খাওয়ার মাধ্যমে পারদ মানুষের শরীরে প্রবেশ করে।
বিশেষজ্ঞরা বলছেন, শিল্প বিপ্লবের পর থেকে জীবাশ্ম জ্বালানি ব্যবহারের কারণে পরিবেশে পারদের মাত্রা বেড়েছে ২০০ থেকে ৫০০ শতাংশের মধ্যে। সাম্প্রতিক বছরগুলোতে আন্তর্জাতিক একটি চুক্তির মাধ্যমে পরিবেশের মধ্যে পারদ ছড়ানোর পরিমাণ কমানোর ওপর জোর দেওয়া হয়েছে। ২০১৩ সাল থেকে এ পর্যন্ত মিনামাতা কনভেনশন নামের ওই আন্তর্জাতিক চুক্তিতে সই করেছে ১৩৬টি দেশ।
তবে নতুন ওই গবেষণায় বলা হয়েছে, জলবায়ুর পরিবর্তন সাগরে মিথাইলমার্কারির মাত্রা এমনভাবে বাড়িয়ে দেবে, যা আগে কখনো ভাবা হয়নি।
