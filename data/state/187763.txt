
ভেজালমুক্ত নিরাপদ খাবার নিশ্চিত করাসহ আট দফা দাবিতে গতকাল শুক্রবার রাজধানীর কয়েকটি স্থানে জনসচেতনতামূলক প্রচারপত্র বিতরণ করেছে বাংলাদেশ পরিবেশ আন্দোলন (বাপা) ও গ্রিন ভয়েস। গতকাল সকাল ১০টার দিকে বাপা ও গ্রিন ভয়েস যৌথভাবে মোহাম্মদপুর টাউন হলে গণসচেতনতামূলক প্রচারপত্র বিতরণ শুরু করে। পরে কারওয়ান বাজার, হাতিরপুল বাজার ও নিউমার্কেট এলাকায় বিতরণ শেষ করে কর্মসূচি সমাপ্ত ঘোষণা করা হয়। এ সময় বেসরকারি এই দুই সংস্থার কর্মীরা সংক্ষিপ্ত সমাবেশ করেন। তাঁরা রাসায়নিক রং, ফরমালিন ও কেমিক্যালযুক্ত খাবার এবং পানীয় উৎপাদন, বিপণন ও বিক্রি বন্ধে কঠোর পদক্ষেপ নেওয়ার দাবি জানান। এ ছাড়া ভেজালযুক্ত, বাসি, পচা, ধুলা ও ময়লাযুক্ত খাবার বিক্রি বন্ধ, ভেজালবিরোধী অভিযান নিয়মিত, জোরদার ও বিস্তৃত করা, ভোক্তা সংরক্ষণ আইন কার্যকর, খাদ্যের মান নিয়ন্ত্রণে একটি স্বতন্ত্র নিয়ন্ত্রক কমিশন গঠন, জাতীয়, বিভাগীয় ও জেলা পর্যায়ে উচ্চমানের পরীক্ষাগার স্থাপন, ভেজাল খাদ্যসম্পর্কিত অভিযোগের জন্য সরকারি অভিযোগকেন্দ্র গঠন, এ বিষয়ে জনগণকে সচেতন করতে সরকারি উদ্যোগে গণমাধ্যমে প্রচার নিশ্চিত করার দাবি জানানো হয়।
