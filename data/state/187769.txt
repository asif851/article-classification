
‘ভুয়া আইডি’ বন্ধে ফেসবুক কর্তৃপক্ষের সঙ্গে সরকারের একটি সমঝোতা হওয়ার কথা জানিয়েছেন ডাক ও টেলিযোগাযোগ প্রতিমন্ত্রী তারানা হালিম।
আজ সোমবার সচিবালয়ে এক সংবাদ সম্মেলনে প্রতিমন্ত্রী এই তথ্য জানান।
সম্প্রতি সিঙ্গাপুরে ফেসবুক কর্তৃপক্ষের সঙ্গে প্রতিমন্ত্রীর হওয়া আলোচনার ফলাফল তুলে ধরতে এই সংবাদ সম্মেলনের আয়োজন করা হয়।
তারানা হালিম বলেন, ফেসবুকে যত ভুয়া পেজ বা আইডি আছে, সেগুলোর ইউআরএল পাঠানোর সঙ্গে সঙ্গে ব্যবস্থা নেবে ফেসবুক কর্তৃপক্ষ।
কীভাবে ভুয়া আইডি চিহ্নিত করা হবে—সাংবাদিকের এমন প্রশ্নে প্রতিমন্ত্রী বলেন, সংসদ সদস্যদের অফিশিয়াল ফেসবুক পেজের বাইরে তাঁদের নামে যেসব ভুয়া পেজ আছে, সেগুলো বন্ধ হয়ে যাবে।
সাধারণ ব্যবহারকারীদের ভুয়া পেজ চিহ্নিত করতে প্রচলিত নিয়ম অনুসরণ করা হবে বলে জানান তারানা হালিম।
প্রতিমন্ত্রী বলেন, বাংলাদেশের আইনশৃঙ্খলা রক্ষাকারী বাহিনীর সঙ্গে ফেসবুক কর্তৃপক্ষ আলোচনার আগ্রহ দেখিয়েছে। এ বিষয়ে যত দ্রুত সম্ভব, বৈঠকের আয়োজন করা হবে।
