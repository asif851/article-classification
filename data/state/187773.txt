
পদোন্নতি, পদায়ন ও বদলির আদেশ দিয়ে কর্মকর্তাদের নতুন কর্মস্থলে যোগদানের নির্দেশ দিয়েছে মন্ত্রণালয়৷ এরপর অধিদপ্তর এক চিঠিতে কর্মকর্তাদের এই আদেশ অনুসরণ করতে বলেছে৷ কিন্তু আরেক চিঠিতে সেই আদেশ বাতিল করেছে৷এ ঘটনা ঘটেছে মত্স্য ও প্রাণিসম্পদ অধিদপ্তরে৷ কাগজপত্র অনুযায়ী, তিনটি আদেশই হয়েছে একই দিনে—গত ৬ মে৷ তবে মন্ত্রণালয় ও অধিদপ্তরের সংশ্লিষ্ট সূত্র জানিয়েছে, মন্ত্রণালয় ও অধিদপ্তরের এ পাল্টাপাল্টি আদেশ-নিষেধের ঘটনা ঘটেছে গত ৬ থেকে ১১ মের মধ্যে৷এই আদেশ-নিষেধের গ্যাঁড়াকলে পড়েছেন ১৫৩ জন প্রাণিসম্পদ কর্মকর্তা৷ এর মধ্যে ৭৬ জন কর্মকর্তা পদোন্নতি পেয়েছেন৷ বাকি ৭৭ জনের বদলির আদেশ হয়েছিল৷মত্স্য ও প্রাণিসম্পদ মন্ত্রণালয় থেকে জানা যায়, বিভাগীয় কমিটির সুপারিশ অনুযায়ী, বিসিএস (প্রাণিসম্পদ) ক্যাডারের ৭৬ জন কর্মকর্তাকে গত ৬ মে পদোন্নতি দেয় মন্ত্রণালয়৷ ভেটেরিনারি সার্জন (ভিএস), উপজেলা প্রাণিসম্পদ কর্মকর্তা (ইউএলও) ও জেলা প্রাণিসম্পদ কর্মকর্তা (ডিএলও)—এ তিন পদে কর্মকর্তাদের পদোন্নতির আদেশ দিয়ে পৃথক প্রজ্ঞাপন জারি করা হয়৷ তাতে পদোন্নতি পাওয়া কর্মকর্তাদের বদলি/পদায়ন করে ১৪ মের মধ্যে নতুন কর্মস্থলে যোগ দেওয়ার নির্দেশ দেয় মন্ত্রণালয়৷ অন্যথায় ১৫ মের পূর্বাহ্ণ থেকে তাত্ক্ষণিকভাবে অবমুক্ত বা স্ট্যান্ড রিলিজ বলে গণ্য করা হবে বলে উল্লেখ করা হয় প্রজ্ঞাপনে৷ একই দিন অপর পাঁচটি প্রজ্ঞাপনে পৃথক ৭৭ জন কর্মকর্তার বদলির আদেশ হয়৷কাগজপত্রে দেখা যায়, প্রাণিসম্পদ অধিদপ্তরের মহাপরিচালকের কার্যালয় থেকে ৬ মে দুটি অফিস আদেশ জারি হয়৷ একটিতে মন্ত্রণালয়ের প্রজ্ঞাপন ধরে পদোন্নতি পাওয়া কর্মকর্তাদের পদায়ন করা পদে যোগ দিতে ‘মুভমেন্ট আদেশ’ দেওয়া হয়৷ অপরটিতে বলা হয়, ‘বিভিন্ন স্মারকে যে মুভমেন্ট আদেশ জারি করা হয়েছিল, এক্ষণে উক্ত মুভমেন্ট আদেশগুলো বাতিল করা হলো৷ উল্লিখিত মুভমেন্ট আদেশ দ্বারা কোনো কর্মকর্তা কোথাও যোগদান, দায়িত্ব হস্তান্তর বা গ্রহণ করে থাকলে তাও বাতিল বলে গণ্য হবে৷’মন্ত্রণালয় ও অধিদপ্তর থেকে জারি করা তিন ধরনের অফিস আদেশে বিভ্রান্তিতে পড়েন কর্মকর্তারা৷ কিন্তু কয়েকজন কর্মকর্তা এরই মধ্যে বদলি ও পদোন্নতি পাওয়া পদে যোগ দেওয়ার জন্য দায়িত্ব হস্তান্তর করেন৷ কিন্তু নতুন পদ বা কর্মস্থলে গিয়ে জটিলতায় পড়েন৷ কারণ, পরের আদেশের কারণে ওই পদের কর্মকর্তা দায়িত্ব বুঝিয়ে দিতে রাজি হননি৷ এঁরা এখন মন্ত্রণালয় ও অধিদপ্তরে বিভিন্নজনের টেবিলে টেবিলে ঘুরছেন৷মন্ত্রণালয়ের নির্দেশ অনুসারে ৬ মে টাঙ্গাইলের কালিহাতী উপজেলার ভেটেরিনারি সার্জন মুহাম্মদ মারুফ রিজভী তালুকদার তাঁর দায়িত্ব উপজেলার প্রাণিসম্পদ কর্মকর্তা রৌশনী আকতারের কাছে হস্তান্তর করেন৷ তাঁকে পদায়ন করা হয়েছিল গাজীপুরের কালিয়াকৈর উপজেলায়৷ গত ৭ মে সেখানে গেলে সেখানকার প্রাণিসম্পদ কর্মকর্তা তাঁর কাছে দায়িত্বভার অর্পণে অস্বীকৃতি জানান৷ এ ব্যাপারে মহাপরিচালকের কাছে চিঠি দিয়ে প্রয়োজনীয় ব্যবস্থা গ্রহণের অনুরোধ জানিয়েছেন এই কর্মকর্তা৷৭ মে প্রাণিসম্পদ অধিদপ্তরে লিভ রিজার্ভে থাকা ভেটেরিনারি সার্জন মুহাম্মদ আহসান হাবীব তাঁর দায়িত্ব অর্পণ করেন এই শাখার দায়িত্বে থাকা অধিদপ্তরের উপপরিচালক মলয় শংকর দের কাছে৷আর ১১ মে ঢাকার প্রাণিসম্পদ গবেষণা শাখার বৈজ্ঞানিক কর্মকর্তা মো. আনিসুর রহমান গাজীপুরের কাপাসিয়া উপজেলা প্রাণিসম্পদ কর্মকর্তার দায়িত্ব গ্রহণ করেন উপজেলার ভেটেরিনারি সার্জন ওসমান গণির কাছ থেকে৷ এ পদের কর্মকর্তা অখিল চন্দ্র পদোন্নতি পেয়ে জ্যেষ্ঠ বৈজ্ঞানিক কর্মকর্তা হন৷ তিনি দায়িত্ব হস্তান্তর করে যোগ দিতে মহাখালীর ভেটেরিনারি পাবলিক হেলথ শাখায় যান৷ কিন্তু সেখানে যোগ দিতে পারেননি৷ এভাবে অন্তত ২০ জন কর্মকর্তা সংকটে পড়েছেন বলে সংশ্লিষ্টরা জানান৷ভুক্তভোগী কর্মকর্তাদের প্রশ্ন, মন্ত্রণালয়ের আদেশ অধিদপ্তরের মহাপরিচালক বাতিল করার এখতিয়ার রাখেন কি না, না রাখলে চাকরি বিধি অনুযায়ী এর বিহিত কী হবে?এ বিষয়ে জানতে যোগাযোগ করলে অধিদপ্তরের মহাপরিচালক মো. মোজাম্মেল হক সিদ্দিকী মন্ত্রণালয়ের সচিবের সঙ্গে কথা বলার পরামর্শ দেন৷ মন্ত্রণালয়ের আদেশ অধিদপ্তর বাতিল করতে পারে কি না—এ প্রশ্ন করলে তিনি বলেন, ‘এখন কথা বলা যাবে না৷’জানতে চাইলে মৎস্য ও প্রাণিসম্পদসচিব শেলীনা আফরোজা প্রথম আলোকে বলেন, ‘এ ধরনের কিছু থাকলে আমরা যাচাই করে দেখব৷’মত্স্য ও প্রাণিসম্পদমন্ত্রী মুহাম্মদ ছায়েদুল হক দেশের বাইরে থাকায় এ বিষয়ে তাঁর বক্তব্য জানা যায়নি৷ তবে প্রতিমন্ত্রী নারায়ণ চন্দ্র চন্দ প্রথম আলোকে বলেন, ‘অধিদপ্তর কখনো মন্ত্রণালয়ের আদেশ বাতিল করতে পারে না৷ যতটুকু জেনেছি, ভুল বোঝাবুঝি থেকে এটি হয়েছে৷’ তিনি বলেন, মন্ত্রী দেশে ফিরলে সচিবকে নিয়ে আইনগতভাবে এর সমাধান করা হবে৷
