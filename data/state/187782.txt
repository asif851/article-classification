
জাপানে বাংলাদেশের রাষ্ট্রদূত মাসুদ বিন মোমেনকে সরকার নিউইয়র্কে বাংলাদেশের স্থায়ী প্রতিনিধি হিসেবে নিয়োগ দিয়েছে। তিনি এ কে আবদুল মোমেনের স্থলাভিষিক্ত হচ্ছেন। পররাষ্ট্র মন্ত্রণালয় গতকাল মঙ্গলবার এক বিজ্ঞপ্তিতে এ তথ্য জানিয়েছে।
বিসিএস (পররাষ্ট্র ক্যাডার) ১৯৮৫ ব্যাচের কর্মকর্তা মাসুদ বিন মোমেন জাপানের আগে ইতালিতে বাংলাদেশের রাষ্ট্রদূত ছিলেন। এর আগে তিনি নিউইয়র্কে বাংলাদেশের স্থায়ী মিশন ছাড়াও দিল্লি ও ইসলামাবাদের বাংলাদেশ হাইকমিশনে বিভিন্ন পদে দায়িত্ব পালন করেছেন। মাসুদ বিন মোমেন কাঠমান্ডুর সার্ক সচিবালয়েও পরিচালক পদে কাজ করেছেন। তিনি ঢাকা বিশ্ববিদ্যালয় থেকে অর্থনীতিতে স্নাতকোত্তর ডিগ্রি নেওয়ার পর যুক্তরাষ্ট্রের টাফট বিশ্ববিদ্যালয় থেকে আন্তর্জাতিক সম্পর্কে স্নাতকোত্তর ডিগ্রি অর্জন করেন। 
