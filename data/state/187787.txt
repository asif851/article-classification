
রাজধানীর তেজগাঁওয়ে কার্গো ভ্যানের ধাক্কায় এক শিক্ষার্থীর মৃত্যু হয়েছে। গতকাল শনিবার দিবাগত রাত দেড়টার দিকে তেজগাঁও শিল্পাঞ্চলের বিএসসিআই মোড়ে এ দুর্ঘটনা ঘটে।
নিহত শিক্ষার্থীর নাম রিশাদ (২০)। তিনি ঢাকা পলিটেকনিক ইনস্টিটিউটের তৃতীয় বর্ষের ইলেকট্রিক্যাল অ্যান্ড ইলেকট্রনিকস ইঞ্জিনিয়ারিং বিভাগের ছাত্র ছিলেন। তেজগাঁও শিল্পাঞ্চল এলাকার লতিফ ছাত্রবাসে থাকতেন রিশাদ।
তেজগাঁও শিল্পাঞ্চল থানার উপপরিদর্শক (এসআই) মিজান প্রথম আলোকে বলেন, গভীর রাতে কার্গো ভ্যানের ধাক্কায় রিশাদ গুরুতর আহত হন। পরে দ্রুত উদ্ধার করে ঢাকা মেডিকেল কলেজ হাসপাতালে নেওয়া হলে চিকিৎসক তাঁকে মৃত ঘোষণা করেন।
মৃত রিশাদের গ্রামের বাড়ি নোয়াখালী মাইজদীর দক্ষিণ নারায়ণপুর এলাকায়। তাঁর বাবার নাম আবদুর রউফ।
