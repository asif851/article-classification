
রাজধানীর সায়েদাবাদ এলাকায় দুর্বৃত্তদের আগুনে দগ্ধ হওয়া ঘুমন্ত মো. হাসানের (১৫) মৃত্যু হয়েছে। আজ বৃহস্পতিবার সন্ধ্যা সাতটার দিকে ঢাকা মেডিকেল কলেজ হাসপাতালের বার্ন ইউনিটে তার মৃত্যু হয় বলে চিকিত্সকেরা জানিয়েছেন। আজ সকাল সাড়ে ১০টার দিকে রাস্তার পাশে রাখা ইসরাত পরিবহনের একটি বাসে দুর্বৃত্তরা আগুন দিলে দগ্ধ হয় সে। ওই বাসে ঘুমিয়ে ছিল বাসচালকের সহযোগী হাসান।ঢাকা মেডিকেল কলেজ হাসপাতালের বার্ন ইউনিটে কর্তব্যরত চিকিত্সক জানান, আগুনে হাসানের শরীরের ৯০ শতাংশই পুড়ে যায়। যাত্রবাড়ী থানার ভারপ্রাপ্ত কর্মকর্তা (ওসি) রফিকুল ইসলাম বলেন, রাস্তার পাশে কয়েকটি বাস সারিবদ্ধভাবে রাখা ছিল। এর মধ্যে এই বাসে আগুন দেয় দুর্বৃত্তরা। এ ঘটনায় কাউকে আটক করা যায়নি। ঘটনার পর ফায়ার সার্ভিসের কর্মীরা গিয়ে আগুন নিভিয়ে হাসানকে উদ্ধার করেন। এরপর তাকে ঢাকা মেডিকেল কলেজ হাসপাতালের বার্ন ইউনিটে নিয়ে যাওয়া হয়।
এর আগে গত ৪ নভেম্বর বিএনপির নেতৃত্বাধীন ১৮-দলীয় জোটের ৬০ ঘণ্টার হরতাল চলাকালে গাজীপুরের চৌরাস্তায় পার্ক করা কাভার্ড ভ্যানে আগুন দেওয়া হয়। ভ্যানচালক বাবার সঙ্গে বেড়াতে বের হওয়া মনির তখন গাড়ির ভেতর ঘুমিয়ে ছিল। বাবা রমজান আলী ছিলেন একটু দূরে। আগুন দেখে ছুটে এসে চোখের সামনে ছেলেকে পুড়ে যেতে দেখলেন। আগুনে তাঁর শরীরের ৯৫ শতাংশ পুড়ে যায়। ৭ নভেম্বর মনির মারা যায়।
 
 বাবার সামনেই চলে গেল মনির
 
