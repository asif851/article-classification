
হজরত শাহজালাল আন্তর্জাতিক বিমানবন্দরে একটি মাইক্রোওভেনের ট্রান্সফরমারে লুকানো অবস্থায় সাড়ে তিন কেজি সোনা উদ্ধার করে শুল্ক গোয়েন্দারা। তারা এক যাত্রীকে গ্রেপ্তারও করেছে।
শুল্ক গোয়েন্দা ও তদন্ত পরিদপ্তরের মহাপরিচালক মঈনুল খান এক সংবাদ বিজ্ঞপ্তিতে এ কথা জানিয়েছেন।
গ্রেপ্তার হওয়া যাত্রীর নাম বেলাল হোসেন। তাঁর বাড়ি ফেনীর ফুলগাজী উপজেলার দক্ষিণ তারাকুচার আমজাদ হাট এলাকায়। তিনি মাসকাট থেকে ইউএস বাংলা এয়ারলাইনসের একটি ফ্লাইটে সকাল সাড়ে ১০টায় শাহজালাল বিমানবন্দরে অবতরণ করেন।
শুল্ক গোয়েন্দারা গোপন সংবাদের ভিত্তিতে ওই যাত্রীকে নজরদারিতে রাখেন। কাস্টমস হলের গ্রিন চ্যানেল অতিক্রম করে চলে যাওয়ার সময় তাঁকে চ্যালেঞ্জ করে জিজ্ঞাসাবাদ করা হয়।
তাঁর গতিবিধিতে অস্বাভাবিকতা থাকায় শুল্ক গোয়েন্দাদের সন্দেহ বাড়ে। বেলালের সঙ্গে আনা মাইক্রোওভেন খুলে ভেতরে লুকানো ট্রান্সফরমার ভেঙে ইংরেজি বর্ণ ‘ই’ আকৃতির ৬৫টি সিলভার রঙের পাত পাওয়া যায়। পাতগুলো ঘষে স্বর্ণের অস্তিত্ব অনুমান করা হয়। পরে রাজমণি জুয়েলার্সের প্রতিনিধি এনে পরীক্ষা করে স্বর্ণের অস্তিত্ব নিশ্চিত হওয়া যায়।
আটক সোনায় পারদ ও সিলভারের প্রলেপ দেওয়া ছিল। স্ক্যানার মেশিনে স্বর্ণের অস্তিত্ব বোঝা যায়নি। পরে ট্রান্সফর্মার ভেঙে স্বর্ণের পাতগুলো উদ্ধার করা হয়। এই পরিমাণ সোনার আনুমানিক বাজারমূল্য প্রায় ১ কোটি ৭০ টাকা।
