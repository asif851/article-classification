
রাজশাহী নগরের আরডিএ মার্কেটের এক ব্যবসায়ীকে গত মঙ্গলবার রাতে আটক করে গোয়েন্দা পুলিশ। পরে তাঁর কাছে চাঁদা দাবির অভিযোগে ব্যবসায়ীরা বিক্ষোভে ফেটে পড়লে গতকাল বুধবার দুপুরে তাঁকে ছেড়ে দেওয়া হয়।ব্যবসায়ীরা জানান, মঙ্গলবার রাতে মহানগর গোয়েন্দা পুলিশের একটি দল আরডিএ মার্কেটের ক্রোকারিজ ব্যবসায়ী মানিক রহমানকে আটক করে নিয়ে যায়। তাঁদের অভিযোগ, পুলিশ মানিকের কাছে ১০ লাখ টাকা চাঁদা দাবি করে। অন্যথায় জামায়াত-শিবিরের সঙ্গে সংশ্লিষ্টতা দেখিয়ে নাশকতার অভিযোগে তাঁকে গ্রেপ্তারের ভয় দেখানো হয়।প্রত্যক্ষদর্শীরা বলেন, এই খবর ব্যবসায়ীদের মধ্যে ছড়িয়ে পড়লে চরম ক্ষোভের সৃষ্টি হয়। তাঁরা গতকাল সকাল নয়টার দিকে মার্কেটের দোকানপাট বন্ধ রেখে বিক্ষোভ মিছিল বের করেন। মিছিল নিয়ে নগরের বোয়ালিয়া থানা ঘেরাও করতে গেলে আলুপট্টি মোড় এলাকায় পুলিশ তাঁদের বাধা দেয়। পরে ব্যবসায়ীরা আরডিএ মার্কেটের সামনে ফিরে এসে বিক্ষোভ করতে থাকেন। টানা বিক্ষোভের মুখে দুপুর ১২টার দিকে মানিককে ছেড়ে দেয় পুলিশ। পরে ব্যবসায়ীরা বিক্ষোভ বন্ধ করে দোকানপাট খোলেন। তবে মানিকের দোকান খোলা হয়নি।কয়েকজন ব্যবসায়ী বলেন, মানিক কোনো রাজনীতির সঙ্গে জড়িত নন। পুলিশ শুধু চাঁদার জন্যই তাঁকে আটক করে নিয়ে যায়। মানিক জামায়াত-শিবিরের লোক হলে তাঁর কাছে কেন চাঁদা দাবি করা হবে।চাঁদা দাবির কথা অস্বীকার করে মহানগর গোয়েন্দা পুলিশের সহকারী কমিশনার ইফতে খায়ের আলম প্রথম আলোকে বলেন, ‘মানিক জামায়াত-শিবিরকে চাঁদা দিত, এমন অভিযোগের পরিপ্রেক্ষিতে তাঁকে জিজ্ঞাসাবাদের জন্য নিয়ে আসা হয়েছিল। জিজ্ঞাসাবাদ শেষে তাঁকে আবার ছেড়ে দেওয়া হয়েছে।’
