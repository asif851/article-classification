
গাজীপুরের কাপাসিয়া উপজেলার বরুণ এলাকায় একটি কালভার্টের সংস্কারকাজ চলার সময় তা ধসে চারজন শ্রমিক নিহত হয়েছেন। আজ বৃহস্পতিবার সকাল সাড়ে আটটার দিকে এ দুর্ঘটনা ঘটে।নিহত ব্যক্তিরা হলেন হনু মিয়া, আবু বকর ও আজগর। অপরজনের নাম জানা যায়নি। নিহত প্রত্যেকের বয়স ৩০-৪০-এর মধ্যে। নিহত প্রথম তিনজনের বাড়ি শেরপুর জেলায়। কাপাসিয়া থানার ভারপ্রাপ্ত কর্মকর্তা (ওসি) আহসান উল্লাহ ঘটনার সত্যতা নিশ্চিত করেছেন।পুলিশ, এলাকাবাসী ও প্রত্যক্ষদর্শীরা জানিয়েছেন, বরুণ এলাকায় হেওলা খালের ওপর এলজিআরডির একটি কালভার্ট ছিল। কালভার্টটির মাঝখানের কিছু অংশ ভেঙে যাওয়ায় কয়েক দিন ধরে তা সংস্কারের কাজ চলছিল। আজ সকালে পাঁচ থেকে ছয়জন শ্রমিক কালভার্টটির নিচে কাজ করছিলেন। সকাল সাড়ে আটটার দিকে হঠাত্ করে কালভার্টটি ভেঙে শ্রমিকদের ওপর পড়ে। এতে ঘটনাস্থলেই হনু মিয়া, আবু বকর ও আজগর নিহত হন। গুরুতর আহত অপর একজন শ্রমিক গাজীপুর সদর হাসপাতালে নেওয়ার পথে মারা যান। তাঁর নাম জানা যায়নি।খবর পেয়ে প্রশাসনের সংশ্লিষ্ট কর্মকর্তারা ঘটনাস্থলে গেছেন বলে জানা গেছে।
