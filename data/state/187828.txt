
পবিত্র হজ ও তাবলিগ জামাত নিয়ে ‘অবমাননাকর’ বক্তব্য দেওয়ায় আবদুল লতিফ সিদ্দিকীর সংসদ সদস্যপদ বাতিল ও তাঁকে অবিলম্বে গ্রেপ্তারের দাবি জানিয়েছেন সাংসদেরা।জাতীয় সংসদের আজ সোমবারের অধিবেশনে মাগরিবের নামাজের বিরতির পর অনির্ধারিত আলোচনায় প্রধান বিরোধী দল জাতীয় পার্টি ও স্বতন্ত্র সাংসদেরা এ দাবি জানান। এ সময় প্রধানমন্ত্রী শেখ হাসিনা সংসদে উপস্থিত ছিলেন না।তবে সরকারদলীয় সাংসদ সুরঞ্জিত সেনগুপ্ত সাংসদদের দাবির পরিপ্রেক্ষিতে বলেন, স্পিকার কারও সংসদ পদ দিতেও পারেন না, নিতেও পারেন না। আর গ্রেপ্তারের বিষয়ে আইনশৃঙ্খলা রক্ষাকারী বাহিনীকে স্বাধীনতা দেওয়া আছে।আজ এ বিষয়ে আলোচনার সূত্রপাত করেন জাতীয় পার্টির মহাসচিব জিয়াউদ্দিন আহমেদ বাবলু। তিনি সাবেক ডাক ও টেলিযোগাযোগমন্ত্রী আবদুল লতিফ সিদ্দিকীকে অবিলম্বে গ্রেপ্তারের দাবি জানিয়ে বলেন, ‘উনি মৌলবাদীদের পক্ষে কাজ করে যাচ্ছেন। মৌলবাদীদের উৎসাহিত করছেন। তাঁকে কেন এখনো গ্রেপ্তার করা হচ্ছে না।’ তিনি লতিফ সিদ্দিকীকে গ্রেপ্তার ও তাঁর দেশে ফেরা ও গ্রেপ্তার না হওয়ার বিষয়ে সংসদে স্বরাষ্ট্র প্রতিমন্ত্রী আসাদুজ্জামান খানের বক্তব্য দাবি করেন।এরপর লতিফ সিদ্দিকীর সংসদ সদস্যপদ খারিজ করার জন্য স্পিকারের দৃষ্টি আকর্ষণ করেন স্বতন্ত্র সাংসদ হাজি মোহাম্মদ সেলিম। তিনি বলেন, ‘বিমানবন্দরে আমার জানামতে সাত-আটটি বিভাগ কাজ করে। তারা কী করলো। আর বিমানে ওখান থেকে আসার আগেই এখানে ফ্যাক্সে একটি তালিকা চলে আসে। আর, উনি তো ছদ্মনাম নিয়ে আসেন নাই।’
স্বতন্ত্র এই সাংসদ বলেন, ‘জনগণ বলছে সরকারের গ্রিন সিগন্যাল আছে। কিন্তু আমি জানি, প্রধানমন্ত্রীর কোনো গ্রিন সিগন্যাল নেই। তিনি (প্রধানমন্ত্রী) লতিফ সিদ্দিকীর বক্তব্যের সঙ্গে যে একমত নন, তা ইতিমধ্যে প্রমাণ করেছেন।’ তিনি বলেন, ‘বঙ্গবন্ধু, জিয়াউর রহমান মারা গেছেন, ২১ আগস্টের বোমা হামলায় আইভি রহমান মারা গেছেন। অথচ গোয়েন্দা বাহিনী কিছু করতে পারেনি। এই যদি গোয়েন্দা বাহিনীর অবস্থা হয়, তাহলে আমি শেখ হাসিনার জীবন নিয়ে সংশয়ে আছি।’
লতিফের কারণে হেফাজত আবার রক্তের খেলা খেলবেঅপর স্বতন্ত্র সাংসদ রুস্তম আলী ফরাজী বলেন, লতিফ সিদ্দিকী দেশকে বিপদে ফেলতে চান। দেশে অরাজক পরিস্থিতি সৃষ্টি করতে চান। তাঁর কারণে আবার হেফাজত রক্তের খেলা খেলবে।ফরাজী বলেন, লতিফ সিদ্দিকী সাংসদ আছেন কি না, এজন্য স্পিকারের রুলিং দেওয়ার দরকার। এটা সবাই চায়। তিনি প্রয়োজনে ব্লাসফেমি (ধর্ম অবমাননা) আইন তৈরি করারও আহ্বান জানান।বাংলাদেশ ন্যাশনালিস্ট ফ্রন্টের (বিএনএফ) চেয়ারম্যান সাংসদ এস এম আবুল কালাম আজাদ এ বিষয়ে প্রধানমন্ত্রীর বক্তব্য দাবি করেন। লতিফ সিদ্দিকীর সংসদ সদস্যপদ আছে কি না, সে ব্যাপারে স্পিকারের সিদ্ধান্ত চান এই সাংসদ।বিরোধী দলীয় ও স্বতন্ত্র সাংসদদের বক্তব্যের পর আবদুল লতিফ সিদ্দিকীর সদস্যপদ নিয়ে সুরঞ্জিত সেনগুপ্ত বলেন, সংবিধান স্পিকারকে এমন কোনো ক্ষমতা দেয়নি যা তিনি স্বংয়ক্রিয়ভাবে প্রয়োগ করতে পারবেন। এ–সংক্রান্ত যে অনুচ্ছেদ আছে, সেগুলো যদি প্রযোজ্য হয়, তখনই তাঁর সদস্যপদ যাবে। তিনি বলেন, গ্রেপ্তারি পরোয়ানা জারি হলে আইনশৃঙ্খলা রক্ষাকারী সংস্থার হাতকে মুক্ত করে দেওয়া হয়েছে। এ ক্ষেত্রে শুধু স্পিকারকে অবহিত করতে হবে।সুরঞ্জিত আরও বলেন, ‘আমি মনে করি, আইন অনুযায়ী আদালতের সকল নির্দেশ দল ও সরকার কার্যকর করবে। আইন তার নিজস্ব গতিতে চলবে। কেউ যদি ঘোলা পানিতে মাছ শিকার করার কথা ভাবেন, তাহলে সেটা হবে বাস্তব অবস্থা থেকে বেশি দূরে চলে যাওয়া।’
রাজশাহী কৃষি উন্নয়ন ব্যাংক বিল পাসরাজশাহী কৃষি উন্নয়ন ব্যাংক বিল ২০১৪ আজ সংসদে পাস হয়েছে। অর্থমন্ত্রী আবুল মাল আবদুল মুহিত বিলটি পাসের জন্য সংসদে উত্থাপন করলে তা কণ্ঠভোটে পাস হয়। এরপর সংসদের অধিবেশন কাল মঙ্গলবার বিকেল চারটা পর্যন্ত মুলতবি করা হয়।
