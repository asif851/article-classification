
দুর্নীতি মামলায় বিএনপির চেয়ারপারসন খালেদা জিয়ার আজ আদালতে হাজির হওয়ার কথা। তাঁর আদালতে হাজির হতে যাতে কোনো ধরনের বাধা না দেওয়া হয়, সে ব্যাপারে সরকারের উচ্চপর্যায় থেকে নির্দেশনা পেয়েছেন সংশ্লিষ্ট মন্ত্রীরা।তবে দলীয়প্রধানের হাজিরাকে কেন্দ্র করে বিএনপি-ছাত্রদলের নেতা-কর্মীরা যাতে সভা-সমাবেশ, মিছিল বা অন্য কোনো কর্মসূচি পালন করতে না পারে, সে ব্যাপারে প্রয়োজনীয় ব্যবস্থা নিতে আইনশৃঙ্খলা রক্ষাকারী বাহিনীকে কঠোর নির্দেশনা দেওয়া হয়েছে।জিয়া অরফানেজ ট্রাস্ট ও জিয়া চ্যারিটেবল ট্রাস্ট-সংক্রান্ত দুর্নীতি মামলায় ঢাকার বিশেষ জজ আদালত-৩-এর বিচারক আবু আহমেদ জমাদার আজ সাক্ষ্য গ্রহণের দিন ধার্য করেন।এদিকে রেলে সম্ভাব্য নাশকতা ঠেকাতে সারা দেশে প্রায় চার হাজার আনসার-ভিডিপি মোতায়েনের নির্দেশ দিয়েছে স্বরাষ্ট্র মন্ত্রণালয়। গতকাল বিকেলে মন্ত্রণালয় এ ব্যাপারে প্রয়োজনীয় ব্যবস্থা দিতে আনসারের মহাপরিচালককে নির্দেশ দিয়েছে।জানতে চাইলে স্বরাষ্ট্র প্রতিমন্ত্রী আসাদুজ্জামান খান কামাল বলেন, খালেদা জিয়াকে আদালতে হাজির হতে কেন বাধা দেওয়া হবে? তিনি তাঁর মতো হাজিরা দেবেন। এ ক্ষেত্রে বিশৃঙ্খলা যাতে না হয়, সে জন্য নিরাপত্তা বাড়ানো হবে।আইন ও স্বরাষ্ট্র মন্ত্রণালয় সূত্র জানা গেছে, খালেদা জিয়াকে আদালতে হাজির হতে দেওয়া হবে কি হবে না বা হলে কী পরিস্থিতির সৃষ্টি হবে, তা নিয়ে দিনভর বৈঠক হয়েছে সংশ্লিষ্ট মন্ত্রণালয়গুলোতে। আইন মন্ত্রণালয় সূত্রে জানা গেছে, গতকাল দুপুরে আইন মন্ত্রণালয়ে আইনমন্ত্রী আনিসুল হক ও স্বরাস্ট্র প্রতিমন্ত্রী আসাদুজ্জামান খান কামাল বৈঠক করেন। সেখানে দীর্ঘক্ষণ খালেদা জিয়ার আদালতে হাজির হওয়ার ব্যাপারে আলাপ-আলোচনা করেন। পরে আইনমন্ত্রী প্রধানমন্ত্রী শেখ হাসিনার কাছে বিষয়টি জানতে চাইলে প্রধানমন্ত্রী বলেন, খালেদা জিয়া হাজিরা দিতে চাইলে যাবেন। এ ক্ষেত্রে বাধা দেওয়ার কিছু নেই।বৈঠকের পর স্বরাষ্ট্র প্রতিমন্ত্রী নিজ দপ্তরে ফিরে বিকেল চারটায় জরুরি বৈঠক ডাকেন। বৈঠকে পুলিশের মহাপরির্দশক, ঢাকার বর্তমান ও সাবেক কমিশনারসহ আইনশৃঙ্খলা রক্ষাকারী বাহিনীর কর্মকর্তারা উপস্থিত ছিলেন। বৈঠকে রাজধানীসহ আদালতপাড়ায় নিরাপত্তা বাড়ানোর নির্দেশ দেওয়া হয়। এ ছাড়া খালেদা জিয়ার আদালত চত্বরে আসা পর্যন্ত যাতে কোনো বাধা না দেওয়া হয়, সে বিষয়ে সর্তক করা হয়েছে।সরকারের একটি সূত্র খালেদা জিয়ার আদালতে হাজির হওয়ার সময় বড় ধরনের বিশৃঙ্খলার আশঙ্কা করছে। বিশেষ করে বিএনপি-ছাত্রদলের নেতা-কর্মীরা পরিস্থিতির অবনতি ঘটাতে পারেন।এ বিষয়ে বিএনপির চেয়ারপারসনের উপদেষ্টা ও তাঁর মামলার আইনজীবী খন্দকার মাহবুব হোসেন প্রথম আলোকে বলেন, খালেদা জিয়া সব সময়ই আইনের প্রতি শ্রদ্ধাশীল। বিচারের তারিখ পড়লে তিনি আদালতে যান। কিন্তু এবার সরকার একটি বিরূপ পরিবেশ তৈরি করে রেখেছে। এখনো খালেদা জিয়া অবরুদ্ধ। এ অবস্থায় তিনি কীভাবে আদালতে যাবেন? তা ছাড়া সারা দেশে অবরোধ চলছে। আইনজীবীরা তাঁর সঙ্গে কথাও বলতে পারছেন না। তাই মামলায় হাজিরার দিনে তিনি কী করবেন, তা বলা কঠিন।
