
বিএনপির সিনিয়র যুগ্ম মহাসচিব রুহুল কবির রিজভী বলেন, মিয়ানমার থেকে লাখ লাখ রোহিঙ্গা পালিয়ে আসায় এখনো মানবিক বিপর্যয় কাটেনি। কিন্তু ভোটারবিহীন সরকার জনদুর্ভোগের দিকে না তাকিয়ে পুরস্কারপ্রাপ্তির দিকে ছুটছে। আজ সকালে বিএনপির কেন্দ্রীয় কার্যালয়ে সংবাদ সম্মেলনে লিখিত বক্তব্যে রিজভী এসব কথা বলেন। বিএনপির এই নেতা বলেন, ‘কীভাবে একটি আন্তর্জাতিক পুরস্কার হাতিয়ে নেওয়া যায়, সে জন্য সরকার লবিংয়ে ব্যস্ত হয়ে পড়েছে। শোনা যায়, এ জন্য নাকি টাকার বিনিময়ে একজন লবিস্টও নিয়োগ করা হয়েছে। জাতিসংঘে গিয়ে প্রধানমন্ত্রী ব্যর্থ হয়ে ফিরে এসেছেন মন্তব্য করে তিনি বলেন, আন্তর্জাতিক অঙ্গনে গিয়ে রোহিঙ্গা সংকটের কোনো সমাধান করতে পারেননি। দেশ এখন মহাদুর্যোগে, কিন্তু তাঁর দলীয় নেতারা লবিংয়ে ব্যস্ত উল্লেখ করে বলেন, ‘রোম যখন জ্বলছে, নিরো তখন বাঁশি বাজাচ্ছে।’ মিয়ানমার থেকে পালিয়ে আসা রোহিঙ্গাদের ফিরিয়ে নিতে যৌথ ওয়ার্কিং গ্রুপ গঠনের চুক্তিতে মিয়ানমার সম্মত হয়েছে বলে পররাষ্ট্রমন্ত্রী গতকাল গণমাধ্যমকে জানিয়েছেন। রিজভী বলেন, পররাষ্ট্রমন্ত্রী দেশবাসীকে মনভোলানো কথা বলেছেন। বৈঠকটি ‘আইওয়াশ’ ছাড়া আর কিছুই নয়। জাতিসংঘকে পাশ কাটিয়ে এ ধরনের চুক্তি ভাঁওতাবাজি। রোহিঙ্গাদের দুর্দশা বিক্রি করে সরকার পুরস্কারের আশায় ব্যস্ত। লিখিত বক্তব্যে রিজভী চালের দাম না কমার কথাও উল্লেখ বলেন। তিনি বলেন, ‘মন্ত্রীদের বাগাড়ম্বর বক্তব্যের পরও চালের মূল্য কমেনি।’ তিনি আরও বলেন, সরু চাল ৭০ টাকার নিচে বিক্রি হচ্ছে না এবং মোটা চাল ৫০ টাকায় বিক্রি হচ্ছে। নিত্যপণ্যের মূল্যবৃদ্ধিতে মানুষের জীবন দুর্বিষহ হয়ে উঠেছে।
