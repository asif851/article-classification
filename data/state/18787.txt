
রাজবাড়ীর গোয়ালন্দ উপজেলার শহীদ স্মৃতি সরকারি বালিকা উচ্চবিদ্যালয়ের শিক্ষার্থীদের মধ্যে এখনো ভূমিকম্প আতঙ্ক কাটেনি। গত ২৫ এপ্রিলের ভূমিকম্পে বিদ্যালয়ের একটি ভবনের দ্বিতীয় তলার পলেস্তারা খসে পড়ায় সেখানে ক্লাস করতে ভয় পাচ্ছে তারা।বিদ্যালয়ের শিক্ষক-শিক্ষার্থী সূত্রে জানা গেছে, ২৫ এপ্রিল দুপুরে বিদ্যালয়টির একাডেমিক ভবন-১-এর দ্বিতীয় তলায় ষষ্ঠ, সপ্তম ও অষ্টম শ্রেণির চারটি কক্ষে ৩৬০ জনের মতো শিক্ষার্থী উপস্থিত ছিল। ভূমিকম্প হলে ষষ্ঠ শ্রেণির কক্ষের ছাদের পলেস্তারা খসে পড়তে থাকে। আতঙ্কিত শিক্ষার্থীরা হুড়োহুড়ি করে নিচে নামতে গিয়ে কয়েকজন সামান্য আহত হয়। এর পর থেকে ভবনের দ্বিতীয় তলার কোনো কক্ষেই শিক্ষার্থীরা ক্লাস করতে চাইছে না।ষষ্ঠ শ্রেণির ছাত্রী সামিয়া আক্তার, মাইশা জাহানসহ অনেকে জানায়, তারা আর ওই কক্ষে যেতে চায় না।সপ্তম শ্রেণির ছাত্রী আলভি নিশাত বলে, ‘আমরা এখন নিচে ক্লাস করছি। কিন্তু আমাদের সবার মনে ভয় কাজ করে, কখন না আবার ভূমিকম্প হয়। তাই আমরা আর দ্বিতীয় তলায় ক্লাস করতে চাই না।’প্রধান শিক্ষক রঞ্জন কুমার বিশ্বাস বলেন, বিদ্যালয়ে দুটি দ্বিতল ভবনের একাডেমিক ভবন-১-এ আটটি কক্ষ রয়েছে। এর মধ্যে ভবন-২-এ শিক্ষকদের কক্ষ, কম্পিউটার কক্ষ, বিজ্ঞানাগার, পাঠাগারসহ ছয়টি কক্ষ রয়েছে। ভবন-১-এর দ্বিতীয় তলার শ্রেণিকক্ষগুলোর কয়েক স্থানে পলেস্তারা খসে রড বের হয়ে গেছে। ওই চার কক্ষের শিক্ষার্থীকে সরিয়ে অন্য কক্ষে ক্লাস করাতে হিমশিম খেতে হচ্ছে। এ ব্যাপারে গতকাল সোমবার নির্বাহী প্রকৌশলী ও শিক্ষা প্রকৌশল অধিদপ্তর, ফরিদপুর বরাবর একটি চিঠি দেওয়া হয়েছে।ইউএনও পঙ্কজ ঘোষ বলেন, বিষয়টি দেখার পর বিকল্প কক্ষে ক্লাস নেওয়ার জন্য বলা হয়েছে। তবে ভবনটি ঝুঁকিপূর্ণ কি না, তা শিক্ষা প্রকৌশল বিভাগ বলতে পারবে। তাদের পরীক্ষা-নিরীক্ষা করার জন্য বিদ্যালয় থেকে চিঠি দেওয়া হয়েছে।
