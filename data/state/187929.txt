
সাতক্ষীরার দেবহাটা উপজেলার সখীপুর ইউনিয়ন পরিষদের চেয়ারম্যান ও দেবহাটা উপজেলা আওয়ামী লীগের সাংগঠনিক সম্পাদক ফারুক হোসেন ওরফে রতনকে (৪৫) গুলি করেছে দুর্বৃত্তরা। আজ মঙ্গলবার রাত নয়টার দিকে মোটরসাইকেলে করে বাড়ি ফেরার পথে সখীপুর মোড়ে তাঁর ওপর গুলি চালায় দুর্বৃত্তরা। 
সাতক্ষীরার পুলিশ সুপার মো. সাজেদুর রহমান ঘটনার সত্যতা নিশ্চিত করেছেন। প্রত্যক্ষদর্শীরা জানান, রতনকে দূর থেকে লক্ষ্য করে গুলি করে পালিয়ে যায় দুর্বৃত্তরা। তাঁর পেটে গুলি লাগে। স্থানীয় লোকজন তাঁকে উদ্ধার করে সদর হাসপাতালে ভর্তি করেছে। সাতক্ষীরা হাসপাতালের জরুরি বিভাগের চিকিৎসক পরিমল বিশ্বাস জানান, রতনের অবস্থা আশঙ্কাজনক। তাঁকে অপারেশন থিয়েটারে নেওয়া হয়েছে।
