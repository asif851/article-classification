
কুমিল্লার দাউদকান্দি উপজেলার মালিগাঁওয়ে সেনা প্রধান জেনারেল ইকবাল করিম ভূঁইয়ার নিজ গ্রামে ৫০ শয্যাবিশিষ্ট হাসপাতালের উদ্বোধন করেছেন স্বাস্থ্য ও পরিবার কল্যাণমন্ত্রী মোহাম্মদ নাসিম। গতকাল শুক্রবার দুপুরে উদ্বোধন অনুষ্ঠানে এক সুধী সমাবেশে তিনি বলেন, বিএনপি মানুষ হত্যা করেছে। নির্যাতন করে পুড়িয়ে হত্যা করে মানুষের মন জয় করা যায় না। মানুষের মন জয় করতে হলে সেবা দিতে হবে। কুমিল্লার সিভিল সার্জন মো. মুজিবুর রহমানের সভাপতিত্বে সমাবেশে অন্যান্যের মধ্যে সেনা প্রধান জেনারেল ইকবাল করিম ভূঁইয়া, স্থানীয় সাংসদ মেজর জেনারেল (অব.) সুবিদ আলী ভূঁইয়া, সাংসদ ইউসুফ আবদুল্লাহ হারুন, স্বাস্থ্য অধিদপ্তরের মহাপরিচালক দ্বীন মোহাম্মদ নুরুল হক বক্তব্য দেন।
