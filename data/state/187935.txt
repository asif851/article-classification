
বিএনপির মহাসচিব মির্জা ফখরুল ইসলাম আলমগীর দাবি করেছেন, আওয়ামী লীগের আমলে বিএনপি ও অঙ্গসংগঠনের অন্তত ৫০০ নেতা-কর্মীকে হত্যা করা হয়েছে। কয়েক হাজার মামলায় প্রায় সাড়ে চার লাখ নেতা-কর্মীকে আসামি করা হয়েছে। তারপরও বিএনপি হতাশ নয়। একদিন এই ধরনের ‘অপশাসন ও ‍দুঃশাসনের’ অবসান হবে।আজ সোমবার দুপুরে রাজধানীর ইঞ্জিনিয়ার্স ইনস্টিটিউশনে এক প্রতিবাদ সভায় মির্জা ফখরুল এসব কথা বলেন। আমার দেশ পত্রিকার সম্পাদক মাহমুদুর রহমানের কারাবন্দীর তিন বছর উপলক্ষে ‘আমার দেশ পরিবার’ ওই প্রতিবাদ সভার আয়োজন করে।মির্জা ফখরুল দাবি করেন, সত্য কথা বলায় মাহমুদুর রহমানকে গ্রেপ্তার করে দীর্ঘদিন ধরে কারাগারে আটকে রাখা হয়েছে। তিনি মাহমুদুর রহমানের মুক্তি দাবি করেন।আওয়ামী লীগের সমালোচনা করে বিএনপির মহাসচিব বলেন, আওয়ামী লীগ অনেক আগ থেকেই দাম্ভিকতার ব্যাধিতে ভুগছে। আওয়ামী লীগ কখনো কারও মত সহ্য করে না, সহিষ্ণুতার রাজনীতি করে না। ভুলত্রুটি শুধরে তিনি দল ও সমর্থকদের মধ্যে ঐক্য গড়ে তোলার পাশাপাশি জাতীয় ঐক্য গড়ে তোলার আহ্বান জানান।বিএনপিতে গণতান্ত্রিক চর্চা নেই—এমন অভিযোগ করে গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী বলেন, এই কারণে মির্জা ফখরুল ইসলাম আলমগীর একজনের ইচ্ছায় মহাসচিব নির্বাচিত হয়েছেন।ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদের সভাপতিত্বে অন্যদের মধ্যে ঢাকা বিশ্ববিদ্যালয়ের সাবেক সহ-উপাচার্য আ ফ ম ইউসুফ হায়দার, সাংবাদিক নেতা রুহুল আমিন গাজী, ড্যাবের মহাসচিব এ জেড এম জাহিদ হোসেন প্রমুখ বক্তব্য দেন।
