
সরকারিভাবে সৌদি আরব গমনেচ্ছুকদের নিবন্ধন ফরম দেওয়া হবে। সিলেট নগরের আম্বরখানা এলাকায় সোনালী ব্যাংকের আঞ্চলিক কার্যালয়ের সামনে দীর্ঘ লাইন ছিল গতকাল মঙ্গলবার সকাল থেকে। দুপুর পৌনে ১২টার দিকে লাইনে না দাঁড়ানো লোকজনকে ব্যাংক কর্মকর্তারা ফরম দিচ্ছেন—এমন অভিযোগে হট্টগোল শুরু হয়। একপর্যায়ে লোকজন বিক্ষুব্ধ হয়ে উঠলে ব্যাংকের উপমহাব্যবস্থাপক আইয়ূব আলী পরিস্থিতি শান্ত করতে আসেন। এ সময় ক্ষুব্ধ কয়েকজন আইয়ূব আলীর ওপর চড়াও হন। আইয়ূব আলী জানান, বিশৃঙ্খলা থামাতে গেলে ফরম সংগ্রহকারী কিছু লোক তাঁর মাথায় আঘাত করলে ফেটে যায়।
