
স্বরাষ্ট্র প্রতিমন্ত্রী আসাদুজ্জামান খান বলেছেন, বিএনপি-জামায়াত অনেক দিন থেকেই শুধু আন্দোলনের হুংকার দিয়ে যাচ্ছে। কিন্তু আন্দোলন দাঁড় করাতে পারছে না। যে আন্দোলন জনগণের সম্পৃক্ততায় হয় না, সে আন্দোলন আন্দোলন হয় না।আজ শনিবার দুপুরে ঠাকুরগাঁওয়ে জেলা সার্কিট হাউসে স্বরাষ্ট্র প্রতিমন্ত্রী সাংবাদিকদের এসব কথা বলেন। এরপর তিনি জেলার আইনশৃঙ্খলার সঙ্গে সম্পর্কিত ঊর্ধ্বতন কর্মকর্তাদের সঙ্গে মতবিনিময় করেন।স্বরাষ্ট্র প্রতিমন্ত্রী বলেন, বিএনপি-জামায়াতের আন্দোলনে জনগণের সম্পৃক্ততা নেই। জনগণ হত্যা, খুন, জ্বালাও-পোড়াও চায় না। এর পরও যদি তারা জ্বালাও-পোড়াও ও ভাঙচুর করে জনমনে আতঙ্ক সৃষ্টি করে আন্দোলন করতে চায়, তবে নিরাপত্তা বাহিনী বসে থাকবে না। তারা দায়িত্ব নিয়ে কাজ করবে।
সীমান্তে উত্তেজনা সম্পর্কে প্রতিমন্ত্রী বলেন, ‘কয়েক বছর আগের মতো সীমান্তে গুলি ছোড়াছুড়ি হয় না। সীমান্তে শান্তিপূর্ণ অবস্থা বিরাজ করছে। এখন বিএসএফ ও বিজিবির মধ্যে বন্ধুত্বসুলভ সম্পর্ক রয়েছে। আমরা মনে করি, পার্শ্ববর্তী দেশগুলোর সঙ্গে সব সময় বন্ধুত্বপূর্ণ সম্পর্ক গড়তে হবে। সীমান্ত নিয়ে ভারতের সঙ্গে অনেক কথাবার্তা হয়েছে। সীমান্ত নিয়ে ভারতও এখন আগের চেয়ে অনেক নমনীয়। তারা সীমান্তে এখন মারণাস্ত্রের পরিবর্তে রাবার বুলেট ব্যবহার করছে।’
আসাদুজ্জামান খান বলেন, দেশে হত্যা, খুন ও জখম অনেক কমে গেছে। অন্য জেলার তুলানায় ঠাকুরগাঁও অঞ্চলে অপরাধপ্রবণতা অনেক কম। অপরাধ যে দু-একটা হচ্ছে না, তা নয়, যেখানে অপরাধ হচ্ছে পুলিশ সেখানে পৌঁছে উপযুক্ত ব্যবস্থা নিচ্ছে।
এ সময় ঠাকুরগাঁও-২ আসনের সাংসদ দবিরুল ইসলাম, ঠাকুরগাঁও-৩ আসনের সাংসদ ইয়াসিন আলী, সংরক্ষিত নারী আসনের সাংসদ সেলিনা জাহান, পুলিশের রংপুর অঞ্চলের উপমহাপরিচালক (ডিআইজি) হুমায়ুন কবীর, বিজিবির ঠাকুরগাঁও সেক্টর কমান্ডার কর্নেল আকরামুল হক, ঠাকুরগাঁওয়ের জেলা প্রশাসক মুকেশ চন্দ্র বিশ্বাস ও পুলিশ সুপার আবদুর রহিম শাহ চৌধুরী উপস্থিত ছিলেন।
