
চাঁদপুরের ফরিদগঞ্জ পৌরসভা নির্বাচনে আওয়ামী লীগ ও বিএনপির দুই বিদ্রোহী মেয়র প্রার্থী তাঁদের মনোনয়নপত্র প্রত্যাহার করেছেন। এ ছাড়া মনোনয়নপত্র প্রত্যাহার করেছেন জাতীয় পার্টির (জাপা) প্রার্থী। সেখানে এখন আওয়ামী লীগের কোনো বিদ্রোহী প্রার্থী নেই। তবে বিএনপির একজন বিদ্রোহী প্রার্থী আছেন।
আজ রোববার ওই তিন প্রার্থী তাঁদের মনোনয়নপত্র প্রত্যাহার করেন। তাঁরা হলেন—আওয়ামী লীগের বিদ্রোহী প্রার্থী আবুল খায়ের পাটওয়ারী, বিএনপির বিদ্রোহী প্রার্থী ইমাম হোসেন ও জাপার প্রার্থী মো. সফিকুল ইসলাম পাটওয়ারী।
মেয়রপদে এখন লড়াইয়ে আছেন—আওয়ামী লীগের মাহফুজুল হক, বিএনপির হারুনুর রশিদ এবং বিএনপির বিদ্রোহী প্রার্থী ও বর্তমান মঞ্জিল হোসেন।
দলীয় সূত্রে জানা যায়, পৌরসভা নির্বাচনে মেয়র পদে আওয়ামী লীগের মনোনয়ন পান মাহফুজুল। তিনি পৌর আওয়ামী লীগের সাবেক সাধারণ সম্পাদক। সেখানে আওয়ামী লীগের বিদ্রোহী মেয়র প্রার্থী হন আবুল খায়ের। তিনি উপজেলা আওয়ামী লীগ সভাপতি এবং মুক্তিযোদ্ধা সংসদের সাবেক কমান্ডার। আজ সকালে মনোনয়নপত্র প্রত্যাহার করেন তিনি।
পরে এ বিষয়ে জানাতে বেলা ১১টার দিকে ফরিদগঞ্জ প্রেসক্লাবে সাংবাদিক সম্মেলন করেন আবুল খায়ের। তিনি বলেন, তাঁর বয়স প্রায় ৭০ বছর চলছে। পৌরসভার মতো একটি নির্বাচন করে দল থেকে বহিষ্কার হতে চান না তিনি। চান না হেরে যাওয়ার গ্লানি বইতে।
আবুল খায়েরের ভাষ্য, দলের তৃণমূল থেকে তাঁকেই মনোনীত করা হয়েছে। কিন্তু একটা কুচক্রীমহল তাঁর বিরুদ্ধে থাকায় শেষ পর্যন্ত দলীয় মনোনয়ন পাননি তিনি। দলীয় নেত্রী ও প্রধানমন্ত্রী শেখ হাসিনা তাঁকে মনোনয়নপত্র প্রত্যাহার করতে বলেছেন। এ জন্য তিনি নির্বাচন থেকে সরে দাঁড়ানোর সিদ্ধান্ত নিয়েছেন।
মেয়র পদে দলের পক্ষ থেকে যাঁকে মনোনয়ন দেওয়া হয়েছে, নির্বাচনে তাঁর পক্ষেই কাজ করার কথা জানিয়েছেন আবুল খায়ের।
এদিকে মেয়রপদে বিএনপির মনোনয়ন পান হারুনুর রশিদ। সেখানে বিএনপির বিদ্রোহী প্রার্থী হন দুই ভাই ইমাম হোসেন ও মঞ্জিল হোসেন। ‘ব্যক্তিগত’ কারণ দেখিয়ে আজ ইমাম হোসেন তাঁর মনোনয়নপত্র প্রত্যাহার করেছেন। তবে তিনি তাঁর ভাই মঞ্জিল হোসেনকে সমর্থন দিয়েছেন।
জাপার মেয়র প্রার্থী সফিকুল তাঁর মনোনয়নপত্র প্রত্যাহার প্রসঙ্গে বলেছেন, ‘শারীরিক’ কারণে এই সিদ্ধান্ত নিয়েছেন তিনি।
এ ছাড়া আজ তিনজন কাউন্সিল প্রার্থীও তাঁদের মনোনয়নপত্র প্রত্যাহার করেছেন। তাঁরা হলেন—২ নম্বর ওয়ার্ডের মো. আলী মৃধা, ৩ নম্বর ওয়ার্ডের জাকির হোসেন চৌধুরী ও ৯ নম্বর ওয়ার্ডের মোফাজ্জেল হোসেন।
পৌরসভা নির্বাচনে মনোনয়নপত্র প্রত্যাহারের শেষ দিন আজ। আগামীকাল সোমবার থেকে বৈধ প্রার্থীদের জন্য প্রতীক বরাদ্দ করা হবে। এর পরই প্রতীক নিয়ে আনুষ্ঠানিক নির্বাচনী প্রচারে নামবেন প্রার্থীরা।
