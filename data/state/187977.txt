
রোহিঙ্গা সমস্যা সমাধানে বাংলাদেশের মুসলিম ও মিয়ানমারের বৌদ্ধ নেতাদের মধ্যে আন্তধর্মীয় সংলাপের আহ্বান জানিয়েছে মুসলিম দেশগুলোর জোট ইসলামি সহযোগিতা সংস্থা (ওআইসি)। গতকাল বৃহস্পতিবার সকালে প্রধানমন্ত্রী শেখ হাসিনার সঙ্গে তাঁর কার্যালয়ে সৌজন্য সাক্ষাৎকালে এ আহ্বান জানান ওআইসির মহাসচিব ইউসুফ বিন আহমেদ আল-ওসাইমিন।মহাসচিব বলেন, ‘এই সংলাপ নেতাদের মাঝে পারস্পরিক বোঝাপড়া বৃদ্ধি ও রোহিঙ্গা সমস্যার সমাধান করবে।’ বহু রোহিঙ্গা শরণার্থীকে বাংলাদেশে আশ্রয় দেওয়ায় প্রধানমন্ত্রীকে তিনি ধন্যবাদ জানান। এ সময় সন্ত্রাস ও জঙ্গিবাদের নিন্দা জানিয়ে তিনি বলেন, ইসলাম শান্তি ও সহনশীলতার ধর্ম।বৈঠক শেষে প্রধানমন্ত্রীর প্রেস সচিব ইহসানুল করিম ব্রিফিংয়ে এসব কথা জানান। বৈঠকে ওআইসির মহাসচিব প্রধানমন্ত্রীর নেতৃত্বে বাংলাদেশের আর্থসামাজিক উন্নয়নের প্রশংসা করেন। আল-ওসাইমিন আনন্দের সঙ্গে উল্লেখ করেন, আগামী বছর বাংলাদেশ ওআইসির পররাষ্ট্র ও পর্যটনমন্ত্রী পর্যায়ের দুই গুরুত্বপূর্ণ সম্মেলন আয়োজন করতে যাচ্ছে।রোহিঙ্গা সমস্যা প্রসঙ্গে মহাসচিব বলেন, ‘আমরা মিয়ানমারকে তাদের নাগরিকদের ফিরিয়ে নিতে বলছি। কারণ, আমরা শরণার্থীদের ছুড়ে ফেলতে পারি না।’ এ প্রসঙ্গে প্রধানমন্ত্রী শেখ হাসিনা বলেন, শরণার্থীরা যাতে ভালোভাবে থাকতে পারে, সে জন্য তাঁর সরকার ইতিমধ্যে তাদের অস্থায়ী বসবাসের জন্য একটি দ্বীপ বেছে নিয়েছে। জবাবে মহাসচিব বলেন, এটি খুব চমৎকার সিদ্ধান্ত।ওআইসি মহাসচিব চার দিনের সফরে গত বুধবার ঢাকায় আসেন।পররাষ্ট্রমন্ত্রীর সঙ্গে বৈঠকপররাষ্ট্র মন্ত্রণালয়ে গতকাল পররাষ্ট্রমন্ত্রী এ এইচ মাহমুদ আলীর সঙ্গে বৈঠক করেছেন ওআইসির মহাসচিব ইউসুফ বিন আহমেদ আল-ওসাইমিন। পরে সাংবাদিকদের সঙ্গে আলাপকালে তিনি রোহিঙ্গাদের ফিরিয়ে নিতে মিয়ানমার কর্তৃপক্ষের প্রতি আহ্বান জানান।
