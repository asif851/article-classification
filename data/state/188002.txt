
মোহাম্মদপুর রিং রোডে সকাল পৌনে ১০টার দিকে দেখা হলো ব্যাংক কর্মকর্তা সাব্বির রহমানের সঙ্গে। যানজটের কারণে রিকশা ছেড়ে মেয়েকে নিয়ে হন্তদন্ত হয়ে ছুটছেন পরীক্ষাকেন্দ্রের দিকে। জানালেন, মোহাম্মদপুর প্রিপারেটরি স্কুলের শিক্ষার্থী তাঁর মেয়ে। মিরপুরের বাসা থেকে সকাল আটটায় বের হলেও যানজট ঠেলে মোহাম্মদপুরে আসতেই প্রায় দুঘণ্টা লেগে গেছে।সঙ্গী হয়ে পরীক্ষাকেন্দ্র পর্যন্ত যেতে যেতেই কথা হয়। সাব্বির রহমান বললেন, ‘পরীক্ষা সকাল ১০টায়। সরকারি অফিস সকাল নয়টায়। ব্যাংকসহ অন্য প্রতিষ্ঠানগুলো সকাল ১০টায় শুরু। এর আগে সকাল সাড়ে সাতটা থেকে আটটার মধ্যে স্কুলগুলোতে ক্লাস। মোট কথা, সকাল সাতটা থেকেই যানজট লেগে যায় রাস্তায়।’এসএসসি পরীক্ষার প্রথমদিনেই এ রকম যানজটের ধকলে নাকাল হয়েছেন পরীক্ষার্থী আর অভিভাবকেরা। অনেক বেশি সময় হাতে নিয়ে বাসা থেকে রওয়ানা হওয়ার পরও নির্দিষ্ট সময়ে পরীক্ষাকেন্দ্রে পৌঁছতে হিমশিম খেতে হয়েছে তাদের।ছেলে জুবেরীকে পরীক্ষার হলে পাঠিয়ে যেন হাঁপ ছাড়ে বাঁচলেন গেণ্ডারিয়ার ফরিদাবাদ থেকে আসা জাফরউল্লাহ। বাড়ি থেকে বেরিয়েছেন সেই সকাল আটটায়। আর ছেলের এসএসসি পরীক্ষার কেন্দ্র আজিমপুর সরকারি স্কুল অ্যান্ড কলেজে পৌঁছেছেন নয়টা ৪৫ মিনিটে।জাফরউল্লাহ প্রথম আলোকে বলেন, ‘যানজটের ভয়ে সকাল আটটায় রওনা দিয়েছিলাম। কিন্তু সেই যানজটেই আটকে গেলাম।’ তাঁর পরামর্শ, সরকারি-বেসরকারি অফিসের সময়ে এসএসসি পরীক্ষার সময় নির্ধারিত থাকার কারণে যানজটের এই ঢাকায় সমস্যায় পড়তে হয়। এ জন্য তিনি পরীক্ষায় সময় পরিবর্তনের কথা বলেন।মোহাম্মদপুর রেসিডেনসিয়াল মডেল স্কুলের সামনে কথা হলো সায়মা ইসলামের সঙ্গে। একমাত্র ছেলে বর্ণকে পরীক্ষাকেন্দ্রে নিয়ে এসে অপেক্ষা করছিলেন তিনি। আজিমপুরের বাসিন্দা এই নারী বেশ ক্ষোভ প্রকাশ করলেন ট্রাফিক জ্যাম নিয়ে। তবে এ-ও বলতে ভুললেন না যে, জ্যাম আমাদের জীবনযাত্রার অংশ। তবে তিনি মনে করেন, শিক্ষার্থীদের ভোগান্তি কমাতে পারেন নীতিনির্ধারকেরা। তিনি বলেন, ‘পরীক্ষা সকাল ১০টায় নিতে হবে, এমন কী বাধ্যবাধকতা আছে? ১২টায় নিলে সমস্যা কী? শিক্ষার্থীরা আরামে পরীক্ষাকেন্দ্রে আসতে পারত।’মেয়ে লামিয়াকে নিয়ে রিকশায় করে কামরাঙ্গীর চর থেকে সকাল নয়টা ৫০ মিনিটে আজিমপুর সরকারি স্কুল অ্যান্ড কলেজে কেন্দ্রে আসেন শাহিনা হক। মেয়েকে পরীক্ষাকেন্দ্রে পাঠানোর পর কথা হলো তাঁর সঙ্গে। তিনি বলেন, ‘ঢাকা হলো ব্যস্ততা আর হুড়োহুড়ির শহর। সবকিছু একই সময়ে শুরু হয়। এইটা রোটেশন কইরা যদি করা যাইত, তা হলে এত সমস্যা হইত না।’ তিনিও পাবলিক পরীক্ষাগুলোর সময় পরিবর্তনের পরামর্শ দেন।কোন সময়টা ভালো হবে, জানতে চাইলে শাহিনা বলেন, ‘দুপুর ১২টা থেকে বিকাল তিনটা হইলে ভালো হয়। এতে করে বাসার কাজগুলো কইরে আসা যায়। আবার পুলা-মাইয়ারাও পড়ার একটু রিভিশন দিতে পারে।’মিরপুর থেকে গাড়িতে এসেছেন সচিবালয়ে চাকরিরত সুলতান আহমেদ। তাঁর ছেলে মেহেদী হাসানকে নিয়ে এসেছেন আজিমপুর সরকারি স্কুল অ্যান্ড কলেজে। তিনি বললেন, ‘মেহেদী গভ. ল্যাবরেটরি স্কুলে পড়ে। সচিবালয়ে যাওয়ার সময় ছেলেকে দিয়ে গেছি। অফিসে যাওয়ার সময় ওকে দিয়ে গেলাম, সমস্যা হয়নি।’বেশির ভাগ অভিভাবকই মনে করেন, পরীক্ষার সময় বিষয়ে নতুন ভাবনার সময় এসেছে। রাজধানীর জীবনযাত্রার সঙ্গে সামঞ্জস্য রেখে ভবিষ্যতে পরীক্ষার সময় নির্ধারণ করা উচিত। তাতে যানজটের সমস্যা যেমন কমবে, তেমনি ভোগান্তির হাত থেকেও রক্ষা পাবেন অভিভাবকেরা।পরীক্ষার সময় পরিবর্তন করা হবে কি না, জানতে চাইলে আন্ত শিক্ষা বোর্ড সমন্বয় সাব-কমিটি ও ঢাকা শিক্ষা বোর্ডের চেয়ারম্যান তাসলিমা বেগম প্রথম আলোকে বলেন, ‘যানজটের কারণে ঢাকা মহানগরে সমস্যা হয়, এটা অস্বীকার করার উপায় নেই। কিন্তু এসএসসি একটি পাবলিক পরীক্ষা। অনেক সময় দুই শিফটে পরীক্ষা নিতে হয়। সে জন্য পরীক্ষার সময় পরিবর্তন সম্ভব না। এখন এ ধরনের কোনো পরিকল্পনা নেই।’
