
আওয়ামী শ্রমিক লীগের নেতা খায়রুল মোল্লা হত্যাকাণ্ডে জড়িত সন্দেহে আলমগীর হোসেন নামের আরও একজনকে গ্রেপ্তার করেছে ঢাকা মহানগর গোয়েন্দা পুলিশ (ডিবি)।
গতকাল সোমবার রাত আটটার দিকে আলমগীরকে (৩৮) ডেমরার দনিয়া এলাকা থেকে গ্রেপ্তার করা হয় বলে ডিবির দায়িত্বশীল সূত্র জানিয়েছে।
৭ নভেম্বর আওয়ামী লীগের নেতা খায়রুল মোল্লাকে রাজধানীর মতিঝিল এলাকায় খুন করে দুর্বৃত্তরা। ওই দিন সন্ধ্যায় মতিঝিলে সমবায় ব্যাংকের তিনতলায় তিনি খুন হন বলে পুলিশ জানায়। খায়রুল  সায়েদাবাদ বাস মালিক সমিতির সাধারণ সম্পাদক ছিলেন।
আজ ডিবির সূত্র প্রথম আলো ডটকমকে জানায়, গত রাতে  গ্রেপ্তার হওয়া আলমগীরই খায়রুলকে ছুরিকাঘাত করেন বলে তাঁরা জানতে পেরেছেন। তাঁকে কিছুক্ষণের মধ্যে ডিবির কার্যালয়ে নেওয়া হবে। এর আগে এই হত্যাকাণ্ডে জড়িত থাকার অভিযোগে আবুল কালাম ও মুশফিকুল মান্নানকে গ্রেপ্তার করে পুলিশ।
নিহত শ্রমিক নেতা খায়রুল মোল্লার স্ত্রী শেফালি আলমের ভাষ্য, এই হত্যাকাণ্ডে এখন পর্যন্ত পুলিশ যাদের গ্রেপ্তার করেছে, তারা ভাড়াটে খুনি হতে পারে। এ হত্যাকাণ্ডের সঙ্গে বড় ধরনের সিন্ডিকেট জড়িত বলে তিনি মনে করেন।
শেফালি আলম জানান, স্বামীর হত্যাকাণ্ডের পর তিনি যে মামলা করেছেন, এজাহারে গতকাল গ্রেপ্তার হওয়া আলমগীরের নাম নেই।
