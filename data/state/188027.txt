
 
বিএনপি চেয়ারপারসন ও বিরোধীদলীয় নেতা খালেদা জিয়া বলেছেন, সরকার সিটি করপোরেশন নির্বাচনগুলোতে ৫-০ গোলে হেরেছে। আগামীতে আরও বড় ব্যবধানে হারবে। আজ সোমবার রাতে খুলনার নবনির্বাচিত মেয়র মনিরুজ্জামান ও সেখাকার বিএনপি-সমর্থিত কাউন্সিলররা খালেদা জিয়ার সঙ্গে দেখা করতে তাঁর গুলশানের রাজনৈতিক কার্যালয়ে যান। এ উপলক্ষ্যে আয়োজিত এক অনুষ্ঠানে তিনি এ কথা বলেন। বিএনপি চেয়ারপারসন বলেন, সরকার জনবিচ্ছিন্ন হয়ে পড়েছে। জনগণ বার বার বলছে, তাদের ক্ষমতায় থাকার প্রয়োজন নেই। কারণ এই সরকার কোনো নির্বাচনী প্রতিশ্রুতি পূরণ করতে পারেনি। পাঁচ সিটিতে বিএনপির জয় প্রসঙ্গে খালেদা বলেন, নেতা-কর্মীদের ঐক্যের কারণে ফলাফল পক্ষে এসেছে। আগামী দিনে আন্দোলন ও নির্বাচনে এ ঐক্য কাজে লাগাতে হবে। নির্দলীয় সরকারের অধীনে নির্বাচনের দাবিতে রমজানের পর নতুন কর্মসূচি হবে জানিয়ে খালেদা জিয়া বলেন, নেতা-কর্মীদের ঐক্য কাজে লাগাতে পারলে নির্দলীয় সরকারের অধীনে নির্বাচনের দাবি মানতে সরকার বাধ্য হবে।আওয়ামী লীগের জ্যেষ্ঠ সাংসদ তোফায়েল আহমেদ গাজীপুরকে দ্বিতীয় গোপালগঞ্জ বলেছিলেন। এ প্রসঙ্গে খালেদা বলেন, ‘এই গোপালগঞ্জে এই অবস্থা হয়েছে, সেই গোপালগঞ্জে কী হবে?’ সরকারের উদ্দেশে বিরোধীদলীয় নেতা বলেন, জনগণ সিদ্ধান্ত নিয়ে নিয়েছে। জনরায় মেনে নিন। নির্দলীয় সরকারের অধীনে নির্বাচন দিন। অনুষ্ঠানে অন্যান্যের মধ্যে বিএনপির স্থায়ী কমিটির সদস্য তরিকুল ইসলাম, গয়েশ্বর চন্দ্র রায় প্রমুখ উপস্থিত ছিলেন।
