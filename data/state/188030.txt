
বিশ্বজিৎকে কীভাবে হত্যা করা হয়েছে, আদালতে সেই বর্ণনা দিয়েছেন মামলার তদন্ত কর্মকর্তা তাজুল ইসলাম। তিনি গতকাল বৃহস্পতিবার ঢাকার দ্রুত বিচার ট্রাইব্যুনাল-৪-এ সাক্ষ্য দেওয়ার সময় এ বর্ণনা দেন। ঢাকা মহানগর গোয়েন্দা পুলিশের (ডিবি) পরিদর্শক তাজুল ইসলাম বিশ্বজিৎ দাস হত্যা মামলার সর্বশেষ তদন্ত কর্মকর্তা। ছাত্রলীগের ২১ কর্মীকে আসামি করে তিনি আদালতে অভিযোগপত্র দেন।সাক্ষ্যে তাজুল ইসলাম বলেন, তিনি এ মামলার তদন্তের দায়িত্ব পাওয়া পর মামলার কাগজপত্র এবং বিভিন্ন গণমাধ্যমে প্রকাশিত ভিডিও ও স্থিরচিত্র পর্যালোচনা করেন। তাতে দেখা যায়, আসামি রাজন তালুকদার মাথায় সাদা টুপি ও মুখে রুমাল বাঁধা ছিলেন। তাঁর হাতে রক্তমাখা ছুরি ছিল। আসামি রফিকুল ইসলাম ফুলহাতা শার্ট ও জিন্সের প্যান্ট পরা ছিলেন। ভিডিও ফুটেজে দেখা যায়, আসামি রফিকুল ইসলাম বিশ্বজিৎকে এলোপাতাড়ি কুপিয়ে রক্তাক্ত করছেন। আসামি খন্দকার ইউনুস ও কাইয়ুম কাঠের রোল দিয়ে বিশ্বজিৎকে পেটান। একইভাবে অন্য আসামিরা কে কীভাবে বিশ্বজিৎকে মারধর করেন, তার বর্ণনা করেন তিনি।
