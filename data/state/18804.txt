
রাষ্ট্রদ্রোহের মামলায় নাগরিক ঐক্যের আহ্বায়ক মাহমুদুর রহমান মান্নার সাত দিনের রিমান্ড আদেশ বাতিল করেছেন হাইকোর্ট। বিচারপতি মো. রেজাউল হক ও বিচারপতি মো. খসরুজ্জামানের সমন্বয়ে গঠিত হাইকোর্ট বেঞ্চ আজ বৃহস্পতিবার এ রায় দেন।
আদালতে মান্নার পক্ষে আইনজীবী ছিলেন শাহদীন মালিক। তাঁকে সহযোগিতা করেন এম মনজুর আলম।সেনা বিদ্রোহে উসকানি দেওয়ার অভিযোগে করা মামলায় গত ২৫ ফেব্রুয়ারি মান্নাকে ১০ দিনের রিমান্ডে নিয়ে জিজ্ঞাসাবাদ করে পুলিশ। পরে তাঁর বিরুদ্ধে রাষ্ট্রদ্রোহের অভিযোগে মামলা করা হয়।শাহদীন মালিক প্রথম আলোকে বলেন, ১৮ মার্চ ওই রাষ্ট্রদ্রোহ মামলায় মান্নাকে আরও ১০ দিনের রিমান্ডের আদেশ দেওয়া হয়। ওই রিমান্ড চলাকালে তিন দিন পর মান্না অসুস্থ হয়ে পড়লে তাঁকে হাসপাতালে ভর্তি করা হয়। ওই সময় রাষ্ট্রপক্ষের আবেদনের পরিপ্রেক্ষিতে নিম্ন আদালত বলেছিলেন, পরে ওই সাত দিনের রিমান্ড ব্যবহার করতে পারবে পুলিশ।পরে সাত দিনের ওই রিমান্ড আদেশের বৈধতা চ্যালেঞ্জ করে উচ্চ আদালতে আবেদন করেন মান্না। প্রাথমিক শুনানি শেষে হাইকোর্ট রুল দেন। এরপর আজ ওই সাত দিনের রিমান্ড আদেশ বাতিল করেন হাইকোর্ট। তবে প্রয়োজনে পুলিশ কারাফটকে তাঁকে জিজ্ঞাসাবাদ করতে পারবে বলে আদেশে উল্লেখ করা হয়।নাগরিক ঐক্যের আহ্বায়ক মান্নার সঙ্গে নিউইয়র্কে অবস্থানরত বিএনপির ভাইস চেয়ারম্যান সাদেক হোসেন খোকার একটি টেলিফোন আলাপের অডিও গত ২২ ফেব্রুয়ারি বিভিন্ন সামাজিক যোগাযোগের মাধ্যমে প্রকাশিত হয়। ওই কথোপকথন ফাঁস হওয়ার পর গত ২৪ ফেব্রুয়ারি পুলিশ মান্নাকে গ্রেপ্তার করে।
