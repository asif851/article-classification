
মংলা বন্দরের চ্যানেলে প্রবেশের মুখে বঙ্গোপসাগরের ফেয়ারওয়ে বয়া এলাকার ডুবোচরে গত রোববার দুপুরে সারবাহী একটি বিদেশি জাহাজ আটকে যায়। গতকাল সোমবার সন্ধ্যা পর্যন্ত সেটি উদ্ধার করা হয়নি।
মংলা বন্দর কর্তৃপক্ষের হারবার বিভাগ সূত্র জানায়, ফিলিপাইনের পতাকাবাহী জাহাজ এমভি তুপিমিডেন প্রায় ২২ হাজার মেট্রিক টন টিএসপি সার নিয়ে মংলা বন্দরে আসছিল। বন্দর থেকে ১০০ কিলোমিটার দূরে থাকতেই রোববার দুপুরে সেটি ফেয়ারওয়ের ১০ নম্বর বয়া-সংলগ্ন এলাকার একটি ডুবোচরে আটকে যায়।
জাহাজটির স্থানীয় এজেন্ট ইউএমএল শিপিং লাইনের প্রতিনিধি শেখ বদিউজ্জামান বলেন, জাহাজটি চট্টগ্রাম বন্দর থেকে মংলা বন্দরে আসার পথে ডুবোচরে আটকে যায়। তবে এটি ঝুঁকিমুক্ত রয়েছে। এ ছাড়া জাহাজে অবস্থানরত ২০ নাবিকও সুস্থ আছেন।
মংলা বন্দর কর্তৃপক্ষের হারবার মাস্টার কমান্ডার খান মোহাম্মদ আখতারুজ্জামান গতকাল বলেন, জাহাজটি উদ্ধারের জন্য এমটি সারথি-২ নামের একটি জাহাজ পাঠানো হয়েছে। খুব শিগগির চর থেকে জাহাজটি উদ্ধার করা সম্ভব হবে।
