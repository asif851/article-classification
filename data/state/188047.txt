
তথ্যপ্রযুক্তি শিক্ষার গুণগত উৎকর্ষের মাধ্যমে উন্নয়নের গতি ত্বরান্বিত করতে সরকার ডিজিটাল ইউনিভার্সিটি স্থাপনের সিদ্ধান্ত নিয়েছে। আজ সোমবার মন্ত্রিসভার বৈঠকে ওই বিশ্ববিদ্যালয় আইনের খসড়ার নীতিগত অনুমোদন দিয়েছে মন্ত্রিসভা।
ওই বিশ্ববিদ্যালয়ের বিষয়ে মন্ত্রিসভার সদস্যরা প্রায় এক ঘণ্টা আলোচনা করেন।
পরে মন্ত্রিপরিষদ সচিব মো. মোশাররাফ হোসাইন ভূইঞা সাংবাদিকদের জানান, বিশ্ববিদ্যালয়টির নামের বিষয়ে মন্ত্রিসভায় আলোচনা হয়েছে। বঙ্গবন্ধু শেখ মুজিবুর রহমানের নামে বিশ্ববিদ্যালয়টির নামকরণের প্রস্তাব এসেছে। তবে এ জন্য বঙ্গবন্ধু ট্রাস্টের অনুমতিসহ আনুষঙ্গিক কিছু কাজ করতে হবে। তিনি জানান, এই বিশ্ববিদ্যালয়ের শিক্ষকতা ও প্রশাসনিক পদগুলোতে কর্মরত ব্যক্তিরা আকর্ষণীয় সুযোগ-সুবিধা পাবেন। এটি হবে ব্যতিক্রমধর্মী বিশ্ববিদ্যালয়।
মন্ত্রিসভার একজন সদস্য নাম প্রকাশ না করার শর্তে প্রথম আলোকে জানান, বিশ্ববিদ্যালয়টি কীভাবে ব্যতিক্রমধর্মী হবে, তা নিয়ে বৈঠকে দীর্ঘ আলোচনা হয়েছে। কোনো কোনো মন্ত্রী এটিকে দেশের অন্যান্য বিশ্ববিদ্যালয়ের আইন-কানুনের সঙ্গে সঙ্গতিপূর্ণ হওয়া উচিত বলে মন্তব্য করেন। আবার কয়েকজন মন্ত্রী এতে দ্বিমত পোষণ করে বলেন, ব্যতিক্রমধর্মী যদি করতেই হয়, কারও সঙ্গে তুলনা না করে নতুন আইনে এবং যুগের সঙ্গে তাল মিলিয়ে বিশ্ববিদ্যালয়টি করতে হবে।
