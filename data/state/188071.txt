
রাজধানী ঢাকার নৌপথে যাত্রী পরিবহনে ৪ জুলাই বৃহস্পতিবার থেকে চালু হচ্ছে ওয়াটার বাস সার্ভিস। এবার নিয়ে তৃতীয়বারের মতো এই ওয়াটার বাস চালু করবে বাংলাদেশ অভ্যন্তরীণ নৌপরিবহন করপোরেশন (বিআইডব্লিউটিসি)। রাজধানীর চারপাশে নৌপথে এই ওয়াটার বাস চালুর পরিকল্পনা আছে রাষ্ট্রপরিচালিত এ সংস্থাটির। তবে আপাতত সদরঘাট থেকে গাবতলী পর্যন্ত চলবে ওয়াটার বাস। আজ এক বিজ্ঞপ্তিতে বিআইডব্লিউটিসি এসব তথ্য জানায়। এ জন্য নতুন চারটি ও আগের দুটি মিলিয়ে মোট ছয়টি ওয়াটার বাস নামানো হবে। বৃহস্পতিবার সকাল নয়টায় গাবতলী ওয়াটার বাস ল্যান্ডিং স্টেশনে নৌপরিবহনমন্ত্রী শাজাহান খান এর উদ্বোধন করবেন। সদরঘাট থেকে গাবতলী পর্যন্ত যাত্রীপ্রতি ভাড়া ৩০ টাকা নির্ধারণ করা হয়েছে। আগের প্রতিটি বাস ৩৫ জন যাত্রী বহন করতে পারত। কেরানীগঞ্জে বেসরকারি প্রতিষ্ঠান ঢাকা ডকইয়ার্ডে নবনির্মিত চারটি ওয়াটার বাসের প্রতিটির যাত্রী ধারণক্ষমতা ৮১ জন। সদরঘাট থেকে যাত্রা করে খোলামোড়া, সোয়ারীঘাট, বসিলা ও রায়েরবাজারে যাত্রী ওঠানামা করানো হবে। যাত্রাপথে এক স্টেশন থেকে অন্য স্টেশনের ভাড়া ১৫ টাকা।
বিআইডব্লিউটিসির জনসংযোগ কর্মকর্তা নজরুল ইসলাম জানান, প্রতিদিন সকাল সাতটা থেকে সন্ধ্যা সাতটা পর্যন্ত চলবে ওয়াটার বাসগুলো। বিআইডব্লিউটিসির চেয়ারম্যান মজিবর রহমান প্রথম আলো ডটকমকে জানান, প্রায় মাস দুয়েক পরীক্ষা-নিরীক্ষার পর ওয়াটার বাস ছয়টি নামানো হবে। এবার যাত্রী আকর্ষণে ভর্তুকি দিয়ে ভাড়া নির্ধারণ করা হয়েছে।
উল্লেখ্য, নয় বছর আগে ২০০৪ সালে একটি ওয়াটার ট্যাক্সি নামানো হয়েছিল। এরপর ২০১০ সালের ২৮ আগস্ট দুটি নৌযান দিয়ে দ্বিতীয় ওয়াটার বাস সার্ভিস চালু করা হয়। তবে দুবারই যাত্রীর অভাব, নৌযানে ক্রুটির কারণে এই সার্ভিস বন্ধ হয়ে যায়।
