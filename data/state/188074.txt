
চাঁদপুরের মতলব উত্তর উপজেলায় এক গৃহবধূ একসঙ্গে তিনটি কন্যাসন্তানের জন্ম দিয়েছেন। গতকাল সোমবার রাত সাড়ে আটটার দিকে স্থানীয় একটি হাসপাতালে নবজাতকদের জন্ম হয়।
ওই গৃহবধূর নাম শিলা মনি (২২)। তাঁর স্বামীর নাম মো. মামুন মিয়া। তাঁদের বাড়ি মতলব উত্তর উপজেলার জীবগাঁও গ্রামে। মামুন সৌদি আরবপ্রবাসী। এই দম্পতির দুই বছর বয়সী একটি ছেলেসন্তান আছে।
শিলার পরিবারের সদস্যদের সঙ্গে কথা বলে জানা গেছে, স্থানীয় ফয়েজ আহম্মেদ চৌধুরী মেমোরিয়াল হাসপাতালে গতকাল রাতে অস্ত্রোপচারের মাধ্যমে ওই তিন নবজাতকের জন্ম দেন শিলা মনি।
ওই হাসপাতালের চিকিৎসা কর্মকর্তা বয়েজ উদ্দিন বলেন, মা ও নবজাতকেরা সুস্থ আছে। আজ বিকেলে তাদের হাসপাতাল থেকে ছেড়ে দেওয়া হবে। হাসপাতাল ছেড়ে আজই বাড়ি যাবেন মা ও মেয়েরা।
একসঙ্গে তিন মেয়ের জন্মে আনন্দিত শিলা মনি। তিনি বলেন, ‘আমি খুশি। পরিবারের সবাই খুশি।’ দু-এক দিনের মধ্যে নবজাতকদের নাম রাখা হবে।
 
