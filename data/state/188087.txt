
মাগুরার শ্রীপুর উপজেলা পরিষদের নির্বাচন স্থগিত করে হাইকোর্টের দেওয়া আদেশ চার সপ্তাহের জন্য স্থগিত করা হয়েছে। আজ মঙ্গলবার চেম্বার বিচারপতি হাসান ফয়েজ সিদ্দিকী এ রায় দেন। এর ফলে আগামীকাল বুধবার এই উপজেলা নির্বাচন অনুষ্ঠানে কোনো বাধা নেই বলে জানিয়েছেন সংশ্লিষ্ট আইনজীবী।
সীমানা নির্ধারণ নিয়ে শ্রীপুর উপজেলা যুবলীগের আহ্বায়ক ও আওয়ামী লীগের বিদ্রোহী চেয়ারম্যান পদপ্রার্থী খোন্দকার আবু আনসার নাজাদ একটি রিট দায়ের করেন। এর পরিপ্রেক্ষিতে হাইকোর্ট গতকাল সোমবার ওই উপজেলার নির্বাচন তিন মাসের জন্য স্থগিত ঘোষণা করেন। এতে স্থগিতাদেশ চেয়ে চেয়ারম্যান পদপ্রার্থী হুমায়ূন নূর রশিদ মুহিত চেম্বার বিচারপতির আদালতে আবেদন করেন। তাঁর পক্ষে ছিলেন আইনজীবী মাহবুবে আলম ও একরামুল হক।একরামুল হক প্রথম আলোকে বলেন, হুমায়ুন নূর রশিদের আবেদনের পরিপ্রেক্ষিতে চেম্বার বিচারপতি হাইকোর্টের আদেশ চার সপ্তাহের জন্য স্থগিত করেছেন। ফলে কাল নির্বাচন অনুষ্ঠানে বাধা নেই।রিট আবেদনকারীর কৌঁসুলি শ ম রেজাউল করিম প্রথম আলোকে বলেন, হাইকোর্টের স্থগিতাদেশ চেম্বার বিচারপতি চার সপ্তাহের জন্য স্থগিত করেছেন।রিট আবেদনকারী খোন্দকার আবু আনসার নাজাদ আজ সকালে প্রথম আলোকে বলেন, শ্রীপুর উপজেলার নাকোল ইউনিয়নের (ইউপি) সঙ্গে ফরিদপুরের মধুখালী উপজেলার আড়পাড়া ইউনিয়নের (ইউপি) সীমানা নির্ধারণ-সংক্রান্ত জটিলতা রয়েছে। শ্রীপুরের নাকোল ইউনিয়নের অধিবাসী হয়েও অনেকেই সেখানকার ভোটাধিকার পাননি। তাঁদের মধুখালীর আড়পাড়ার ভোটার করা হয়েছে। এ কারণে জনগণের ভোটাধিকার প্রতিষ্ঠার লক্ষ্যে জনস্বার্থে হাইকোর্টে ওই রিট আবেদনটি করেছিলাম।’
