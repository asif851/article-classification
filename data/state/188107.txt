
আগামী ২৪ মে থেকে ৩০ মে পর্যন্ত দেশের ৪২টি জেলায় সৌদি আরবে পাঠানোর জন্য নারী গৃহকর্মী বাছাই চলবে। জেলা কর্মসংস্থান ও জনশক্তি কার্যালয় এবং কারিগরি প্রশিক্ষণ কেন্দ্রগুলোতে রিক্রুটিং এজেন্সিগুলো এই বাছাই কাজ করবে।
এর আগে সৌদি আরবে নারী গৃহকর্মী পাঠানোর জন্য সারা দেশে নিবন্ধন হলেও তাতে তেমন সাড়া পড়েনি। সারা দেশে মাত্র দুই হাজার ৯৭৬ জন এতে নিবন্ধন করেন। কিন্তু রোজার আগেই সৌদি আরবে ২০ হাজার নারী কর্মী পাঠাতে চায় বাংলাদেশ। এ কারণেই এবার সারা দেশে নারী গৃহকর্মী বাছাই করা হবে।
প্রবাসী কল্যাণ ও বৈদেশিক কর্মসংস্থান মন্ত্রী খন্দকার মোশাররফ হোসেন জানিয়েছেন, ১০০টি রিক্রুটিং এজেন্সি ২০০ জন করে নারী কর্মী পাঠাবে। এ জন্য সারা দেশে বাছাই সম্পন্ন হবে।
আগ্রহী প্রার্থীদের বয়স হতে হবে ২৫ থেকে ৪৫ বছরের মধ্যে। লাগবে ১২ কপি ছবি, পাসপোর্ট বা জাতীয় পরিচয়পত্র বা জন্ম নিবন্ধন সনদ ও স্থানীয় চেয়ারম্যানের সনদ।
জনশক্তি, কর্মসংস্থান ও প্রশিক্ষণ ব্যুরোর এক সংবাদ বিজ্ঞপ্তিতে আজ মঙ্গলবার বলা হয়েছে, যাঁরা গৃহকর্মী হিসেবে কাজ করতে যাবেন তাঁদের নিম্নতম বেতন হবে ১৬ হাজার টাকা। ওভারটাইমসহ সেটি ২০ হাজার টাকা হবে। চাকরির মেয়াদ হবে দুই বছর। পরিবারের সদস্যদের সঙ্গে মোবাইল ফোনে কথা বলার সুযোগ থাকবে। কর্মক্ষেত্রে কোনো সমস্যা হলে তাৎক্ষণিকভাবে যোগাযোগ করা যাবে। আর এই কর্মীদের পাঠানোর আগে যে প্রশিক্ষণ দেওয়া হবে, সরকারই সেই খরচ বহন করবে।
কোন এলাকায় কবে বাছাই হবে জানতে ক্লিক করুন
