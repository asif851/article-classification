

কুষ্টিয়ার মিরপুর ও পিরোজপুরের নাজিরপুর উপজেলায় এসএসসি পরীক্ষায় সঠিক সেট পূরণ না করায় মোট ২৩ শিক্ষার্থীকে বহিষ্কার করা হয়েছে।
আজ বৃহস্পতিবার কুষ্টিয়ার মিরপুর উপজেলায় মিরপুর সরকারি বালিকা উচ্চবিদ্যালয় কেন্দ্রে জালিয়াতির অভিযোগে ১৮ জন পরীক্ষার্থীকে বহিষ্কার করা হয়েছে। এ ছাড়া দায়িত্বে অবহেলার অভিযোগে ৯ শিক্ষককে বহিষ্কার করা হয়েছে। অপরদিকে পিরোজপুরের নাজিরপুর উপজেলার সিরাজুল হক সরকারি উচ্চ বিদ্যালয় কেন্দ্রে এসএসসি পরীক্ষায় নৈর্ব্যক্তিক প্রশ্নের সেট পরিবর্তন করায় পাঁচ পরীক্ষার্থীকে বহিষ্কার করা হয়েছে।
কুষ্টিয়ার মিরপুর উপজেলা নির্বাহী কর্মকর্তা (ইউএনও) এস এম জামাল আহমেদ বলেন, বহিষ্কৃত শিক্ষকেরা আজীবনের জন্য কোনো পরীক্ষায় দায়িত্ব পালন করতে পারবেন না। এ ছাড়া পরীক্ষার্থীদের এক বছরের জন্য বহিষ্কার করা হয়েছে।
ইউএনও আরও বলেন, ওই কেন্দ্রের তিনটি কক্ষে কয়েকজন পরীক্ষার্থী অনুষ্ঠিত রসায়ন নৈর্ব্যক্তিক প্রশ্নের যে সেট (ক, খ, গ) পেয়েছে। সেই সেট খাতায় পূরণ না করে অন্য সেট পূরণ করেছে-এমন খবর পেয়ে কেন্দ্রে গিয়ে হাতেনাতে প্রমাণ পাওয়া যায়। অভিযুক্ত ১৮ জন পরীক্ষার্থীকে বহিষ্কার করা হয়। একই সময়ে ওই কক্ষগুলোর দায়িত্বে থাকা শিক্ষকদের দায়িত্বে অবহেলার অভিযোগে বহিষ্কার করা হয়।
বহিষ্কার হওয়া শিক্ষকের মধ্যে উপজেলার ছাতিয়ান মাধ্যমিক বিদ্যালয়ের দুজন, কুড়িপোল আদর্শ মাধ্যমিক বিদ্যালয়ের দুজন, বলিদাপাড়া মাধ্যমিক বিদ্যালয়ের দুজন, বরিয়া মাধ্যমিক বিদ্যালয়ের একজন ও ফুলবাড়িয়া মাধ্যমিক বিদ্যালয়ের দুজন শিক্ষক রয়েছেন। বহিষ্কার হওয়া শিক্ষার্থীরাও উপজেলার বিভিন্ন মাধ্যমিক বিদ্যালয়ের।
অপরদিকে সঠিক সেট পূরণ না করায় নাজিরপুর উপজেলা নির্বাহী কর্মকর্তার (ইউএনও) নির্দেশে কেন্দ্র সচিব ৫ শিক্ষার্থীকে বহিষ্কার করেন। পরীক্ষা কেন্দ্র সূত্রে জানা যায়, আজ সকাল সোয়া ১০টার দিকে ইউএনও ঝুমুর বালা সিরাজুল হক সরকারি উচ্চ বিদ্যালয় কেন্দ্রে পরিদর্শনে আসেন। এ সময় তিনি একটি কক্ষে চার পরীক্ষার্থীর ব্যবসায় শিক্ষা প্রশ্নপত্রের সেট পরিবর্তন এবং আরেকটি কক্ষে এক পরীক্ষার্থীর পৌরনীতি প্রশ্নপত্রের সেট পরিবর্তনের বিষয়টি হাতেনাতে ধরে ফেলেন। পরে কেন্দ্র সচিব ওই পাঁচ পরীক্ষার্থীকে বহিষ্কার করেন।
ঝুমুর বালা প্রথম আলোকে বলেন, পাঁচ পরীক্ষার্থী নৈর্ব্যক্তিক প্রশ্নপত্রের সেট পরিবর্তন করে পাশের পরীক্ষার্থীর সেট মিলিয়ে উত্তরপত্র পূরণ করায় তাঁদের বহিষ্কার করার জন্য পরীক্ষা কেন্দ্র সচিবকে নির্দেশ দেওয়া হয়। পরীক্ষা কেন্দ্র সচিব ওই পরীক্ষার্থীদের বহিষ্কার করেন।
