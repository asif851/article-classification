
কাস্টমস কর্মকর্তা সেজে প্রতারণার অভিযোগে সাতজনকে গ্রেপ্তার করেছে পুলিশের অপরাধ তদন্ত বিভাগ-সিআইডি। রাজধানীর বিভিন্ন এলাকা থেকে তাঁদের গ্রেপ্তার করা হয়।
গ্রেপ্তার হওয়া সাতজনের মধ্যে পাঁচজনই নাইজেরিয়ার নাগরিক। বাকি দুজন বাংলাদেশি। সিআইডির গণমাধ্যম শাখা থেকে এক মুঠোফোন বার্তায় আজ সোমবার এ কথা জানানো হয়।
মুঠোফোন বার্তায় জানানো হয়, নাইজেরীয় পাঁচ নাগরিক রাজধানীর বিভিন্ন ক্লাবে ফুটবল খেলেন। তবে কোন কোন ক্লাবে তাঁরা খেলেন, এ নিয়ে বিস্তারিত পরে জানানো হবে।
সাতজন নিজেদের কাস্টমস কর্মকর্তা পরিচয় দিয়ে বিভিন্ন জায়গায় ফোন করতেন। তাঁরা ফোনে বলতেন, বিদেশ থেকে মালামাল এসেছে। এসব কথা বলে তাঁরা কোটি টাকার বেশি হাতিয়ে নিয়েছেন। এমন প্রতারণার অভিযোগ পেয়েই সিআইডি তাঁদের গ্রেপ্তার করে।
আজ দুপুর ১২টায় সিআইডি কার্যালয়ে ব্রিফিংয়ে গ্রেপ্তার হওয়া সাতজন সম্পর্কে বিস্তারিত জানানো হবে।
