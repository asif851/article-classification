
প্রথমা প্রকাশন থেকে প্রকাশিত হয়েছে মহিউদ্দিন আহমদের গবেষণাগ্রন্থ আওয়ামী লীগ: যুদ্ধদিনের কথা ১৯৭১। বইটি বাংলাদেশ আওয়ামী লীগের ইতিহাসের দ্বিতীয় পর্ব। প্রথম পর্ব আওয়ামী লীগ: উত্থানপর্ব প্রকাশিত হয়েছিল ২০১৬ সালে।
 আওয়ামী লীগ: যুদ্ধদিনের কথা ১৯৭১ বইয়ের ভূমিকায় লেখক জানাচ্ছেন, ‘বাংলাদেশ রাষ্ট্রটির জন্ম স্বাভাবিকভাবে হয়নি। একটি রাষ্ট্র ভেঙে আরেকটি রাষ্ট্র, তা-ও রক্তক্ষয়ী যুদ্ধের মধ্য দিয়ে।’ সেই যুদ্ধের নেতৃত্ব দিয়েছিল যে আওয়ামী লীগ, তার ১৯৭১ সালের পূর্বাপর ইতিহাস তুলে ধরেন তিনি এ বইয়ে। এতে মোট ছয়টি অধ্যায়-‘সংলাপ’, ‘অপারেশন সার্চলাইট’, ‘স্বাধীনতা ঘোষণা’, ‘জঙ্গনামা’, ‘শেষ দৃশ্য’ এবং ‘উপসংহার’। বইটির সূচনা বেশ নাটকীয়ভ। ১৯৭০ সালের ৭ ডিসেম্বর। এদিন ঘোষিত নির্বাচনের ফলাফল প্রেসিডেন্ট ইয়াহিয়াকে চরমভাবে হতাশ করে। নিরঙ্কুশভাবে বিজয়ী হয় বঙ্গবন্ধু শেখ মুজিবুর রহমানের নেতৃত্বাধীন আওয়ামী লীগ।
বইতে তুলে ধরা হয়েছে বাঙালি জনতার প্রচণ্ড বিক্ষোভ মিছিল, ২ মার্চ কলাভবনে বাংলাদেশের পতাকা উত্তোলন, রবীন্দ্রনাথের ‘আমার সোনার বাংলা’ গানটিকে বাংলাদেশের জাতীয় সংগীত করার সিদ্ধান্ত, বিক্ষুব্ধ জনতার ওপর সামরিক বাহিনীর হামলা, বঙ্গবন্ধুর ৭ মার্চের ঐতিহাসিক ভাষণ, ২৫ মার্চের ভয়াল কালোরাত, স্বাধীনতার ঘোষণা, প্রতিরোধযুদ্ধের সূচনা, বঙ্গবন্ধুকে বন্দী করা, তাজউদ্দীন আহমদের নেতৃত্বে প্রবাসী সরকার গঠন, যুদ্ধের সেনাধ্যক্ষ নির্বাচন ও সেক্টর গঠন, মুক্তিযুদ্ধে ভারতীয় সরকারের সহায়তা, পাকিস্তান বাহিনীর পরাজয়, ১৯৭২ সালে বঙ্গবন্ধুর স্বদেশ প্রত্যাবর্তন ইত্যাদি। উল্লেখ্য, প্রথমা প্রকাশন থেকে আরও দুটি বই প্রকাশিত হয় মহিউদ্দিন আহমদের। একটি হলো জাসদের উত্থান পতন: অস্থির সময়ের রাজনীতি, অন্য বইটি বিএনপি: সময়-অসময়। বইগুলো পাওয়া যাবে একুশে বইমেলায় প্রথমা প্রকাশনের প্যাভিলিয়নে। 
 
 
