
মুন্সিগঞ্জ মুক্ত দিবস আজ ১১ ডিসেম্বর। ১৯৭১ সালের এই দিনে জেলা পাকিস্তানি হানাদার বাহিনীর কবল থেকে মুক্ত হয়। এ উপলক্ষে জেলা মুক্তিযোদ্ধা সংসদের উদ্যোগে বিভিন্ন কর্মসূচি গ্রহণ করা হয়েছে।সকাল সাড়ে নয়টায় মুক্তিযোদ্ধা সংসদের উদ্যোগে পুরোনো কাচারি থেকে জেলা শহরে একটি বর্ণাঢ্য শোভাযাত্রা বের হবে। শোভাযাত্রা শেষে সুপারমার্কেট-সংলগ্ন চৌরাস্তায় নির্মিত মুক্তিযুদ্ধের ভাস্কর্যে ফুল দিয়ে শ্রদ্ধা জানানো এবং সেখানে সভামঞ্চে মুক্ত দিবস উপলক্ষে আলোচনা সভার কর্মসূচি রাখা হয়েছে।জেলা মুক্তিযোদ্ধা সংসদের কয়েকজন মুক্তিযোদ্ধার সঙ্গে কথা বলে জানা যায়, মুক্তিযুদ্ধের সময় ৪ ডিসেম্বর সদর উপজেলার পঞ্চসারে বর্তমানে আনসার ক্যাম্পের কাছে হানাদার বাহিনীর সঙ্গে মুক্তিবাহিনীর প্রথম সম্মুখযুদ্ধ হয়। এতে চারজন পাকিস্তানি সেনা ও তিনজন রাজাকার নিহত হয়। আস্তে আস্তে মুন্সিগঞ্জে মুক্তিবাহিনী হানাদার বাহিনীর বিরুদ্ধে প্রতিরোধ গড়ে তোলে। হানাদার বাহিনী হরগঙ্গা কলেজ ক্যাম্পের মধ্যে কোণঠাসা হয়ে পড়ে। ১০ ডিসেম্বর ভোর হওয়ার আগেই পাকিস্তানি সেনারা সরকারি হরগঙ্গা কলেজ থেকে তাদের ক্যাম্প গুটিয়ে পালিয়ে যায়। সকালে মুক্তিযোদ্ধারা কলেজে গিয়ে বাংলাদেশের পতাকা উত্তোলন করেন। এ সময় জেলা শহরসহ সর্বস্তরের মানুষের মধ্যে দেখা দেয় বিজয়ের উল্লাস।
