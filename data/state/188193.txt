
মানিকগঞ্জের সিঙ্গাইর উপজেলায় গতকাল রোববার হাসান দেওয়ান (৩০) নামের এক মাটি ব্যবসায়ীকে ৫০ হাজার টাকা জরিমানা করেছেন ভ্রাম্যমাণ আদালত। হাসান উপজেলার কাশিমনগর গ্রামের বাসিন্দা। আদালত সূত্রে জানা গেছে, প্রায় এক মাস ধরে চারাভাঙ্গা গ্রামের ধলেশ্বরী নদী থেকে খননযন্ত্র দিয়ে বালু তুলে বিক্রি করছিলেন হাসান। গতকাল পুলিশের সহযোগিতায় উপজেলা নির্বাহী কর্মকর্তা (ইউএনও) শেখ জাহিদুল ইসলাম ওই এলাকায় অভিযান চালান। এ সময় একটি খননযন্ত্রসহ হাসানকে আটক করা হয়। দুপুরে হাসানকে ৫০ হাজার টাকা জরিমানা, অনাদায়ে ছয় মাসের কারাদণ্ড দেন ভ্রাম্যমাণ আদালতের বিচারক শেখ জাহিদুল ইসলাম। এরপর জরিমানার অর্থ পরিশোধ ও মাটি উত্তোলন বন্ধে মুচলেখা দেওয়ায় হাসানকে ছেড়ে দেওয়া হয়। 
