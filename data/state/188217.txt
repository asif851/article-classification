
ময়মনসিংহের নবগঠিত তারাকান্দা উপজেলা পরিষদের নির্বাচনে কাল বৃহস্পতিবার ভোট গ্রহণ করা হবে। এ নির্বাচন ঘিরে এলাকায় উৎসবমুখর পরিবেশ বিরাজ করছে। সুষ্ঠুভাবে ভোট গ্রহণ সম্পন্ন করতে নিরাপত্তা জোরদার করা হয়েছে।নির্বাচন উপলক্ষে কাল তারাকান্দায় সাধারণ ছুটি ঘোষণা করা হয়েছে।নির্বাচনে চেয়ারম্যান পদে পাঁচজন প্রতিদ্বন্দ্বিতা করছেন। তাঁরা হলেন বিএনপি-সমর্থিত মোতাহার হোসেন তালুকদার, আওয়ামী লীগ-সমর্থিত শরীফ আহমেদ, জাতীয় পার্টি-সমর্থিত হারুনুর রশিদ, ব্যবসায়ী শাহজাহান ও ইউসুফ আলী। এ ছাড়া ভাইস চেয়ারম্যান পদে সাতজন এবং মহিলা ভাইস চেয়ারম্যান পদে তিনজন প্রতিদ্বন্দ্বিতা করছেন।জেলা নির্বাচন কার্যালয় সূত্রে জানা গেছে, ভোট গ্রহণের সব প্রস্তুতি সম্পন্ন হয়েছে। প্রার্থীদের প্রচার-প্রচারণা গতকাল মঙ্গলবার রাত ১২টায় শেষ হয়েছে। নির্বাচনী এলাকায় বৃহস্পতিবার সাধারণ ছুটি ঘোষণা করা হয়েছে। পরিস্থিতি নিয়ন্ত্রণে আইনশৃঙ্খলা রক্ষাকারী বাহিনীর এক হাজার ৬৫৬ জন সদস্য মোতায়েন করা হয়েছে। এ ছাড়াও থাকবে রিজার্ভ ফোর্স।জেলা নির্বাচন কর্মকর্তা আলীমুজ্জামান গতকাল মঙ্গলবার বিকেলে বলেন, ‘নির্বাচনকে কেন্দ্র করে উপজেলাবাসীর মধ্যে ব্যাপক উৎসাহ-উদ্দীপনা দেখা যাচ্ছ। এখন পর্যন্ত কোনো অপ্রীতিকর ঘটনা ঘটেনি। আমরা একটি সুষ্ঠু, সুন্দর ও শান্তিপূর্ণ নির্বাচনের ব্যাপারে আশাবাদী।’নির্বাচনে রিটার্নিং কর্মকর্তা সুভাষ চন্দ্র বিশ্বাস বলেন, এক হাজার ৫৫০ জন নির্বাচন কর্মকর্তা দায়িত্ব পালন করবেন। নিরাপত্তা রক্ষায় র‌্যাবের ছয়টি দল কাজ করবে। এ ছাড়া সাতজন নির্বাহী হাকিম ও দুজন বিচারিক হাকিম দায়িত্ব পালন করবেন।অতিরিক্ত পুলিশ সুপার (উত্তর) সৈয়দ হারুন-অর-রশিদ জানান, পুলিশ ও আনসারের সমন্বয়ে ১০টি ভ্রাম্যমাণ দল, তাৎক্ষণিক হামলা মোকাবিলায় তিনটি দল (স্ট্রাইকিং ফোর্স) দায়িত্ব পালন করবে। এ ছাড়া প্রতিটি কেন্দ্রে পুলিশ ও আনসারের ২৩ জন সদস্য আইনশৃঙ্খলা রক্ষায় কাজ করবেন।
