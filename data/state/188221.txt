
মুক্তিযুদ্ধকালে মানবতাবিরোধী অপরাধের অভিযোগে সাবেক প্রতিমন্ত্রী ও বিএনপি নেতা সৈয়দ মোহাম্মদ কায়সারের বিরুদ্ধে গ্রেপ্তারি পরোয়ানা জারি করেছেন আন্তর্জাতিক অপরাধ ট্রাইবুনাল-২। আজ বুধবার বিচারপতি ওবায়দুল হাসানের নেতৃত্বে তিন সদস্যের ট্রাইব্যুনাল এ আদেশ দেন।
রাষ্ট্রপক্ষের কৌঁসুলি রানা দাশগুপ্ত ট্রাইব্যুনালে সৈয়দ মোহাম্মদ কায়সারের গ্রেপ্তারি পরোয়ানার আবেদন জানিয়ে বলেন, একাত্তর সালে কায়সার বিভিন্ন ধরনের মানবতাবিরোধী অপরাধ করেছেন। তিনি ‘কায়সার বাহিনী’ নামে একটি দল গঠন করে হবিগঞ্জ, চুনারুঘাট, শায়েস্তাগঞ্জ, মাধবপুর, বৃহত্তর কুমিল্লা, ব্রাহ্মণবাড়িয়া, নাসিরনগরে গণহত্যা, হত্যা, লোকজনকে ধর্মান্তরিত করাসহ ১০ ধরনের অপরাধ করেছেন। সুষ্ঠু তদন্তের স্বার্থে তাঁকে গ্রেপ্তার করা প্রয়োজন। পরে ট্রাইব্যুনাল কায়সারকে যত দ্রুত সম্ভব গ্রেপ্তার করতে পুলিশকে নির্দেশ দেন। তিনি এক মাসের মধ্যে কায়সারের বিরুদ্ধে তদন্তের অগ্রগতি প্রতিবেদন ট্রাইব্যুনালে দাখিল করার নির্দেশ দেন।
