
পিরোজপুরের নেছারাবাদ উপজেলায় এক স্কুলছাত্রীর শ্লীলতাহানির ঘটনায় মহিদুল মৃধা (২২) নামের এক তরুণকে গ্রেপ্তারের দাবিতে সহপাঠীরা মানববন্ধন করেছে। গতকাল রোববার সকালে বিদ্যালয়ের সামনের সড়কে তারা মানববন্ধন করে। মেয়েটির পারিবারিক সূত্রে জানা গেছে, গত শুক্রবার বিকেলে মেয়েটি বাড়ি থেকে প্রাইভেট পড়তে যাওয়ার পথে ঘোপেরপাড় এলাকায় মহিদুল মৃধা তাকে জাপটে ধরে। এ সময় মেয়েটি দৌড়ে নিজেকে আত্মরক্ষা করে। ঘটনার পর থেকে মহিদুল পলাতক। উপজেলা নির্বাহী কর্মকর্তা আবুল কালাম তালুকদার বলেন, মহিদুলকে গ্রেপ্তারের জন্য থানার ওসিকে নির্দেশ দেওয়া হয়েছে। 
