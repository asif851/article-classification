
রাজধানীতে মাথায় গুলিবিদ্ধ অবস্থায় সাবেক এক সচিবের স্ত্রীর লাশ উদ্ধার করেছে পুলিশ। ব্যক্তিগত আগ্নেয়াস্ত্র দিয়ে তিনি আত্মহত্যা করেছেন বলে প্রাথমিকভাবে ধারণা করছেন পুলিশ কর্মকর্তারা।
নিহত নারীর নাম মাহবুব সোফিয়া খান (৪৫)। তিনি মুক্তিযুদ্ধবিষয়ক মন্ত্রণালয়ের সদ্য সাবেক সচিব মাহমুদ রেজা খানের স্ত্রী।
শেরেবাংলা নগর থানার ভারপ্রাপ্ত কর্মকর্তা (ওসি) গণেশ গোপাল বিশ্বাস বলেন, আজ রোববার বিকেলে রাজধানীর ইন্দিরা রোডের একটি ভবনের তিনতলায় মাহবুব সোফিয়ায় খান গুলিবিদ্ধ হন। বাসার লোকজন তাঁকে স্কয়ার হাসপাতালে নিয়ে যায়। সেখানে চিকিৎসকেরা তাঁকে মৃত ঘোষণা করেন। স্বজনেরা জানিয়েছেন, তিনি মানসিক রোগী ছিলেন।
পুলিশ জানায়, স্কয়ার হাসপাতালের কাগজে উল্লেখ করা হয়েছে বিকেল সাড়ে পাঁচটার দিকে সোফিয়ার মৃত্যু হয়। পুলিশ সেখান থেকে সন্ধ্যা সাড়ে সাতটার দিকে লাশ উদ্ধার করে রাত সাড়ে আটটার দিকে ঢাকা মেডিকেল কলেজের মর্গে পাঠায়।
পুলিশ জানায়, সাবেক সচিব মাহমুদ রেজা খান চলতি মাসেই অবসরকালীন প্রস্তুতি ছুটিতে গেছেন। এর মধ্যেই এ ঘটনা ঘটল।
