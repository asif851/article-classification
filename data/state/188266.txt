
ফরিদপুরের বিভিন্ন উপজেলায় অভিযান চালিয়ে বিএনপি ও জামায়াত-শিবিরের অন্তত ৪০ জন নেতা-কর্মীকে গ্রেপ্তার করা হয়েছে। পুলিশ, র‍্যাব ও বিজিবি গতকাল বৃহস্পতিবার দিবাগত রাত থেকে আজ শুক্রবার সকাল পর্যন্ত সদরসহ নয়টি উপজেলায় এই অভিযান চালায়।
এসব নেতা-কর্মীর মধ্যে রয়েছেন ভাঙ্গা উপজেলা জামায়াতের আমির ও উপজেলা ভাইস চেয়ারম্যান মো. সরোয়ার হোসেন, নগরকান্দা উপজেলা জামায়াতের আমির মওলানা সোহরাব হোসেন, মধুখালী পৌর জামায়াতের আমির লিয়াকত বিশ্বাস, মধুখালী উপজেলার কোরকদী ইউনিয়ন বিএনপির সভাপতি আসাদুজ্জামান, বাগাট ইউনিয়ন বিএনপির সহসভাপতি ওলেমান চৌধুরী প্রমুখ।
ফরিদপুরের অতিরিক্ত পুলিশ সুপার মো. কামরুজ্জামান প্রথম আলোকে বলেন, সন্ত্রাসী কর্মকাণ্ড প্রতিরোধ করতে পুলিশ সদর দপ্তরের নির্দেশে এই অভিযান চালানো হয়। এতে পুলিশের সঙ্গে র‍্যাব ও বিজিবির সদস্যরাও অংশ নেন। ফরিদপুর শহরসহ নয়টি উপজেলা থেকে মোট ৪০ জনকে গ্রেপ্তার করা হয়েছে।
এদিকে দলের নেতা-কর্মীদের গ্রেপ্তারের প্রতিবাদ জানিয়েছেন জেলা বিএনপির সভাপতি জহিরুল হক। তিনি তাঁদের অবিলম্বে মুক্তি দাবি করেছেন।
অন্যদিকে দলীয় নেতা-কর্মীদের মুক্তি দাবি করে জেলা জামায়াতের সেক্রেটারি মওলানা বদরুদ্দিন বলেন, সরকার প্রতিহিংসামূলক আচরণ করছে।
