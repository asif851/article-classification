
বিএনপির নেতৃত্বাধীন ২০-দলীয় জোটের ডাকা লাগাতার অবরোধ কর্মসূচির ষষ্ঠ দিন গতকাল রোববার ঢাকাসহ ১১ জেলায় সংঘর্ষ-সহিংসতার ঘটনা ঘটেছে। আগুন দেওয়া হয়েছে আরও ১২টি যানবাহনে। চট্টগ্রামের লোহাগাড়ায় ভাঙচুর করা হয়েছে অর্ধশতাধিক যানবাহন। আগুন দেওয়া হয়েছে গাজীপুরের পুলিশ সুপারের কিশোরগঞ্জের বাড়িতে। পুলিশের সঙ্গে অবরোধ-সমর্থকদের সংঘর্ষ ও অন্যান্য সহিংসতায় আহত হয়েছেন অন্তত ৪৫ জন। গতকাল সন্ধ্যা পর্যন্ত ২৪ ঘণ্টায় আটক করা হয়েছে ১২১ জনকে।দুর্বৃত্তের আগুনে ঝলসে যাওয়া ট্রাকচালক মুরাদ হোসেন (২০) পাঁচ দিন মৃত্যুর সঙ্গে লড়ে অবশেষে মারা গেছেন। ঢাকা মেডিকেল কলেজ হাসপাতালের বার্ন ইউনিটে চিকিৎসাধীন অবস্থায় গতকাল সকালে তিনি মারা যান।৫ জানুয়ারির ‘একতরফা’ নির্বাচনের মাধ্যমে গঠিত ক্ষমতাসীন আওয়ামী লীগ সরকারের পদত্যাগের দাবিতে টানা অবরোধ চলছে ৬ জানুয়ারি থেকে। কিন্তু সংঘাতের শুরু ৪ জানুয়ারি। এই দিনটি থেকে গতকাল সন্ধ্যা পর্যন্ত আট দিনে সংঘর্ষ-সহিংসতায় নিহত হয়েছেন ১২ জন। আহত হয়েছেন ৩০৫ জন। আহত ব্যক্তিদের মধ্যে ৯০ জন পুলিশ সদস্য। এ কয় দিনে আগুন দেওয়া হয় ১০৫টি যানবাহনে। ভাঙচুর করা হয় অন্তত ১২২টি। ঢাকা মহানগরে অগ্নিসংযোগ করা হয় ১৩টি যানবাহনে।এদিকে বিএনপির চেয়ারপারসন খালেদা জিয়াকে অবরুদ্ধ করে রাখার প্রতিবাদে ও শীর্ষস্থানীয় নেতাদের মুক্তির দাবিতে আজ সোমবার ঢাকাসহ (সিটি করপোরেশন বাদে) আশপাশের ১৪ জেলায় সকাল-সন্ধ্যা হরতাল ডেকেছে সংশ্লিষ্ট জেলা ছাত্রদল। আর ঢাকা জেলা বিএনপি ঢাকার পাঁচ উপজেলায় আজ সকাল-সন্ধ্যা হরতাল ডেকেছে। নোয়াখালীর চাটখিল উপজেলায় আজ সকাল-সন্ধ্যা হরতাল ডেকেছে স্থানীয় বিএনপি।রাজধানীর চিত্র: নিজস্ব প্রতিবেদক জানান, বিশ্ব ইজতেমার আখেরি মোনাজাতের কারণে গতকাল ঢাকা ও এর আশপাশের এলাকায় অবরোধ কার্যত অকার্যকর ছিল। পথে পথে যানবাহন ও মানুষের চলাচলও ছিল অন্য সময়ের তুলনায় বেশি। চোরাগোপ্তা হামলা চালিয়ে যানবাহন ভাঙচুর বা আগুন দেওয়ার ঘটনাও ছিল তুলনামূলক কম।রেলের সময়সূচি বিপর্যস্ত করে তুলেছে চলতি অবরোধ। জানমালের নিরাপত্তা নিশ্চিত করতে ট্রেনের গতি কমানো হয়েছে। রেলপথে নাশকতা হয়েছে কি না, তা দেখার জন্য অধিকাংশ যাত্রীবাহী ট্রেনের সামনে চালানো হচ্ছে ‘পাইলট’ (নিরাপত্তা বাহিনীর সদস্যদের নিয়ে চলা এক ইঞ্জিন ও এক বগির ট্রেন)। ফলে সময় মেনে চলতে পারছে না ট্রেন।রেলওয়ে সূত্র জানায়, গতকাল পারাবত এক্সপ্রেস চলে সাড়ে ১৩ ঘণ্টা দেরিতে। নীলসাগর নির্ধারিত সময়ের ১২ ঘণ্টা ৪৬ মিনিট পর গেছে। সকালে খুলনার পথে সুন্দরবন ছেড়ে যায় ১২ ঘণ্টা ১০ মিনিট পর।রেল কর্মকর্তারা বলেন, প্রতিটি ট্রেনের চালককে দেখেশুনে গতি কমিয়ে চলতে বলা হয়েছে। সারা দেশের রেলপথের প্রতিটি এলাকার বা ‘সেকশন’ ট্রেনের গতিসীমা নির্দিষ্ট করে দেওয়া আছে। সেটা সর্বোচ্চ ৭০ কিলোমিটার। তবে অবরোধে সর্বোচ্চ গতিসীমা ৪০ কিলোমিটার নির্দিষ্ট করে দেওয়া হয়েছে।সূত্র জানায়, রেলপথের নিরাপত্তা রক্ষায় রেলের ঢাকা বিভাগীয় অঞ্চলে আটটি পাইলট ট্রেন রয়েছে। এগুলো ঢাকা, ময়মনসিংহ, আখাউড়া ও কুলাউড়া এলাকায় অবস্থান করে যাত্রীবাহী ট্রেন পাহারা দিয়ে নিয়ে যায়।গতকাল রাজধানীতে দুটি যানবাহনে আগুন দেওয়া হয়। ফায়ার সার্ভিস নিয়ন্ত্রণকক্ষ থেকে জানানো হয়, বিকেল চারটার দিকে শেওড়াপাড়া এলাকার রোকেয়া সরণিতে জাবালে নূর পরিবহনের একটি বাসে পেট্রল ঢেলে আগুন ধরিয়ে দেয় দুর্বৃত্তরা। বাসটি পুরোপুরি পুড়ে গেলেও কেউ হতাহত হননি।সন্ধ্যা সোয়া সাতটার দিকে দক্ষিণ কমলাপুরে একটি লেগুনায় পেট্রল ঢেলে আগুন ধরিয়ে দেওয়া হয়। এতে দগ্ধ হন এর চালক মো. সেলিম (৩৫)। তাঁকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে।দগ্ধ চালকের মৃত্যু: হরতাল ও অবরোধের মধ্যে ৭ জানুয়ারি রাতে ট্রাকচালক মুরাদ হোসেনসহ (২০) দুজন যশোর শহরের খাজুরা বাসস্ট্যান্ড এলাকায় একটি বাসের ভেতর ঘুমিয়ে ছিলেন। ভোর চারটার দিকে দুর্বৃত্তরা বাসটিতে আগুন দেয়। আগুনে মুরাদ গুরুতর দগ্ধ হন। গতকাল সকালে হাসপাতালে তাঁর মৃত্যু হয়।মুরাদের গ্রামের বাড়ি মাগুরার মহম্মদপুর উপজেলার কানুটিয়া গ্রামে। বাবা তোরাপ মোল্লা। এ ঘটনায় বিএনপির জাতীয় স্থায়ী কমিটির সদস্য তরিকুল ইসলামসহ বিএনপি ও জামায়াতের জেলা পর্যায়ের ৪৯ নেতা-কর্মীকে আসামি করে যশোর কোতোয়ালি থানায় মামলা হয়েছে।রাজধানীর বাইরে: চট্টগ্রামের লোহাগাড়ায় গতকাল সন্ধ্যা সাতটার দিকে জামায়াত-শিবিরের কর্মীরা ঝটিকা মিছিল বের করে চট্টগ্রাম-কক্সবাজার মহাসড়কের বটতলী স্টেশনে অর্ধশতাধিক যানবাহন ভাঙচুর করেন। পরে আওয়ামী লীগ ও যুবলীগের কর্মীরা একটি মিছিল বের করে জামায়াত-সমর্থিত একটি ক্লিনিকে হামলা-ভাঙচুর চালান। লোহাগাড়া থানার ওসি মো. শাহজাহান বলেন, এ ঘটনায় শিবিরের তিন কর্মীকে গ্রেপ্তার করা হয়েছে।নগরের বহদ্দারহাট এলাকায় গতকাল সন্ধ্যায় দুটি অটোরিকশায় আগুন লাগানো হয়। পরে সাতটার দিকে নিউমার্কেট এলাকায় দুটি বাস ও দুটি মিনিবাস ভাঙচুর করেন অবরোধ-সমর্থকেরা। সকালে চান্দগাঁও এলাকায় গাড়ি ভাঙচুর করার সময় দুজনকে আটক করে পুলিশ। সাতকানিয়ায় চট্টগ্রাম-কক্সবাজার মহাসড়কে একটি অটোরিকশায় পেট্রলবোমা হামলায় এক যাত্রী আহত হন। শনিবার সন্ধ্যা থেকে গতকাল সন্ধ্যা পর্যন্ত চট্টগ্রাম নগর ও এর আশপাশের এলাকা থেকে ২৭ জনকে আটক করা হয়েছে। সীতাকুণ্ড থেকে বিএনপির তিন ও শিবিরের দুই কর্মীকে গ্রেপ্তার করেছে পুলিশ।বরিশালে পিকেটারদের হামলার শিকার হয়েছে বরিশাল সদর সার্কেলের সহকারী পুলিশ সুপার (এএসপি) সুদিপ্ত সরকারের গাড়ি। তাঁদের ছোড়া ঢিলে আহত হন গাড়িচালক মো. মহসিন সবুজ। শনিবার মধ্যরাতে বরিশাল-ঢাকা মহাসড়কের রহমতপুর সেতু এলাকায় এ ঘটনা ঘটে। রাতে একই এলাকায় একটি যাত্রীবাহী বাস ভাঙচুর করে দুর্বৃত্তরা। এতে আহত হন এক বাসযাত্রী। রাতে নগরের পেঁয়াজপট্টিতে একটি ট্রাক ভাঙচুর করা হয়।ঝালকাঠির নলছিটি শহরের পোস্ট অফিস সড়কে গতকাল সকালে উপজেলা মুক্তিযোদ্ধা ভবন ও উপজেলা আওয়ামী লীগের কার্যালয়ে পেট্রলবোমা ছোড়া হয়। এতে দুটি কার্যালয়ের দরজা পুড়ে গেছে।হবিগঞ্জ শহরে গতকাল দুপুরে বিএনপির নেতা-কর্মীদের মিছিলে বাধা দেওয়াকে কেন্দ্র করে পুলিশের সঙ্গে তাঁদের সংঘর্ষ হয়েছে। সংঘর্ষে পুলিশের চার সদস্যসহ ১২ জন আহত হন। গুলিবিদ্ধ হন বিএনপির দুই নেতা। সংঘর্ষকালে ভাঙচুর করা হয় ১০-১২টি যানবাহন। পুলিশ ২৫টি রাবার বুলেট ছুড়েছে। এর আগে শায়েস্তাগঞ্জ এলাকায় সকালে মাছ বহনকারী একটি ট্রাকে আগুন দিয়েছে দুর্বৃত্তরা।গাজীপুর জেলার পুলিশ সুপার (এসপি) ও ঢাকা জোনের সাবেক ডিসি মো. হারুন-অর-রশীদের কিশোরগঞ্জ শহরের বাসায় পেট্রল ঢেলে আগুন দিয়েছে দুর্বৃত্তরা। একই সময় ভবনের পাশে তাঁর এক আত্মীয়ের বাসার প্রধান ফটকে তালা ঝুলিয়ে বোমা ফাটানো হয়। শনিবার গভীর রাতে শহরের শোলাকিয়ার উকিলপাড়া মহল্লায় এ ঘটনা ঘটে। এদিকে পুলিশ এসে তালা ভেঙে পুলিশ কর্মকর্তার আত্মীয় মরিয়ম বেগমকে তাঁর বাসা থেকে উদ্ধার করে।বগুড়ায় শনিবার রাতে সান্তাহার-লালমনিরহাট রেলপথের ছাতিয়ানতলা এলাকায় রেললাইনের কয়েক ফুট কেটে ফেলেন হরতাল-সমর্থকেরা। পাঁচ শতাধিক প্যান্ডেল ক্লিপও খুলে ফেলেন তাঁরা। খবর পেয়ে রেলওয়ের কর্মীরা গিয়ে দ্রুত রেললাইন মেরামত করেন। শেরপুর উপজেলায় দুর্বৃত্তদের ছোড়া পেট্রলবোমায় পুড়েছে আলু বহনকারী দুটি ট্রাক। এ সময় দগ্ধ হয়েছেন শাহেদ আলী (৬৫) নামের ট্রাকের একজন আরোহী। শনিবার রাতে ঢাকা-বগুড়া মহাসড়কের উপজেলার মহিপুর ও ইটালী এলাকায় পৃথক এ ঘটনা ঘটে। নন্দীগ্রাম উপজেলার দামগাড়া এলাকায় শনিবার রাতে অবরোধ-সমর্থকদের হামলায় জাসদ-ছাত্রলীগের উপজেলা কমিটির সাবেক সভাপতি জিয়াউল হক ও একজন কর্মী আহত হয়েছেন। এ সময় তাঁদের বহনকারী প্রাইভেট কার পুড়িয়ে দেওয়া হয়।নড়াইল-কালনা সড়কের নড়াইল পৌরসভার হাতিরবাগান এলাকায় শনিবার রাতে ঈগল পরিবহনের একটি বাসে আগুন দেওয়া হয়েছে। এ ছাড়া গতকাল ভোরে নড়াইল-যশোর সড়কের সীতারামপুরে একটি ট্রাকে আগুন দেওয়া হয়েছে।কুমিল্লার দেবীদ্বারে ছাত্রদলের সঙ্গে পুলিশ ও ছাত্রলীগের দফায় দফায় সংঘর্ষে অন্তত ১০ জন আহত হয়েছেন। পুলিশ এক ব্যক্তিকে আটক করেছে।লক্ষ্মীপুরে নাশকতার আশঙ্কায় গতকাল ভোররাতে অভিযান চালিয়ে বিএনপি, জামায়াত-শিবিরের ২৪ জন নেতা-কর্মীকে গ্রেপ্তার করেছে পুলিশ।মৌলভীবাজারের কুলাউড়া উপজেলায় শনিবার রাতে পুলিশ জামায়াতের উপজেলা কমিটির আমিরসহ ছয় ব্যক্তিকে গ্রেপ্তার করেছে।সাতক্ষীরায় গ্রেপ্তার করা হয়েছে বিএনপি-জামায়াতের ৩৯ নেতা-কর্মীকে।জামালপুরের সরিষাবাড়ীতে শনিবার গভীর রাতে অবরোধ-সমর্থকেরা পাটভর্তি একটি ট্রাকে আগুন দিয়ে পুড়িয়ে দিয়েছেন।ময়মনসিংহ শহরের সাবেব আলী সড়কে গতকাল প্রথম আলোর জেলা কার্যালয়ের সামনে একটি ব্যক্তিগত গাড়ি ও একটি ইজিবাইক ভাঙচুর করেছে দুর্বৃত্তরা।সিরাজগঞ্জের উল্লাপাড়া থানার পুলিশ গতকাল উপজেলার বিভিন্ন স্থানে অভিযান চালিয়ে বিএনপি ও জামায়াতের পাঁচ নেতা-কর্মীকে গ্রেপ্তার করেছে।{প্রতিবেদন তৈরিতে সহায়তা করেছেন নিজস্ব প্রতিবেদক, ভৈরব, সাতক্ষীরা ও কুমিল্লা; চট্টগ্রাম, যশোর, বরিশাল ও ময়মনসিংহ অফিস, ঝালকাঠি, নড়াইল, হবিগঞ্জ, লক্ষ্মীপুর, বগুড়া, সিরাজগঞ্জ এবং সীতাকুণ্ড, লোহাগাড়া ও সাতকানিয়া (চট্টগ্রাম), শেরপুর (বগুড়া), জুড়ী (মৌলভীবাজার), সরিষাবাড়ী (জামালপুর) প্রতিনিধি}
