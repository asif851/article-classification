
বাংলাদেশ ফায়ার সার্ভিস ও সিভিল ডিফেন্স অধিদপ্তরে নিয়ন্ত্রণ কক্ষের এক্সচেঞ্জের টেলিফোন নম্বরগুলো গত কয়েক ঘণ্টা ধরে বিকল হয়ে রয়েছে। আজ শুক্রবার সকালে এসব নম্বর বিকল হয়ে পড়ে।
এ কারণে বাইরে থেকে কোনো অগ্নিকাণ্ড বা দুর্ঘটনার খবর ফায়ার সার্ভিস ও সিভিল ডিফেন্স অধিদপ্তর পাচ্ছে না। এ পরিস্থিতিতে অধিদপ্তরের কর্মকর্তা কর্মচারীরা বিপাকে পড়েছেন, তাঁদের মধ্যে অস্থিরতা বিরাজ করছে।
এ বিষয়ে যোগাযোগ করা হলে অধিদপ্তরের পরিচালক (অভিযান) মেজর শাকিল নেওয়াজ খান প্রথম আলোকে বলেন, বিকল হওয়ার পরপর ফায়ার সার্ভিসের কর্মীরা লাইন মেরামতের জন্য টিঅ্যান্ডটির সংশ্লিষ্ট বিভাগে যোগাযোগ করেও কাউকে পায়নি। টিঅ্যান্ডটির সংশ্লিষ্ট বিভাগের এ বিষয়ে কোনো তৎপরতা দেখা যাচ্ছে না। তিনি দাবি করেন, শুধু ফায়ার সার্ভিস এক্সচেঞ্জই নয়, গোটা রাজধানীর সব এক্সচেঞ্জের নম্বরই বিকল হয়ে আছে।
