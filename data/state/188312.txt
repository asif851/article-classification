
কুষ্টিয়ার ছেঁউড়িয়ায় কাল বুধবার থেকে শুরু হতে যাচ্ছে পাঁচ দিনব্যাপী লালন স্মরণোৎসব। উৎসবে লালন একাডেমির আয়োজনে প্রতিদিন সন্ধ্যায় আলোচনা সভা ও লালনসংগীতানুষ্ঠান হবে। ফকির লালন শাহ দোলপূর্ণিমা তিথিতে সাধুদের নিয়ে এক দিনের সাধুসঙ্গ করতেন। এরই ধারাবাহিকতায় লালন একাডেমি প্রতিবছর এ আয়োজন করছে। লালন সমাধির খাদেম মহাম্মদ আলী শাহ বলেন, ইতিমধ্যে দেশের বিভিন্ন প্রান্ত থেকে আখড়াবাড়িতে সাধু, ভক্ত ও অনুসারীরা আসতে শুরু করেছেন। দোলপূর্ণিমা তিথিতে সাধু বাউলদের সাধুসঙ্গ এক দিনই হবে। তবে মেলা চলবে পাঁচ দিন। অতিরিক্ত জেলা প্রশাসক (সার্বিক) ও লালন একাডেমির সহসভাপতি মুজিব-উল-ফেরদৌস জানান, অনুষ্ঠানের নিরাপত্তা রক্ষায় আইনশৃঙ্খলা রক্ষাকারী বাহিনী মোতায়েন করা হচ্ছে।
