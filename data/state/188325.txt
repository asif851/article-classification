
রাষ্ট্রদ্রোহের অভিযোগে করা মামলায় নাগরিক ঐক্যের আহ্বায়ক মাহমুদুর রহমান মান্নার জামিন মঞ্জুর করে হাইকোর্টের দেওয়া আদেশ আগামী ৩০ অক্টোবর পর্যন্ত স্থগিত করেছেন আপিল বিভাগ। হাইকোর্টের আদেশের বিরুদ্ধে রাষ্ট্রপক্ষের করা আবেদন ওই সময় পর্যন্ত মুলতবি করে নিয়মিত লিভ টু আপিল করতে বলা হয়েছে।প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের পাঁচ সদস্যের বেঞ্চ এ আদেশ দেন। এর আগে হাইকোর্টের একটি দ্বৈত বেঞ্চ মান্নার জামিন মঞ্জুর করেছিলেন। এতে স্থগিতাদেশ চেয়ে রাষ্ট্রপক্ষ আবেদন করে। এ আবেদনটি আজ শুনানির জন্য তালিকায় ওঠে।আদালতে রাষ্ট্রপক্ষের শুনানিতে অংশ নেন অ্যাটর্নি জেনারেল মাহবুবে আলম। মাহমুদুর রহমানের পক্ষে ছিলেন আইনজীবী ইদ্রিসুর রহমান ও শাহদীন মালিক।
রাষ্ট্রদ্রোহ ও সেনা বিদ্রোহে উসকানির অভিযোগে গত বছরের ৫ মার্চ ও ২৪ ফেব্রুয়ারি গুলশান থানায় মান্নার বিরুদ্ধে পৃথক মামলা হয়। নিউইয়র্কে অবস্থানরত বিএনপির ভাইস চেয়ারম্যান সাদেক হোসেন খোকা এবং অন্য এক ব্যক্তির সঙ্গে মান্নার টেলিফোন আলাপের দুটি অডিও ক্লিপ প্রকাশের পর গত বছরের ২৫ ফেব্রুয়ারি মান্নাকে গ্রেপ্তার করা হয়। এই দুই মামলায় ২ ও ৭ মার্চ নিম্ন আদালতে মান্নার জামিন আবেদন নাকচ করা হয়। এর বিরুদ্ধে স্বাস্থ্যগত যুক্তিতে হাইকোর্টে জামিনের আবেদন করেন মান্না। জামিন আবেদনের প্রাথমিক শুনানি নিয়ে দুই মামলায় জামিন প্রশ্নে ২১ মার্চ হাইকোর্টের একটি দ্বৈত বেঞ্চ রুল দেন। রুলের ওপর শুনানি নিয়ে গত ৩০ আগস্ট বিচারপতি সৈয়দ দস্তগীর হোসেন ও বিচারপতি মো. মজিবুর রহমান মিয়ার সমন্বয়ে গঠিত হাইকোর্ট বেঞ্চ তাঁর জামিন মঞ্জুর করেন। এর ওপর আদালত আজ এই আদেশ দিলেন।
আরও পড়ুন:রাষ্ট্রদ্রোহের মামলায় জামিন পেলেন মান্না
