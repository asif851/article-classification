
নেপালের কাঠমান্ডুতে ইউএস-বাংলার উড়োজাহাজ বিধ্বস্তের ঘটনায় নিহত ২৬ বাংলাদেশির মধ্যে বাকি তিনজনের লাশ আজ বৃহস্পতিবার বাংলাদেশে আসছে। ডিএনএ পরীক্ষার মাধ্যমে এই তিনজনের লাশ শনাক্ত হয়।
এঁরা হলেন মোহাম্মদ নজরুল ইসলাম, পিয়াস রায় ও মোল্লা আলিফুজ্জামান। এই তিনজনের মরদেহ নেপালের টিচিং হাসপাতালের মর্গে ছিল।
নেপালে নিযুক্ত বাংলাদেশের রাষ্ট্রদূত মাশাফি বিনতে শামস আজ প্রথম আলোকে বলেন, গতকাল বুধবার তিনজনের লাশ শনাক্ত হওয়ার পর বাংলাদেশের কাছে হস্তান্তর করা হয়। আজ সকালে কাঠমান্ডুতে বাংলাদেশ দূতাবাস প্রাঙ্গণে নজরুল ইসলাম ও মোল্লা আলিফুজ্জামানের জানাজা অনুষ্ঠিত হয়। জানাজায় দূতাবাসের কর্মকর্তা ও কর্মচারীরা এবং নেপালে থাকা বাংলাদেশিরা উপস্থিত ছিলেন। পাশাপাশি পিয়াস রায়েরে স্মরণে এক মিনিট নীরবতা পালন করা হয়।
রাষ্ট্রদূত মাশাফি বিনতে শামস জানান, বাংলাদেশ বিমানের একটি ফ্লাইটে লাশগুলো পাঠানো হবে। বাংলাদেশ সময় বিকেল চারটার দিকে হজরত শাহজালাল আন্তর্জাতিক বিমানবন্দরে মরদেহগুলো পৌঁছাবে। বিমানবন্দরেই স্বজনদের কাছে মরদেহগুলো হস্তান্তর করা হবে।
নিহত ২৬ বাংলাদেশির মধ্যে ২৩ জনের মৃতদেহ ১৯ মার্চ দেশে আসে। সেদিন আর্মি স্টেডিয়ামে তাঁদের জানাজা অনুষ্ঠিত হয়।
১২ মার্চ নেপালের কাঠমান্ডুর ত্রিভুবন বিমানবন্দরে ইউএস-বাংলার ড্যাশ ৮ কিউ ৪০০ উড়োজাহাজ বিধ্বস্ত হওয়ার ঘটনায় ৪ ক্রুসহ বিমানের ৭১ জনের সবাই হতাহত হয়েছেন। তাঁদের মধ্যে ২৬ বাংলাদেশি, ২২ নেপালি, ১ জন চীনাসহ ৪৯ জন নিহত হন। আর ১০ বাংলাদেশি, ৯ নেপালি, ১ মালদ্বীপের নাগরিকসহ ২০ জন আহত হন।
