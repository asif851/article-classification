
গাজীপুরের কালিয়াকৈরে ব্যাটারিচালিত অটোরিকশার ধাক্কায় এক স্কুলছাত্রী নিহত হয়েছে। তার নাম নিলুফা আক্তার (১১)। সে গাইবান্ধা সদর থানার দক্ষিণ গিধারী এলাকার আবদুল লতিফের মেয়ে। সে বাবা-মায়ের সঙ্গে কালিয়াকৈরে ভাড়া থাকত। সে উপজেলার একটি সরকারি প্রাথমিক বিদ্যালয়ের চতুর্থ শ্রেণির ছাত্রী ছিল। বাবা চা-দোকানি। তাঁর কাছে যাওয়ার সময় নিলুফা গত রোববার বেলা ১১টার দিকে উপজেলার বোর্ড মিল খাদেম মার্কেট এলাকায় সফিপুর-বড়ইবাড়ি আঞ্চলিক সড়কে দুর্ঘটনার শিকার হয়।
