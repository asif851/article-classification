
চিকিৎসাশাস্ত্র পড়ে মানুষের সেবায় নিজেকে নিয়োজিত করতে মালদ্বীপ থেকে রাজশাহী এসেছিলেন ‘নীল নয়না’ রাউধা। সেই রাজশাহীর মাটিতেই চিরনিদ্রায় শায়িত হলেন তিনি। চোখের জ্বলে প্রিয় মেয়েকে বিদায় দিলেন বাবা-মা। রাউধার জন্য দোয়া চাইলেন সবার কাছে।
আজ শনিবার জোহরের নামাজের পর রাজশাহী নগরের হেতেম খাঁ গোরস্তানে রাউধাকে সমাহিত করা হয়। এ সময় মালদ্বীপের রাষ্ট্রদূত আইশাদ শান শাকির, রাউধার বাবা মোহাম্মাদ আথিফসহ ভাইবোনেরা উপস্থিত ছিলেন।
দুপুর সাড়ে ১২টার দিকে রাউধার লাশ নিয়ে যাওয়া হয় হেতেম খাঁ কবরস্থানে। সেখানেই শেষবারের মতো মেয়েকে ছুঁয়ে দেখেন মা আমিনাথ মুহাররিমাথ। শোকে নির্বাক হয়ে ছোটাছুটি করছিলেন কবরস্থানে। কিন্ত মরদেহ যখন নামানো হলো কবরে, নিজেকে আর ধরে রাখতে পারলেন না তিনি। চোখের কোণে জমে থাকা অশ্রু ঝরে পড়ল গাল বেয়ে। একপর্যায়ে জ্ঞান হারিয়ে ফেলেন। পরে স্বজনেরা তাঁকে ধরে সেখান থেকে সরিয়ে নেন। দাফন শেষে রাউধার ছোট ভাই এসে মাকে জড়িয়ে ধরে কান্না শুরু করলে সেখানে এক আবেগঘন পরিবেশের সৃষ্টি হয়। জানাজার আগে রাউধার বাবা ইমামের মাধ্যমে সবার কাছে তাঁর মেয়ের জন্য দোয়া চান।
রাজশাহী মহানগর পুলিশের অতিরিক্ত উপকমিশনার আবদুর রশিদ বলেন, গতকাল শুক্রবার ময়নাতদন্ত শেষ হওয়ার পর পরিবারের সদস্যরা লাশের দাফন নিয়ে সিদ্ধান্তহীনতায় ছিলেন। অবশেষে আজ তাঁরা বাংলাদেশেই রাউধাকে সমাহিত করার জন্য লিখিত সিদ্ধান্ত জানান। কোয়ান্টাম ফাউন্ডেশনের সহায়তায় দাফন সম্পন্ন করা হয়েছে।রাউধার লাশ কেন দেশে নিয়ে যাওয়া হলো না এমন প্রশ্নের জবাবে উপকমিশনার বলেন, ‘বিষয়টি আমার জানা নেই। এখন পর্যন্ত পুলিশ মনে করছে, এটি আত্মহত্যা। তারপরও ময়নাতদন্তের প্রতিবেদন এলে তা নিশ্চিত হওয়া যাবে।’
প্রসঙ্গত, গত বুধবার রাজশাহীর ইসলামী ব্যাংক মেডিকেল কলেজ হাসপাতালের ছাত্রী হোস্টেল থেকে রাউধার লাশ উদ্ধার করে পুলিশ। লাশ উদ্ধারের পর পুলিশ জানায়, সিলিং ফ্যানের সঙ্গে কাপড় পেঁচিয়ে গলায় ফাঁস নিয়ে রাউধা আত্মহত্যা করেছেন। দক্ষিণ এশিয়ার উদীয়মান মডেল তারকা রাউধা আথিফ ইসলামী ব্যাংক মেডিকল কলেজের এমবিবিএস দ্বিতীয় বর্ষের ছাত্রী ছিলেন। গত বছরের ২২ অক্টোবর ভোগ ইন্ডিয়ার প্রচ্ছদে অন্য মডেলদের সঙ্গে নীল নয়না রাউধার ছবিও ছাপা হয়। রাউধার বাড়ি মালদ্বীপের মালেতে।
