
রাজধানীর দোয়েল চত্বরের বিপরীতে অবস্থিত বাংলাদেশ শিশু একাডেমী প্রাঙ্গণে কাল বুধবার থেকে শুরু হচ্ছে জাতীয় পিঠা উৎসব। আজ মঙ্গলবার সে উপলক্ষে একাডেমীর সম্মেলনকক্ষে সংবাদ সম্মেলনের আয়োজন করেছে জাতীয় পিঠা উৎসব উদযাপন পরিষদ। 
অভিযোগ উঠেছে, যথাযথভাবে কর্তৃপক্ষের অনুমতি এবং ভাড়া নেওয়া ছাড়াই এ ধরনের আয়োজন অনুষ্ঠিত হতে যাচ্ছে। এ অভিযোগ করেছেন শিশু একাডেমীতে কর্মরত বিভিন্ন শ্রেণির কর্মকর্তা-কর্মচারীরাই।জাতীয় পিঠা উৎসব উদযাপন পরিষদের সদস্যসচিব হলেন মোশাররফ হোসেন। তিনি শিশু একাডেমীর পরিচালক। অন্যদিকে আজ সংবাদ সম্মেলন শেষে উদযাপন পরিষদের পক্ষ থেকে গণমাধ্যমে পাঠানো বিজ্ঞপ্তির নিচে ঠিকানা হিসেবে টিএসসি (তৃতীয় তলা), দৃষ্টির মহড়াকক্ষ, ঢাকা বিশ্ববিদ্যালয়; উল্লেখ করা হয়েছে। খোঁজ নিয়ে জানা গেছে, এই সংগঠনটি মোশাররফ হোসেনের। সংগঠনটি এবার ২১তম জাতীয় পিঠা উৎসব পালন করতে যাচ্ছে। শিশু একাডেমীতে কর্মরত একাধিক মানুষের সঙ্গে কথা বলে জানা গেছে, নিয়ম অনুযায়ী একাডেমীর সম্মেলনকক্ষটি একাডেমী এবং মহিলা ও শিশু বিষয়ক মন্ত্রণালয়ের (একাডেমী মন্ত্রণালয়ের অধীনস্থ সংস্থা) বিভিন্ন অনুষ্ঠান হয়। এটি বাণিজ্যিকভাবে ভাড়া দেওয়া হয় না। অন্য কোনো সংগঠন এটি ব্যবহার করতে পারে না। কিন্তু সেই সম্মেলনকক্ষেই আজ সংবাদ সম্মেলন অনুষ্ঠিত হয়েছে। শিশু একাডেমীতে কোনো অনুষ্ঠান করতে হলের ভাড়া দিতে হয়। যে সংগঠন অনুষ্ঠান করবে তাদের সঙ্গে একাডেমীর চুক্তিও করতে হয়। আজ বিকেল সাড়ে চারটা পর্যন্ত এ ধরনের কোনো চুক্তি হয়েছে বা ভাড়া নিয়েছে, সে ধরনের কোনো তথ্য দিতে পারেননি শিশু একাডেমীর সংশ্লিষ্টরা। তবে একাডেমীর হিসাব বিভাগ, প্রশাসন বিভাগে কথা বলতে গেলে নাম প্রকাশে অনিচ্ছুক একাধিক ব্যক্তি বিষয়টি নিশ্চিত করেছেন। এক ব্যক্তি প্রতিবেদককে অনুরোধ করে বলেন, ‘আপনারা তো সবই বুঝেন। আপনি পরিচালক স্যারের সঙ্গে কথা বলুন। ভাড়া নিয়ে থাকলে সে সংক্রান্ত কাগজপত্র পরিচালক স্যারকে দিতে পারে। আমাদের কাছ পর্যন্ত তা আসেনি।’তবে শিশু একাডেমীর পরিচালক মোশাররফ হোসেন প্রথম আলোকে বলেন,‘সব ধরনের শর্ত পূরণ করে বৈধভাবেই এ উৎসব করা হবে। ভাড়াও নেওয়া হয়েছে।’ একাডেমী তার সম্মেলনকক্ষ ভাড়া দেয় বলেও জানালেন পরিচালক। চার দিনব্যাপী অনুষ্ঠানে মোট কত টাকা ভাড়া, তা জানতে চাইলে সে সম্পর্কে তিনি কিছু বলেননি। তবে তিনি উল্লেখ করেন, এক বেলা অনুষ্ঠানের জন্য একাডেমীকে দুই হাজার টাকা দিতে হয়।জাতীয় পিঠা উৎসব উদযাপন পরিষদের মিডিয়া ও প্রচার উপ-কমিটির আহ্বায়ক মিনহাজুর রহমান প্রথম আলোকে জানান, প্রত্যেকবার এ পিঠা উৎসব রমনা বটমূলে অনুষ্ঠিত হয়। এবার সেখানে বিশ্বসাহিত্য কেন্দ্রেরও একটি অনুষ্ঠান থাকায় তাঁরা নিজেরাই সে জায়গা ছেড়ে দিয়েছেন।শিশু একাডেমীতে অনুষ্ঠান করার জন্য ভাড়া নিয়েছেন কি না, জানতে চাইলে মিনহাজুর রহমানও মোশাররফ হোসেনসহ দাপ্তরিক পদে যাঁরা আছেন তাঁদের সঙ্গে কথা বলতে বলেন।মহিলা ও শিশুবিষয়ক মন্ত্রণালয়ের সচিব তারিক-উল ইসলাম প্রথম আলোকে বলেন, ‘শুনেছি সেখানে নাকি উৎসব হবে। একাডেমীর প্রাঙ্গণ ভাড়া দেওয়ার সিস্টেম আছে। ভাড়া নিয়ে থাকলে পিঠা উৎসব তো হতেই পারে।’ তবে সংগঠনটি ভাড়া নিয়েছে কি না, তা পরে খোঁজ নিয়ে জানাবেন বলে জানান সচিব।পিঠা উৎসব পরিষদের বিজ্ঞপ্তি অনুযায়ী, কাল বিকেল চারটায় উৎসবের উদ্বোধন হবে। চার দিনব্যাপী এ উৎসব বেলা আড়াইটায় শুরু হয়ে চলবে রাত আটটা পর্যন্ত। তবে শুক্রবার সকাল ১০টা থেকেই উৎসব শুরু হবে। জাতীয় পিঠা উৎসব উদযাপন কমিটির আহ্বায়ক হচ্ছেন ওসমান গণি।
