
নড়াইলের লোহাগড়া উপজেলার কোটাকোল ইউনিয়ন পরিষদের (ইউপি) চেয়ারম্যান পদে উপনির্বাচনে জাল ভোট দেওয়ার চেষ্টার অভিযোগে চার কিশোরকে আটক করা হয়েছে।
আজ রোববার বেলা ১১টা থেকে সাড়ে ১১টার মধ্যে ভোট চলাকালে পৃথক দুটি কেন্দ্র থেকে দুজন করে চারজন কিশোরকে আটক করা হয়।
আটক হওয়া চার কিশোরদের বয়স ১৫ থেকে ১৭ বছরের মধ্যে।
ইউনিয়নের ঘাঘা সরকারি প্রাথমিক বিদ্যালয় কেন্দ্রের প্রিসাইডিং কর্মকর্তা সমরেন বিশ্বাস বলেন, তাঁর দায়িত্বে থাকা কেন্দ্র থেকে ১৫ ও ১৭ বছর বয়সী দুই কিশোরকে আটক করা হয়। তাদের বাড়ি ঘাঘা গ্রামে।
চরকোটাকোল সরকারি প্রাথমিক বিদ্যালয় কেন্দ্রের প্রিসাইডিং কর্মকর্তা আনোয়ার হোসেন বলেন, তাঁর কেন্দ্র থেকে ১৬ বছর বয়সী দুই কিশোরকে আটক করা হয়। তাদের বাড়ি ভাটপাড়া গ্রামে।
দুই প্রিসাইডিং কর্মকর্তা বলেন, জাল ভোট দেওয়ার চেষ্টার অভিযোগে ওই চার কিশোরকে আটক করা হয়েছে। তাদের ব্যাপারে কী পদক্ষেপ নেওয়া হবে, তা এখনো ঠিক করা হয়নি।
