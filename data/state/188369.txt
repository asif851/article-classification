
লক্ষ্মীপুর সদর উপজেলার দিঘলী ইউনিয়নে মাদ্রাসাছাত্রীকে (১১) ধর্ষণের অভিযোগে জড়িত সন্দেহে দুই যুবককে পুলিশে ধরিয়ে দিয়েছে এলাকাবাসী।গতকাল রোববার দুপুরে আবুল কালাম আজাদ ও সজল নামের ওই দুজনকে দাসেরহাট তদন্ত কেন্দ্রের পুলিশের কাছে তুলে দেওয়া হয়। শিশুটিকে পুলিশ হেফাজতে নেওয়া হয়েছে।ছাত্রীর পরিবার জানায়, গত ১২ মে সকালে ইউনিয়নের সাংগীভাঙ্গা গ্রামের আবুল কালাম আজাদ ও সজল শিশুটিকে ফুসলিয়ে বাড়ি থেকে সোমালিয়ার বিলে নিয়ে যায়। ধর্ষণের পর শিশুটিকে ফেলে পালিয়ে যায় দুজন। দিঘলী ইউনিয়ন পরিষদের চেয়ারম্যানের কাছে পরিবারের পক্ষ থেকে অভিযোগ জানানো হয়।গতকাল সকালে এলাকাবাসী দুজনকে ধরে ইউনিয়ন পরিষদ কার্যালয়ে নিয়ে আসে। পরে দুপুরে তাদের পুলিশের কাছে সোপর্দ করা হয়।দিঘলী ইউনিয়ন পরিষদের চেয়ারম্যান মো. ইছমাইল হোসেন জানান, শিশুর অভিভাবক ইউনিয়ন পরিষদে অভিযোগ করার পর গতকাল জড়িত দুজনকে গ্রামবাসী ও গ্রাম পুলিশের সহগযোগিতায় আটক করা হয়। পরে তাদের পুলিশে সোপর্দ করা হয়।দাসেরহাট পুলিশ তদন্ত কেন্দ্রের দায়িত্বপ্রাপ্ত কর্মকর্তা উপপরিদর্শক (এসআই) মো. জহির উদ্দিন জানান, শিশু ধর্ষণের অভিযোগে দুজনকে আটক করা হয়েছে। বিষয়টির তদন্ত চলছে। তদন্তের পর প্রয়োজনীয় ব্যবস্থা নেওয়া হবে।
