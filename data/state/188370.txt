
যশোরের মনিরামপুরের মশ্নিমনগর ইউনিয়ন পরিষদের (ইউপি) নবনির্বাচিত চেয়ারম্যানের সংবর্ধনা অনুষ্ঠানে পিটুনিতে এক যুবকের মৃত্যু হয়েছে। গত শুক্রবার রাতে ইউনিয়নের নোয়ালী বড় মসজিদ এলাকায় এ ঘটনা ঘটে।নিহত যুবকের নাম রাজু আহমেদ (২২)। তিনি মনিরামপুর উপজেলার তালসারি গ্রামের মো. মোস্তফার ছেলে। তিনি ইমারত নির্মাণশ্রমিকের কাজ করতেন।পুলিশ ও স্থানীয় বাসিন্দাদের সূত্রে জানা গেছে, মশ্নিমনগর ইউনিয়নের নোয়ালী বড় মসজিদ এলাকায় শুক্রবার সন্ধ্যায় নবনির্বাচিত চেয়ারম্যান আবুল হোসেনের সংবর্ধনা অনুষ্ঠানের আয়োজন করেন স্থানীয় আওয়ামী লীগের নেতা-কর্মীরা। রাত নয়টার দিকে চেয়ারম্যান অনুষ্ঠানে বক্তব্য দিচ্ছিলেন। এ সময় অনুষ্ঠানস্থলে যান তাঁর সমর্থক রাজু আহমেদ। এরপর সেখানে চেয়ারে বসা নিয়ে কয়েকজন যুবকের সঙ্গে তাঁর বাগ্বিতণ্ডা হয়। একপর্যায়ে ওই যুবকেরা তাঁকে মারধর করেন। এতে আহত রাজুকে প্রথমে স্থানীয়ভাবে চিকিৎসা দেওয়া হয়। অবস্থার অবনতি হলে রাত সাড়ে ১১টার দিকে তাঁকে যশোর ২৫০ শয্যার জেনারেল হাসপাতালে পাঠানো হয়। কিন্তু সেখানে পৌঁছানোর আগেই তাঁর মৃত্যু হয়।হাসপাতালের জরুরি বিভাগের চিকিৎসক আবদুর রশীদ বলেন, রাজু হাসপাতালে আসার আগেই মারা যান। তাই ময়নাতদন্তের জন্য লাশ তখনই তিনি মর্গে পাঠিয়ে দেন।রাজুর চাচা মজিবুর রহমান বলেন, ময়নাতদন্ত শেষে গতকাল শনিবার দুপুরের পর তাঁদের কাছে লাশ হস্তান্তর করা হয়। এরপর পারিবারিক কবরস্থানে লাশ দাফন করা হয়েছে। তিনি অভিযোগ করেন, পরিকল্পিতভাবে রাজুকে বুকে হাতুড়িপেটা করে হত্যা করা হয়েছে।
