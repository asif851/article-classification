
বাংলাদেশি পর্বতারোহী মোহাম্মদ খালিদ হোসেন গতকাল সোমবার বিকেলে এভারেস্ট অভিযানে মারা গেছেন।নেপালে বাংলাদেশ দূতাবাসের প্রথম সচিব খান মোহাম্মদ মঈনুল হোসেন আজ মঙ্গলবার বিকেলে টেলিফোনে প্রথম আলো ডটকমকে এ তথ্যের সত্যতা নিশ্চিত করেছেন।মঈনুল হোসেন জানান, গতকাল স্থানীয় সময় বেলা ১১টায় খালিদ হোসেন এভারেস্ট জয় করেন। সেখান থেকে নামার পথে বিকেলে এই বাংলাদেশি পর্বতারোহী মারা যান বলে জানতে পারেন তিনি। ওই দলে আট জন সদস্য ছিলেন। তাঁদের মধ্যে ৮২ বছর বয়সী এক বৃদ্ধও আছেন। তিনিও এভারেস্ট জয় করেছেন। দলের সদস্যরা নিচে নেমে এলে বিস্তারিত জানা যাবে।নেপালে বাংলাদেশ দূতাবাস সূত্র জানায়, গত ২৫ এপ্রিল কাঠমান্ডু থেকে এভারেস্টের উদ্দেশে রওনা দেন খালিদ। ২৪ এপ্রিল বাংলাদেশ দূতাবাসে যান তিনি।নেপালের পর্যটন মন্ত্রণালয়ের কর্মকর্তাদের বরাত দিয়ে একটি আন্তর্জাতিক বার্তা সংস্থা জানায়, একই দিন দক্ষিণ কোরিয়ার এক পর্বতারোহীও এভারেস্ট অভিযানে মারা গেছেন। এই দুই পর্বতারোহীর মৃত্যুর সঠিক কারণ নিশ্চিত করে জানাতে পারেননি নেপালের কর্মকর্তারা।
নেপালি কর্মকর্তারা জানান, আট হাজার ৬০০ মিটার উঁচুতে পর্বতারোহী খালিদ মারা যান।
পর্বতারোহণ মৌসুম শেষ না হওয়া পর্যন্ত নিহত ব্যক্তিদের লাশ উদ্ধার করা যাবে না বলে নেপালি কর্মকর্তারা জানিয়েছেন। চলতি মৌসুমে এভারেস্টে এ পর্যন্ত পাঁচজন পর্বতারোহীর মৃত্যু হয়েছে।
