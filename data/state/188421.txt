
স্বরাষ্ট্রমন্ত্রী আসাদুজ্জামান খান বলেছেন, গুলশানের হলি আর্টিজান বেকারি ও কিচেন রেস্তোরাঁয় জঙ্গি হামলার অভিযোগপত্র খুব শিগগির দেওয়া হবে। গতকাল বুধবার দুপুরে সচিবালয়ে ঈদের ছুটি শেষে প্রথম কর্মদিবসে শুভেচ্ছা বিনিময় শেষে সাংবাদিকদের প্রশ্নের জবাবে তিনি এ কথা বলেন।
হলি আর্টিজানে জঙ্গি হামলার এক বছর হতে যাচ্ছে জানিয়ে স্বরাষ্ট্রমন্ত্রী বলেন, ‘সেই দিনটি আমাদের জন্য একটা টার্নিং পয়েন্ট ছিল। আমরা বুঝতে শিখেছিলাম, এই জঙ্গিরা কী চায়, কী তাদের উদ্দেশ্য, কারা তাদের আশ্রয়-প্রশ্রয়দাতা, কারা অর্থায়ন করেছে। সবই খুব সূক্ষ্মভাবে দেখেছি। সেই জন্য অভিযোগপত্র দিতে একটু সময় নিয়েছি।’ স্বরাষ্ট্রমন্ত্রী বলেন, ‘আমরা এখানে নির্ভুল অভিযোগপত্র দেব। কোনো ত্রুটি ছাড়া অভিযোগপত্র দেওয়ার ব্যবস্থা নিচ্ছি এবং খুব শিগগির অভিযোগপত্র দিতে পারব।’
হলি আর্টিজান বেকারিতে জঙ্গি হামলার ঘটনা ঘটে গত বছরের ১ জুলাই। জঙ্গিরা ওই রাতে ২০ জনকে হত্যা করে, যাঁদের ৯ জন ইতালির নাগরিক, ৭ জন জাপানি, ৩ জন বাংলাদেশি (১ জন বাংলাদেশি বংশোদ্ভূত আমেরিকান) এবং ১ জন ভারতীয় নাগরিক। এ ছাড়া সন্ত্রাসীদের হামলায় ২ জন পুলিশ কর্মকর্তাও প্রাণ হারান।
পরে কমান্ডো অভিযানে হামলাকারী ৫ জঙ্গিসহ ৬ নিহত হয়। 
