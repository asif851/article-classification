
বকেয়া বেতনের দাবিতে রাজধানীর কারওয়ান বাজারে তৈরি পোশাক শিল্প মালিকদের শীর্ষ সংগঠন বিজিএমইএ ভবনে হামলা, পাল্টা হামলা ও ভাঙচুরের ঘটনা ঘটেছে। আজ বুধবার দুপুর ১২টার দিকে শ্রমিক ও বিজিএমইএ কর্মীদের মধ্যে এ ঘটনা ঘটে। এতে এক শ্রমিকসহ তিনজন আহত হন। ঢাকার রামপুরায় অবস্থিত আশিয়ানা নামে এক গার্মেন্টসের কয়েক শ শ্রমিক বকেয়া বেতনের দাবিতে জড়ো হন বিজিএমইএ ভবনের সামনে। গার্মেন্টস শ্রমিক ট্রেড ইউনিয়নের ব্যানারে তাঁরা সেখানে অবস্থান নেন। তখন তাঁদের বাধা দেওয়ার চেষ্টা করা হলে সংঘর্ষ শুরু হয়। একপর্যায়ে শ্রমিকেরা পুরো দল নিয়ে ভবনের ভেতর ঢুকে ভাঙচুর চালান। পরে বিজিএমইএর কর্মীরাও লাঠিসোঁটা নিয়ে শ্রমিকদের ধাওয়া করেন।

