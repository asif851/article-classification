
নারায়ণগঞ্জের কাঁচপুরে শীতলক্ষ্যা নদীর তীরে ল্যান্ডিং স্টেশনের ইজারা বাতিল করে সেখানে রাখা মালামাল গতকাল সোমবার নিলামের মাধ্যমে বিক্রি করা হয়েছে। আগামী পাঁচ দিনের মধ্যে এসব সামগ্রী নিলামে পাওয়া ব্যক্তিদের সরিয়ে নিতে নির্দেশ দেওয়া হয়েছে।সোমবার সকাল থেকে বিকেল পর্যন্ত অভিযানে নদীর তীরে স্তূপ করে রাখা মালামালের মধ্যে ২ কোটি ৭০ লাখ ৫ হাজার টাকার বিপুল পরিমাণ বালু, ওয়েট স্কেল ও কয়লা প্রকাশ্যে নিলামে বিক্রি করা হয়।বিআইডব্লিউটিএর নারায়ণগঞ্জ নদীবন্দরের যুগ্ম পরিচালক এ কে এম আরিফ উদ্দিন অভিযোগ করেন, নিলামের সময় ইজারাদার সিদ্ধিরগঞ্জ ইউপির সাবেক চেয়ারম্যান শহীদুল ইসলামের লোকজন বাধা দেয়। বাধা উপেক্ষা করে নিলাম কার্যক্রম চালানো হয়। এ বিষয়ে কথা বলার জন্য শহীদুল ইসলামের সঙ্গে মুঠোফোনে যোগাযোগের চেষ্টা করা হলে সেটি বন্ধ পাওয়া যায়। প্রশাসনের নির্বাহী ম্যাজিস্ট্রেট শহীদুল হক পাটোয়ারীর নেতৃত্বে মালামাল নিলামে বিক্রির কার্যক্রম চলে। গত রোববার নৌমন্ত্রী শাহাজান খান কাঁচপুর ল্যান্ডিং স্টেশন এসে স্টেশনের ইজারা বাতিল করে নদীর তীরে স্তূপ করে রাখা মালামাল ভ্রাম্যমাণ আদালতের মাধ্যমে জব্দ করে নিলামে বিক্রির নির্দেশ দেন।
