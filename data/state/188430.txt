
সন্ত্রাসবাদের বড় ধরনের ঝুঁকিতে রয়েছে বাংলাদেশ।আজ মঙ্গলবার অলাভজনক গবেষণাপ্রতিষ্ঠান ইনস্টিটিউট ফর ইকোনমিকস অ্যান্ড পিসের (আইইপি) প্রকাশ করা ২০১৪ সালের বৈশ্বিক সন্ত্রাসবাদ সূচকে (জিটিআই) এ তথ্য উঠে এসেছে। এটি আইইপির দ্বিতীয় প্রতিবেদন। ২০১২ সালে প্রথমবার বৈশ্বিক সন্ত্রাসবাদ সূচক প্রকাশ করে আইইপি।আইইপি তাদের প্রতিবেদনে বিশ্বের ১৩টি দেশকে সন্ত্রাসবাদের বড় ধরনের ঝুঁকির তালিকায় রেখেছে। এর মধ্যে বাংলাদেশ অন্যতম। এই তালিকায় আরও রয়েছে শ্রীলঙ্কা, ইরান, মিয়ানমার, মালি, উগান্ডা, ইসরায়েল প্রভৃতি দেশ।২০১৪ সালের বৈশ্বিক সন্ত্রাসবাদ সূচকে ১৬২টি দেশের মধ্যে বাংলাদেশের অবস্থান ২৩তম। এই তালিকা অনুসারে সন্ত্রাসবাদের সবচেয়ে বড় ভুক্তভোগী ইরাক। এরপর যথাক্রমে রয়েছে আফগানিস্তান (দ্বিতীয়), পাকিস্তান (তৃতীয়), নাইজেরিয়া (চতুর্থ), সিরিয়া (পঞ্চম), ভারত (ষষ্ঠ)।বৈশ্বিক সন্ত্রাসবাদ সূচকে ২০১২ সালে ১৫৮টি দেশের মধ্যে বাংলাদেশের অবস্থান ছিল ৩৯তম।আইইপির প্রতিবেদনে জানানো হয়, ২০১২ ও ২০১৩ সালের মধ্যে সন্ত্রাসবাদে প্রাণহানির সংখ্যা ৬১ শতাংশ বেড়েছে। ২০১৩ সালে সন্ত্রাসী হামলায় প্রায় ১৮ হাজার মানুষ নিহত হয়। প্রায় ১০ হাজার সন্ত্রাসী হামলা হয়েছে। হামলার এই সংখ্যা আগের বছরের চেয়ে ৪৪ শতাংশ বেশি। প্রাণহানির বেশির ভাগ ঘটনার জন্য ইসলামিক স্টেট (আইএস), আল-কায়েদা, বোকো হারাম ও তালেবান দায়ী।
