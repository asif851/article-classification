
ফটিকছড়ির মাইজভান্ডার দরবার শরিফে সৈয়দ গোলামুর রহমান প্রকাশ বাবা ভান্ডারির ১৫২তম খোশরোজ শরিফ লাখো ভক্তের অংশগ্রহণ ও বিশ্ব শান্তি কামনায় আখেরি মুনাজাতের মাধ্যমে শেষ হয়েছে। গত মঙ্গলবার প্রধান দিবসে আখেরি মুনাজাত পরিচালনা করেন সৈয়দ মুজিবুল বশর মাইজভান্ডারি।এ উপলক্ষে কর্তৃপক্ষ বিভিন্ন কর্মসূচি গ্রহণ করে। এতে ছিল জিয়ারত, খতমে কোরআন, বিনা মূল্যের চিকিৎসা ক্যাম্প, ওয়াজ, মিলাদ মাহফিল, কাওয়ালি ও তবারক বিতরণ।আখেরি মুনাজাতে সৈয়দ মুজিবুল বশর মাইজভান্ডারি বলেন, ইসলামের সুফিদর্শনচর্চার একটি উৎকৃষ্ট স্থান হচ্ছে মাইজভান্ডার শরিফ। সুফিবাদী আধ্যাত্মিক দর্শনের বিকাশ ও পূর্ণতা দানকারী হিসেবে বাবা ভান্ডারির অবদান অসামান্য।অনুষ্ঠানে শৃঙ্খলা রক্ষায় উপজেলা প্রশাসন, পুলিশ, আনসার, চট্টগ্রাম সিটি করপোরেশন, বিদ্যুৎ বিভাগসহ বিভিন্ন সরকারি-বেসরকারি সংস্থা একযোগে কাজ করেছে।ফটিকছড়ি থানার ভারপ্রাপ্ত কর্মকর্তা (ওসি) মো. মফিজ উদ্দিন প্রথম আলোকে বলেন, কোথাও কোনো অপ্রীতিকর ঘটনা ঘটেনি। লাখো ভক্তের অংশগ্রহণে খোশরোজ সুষ্ঠুভাবে সম্পন্ন হয়েছে।
