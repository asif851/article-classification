
নোয়াখালীর বেগমগঞ্জ উপজেলার আলাইয়াপুর ইউনিয়নের উত্তর আলাইয়াপুর গ্রাম থেকে এক ব্যবসায়ীকে অপহরণ করেছে দুর্বৃত্তরা। ওই ব্যবসায়ীর নাম আবুল বাশার (৩৫)। আজ শুক্রবার বেলা ১১টার দিকে তাঁর বাড়ির কাচারি ঘরের সামনে থেকে তাঁকে অপহরণ করা হয়।
অপহূত আবুল বাশারের বড় ভাই আবুল হোসেন প্রথম আলোকে জানান, বাশার দীর্ঘদিন দেশের বাইরে ছিলেন। সম্প্রতি দেশে ফিরে মাটির ব্যবসা ও মাছে খামার করে মাছের ব্যবসা শুরু করেন তিনি। আজ বেলা ১১টার দিকে পাঁচ-ছয় ব্যক্তি তিনটি মোটরসাইকেলে করে এসে বাড়ির কাচারির সামনে অস্ত্রের মুখে বাশারকে তুলে নিয়ে যায়। এর পর থেকে তাঁর মুঠোফোন বন্ধ পাওয়া যাচ্ছে। অপহরণের পর কেউ ফোন করে মুক্তিপণ চায়নি। তবে পাঁচ লাখ টাকা মুক্তিপণ না দিলে বাশারকে মেরে ফেলা হবে বলে অপহরণকারীরা গুজব ছড়িয়েছে।আবুল হোসেনের দাবি, অপহরণকারী দলের মধ্যে এলাকার সন্ত্রাসী ফরহাদ, মহিন ও জাঙ্কা রুবেলকে স্থানীয় লোকজন চিনতে পেরেছেন। আবুল হোসেন আরও জানান, অপহরণের সময় তিনি বাড়িতে ছিলেন না। বাশারের স্ত্রী ফোন করে তাঁকে অপহরণের ঘটনাটি জানান।ব্যবসায়ীকে অপহরণ ও মুক্তিপণ দাবির বিষয়টি প্রথম আলোকে নিশ্চিত করেছেন বেগমগঞ্জ সার্কেলের দায়িত্বে থাকা সহকারী পুলিশ সুপার (এএসপি) কাজী এহছানুল কবির। তিনি বলেন, ‘ব্যাপারটা জানার পরই আমরা অভিযান শুরু করেছি। পুলিশের একাধিক দল অপহূতকে উদ্ধারের চেষ্টা চালাচ্ছে।’এর আগে গত ২৯ এপ্রিল সদর উপজেলার এওজবালিয়া ইউনিয়নের ৩ নম্বর ওয়ার্ড বিএনপির সভাপতি আবুল হোসেন ওরফে আবদুলকে অপহরণ করে একদল সন্ত্রাসী। পরবর্তীকালে পুলিশ ও বিভিন্ন মহলের চাপের মুখে সাড়ে ছয় ঘণ্টা পর তাঁকে ছেড়ে দেয় অপহরণকারীরা।গত রোববার নারায়ণগঞ্জ থেকে সাত ব্যক্তি অপহূত হন। পরে তাঁদের মৃতদেহ শীতলক্ষ্যা নদী থেকে উদ্ধার করা হয়। গতকাল বৃহস্পতিবার রাত ১০টার পর থেকে খোঁজ পাওয়া যাচ্ছে না নারায়ণগঞ্জের সিদ্ধিরগঞ্জের ব্যবসায়ী সাইফুল ইসলামের (৩৫)।
