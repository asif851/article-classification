
বাংলাদেশ পল্লী উন্নয়ন বোর্ডের (বিআরডিবি) উপজেলা পল্লী উন্নয়ন কর্মকর্তা (ইউআরডিও) পদের নিয়োগ পরীক্ষা বাতিল করা হয়েছে। পরীক্ষায় আসন বিন্যাসে অব্যবস্থপনা, প্রশ্নপত্র কম থাকায় একই প্রশ্নে একাধিক পরীক্ষার্থীর পরীক্ষা নেওয়া ও প্রশ্নপত্র ফাঁসের অভিযোগে নিয়োগপ্রার্থীদের দাবির মুখে এই সিদ্ধান্ত নেওয়া হয়েছে।  আজ শুক্রবার বেলা তিনটা থেকে চারটা পর্যন্ত ওই পরীক্ষা অনুষ্ঠিত হওয়ার কথা ছিল। কিন্তু রাজধানীর কাকরাইলে অবস্থিত উইলস লিটল ফ্লাওয়ার স্কুল অ্যান্ড কলেজ পরীক্ষাকেন্দ্রে নিয়োগপ্রার্থীদের দাবির মুখে বিআরডিবির যুগ্ম পরিচালক (অর্থ ও হিসাব) স্বপন কুমার নাথ পরীক্ষা বাতিলের ঘোষণা দেন।
ওই কেন্দ্রে পরীক্ষার্থী মো. ওয়াসিম আকরামের ভাষ্য, উইলস লিটল ফ্লাওয়ার স্কুল অ্যান্ড কলেজে পরীক্ষা দিতে গিয়ে দেখা যায়, প্রবেশপত্রের রোল নম্বর অনুযায়ী আসন বিন্যাস করা হয়নি। এ কারণে কক্ষ খুঁজে পেতে ভোগান্তিতে পড়তে হয়। আবার কক্ষগুলোতে আসনের চেয়ে অনেক বেশি পরীক্ষার্থী ছিল। এ কারণে অনেকে বসার আসনই পাননি। পরে পরীক্ষার্থীরা পরীক্ষা বাতিলের দাবিতে বিক্ষোভ করে কেন্দ্র থেকে বেরিয়ে আসেন। একপর্যায়ে পরীক্ষার দায়িত্বে থাকা শিক্ষকেরাও কক্ষ থেকে বের হয়ে আসেন।
উত্তেজিত পরীক্ষার্থীরা রাস্তায় নেমে সড়ক অবরোধ করেন। ওই কেন্দ্রে দায়িত্বরত বিআরডিবির কর্মকর্তাদের তাঁরা অবরুদ্ধ করে রাখেন। পরে পরীক্ষা বাতিলের ঘোষণা দেওয়া হলে অবরোধ তুলে নেওয়া হয়।
আমিনুল ইসলাম নামের আরেক পরীক্ষার্থী বলেন, ‘পল্লী উন্নয়ন বোর্ড যতবার পরীক্ষা নিয়েছে, ততবার প্রশ্নপত্র ফাঁস হয়েছে। সিট প্লানেও সমস্যা। বসতে হয়েছে গাদাগাদি করে।’ রাশেদুল ইসলাম নামের আরেক পরীক্ষার্থী বলেন, ‘প্রশ্নপত্র কম থাকায় একই প্রশ্ন দিয়ে একাধিক পরীক্ষার্থীকে পরীক্ষা দিতে হয়েছে। এভাবে কী নিয়োগ পরীক্ষা হয়? তাই আমরা রাস্তায় নেমে প্রতিবাদ করেছি।’ ইউআরডিওর ১৮ পদের নিয়োগ পরীক্ষা উইলস লিটল ফ্লাওয়ার স্কুল অ্যান্ড কলেজ ছাড়াও রাজধানীর মতিঝিল আইডিয়াল স্কুল অ্যান্ড কলেজ, বেগম বদরুন্নেছা সরকারি মহিলা কলেজ, ইডেন কলেজ ও ঢাকা বিশ্ববিদ্যালয়ের ব্যবসা অনুষদে অনুষ্ঠিত হয়।
