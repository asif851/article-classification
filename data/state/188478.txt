
ইসলামী ঐক্যজোটের চেয়ারম্যান আবদুল লতিফ নেজামী ঘোষণা করেছেন, ‘ ২০ দলের সঙ্গে আমাদের কোনো সম্পর্ক নেই।’আজ বৃহস্পতিবার রাজধানীর ইঞ্জিনিয়ার্স ইনস্টিটিউশন মিলনায়তনে ইসলামী ঐক্যজোটের ত্রি-বার্ষিক সম্মেলনে তিনি এ ঘোষণা দেন।
উল্লেখ্য বিএনপির নেতৃত্বাধীন ২০-দলীয় জোটের শরিক দলগুলোর একটি ইসলামী ঐক্যজোট। ৫ জানুয়ারি রাজধানী ঢাকায় অনুষ্ঠিত বিএনপির সমাবেশে জোটের শরিক দলগুলোর উপস্থিতি দেখা যায়নি। এমনকি আজ জোটের এই সম্মেলনে বিএনপির কাউকে দাওয়াত করা হয়নি।
নেজামী বলেন, রাজনৈতিক ক্ষেত্রে ওলামায়ে কোরামের ঐক্যবদ্ধতার অনিবার্যতা দিন দিন ব্যাপক ও প্রাসঙ্গিক হয়ে উঠেছে। এ অবস্থায় ইসলামী ঐক্যজোট স্বকীয়তা বজায় রেখে নিজেদের সাংগঠনিক তৎ​পরতায় মনোযোগী হবে।
ইসলামী ঐক্যজোটের চেয়ারম্যান আরও বলেন, আগামী সংসদ নির্বাচনে ৩০০ আসনে তারা প্রতিদ্বন্দ্বিতা করবেন। তবে একই সঙ্গে তিনি অবিলম্বে সবার অংশগ্রহণে একটি জাতীয় নির্বাচনের দাবি জানান।
