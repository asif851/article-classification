
বঙ্গোপসাগরে সৃষ্ট গভীর নিম্নচাপটি আজ রোববার সকাল ছয়টার দিকে সীতাকুণ্ড উপজেলার কাছ দিয়ে চট্টগ্রাম উপকূল অতিক্রম করা শুরু করেছে। আবহাওয়া অধিদপ্তর বলছে, আরও তিন-চার ঘণ্টার মধ্যে সেটি উপকূল পার হতে পারে এবং বৃষ্টি ঝরিয়ে ক্রমশ দুর্বল হতে পারে। নিম্নচাপের প্রভাবে দেশের দক্ষিণ-পূর্বাঞ্চলে ভারী বৃষ্টি, দমকা অথবা ঝোড়ো হাওয়া বয়ে যাচ্ছে।
আবহাওয়া অধিদপ্তরের চট্টগ্রামের পতেঙ্গা কার্যালয়ের আবহাওয়া সহকারী সৈয়দা মিমি পারভীন প্রথম আলোকে আজ সকাল ১০টার দিকে বলেন, গভীর নিম্নচাপটি সকাল ছয়টার দিকে উপকূলীয় এলাকা অতিক্রম করতে শুরু করেছে। চার ঘণ্টার মধ্যে উপকূলীয় এলাকায় অতিক্রম করার কথা রয়েছে। আর আবহাওয়া অধিদপ্তরের পরবর্তী বিশেষ বুলেটিনে এর সর্বশেষ অবস্থা জানা যাবে।
এদিকে আবহাওয়া অধিদপ্তরের ১৫ নম্বর বিশেষ বিজ্ঞপ্তিতে বলা হয়েছে, নিম্নচাপের প্রভাবে সাগর উত্তাল রয়েছে। চট্টগ্রাম, মোংলা, পায়রা সমুদ্রবন্দর ও কক্সবাজারকে ৪ নম্বর স্থানীয় সংকেত নামিয়ে ৩ নম্বর স্থানীয় সতর্কসংকেত দেখাতে বলা হয়েছে। নিম্নচাপের প্রভাবে উপকূলীয় জেলা চট্টগ্রাম, কক্সবাজার, নোয়াখালী, লক্ষ্মীপুর, ফেনী, চাঁদপুর, বরগুনা, পটুয়াখালী, ভোলা, বরিশাল এবং এর অদূরবর্তী দ্বীপ ও চরগুলোতে ভারী বৃষ্টিসহ ঘণ্টায় ৪০ থেকে ৫০ কিলোমিটার বেগে দমকা অথবা ঝোড়ো হাওয়া বয়ে যেতে পারে।
বিশেষ বিজ্ঞপ্তিতে আরও বলা হয়েছে, নিম্নচাপের প্রভাবে উপকূলীয় জেলা চট্টগ্রাম, কক্সবাজার, নোয়াখালী, লক্ষ্মীপুর, ফেনী, চাঁদপুর, বরগুনা, পটুয়াখালী, ভোলা, বরিশাল এবং এর অদূরবর্তী দ্বীপ ও চরগুলোর নিম্নাঞ্চলে স্বাভাবিক জোয়ারের চেয়ে এক থেকে দুই ফুট বেশি উচ্চতার জলোচ্ছ্বাস হতে পারে। উত্তর বঙ্গোপসাগর ও গভীর সাগরে অবস্থানরত সব মাছ ধরার নৌকা ও ট্রলারকে পরবর্তী নির্দেশ না দেওয়া পর্যন্ত নিরাপদ আশ্রয়ে থাকতে বলা হয়েছে।
