
সান্তাহার-লালমনিরহাট রেলপথে গাইবান্ধার সাঘাটা উপজেলার বোনারপাড়া রেলস্টেশনে গতকাল বুধবার সকালে অল্পের জন্য দুর্ঘটনার হাত থেকে রক্ষা পেয়েছে আন্তনগর লালমনি এক্সপ্রেস ট্রেন। কিন্তু ট্রেন থেকে তাড়াহুড়া করে নামতে গিয়ে অন্তত ২৫ যাত্রী আহত হয়েছেন।
বোনারপাড়া রেলস্টেশন সূত্র জানায়, ঢাকা থেকে লালমনিরহাটগামী আন্তনগর লালমনি এক্সপ্রেস ট্রেনকে বোনারপাড়া রেলস্টেশনের ১ নম্বর লাইনে ঢোকার জন্য সংকেত দেওয়া হয়। এ জন্য যাবতীয় প্রস্তুতি সম্পন্ন করার কথা। কিন্তু ট্রেন আসার আগমুহূর্তে দায়িত্বপ্রাপ্ত কর্মচারী (পয়েন্টসম্যান) শামীম হোসেন ওই লাইনে ট্রেন ঢোকার ব্যবস্থা করেননি। ফলে ট্রেনটি সকাল নয়টা ৩৫ মিনিটে ৪ নম্বর লাইনে ঢুকে পড়ে। ওই লাইনে আগে থেকেই একটি মালবাহী ট্রেন কয়েকটি বগিসহ দাঁড়িয়ে ছিল। টের পেয়ে লালমনি এক্সপ্রেস ট্রেনের চালক ট্রেনের গতি নিয়ন্ত্রণের চেষ্টা করেন। একপর্যায়ে হুসপাইপ (বগিগুলোর সংযোগের জন্য পাইপ) খুলে দিয়ে ট্রেনের গতি নিয়ন্ত্রণ করেন। ফলে অল্পের জন্য ট্রেনটি দুর্ঘটনার হাত থেকে রক্ষা পায়।
বোনারপাড়া রেলস্টেশনের মাস্টার আইয়ুব হোসেন বলেন, দায়িত্বপ্রাপ্ত কর্মচারীর ভুলে এমনটি হয়েছে। তাড়াহুড়া করে নামতে গিয়ে কয়েক যাত্রী আহত হন। 
