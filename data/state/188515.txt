
কুমিল্লা বিশ্ববিদ্যালয়ে ক্লাস ও চূড়ান্ত সেমিস্টার পরীক্ষা পুরোদমে কাল মঙ্গলবার শুরু হবে। গতকাল রোববার সন্ধ্যায় শিক্ষক সমিতির এক সাধারণ সভায় ওই সিদ্ধান্ত নেওয়া হয়। এতে করে গত ১৮ দিনের ক্লাস ও পরীক্ষা বর্জন কর্মসূচির অবসান হলো। এর আগে ছয় দফা বাস্তবায়নের দাবিতে গত ১৯ জানুয়ারি থেকে ক্লাস এবং ২২ জানুয়ারি থেকে চূড়ান্ত সেমিস্টার পরীক্ষা বন্ধ করে দেয় শিক্ষক সমিতি।পরে আরও এক দফা যুক্ত করা হয়। এতে বিশ্ববিদ্যালয়ের শিক্ষা কার্যক্রম একেবারেই অচল হয়ে পড়েছিল। আন্দোলনের ১৯ দিন পর শ্রেণিকক্ষে ফিরে যাবেন শিক্ষার্থীরা।বিশ্ববিদ্যালয় প্রশাসন সূত্রে জানা গেছে, গত বৃহস্পতিবার রাতে সিন্ডিকেটের চার সদস্যের সঙ্গে শিক্ষক সমিতির ছয় নেতার দফায় দফায় বৈঠক হয়। ওই বৈঠকের সিদ্ধান্তের আলোকে দুই শিক্ষকের বাসায় হামলার ঘটনায় বিশ্ববিদ্যালয় কর্তৃপক্ষ আজ সোমবার মামলা করবে। এ ছাড়া ইংরেজি বিভাগের এক সহযোগী অধ্যাপককে বিভাগীয় প্রধানের পদ থেকে অব্যাহতি দেয় বিশ্ববিদ্যালয় কর্তৃপক্ষ। এ ছাড়া তদন্ত কমিটিতে শিক্ষক সমিতির সভাপতিকে অন্তর্ভুক্ত করা হয়। একই সঙ্গে বিশ্ববিদ্যালয়ের লোকপ্রশাসন বিভাগের এক শিক্ষককে তাঁর স্ত্রীর সামনে নাজেহালের ঘটনায় ব্যবস্থাপনা শিক্ষা বিভাগের নবম ব্যাচের শিক্ষার্থী ও শহীদ ধীরেন্দ্রনাথ দত্ত হল ছাত্রলীগের কর্মী বায়েজীদ ইসলাম ওরফে গল্পকে সাময়িক বহিষ্কার করা হয়। ছাত্রলীগ নেতা খালিদ সাইফুল্লাহ হত্যা মামলার তদন্ত প্রতিবেদন চলতি মাসে অনুষ্ঠেয় সিন্ডিকেটে উত্থাপন করা হবে। এ সম্পর্কিত চিঠি গতকাল দুপুরের মধ্যে শিক্ষক সমিতির সভাপতি মো. আবু তাহেরের কাছে হস্তান্তর করা হয়। ওই চিঠি পাওয়ার পর শিক্ষক সমিতি সাধারণ সভায় মিলিত হয়।বেলা তিনটায় বিশ্ববিদ্যালয়ের প্রশাসনিক ভবনে শিক্ষক সমিতির সাধারণ সভা হয়। সমিতির সভাপতি ও বিজ্ঞান অনুষদের ডিন মো. আবু তাহেরের সভাপতিত্বে ওই সভা অনুষ্ঠিত হয়। সভায় শিক্ষকদের সাত দফা দাবি নিয়ে আলোচনা ও পর্যালোচনা হয়। সন্ধ্যা সাতটা পর্যন্ত ওই সভা হয়। পরে আন্দোলনরত শিক্ষকেরা একমত হয়ে ক্লাস ও পরীক্ষা চালুর ঘোষণা দেন। একই সঙ্গে শিক্ষক সমিতির পক্ষ থেকে প্রক্টর এবং ইনস্টিটিউশনাল কোয়ালিটি অ্যাসুরেন্স সেলের (আইকিউএসি) পরিচালককে অব্যাহতির বিষয়টি স্থগিত করা হয়। আগামী সিন্ডিকেটের সভা পর্যন্ত শিক্ষক সমিতি অপেক্ষা করবে বলে জানায়। এর মধ্য দিয়ে শিক্ষক সমিতির সাত দফা দাবির মধ্যে পাঁচ দফা বাস্তবায়িত হয়েছে।শিক্ষক সমিতির সভাপতি মো. আবু তাহের গতকাল রাতে প্রথম আলোকে বলেন, ‘আমাদের আংশিক দাবি পূরণ হয়েছে। ওই কারণে মঙ্গলবার থেকে ক্লাস ও পরীক্ষা শুরু করা হবে। অনেকে বাড়িতে চলে যাওয়ার কারণে সোমবার থেকে ক্লাস চালু করা সম্ভব হচ্ছে না। তবে প্রক্টর ও আইকিউএসির পরিচালককে অব্যাহতির বিষয়টি আগামী সিন্ডিকেট পর্যন্ত অপেক্ষা করব আমরা। দাবি দুটি আপাতত স্থগিত রইল।’বিশ্ববিদ্যালয়ের উপাচার্য অধ্যাপক মো. আলী আশরাফ বলেন, ‘শিক্ষক সমিতির দাবির বেশির ভাগই বাস্তবায়ন করা হয়েছে। মঙ্গলবার থেকে ক্লাস ও পরীক্ষা চালু হবে। সভা করে আমাকে এসে ওই তথ্য জানানো হয়।’
