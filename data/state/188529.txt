
ইসলামিক ফাউন্ডেশনকে আলেম-ওলামা ও সংসদীয় কমিটির সঙ্গে পরামর্শ করে জুমার নামাজের জন্য নতুন করে অভিন্ন খুতবা তৈরি করতে বলেছে ধর্ম মন্ত্রণালয় সম্পর্কিত সংসদীয় কমিটি। একই সঙ্গে কমিটি ফাউন্ডেশনের তৈরি করা বিদ্যমান খুতবা বাতিল করতে বলেছে।
সংসদ ভবনে অনুষ্ঠিত ধর্ম মন্ত্রণালয় সম্পর্কিত সংসদীয় কমিটির বৈঠকে আজ রোববার এই সুপারিশ করা হয়।
সংসদ সচিবালয়ের এক সংবাদ বিজ্ঞপ্তিতে বলা হয়েছে, বৈঠকে দেশের সব মসজিদে জুমার দিনে ইসলামিক ফাউন্ডেশনের সরবরাহ করা জঙ্গিবাদবিরোধী খুতবা নিয়ে আলোচনা হয়। এতে সদস্যরা জঙ্গিবাদ বিষয়ে ইসলাম ধর্মের মর্মবাণীসহ দেশের ধর্মপ্রাণ মুসলমানদের ধর্মীয় অনুভূতির বিষয়গুলো অন্তর্ভুক্ত করার পক্ষে মত দেন। খুতবা তৈরির বিষয়ে ইসলামিক ফাউন্ডেশন মন্ত্রণালয়ের সঙ্গে আলোচনা না করে এককভাবে সিদ্ধান্ত নেওয়ায় কমিটি অসন্তোষ প্রকাশ করে।
জানতে চাইলে কমিটির সদস্য সৈয়দ নজিবুল বশর মাইজভান্ডারি প্রথম আলোকে বলেন, ইসলামিক ফাউন্ডেশন কারও সঙ্গে পরামর্শ না করে সব মসজিদের জন্য অভিন্ন খুতবা তৈরি করেছে। এই খুতবা নিয়ে ইতিমধ্যে বিতর্ক তৈরি হয়েছে। কওমি মাদ্রাসা ও হেফাজতে ইসলামের শীর্ষ আলেমরা আমার সঙ্গে যোগাযোগ করেছেন। তাঁরা জঙ্গিবাদবিরোধী খুতবা তৈরির বিষয়ে একমত। কিন্তু ইসলামিক ফাউন্ডেশন যে খুতবা সরবরাহ করেছে, সেটা নিয়ে তাদের আপত্তি আছে। সে জন্য কমিটি সবার সঙ্গে পরামর্শ করে খুতবা তৈরি করতে বলেছে। মন্ত্রণালয়কে এই পরামর্শ সভার দিনক্ষণ ঠিক করার দায়িত্ব দেওয়া হয়েছে।
গুলশানের হলি আর্টিজান বেকারি ও কিশোরগঞ্জের শোলাকিয়ায় জঙ্গি হামলার পর সারা দেশের মসজিদের পাঠ করার জন্য ইসলামিক ফাউন্ডেশন থেকে অভিন্ন খুতবা সরবরাহ করা হয়। হেফাজতে ইসলামসহ অনেকেই এই খুতবার বিষয়ে আপত্তি তুলেছে।
আজকের বৈঠকে ধর্ম মন্ত্রণালয় সম্পর্কিত স্থায়ী কমিটির সভাপতিকে ইসলামিক ফাউন্ডেশনের বোর্ড অব গভর্নরসের সদস্য হিসেবে অন্তর্ভুক্ত করার সুপারিশ করা হয়। বৈঠকে বিতর্কিত হজ এজেন্সিগুলোর কর্মকাণ্ডের বৈধতা ও আইনগত ভিত্তি খতিয়ে দেখা এবং অনিয়মের সঙ্গে জড়িত এজেন্সিগুলোর বিরুদ্ধে ব্যবস্থা নেওয়ার সুপারিশ করা হয়।
কমিটির সভাপতি বজলুল হক হারুনের সভাপতিত্বে অনুষ্ঠিত বৈঠকে কমিটির সদস্য আসলামুল হক, এ কে এম এ আউয়াল, সৈয়দ নজিবুল বশর মাইজভান্ডারি, মকবুল হোসেন, আমির হোসেন ও দিলারা বেগম অংশ নেন।
