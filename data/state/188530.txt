
কুমিল্লার দাউদকান্দি উপজেলায় প্রতিবন্ধীদের কারিগরি প্রশিক্ষণ কেন্দ্র থেকে রুনু (১৮) নামের এক তরুণীর লাশ উদ্ধার করেছে পুলিশ। গতকাল শুক্রবার সকালে তাঁর লাশ উদ্ধার করা হয়।ওই প্রশিক্ষণ কেন্দ্র ও পুলিশ সূত্রে জানা গেছে, উপজেলার হাসানপুরে অবস্থিত কেন্দ্রের তৃতীয় তলার একটি কক্ষে রুনু একাই থাকতেন। গতকাল সকাল সাতটার দিকে ওই কক্ষে গিয়ে কেন্দ্রের বাবুর্চি রিনা আক্তার ও মাকসুদা বেগম দেখেন, বৈদ্যুতিক পাখা লাগানোর রডে রুনুর লাশ ঝুলছে। তাঁর গলায় ওড়না প্যাঁচানো ছিল। পরে তাঁরা কেন্দ্রের প্রশিক্ষক মোতালেব মিয়াকে বিষয়টি জানান। মোতালেব বিষয়টি সমাজসেবা অধিদপ্তরের কুমিল্লার উপপরিচালক (ডিডি) ফরিদ উদ্দিনকে জানান। খবর পেয়ে পুলিশ সকাল ১০টার দিকে তাঁর লাশ উদ্ধার করে ময়নাতদন্তের জন্য কুমিল্লা মেডিকেল কলেজ হাসপাতাল মর্গে পাঠায়।ডিডি ফরিদ উদ্দিন বলেন, রুনুকে গাজীপুরের কোনাপাড়া এলাকায় রাস্তা থেকে উদ্ধার করা হয়েছিল। তিনি বাক ও মানসিক প্রতিবন্ধী। সিএমএম আদালত তাঁকে ছয় মাস আগে এই প্রশিক্ষণ কেন্দ্রে পাঠিয়েছেন।
