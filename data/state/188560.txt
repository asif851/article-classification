
মিয়ানমার থেকে জোরপূর্বক বাস্তুচ্যুত রোহিঙ্গাদের নিজ দেশে প্রত্যাবর্তনে সিঙ্গাপুরের সহযোগিতা চেয়েছেন রাষ্ট্রপতি মো. আবদুল হামিদ। আজ শুক্রবার স্থানীয় সময় সকাল ১০টায় সিঙ্গাপুরে দেশটির প্রেসিডেন্ট হালিমা ইয়াকুবের সঙ্গে টেলিফোনে এক কথোপকথনে রাষ্ট্রপতি এ সহযোগিতা চান।
রাষ্ট্রপতির প্রেস সচিব মো. জয়নাল আবেদীন বলেন, ‘সিঙ্গাপুরের প্রেসিডেন্ট টেলিফোনে রাষ্ট্রপতি মো. আবদুল হামিদের সঙ্গে শুভেচ্ছা বিনিময় করেন। আলাপকালে সিঙ্গাপুরের প্রেসিডেন্ট দ্বিতীয় মেয়াদে রাষ্ট্রপতি নির্বাচিত হওয়ায় মো. আবদুল হামিদকে অভিনন্দন জানান। তাঁর চিকিৎসার খোঁজখবর নেন।
চোখের চিকিৎসা ও স্বাস্থ্য পরীক্ষার জন্য ছয় দিনের সফরে গতকাল বৃহস্পতিবার সিঙ্গাপুরে পৌঁছান রাষ্ট্রপতি। দেশটির মেরিনা ম্যান্ডারিন হোটেলে অবস্থান করছেন তিনি।
প্রেস সচিব বলেন, ‘সিঙ্গাপুরের সঙ্গে দ্বিপক্ষীয় সম্পর্ক উন্নয়নে বাংলাদেশ গুরুত্ব দেয় উল্লেখ করে রাষ্ট্রপতি রোহিঙ্গাদের নিজ দেশে ফেরাতে সিঙ্গাপুরের সমর্থন কামনা করেন।’ এ সময় তিনি সিঙ্গাপুরের প্রথম নারী প্রেসিডেন্ট নির্বাচিত হওয়ায় হালিমা ইয়াকুবকে অভিনন্দন জানান
১১ মার্চ প্রধানমন্ত্রী শেখ হাসিনার আসন্ন সিঙ্গাপুর সফরের কথা উল্লেখ করে আবদুল হামিদ বলেন, তাঁর এই সফর দুই দেশের সম্পর্ককে নতুন উচ্চতায় নিয়ে যাবে।
