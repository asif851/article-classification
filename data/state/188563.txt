
পাবনার বেড়া পৌর বিএনপির ত্রিবার্ষিক সম্মেলন গতকাল শুক্রবার অনুষ্ঠিত হয়েছে। সম্মেলনে সভাপতি পদে ফজলুর রহমান ফকির ও সাধারণ সম্পাদক পদে সালাউদ্দিন ইকবাল বিনা প্রতিদ্বন্দ্বিতায় নির্বাচিত হয়েছেন।বিএনপির নেতা-কর্মী সূত্র জানায়, সকাল ১০টায় বেড়া পৌর এলাকার মদিনা চালকল চত্বরে সম্মেলন শুরু হয়। ফজলুর রহমান ফকিরের সভাপতিত্বে অনুষ্ঠিত সম্মেলনের উদ্বোধন করেন পাবনা জেলা বিএনপির সভাপতি মেজর (অব.) কে এস মাহমুদ। প্রধান বক্তা ছিলেন জেলা বিএনপির সাধারণ সম্পাদক খন্দকার হাবিবুর রহমান। অন্যান্যের মধ্যে বক্তব্য দেন বেড়া উপজেলা বিএনপির সভাপতি আনিসুর রহমান ও সাধারণ সম্পাদক রইজউদ্দিন, সাঁথিয়া উপজেলা বিএনপির সভাপতি মাহমুদ মোর্শেদ জ্যোতি, সাধারণ সম্পাদক শামসুর রহমান প্রমুখ।সম্মেলনে সর্বসম্মতিক্রমে সভাপতি পদে ফজলুর রহমান ফকির, সাধারণ সম্পাদক পদে সালাউদ্দিন ইকবাল, জ্যেষ্ঠ সহসভাপতি পদে আবদুস সামাদ ও সাংগঠনিক সম্পাদক পদে আবদুল মান্নান নির্বাচিত হন।গত ৩১ আগস্ট থেকে শুরু হয়েছে বেড়া উপজেলা বিএনপির তৃণমূল পর্যায়ের সম্মেলন। উপজেলার ওয়ার্ড ও ইউনিয়ন পর্যায়ের সম্মেলন ইতিমধ্যেই শেষ হয়েছে। সম্মেলনকে কেন্দ্র করে উপজেলার নেতা-কর্মীরা চাঙা হয়ে উঠেছেন।বেড়া উপজেলা বিএনপির সাধারণ সম্পাদক রইজউদ্দিন বলেন, গতকাল শুক্রবার সম্মেলনের মধ্য দিয়ে বেড়া উপজেলার ওয়ার্ড, ইউনিয়ন ও পৌরসভার সম্মেলন শেষ হলো। ভোটের মাধ্যমে শিগগিরই বেড়া উপজেলা বিএনপির সম্মেলন অনুষ্ঠিত হবে।
