
অবরোধের নামে চলমান সহিংসতা থামাতে চট্টগ্রামের সর্বস্তরের মানুষকে ঐক্যবদ্ধ হওয়ার আহ্বান জানিয়েছেন চট্টগ্রাম বিশ্ববিদ্যালয়ের শিক্ষকেরা। গতকাল শুক্রবার বিকেল চারটায় নগরের প্রেসক্লাব চত্বরে অনুষ্ঠিত মানববন্ধন ও সংহতি সমাবেশে এ আহ্বান জানান তাঁরা।অবরোধের নামে সারা দেশে পেট্রলবোমা হামলার মাধ্যমে নাশকতা ও নৈরাজ্যকর পরিস্থিতি সৃষ্টির প্রতিবাদে বিশ্ববিদ্যালয় শিক্ষক সমিতির উদ্যোগে এ কর্মসূচি অনুষ্ঠিত হয়। বিশ্ববিদ্যালয় শিক্ষক সমিতির সভাপতি বেনু কুমার দের সভাপতিত্বে ও সমিতির সদস্য মঞ্জুরুল ইসলামের উপস্থাপনায় সমাবেশে বক্তব্য দেন বিশ্ববিদ্যালয়ের উপাচার্য আনোয়ারুল আজিম আরিফ, বিশ্ববিদ্যালয়ের সাবেক উপাচার্য আবদুল মান্নান, শিক্ষক সমিতির সাধারণ সম্পাদক মুস্তাফিজুর রহমান ছিদ্দিকী, প্রািণবিদ্যা বিভাগের শাহ আলম, ইতিহাস বিভাগের মাহমুদুল হক, নাট্যকলা বিভাগের সভাপতি কুন্তল বড়ুয়া প্রমুখ।এ ছাড়া সমাবেশে সংহতি জানিয়ে বিজ্ঞান ও প্রযুক্তি বিশ্ববিদ্যালয়, চট্টগ্রামের (ইউএসটিসি) উপাচার্য প্রভাত চন্দ্র বড়ুয়া, পেশাজীবী সমন্বয় পরিষদের সাধারণ সম্পাদক রিয়াজ হায়দার, গণজাগরণ মঞ্চ চট্টগ্রামের সমন্বয়ক শরীফ চৌহান, ঘাতক দালাল নির্মূল কমিটির চট্টগ্রাম অঞ্চলের সমন্বয়ক সৈকত বাঙ্গালীসহ বিভিন্ন রাজনৈতিক, সামাজিক ও সাংস্কৃতিক দলের নেতারা বক্তব্য দেন।আনোয়ারুল আজিম বলেন, ‘যে সময়ে আমাদের বিশ্ববিদ্যালয়ে থাকার কথা ছিল, সে সময়ে আমরা রাস্তায় নেমেছি। কারণ, সারা দেশে অবরোধের নামে মানুষ পোড়ানোর রাজনীতি চলছে। এটা কিছুতেই রাজনীতি হতে পারে না। ক্ষমতায় যাওয়ার জন্য যে আন্দোলন করছেন, তা দ্রুত বন্ধ করুন।’আবদুল মান্নান তাঁর বক্তব্যে বলেন, ‘সারা দেশে এখন একটিই স্লোগান চলছে। তা হলো “পড়ছে বোমা, পুড়ছে দেশ, জর্জরিত বাংলাদেশ”।’ আবদুল মান্নান বিএনপি জোটের চলমান আন্দোলনকে কোনো আন্দোলন নয় উল্লেখ করে বলেন, এটি হচ্ছে সংঘটিত সন্ত্রাস। এ অবরোধে যাদের সঙ্গে রাজনীতির কোনো সম্পর্ক নেই, সেসব সাধারণ মানুষকেই আগুনে পুড়িয়ে মারা হচ্ছে।সমাবেশে বক্তারা এসএসসি পরীক্ষার আগেই অবরোধ প্রত্যাহার করার আহ্বান জানান। মানববন্ধন ও সংহতি সমাবেশে ‘শ্রমিক বাঁচাও, শিল্প বাঁচাও, জাগো চট্টগ্রাম জাগো বাংলাদেশ’, ‘জ্বালাও-পোড়াও বন্ধ করুন, দগ্ধদের আহাজারি শুনুন’সহ নানা দাবি-সংবলিত ব্যানার, ফেস্টুন হাতে শিক্ষকেরা অংশ নেন।
