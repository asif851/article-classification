
গাজীপুর থেকে নারায়ণগঞ্জে আসার পথে চলন্ত ট্রাকে ১৬ বছর বয়সী এক কিশোরীকে গণধর্ষণের ঘটনায় মামলা হয়েছে। এই মামলায় দুজনকে গ্রেপ্তার করা হয়েছে।
গতকাল বুধবার গভীর রাতে নারায়ণগঞ্জের সিদ্ধিরগঞ্জের থানায় নারী ও শিশু নির্যাতন দমন আইনে মামলা দায়ের করে ওই কিশোরী। মামলায় ট্রাকচালক মেহেদী হাসান ওরফে রানা ও সহকারী তুহিনকে আসামি করা হয়েছে।
কিশোরীর অভিযোগের ভিত্তিতে গতকাল রাত আটটার দিকে সিদ্ধিরগঞ্জ পুল এলাকা থেকে ট্রাকচালক মেহেদীকে আটক করে পুলিশ। পরে তাঁকে ধর্ষণ মামলায় গ্রেপ্তার দেখানো হয়। দিবাগত রাত তিনটার দিকে সাভারের ফুলবাড়িয়া এলাকা থেকে ট্রাকচালকের সহকারী তুহিনকে গ্রেপ্তার করে পুলিশ।
কিশোরীর বরাত দিয়ে সিদ্ধিরগঞ্জ থানার ভারপ্রাপ্ত কর্মকর্তা (ওসি) আবদুস সাত্তার বলেন, কিশোরীর বাড়ি গাজীপুর জেলার কাপাসিয়া থানায়। গত মঙ্গলবার বিকেল চারটার দিকে তার মায়ের সঙ্গে অভিমান করে সে বাড়ি থেকে বের হয়ে আসে। রাত আটটার দিকে গাজীপুর চৌরাস্তা এলাকা থেকে তাকে একটি ট্রাকের চালক ও সহকারী তাঁদের পণ্যবাহী ট্রাকে (ঢাকা-মেট্রো ট-০২-০৩৪৪) তুলে নেন। গতকাল সকালে সিদ্ধিরগঞ্জের গোদনাইলের এসিআই এলাকায় ট্রাক থেকে কিশোরীর কান্নার শব্দ শুনে স্থানীয় লোকজন এগিয়ে আসে। এ সময় চালক ও সহকারী ট্রাক ফেলে পালিয়ে যান। খবর পেয়ে পুলিশ গিয়ে ওই কিশোরীকে উদ্ধার। ট্রাকটি আটক করে সিদ্ধিরগঞ্জ থানায় নিয়ে যায়।
