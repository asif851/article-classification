
নতুন যে বছরের যাত্রা শুরু হলো আজ সোমবার, বাংলাদেশের নতুন স্বপ্নপূরণের স্মারকবর্ষ হয়ে উঠতে পারে সেটি। কারণ এই বছর অন্তত তিনটি স্বপ্ন প্রকল্পের বাস্তবায়ন হওয়ার কথা। অবশ্য বেশ কিছু অনতিক্রম্য চ্যালেঞ্জ এই তিনটি স্বপ্নের কোনো কোনোটি পূরণে কিছুটা বিঘ্ন ও বিলম্ব ঘটতে পারে। তবে স্বপ্ন অধরা থাকার শঙ্কা নেই।
প্রকল্প তিনটি হলো পদ্মা বহুমুখী সেতু নির্মাণ, মহাকাশে বঙ্গবন্ধু-১ উপগ্রহ উৎক্ষেপণ এবং ঢাকায় আংশিকভাবে মেট্রোরেল চালু করা। সরকার ও বিশেষজ্ঞদের বিশ্বাস, কারিগরি উৎকর্ষ, বিশালত্ব ও আর্থসামাজিক প্রভাবের দিক থেকে তিনটি প্রকল্পের বাস্তবায়ন দেশের ভাবমূর্তি নতুন মাত্রায় উন্নীত করবে।
জানতে চাইলে ইউনিভার্সিটি অব এশিয়া-প্যাসিফিকের উপাচার্য অধ্যাপক জামিলুর রেজা চৌধুরী প্রথম আলোকে বলেন, পদ্মা সেতু এবং মেট্রোরেল প্রকল্প এ বছর দৃশ্যমান হবে। মেট্রোরেলের প্রথম পর্যায় এবং পদ্মা সেতু আগামী বছর চালু হবে বলে তিনি মনে করেন। এ ছাড়া বঙ্গবন্ধু-১ উপগ্রহ সম্পর্কে তাঁর কিছু জানা নেই বলে তিনি জানান।
পদ্মা সেতু প্রকল্প
২০১৮ সালের মধ্যে সেতুটি যানবাহন চলাচলের জন্য খুলে দেওয়ার লক্ষ্য সরকারের। তবে কাজটি কঠিন হয়ে পড়েছে। সেতুর একটি মাত্র স্টিলের কাঠামো (স্প্যান) উঠেছে। বাকি আছে ৪০টি। তিন ভাগের এক ভাগ গুরুত্বপূর্ণ পাইল বসানোর বিষয়ে এখনো কারিগরি জটিলতা রয়েছে।
পরিকল্পনা মন্ত্রণালয়ের বাস্তবায়ন, পরিবীক্ষণ ও মূল্যায়ন বিভাগের (আইএমইডি) এক পরিদর্শন প্রতিবেদনে বলা হয়েছে, নির্ধারিত সময়ের চেয়ে আট মাস পিছিয়ে আছে পদ্মা সেতুর নির্মাণকাজ। প্রকল্পের ব্যয়ও কয়েক দফায় বেড়ে এখন পর্যন্ত ৩০ হাজার ১৯৩ কোটি টাকা দাঁড়িয়েছে।
পদ্মা সেতু প্রকল্পে এখন প্রায় চার হাজার লোক কাজ করছেন। এর মধ্যে এক হাজারের বেশি বিদেশি, যাঁদের বেশির ভাগই চীনের। যুক্তরাষ্ট্র, যুক্তরাজ্য, ভারত, জাপানসহ আরও অনেক দেশের নাগরিক আছেন, যাঁদের বেশির ভাগই পরামর্শক। প্রকল্পের সংশ্লিষ্ট সূত্র বলছে, আগামী ডিসেম্বরে যানবাহনের জন্য সেতু চালু করার লক্ষ্যেই তাঁরা কাজ করছেন।
বঙ্গবন্ধু-১ উপগ্রহ উৎক্ষেপণ
এটা এখন নিশ্চিত যে আগামী মার্চে মহাকাশে স্থাপিত হবে বাংলাদেশের প্রথম উপগ্রহ বঙ্গবন্ধু-১। যদিও এটি গত ডিসেম্বরেই উৎক্ষেপণের সব প্রস্তুতি নেওয়া হয়েছিল। কিন্তু ফ্লোরিডায় প্রচণ্ড ঘূর্ণিঝড়ের কারণে উৎক্ষেপণ পিছিয়ে দেওয়া হয়।
অবশ্য উপগ্রহটি উৎক্ষেপণের তারিখ এখনো নির্দিষ্ট করা হয়নি। তবে স্বাধীনতার ৪৭তম বার্ষিকী ঘিরে বঙ্গবন্ধু-১ মহাকাশে যাত্রা করবে বলে জানা গেছে।
বঙ্গবন্ধু-১ একটি যোগাযোগ উপগ্রহ। সম্প্রচার ও টেলিযোগাযোগই হবে এর প্রধান সেবাক্ষেত্র। উপগ্রহটিতে ৪০টি ট্রান্সপন্ডার (তারবিহীনভাবে বৈদ্যুতিক সংকেত গ্রহণ ও প্রেরণ যন্ত্র) থাকবে। বাংলাদেশের ব্যবহারের জন্য লাগবে এর ২০টি। অন্য ২০টি ভাড়া দেওয়া হবে। উপগ্রহটি বাংলাদেশ ছাড়াও ভারত, নেপাল, ভুটান, শ্রীলঙ্কা, ফিলিপাইন ও ইন্দোনেশিয়াকে তথ্য দিতে পারবে।
মেট্রোরেল প্রকল্প
রুগ্‌ণ গণপরিবহনের নগরী ঢাকার নাগরিক জীবনের দৈনন্দিন দুর্দশা লাঘব করতে এই প্রকল্প বাস্তবায়িত হচ্ছে। উত্তরা থেকে মতিঝিল পর্যন্ত প্রায় ২০ কিলোমিটার পথ আধা ঘণ্টায় পাড়ি দেবে মেট্রোরেল। তবে এ বছর চালু হতে পারে এর অংশবিশেষ, উত্তরা থেকে আগারগাঁও।
উত্তরা-আগারগাঁও পথে স্টেশন এবং উড়ালপথ তৈরির কাজ শুরু হয়েছে। ইঞ্জিন ও কোচ সরবরাহের জন্য ঠিকাদার নিয়োগ করা হয়েছে। উত্তরায় ডিপো নির্মাণের কাজও এগোচ্ছে। তবে মেট্রোরেল চলাচলব্যবস্থায় বিদ্যুৎ-সংযোগের জন্য এখনো ঠিকাদার নিয়োগ করা হয়নি।
তবে প্রকল্প কর্তৃপক্ষের আশা, আগামী ডিসেম্বরের মধ্যে উত্তরা-আগারগাঁও পথে মেট্রোরেল চালু করা যাবে। হোলি আর্টিজানে জঙ্গি হামলার কারণে এই প্রকল্পের কাজ কিছুটা পিছিয়ে যায়।
