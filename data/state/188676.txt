
কিশোরগঞ্জের পাকুন্দিয়ায় গ্রামের বাড়িতে সাবেক পররাষ্ট্রসচিব ও ব্রাজিলের রাষ্ট্রদূত মিজারুল কায়েসের শেষ জানাজা অনুষ্ঠিত হয়েছে।
আজ মঙ্গলবার বেলা ১১টায় বিমানবাহিনীর একটি হেলিকপ্টারে করে মিজারুল কায়েসের মরদেহ আনা হয় তাঁর গ্রামের বাড়ি পাকুন্দিয়া উপজেলার হোসেন্দি উত্তরপাড়া এলাকার স্থানীয় উচ্চবিদ্যালয় খেলার মাঠে। এ সময় তাঁকে শেষবারের মতো একনজর দেখতে সেখানে ভিড় করেন শত শত এলাকাবাসী।
দুপুর ১২টায় পাকুন্দিয়া উপজেলার হোসেন্দি উচ্চবিদ্যালয় খেলার মাঠে তাঁর জানাজা অনুষ্ঠিত হয়। জানাজা পরিচালনা করেন হোসেন্দি বাজারের জামে মসজিদের খতিব মাওলানা মো. ইসমাইল।
এর আগে এক সংক্ষিপ্ত শোকসভা হয়। এতে বক্তব্য দেন কিশোরগঞ্জ-২ (পাকুন্দিয়া-কটিয়াদী) আসনের সাংসদ মো. সোহরাব উদ্দিন, মিজারুল কায়েসের বড় ভাই মেজর জেনারেল (অব.) মো. ইমরুল কায়েস, পররাষ্ট্র মন্ত্রণালয়ের উপসচিব হুমায়ন কবীর, কিশোরগঞ্জ জেলা প্রশাসক মো. আজিমুদ্দিন বিশ্বাস, উপজেলা পরিষদের চেয়ারম্যান রফিকুল ইসলাম রেনু, পাকুন্দিয়া পৌরসভার মেয়র মো. আক্তারুজ্জামান খোকন প্রমুখ।
জানাজার পর মিজারুল কায়েসের মরদেহ আবারও ঢাকায় নিয়ে যাওয়া হয়। রাজধানীর বনানী কবরস্থানে বাবা ও মায়ের কবরের পাশে তাঁকে দাফন করা হবে বলে পারিবারিক সূত্রে জানা গেছে।
 
