
ঢাকায় হজরত শাহজালাল আন্তর্জাতিক বিমানবন্দরে ১ কেজি ১৫০ গ্রাম সোনাসহ মোহাম্মদ শাহাবুদ্দীন (৩৭) নামের এক যাত্রীকে আটক করেছে শুল্ক কর্তৃপক্ষ।আজ শনিবার বেলা সোয়া একটার দিকে বিমানবন্দরের গ্রিন চ্যানেলের সামনে থেকে পাকিস্তান ইন্টারন্যাশনাল এয়ারলাইনসের (পিআইএ) যাত্রী শাহাবুদ্দীনকে আটক করা হয়। তিনি দুবাই থেকে করাচি হয়ে ঢাকায় আসেন। তাঁর গ্রামের বাড়ি ফেনীতে।শুল্ক কর্তৃপক্ষের দাবি, আটক সোনার মূল্য আনুমানিক ৫৫ লাখ টাকা।ঢাকা কাস্টমস হাউসের যুগ্ম কমিশনার কাজী মুহাম্মদ জিয়া উদ্দিন প্রথম আলোকে জানান, শাহাবুদ্দীনের পরনের জ্যাকেটে সোনাগুলো রাখা ছিল। এর মধ্যে ৬০০ গ্রাম ওজনের সোনার চেন, কানের দুল ও আংটি রয়েছে। এ ছাড়া পাঁচটি সোনার বার শাহাবুদ্দীনের কাছ থেকে পাওয়া গেছে। এসব সোনার বারের ওজন ৫৫০ গ্রাম। এ ঘটনায় বিমানবন্দর থানায় মামলা করা হবে।
