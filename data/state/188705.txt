
সিলেটের জকিগঞ্জে কলেজছাত্রী ঝুমা বেগমের (১৮) ওপর হামলার ঘটনায় তাঁর বাবা মুসলিম আলী বাদী হয়ে মামলা করেছেন। আজ সোমবার বিকেলে জকিগঞ্জ থানায় মামলা করেন।
গতকাল রোববার বিকেলে ছোট ভাইকে স্কুল থেকে বাড়ি নিয়ে যাওয়ার সময় কালীগঞ্জ বাজারের কাছে বাহার উদ্দিন ধারালো অস্ত্র দিয়ে জুমার দুই হাতে ও পেটের একাংশে আঘাত করে। এ সময় ঝুমাকে রক্ষা করতে তাঁর মা করিমা বেগম এগিয়ে এলে বাহার তাঁকে মারধর করে পালায়।
প্রত্যক্ষদর্শীরা ঝুমাকে উদ্ধার করে প্রথমে জকিগঞ্জ হাসপাতালে ভর্তি করেন। রাতে সিলেট এম এ জি ওসমানী মেডিকেল কলেজ হাসপাতালে ভর্তি করা হয়। ঝুমার অবস্থা আশঙ্কামুক্ত বলে চিকিৎসকেরা জানিয়েছেন।
সিলেটের অতিরিক্ত পুলিশ সুপার (গণমাধ্যম) সুজ্ঞান চাকমা প্রথম আলোকে বলেন, বখাটে বাহার উদ্দিনের বড় ভাই নাসির উদ্দিনকে সকালে আটক করেছে পুলিশ।
ঝুমার মা মাহমুদা বেগম বলেন, দুই বছর ধরে বাহার তাঁর মেয়েকে উত্ত্যক্ত করে আসছিল। বিয়ের প্রস্তাবে রাজি না হওয়ায় হামলা করেছে বলে তিনি অভিযোগ করেন।
জকিগঞ্জের রসুলপুর গ্রামের বাসিন্দা ঝুমা বেগম বিয়ানীবাজার সরকারি কলেজে দ্বাদশ শ্রেণির ছাত্রী। তিন ভাই তিন বোনের মধ্যে তিনি তৃতীয়। তাঁর বাবা মুসলিম আলী পেশায় একজন ভ্যানচালক।
