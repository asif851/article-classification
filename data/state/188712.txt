
নারায়ণগঞ্জ সিটি করপোরেশন নির্বাচন কতটা সুষ্ঠু হবে, তা নিয়ে সংশয় প্রকাশ করেছে বিএনপি। দলটির ভাষ্য, ভোটাররা কেন্দ্রে গিয়ে ভোট দেওয়ার সুযোগ পেলে এক বিশাল নীরব বিপ্লব ঘটবে।
আজ রোববার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে দলের জ্যেষ্ঠ যুগ্ম মহাসচিব রুহুল কবির রিজভী এমনটাই বলেন।
রিজভী বলেন, নারায়ণগঞ্জ সিটি করপোরেশন নির্বাচন যত ঘনিয়ে আসছে, মানুষের মাঝে একধরনের আশঙ্কা ততই বাড়ছে। সুষ্ঠু নির্বাচন নিয়ে জনমনে সংশয় তৈরি হয়েছে।
বিএনপির এই জ্যেষ্ঠ যুগ্ম মহাসচিবের ভাষ্য, আওয়ামী লীগের লোকজনকে যেভাবে নিয়োগ দেওয়া হয়েছে, তাতে এই নির্বাচন কতটা সুস্থ হবে, তা নিয়ে সংশয় রয়েছে।
রিজভীর ভাষ্য, নির্বাচন কমিশন বৈধ অস্ত্র জমা নেয়নি। অবৈধ অস্ত্র উদ্ধারে অভিযান হয়নি। নারায়ণগঞ্জে অস্ত্রের ঝনঝনানি বন্ধ হয়নি।
রিজভীর দাবি, এক বিরূপ পরিবেশে কীভাবে সুষ্ঠু ও নিরপেক্ষ ভোট অনুষ্ঠিত হবে, তা নিয়ে জনমনে সৃষ্ট অনিশ্চয়তা কোনোভাবেই দূর হচ্ছে না।
