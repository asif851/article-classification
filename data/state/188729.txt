

২০১৬ সালের মধ্যে ফোর জি সুবিধার নিলাম হবে এবং বর্তমান সরকারের মেয়াদেই এ সুবিধার বাস্তবায়ন হবে বলে জানিয়েছেন প্রধানমন্ত্রীর তথ্য ও যোগাযোগ প্রযুক্তিবিষয়ক উপদেষ্টা সজীব ওয়াজেদ জয়। আজ বৃহস্পতিবার দুপুরে রাজধানীর আগারগাঁওয়ে তথ্য ও যোগাযোগ প্রযুক্তি মন্ত্রণলায়ের উদ্যোগে সরকারি কর্মকর্তাদের মধ্যে ২৫ হাজার ট্যাব বিতরণ কর্মসূচিতে তিনি এসব কথা বলেন।সজীব ওয়াজেদ বলেন, ‘ইতিমধ্যে আমরা থ্রি জি বাস্তবায়ন করেছি। ২০১৫ সালের মধ্যে তা উপজেলা পর্যায়ে পৌঁছে যাবে। আমি কখনো একটা পর্যায়ে থেমে থাকতে চাই না। আমি একটা টার্গেটে খুশি না। ২০১৬ সালে ফোর জির স্পেকট্রাম বসানো হবে। ১৬ সালেই এর কার্যক্রম শুরু হবে। এ সরকারের মেয়াদেই তা সব জায়গায় পৌঁছে যাবে।’জয় বলেন, ‘বঙ্গবন্ধু শেখ মুজিবুর রহমানের অনেক স্বপ্ন ছিল। সেগুলোর বাস্তবায়ন হচ্ছে। আমারও ব্যক্তিগত একটি স্বপ্ন ছিল। তা হলো, ডিজিটাল বাংলাদেশ বাস্তবায়ন করা। আজ মানুষ সেই সুবিধা পাচ্ছে। দেশের মানুষের উন্নয়নই ডিজিটাল বাংলাদেশের লক্ষ্য। আপনারা জানেন, সবকিছু দুর্নীতি করলেও কম্পিউটার কখনো দুর্নীতি করে না। দেশের প্রতিটি মানুষকে যেন সরকারি সেবা পেতে কষ্ট না হয়, এ জন্যই কাজ করা হচ্ছে। সরকারি সেবা যত ডিজিটাইজড হবে, দুর্নীতি তত কমে আসবে।’সজীব ওয়াজেদ বলেন, ‘ছয় বছর আগে ডিজিটাল বলে কিছু ছিল না। ডিজিটাল বাংলাদেশের কারণেই বিশ্বের বিভিন্ন পুরস্কার আমরা পেয়েছি। দুই লাখ সরকারি ডাটা রয়েছে। এখন তাই সাইবার সিকিউরিটির ওপর সবার আগে গুরুত্ব দিতে চাই। তাহলে দেশ সব সময় এগোতে থাকবে। আর না হলে এগুলোকে রক্ষা করা যাবে না।’ডিজিটাল বাংলাদেশ বাস্তবায়নের অংশ হিসেবে দেশের ২৫ হাজার সরকারি কর্মকর্তাকে ট্যাবলেট দেওয়া হচ্ছে। ২৫ হাজার ট্যাবের মধ্যে বৃহস্পতিবার ১৮ হাজার ট্যাবলেট বিতরণ করা হয়।বক্তব্য দেওয়ার আগে সরকারি কর্মকর্তাদের হাতে ট্যাব তুলে দিয়ে এ কর্মসূচির উদ্বোধন করেন সজীব ওয়াজেদ জয়। এরপর সজীব ওয়াজেদ গোপালগঞ্জের টুঙ্গিপাড়া ও রংপুরের পীরগঞ্জ উপজেলা নির্বাহী কর্মকর্তা ও আওয়ামী লীগের নেতাদের সঙ্গে ভিডিও কনফারেন্সের মাধ্যমে কথা বলেন।পীরগঞ্জে ভিডিও কনফারেন্সের সময় উপস্থিত সরকারি কর্মকর্তা ও আওয়ামী লীগ নেতাদের উদ্দেশে জয় বলেন, ‘শুধু টুঙ্গিপাড়া ও পীরগঞ্জ নয়, আমরা দেশের জন্য কাজ করতে চাই। আওয়ামী লীগ ক্ষমতায় এসেছে দেশের মানুষের জন্য কাজ করতে। আপনারা আমাদের সহযোগিতা করবেন।’ এ সময় বিতরণ করা ট্যাবগুলো যথাযথভাবে ব্যবহার করতে সবার প্রতি আহ্বান জানান তিনি।এ সময় তথ্য ও যোগাযোগ প্রযুক্তি সচিব শ্যাম সুন্দর সিকদার, বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) চেয়ারম্যান সুনীল কান্তি বোস প্রমুখ উপস্থিত ছিলেন।
