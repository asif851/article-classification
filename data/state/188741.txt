
সম্প্রতি শেষ হওয়া প্রধানমন্ত্রী শেখ হাসিনার ভারত সফর যুক্তরাষ্ট্রের কাছে আগ্রহ সৃষ্টি করেছে। ওই সফরের বিভিন্ন বিষয় নিয়ে আজ বৃহস্পতিবার বিকেলে পররাষ্ট্রসচিব মো. শহীদুল হকের সঙ্গে আলোচনার সময় কথা বলেছেন ঢাকায় মার্কিন রাষ্ট্রদূত মার্শা বার্নিকাট।
আলোচনার পর মার্শা বার্নিকাট সাংবাদিকদের এ তথ্য জানান।
পররাষ্ট্র মন্ত্রণালয়ের কর্মকর্তারা জানান, মূলত সিরিয়ার সর্বশেষ পরিস্থিতি নিয়ে মার্কিন রাষ্ট্রদূত দেখা করতে গেলেও সমকালীন প্রসঙ্গে প্রধানমন্ত্রীর দিল্লি সফরের প্রসঙ্গটি আলোচনায় এসেছে। এ ছাড়া প্রধানমন্ত্রীর আসন্ন ভুটান সফর নিয়ে তাদের মধ্য কথা হয়েছে।
মার্শা বার্নিকাট সাংবাদিকদের বলেন, প্রধানমন্ত্রীর সফরে কি হয়েছে, কোনো কোনো চুক্তি ও সমঝোতা স্মারক সই হয়েছে তা নিয়ে আমরা আলোচনা করেছি। আমাদের কাছে সবচেয়ে আগ্রহের জায়গা কানেকটিভিটি। কারণ এটি হলে এ অঞ্চলের অনেক উন্নতি হবে। এ অঞ্চলে কানেকটিভিটির বাণিজ্যিক সম্ভাবনা অনেক বেশি। বাংলাদেশ এর মাঝখানে অবস্থিত এবং এটি দক্ষিণ ও দক্ষিণ-পূর্ব এশিয়ার মধ্যে সেতুবন্ধন হিসাবে কাজ করতে পারে। আমাদের ধারণা অনুযায়ী এ অঞ্চলের কানেকটিভিটির ফলে বাংলাদেশ সবচেয়ে বেশি লাভবান হবে।
ভারতের দেওয়া ঋণ সহায়তা বাংলাদেশের অবকাঠামো উন্নয়নের ব্যবহারের বিষয়টিকে ইতিবাচক হিসেবে মন্তব্য করেন মার্শা বার্নিকাট। তিনি বলেন, যুক্তরাষ্ট্র আগ্রহ নিয়ে এই ইতিবাচক পরিবর্তন পর্যালোচনা করছে এবং কীভাবে বাংলাদেশকে এ ক্ষেত্রে সহযোগিতা করতে পারে সেটি যাচাই করে দেখছে।
গত শুক্রবার চার দিনের সফরে ভারতে গিয়েছিলেন প্রধানমন্ত্রী শেখ হাসিনা। ভারতের প্রধানমন্ত্রী নরেন্দ্র মোদির আমন্ত্রণে তিনি এ সফরে যান। সফরে কয়েকটি চুক্তি ও সমঝোতা স্মারক সই হয়।
