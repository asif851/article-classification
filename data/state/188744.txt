
রাজশাহী-৩ (পবা-মোহনপুর) আসনের সাংসদ ও জেলা আওয়ামী লীগের সভাপতি মেরাজউদ্দিন মোল্লার ছেলেকে গতকাল বৃহস্পতিবার রাতে ইয়াবাসহ গ্রেপ্তার করেছে পুলিশ। তাঁর নাম মোস্তাক আহমেদ। এ সময় সঙ্গে থাকা তাঁর বন্ধু মামুনুর রশীদকে গ্রেপ্তার করা হয়।
পুলিশ সূত্রে জানা যায়, গতকাল রাত ১১টার দিকে নগরের আমচত্বর এলাকা থেকে সাতটি ইয়াবাসহ মোস্তাক আহমেদ ও তাঁর বন্ধুকে আটক করে শাহমখদুম থানায় রাখা হয়। আজ শুক্রবার সকালে মাদকদ্রব্য নিয়ন্ত্রণ আইনে করা একটি মামলায় তাঁদের গ্রেপ্তার দেখিয়ে আদালতে পাঠানো হয়েছে। আদালত মামলাটি আমলে নিয়ে তাঁদের জেলহাজতে পাঠানোর নির্দেশ দেন।
রাজশাহী মহানগর পুলিশের উপকমিশনার (সদর) আবু সালে মোহাম্মদ শাহ গোলাম মাহমুদ প্রথম আলো ডটকমকে ঘটনার সত্যতা নিশ্চিত করেছেন।
এদিকে কক্সবাজারের টেকনাফ থেকে গতকাল রাতে লবণবোঝাই একটি ট্রাকে করে পাচারের সময় আট হাজার ইয়াবা বড়িসহ তিনজনকে আটক করেছে বর্ডার গার্ড বাংলাদেশ (বিজিবি)। লবণসহ ট্রাকটিও  জব্দ করা হয়।
আটক হওয়া ব্যক্তিরা হলেন চট্টগ্রামের আনোয়ারা বটতলীর দুলাল কান্তি দত্ত (৩৫), টেকনাফের জাহাঙ্গীর আলম (২২) ও উখিয়ার বালুখালীর মো. জসিম উদ্দিন (২৯)।
বিজিবি জানায়, গতকাল রাত ১০টার দিকে হোয়াইক্যং চেকপোস্টে সুবেদার মো. সিরাজুল ইসলামের নেতৃত্বে টেকনাফ থেকে ঢাকার উদ্দেশে ছেড়ে যাওয়া লবণবোঝাই ট্রাকে তল্লাশি চালায় বিজিবির জওয়ানরা। এ সময় চালকের আসনের পেছনের একটি বক্স থেকে পলিথিনে মোড়ানো আট হাজার ইয়াবা বড়ি পাওয়া যায়।
ঘটনার সত্যতা নিশ্চিত করে টেকনাফের ৪২ বিজিপির ভারপ্রাপ্ত ক্যাপ্টেন এইচ কামরুল হাসান প্রথম আলো ডটকমকে জানান, ইয়াবা বড়ি, ২১ টন লবণ ও ট্রাকসহ তিনজনকে আটক করা হয়েছে। আটক করা ইয়াবা, লবণ ও ট্রাকের মূল্য প্রায় ৬০ লাখ টাকা।
 
