
মিয়ানমার থেকে পালিয়ে বাংলাদেশে আশ্রয় নেওয়া লাখো রোহিঙ্গাকে ফিরিয়ে নিতে দেশটির ওপর আন্তর্জাতিক চাপ অব্যাহত রাখার জন্য জাতিসংঘসহ সব আন্তর্জাতিক সংস্থার প্রতি পুনরায় আহ্বান জানিয়েছেন প্রধানমন্ত্রী শেখ হাসিনা।জাতিসংঘের আন্ডার সেক্রেটারি ফেকিতামোলয়া কাতোয়া ইউটোয়িকামানু গতকাল বুধবার প্রধানমন্ত্রীর কার্যালয়ে তাঁর সঙ্গে সৌজন্য সাক্ষাৎ করতে এলে শেখ হাসিনা এ আহ্বান পুনর্ব্যক্ত করেন। বৈঠকের পর প্রধানমন্ত্রীর প্রেস সচিব ইহসানুল করিম সাংবাদিকদের ব্রিফ করেন।প্রধানমন্ত্রী বলেন, তাদের বিতাড়িত জনগণকে বাংলাদেশ থেকে ফেরত নেওয়ার জন্য মিয়ানমারের প্রতি আন্তর্জাতিক সম্প্রদায়ের চাপ প্রয়োগ অব্যাহত রাখতে হবে। বাংলাদেশ মানবিক কারণে রোহিঙ্গাদের আশ্রয় দিয়েছে। তবে তাদের দীর্ঘ সময়ের জন্য আশ্রয় দেওয়া কোনোভাবেই সম্ভব নয়।শেখ হাসিনা আরও বলেন, বাংলাদেশে এ বছর ব্যাপক বন্যা হয়েছে। এরপর রোহিঙ্গা সমস্যা দেশের জন্য অতিরিক্ত বোঝা হিসেবে দেখা দিয়েছে।এমডিজি অর্জনে সরকারের সাফল্যের প্রসঙ্গ উল্লেখ করে প্রধানমন্ত্রী দৃঢ় আশা ব্যক্ত করে বলেন, এসডিজিতে বাংলাদেশ এ সাফল্যের ধারা অব্যাহত রাখবে।বাংলাদেশের বিভিন্ন খাতের উন্নয়নের প্রশংসা করে জাতিসংঘের আন্ডার সেক্রেটারি বলেন, স্বল্প আয়ের দেশ থেকে মধ্যম আয়ের দেশে পরিণত হওয়ার পথে এগোতে বিশ্ব সম্প্রদায় বাংলাদেশকে প্রদত্ত তাদের সহযোগিতাসমূহ অব্যাহত রাখবে। মধ্যম আয়ের দেশে পরিণত হওয়ার পরও তাকে কীভাবে সহযোগিতা দেওয়া যায়, সে বিষয়ে আইনকানুন পুনর্বিবেচনা করা হচ্ছে বলে জানান তিনি। বলেন, এ ক্ষেত্রে দেশটির চাহিদা ও ঝুঁকি বিবেচনায় নিয়ে জাতিসংঘ প্যাকেজ আকারে সহযোগিতা দিতে পারে।
বঙ্গবন্ধু মেমোরিয়াল ট্রাস্টের সভাবঙ্গবন্ধু শেখ মুজিবুর রহমান মেমোরিয়াল ট্রাস্টের এক সভা গতকাল রাজধানীর ধানমন্ডি ৩২ নম্বরের বঙ্গবন্ধু ভবনে অনুষ্ঠিত হয়েছে। ট্রাস্টের চেয়ারপারসন ও বঙ্গবন্ধুর মেয়ে প্রধানমন্ত্রী শেখ হাসিনা সভায় সভাপতিত্ব করেন। সভায় ট্রাস্টের বিভিন্ন সমাজকল্যাণমূলক কাজের পর্যালোচনা করা হয় ও এগুলো আরও দ্রুত সম্পাদনের তাগিদ দেওয়া হয়।
