
গত ছয় মাসে দেশে রাজনৈতিক সহিংসতায় ১৪৮ জন মারা গেছেন। আহত হয়েছেন ৪ হাজার ১০৩ জন। এ ছাড়া বিচারবহির্ভূত হত্যাকাণ্ডের শিকার হয়েছেন ১০৪ জন।বেসরকারি সংস্থা অধিকারের ছয় মাসের মানবাধিকার প্রতিবেদনে এ কথা বলা হয়েছে। গতকাল বুধবার এই প্রতিবেদন প্রকাশ করা হয়।প্রতিবেদনের তথ্য অনুযায়ী, রাজনৈতিক সহিংসতায় নিহতদের মধ্যে হরতাল ও অবরোধের সময় পেট্রলবোমা হামলায় ও আগুনে দগ্ধ হয়ে ৬৯ জন নিহত হয়েছেন। এ ছাড়া আওয়ামী লীগের অভ্যন্তরীণ সংঘাতে ২২ জন ও বিএনপির অভ্যন্তরীণ সংঘাতে একজন মারা গেছেন।অধিকার বলছে, ছয় মাসে বিচারবহির্ভূত হত্যাকাণ্ডে নিহত ১০৪ জনের মধ্যে পুলিশের হাতে ৫৫ জন, র্যাবের হাতে ২১ জন, বিজিবির হাতে দুজন ও একজন যৌথ বাহিনীর হাতে নিহত হয়েছেন। এ ছাড়া পুলিশের নির্যাতনে তিনজন মারা গেছেন। নিহত ১০৪ জনের মধ্যে ১৯ জন বিএনপির নেতা-কর্মী, ১৪ জন জামায়াতে ইসলামীর সদস্য, একজন পূর্ব বাংলার কমিউনিস্ট পার্টির সদস্য, ছয়জন অজ্ঞাত যুবক, দুজন গাড়িচালক ও পাঁচজন মানব পাচারকারী।এ ছাড়া এই ছয় মাসে ৩০ জনকে আইনশৃঙ্খলা রক্ষাকারী বাহিনী পায়ে গুলি করেছে। গুম হয়েছেন ৩৮ জন, যৌতুকের কারণে সহিংসতার শিকার হয়েছেন ৮৪ জন, ধর্ষণের শিকার ২৯৮ জন, অ্যাসিড-সহিংসতার শিকার ২৫ জন এবং গণপিটুনিতে মারা গেছেন ৬৮ জন।
