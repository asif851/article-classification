
প্রধান নির্বাচন কমিশনার (সিইসি) কে এম নুরুল হুদা বলেছেন, ‘দেশে পরিপূর্ণ গণতন্ত্র ফিরিয়ে আনবে কুমিল্লার নির্বাচন। গণতান্ত্রিক পরিবেশ যা-ই থাকুক না কেন, কুমিল্লার নির্বাচন অত্যন্ত সুষ্ঠু হবে। আমি কুমিল্লার নির্বাচনকে কোনো চ্যালেঞ্জ মনে করছি না। আমার বিশ্বাস, কুমিল্লার মানুষ এ নির্বাচনকে প্রশ্নবিদ্ধ করবে না।’
আজ শনিবার বেলা ১১টা ৪০ মিনিটে জেলা শিল্পকলা মিলনায়তনে কুমিল্লা সিটি করপোরেশন নির্বাচনে ভোট গ্রহণ কর্মকর্তাদের সঙ্গে সিইসির এক মতবিনিময় সভায় প্রধান অতিথির বক্তব্যে তিনি এসব কথা বলেন।
সভায় বিশেষ অতিথি ছিলেন নির্বাচন কমিশন সচিবালয়ের সচিব মোহাম্মদ আবদুল্লাহ। শুভেচ্ছা বক্তব্য দেন কুমিল্লা সিটি করপোরেশন নির্বাচনের রিটার্নিং কর্মকর্তা রকিব উদ্দিন মণ্ডল।
সিইসি বলেন, ‘আমার অর্ডার, কারও প্রতি শৈথিল্য দেখানো যাবে না। ভোটকেন্দ্রে কোনো ব্যক্তি বা দলীয় প্রভাবশালী ব্যক্তি অকারণে প্রবেশ করলে তাঁকে কঠোরভাবে দমন করতে হবে। ভোটকেন্দ্রে প্রিসাইডিং কর্মকর্তার চেয়ে বড় প্রভাবশালী আর কেউ নেই। তাঁর অধীনে থাকবে আইনশৃঙ্খলা রক্ষাকারী বাহিনীর সদস্যরা।’ সাফল্যের সঙ্গে তিনি সবাইকে দায়িত্ব পালন করার নির্দেশ দেন।
৩০ মার্চ কুমিল্লা সিটি করপোরেশন নির্বাচনে ভোট নেওয়ার কথা।
