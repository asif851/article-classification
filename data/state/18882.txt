
নারায়ণগঞ্জ সিটি করপোরেশন নির্বাচনে সেনাবাহিনী মোতায়েনের দাবি জানিয়েছেন বিএনপির মনোনীত মেয়র প্রার্থী সাখাওয়াত হোসেন। তবে গতবার সেনা মোতায়েন চাইলেও এবার সেনাবাহিনী মোতায়েন চান না আওয়ামী লীগ মনোনীত মেয়র প্রার্থী সেলিনা হায়াৎ আইভী।
আজ বৃহস্পতিবার দুপুরের দিকে রিটার্নিং কর্মকর্তার কার্যালয়ে নিজ নিজ মনোনয়নপত্র দাখিলের পর সাংবাদিকদের কাছে দেওয়া প্রতিক্রিয়ায় আইভী ও সাখাওয়াত তাঁদের এই অবস্থানের কথা জানান।
গত সিটি করপোরেশন নির্বাচনে সেনাবাহিনী মোতায়েন চেয়েছিলেন, এবার চাইবেন কি না, সাংবাদিকদের এমন প্রশ্নের জবাবে সেলিনা হায়াৎ আইভী সাংবাদিকদের বলেন, ‘গতবার আমি একদম প্রথম দিকে সেনা মোতায়েনের কথা বলেছিলাম। কিন্তু পরবর্তী সময়ে আপনারাই দেখেছেন—আমি বলেছিলাম, নারায়ণগঞ্জের লাখো জনতাই আমার সেনাবাহিনী। আমি এবারও বলতে চাইছি, গতবার সুষ্ঠু নির্বাচন হয়েছে সেনাবাহিনীকে ছাড়াই। নারায়ণগঞ্জবাসীর জন্য এই মুহূর্তে সেনাবাহিনীর কোনো প্রয়োজন নেই। আমার লাখো জনতাই আমার সেনাবাহিনী।’
মনোনয়নপত্র জমা দেওয়ার পর সাখাওয়াত হোসেন খান বলেন, ‘নির্বাচনের জন্য লেভেল প্লেয়িং ফিল্ড এখনো তৈরি হয়নি। অবৈধ অস্ত্র ও সন্ত্রাসীদের গ্রেপ্তার করা হয়নি। আমি চাই একটি প্রতিযোগিতামূলক নির্বাচন। এই প্রতিযোগিতামূলক নির্বাচনে সব প্রার্থীকে একই ধরনের সুযোগ-সুবিধা দিতে হবে।’ তিনি বলেন, ‘সুষ্ঠু ও নিরপেক্ষ নির্বাচনের জন্য সেনা মোতায়েনের দাবি জানাচ্ছি।’
