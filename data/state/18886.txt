
গাজীপুরের মেয়র এম এ মান্নানকে দ্বিতীয় দফায় সাময়িক বরখাস্তের আদেশ স্থগিত করে হাইকোর্ট যে আদেশ দিয়েছেন, তা বহাল রয়েছে। হাইকোর্টের আদেশের বিরুদ্ধে রাষ্ট্রপক্ষের করা লিভ টু আপিল খারিজ করে দিয়েছেন আপিল বিভাগ।
প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের আপিল বেঞ্চ আজ বুধবার এ আদেশ দেন।
এর ফলে মেয়র হিসেবে মান্নানের দায়িত্ব গ্রহণ ও কাজ চালিয়ে যেতে আইনগত কোনো বাধা নেই বলে জানিয়েছেন তাঁর আইনজীবী আবু হানিফ।
গাজীপুরের জয়দেবপুর থানার এক মামলায় অভিযোগপত্র গৃহীত হওয়ায় ২০১৬ সালের ১৮ এপ্রিল মেয়র মান্নানকে সাময়িক বরখাস্ত করে স্থানীয় সরকার বিভাগ। এ সিদ্ধান্তের বৈধতা চ্যালেঞ্জ করে চলতি বছরের ১০ এপ্রিল হাইকোর্টে রিট করেন মান্নান। শুনানি নিয়ে ১৩ এপ্রিল হাইকোর্টের একটি দ্বৈত বেঞ্চ রুলসহ সাময়িক বরখাস্তর আদেশ স্থগিত করেন। হাইকোর্টের ওই স্থগিতাদেশের বিরুদ্ধে রাষ্ট্রপক্ষ লিভ টু আপিল করে। ১৪ মে চেম্বার বিচারপতি রাষ্ট্রপক্ষের আবেদনটি শুনানির জন্য আপিল বিভাগের নিয়মিত বেঞ্চে পাঠান। এর ধারাবাহিকতায় আজ রাষ্ট্রপক্ষের আবেদনটির শুনানি হয়।
রাষ্ট্রপক্ষের শুনানিতে ছিলেন অ্যাটর্নি জেনারেল মাহবুবে আলম। আর এম এ মান্নানের পক্ষে ছিলেন আইনজীবী মাহবুবউদ্দিন খোকন ও আবু হানিফ।
 
