
শিক্ষার্থীদের ২১ দফা দাবি পূরণ না করায় বাংলাদেশ কৃষি বিশ্ববিদ্যালয়ের ছাত্রবিষয়ক উপদেষ্টার পদত্যাগের দাবি করে তাঁর কার্যালয়ে তালা ঝুলিয়ে দিয়েছে বিশ্ববিদ্যালয় শাখা ছাত্রলীগ। গতকাল বৃহস্পতিবার এ ঘটনা ঘটে।
বিশ্ববিদ্যালয় সূত্রে জানা গেছে, গত ২০ এপ্রিল শিক্ষার্থীদের পড়াশোনা ও ক্যাম্পাসে সুষ্ঠু পরিবেশ বজায় রাখার লক্ষ্যে বিশ্ববিদ্যালয় প্রশাসনের কাছে ২১ দফা দাবি পেশ করে ছাত্রলীগ। ওই দিন ছাত্রলীগের পক্ষ থেকে প্রথম সংবাদ সম্মেলন করে দাবিগুলো পেশ করা হয় এবং পরে এ বিষয়ে উপাচার্যকে স্মারকলিপি দেওয়া হয়। স্মারকলিপি পেশ করার পাঁচ মাস পরও দাবিগুলো পূরণ না হওয়ায় গতকাল বেলা দুইটার দিকে ছাত্রবিষয়ক বিভাগের সামনে বিক্ষোভ করতে থাকেন ছাত্রলীগের নেতা-কর্মীরা। এ সময় তাঁরা বিশ্ববিদ্যালয় প্রশাসনের বিরুদ্ধে স্লোগান দিতে থাকেন। পরে তাঁরা ছাত্রবিষয়ক উপদেষ্টা অধ্যাপক সচ্চিদানন্দ দাসের সঙ্গে দেখা করে তাঁর পদত্যাগ দাবি করেন।
এ সময় ছাত্রবিষয়ক উপদেষ্টা ছাত্রলীগের কর্মীদের উদ্দেশে বলেন, ‘আমি পদত্যাগ করলে যদি সমস্যার সমাধান হয়, তাহলে উপাচার্যের সঙ্গে আলোচনা করে তা-ই করব।’ এ কথা বলে তিনি চলে গেলে তাঁর কক্ষে তালা ঝুলিয়ে দেন ছাত্রলীগের নেতা-কর্মীরা।
এর আগে বেলা একটার দিকে বিশ্ববিদ্যালয় শাখা ছাত্রলীগের নেতা-কর্মীরা পরিচ্ছন্ন ক্যাম্পাস ও শিক্ষার্থীদের জন্য স্বতন্ত্র নতুন  বাস বরাদ্দের দাবিতে ক্যাম্পাসের বিভিন্ন জায়গায় বিক্ষোভ মিছিল করেন।
বিশ্ববিদ্যালয় শাখা ছাত্রলীগের সভাপতি সবুজ কাজী গতকাল প্রথম আলোকে বলেন, প্রশাসনকে বারবার বলার পরও দাবিগুলো পূরণ করেনি বিশ্ববিদ্যালয় কর্তৃপক্ষ। সাধারণ শিক্ষার্থীদের এসব দাবি না মানায় ছাত্রলীগের কর্মীরা ক্ষুব্ধ হয়ে ছাত্র উপদেষ্টার কার্যালয় ঘেরাও করেছিলেন।
এ বিষয়ে কথা বলার জন্য বিশ্ববিদ্যালয়ের উপাচার্য মো. আলী আকবরের মুঠোফোনে গতকাল বেশ কয়েকবার ফোন দিলেও তিনি ধরেননি।
