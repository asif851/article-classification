
ওবায়দুল কাদের আওয়ামী লীগের সাধারণ সম্পাদক নির্বাচিত হওয়ার খবরে নোয়াখালীতে দল ও সহযোগী সংগঠনের নেতা-কর্মীরা আনন্দ মিছিল করেছেন। নোয়াখালীর কোম্পানীগঞ্জ উপজেলার বড় রাজাপুর গ্রামে জন্ম ওবায়দুল কাদেরের।
রোববার সন্ধ্যার দিকে শহরের আবদুল আবদুল মালেক উকিল সড়কের দলীয় কার্যালয়ের সামনে থেকে নেতা-কর্মীরা আনন্দ মিছিল বের করেন। মিছিলটি জেলা শহরের প্রধান প্রধান সড়ক প্রদক্ষিণ করে পুনরায় কার্যালয় সামনে এসে শেষ হয়। পরে নেতা-কর্মীদের মধ্যে মিষ্টি বিতরণ করা হয়।
প্রত্যক্ষদর্শীরা জানান, ২০তম সম্মেলন শেষে ওবায়দুল কাদেরকে কেন্দ্রীয় আওয়ামী লীগের সাধারণ সম্পাদক ঘোষণা করার সঙ্গে সঙ্গে জেলা আওয়ামী লীগ কার্যালয়ে নেতা-কর্মীরা জড়ো হতে থাকেন। পরে সেখান থেকে একটি আনন্দ মিছিল বের করা হয়। এ ছাড়া ওবায়দুল কাদেরের নির্বাচনী এলাকায় (নোয়াখালী-৫, কোম্পানীগঞ্জ-কবিরহাট) আনন্দ মিছিল হয়েছে।
কোম্পানীগঞ্জের বসুরহাট ও কবিরহাট উপজেলার কবিরহাটসহ বিভিন্ন এলাকায় আনন্দ মিছিল বের করেন দলের নেতা-কর্মীরা। পরে সেখানে মিষ্টি বিতরণ করা হয়। কোম্পানীগঞ্জ উপজেলা আওয়ামী লীগের সভাপতি খিজির হায়াত খান প্রথম আলোকে বলেন, ‘আমাদের নেতা ওবায়দুল কাদের একজন মুক্তিযোদ্ধা। ছাত্রজীবন থেকে তিনি সব সময় সততার সঙ্গে রাজনীতি করেছেন। তাই তিনি তার পুরস্কার পেয়েছেন। এ জন্য আমরা গর্বিত।’
