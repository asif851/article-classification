

কুমিল্লার কোটবাড়ির দক্ষিণ বাগমারা এলাকার জঙ্গি আস্তানা থেকে আটটি বোমা ও দুটি সুইসাইড ভেস্ট নিষ্ক্রিয় করা হয়েছে। সকাল থেকে বিস্ফোরণ ঘটিয়ে বোমাগুলো নিষ্ক্রিয় করা হয়েছে। আজ শনিবার সকাল ৯টা থেকে বেলা ২টা ৪৫ মিনিট পর্যন্ত পুলিশের কাউন্টার টেররিজম ও জেলা পুলিশ বোমা নিষ্ক্রিয়ের কাজ করেছে।
কুমিল্লা জেলা পুলিশ সুপার মো. শাহ আবিদ হোসেন জানান, কুমিল্লায় জঙ্গি আস্তানায় অভিযানের বিষয়ে আজ বিকেল সাড়ে পাঁচটায় তাঁর কার্যালয়ে এক সংবাদ সম্মেলনের মাধ্যমে বিস্তারিত জানানো হবে। তিনি বলেন, জঙ্গি আস্তানা হিসেবে ব্যবহৃত বাড়িটিতে আটটি বোমা ও দুটি সুইসাইড ভেস্ট নিষ্ক্রিয় করা হয়েছে। শেষ বোমাটি নিষ্ক্রিয় করার সময় ওই বাসার কক্ষে আগুন ধরে যায়। পরে ফায়ার সার্ভিস আগুন নেভাতে সক্ষম হয়।
জেলা পুলিশ সুপার জানান, কাউন্টার টেররিজম ইউনিট ওই বাড়ি ক্রাইম সিনকে বুঝিয়ে দেবে। ক্রাইম সিন পরে তা জেলা পুলিশের কাছে হস্তান্তর করবে।
এদিকে সকাল থেকে বোমা নিষ্ক্রিয় করার সময় থেমে থেমে বিস্ফোরণের শব্দে এলাকায় লোকজনের মধ্যে আতঙ্ক বিরাজ করে। ওই এলাকায় এখনো ১৪৪ ধারা জারি আছে। গণমাধ্যমকর্মীসহ কাউকেই সেখানে যেতে দেওয়া হচ্ছে না। পুলিশের চট্টগ্রাম রেঞ্জের অতিরিক্ত উপমহাপরিদর্শক (ডিআইজি) সাখাওয়াত হোসেনের নেতৃত্বে বাড়িটি ঘিরে রেখেছেন আইনশৃঙ্খলা রক্ষাকারী বাহিনীর সদস্যরা।  প্রসঙ্গত, গত বুধবার বিকেল পাঁচটা থেকে দক্ষিণ বাগমারাসংলগ্ন গন্ধমতী বড় কবরস্থানের পশ্চিম পাশে দেলোয়ার হোসেনের নির্মাণাধীন তিনতলা বাড়িটি ঘিরে রাখে আইনশৃঙ্খলা রক্ষাকারী বাহিনী। গতকাল শুক্রবার দিনভর বাড়ি ঘিরে ‘অপারেশন স্ট্রাইক আউট’ নামের অভিযান চালায় পুলিশ। তবে বাড়িটিতে কাউকে পাওয়া যায়নি। পুলিশের দাবি, ওই আস্তানায় দুজন জঙ্গি ছিলেন। বাড়ি ঘেরাও করার আগেই তাঁরা পালিয়ে গেছেন।
