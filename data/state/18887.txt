
কোন্দলের বৃত্ত থেকে এখনো বের হতে পারেনি পেকুয়া উপজেলা আওয়ামী লীগ। মূলত সংসদ নির্বাচনে দুই মনোনয়নপ্রত্যাশীর নেতৃত্বে এ কোন্দল তীব্র হচ্ছে। এরই জের ধরে গত বুধবার ও বৃহস্পতিবার দুই পক্ষই পাল্টাপাল্টি মিছিল-সমাবেশ করেছে।জানা গেছে, গত ১৩ ডিসেম্বর পেকুয়া উপজেলা আওয়ামী লীগের কাউন্সিল অনুষ্ঠিত হয়। ওই কাউন্সিলে আ ক ম সাহাব উদ্দিন ফরায়েজী সভাপতি ও আবুল কাশেম সাধারণ সম্পাদক নির্বাচিত হন। ওই সময় থেকে সভাপতি ও সাধারণ সম্পাদক পদে পরাজিত বখতিয়ার উদ্দিন চৌধুরী ও জাহাঙ্গীর আলমের নেতৃত্বে আরেকটি বলয় সৃষ্টি হয়। এ বলয়টিকে নেতৃত্ব দিয়ে আসছেন কক্সবাজার জেলা আওয়ামী লীগের সাধারণ সম্পাদক সালাহউদ্দিন আহমদ। আর ফরায়েজী-কাশেমকে নেতৃত্ব দিচ্ছেন চকরিয়া উপজেলা আওয়ামী লীগের সভাপতি জাফর আলম।দলীয় নেতা-কর্মীরা বলেন, বিএনপি যেখানে গ্রামে গ্রামে সংগ্রাম কমিটি গঠন করে আওয়ামী লীগের নেতা-কর্মীদের ওপর হামলার প্রস্তুতি নিচ্ছে সেখানে পেকুয়া আওয়ামী লীগের বিবদমান দুই পক্ষ পাল্টাপাল্টি মিছিল ও সমাবেশ করছে। যা নেতা-কর্মীদের মধ্যে হতাশার সৃষ্টি করেছে। গত বুধবার জাফর আলমের নেতৃত্বাধীন গ্রুপ পেকুয়া বাজারে দলীয় কার্যালয়ের সামনে বিক্ষোভ মিছিল ও সমাবেশ করেছে। বৃহস্পতিবার বিকেলে পেকুয়া চৌমুহনীতে সালাহউদ্দিন আহমদের নেতৃত্বাধীন গ্রুপ একইভাবে সমাবেশ করেছে। দুই মনোনয়নপ্রত্যাশী জাফর আলম ও সালাহউদ্দিন আহমদ দুই পক্ষের সমাবেশে উপস্থিত হয়ে দলীয় কোন্দলকে আরও উসকে দিয়েছে বলে অভিযোগ করেন দলীয় নেতা-কর্মীরা।এ বিষয়ে পেকুয়া উপজেলা আওয়ামী লীগের সাধারণ সম্পাদক আবুল কাশেম বলেন, জাফর আলম বিএনপি-জামায়াতের নৈরাজ্য মোকাবিলার প্রস্তুতি হিসেবে ওই সমাবেশ করেছেন। তা ছাড়া সমাবেশটি পূর্বনির্ধারিত ছিল।অপর পক্ষের জাহাঙ্গীর আলম বলেন, ‘আমরা যুব সমাবেশ করেছি। কারও পক্ষে-বিপক্ষে করি নাই। সমাবেশটি পূর্বনির্ধারিত না হলেও ২৫ অক্টোবরের নৈরাজ্য মোকাবিলায় এ সমাবেশটি গুরত্বপূর্ণ ছিল।’
