
ষোড়শ সংশোধনীর বৈধতা নিয়ে করা রুল খারিজ করে বিচারপতি আশরাফুল কামালের দেওয়া রায় আজ বৃহস্পতিবার প্রকাশিত হয়েছে। এর আগে ওই সংশোধনী অবৈধ ঘোষণা করে দুই বিচারপতির দেওয়া রায় গত ১১ আগস্ট প্রকাশ করা হয়।
সুপ্রিম কোর্টের বিচারপতিদের অপসারণের ক্ষমতা জাতীয় সংসদের হাতে ফিরিয়ে আনার বিষয়ে সংবিধানের ষোড়শ সংশোধনী সংবিধানপরিপন্থী বলে গত ৫ মে রায় দিয়েছিলেন হাইকোর্ট। বিচারপতি মইনুল ইসলাম চৌধুরী, বিচারপতি কাজী রেজা-উল হক ও বিচারপতি আশরাফুল কামালের সমন্বয়ে গঠিত বিশেষ বেঞ্চ সংখ্যাগরিষ্ঠ মতে এ রায় দেন। বিচারপতি আশরাফুল কামাল ভিন্নমত পোষণ করে রুল খারিজ করেন।
আজ বিচারপতি আশরাফুল কামালের রায় প্রকাশের বিষয়টি জানিয়ে ডেপুটি অ্যাটর্নি জেনারেল মোতাহার হোসেন সাজু প্রথম আলোকে বলেন, এ নিয়ে বিশেষ বেঞ্চের দেওয়া পুরো রায় প্রকাশ পেল। ষোড়শ সংশোধনী অবৈধ ঘোষণা করে দেওয়া রায় স্থগিত চেয়ে রাষ্ট্রপক্ষ আবেদন করেছিল। এখন পূর্ণাঙ্গ রায় হাতে পাওয়ার পর নিয়মিত আপিল করা হবে। রাষ্ট্রের প্রধান আইন কর্মকর্তা মাহবুবে আলম ১৯ সেপ্টেম্বর দেশে ফিরবেন। এরপর শুনানির বিষয়ে পরবর্তী পদক্ষেপ নেওয়া হবে।
২০১৪ সালের ১৭ সেপ্টেম্বর জাতীয় সংসদে সংবিধানের ষোড়শ সংশোধনী বিল পাস হয়। এই সংশোধনীর বৈধতা চ্যালেঞ্জ করে হাইকোর্টে রিট আবেদন করেন সুপ্রিম কোর্টের নয়জন আইনজীবী। ৯ নভেম্বর ওই রিট আবেদনের ওপর প্রাথমিক শুনানি শেষে হাইকোর্ট রুল দিয়ে সরকারের কাছে জানতে চান, ষোড়শ সংশোধনী কেন অসাংবিধানিক ঘোষণা করা হবে না।
২০১৫ সালের ২১ মে ওই রুলের ওপর শুনানি শুরু হয়। ওই দিন এ বিষয়ে অ্যামিকাস কিউরি হিসেবে পাঁচজন জ্যেষ্ঠ আইনজীবীর মতামত নেওয়ার সিদ্ধান্ত নেন আদালত। তাঁরা হলেন ড. কামাল হোসেন, এম আমীর-উল ইসলাম, মাহমুদুল ইসলাম, রোকন উদ্দিন মাহমুদ ও আজমালুল হোসেন কিউসি।
আরও পড়ুন: 
বিচারকদের অভিশংসন ক্ষমতা পেল সংসদ
