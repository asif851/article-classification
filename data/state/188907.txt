
চোখের চিকিৎসার জন্য মঙ্গলবার রাতে লন্ডনে যাবেন বিএনপি চেয়ারপারসন খালেদা জিয়া। আজ রাতে গুলশানে বিএনপির চেয়ারপারসনের কার্যালয়ে দলের জ্যেষ্ঠ নেতাদের সঙ্গে বৈঠকের পর বিএনপির স্থায়ী কমিটির সদস্য নজরুল ইসলাম খান সাংবাদিকদের এ কথা জানান। নজরুল ইসলাম খান বলেন, চেয়ারপারসন মঙ্গলবার রাতে চিকিৎসার জন্য লন্ডন যাবেন। তাঁর আগেই যাওয়ার কথা ছিল। কিন্তু রাজনৈতিক কারণে তিনি যেতে পারেননি। বৈঠকে বিএনপি নেতারা খালেদা জিয়াকে লন্ডনে পরিবারের সদস্যদের সঙ্গে ঈদ করে আসার অনুরোধ করেছেন বলেও তিনি জানান। বিএনপির দল পুনর্গঠন নিয়ে যে চিঠি কেন্দ্র থেকে দেওয়া হয়েছিল সে বিষয়ে সাংগঠনিক দিক নির্দেশনা দেওয়ার জন্য আজ এই বৈঠক ডাকা হয়েছিল। বৈঠকে উপস্থিত একাধিক সূত্র প্রথম আলোকে জানায়, খালেদা জিয়া বৈঠকে সবাইকে সতর্ক করে দিয়ে বলেছেন কোথাও যাতে কারও ‘পকেট কমিটি’ না হয় সেদিকে সবাইকে সতর্ক থাকতে হবে। ত্যাগী ও পরীক্ষিত নেতারা, যারা বিগত সময়ে আন্দোলন সংগ্রামে ছিলেন তাদের দিয়ে কমিটি করার জন্য তিনি কড়া নির্দেশ দিয়েছেন। সভার আরেকটি সূত্র জানায়, সভায় বিএনপি সমর্থক বুদ্ধিজীবীদের সমন্বয়ে একটি ‘থিংক ট্যাঙ্ক’ করার বিষয়ে আলোচনা হয়েছে। তবে এটা নিয়ে কোনো সিদ্ধান্ত চূড়ান্ত হয়নি। এ ছাড়া ফেসবুক ও টুইটারের মতো সামাজিক যোগাযোগ মাধ্যমগুলোতে নেতা-কর্মীদের আরও সক্রিয় হওয়ার বিষয়েও আলোচনা হয়েছে। 
খালেদা জিয়ার সভাপতিত্বে বৈঠকে বিএনপির স্থায়ী কমিটির সদস্য মওদুদ আহমদ, জমির উদ্দিন সরকার, মাহবুবুর রহমান, সারওয়ারি রহমান, আ স ম হান্নান শাহ ও গয়েশ্বর চন্দ্র রায়, চেয়ারপারসনের উপদেষ্টা আমির খসরু মাহমুদ চৌধুরী ও ইনাম আহমেদ, ভাইস চেয়ারম্যান আলতাফ হোসেন চৌধুরী এবং যুগ্ম মহাসচিব মো. শাহজাহানসহ দলের বিভিন্ন অঙ্গ ও সহযোগী সংগঠনের নেতা এবং কয়েকজন বিএনপি সমর্থিত বুদ্ধিজীবী উপস্থিত ছিলেন।
