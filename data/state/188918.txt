
ঢাকার নবাবগঞ্জ পাইলট উচ্চ বালিকা স্কুল অ্যান্ড কলেজ কেন্দ্র থেকে মোবাইলসহ নজরুল ইসলাম নামের এক শিক্ষককে আটক করেছে পুলিশ। আজ সোমবার সকালে পরীক্ষা চলাকালে হলের পাশে ফোনে কথা বলছিলেন তিনি।
আটককৃত ওই শিক্ষক উপজেলার পিকেবি স্কুল অ্যান্ড কলেজের শিক্ষক ।
শিক্ষা মন্ত্রণালয়ের এক নির্দেশে বলা আছে, পরীক্ষা কেন্দ্রে কেবলমাত্র কেন্দ্র সচিব সাধারণ মানের একটি মোবাইল ব্যবহার করতে পারবে। অন্য কেউ মোবাইল ব্যবহার করতে পারবেন না।
নবাবগঞ্জ থানার উপপরিদর্শক (এসআই) আজহারুল ইসলাম প্রথম আলোকে জানান, আজ উচ্চ মাধ্যমিকের বাংলা প্রথম পত্র পরীক্ষা চলছিল। এ সময় শিক্ষক নজরুল ইসলাম কেন্দ্রের ভেতরে হল রুমের পাশে মোবাইল ফোনে কথা বলছিলেন। পরে পুলিশ তাঁকে মোবাইলসহ আটক করেন।
দোহার সার্কেল এএসপি মাহবুবুর রহমান প্রথম আলোকে জানান, আটককৃত শিক্ষকের বিরুদ্ধে আইনগত ব্যবস্থা নেওয়া হবে।
উপজেলা মাধ্যমিক শিক্ষা কর্মকর্তা মো. ফারুক আহমেদ প্রথম আলোকে বলেন, শিক্ষা মন্ত্রণালয়ের নির্দেশ অমান্য করার অপরাধে ওই শিক্ষককে আটক করা হয়েছে। আইন অনুযায়ী তাঁর বিরুদ্ধে ব্যবস্থা নেওয়া হবে।
