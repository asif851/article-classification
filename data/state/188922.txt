
রাজশাহী সিটি করপোরেশনের মেয়র মোসাদ্দেক হোসেন বুলবুলকে সাময়িকভাবে বরখাস্তের আদেশ অবৈধ ঘোষণা করে হাইকোর্টের দেওয়া রায় বহাল রয়েছে। হাইকোর্টের রায়ের বিরুদ্ধে রাষ্ট্রপক্ষের করা লিভ টু আপিল খারিজ করে দিয়েছেন আপিল বিভাগ।আজ রোববার প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বিভাগ এ আদেশ দেন। এর ফলে মোসাদ্দেক হোসেনের মেয়র পদ ফিরে পেতে ও দায়িত্ব পালনে আইনগত কোনো বাধা নেই বলে জানিয়েছেন তাঁর আইনজীবী আমিনুল হক হেলাল। আদালতে মোসাদ্দেক হোসেনের পক্ষে শুনানিতে ছিলেন আইনজীবী আবদুল বাসেত মজুমদার ও আইনজীবী এ এস হাসান আরিফ। রাষ্ট্রপক্ষে ছিলেন অ্যাটর্নি জেনারেল মাহবুবে আলম।আইনজীবী সূত্র বলছে, নাশকতার অভিযোগে করা মামলায় পুলিশের অভিযোগপত্র দাখিলের পর ২০১৫ সালের ৭ মে মোসাদ্দেক হোসেনকে সাময়িক বরখাস্ত করে স্থানীয় সরকার মন্ত্রণালয়। এর বিরুদ্ধে তিনি হাইকোর্টে রিট করেন। চূড়ান্ত শুনানি শেষে গত বছরের ১০ মার্চ হাইকোর্ট সাময়িক বরখাস্তের আদেশ অবৈধ ঘোষণা করে রায় দেন। এই রায়ের বিরুদ্ধে রাষ্ট্রপক্ষ লিভ টু আপিল করে, যা আজ রোববার খারিজ হলো।
