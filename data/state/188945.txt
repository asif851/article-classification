
সিলেটের মোগলাবাজার থানা এলাকায় পানবোঝাই একটি ট্রাকের সঙ্গে প্রাইভেট কারের মুখোমুখি সংঘর্ষে একজন ব্যাংক কর্মকর্তাসহ চারজন নিহত হয়েছেন। গতকাল শনিবার দিবাগত রাত আড়াইটার দিকে এ দুর্ঘটনা ঘটে।
নিহত ব্যক্তিরা হলেন সিলেটের বিয়ানীবাজারের চারখাই শাখা পূবালী ব্যাংকের জ্যেষ্ঠ কর্মকর্তা ধ্রুবজ্যোতি দাস, মৌলভীবাজারের কুলাউড়ার বাসিন্দা আদিল চৌধুরী, সঞ্জিব ও প্রকৃতি। তাঁরা সবাই প্রাইভেটকারের যাত্রী ছিলেন।
মোগলাবাজার থানার ভারপ্রাপ্ত কর্মকর্তা (ওসি) খায়রুল ফজল জানান, মোগলাবাজারের ফেঞ্চুগঞ্জ-সিলেট সড়কে এ দুর্ঘটনা ঘটে। পানবোঝাই করা একটি ট্রাক মৌলভীবাজারের দিকে যাচ্ছিল। অন্যদিকে সিলেটের দিকে আসছিল প্রাইভেটকারটি। মুখোমুখি সংঘর্ষে প্রাইভেটকারটি দুমড়েমুচড়ে যায়। এতে ঘটনাস্থলেই ধ্রুবজ্যোতি ও আদিল মারা যান। আর আজ রোববার ভোরে সিলেট ওসমানী মেডিকেল কলেজ হাসপাতালে চিকিৎসাধীন অবস্থায় মারা যান অন্য দুজন। রাতেই ট্রাকটি জব্দ করা হয়েছে।
