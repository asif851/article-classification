

সুপ্রিম কোর্টের প্রধান বিচারপতি সুরেন্দ্র কুমার সিনহার পদত্যাগপত্র এখনো রাষ্ট্রপতির কাছে পৌঁছায়নি বলে জানিয়েছেন আওয়ামী লীগের সাধারণ সম্পাদক ওবায়দুল কাদের। তিনি বলেছেন, ‘মহামান্য রাষ্ট্রপতির কাছে পদত্যাগপত্র আসার আগে আমি নিশ্চিত করে বলতে পারছি না যে তিনি (প্রধান বিচারপতি) পদত্যাগপত্র পাঠিয়েছেন। আমি যতটা জানি, চিঠি এখনো পৌঁছায়নি। যখন পৌঁছাবে, তখন আকাশে চাঁদ ওঠার মতো জানতে পারবেন।’
আজ শনিবার সকালে ঢাকা বিশ্ববিদ্যালয়ে গুরুদুয়ারা নানক শাহী মন্দিরে শিখধর্মের প্রবর্তক গুরু নানক শাহের ৫৪৮তম জন্মবার্ষিকীর অনুষ্ঠানে সাংবাদিকদের সামনে এ মন্তব্য করেন সড়ক পরিবহন ও সেতুমন্ত্রী ওবায়দুল কাদের।
ওবায়দুল কাদের বলেন, ‘প্রধান বিচারপতি কার কাছে পদত্যাগপত্র পাঠিয়েছেন? তিনি পত্র পাঠাবেন মহামান্য রাষ্ট্রপতির কাছে।’
ওবায়দুল কাদের বলেন, ‘আমি বিষয়টি নিশ্চিত—চিঠি এখনো পৌঁছায়নি।’
বিএনপির সমাবেশে কোনো ধরনের বিশৃঙ্খলার সৃষ্টি হলে আইনশৃঙ্খলা রক্ষাকারী বাহিনী ব্যবস্থা নেবে বলে সতর্ক করে ওবায়দুল কাদের বলেন, বিএনপির সমাবেশ শান্তিপূর্ণ হলে সরকার সহযোগিতা করবে। কোনো ধরনের বিশৃঙ্খল পরিবেশ সৃষ্টি করলে সরকারের আইনশৃঙ্খলা রক্ষাকারী বাহিনী যথাযথ ব্যবস্থা নেবে।
ওবায়দুল কাদের বলেন, ‘শিখধর্মের প্রবর্তক নানক শাহ ৫০০ বছর আগে আসাম ও সিলেট হয়ে ঢাকায় এসেছিলেন। তাঁর মতবাদ ধারণ করে আজকের এই গুরুদুয়ারা নানক শাহ। তাঁর কথায় শান্তির বাণী ছিল। তাঁর প্রতি আমরা শ্রদ্ধা নিবেদন করছি। আমি আশ্বাস দিচ্ছি, বাংলাদেশে গুরু নানক শাহের ভক্ত যাঁরা বাংলাদেশে বসবাস করছেন, সরকার তাঁদের পাশে থাকবে।’
