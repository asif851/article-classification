
দেশের নির্বাচন কমিশনকে অথর্ব হিসেবে মন্তব্য করেছেন বিএনপির চেয়ারপারসন খালেদা জিয়া। আজ বৃহস্পতিবার বিকেল চারটার দিকে নীলফামারী সরকারি উচ্চবিদ্যালয়ের মাঠে আয়োজিত জনসভায় প্রধান অতিথির বক্তব্যে তিনি এ মন্তব্য করেন। প্রায় ছয় বছর পর নীলফামারীতে গেছেন খালেদা জিয়া।
খালেদা জিয়া বলেন, ‘এই নির্বাচন কমিশন অথর্ব। এই কমিশন দিয়ে কোনো নির্বাচন সম্ভব নয়। নির্বাচন কমিশন নিরপেক্ষ না হলে জনগণ ভোট দিতে পারবে না।’
বিএনপির চেয়ারপারসন আরও বলেন, ‘সোজা আঙুলে ঘি না উঠলে আঙুল বাঁকা করতে হয়। তাই এই সরকার পদত্যাগ না করলে আন্দোলন করে তাদের পদত্যাগে বাধ্য করা হবে।’ তিনি আরও বলেন, সরকারি ব্যাংকগুলো লুটপাট করে শেষ করে দিয়েছে সরকার। পোশাক ও পাটশিল্প ধ্বংস করেছে তারা। সরকার রানা প্লাজার ক্ষয়ক্ষতির সঠিক পরিসংখ্যান দেয় নাই বলেও মন্তব্য করেন তিনি। তাঁর মতে, সরকার ব্যস্ত লুটপাট নিয়ে। অন্যদিকে বিএনপির লক্ষ্য দেশের উন্নতি।
