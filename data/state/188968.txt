
কুষ্টিয়ার দৌলতপুর উপজেলার নবগ্রাম মাধ্যমিক বিদ্যালয়ে প্রায় ৩০ জন ছাত্রছাত্রী গণমনস্তাত্ত্বিক রোগে আক্রান্ত হয়েছে৷ গত শনি ও গতকাল রোববার এই রোগে আক্রান্ত হয়ে ৩০ জন ছাত্রছাত্রী দৌলতপুর স্বাস্থ্য কমপ্লেক্সে ভর্তি হয়েছে৷নবগ্রাম বিদ্যালয় সূত্রে জানা গেছে, শনিবার সকালে বিদ্যালয়ে আসার পর অষ্টম শ্রেণীর ছাত্রী সুমাইয়া খাতুন হঠাৎ অসুস্থ হয়ে পড়ে৷ মাথা ঘোরার একপর্যায়ে সে অচেতন হয়ে পড়ে৷ তার শরীরে ঝাঁকুনির সৃষ্টি হয় এবং হাত-পা বঁাকা হয়ে যেতে থাকে৷ তার দেখাদেখি আরও নয়জন অসুস্থ হয়ে পড়ে৷ মাথায় পানি দেওয়ার পর তাদের দৌলতপুর স্বাস্থ্য কমপ্লেক্সে নেওয়া হয়৷ গতকাল সকালে বিদ্যালয়ের আরও ২০ জন অসুস্থ হয়ে পড়ে৷ তাদেরও তাৎক্ষণিকভাবে একই স্বাস্থ্য কমপ্লেক্সে ভর্তি করা হয়৷বিদ্যালয়ের প্রধান শিক্ষক আমজাদ হোসেন বলেন, বিদ্যালয় ছুটি ঘোষণা করা হয়েছে৷ সিভিল সার্জন মো. মুস্তাফিজুর রহমান বলেন, এতে আতঙ্কিত হওয়ার কিছু নেই৷ ছাত্রছাত্রীদের কাউন্সেলিং করালে সুস্থ হয়ে উঠবে৷ দৌলতপুর হাসপাতালে একটি চিকিৎসক দল পাঠানো হয়েছে৷
 
