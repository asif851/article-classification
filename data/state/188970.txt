
মেরিল-প্রথম আলো সাভার সহায়তা তহবিলে সাহায্য প্রদান অব্যাহত রয়েছে। ২০ আগস্ট পর্যন্ত এই তহবিলে মোট জমার পরিমাণ দাঁড়িয়েছে দুই কোটি ১৩ লাখ ৪১ হাজার ১২৩ টাকা। এখন পর্যন্ত মোট ব্যয় হয়েছে ৩৭ লাখ ৩৫ হাজার ৯১৮ টাকা। বাকি অর্থ ১০০ জনের পুনর্বাসনে ব্যয় করা হবে।চলতি বছরের ২৪ এপ্রিল সাভারে রানা প্লাজা ধসের ঘটনা ঘটে। ওই মর্মান্তিক ঘটনায় হতাহত হয়েছেন বহু মানুষ। দুর্গতদের চিকিত্সা-সহায়তা ও পুনর্বাসনের জন্য গত ২৬ এপ্রিল গঠিত হয় মেরিল-প্রথম আলো সাভার সহায়তা তহবিল।দেশের মানুষ ও প্রবাসীদের কাছে এই তহবিলে সহায়তা দেওয়ার জন্য আবেদন জানানো হয়। এ আবেদনে সাড়া দিয়েছেন সর্বস্তরের মানুষ। সমাজের বিত্তবান মানুষ, বিভিন্ন সামাজিক-সাংস্কৃতিক, শিক্ষা ও বাণিজ্যিক প্রতিষ্ঠান এ তহবিলে অর্থ দিয়ে সাভার বিপর্যয়ে দুর্গত মানুষের পাশে দাঁড়াচ্ছে।সম্প্রতি যুক্তরাষ্ট্র ও কানাডাপ্রবাসীদের পক্ষ থেকে কানাডায় অবস্থিত দেশি টেলিভিশনের সৌজন্যে চার লাখ ৩৯ হাজার টাকা এই তহবিলে দেওয়া হয়। দেশি টেলিভিশনের পক্ষে নন্দিতা শ্রেয়সী অনুদানের চেক প্রথম আলোর সহযোগী সম্পাদক আনিসুল হকের হাতে তুলে দেন।এ ছাড়া ব্যক্তিগতভাবে সাধ্যানুযায়ী অর্থ দিয়ে সহায়তা করছেন সাধারণ আয়ের মানুষ।ভবিষ্যৎ পরিকল্পনা: মেরিল-প্রথম আলো সাভার সহায়তা তহবিলের আওতায় আহত ব্যক্তিদের মধ্যে ১০০ জনকে বাছাই করে তাঁদের আর্থিক সহায়তা দেওয়া ও পুনর্বাসনের পরিকল্পনা করা হয়েছে। ইতিমধ্যে এর বাস্তবায়নও শুরু হয়েছে। পরিকল্পনা অনুযায়ী আগামী মাস (সেপ্টেম্বর) থেকে প্রতি ১৫ দিন পর ১০ জন করে আহত ব্যক্তিকে আর্থিক সহায়তা দেওয়া ও পুনর্বাসন করা হবে।
