
বিএনপিসহ যেসব রাজনৈতিক দল নির্বাচন বর্জন করেছে, তাদের সঙ্গে সংলাপের কোনো পরিকল্পনা সরকারের আছে কি না, সেটি জানতে চেয়েছে কানাডা।গতকাল মঙ্গলবার দুপুরে পররাষ্ট্রমন্ত্রী এ এইচ এম মাহমুদ আলীর সঙ্গে সৌজন্য সাক্ষাতের সময় ঢাকায় নিযুক্ত কানাডার হাইকমিশনার হিদার ক্রুডেন বিষয়টি জানতে চান।পররাষ্ট্র মন্ত্রণালয় এক বিজ্ঞপ্তিতে জানিয়েছে, গতকাল দুপুরে পররাষ্ট্রমন্ত্রীর সঙ্গে তাঁর দপ্তরে দেখা করেন কানাডার হাইকমিশনার।জনজীবনে স্বাভাবিকতা আনতে সরকার সফল হওয়ার প্রসঙ্গ টেনে হিদার ক্রুডেন সংলাপ নিয়ে সরকারের পরিকল্পনা জানতে চান। এ বিষয়ে তিনি প্রশ্ন করেন, সহিংসতা বন্ধ এবং সবার কাছে গ্রহণযোগ্য একটি রাজনৈতিক প্রক্রিয়া নিয়ে সরকার ৫ জানুয়ারির নির্বাচন বর্জনকারী দলগুলোর সঙ্গে আলোচনায় বসার কথাটি ভাবছে কি না।পররাষ্ট্রমন্ত্রী এ সময় গণতন্ত্রকে প্রাতিষ্ঠানিক রূপ দেওয়ার স্বার্থে সংবিধানের পবিত্রতা রক্ষায় সরকারের অঙ্গীকার পুনর্ব্যক্ত করেন। এ এইচ মাহমুদ আলী বলেন, অন্যান্য দেশের মতো বাংলাদেশেরও সমাজে শৃঙ্খলা ফিরিয়ে আনার নিজস্ব পদ্ধতি রয়েছে। বাংলাদেশও সামাজিক শৃঙ্খলা ফিরিয়ে আনার লক্ষ্য সামনে রেখে রাষ্ট্রব্যবস্থা, সমাজ, দেশ ও জনগণকে সঙ্গে নিয়েই এগোচ্ছে। এ প্রক্রিয়া অন্য দেশের চেয়ে আলাদা হতে পারে। কেননা, প্রতিটি দেশেরই কাজের ধারা আলাদা। সহিংসতা যখন সন্ত্রাসী তৎপরতায় রূপ নেয়, রাষ্ট্রের তখন তা রুখে দাঁড়ানো ছাড়া কোনো বিকল্প থাকে না। কানাডার হাইকমিশনার এ প্রসঙ্গে বলেন, তাঁর দেশ ও তাঁদের প্রধানমন্ত্রী সব সময় কঠোর ভাষায় সহিংসতার নিন্দা জানান। বৈঠকে পররাষ্ট্রমন্ত্রী উল্লেখ করেন, প্রধানমন্ত্রী শেখ হাসিনার তত্ত্বাবধানে রানা প্লাজা ধসে ক্ষতিগ্রস্তদের পুনর্বাসন, ক্ষতিপূরণ দেওয়াসহ সম্ভাব্য সব ধরনের পদক্ষেপ নেওয়া হচ্ছে। এ প্রসঙ্গে তিনি আন্তর্জাতিক সম্প্রদায় ও ক্রেতাদের তাঁদের অঙ্গীকার পূরণের আহ্বান জানান। এ সময় হিদার ক্রুডেন পররাষ্ট্রমন্ত্রীকে জানান, তৈরি পোশাকশিল্প খাতে সহায়তার লক্ষ্যে বাংলাদেশে বিভিন্ন প্রকল্প বাস্তবায়নে আন্তর্জাতিক শ্রম সংস্থাকে (আইএলও) ৮০ লাখ কানাডিয়ান ডলার দিয়েছে তাঁর দেশ।
 
