
অনুমোদন ছাড়াই নিবিড় পরিচর্যা কেন্দ্র (আইসিইউ), করোনারি কেয়ার ইউনিট (সিসিইউ) ও কিডনির ডায়ালাইসিস সেন্টার চালানোসহ বিভিন্ন অনিয়মের কারণে গতকাল বুধবার রাজধানীর পান্থপথের স্কয়ার হাসপাতালকে ২ লাখ ৬৫ হাজার টাকা জরিমানা করেছেন র্যা বের ভ্রাম্যমাণ আদালত । র্যা ব সূত্র জানায়, গতকাল দুপুর পৌনে ১২টার দিকে নির্বাহী ম্যাজিস্ট্রেট মোহাম্মদ হেলাল উদ্দিনের নেতৃত্বে র্যা বের ভ্রাম্যমাণ আদালত পান্থপথের স্কয়ার হাসপাতালে অভিযান চালান।নির্বাহী ম্যাজিস্ট্রেট বলেন, অনুমোদন না নিয়েই স্কয়ার হাসপাতাল কর্তৃপক্ষ সিসিইউ, আইসিইউ, এনএসইউ ও কিডনি রোগীর ডায়ালাইসিস সেন্টার চালচ্ছিলেন। ওষুধের গুদামের অনুমোদন নেই। এ ছাড়া ২০১৪ সালে ব্লাড ব্যাংক ও ডায়াগনস্টিক সেন্টারের লাইসেন্সের মেয়াদোত্তীর্ণ হলেও পরে তা আর নবায়ন করা হয়নি। তিনি বলেন, হাসপাতালটির মেডিকেল ও সার্জিক্যাল যন্ত্রপাতির লাইসেন্স ছিল না। এ ছাড়া হাসপাতালটির ফুড কোর্টে যে খাবার তৈরি হয়, এ জন্য বিএসটিআই ও সিটি করপোরেশনের লাইসেন্স পাওয়া যায়নি। তিনি আরও বলেন, স্কয়ার হাসপাতাল ৩০০ শয্যার অনুমতি নিয়ে নিয়ম বহির্ভূতভাবে ৬৫ শয্যা বাড়িয়ে এতে রোগী ভর্তি করা হচ্ছিল। চুক্তি অনুযায়ী পাঁচ শতাংশ রোগীকে বিনা মূল্যে চিকিৎসা করানোর কথা থাকলেও কর্তৃপক্ষ তা মানছিল না। এসবের দায়ে স্কয়ার হাসপতালকে দুই লাখ টাকা জরিমানা করে ওই টাকা আদায় করা হয়। স্কয়ার হাসপাতালের গ্রাহকসেবা শাখার কর্মকর্তা আলবানি গতকাল রাতে বলেন, তবে এ সম্পর্কে গণমাধ্যমে বক্তব্য দিতে হাসপাতাল কর্তৃপক্ষ কোনো নির্দেশনা দেয়নি।
