
ঢাকার কেরানীগঞ্জে বুড়িগঙ্গা নদী থেকে আজ বুধবার দুটি লাশ উদ্ধার করা হয়েছে।
মৃতদেহ দুুটি ময়নাতদন্তের জন্য স্যার সলিমুল্লাহ মেডিকেল কলেজ হাসপাতাল মর্গে পাঠানো হয়েছে।
কেরানীগঞ্জ উপজেলার হাসনাবাদ জামে মসজিদসংলগ্ন বুড়িগঙ্গা নদী থেকে সকাল নয়টার দিকে এক ব্যক্তির মৃতদেহ উদ্ধার করা হয়। কেরানীগঞ্জ মডেল থানাধীন আটি মধুরচর এলাকায় বুড়িগঙ্গা নদী থেকে দুপুর ১২টার দিকে আরেকটি মৃতদেহ উদ্ধার করে পুলিশ।
দক্ষিণ কেরানীগঞ্জ থানার উপপরিদর্শক আবদুস সালাম জানান, পুলিশ হাসনাবাদ মসজিদসংলগ্ন বুড়িগঙ্গা থেকে ভাসমান একটি লাশ উদ্ধার করে। মৃত ব্যক্তির পরনে ছিল কালো রঙের ফুল প্যান্ট ও হালকা খয়েরি রঙের হাফ হাতা চেক শার্ট। লাশের বিভিন্ন অংশে পচন ধরেছে। লাশটি ময়নাতদন্তের জন্য পাঠানো হয়েছে।
কেরানীগঞ্জ মডেল থানার ভারপ্রাপ্ত কর্মকর্তা (ওসি) মজিবর রহমান জানান, এলাকাবাসীর খবরের ভিত্তিতে মধুরচরে বুড়িগঙ্গা থেকে একটি মৃতদেহ উদ্ধার করা হয়েছে। তবে মৃতদেহের শরীরে কোনো আঘাতের চিহ্ন পাওয়া যায়নি। বিষয়টি হত্যাকাণ্ড কি না, তা খতিয়ে দেখা হচ্ছে।
দুটি লাশ উদ্ধারের ঘটনায় পুলিশ বাদী হয়ে দক্ষিণ কেরানীগঞ্জ ও কেরানীগঞ্জ মডেল থানায় দুইটি অপমৃত্যু মামলা করেছে। 
