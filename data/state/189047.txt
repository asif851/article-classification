
বিএনপির নেতৃত্বাধীন ১৮-দলীয় জোটের টানা ৬০ ঘণ্টার হরতাল গতকাল বুধবার সন্ধ্যা ছয়টায় শেষ হয়েছে। শেষ দিনেও দেশের বিভিন্ন স্থানে পুলিশ ও হরতালবিরোধীদের সঙ্গে হরতাল-সমর্থকদের সংঘর্ষ হয়েছে। আহত হয়েছে প্রায় দেড় শ। তবে প্রথম দুই দিনের তুলনায় গতকালের হরতাল ছিল কিছুটা শান্ত। প্রাণহানির ঘটনা ঘটেনি। বিএনপি-জামায়াতের শতাধিক কর্মীকে আটক করেছে পুলিশ। হরতাল শেষ হওয়ায় স্বস্তির নিঃশ্বাস ফেলেছে সাধারণ মানুষ।ঢাকায় হরতাল ছিল ঢিলেঢালা। নগরের কয়েকটি এলাকায় মিছিল বের করেন হরতাল-সমর্থকেরা। বিভিন্ন স্থানে ককটেল বিস্ফোরণের ঘটনা ঘটে। বড় ধরনের নাশকতার খবর পাওয়া যায়নি। অন্যদিকে হরতালের বিরুদ্ধে সরকারদলীয় নেতা-কর্মীরা বিভিন্ন স্থানে মিছিল ও সমাবেশ করেছেন। প্রধান প্রধান সড়কে আগের দুই দিনের চেয়ে যান চলাচল ছিল বেশি। বড় কয়েকটি শপিং মলও খোলা ছিল। শিক্ষাপ্রতিষ্ঠানগুলো খোলা থাকলেও বেশির ভাগেই ক্লাস হয়নি।সকালে র‌্যাব-৩-এর কার্যালয়ের সামনে, সোনারগাঁও ক্রসিং মোড়, সিপাহীবাগ, সূত্রাপুর ও মালিবাগে কয়েকটি ককটেলের বিস্ফোরণ হয়। শাহজাহানপুরে হরতাল-সমর্থকদের ছত্রভঙ্গ করতে গিয়ে পুলিশ কয়েকটি গুলি করে। এতে কয়েকজন আহত হয়েছে বলে বিএনপি দাবি করে। মগবাজারে জামায়াতে ইসলামী মিছিল করতে গেলে পুলিশ ও ছাত্রলীগ বাধা দেয়। পুলিশ সেখান থেকে দুজনকে আটক করে। মুগদা এলাকায় একটি অটোরিকশায়, হাতিরঝিলে সিএনজিচালিত অটোরিকশায়, ফার্মগেটে বাসে, তেজগাঁওয়ে কাভার্ড ভ্যানে ও সিএনজিচালিত অটোরিকশায় আগুন দেওয়া হয়েছে।বিএনপির কেন্দ্রীয় কয়েকজন নেতা দলের কেন্দ্রীয় কার্যালয়ে অবস্থান করেছেন। আর দলীয় ১২-১৫ জন সাংসদ সংসদ ভবন এলাকায় সমাবেশ করেন। সেখানে যুব মহিলা লীগ সাংসদদের ধাওয়া দিলে উত্তেজনার সৃষ্টি হয়। মহানগর পুলিশ বলেছে, বিভিন্ন স্থান থেকে ১৮-দলীয় জোটের ১৮ জনকে আটক করা হয়েছে। এর মধ্যে চারজনকে ভ্রাম্যমাণ আদালতের মাধ্যমে সাজা দেওয়া হয়েছে। দিন শেষে দলের কেন্দ্রীয় কার্যালয়ে সংবাদ সম্মেলনে ৬০ ঘণ্টার হরতাল পরিস্থিতি তুলে ধরেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। তিনি দাবি করেন, ৩ নভেম্বর থেকে গতকাল পর্যন্ত হরতালে চারজন নিহত হয়েছে। এক হাজার ৭০৭ জনের বেশি গ্রেপ্তার, ছয় হাজারের বেশি আহত, ২৬ হাজারের বেশি নেতা-কর্মীকে আসামি করা হয়েছে।নারায়ণগঞ্জের রূপগঞ্জে হরতাল-সমর্থকদের সঙ্গে পুলিশের ধাওয়া-পাল্টাধাওয়া হয়েছে। এ সময় হরতাল-সমর্থকেরা বেশ কয়েকটি ককটেল ফাটায়। পুলিশও ফাঁকা গুলি করে পিকেটারদের ছত্রভঙ্গ করে। আড়াইহাজার উপজেলা শিবিরের সভাপতি, হাইজাদি ইউনিয়ন বিএনপির সভাপতি ও নারায়ণগঞ্জ মহানগর ছাত্রদলের যুগ্ম আহ্বায়কসহ সাতজনকে আটক করেছে পুলিশ। মুন্সিগঞ্জের গজারিয়া উপজেলায় ঢাকা-চট্টগ্রাম মহাসড়কের চরবাউশিয়া এলাকায় মঙ্গলবার রাতে পুড়িয়ে দেওয়া হয়েছে একটি বাস।গাজীপুরের টঙ্গী বাজারে যাত্রীবাহী বাসে আগুন দেয় পিকেটাররা। এ সময় কয়েকটি ককটেল ফাটানো হয়। পুলিশ ধাওয়া করে ককটেলসহ রুবেল (২৪) নামের এক যুবককে আটক করে। ভুরুলিয়া রেলগেট এলাকা থেকে সকালে চারটি ককটেলসহ শিবিরের দুই নেতাকে আটক করে পুলিশ। তাঁরা হলেন শিবিরের জেলা শাখার সেক্রেটারি নূরুল ইসলাম ও শহর শিবিরের সেক্রেটারি আরিফ হোসেন। রাজশাহী বিশ্ববিদ্যালয়-সংলগ্ন কাজলা এলাকায় দুপুরে পুলিশের সঙ্গে সংঘর্ষে ছাত্রদলের তিন নেতা-কর্মী আহত হয়েছেন। দিনাজপুর সদর উপজেলার রানীগঞ্জ বাজারে দুপুরে আওয়ামী লীগ ও হরতাল-সমর্থকদের সংঘর্ষে আহত হয় ১৫ জন। ভোরে শহরের ফুলবাড়ী বাসস্ট্যান্ডে ভাঙচুর করা হয় একটি অ্যাম্বুলেন্সসহ ১০টি যানবাহন। পুলিশ ১৪ জনকে আটক করেছে। সিরাজগঞ্জ শহরের পৌরসভা রোডের শহীদ এম মনসুর আলী মিলনায়তনের সামনে ভোরে দুটি ককটেল ফাটায় পিকেটাররা। বড়বাজার টুকু ব্রিজের ওপর ফাটানো হয় আরও একটি ককটেল। পুলিশ জেলা যুবদলের সহসভাপতিসহ ছয়জনকে আটক করেছে।বগুড়ার ধুনটে মঙ্গলবার রাতে উপজেলা আওয়ামী লীগের সহসভাপতি গোলাম সোবহানের বাড়িতে ককটেল নিক্ষেপ করে দুর্বৃত্তরা। এ ঘটনায় বিএনপির এক কর্মীকে আটক করে পুলিশ। ময়মনসিংহের ত্রিশালে পিকেটিংকালে হেফাজতে ইসলামের নেতাসহ বিএনপির চার কর্মীকে আটক করা হয়েছে। চাঁদপুর সরকারি কলেজের সামনে দুপুরে হরতাল-সমর্থকদের সঙ্গে পুলিশের সংঘর্ষ হয়। পুলিশকে লক্ষ্য করে ব্যাপক ইটপাটকেল ও ককটেল নিক্ষেপ করে পিকেটাররা। অতিরিক্ত পুলিশ এসে পরিস্থিতি নিয়ন্ত্রণে আনে। শিবিরের পাঁচ কর্মীকে আটক করেছে পুলিশ। এদিকে সদর উপজেলার বহরিয়া বাজারে সকালে দোকানপাটে ভাঙচুর চালান বিএনপির কর্মীরা। পরে আওয়ামী লীগও মিছিল বের করলে দুই পক্ষে সংঘর্ষ হয়। এতে কমপক্ষে ৫০ জন আহত হয়। পুলিশ ঘটনাস্থল থেকে তিনজনকে আটক করেছে। এ ছাড়া চাঁদপুর-কচুয়া সড়কে পিকেটিংকালে আটক হয়েছে আরও চারজন।খুলনায় নগরের বৈকালীর মোড়ে সকালে একটি বেবিট্যাক্সিতে আগুন দেন হরতাল-সমর্থকেরা। পিটিআই মোড়ে ভাঙচুর করা হয় কয়েকটি ইজিবাইক। পাইকগাছায় জামায়াতের নেতা লিয়াকত আলীসহ দুজনকে আটক করে পুলিশ। নড়াইলের লোহাগড়ায় গ্রেপ্তার হয়েছেন উপজেলা শ্রমিক দলের সাধারণ সম্পাদক মো. শহিদুল ইসলাম।বাগেরহাট জেলা জামায়াতে ইসলামীর কর্মপরিষদ সদস্য ফকির আমিনুল ইসলাম গ্রেপ্তার হয়েছেন। সাতক্ষীরার আশাশুনি উপজেলায় সংঘর্ষকালে পুলিশের ওপর হামলা ও গাড়ি ভাঙচুরের ঘটনায় উপজেলা জামায়াতের ভারপ্রাপ্ত আমির আবু বক্কর সিদ্দিক, উপজেলা বিএনপির ভারপ্রাপ্ত সভাপতি আবু হেনা মোস্তফা কামালসহ ১৫৪ নেতা-কর্মীর নাম উল্লেখ করে অজ্ঞাতনামা ৪০০ জনের বিরুদ্ধে মামলা করেছে পুলিশ। আওয়ামী লীগের উপকমিটির সহসম্পাদক ইকবাল হোসেনের নেতৃত্বে সকালে শরীয়তপুর শহীদ মিনার প্রাঙ্গণ থেকে হরতালবিরোধী মিছিল বের হয়। এতে আওয়ামী লীগের কেন্দ্রীয় কমিটির সাংগঠনিক সম্পাদক ও সাংসদ বি এম মোজামেঞ্চল হকের সমর্থকেরাও যোগ দেন। তখন ইকবাল হোসেনের সমর্থকেরা সাংসদের সমর্থকদের ওপর লাঠিসোঁটা নিয়ে হামলা চালান। এতে পাঁচজন আহত হন।পিরোজপুরের রানীপুর এলাকায় সকালে জেলা যুবলীগের সাংগঠনিক সম্পাদক সোহেল খানকে হরতাল-সমর্থকেরা কুপিয়ে জখম করেন এবং তাঁর মোটরসাইকেল পুড়িয়ে দেন। চট্টগ্রামের সীতাকুণ্ড উপজেলার ভাটিয়ারী ইউনিয়নের চেয়ারম্যানঘাটা ও পৌর সদরের পন্থিছিলায় পুলিশ ও হরতাল-সমর্থকদের মধ্যে ব্যাপক সংঘর্ষ হয়েছে। এ সময় পুলিশের গুলিতে বিএনপি ও জামায়াতের সাত নেতা-কর্মী গুলিবিদ্ধ হন। মঙ্গলবার রাতে উপজেলার বারআউলিয়া মাজার এলাকায় ১৫টি গাড়ি ভাঙচুর করে পিকেটাররা। তাদের ইটপাটকেলের আঘাতে গাড়িচালকসহ ১০ জন আহত হয়। কক্সবাজারের চকরিয়া উপজেলার ডুলাহাজারা বাজারে সন্ধ্যায় বিএনপি ও আওয়ামী লীগের মধ্যে সংঘর্ষে অন্তত ২০ জন আহত হয়েছে।কুমিল্লার বুড়িচং উপজেলা পরিষদ এলাকায় সকালে বিএনপি ও আওয়ামী লীগের সংঘর্ষে পুলিশের আট সদস্যসহ ২৯ জন আহত হয়েছে। পুলিশ ফাঁকা গুলি করে পরিস্থিতি নিয়ন্ত্রণে আনে। এদিকে চৌদ্দগ্রামে ছাত্রলীগের কর্মীদের বিরুদ্ধে শিবিরের দুই কর্মীর হাতের রগ কেটে দেওয়ার অভিযোগ পাওয়া গেছে। আহত শিবিরের কর্মী ঝুমন ও মনিরকে চৌদ্দগ্রামে প্রাথমিক চিকিৎসা শেষে কুমিল্লার একটি হাসপাতালে ভর্তি করা হয়েছে। ফেনী সদর উপজেলার ধলিয়া গ্রামে বিকেলে যুবলীগের কর্মীরা জামায়াতের তিন নেতা-কর্মীকে মারধর এবং একজনকে গুলি করেছেন। গুলিবিদ্ধ নুরুল করিমের অবস্থা আশঙ্কাজনক।[প্রতিবেদন তৈরিতে সহায়তা করেছেন সংশ্লিষ্ট এলাকার নিজস্ব প্রতিবেদক, আঞ্চলিক কার্যালয় ও প্রতিনিধিরা।]
