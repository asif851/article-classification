
নাটোরের তেবাড়িয়া বাইপাসে নাটোর-রাজশাহী মহাসড়কে আজ রোববার ভোররাতে পণ্য ও গরুবোঝাই দুটি ট্রাক ও একটি বাসের সংঘর্ষে দুজন নিহত হয়েছে। এ ঘটনায় আহত হয়েছে ৩০ জন।নিহত দুই ব্যক্তির নাম-পরিচয় এখনো জানা যায়নি। তবে তাঁরা গরুবোঝাই ট্রাকের সহকারী ও রাখাল বলে জানা গেছে। এ দুর্ঘটনায় ছয়টি গরুও মারা গেছে।আহত ব্যক্তিরা সবাই বাসের যাত্রী। আহত ব্যক্তিদের মধ্যে আটজনের অবস্থা গুরুতর হওয়ায় তাঁদের রাজশাহী মেডিকেল কলেজ হাসপাতালে পাঠানো হয়েছে। বাকিদের নাটোর সদর হাসপাতালে ভর্তি করা হয়েছে।পুলিশ সূত্রে জানা গেছে, ঢাকা থেকে চাঁপাইনবাবগঞ্জগামী দোলন বাসটি ভোর চারটার দিকে নাটোরের তেবাড়িয়া বাইপাস অতিক্রম করছিল। এ সময় রাজশাহী থেকে আসা গরুবোঝাই একটি ট্রাক বাসটিকে ধাক্কা দেয়। এতে বাসটিতে থাকা ঘুমন্ত যাত্রীরা ছিটকে পড়েন। একই সময় রাজশাহী থেকে ছেড়ে আসা পণ্যবাহী আরেকটি ট্রাক গরুবোঝাই ট্রাকটিকে ধাক্কা দেয়। এতে গরুবোঝাই ট্রাকটি রাস্তার পাশে খাদে পড়ে যায়। গরুবোঝাই ট্রাকের সহকারী ও রাখাল ঘটনাস্থলেই মারা যান।
খবর পেয়ে নাটোর ফায়ার সার্ভিসের সদস্যরা ঘটনাস্থলে পৌঁছান। ফায়ার সার্ভিসের গাড়ি ও সদর হাসপাতালের অ্যাম্বুলেন্সে আহত ব্যক্তিদের হাসপাতালে নেওয়া হয়।
ঘটনার সত্যতা নিশ্চিত করে নাটোর মহাসড়ক পুলিশের উপপরিদর্শক (এসআই) ফজলুর রহমান প্রথম আলো ডটকমকে বলেন, ট্রাক দুটি ও বাসটিকে আটক করা হয়েছে। এ ব্যাপারে সদর থানায় মামলার প্রস্তুতি চলছে। নিহতদের লাশ নাটোর সদর হাসপাতালের মর্গে রাখা হয়েছে।
