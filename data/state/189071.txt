
সড়ক পরিবহন ও সেতুমন্ত্রী ওবায়দুল কাদের বলেছেন, কারাগারে ডিভিশন প্রিজনাররা যেভাবে থাকেন, খালেদা জিয়া সেই মর্যাদা নিয়ে থাকতে পারছেন, খাবারদাবার পাচ্ছেন। এমনকি তাঁর গৃহকর্মীকেও তিনি সঙ্গে নিয়ে আছেন, যেটা এ দেশে নজিরবিহীন ঘটনা।
কাদের বলেছেন, কারাগারে খালেদা জিয়া গান শুনতে পাবেন, বই পড়তে পারবেন, কারাগারে যা হয়। প্রচুর বই আছে ঢাকা জেলে। কিছুদিন তাঁর আরামদায়ক বিশ্রামেরও সুযোগ হলো। (খালেদা জিয়া) বাইরে নানান জুটঝামেলায় থাকেন, কারাগারে তো একটু শান্তি ও স্বস্তিতে থাকার জায়গা।নারায়ণগঞ্জের সিদ্ধিরগঞ্জের শিমরাইল এলাকায় আজ শুক্রবার সকালে দ্বিতীয় কাঁচপুর সেতুর ওপরের কাঠামো উদ্বোধন করেন ওবায়দুল কাদের। পরে সাংবাদিকদের প্রশ্নের জবাবে তিনি এসব কথা বলেন। ওবায়দুল কাদের সাংবাদিকদের উদ্দেশে বলেন, ‘খালেদা জিয়া যে রুমে থাকেন সেই রুমটা গিয়ে দেখে আসেন। এটা জেল সুপারের রুম, অনেক সুন্দর রুম। এ রুম যদি পরিত্যক্ত হয়, সে হিসেবে তো ঢাকা জেলই তো পরিত্যক্ত।’ সেতুমন্ত্রী বলেন, খালেদা জিয়ার দুর্নীতির মামলায় সাজা এবং কারাগারে যাওয়ার প্রতিক্রিয়ায় লাখ লাখ মানুষের রাস্তায় ঢল নামবে—এমন অপেক্ষায় ছিল বিএনপি। কিন্তু জনগণের সাড়া না পেয়ে বিএনপি এখন অক্ষমতার অজুহাত হিসেবে তাদের শান্তিপূর্ণ কর্মসূচি পালনের কৌশল নিয়েছে। আওয়ামী লীগের সাধারণ সম্পাদক ওবায়দুল কাদের বলেন, আসলে এই দুর্নীতির মামলায় সাজা ও কারাবন্দী হওয়ার প্রতিক্রিয়ায় জনগণের কোনো সাড়াশব্দ থাকবে না—এটা বিএনপি কখনো ভাবেনি। সেখানেই তাদের ভুল। কাদের বলেন, বিএনপি আদালতের বিরুদ্ধে কর্মসূচি পালন করছে। এই কর্মসূচি সরকারের বিরুদ্ধে নয়—এটা তাদের মনে রাখতে হবে। আদালতের বিরুদ্ধে কর্মসূচি, তারপরও পুলিশ কোনো বাধা বা প্রতিবন্ধকতা সৃষ্টি করেনি।
উদ্বোধনী অনুষ্ঠানে মন্ত্রী ছাড়াও উপস্থিত ছিলেন নির্মাণাধীন তিনটি সেতুর প্রকল্প পরিচালক সাইফুল হক, সড়ক ও জনপথ বিভাগের ঢাকা বিভাগীয় অতিরিক্ত প্রকৌশলী আব্দুস সবুর, নারায়ণগঞ্জের পুলিশ সুপার মঈনুল হক, হাইওয়ে পুলিশের এসপি শফিকুল ইসলাম প্রমুখ।
