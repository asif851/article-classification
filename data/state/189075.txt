
বিএনপির চেয়ারপারসন খালেদা জিয়ার ব্যক্তিগত সহকারী শিমুল বিশ্বাস ও ছাত্রদলের সভাপতি রাজীব আহসানকে পাঁচ দিনের রিমান্ডে নিয়েছে পুলিশে। পুলিশের পৃথক দুই আবেদনের পরিপ্রেক্ষিতে আজ শুক্রবার আদালত এই রিমান্ড মঞ্জুর করেন।
জিয়া অরফানেজ ট্রাস্ট দুর্নীতি মামলার রায়ের দিন গতকাল বৃহস্পতিবার বকশীবাজার বিশেষ জজ আদালত প্রাঙ্গণ থেকে শিমুল বিশ্বাসকে এবং নয়াপল্টন থেকে রাজীব আহসানকে গ্রেপ্তার করে পুলিশে। আজ বিকেলে পৃথক আবেদনে পুলিশ ১০ দিনের করে রিমান্ড চেয়ে তাঁদের আদালতে পাঠান।
শুনানির পর ঢাকা মহানগর হাকিম সত্যব্রত শিকদার শিমুল বিশ্বাসকে পাঁচ দিনের এবং আরেক মহানগর হাকিম মাজহারুল ইসলাম রাজীব আহসানকে পাঁচ দিনের রিমান্ডে নেওয়ার আদেশ দেন।
শিমুল বিশ্বাসকে শাহবাগ থানার এবং রাজীব আহসানকে মতিঝিল থানায় পুলিশের করা নাশকতা মামলার আসামি করা হয়েছে।
