
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে সমুদ্রবিজ্ঞান নামে নতুন একটি বিভাগ চালু হচ্ছে। আজ রোববার দুপুরে বিশ্ববিদ্যালয়ের ১৯৫তম সিন্ডিকেট সভায় এ সিদ্ধান্ত নেওয়া হয়।
সিন্ডিকেট সভা সূত্রে জানা গেছে, আজ সকাল ১০টায় উপাচার্য মো. আমিনুল হক ভূইয়ার সভাপতিত্বে বিশ্ববিদ্যালয়ের সম্মেলন ক‌ক্ষে সিন্ডিকেটের ১৯৫তম সভা অনুষ্ঠিত হয়। এতে সিন্ডিকেট সদস্যদের মধ্যে বিশ্ববিদ্যালয়ের কোষাধ্যক্ষÿমো. ইলিয়াস উদ্দিন বিশ্বাস, ফলিতবিজ্ঞান ও প্রযুক্তি অনুষদের ডিন সাবিনা ইসলাম, বঙ্গবন্ধু হলের প্রাধ্যক্ষ এস এম হাসান জাকিরুল ইসলাম, সিলেট এম এ ওসমানী মেডিকেল কলেজের অধ্যক্ষ মুর্শেদ আহমদ চৌধুরী, নর্থ ইস্ট মেডিকেল কলেজের অধ্যক্ষ নুরুল আম্বিয়া চৌধূরী, শিক্ষা মন্ত্রণালয়ের অতিরিক্ত সচিব হেলাল উদ্দিন, মাধ্যমিক ও উচ্চমাধ্যমিক শিক্ষা অধিদপ্তরের মহাপরিচালক ফাহিমা খাতুন ও রেজিস্ট্রার মুহাম্মদ ইশফাকুল হোসেন উপস্থিত ছিলেন। সভায় সমুদ্রবিজ্ঞান বিভাগ চালুর সিদ্ধান্ত অনুমোদিত হয়।
উপাচার্য বলেন, ‘আমাদের বিশাল সমুদ্র জয় হয়েছে। এ কারণে সরকারি পর্যা​য় থেকে এ বিষয়ে জ্ঞান আহরণের এক ধরনের নির্দেশনা রয়েছে। এরই আলোকে সমুদ্রবিজ্ঞান বিভাগ খোলার অনুমোদন দেওয়া হয়েছে। আশা করছি ​ইউজিসির অনুমোদনক্রমে ২০১৬-১৭ শিক্ষাবর্ষ থেকে শিক্ষার্থী ভর্তি করা যাবে।’
