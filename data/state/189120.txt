
আওয়ামী লীগের সাধারণ সম্পাদক ও সেতুমন্ত্রী ওবায়দুল কাদের বলেছেন, ২৯ জুন জাতীয় সংসদে যে সংশোধিত বাজেট পাস হবে, তাতে জনগণ খুশি হবে এবং বিএনপির সমালোচনার মুখও বন্ধ হবে। 
আজ বৃহস্পতিবার দুপুরে নারায়ণগঞ্জের সাইনবোর্ড এলাকায় ঢাকা-চট্টগ্রাম মহাসড়কের যানজট পরিস্থিতি পরিদর্শনে গিয়ে ওবায়দুল কাদের এ কথা বলেন।  মন্ত্রী বলেন, ‘বাজেট নিয়ে যে বিতর্ক হচ্ছে, তা গণতন্ত্রের জন্য স্বাস্থ্যকর। বিতর্ক হচ্ছে গণতন্ত্রের ভিউ। গণতন্ত্রে বিতর্কের প্রয়োজন আছে।’
যানজট প্রসঙ্গে সেতুমন্ত্রী বলেন, ঈদে ঘরমুখী মানুষের ভোগান্তি সহনীয় পর্যায়ে রাখতে সর্বোচ্চ সতর্কতামূলক ব্যবস্থা নেওয়া হয়েছে। এ ক্ষেত্রে সড়ক ও জনপথ বিভাগের কারও কোনো ধরনের অবহেলা, অনিয়ম ও দুর্নীতি সহ্য করা হবে না। মহাসড়কগুলো যানজটমুক্ত রাখতে রাজধানীসহ আশপাশের জেলাগুলোতে তিন শতাধিক আনসার সদস্য নিয়োগ করা হয়েছে।
পরে মন্ত্রী মহাসড়কে বিভিন্ন যানবাহনের চালক ও যাত্রীদের কাছে গিয়ে সতর্কতামূলক প্রচারপত্র বিলি করেন। এ সময় সড়ক ও জনপথ বিভাগ ছাড়াও জেলা পুলিশ ও ট্রাফিক বিভাগের ঊর্ধ্বতন কর্মকর্তারা উপস্থিত ছিলেন।
