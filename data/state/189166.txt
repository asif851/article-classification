
গাজীপুর থেকে ঢাকা হয়ে নারায়ণগঞ্জ পথে দোতলা ট্রেন চালু করা যায় কি না, তার সম্ভাব্যতা যাচাইয়ের সুপারিশ করেছে রেলপথ মন্ত্রণালয়-সম্পর্কিত সংসদীয় কমিটি। গতকাল বুধবার জাতীয় সংসদ ভবনে অনুষ্ঠিত সংসদীয় কমিটির বৈঠকে মন্ত্রণালয়কে এই সুপারিশ করা হয়। বৈঠক শেষে সংসদীয় কমিটির সভাপতি এ বি এম ফজলে করিম চৌধুরী সাংবাদিকদের বলেন, বর্তমানে যে রেললাইন আছে তাতে দোতলা ট্রেন চালু করা সম্ভব নয়। এ ধরনের ট্রেন চালু করতে হলে নতুন লাইন তৈরি করতে হবে। কিছু জায়গায় ওভারব্রিজ ও আন্ডারপাস বানাতে হবে। কিন্তু সাধারণ মানুষের যোগাযোগের সুবিধার জন্য দোতলা ট্রেন অপরিহার্য। তাই এ ধরনের ট্রেন চালু করা সম্ভব কি না, বা করতে হলে কী কী করণীয়—বিষয়টি মন্ত্রণালয়কে পরীক্ষা-নিরীক্ষা করে দেখতে বলা হয়েছে।
