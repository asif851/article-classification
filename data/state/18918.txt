
 
নীলফামারীর সৈয়দপুর বিমানবন্দর থেকে বিমান বাংলাদেশের একটি ফ্লাইট উড্ডয়নের সঙ্গে সঙ্গে খুলে পড়েছে বিমানের একটি চাকা। আজ বুধবার সকাল সাড়ে নয়টায় এ ঘটনা ঘটে। তবে বিমানটি ঢাকায় নিরাপদে অবতরণ করেছে। এ ঘটনায় একটি তদন্ত কমিটি গঠন করা হয়েছে।
বিমানের পক্ষ থেকে পাঠানো এক বিজ্ঞপ্তিতে জানানো হয়, বিজি-৪৯৪ নামের ওই ফ্লাইটে ৬৬ জন যাত্রী, ২ জন কেবিন ক্রু, ১ জন গ্রাউন্ড ইঞ্জিনিয়ার এবং ২ জন পাইলট ছিলেন। আর যে চাকাটা খুলেছে, তা ছিল বিমানের পেছনের ৪ নম্বর চাকা।
বিজ্ঞপ্তিতে আরও বলা হয়, সকাল ৯টা ৩৩ মিনিটে সৈয়দপুর থেকে ঢাকার উদ্দেশে ফ্লাইটটি ছাড়ার পর সেখানকার কন্ট্রোল টাওয়ার থেকে ক্যাপ্টেনকে জানানো হয়, বিমানের একটি চাকা খুলে পড়ে গেছে। এ সংবাদ পেয়ে ফ্লাইটের অপারেটিং ক্যাপ্টেন আতিক ও ফাস্ট অফিসার ইয়ামিন ঢাকায় হজরত শাহজালাল আন্তর্জাতিক বিমানবন্দরে ইমার্জেন্সি ল্যান্ডিং করার সিদ্ধান্ত নেন। সেই মোতাবেক ঢাকায় যাবতীয় প্রস্তুতি নেওয়া হয়। সকাল ১০টা ২৫ মিনিটে ক্যাপ্টেন আতিক দক্ষতার সঙ্গে নিরাপদে বিমানটি অবতরণ করান।
এ ঘটনায় বিমান কর্তৃপক্ষ ডেপুটি চিফ অব ফ্লাইট সেফটি ক্যাপ্টেন এনামকে প্রধান করে চার সদস্যের তদন্ত কমিটি গঠন করা হয়েছে। আগামী ১৫ কার্যদিবসের মধ্যে কমিটিকে তদন্ত প্রতিবেদন জমা দিতে বলা হয়েছে।
