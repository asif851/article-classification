

নানা প্রতিকূলতার পর অবশেষে আজ বৃহস্পতিবার ভারতে মায়ের কোলে ফিরল দিল্লির শিশু সনু। বিমানবন্দরে সনুকে নিতে যান তার বাবা-মা। পরে তিনজনে দেখা করে ভারতের পররাষ্ট্রমন্ত্রী সুষমা স্বরাজের সঙ্গে। এ সময় শিশুকে আদর করে কাছে টেনে নেন পররাষ্ট্রমন্ত্রী।
দিল্লি থেকে পাচার করে সনুকে বাংলাদেশের বরগুনার বেতাগীতে আনা হয়েছিল। নানা জটিলতা শেষে শিশুটি দেশে ফিরেছে। স্বরাষ্ট্রমন্ত্রী সুষমা স্বরাজ গতকাল বুধবার সনুর মা মুমতাজকে সন্তান ফিরে পাওয়ার সুখবরটি জানিয়েছিলেন।
২০১০ সালে সনুকে ভারতের নয়াদিল্লি থেকে পাচার করে বরগুনার বেতাগী উপজেলার গেরামর্দন গ্রামের হাসি বেগমের হাতে তুলে দেয় পাচারকারীরা। সনুর ওপর হাসি বেগম অত্যাচার চালাতেন। এর প্রতিবাদ করেন গ্রামের বাসিন্দা ঢাকার একটি বেসরকারি প্রতিষ্ঠানের কর্মকর্তা জামাল ইবনে মুসা। জামাল সনুকে তার মা-বাবার কাছে ফিরিয়ে দেওয়ার উদ্যোগ নিলে ক্ষিপ্ত হয়ে তাঁর বিরুদ্ধে চারটি মামলা করেন হাসি বেগম। এসব মামলায় জামাল দুই দফায় ১ মাস ১৯ দিন কারাভোগ করেন। তাঁর চাকরিও চলে যায়। নির্যাতনের শিকার সনু একপর্যায়ে হাসি বেগমের বাড়ি থেকে পালায়। পরে জামাল তাকে খুঁজে বের করে আদালতে তুলে দেন। আদালত সনুকে কিশোর উন্নয়ন কেন্দ্রে পাঠান। নিজ খরচে জামাল গত ১৪ মে দিল্লিতে গিয়ে সনুর বাবা-মায়ের সন্ধান পান। এরপর তিনি ভারতের পররাষ্ট্রমন্ত্রী সুষমা স্বরাজের সঙ্গে দেখা করে বিস্তারিত জানান। এরপর ভারত ও বাংলাদেশের পররাষ্ট্র মন্ত্রণালয়ের মাধ্যমে সনুকে দেশে ফিরিয়ে নেওয়ার প্রক্রিয়া শুরু হয়। এর মধ্যে ভারতীয় হাইকমিশনের উদ্যোগে পরীক্ষা করা হলে সনুর সঙ্গে তার বাবা-মায়ের ডিএনএ মিলে যায়। গতকাল মঙ্গলবার বিকেলে আদালত থেকে আনুষ্ঠানিকভাবে সনুকে গ্রহণ করেন রমাকান্ত গুপ্ত।
গত ৩০ মে এ নিয়ে প্রথম আলোতে ‘বাংলাদেশের বজরঙ্গি ভাইজান’ শিরোনামে খবর ছাপা হয়। পাকিস্তানি একটি শিশুকে ভারতীয় এক যুবকের অনেক দুর্ভোগ সহ্য করে পরিবারের কাছে ফিরিয়ে দেওয়ার গল্প নিয়ে বলিউডের সাম্প্রতিক চলচ্চিত্র বজরঙ্গি ভাইজান বেশ জনপ্রিয়তা পায়। সনুকে নিয়ে জামালের গল্পও তো তেমনই!
আরও পড়ুন: 
বাংলাদেশের বজরঙ্গি ভাইজান জামিন পেলেন সেই ‘বজরঙ্গি ভাইজান’
