
মার্কিন দৈনিক ওয়াশিংটন টাইমস-এর বিরুদ্ধে বিরোধীদলীয় নেতা খালেদা জিয়াকে মামলা করার আহ্বান জানিয়েছেন প্রধানমন্ত্রী শেখ হাসিনা। পত্রিকাটি খালেদা জিয়ার সই জাল করে তাঁর নামে নিবন্ধ ছাপিয়েছে—বিএনপির নেতাদের তরফে এমন দাবি করায় প্রধানমন্ত্রী মামলা করার এ আহ্বান জানান। খবর বাসস ও ইউএনবির।যুক্তরাজ্যের লন্ডনের হিলটন হোটেলে গত শুক্রবার সকালে (স্থানীয় সময়) ব্রিটেন ও অন্য ইউরোপীয় দেশগুলোতে বসবাসকারী বাংলাদেশি অভিবাসীদের এক বৈঠকে প্রধানমন্ত্রী বক্তব্য দেন। এ সময় তিনি বিএনপির নেতাদের উদ্দেশে প্রশ্ন রেখে বলেন, যদি প্রকৃতই (খালেদা জিয়ার) সই নকল করে পত্রিকাটি নিবন্ধ ছেপে থাকে, তবে ‘আপনারা কেন ওয়াশিংটন টাইমস-এর বিরুদ্ধে মামলা করছেন না?’প্রধানমন্ত্রী বলেন, বিএনপির নেতারা এখন দাবি করছেন, খালেদা জিয়ার স্বাক্ষর জাল করে তাঁর নামে নিবন্ধটি প্রকাশ করা হয়েছে। তিনি আরও বলেন, ‘তবে আমার প্রশ্ন হলো, ওয়াশিংটন টাইমস কীভাবে তাঁর (খালেদা জিয়া) নামে নিবন্ধ প্রকাশ করার ঔদ্ধত্য দেখাল?’শেখ হাসিনা বলেন, বিএনপির অনেক জ্যেষ্ঠ নেতা নিবন্ধটি প্রকাশের পর এর পক্ষে বিভিন্ন মন্তব্য করলেও তাঁরা এখন পাল্টা যুক্তি দেখাচ্ছেন। তিনি প্রশ্ন রেখে বলেন, ‘যদি তাঁর স্বাক্ষর সত্যিই জাল করা হয়, তাহলে কেন বিএনপি ওয়াশিংটন টাইমস  কর্তৃপক্ষের বিরুদ্ধে মামলা করছে না?’প্রধানমন্ত্রী বলেন, বাংলাদেশি পণ্যের অগ্রাধিকারমূলক বাজারব্যবস্থা (জিএসপি) বাতিল ও বাংলাদেশের ওপর অর্থনৈতিক অবরোধ আরোপে যুক্তরাষ্ট্রকে অনুরোধ জানিয়ে ওয়াশিংটন টাইমস-এ নিবন্ধ লিখে বিএনপির চেয়ারপারসন দেশের ভাবমূর্তি ক্ষুণ্ন করেছেন। তিনি আরও বলেন, সর্বস্তরের জনগণের ব্যাপক সমালোচনার মুখে বিএনপির নেতা এখন ওয়াশিংটন টাইমস-এ নিবন্ধ লেখার কথা অস্বীকার করছেন। তিনি বলেন, ‘বিএনপির মধ্যে যদি দেশপ্রেম থাকত, তাহলে তারা এ ধরনের জঘন্য কাজ করতে পারত না।’ প্রধানমন্ত্রী বলেন, ‘নিবন্ধটি যে খালেদা জিয়া নিজেই লিখেছেন ওয়াশিংটন টাইমস কর্তৃপক্ষ তা নিশ্চিত করেছে।’ তিনি বলেন, ‘এটাই প্রমাণ করে, বিএনপি কত বড় মিথ্যাবাদীর দল।’
নিবন্ধ প্রকাশে ওয়াশিংটন টাইমস কর্তৃপক্ষের সঙ্গে মধ্যস্থতাকারী লন্ডনভিত্তিক জনসংযোগ প্রতিষ্ঠানের ঠিকানা খুঁজে বের করতে প্রবাসী বাংলাদেশিদের নির্দেশ দিয়েছেন প্রধানমন্ত্রী শেখ হাসিনা। তিনি বলেন, ‘তারা যে জনসংযোগ প্রতিষ্ঠানের মাধ্যমে এ ধরনের ধৃষ্টতা দেখিয়েছে, সেই প্রতিষ্ঠানটি আপনাদের খুঁজে বের করতে হবে।’ প্রধানমন্ত্রী বিভিন্ন খাতে বর্তমান সরকারের উল্লেখযোগ্য সাফল্যের চিত্র দেশবাসীর সামনে তুলে ধরার জন্য প্রবাসী বাংলাদেশিদের প্রতি অনুরোধ জানান। সম্প্রতি বিএনপি-জামায়াত-হেফাজতে ইসলামের সহিংস কর্মকাণ্ডের কথা উল্ল্লেখ করে শেখ হাসিনা বলেন, সরকার উৎখাতে ৪ থেকে ৬ মে দেশে গভীর ষড়যন্ত্র চলেছে। তবে সরকার সব ষড়যন্ত্র নস্যাৎ করে দিয়েছে।
