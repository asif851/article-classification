
মেহেরপুর সদর উপজেলায় আজ বুধবার ভোররাত তিনটার দিকে গুলিতে খোকন হোসেন ওরফে কালা গাঙ্গা (৪৫) নামের এক ব্যক্তি নিহত হয়েছেন। পুলিশের দাবি, ‘বন্দুকযুদ্ধে’ খোকন নিহত হয়েছেন। কিন্তু নিহতের পরিবারের দাবি, তাঁকে গুলি করে হত্যা করা হয়েছে।
মেহেরপুর সদর থানার ভারপ্রাপ্ত কর্মকর্তা (ওসি) আহসান হাবিবের ভাষ্য, গোপন সংবাদের ভিত্তিতে পুলিশ গতকাল মঙ্গলবার বিকেলে কয়েকটি মামলার আসামি খোকনকে সদর উপজেলার রাজনগর গ্রামে তাঁর বাড়ি থেকে গ্রেপ্তার করে। থানায় আনার পর জিজ্ঞাসাবাদে তিনি পুলিশকে জানান, তাঁর দলের অস্ত্রশস্ত্র রাজনগর গ্রামের দীনদত্ত ব্রিজের নিচে রাখা আছে। এরপর খোকনের স্বীকারোক্তি অনুযায়ী, পুলিশ আজ ভোররাতে তাঁকে নিয়ে অস্ত্র উদ্ধারে যায়। এ সময় আগে থেকে ওত পেতে থাকা খোকনের সহযোগীরা তাঁকে ছিনিয়ে নিতে পুলিশকে লক্ষ্য করে গুলি চালায়। পুলিশও পাল্টা ছয়টি গুলি চালায়। দুই পক্ষের বন্দুকযুদ্ধের সময় পালানোর চেষ্টা করলে খোকন সন্ত্রাসীদের গুলিতে ঘটনাস্থলে মারা যান।
পুলিশের দাবি, ঘটনাস্থলে থেকে একটি আগ্নেয়াস্ত্র, চারটি গুলি, চারটি হাতবোমা ও দুইটি ধারালো অস্ত্র উদ্ধার করা হয়েছে। খোকনের বিরুদ্ধে দুইটি হত্যা ও চারটি ডাকাতিসহ ১০টি মামলা রয়েছে। তিনি আন্তজেলা ডাকাত দলের নেতা ছিলেন। এর মধ্যে একটি ডাকাতি মামলায় তাঁর বিরুদ্ধে গ্রেপ্তারি পরোয়ানা রয়েছে। আরেকটির অভিযোগপত্রে তাঁর নাম রয়েছে।
নিহতের স্ত্রী রাহেলা খাতুনের দাবি, বন্দুকযুদ্ধ ও পুলিশের অস্ত্র উদ্ধার ঘটনা সবই মিথ্যা। এটা হত্যাকাণ্ড। পুলিশ তাঁকে গুলি করে হত্যা করেছে। এ ব্যাপারে তিনি পুলিশের বিরুদ্ধে মামলা করবেন। তিনি দাবি করেন, ষড়যন্ত্রের শিকার হয়ে দুই বছর আগে খোকন কয়েকটি মামলায় জড়িয়ে পড়েন। প্রতিটি মামলায় তিনি জামিনে ছিলেন।
স্ত্রীর ভাষ্য, গতকাল বিকেলে পাশের গ্রাম রাইপুরে বদরউদ্দিন নামের এক ব্যক্তির জমিতে সেচ দিচ্ছিলেন খোকন। এ সময় ছয়জন পুলিশ তাঁকে ধরে থানায় নিয়ে যায়। খবর পেয়ে তিনি বিকেলে থানায় গিয়ে খোকনের সঙ্গে দেখা করেন এবং তাঁকে খাবার দিয়ে আসেন। এরপর রাতে আবার থানায় গেলে পুলিশ তাঁকে জানায়, খোকনের বিরুদ্ধে পুরাতন মামলা আছে। বুধবার সকালে তাঁকে আদালতে সোপর্দ করা হবে। কিন্তু সকালে জানতে পারেন, খোকন বন্দুকযুদ্ধে মারা গেছেন।
সরেজমিন বন্দুকযুদ্ধের ঘটনাস্থল দীনদত্ত ব্রিজের কাছে গেলে নাম প্রকাশ না করার শর্তে অন্তত তিনজন এলাকাবাসী বলেন, ভোররাতে তিনটি গুলির শব্দ তাঁরা পেয়েছেন। সকালে শোনেন, বন্দুকযুদ্ধে একজন মারা গেছেন। তবে অস্ত্র উদ্ধারের কথা তাঁরা কিছু শোনেননি।
