
মৌলভীবাজারের নাসিরপুরে জঙ্গি নির্মূলের সময় শিশুরা নিহত হয়নি বলে জানিয়েছেন পুলিশের কাউন্টার টেররিজম ইউনিটের প্রধান মনিরুল ইসলাম। ময়নাতদন্তকারী চিকিৎসকদের বরাত দিয়ে তিনি বলেন, শিশুদের মাঝখানে রেখে তিন পাশে তিনজন সুইসাইডাল ভেস্টের বিস্ফোরণ ঘটায়। এতে শিশুদেরও মৃত্যু হয়।
আজ শনিবার দুপুরে বড়হাটে সোয়াটের ‘অপারেশন ম্যাক্সিমাস’ শেষে এক ব্রিফিংয়ে সাংবাদিকদের প্রশ্নের উত্তরে এ কথা জানান মনিরুল ইসলাম। জঙ্গি আস্তানার কাছে হুসেন কমিউনিটি সেন্টার প্রাঙ্গণে ওই ব্রিফিং হয়।
মনিরুল ইসলাম বলেন, ‘যারা বিস্ফোরণ ঘটিয়েছে, তাদের পেট ও কোমরের অংশ নেই। তাদের মাংসে তার জড়িয়ে আছে। তাদের আমরা ইসলামবিরোধী, দেশবিরোধী, মানবতাবিরোধী বলব এ জন্যই যে এরা নিজেদের শিশুদেরও রেহাই দেয়নি। এরা এতটা জঘন্য। এরা আসলে দৈত্য। দানবশ্রেণির। মানুষ নয়।’
নাসিরপুরে জঙ্গি আস্তানায় ‘অপারেশন হিট ব্যাকের’ পর উদ্ধার হওয়া সাতটি লাশের মধ্যে চারটিই শিশু। এর মধ্যে সবচেয়ে কম বয়সী শিশুর বয়স কয়েক মাস বলে জানিয়েছেন ময়নাতদন্তকারী চিকিৎসকেরা।
জঙ্গি আস্তানা সন্দেহে গত বুধবার ভোর থেকে টানা ৩৪ ঘণ্টা ঘিরে রেখে অভিযান চালানোর পর গত বৃহস্পতিবার মৌলভীবাজারের নাসিরনগরের ওই বাসা থেকে সাতটি লাশ উদ্ধার করে পুলিশ। পুলিশের ধারণা, বুধবার বিকেলেই আত্মঘাতী বিস্ফোরণ ঘটিয়ে তারা নিহত হয়।
আরও পড়ুন: বিস্ফোরণে ছিন্নভিন্ন সাত লাশের চারটিই শিশুর
