
ঢাকা উত্তর সিটির মেয়র পদে উপনির্বাচনের জন্য এসএসসি ও সমমানের দুটি পরীক্ষা পেছানো হচ্ছে। আগামী ২৪ ও ২৫ ফেব্রুয়ারির পরীক্ষা পেছানোর বিষয়ে সংশ্লিষ্ট বোর্ডপ্রধানেরা সম্মতি জানিয়েছেন।
আজ মঙ্গলবার ঢাকা শিক্ষা বোর্ড, মাদ্রাসা ও কারিগরি শিক্ষা বোর্ডের কর্মকর্তারা নির্বাচন কমিশনের ভারপ্রাপ্ত সচিব হেলালউদ্দিন আহমদের সঙ্গে বৈঠক করেন। নির্বাচন ভবনে অনুষ্ঠিত বৈঠক শেষে সাংবাদিকদের পরীক্ষা পেছানোর কথা জানান বোর্ডপ্রধানেরা।
বোর্ডপ্রধানদের কাছে হেলালউদ্দিন আহমদ ২৪ ও ২৫ ফেব্রুয়ারির পরীক্ষা পেছাতে কোনো অসুবিধা আছে কি না, জানতে চান। তফসিল ঘোষণার পর পরীক্ষা পেছাতে বোর্ডপ্রধানেরা রাজি হয়েছেন বলে জানান।
নির্বাচন কমিশনের সচিব জানান, ফেব্রুয়ারি মাসের শেষ সপ্তাহে তাঁরা নির্বাচন করতে চান। জানুয়ারি মাসের দ্বিতীয় সপ্তাহে তফসিল হবে। নির্বাচনে ঢাকা উত্তরের মেয়র পদে উপনির্বাচনসহ নতুন যুক্ত হওয়া ১৮টি নতুন ওয়ার্ড ও দক্ষিণে যুক্ত হওয়া ১৮টি ওয়ার্ডে সাধারণ নির্বাচন হবে।
 
