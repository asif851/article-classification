
উপকূলে আঘাত হানার আগে বৃষ্টি ঝরাতে ঝরাতে দুর্বল হয়ে গেছে ঘূর্ণিঝড় ‘কায়ান্ট’। রূপ নিয়েছে নিম্নচাপে। কায়ান্টের প্রভাবে রাজধানী ঢাকাসহ বাংলাদেশের বিভিন্ন স্থানে বৃষ্টি পড়েছে। ঢাকায় আজ বৃহস্পতিবার সকাল ছয়টা থেকে নয়টা পর্যন্ত ১৫ মিলিমিটার বৃষ্টি হয়েছে।
আগামী ২৪ ঘণ্টায় আরও​ বৃষ্টির হতে পারে বলে জানিয়েছে আবহাওয়া অধিদপ্তর।
আবহাওয়া অধিদপ্তর থেকে জানা গেছে, কায়ান্ট আজ সকাল নয়টায় চট্টগ্রাম সমুদ্রবন্দর থেকে ৯৭৫ কিলোমিটার দক্ষিণ-পশ্চিমে, কক্সবাজার সমুদ্রবন্দর থেকে ৯৩০ কিলোমিটার দক্ষিণ-পশ্চিমে, মোংলা সমুদ্রবন্দর থেকে ৮৫৫ কিলোমিটার দক্ষিণ-পশ্চিমে এবং পায়রা সমুদ্রবন্দর থেকে ৮৫০ কিলোমিটার দক্ষিণ-পশ্চিমে অবস্থান করছিল। এটি আরও পশ্চিম-দক্ষিণ-পশ্চিমে অগ্রসর হতে পারে। গভীর নিম্নচাপ কেন্দ্রের ৪৮ কিলোমিটারের মধ্যে বাতাসে একটানা গতিবেগ ঘণ্টায় ৫০ কিলোমিটার, যা দমকা ও ঝোড়ো হাওয়ার আকারে ৬০ কিলোমিটার পর্যন্ত বৃদ্ধি পাচ্ছে। চট্টগ্রাম, কক্সবাজার, মোংলা ও পায়রা সমুদ্রবন্দরকে ১ নম্বর দূরবর্তী সতর্কতা সংকেত দেখিয়ে যেতে বলা হয়েছে।
আবহাওয়া অধিদপ্তরের পরিচালক সামছুদ্দিন আহমেদ প্রথম আলোকে বলেন, কায়ান্ট দুর্বল হয়ে গেছে। নিম্নচাপে রূপ নিয়ে কায়ান্ট ভারতের অন্ধ্রপ্রদেশ ও ওডিশার দিকে এগিয়ে যাচ্ছে। তবে কায়ান্টের থেকে প্রচুর মেঘ চারপাশে ছড়িয়ে যাচ্ছে। এই মেঘের কিছুটা বাংলাদেশেও আসছে। এ কারণে বৃষ্টি হচ্ছে। এই বৃষ্টির সম্ভাবনা কালও রয়েছে।
আরও পড়ুন: 
ঝিরিঝিরি বৃষ্টিতে ভিজছে ঢাকা
