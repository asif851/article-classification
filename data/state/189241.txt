
হরতালের আগের দিন আজ শনিবার রাজধানীতে আইনমন্ত্রী, পরিবেশ ও বনমন্ত্রী, বিচারপতি, প্রধান নির্বাচন কমিশনার ও পুলিশ কর্মকর্তার বাসা ও কার্যালয়ের সামনে আজ শনিবার ককটেলের বিস্ফোরণ ঘটিয়েছে দুর্বৃত্তরা। এ ছাড়া দুটি গণমাধ্যমের কার্যালয়ের পাশে ও রাজধানীর বিভিন্ন স্থানে যানবাহন ভাঙচুর, ককটেল নিক্ষেপ, অগ্নিসংযোগ ও অগ্নিসংযোগের চেষ্টার ঘটনাও ঘটে।পুলিশ বলছে, এসব ঘটনার অধিকাংশই জামায়াত-শিবিরের কর্মীরা ঘটিয়েছেন। হরতালের আগে ভীতি সঞ্চারের জন্য এসব ঘটনা ঘটানো হয়েছে।ঢাকা মহানগর পুলিশের (ডিএমপি) পক্ষ থেকে সন্ধ্যা সাড়ে সাতটায় পাঠানো খুদে বার্তায় জানানো হয়েছে, ঢাকা মহানগর এলাকায় ১১টি ককটেলসহ ৩১ জনকে আটক করা হয়েছে।আইনমন্ত্রীর বাসার পাশে ককটেল বিস্ফোরণ: রাজধানীর ইন্দিরা রোডে আইনমন্ত্রী শফিক আহমেদের বাসার পাশে ককটেল বিস্ফোরণের ঘটনা ঘটেছে বলে জানা গেছে। সন্ধ্যা সাতটার দিকে এ ঘটনা ঘটে। তেজগাঁও বিভাগের উপকমিশনার (ডিসি) বিপ্লব কুমার সরকার বলেন, আইনমন্ত্রীর বাসার পাশে একটি গলিতে বিস্ফোরণের ঘটনা ঘটেছে বলে শুনেছি। নিশ্চিত হওয়ার জন্য পুলিশ পাঠানো হয়েছে।
 একাত্তর টেলিভিশন কার্যালয়ের সামনে ককটেল বিস্ফোরণ: বেসরকারি টেলিভিশন চ্যানেল একাত্তরের সামনে সন্ধ্যা সাতটার দিকে ককটেল বিস্ফোরণ ঘটিয়ে পালিয়ে যায় দুর্বৃত্তরা। এতে চ্যানেলটির সিনিয়র নিউজরুম এডিটর জাকারিয়া বিপ্লব ও ক্যামেরাপারসন আলমগীর হোসেন আহত হন। চ্যানেলটির সাংবাদিক শাহরিয়ার রেজা প্রথম আলো ডটকমকে এ তথ্য জানান।
 
ভোরের কাগজের কার্যালয়ের পাশে ককটেল নিক্ষেপ: রাজধানীর মৌচাক এলাকায়‘ভোরের কাগজ’-এর কার্যালয় লক্ষ্য করে সন্ধ্যা সাতটার দিকে মোটরসাইকেল আরোহী দুই ব্যক্তি ককটেল ছোড়ে বলে খবর পাওয়া গেছে। তবে ককটেল বস্ফািরিত হয়নি। একই সময়ে মৌচাক ওভারব্রিজের নিচে তিনটি ককটেল বিস্ফোরণের ঘটনা ঘটে। তবে এতে কেউ হতাহত  হয়নি।‘ভোরের কাগজ’-এর প্রধান অপরাধ প্রতিবেদক আখতারুজ্জামান লাভলু প্রথম আলো ডটকমকে এ খবর জানান।
 
বনমন্ত্রীর বাসার সামনে ককটেল বিস্ফোরণ: রাজধানীর ধানমন্ডি ৫ নম্বর এলাকায় পরিবেশ ও বনমন্ত্রী হাছান মাহমুদের বাসার সামনে পরপর দুই-তিনটি ককটেল বিস্ফোরণের ঘটনা ঘটেছে।
ধানমন্ডি থানার উপপরিদর্শক (এসআই) আলমগীর হোসেন ঘটনার সত্যতা নিশ্চিত করে বলেন, সকাল সাড়ে ১০টার দিকে ধানমন্ডির ৫ নম্বর সড়কে ছাত্রশিবিরের কয়েকজন জড়ো হন। ৫ নম্বর সড়কেই পরিবেশমন্ত্রীর বাসা। জড়ো হওয়ার কয়েক মিনিটের মধ্যে যুবকদের একজন পরপর দুই থেকে তিনটি ককটেলের বিস্ফোরণ ঘটিয়ে দৌড়ে পালিয়ে যাওয়ার চেষ্টা করেন। এ সময় পুলিশ ধাওয়া করে জোবায়ের হোসেন (২৩) নামের একজনকে আটক করে। এ ঘটনায় মামলার প্রক্রিয়া চলছে।
প্রায় একই সময়ে একই এলাকায় যুবলীগের চেয়ারম্যান ওমর ফারুকের কার্যালয়ের সামনে ককটেলের বিস্ফোরণ ঘটায় দুর্বৃত্তরা। তবে এ ঘটনায় কাউকে আটক করা যায়নি। যুবলীগের উপগ্রন্থনা ও প্রকাশনা সম্পাদক ইকবাল মাহমুদ এ তথ্যের সত্যতা নিশ্চিত করেছেন।
 
বিচারপতির বাসার সামনে ককটেল বিস্ফোরণ: সকাল সোয়া ১০টার দিকে কয়েকজন যুবক হেঁটে গিয়ে রাজধানীর মিন্টো রোডে বিচারপতি এস কে সিনহার বাসার সামনে ককটেল ছুড়ে মারেন। ককটেলটি বাসার সীমানা দেয়ালে বিস্ফোরিত হয়। পরে একটি গলি দিয়ে যুবকেরা দৌড়ে পালিয়ে যান বলে জানিয়েছেন রমনা থানার ভারপ্রাপ্ত কর্মকর্তা (ওসি) মশিউর রহমান।
 
প্রধান নির্বাচন কমিশনারের বাসার কাছে ককটেল বিস্ফোরণ: সন্ধ্যা সাতটার দিকে রাজধানীর বারিধারায় প্রধান নির্বাচন কমিশনার কাজী রকিবউদ্দীন আহমেদের বাসার পাশে ককটেল বিস্ফোরণের ঘটনা ঘটে।  গুলশান জোনের সহকারী কমিশনার নুরুল আলম ঘটনার সত্যতা নিশ্চিত করেছেন।
 
পুলিশ কার্যালয়ের সামনে ককটেল: সকাল সাড়ে নয়টার দিকে পুলিশের মতিঝিল বিভাগের উপকমিশনার (ডিসি) আশরাফুজ্জামানের কার্যালয়ের সামনে ককটেল বিস্ফোরণের ঘটনা ঘটে। ডিসি আশরাফুজ্জামান প্রথম আলো ডটকমকে বলেন, বিস্ফোরণের শব্দ পেয়ে কার্যালয়ের বাইরে যাওয়ার আগেই ককটেল নিক্ষেপকারীরা পালিয়ে যায়। কার্যালয়ের পাশে থাকা একটি টিনশেডের বাসার ওপর উঠে দুর্বৃত্তরা ককটেল ছুড়েছে বলে তাঁর ধারণা।
কলাবাগান থানার এসআই দেবরাজ চক্রবর্তী বলেন, বেলা দেড়টার দিকে কলাবাগানের আবাহনী মাঠসংলগ্ন এলাকায় একটি প্রাইভেট কার লক্ষ্য করে মোটরসাইকেলের আরোহী দুই যুবক কয়েকটি ককটেল ছোড়েন। এতে প্রাইভেট কারের সামনের কাচ কিছুটা ভেঙে যায়। গাড়িতে শুধু চালক ছিলেন। তবে তাঁর কোনো ক্ষতি হয়নি। সূত্রাপুর থানার পুলিশ সন্ধ্যায় পুরান ঢাকার বাহাদুর শাহ পার্কের অদূরে তিনটি ককটেল অবিস্ফোরিত অবস্থায় উদ্ধার করেছে । থানার ভারপ্রাপ্ত কর্মকর্তা (ওসি) রফুিকল ইসলাম ঘটনার সত্যতা নিশ্চিত করেছেন।
 
বিমানবন্দর রেলওয়ে স্টেশনে ককটেল বিস্ফোরণ: রাত সাড়ে আটটার দিকে বিমানবন্দর রেলওয়ে স্টেশনে ককটেল বিস্ফোরণের ঘটনা ঘটেছে। রেলওয়ে নিরাপত্তা বাহিনীর সদস্য বেলায়েত হোসেন ঘটনার সত্যতা নিশ্চিত করেছেন।
 
ভাঙচুর-আটক: দুপুর একটার দিকে রাজধানীর বিজয় নগরে কয়েকজন যুবক ঝটিকা মিছিল বের করেন। এরপর হঠাত্ করেই তাঁরা কয়েকটি ককটেলের বিস্ফোরণ ঘটিয়ে যানবাহন ভাঙচুর শুরু করে। যুবকেরা পাঁচ-সাতটি গাড়ি ভাঙচুর করেন। পরে পুলিশ ধাওয়া দিয়ে যুবকদের কয়েকজনকে আটক করে।
রমনা থানার এসআই ফৌজিয়া খানম বলেন, বিজয়নগর ছাড়াও পল্টন থানা এলাকায় মিছিলের চেষ্টা, ককটেল বিস্ফোরণসহ বিভিন্ন অভিযোগে অন্তত ১৫ জনকে আটক করা হয়েছে।
 
অগ্নিসংযোগ ও অগ্নিসংযোগের চেষ্টা: সন্ধ্যা সাতটার দিকে মিরপুর ১ নম্বরে একটি বাসে আগুন দেয় দুর্বৃত্তরা। মিরপুর শাহ আলী থানার এসআই ফিরোজ ওয়াহিদ এ কথা জানান। একই সময়ে  মিরপুর ১০ নম্বরে ও  গাবতলীর মোহম্মদীয়া হাউজিং এলাকায় দুটি বাসে আগুন দেওয়া হয় । ফায়ার সার্ভিস সূত্রে এ খবর জানা গেছে।
রাত সোয়া আটটার দিকে সেগুনবাগিচার ১২ তলা কর ভবনের সামনে একটি স্টাফ বাসে আগুন ধরিয়ে দেয় দুর্বৃত্তরা। এ ছাড়া রাত আটটার দিকে বন্ধু পরিবহনের একটি বাসেও আগুন দেয় একদল দুর্বৃত্ত। পুলিশ সূত্রে এসব তথ্য জানা যায়।
দুপুর ১২টার দিকে রাজধানীর তেজগাঁও কলেজের সামনে একটি মিনিবাসে আগুন ধরিয়ে দেয় দুর্বৃত্তরা। এতে মিনিবাসটির সামনের কাচ ভেঙে যায়। আগুনে পুড়ে যায় পিছনের বেশ কিছু অংশ। যাত্রীবেশী কয়েকজন দুর্বৃত্ত এ ঘটনা ঘটিয়েছে বলে জানান শেরে বাংলা নগর থানার এসআই হরিদাস মণ্ডল।
রাজধানীর কারওয়ান বাজারে যানবাহনে আগুন দেওয়ার সময় পেট্রলসহ মো. জুয়েল (৩০) নামের এক যুবককে আটক করেছে পুলিশ। তেজগাঁও থানার এসআই শাহিদা আক্তার এ তথ্য নিশ্চিত করেছেন।
যাত্রাবাড়ী থানার ওসি রফিকুল ইসলাম বলেন, দুপুর ১২টার দিকে রায়েরবাগ এলাকায় মোটরসাইকেলে চড়ে কয়েকজন যুবক এসে সড়কে পাউডার ছিটিয়ে আগুন ধরানোর চেষ্টা করেন। তখন স্থানীয় জনতা তাঁদের ধাওয়া দিলে তাঁরা দ্রুত পালিয়ে যান। তবে কাউকে আটক করা যায়নি।
সকাল নয়টার দিকে রাজধানীর মগবাজার এলাকায় সড়কে পেট্রল ঢেলে অগ্নিসংযোগ করেন জামায়াত-শিবিরের কর্মীরা অগ্নিসংযোগ করেছেন বলে জানা গেছে।
