
যোগাযোগমন্ত্রী ওবায়দুল কাদের বলেছেন, ‘আমার সবচেয়ে দুর্ভাবনা হলো যানজট। যানজটের মতো দুর্ভাবনা আর নেই। আমি যখন রাস্তা দিয়ে যাই, তখন বিধ্বস্ত-বিষণ্ন চেহারাগুলো জানালা (গাড়ির) দিয়ে আমার দিকে অসহায় দৃষ্টিতে তাকিয়ে আছে। আমি যখন দেখি রাস্তায় চাতক অপেক্ষা, গাড়ির জন্য অপেক্ষা করছে, এই দৃশ্যপট আমাকে লজ্জা দেয়।’তিন দিনব্যাপী জেলা প্রশাসক (ডিসি) সম্মেলনের দ্বিতীয় দিনে আজ বুধবার মন্ত্রিপরিষদ বিভাগে অনুষ্ঠিত যোগাযোগ মন্ত্রণালয়-সংক্রান্ত কার্য অধিবেশনে বক্তব্য শেষে সাংবাদিকদের এসব কথা বলেন যোগাযোগমন্ত্রী।সাংবাদিকদের মন্ত্রী জানান, রমজান ও আসন্ন ঈদের সময় যানবাহনের অতিরিক্ত চাপের মুখেও যাতে মানুষের ভোগান্তি সহনীয় থাকে, এজন্য জেলা প্রশাসকদের সহায়তা চেয়েছেন তিনি। এ বিষয়ে ডিসিরাও আন্তরিকভাবে সহায়তার আশ্বাস দিয়েছেন।ওবায়দুল কাদের বলেন, ‘আমাদের কাজ করতে হবে অগ্রাধিকার ভিত্তিতে। হাতে গুনে তিন মাস সময় আছে। এর বেশি ভাবতে পারব না। এর মধ্যে সবচেয়ে বড় চ্যালেঞ্জ হলো বর্ষা মোকাবিলা করা, রোজার মাস অতিক্রম করা ও ঈদের সময় অতিরিক্ত চাপ মোকাবিলা। মূলত এসব বিষয়ে ডিসিদের সহায়তা চাওয়া হয়েছে।’
সড়কগুলো যাতে বর্ষাকালে ভোগান্তির কারণ না হয়, এ জন্য অগ্রাধিকার দিয়ে কাজ করতে হবে বলে জানান মন্ত্রী।
এ ছাড়া যানজট নিরসনে তাঁরা চেষ্টা করছেন বলে উল্লেখ করেন ওবায়দুল কাদের।
