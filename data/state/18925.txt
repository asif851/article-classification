
খাগড়াছড়ির গুইমারা উপজেলার বড় পিলাক এলাকায় আবু ইউছুফ ওরফে রানা (১০) নামে এক শিশুর লাশ উদ্ধার করেছে পুলিশ। গতকাল মঙ্গলবার সকালে উপজেলার বড় পিলাক এলাকার সেগুনবাগান থেকে লাশটি উদ্ধার করা হয়। বাগানের একটি গর্তে শুকনো পাতা দিয়ে ঢাকা ছিল লাশটি। পুলিশের ধারণা, শিশুটিকে গলা টিপে হত্যা করা হয়েছে।হত্যাকাণ্ডের ঘটনায় চারজনকে আটক করেছে পুলিশ। তাঁরা হলেন রমজান আলী, হাজেরা বেগম, ফাতেমা বেগম ও সাদেক।পুলিশ জানায়, গত সোমবার বিকেলে গুইমারা উপজেলার পশ্চিম বড় পিলাক এলাকায় খেলা নিয়ে দুই শিশুর মধ্যে ঝগড়া হয়। এ ঘটনার পর থেকে নিখোঁজ ছিল রানা।বড় পিলাক এলাকার বাসিন্দা ও নিহত রানার বাবা সাজেদুর রহমান বলেন, ছেলের কোনো সন্ধান না পেয়ে সোমবার রাতে গুইমারা থানায় গিয়ে ঘটনাটি পুলিশকে জানান তিনি। গতকাল মঙ্গলবার সকাল আটটার দিকে সেগুনবাগানে খোঁজাখুঁজির একপর্যায়ে একটি গর্তের ওপর শুকনো পাতার স্তূপ দেখে তাঁর সন্দেহ হয়। পাতাগুলো সরাতেই তাঁর ছেলের লাশ বেরিয়ে আসে। পরে গুইমারা থানায় খবর দিলে পুলিশ এসে লাশ উদ্ধার করে ময়নাতদন্তের জন্য খাগড়াছড়ি জেলা সদর হাসপাতালের মর্গে পাঠায়।গুইমারা থানার ওসি মো. মোস্তাফিজুর রহমান বলেন, ধারণা করা হচ্ছে, এক শিশুর হাত ভেঙে যাওয়ার ঘটনার জের ধরে শিশুটিকে গলা টিপে হত্যা করা হয়েছে। ঘটনায় নিহত শিশুর বাবা সাজেদুর রহমান বাদী হয়ে হত্যা মামলা করেছেন।
