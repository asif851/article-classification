
বিএনপি, জামায়াতসহ ধর্মীয় সাম্প্রদায়িক ও জঙ্গি গোষ্ঠীকে সাংস্কৃতিকভাবে মোকাবিলা করতে প্রস্তাবিত বাজেটে বরাদ্দ দাবি করেছে জাতীয় সমাজতান্ত্রিক দল (জাসদ)।
প্রস্তাবিত বাজেটের ব্যাপারে প্রাথমিক প্রতিক্রিয়া জানাতে আজ রোববার সকালে দলটির কেন্দ্রীয় কার্যালয়ে আয়োজিত সংবাদ সম্মেলনে এই দাবি জানায় জাসদ।
সংবাদ সম্মেলনে লিখিত বক্তব্যে দলের প্রতিক্রিয়া তুলে ধরেন জাসদের সাধারণ সম্পাদক শিরিন আক্তার।
শিরিন আক্তার বলেন, বিএনপি-জামায়াত-হেফাজতসহ ধর্মীয় সাম্প্রদায়িক ও জঙ্গিগোষ্ঠী বাংলাদেশের রাজনৈতিক পরিমণ্ডল ছাপিয়ে সাংস্কৃতিক পরিসরে শেকড় গেড়ে বসেছে। এদের রাজনৈতিকভাবে মোকাবিলার পাশাপাশি সাংস্কৃতিকভাবে মোকাবিলার প্রয়োজন রয়েছে, যা অত্যন্ত ধারাবাহিকভাবে দীর্ঘ মেয়াদে পরিচালনা করা প্রয়োজন। রাজনীতি ও অর্থনীতির সঙ্গে সংস্কৃতির সম্পর্ক যথাযথভাবে অনুধাবন করে সংস্কৃতি ও তথ্য মন্ত্রণালয়ে ব্যাপক পরিমাণে বরাদ্দ বৃদ্ধি করে এদের চূড়ান্তভাবে মোকাবিলার প্রস্তুতি নিতে হবে। বাজেটে তার নির্দেশনা ও বরাদ্দ থাকতে হবে।
পরে এক প্রশ্নের জবাবে দলটির সভাপতি ও তথ্যমন্ত্রী হাসানুল হক ইনু বলেন, এখন যে সাংস্কৃতিক কর্মকাণ্ড চলছে, তা যথেষ্ট নয়। জেলা, উপজেলা থেকে শুরু করে সব পর্যায়ে মুক্তিযুদ্ধের চেতনায় সাংস্কৃতিক বিপ্লব দরকার। এ জন্য সরকারের নীতিগত সহায়তা দেওয়া উচিত।
জাসদের বাজেট প্রতিক্রিয়ায় বলা হয়, দলটি মনে করে, ২০১৬-১৭ অর্থবছরের প্রস্তাবিত বাজেট জনসংখ্যার বিচারে মোটেও বিশাল নয়। বাজেটে শুল্ক আরোপের ক্ষেত্রে টেকসই উন্নয়নের ধারণাকে অগ্রাধিকার দেওয়া হয়েছে। এই উদ্যোগকে জাসদ স্বাগত জানায়।
আয়কর সংগ্রহ বাড়ানোর জন্য ৫০ লাখ থেকে এক কোটি টাকা কর দিতে পারেন—এমন ব্যক্তি করদাতাদের খুঁজে বের করা এবং তালিকা করার জন্য একটি বিশেষ টাস্কফোর্স গঠনের দাবি জানিয়েছে জাসদ।
জাসদ মনে করে, উন্নয়ন ও সমতা নিশ্চিত করতে প্রস্তাবিত বাজেটে কোনো আদর্শগত ও ব্যবহারিক দিকনির্দেশনা দেওয়া হয়নি।
জাসদ বলছে, প্রস্তাবিত বাজেটে দেশীয় শিল্পকে দেওয়া প্রণোদনা অপর্যাপ্ত। শিল্প বিকাশে অগ্রাধিকার দেওয়ার নীতি বাজেটে সুনির্দিষ্ট করা হয়নি।
