
পঞ্চগড়ের বাংলাবান্ধা সীমান্তে এবং দিনাজপুরের হিলি সীমান্তে বর্ডার গার্ড বাংলাদেশ (বিজিবি) সদস্যদের ভাইফোঁটা দিয়ে, রাখী পরিয়ে ও মিষ্টি মুখ করিয়েছে ভারতীয় সীমান্ত রক্ষীবাহিনী (বিএসএফ)। ভারতের হিন্দুধর্মাবলম্বীদের রাখীবন্ধন উৎসব উপলক্ষে গতকাল বৃহস্পতিবার এভাবে বিজিবিকে শুভেচ্ছা জানানো হয়।
বেলা দুইটার দিকে বাংলাবান্ধা স্থলবন্দরের বিপরীতে ভারতের ফুলবাড়ী সীমান্ত ফাঁড়িতে রাখীবন্ধন উৎসবের আয়োজন করা হয়। এর আগে পঞ্চগড় বিজিবি-১৮ ব্যাটালিয়নের অধিনায়ক লেফটেন্যান্ট কর্নেল আল হাকিম মুহাম্মদ নওশাদের নেতৃত্বে বিজিবির ২০ সদস্যের একটি দল সেখানে যায়। ভারতের ফুলবাড়ী বিএসএফ ক্যাম্পের নারী সদস্যরা তাঁদের হাতে রাখী পরিয়ে দেন। কপালে ভাইফোঁটা দেন ও মিষ্টিমুখ করান। এ সময় বিজিবির পক্ষ থেকে ফুলের তোড়া ও উপহারসামগ্রী দেওয়া হয়।
এর আগে দুপুরে তেঁতুলিয়ার উপজেলার বিজিবির শুকানী ক্যাম্পের বিপরীতে ভারতের মদনবাড়ী বিএসএফ ক্যাম্পে রাখীবন্ধন অনুষ্ঠানের আয়োজন করে দৈনিক জাগরণ। সেখানে বিজিবি সদস্যদের রাখী পরিয়ে, কপালে ভাইফোঁটা দিয়ে ও মিষ্টি খাওয়ানো হয়। অনুষ্ঠানে মদনবাড়ীর কোম্পানি কমান্ডার ললিত কুমার, বিজিবি-১৮ ব্যাটালিয়নের উপসহকারী পরিচালক ইমাম হোসেন, দৈনিক জাগরণ সম্পাদক গোপাল ওঝা উপস্থিত ছিলেন।
এদিকে বেলা ১১টার দিকে হিলি সীমান্তের ইমিগ্রেশন চেকপোস্ট ফটকের শূন্যরেখায় ভারতের হিলি বিএসএফ ক্যাম্পের নারী সদস্যরা বাংলাদেশের হিলি সিপি ক্যাম্পের বিজিবি সদস্যদের কপালে ভাইফোঁটা দেন। হাতে রাখী পরিয়ে দেন ও মিষ্টিমুখ করান। অনুষ্ঠানে ভারতের হিলি বিএসএফ ক্যাম্পের কমান্ডার ইন্সপেক্টর জামিল বাসা, হিলি চেকপোস্ট ক্যাম্প কমান্ডার দলবির সিং, ধীরাজ শিং ও বিজিবির হিলি সিপি ক্যাম্পের হাবিলদার নিখিল চন্দ্র, আসলাম হোসেন, চেকপোস্ট কমান্ডার হাবিলদার আলমগীর হোসেন প্রমুখ উপস্থিত ছিলেন। 
