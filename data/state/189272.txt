
আগামী মার্চের শেষ সপ্তাহে চট্টগ্রামে বিদ্যুতের সেবার মান সম্পর্কে জানতে গণশুনানির আয়োজন করা হবে বলে জানিয়েছেন দুর্নীতি দমন কমিশনার নাসিরউদ্দীন আহমেদ। তিনি বলেন, বিদ্যুৎ বিভাগের সেবার মান নিয়ে সাধারণ গ্রাহকের অভিযোগের অন্ত নেই। গণশুনানিতে গ্রাহক তথ্যভিত্তিক কথা বলবেন, কারও বিরুদ্ধে গুরুতর অভিযোগ পাওয়া গেলে তাঁকে ছাড় দেওয়া হবে না।
আজ বুধবার সকালে আগ্রাবাদের বিদ্যুৎ ভবনে বিদ্যুৎ উন্নয়ন বোর্ডের (পিডিবি) কর্মকর্তাদের সঙ্গে এক মতবিনিময় সভায় দুদকের কমিশনার নাসিরউদ্দীন আহমেদ এসব কথা বলেন। দুর্নীতি দমন কমিশনের (দুদক) চট্টগ্রাম বিভাগীয় কার্যালয় এ সভার আয়োজন করে।
দুদক কমিশনার বলেন, পিডিবির কর্মকর্তারা যতই নিজেদের পক্ষে কথা বলেন না কেন (ডিফেন্সিভ), দুদকের কাছে অনেক তথ্য আছে। সরকারি কর্মকর্তারা সাধারণ মানুষদের কতটুকু বঞ্চিত করছেন, তারই একটি অ্যাসিড টেস্ট হবে ওই গণশুনানিতে। ওই শুনানির পূর্বপ্রস্তুতি হিসেবে এই মতবিনিময় সভা হচ্ছে।
এই কমিশনার আরও বলেন, দেশের প্রতিটি সরকারি প্রতিষ্ঠান দুর্নীতিগ্রস্ত। এমন কোনো বিভাগ খুঁজে পাওয়া যাবে না যেখানে দুর্নীতি নেই। দুদক এ পর্যন্ত ৩৮টি গণশুনানি করেছে। ভুক্তভোগীদের অভিজ্ঞতা থেকে বলছি, ‘ভূমি, স্বাস্থ্য, পল্লী বিদ্যুৎ খুবই দুর্নীতিগ্রস্ত।’
সভায় চট্টগ্রাম মহানগর দুর্নীতি প্রতিরোধ কমিটির সদস্যরা উপস্থিত ছিলেন। তাঁদের কয়েকজন অভিযোগ করেন, বিদ্যুতের মিটারের সঙ্গে বিলের কোনো মিল থাকে না। বেশির ভাগ সময়েই মিটার রিডাররা মিটার না দেখেই মনগড়া বিল করেন। এতে গ্রাহকদের ভুতুড়ে বিলের খপ্পরে পড়তে হয়।
এ বি এম খালেকুজ্জামান নামের একজন সদস্য বলেন, গত ৭ বছরে বাসায় কোনো মিটার রিডারকে আসতে দেখিনি। অতিরিক্ত বিলের বিষয়ে বিদ্যুৎ কার্যালয়ে অভিযোগ করেও প্রতিকার পাওয়া যায় না। ট্রান্সফরমার নষ্ট হলে গ্রাহকের নিজের পকেট থেকে অর্থ দিতে হয়। পিডিবির কর্মকর্তারা কোনো দিন গ্রাহকের কাছ থেকে সেবা সম্পর্কে ফিডব্যাক নেন না।
মতবিনিময় সভায় পিডিবির কর্মকর্তারা বলেন, প্রয়োজনের তুলনায় মিটার রিডারের সংখ্যা অপ্রতুল থাকায় তাঁরা বাড়ি বাড়ি যেতে পারতেন না। তবে গত চার মাস আগে আউট সোর্সিংয়ের মাধ্যমে নতুন মিটার রিডার নিয়োগ দেওয়া হয়েছে। এ ছাড়া আগামী ৩ বছরের মধ্যে নগরের সব গ্রাহককে প্রি-পেইড মিটারের আওতায় নিয়ে আসা হবে। তখন বিল সম্পর্কে সব ধরনের অভিযোগ কমে যাবে।
পিডিবির কর্মকর্তারা জানান, তিন পার্বত্য অঞ্চলে, বিশেষ করে খাগড়াছড়িতে লো ভোল্টেজের কারণে গ্রাহককে কাঙ্ক্ষিত বিদ্যুৎসেবা দেওয়া যাচ্ছে না। পুরোনো লাইনের কারণে এ সমস্যা হচ্ছে। তবে নতুন প্রকল্পের আওতায় সাবস্টেশন ও নতুন লাইন তৈরি করা হচ্ছে। ২০১৮ সালের জুনের পরে এ সমস্যা কেটে যাবে।
পিডিবি চট্টগ্রামের ভারপ্রাপ্ত প্রধান প্রকৌশলী মৃণাল কান্তি সেন মতবিনিময় সভায় বলেন, গ্রাহকের কাছ থেকেও দুর্নীতির বিরুদ্ধে বাধা আসতে হবে।
চট্টগ্রাম মহানগর দুর্নীতি প্রতিরোধ কমিটির সভাপতি মনোয়ারা হাকিম আলীর সভাপতিত্বে সভায় আরও বক্তব্য দেন দুদক চট্টগ্রামের বিভাগীয় পরিচালক আবু সাঈদ। সভা সঞ্চালনা করেন দুদক চট্টগ্রামের উপপরিচালক মো. মোশারফ হোসেন মৃধা।
