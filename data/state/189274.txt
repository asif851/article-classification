
বেসিক ব্যাংক থেকে জালিয়াতির মাধ্যমে অর্থ আত্মসাতের মামলায় আরেক ব্যবসায়ীকে গ্রেপ্তার করেছে দুর্নীতি দমন কমিশন (দুদক)। তাঁর নাম মো. সাইফুল ইসলাম। তিনি নাহার গার্ডেন প্রাইভেট লিমিটেড নামের একটি প্রতিষ্ঠানের ব্যবস্থাপনা পরিচালক।
আজ সোমবার রাজধানীর পরীবাগ থেকে তাঁকে গ্রেপ্তার করা হয় বলে দুদকের জনসংযোগ বিভাগ প্রথম আলোকে নিশ্চিত করেছে। সংস্থার পরিচালক সৈয়দ ইকবাল হোসেনের নেতৃত্বে দুদকের সমন্বিত জেলা কার্যালয়, ঢাকা-২–এর উপপরিচালক মোহাম্মদ মোরশেদ আলম তাঁকে গ্রেপ্তার করেন।
বেসিক ব্যাংকের শান্তিনগর শাখা থেকে ৩০ কোটি টাকা (সুদাসলে ৩৮ কোটি ৭২ লাখ, ৭৪ হাজার ৯৮৪ টাকা) ঋণ নিয়ে আত্মসাতের অভিযোগে সাইফুল ইসলামের বিরুদ্ধে ২০১৫ সালের ২৩ সেপ্টেম্বর রাজধানীর পল্টন থানায় একটি মামলা করে দুদক। ব্যাংক কর্মকর্তাদের যোগসাজশে বন্ধকি সম্পত্তি অতিমূল্যায়ন দেখিয়ে প্রতারণা ও জালিয়াতির আশ্রয় নিয়ে বিশ্বাস ভঙ্গের মাধ্যমে ব্যাংকের টাকা আত্মসাতের অভিযোগ আনা হয় ওই মামলায়।
মামলার সাইফুল ইসলামসহ ১০ জনকে আসামি করা হয়। অন্যরা হলেন নাহার গার্ডেনের চেয়ারম্যান আকরাম হোসেন, বেসিক ব্যাংকের সাবেক ব্যবস্থাপনা পরিচালক (এমডি) কাজী ফখরুল ইসলাম, ডিএমডি ফজলুস সোবহান ও এ মোনায়েম খান, ব্যাংকের শান্তিনগর শাখার সাবেক শাখাপ্রধান মোহাম্মদ আলী চৌধুরী, একই শাখার সাবেক অপারেশনস ম্যানেজার সারোয়ার হোসেন, ইন্ডাস্ট্রিয়াল ক্রেডিট ডিভিশনের সাবেক ডিজিএম কোরবান আলী, এসডি সার্ভে ফার্মের ব্যবস্থাপনা অংশীদার ইকবাল হোসেন ভূইয়া এবং চিফ সার্ভেয়ার মো. ফারুক।
বেসিক ব্যাংক কেলেঙ্কারিতে ব্যাংকটির সাবেক চেয়ারম্যান শেখ আবদুল হাই বাচ্চুর নাম সবচেয়ে বেশি উচ্চারিত হলেও তাঁকে বাদ দিয়েই গত বছরের ২১, ২২ ও ২৩ সেপ্টেম্বর রাজধানীর মতিঝিল, পল্টন ও গুলশান থানায় ৫৬টি মামলা করে দুদক। এসব মামলায় মোট আসামি ১২০ জন। আসামিদের মধ্যে বেসিক ব্যাংকের কর্মকর্তা ২৭ জন, ১১ জন সার্ভে প্রতিষ্ঠানের কর্মকর্তা-কর্মচারী এবং বাকিরা ঋণগ্রহীতা প্রতিষ্ঠানের মালিক। মামলাগুলোতে মোট ২ হাজার ৯ কোটি টাকা আত্মসাতের অভিযোগ আনা হয়।
ওই সব মামলায় এর আগে ব্যাংকটির পাঁচ কর্মকর্তা ও চার ব্যবসায়ীকে গ্রেপ্তার করে দুদক। দুদকের গ্রেপ্তার অভিযানে বেসিক ব্যাংক জালিয়াতির ঘটনায় সবার আগে গ্রেপ্তার হন ব্যাংকটির সাবেক উপব্যবস্থাপনা পরিচালক (ডিএমডি) ফজলুস সোবহান ও মো. সেলিম এবং উপমহাব্যবস্থাপক (ডিজিএম) ও গুলশান শাখার ব্যবস্থাপক শিপার আহমেদ। এরপর ব্যাংকটির মহাব্যবস্থাপক (জিএম) জয়নাল আবেদীন চৌধুরী ও প্রধান কার্যালয়ের সহকারী মহাব্যবস্থাপক ইকরামুল বারীকেও গ্রেপ্তার করা হয়। গ্রেপ্তার হওয়া চার ব্যবসায়ী হলেন মেসার্স এমারেল্ড ড্রেস লিমিটেডের সৈয়দ হাসিবুল গণি, এশিয়ান শিপিং বিডির প্রোপ্রাইটর মো. আকবর হোসেন, ফারশি ইন্টারন্যাশনাল লিমিটেডের ব্যবস্থাপনা পরিচালক ফয়েজুন নবী চৌধুরী এবং এআরএসএস ইন্টারন্যাশনাল লিমিটেডের মালিক মো. সাবির হোসেন।
