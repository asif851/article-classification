
টাঙ্গাইলের মধুপুরে বনদস্যুদের হামলায় ছয় বনপ্রহরী আহত হয়েছেন। আহত ব্যক্তিদের মধ্যে দুজনের অবস্থা আশঙ্কাজনক। 
আজ রোববার বিকেলে মধুপুর বনাঞ্চলের সদরবিটের বটচতল এলাকায় এ হামলার ঘটনা ঘটে।মধুপুরের অরণখোলা পুলিশ ফাঁড়ির দায়িত্বপ্রাপ্ত কর্মকর্তা উপপরিদর্শক (এসআই) আমিনুল ইসলাম বলেন, আজ বিকেলে¡৩০ থেকে ৪০ জন মধুপুর বনাঞ্চলের সদরবিটের বটচতল এলাকায় গাছ কাটছিল। এ সংবাদ পেয়ে বনপ্রহরী ও কমিউনিটি ফরেস্ট গার্ডরা ঘটনাস্থলে গিয়ে গাছ কাটতে বাধা দেন। একপর্যায়ে বনদস্যুরা বনপ্রহরী ও কমিউনিটি ফরেস্ট গার্ডদের ওপর ধারালো অস্ত্র নিয়ে হামলা চালায়। এতে বনপ্রহরী কার্তিক চন্দ্র দাস (৫৫), আতিক মিয়া (৫০), উসমান গণি (৫০) এবং কমিউনিটি ফরেস্ট গার্ড আবদুল লতিফ (৫৫), সিদ্দিক হোসেন (৫০), শহীদুল ইসলাম (৪৫) আহত হন। এঁদের মধ্যে গুরুতর আহত কার্তিক ও লতিফকে ময়মনসিংহ মেডিকেল কলেজ হাসপাতালে পাঠানো হয়েছে।
এ ব্যাপারে সহকারী বন সংরক্ষক এম এ হাসান বলেন, বন কাটার কথা শুনে ঘটনাস্থলে বন প্রহরীদের পাঠানো হয়। বাধা দিলে বনদস্যুরা বনপ্রহরীদের ওপর হামলা চালায়। সংবাদ পেয়ে পুলিশের সহায়তায় ঘটনাস্থল থেকে আহত বনপ্রহরীদের উদ্ধার করা হয়।
মধুপুর থানার ভারপ্রাপ্ত কর্মকর্তা (ওসি) শফিকুল ইসলাম বলেছেন, হামলার পর বনদস্যুরা পালিয়ে যায়। এ ব্যাপারে মামলার প্রস্তুতি চলছে।
