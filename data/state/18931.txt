
রাজধানীর মিরপুর-১০, মহাখালী, শ্যামলী ও তেজগাঁও এলাকায় আজ রোববার সকাল থেকে বিক্ষোভ করছেন বিভিন্ন পলিটেকনিক ইনস্টিটিউটের শিক্ষার্থীরা। ওই সব এলাকায় আইনশৃঙ্খলা রক্ষাকারী বাহিনীর বিপুলসংখ্যক সদস্য মোতায়েন রয়েছেন।
বিক্ষোভরত কয়েকজন শিক্ষার্থী জানান, বিভিন্ন পত্রপত্রিকার মাধ্যমে জানতে পেরেছেন, তাঁদের চাকরির পদমর্যাদা দ্বিতীয় থেকে তৃতীয় শ্রেণীতে নামিয়ে আনার পাঁয়তারা চলছে। এর প্রতিবাদে তাঁরা ক্লাস-পরীক্ষা বর্জন করে রাস্তায় নেমে আসেন।
তবে অনেক শিক্ষার্থীর সঙ্গে কথা বলে জানা গেছে, তাঁদের অধিকাংশই জানেন না কী কারণে আন্দোলন করছেন।
পুলিশের উপপরিদর্শক (এসআই) মোহাম্মদ নাজমুল হক প্রথম আলো ডটকমকে বলেছেন, পরিস্থিতি নিয়ন্ত্রণে আছে। কোনো অপ্রীতিকর ঘটনা ঘটেনি।
