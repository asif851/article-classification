
সোহাগী জাহান তনু হত্যায় জড়িত ব্যক্তিদের গ্রেপ্তার ও বিচারের দাবিতে সরকারকে সময় বেঁধে দিল প্রগতিশীল ছাত্র জোট ও সাম্রাজ্যবাদবিরোধী ছাত্র ঐক্য। ২৪ এপ্রিলের মধ্যে অপরাধীদের গ্রেপ্তার করা না হলে সংগঠন দুটি পরের দিন সারা দেশে আধাবেলা হরতাল পালনের হুমকি দিয়েছে। আজ বৃহস্পতিবার দুপুরে স্বরাষ্ট্র মন্ত্রণালয় ঘেরাও কর্মসূচি পালনে বাধার মুখে এক সমাবেশ থেকে এ ঘোষণা দেন জোট দুটির সমন্বয়ক আশরাফুল আলম।আশরাফুল আলম বলেন, ‘তনু হত্যায় জড়িত ব্যক্তিদের গ্রেপ্তার ও বিচারের ব্যবস্থার জন্য আমরা সরকারকে ২৪ এপ্রিল পর্যন্ত সময় দিচ্ছি। যদি সরকার ব্যর্থ হয়, তাহলে ২৫ এপ্রিল সকাল ছয়টা থেকে দুপুর ১২টা পর্যন্ত সারা দেশে আধাবেলা হরতাল পালিত হবে।’ দেশের সব শ্রেণির-পেশার মানুষকে হরতাল সফলের আহ্বান জানান তিনি।আগে ঢাকা বিশ্ববিদ্যালয়ের ছাত্র-শিক্ষক কেন্দ্র (টিএসসি) চত্বর থেকে সংগঠন দুটির কয়েক শ নেতা-কর্মী মিছিল নিয়ে স্বরাষ্ট্র মন্ত্রণালয় ঘেরাওয়ের উদ্দেশ্যে রওনা হন। পথে জাতীয় তিন নেতার মাজার ও দোয়েল চত্বর এলাকায় দুই দফা পুলিশের বাধার মুখে পড়েন তাঁরা। কিন্তু ওই ব্যারিকেড ভেঙে তাঁরা সামনে এগিয়ে যান। শিক্ষা চত্বর এলাকায় গেলে আবারও ব্যারিকেড দিয়ে আটকে দেয় পুলিশ। পরে সেখানে বসে সমাবেশ করেন জোট দুটির নেতা-কর্মীরা। ওই সমাবেশ থেকেই হরতালের কর্মসূচি ঘোষণা দেওয়া হয়।
পুলিশের সঙ্গে ধস্তাধস্তিতে তাঁদের ১৫ নেতা-কর্মী আহত হয়েছেন উল্লেখ করে আশরাফুল আলম বলেন, তাঁদের ঢাকা মেডিকেল কলেজ হাসপাতালে প্রাথমিক চিকিৎসা দেওয়া হয়েছে।
