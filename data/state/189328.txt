
দেশে গণতন্ত্র না থাকায় জঙ্গিবাদের উত্থান হচ্ছে বলে মনে করেন বিএনপির স্থায়ী কমিটির সদস্য মাহবুবুর রহমান। তিনি গতকাল শুক্রবার দুপুরে ঢাকা রিপোর্টার্স ইউনিটি (ডিআরইউ) মিলনায়তনে এক আলোচনা সভায় এ কথা বলেন।বিএনপির প্রতিষ্ঠাতা জিয়াউর রহমানের মৃত্যুবার্ষিকী উপলক্ষে কৃষক দল এ আলোচনা সভার আয়োজন করে।মাহবুবুর রহমান বলেন, দেশে এখন ভয়াবহ অবস্থা বিরাজ করছে। স্বাধীনতার পর থেকে এত কঠিন সময় আর আসেনি। দেশে এখন নিরাপত্তা নেই, ধর্মীয় সহিংসতা চলছে। বিভিন্ন ধর্মের মানুষকে হত্যা করা হচ্ছে। তিনি বলেন, মুক্তিযুদ্ধের চেতনা ছিল গণতন্ত্র। সে গণতন্ত্র থেকে দেশ দূরে সরে যাওয়ার কারণেই সামাজিক ও রাজনৈতিক ক্ষেত্রে অস্থিরতা ও জঙ্গিবাদের উত্থান হচ্ছে। সামাজিক অবক্ষয় হচ্ছে। এ অবস্থা থেকে উত্তরণে জিয়াউর রহমানের আদর্শ ধারণ করে এগিয়ে চলার আহ্বান জানান তিনি।জিয়াউর রহমানকে কৃষকের স্বপ্নদ্রষ্টা অভিহিত করে মাহবুবুর রহমান বলেন, কৃষকের ভাবনা পরিবর্তন করে জিয়াউর রহমান তাঁদের জীবনমান উন্নয়নের পদক্ষেপ নিয়েছিলেন।কৃষক দলের সাধারণ সম্পাদক ও বিএনপির চেয়ারপারসনের উপদেষ্টা শামসুজ্জামানের সভাপতিত্বে আলোচনা সভায় সংগঠনের অন্য নেতারা বক্তব্য দেন।
