
দেশজুড়ে পুলিশের জঙ্গিবিরোধী বিশেষ অভিযান শেষ হয়েছে। সাত দিনের এই অভিযানে ১৯৪ জন জঙ্গিকে গ্রেপ্তার করা হয়েছে বলে জানিয়েছে পুলিশ সদর দপ্তর।
পুলিশ সদর দপ্তরের জনসংযোগ কর্মকর্তা এ কে এম কামরুল আহছান জানান, এদের মধ্যে জামাআতুল মুজাহিদীন বাংলাদেশের (জেএমবি) ১৫১ জন, জাগ্রত মুসলিম জনতা বাংলাদেশে সাতজন, হিযবুত তাহরিরের ২১ জন, আনসারুল্লাহ বাংলা টিমের (এবিটি) ছয়জন, আনসার আল ইসলামের তিনজন, আল্লাহর দলের চারজন, হরকাতুল জিহাদের একজন ও আফগানিস্তান থেকে ফেরত একটি জঙ্গি সংগঠনের একজন সদস্য রয়েছেন।
পুলিশের পাঠানো বিজ্ঞপ্তি অনুযায়ী, প্রথম দিনে জঙ্গি সন্দেহে ৩৭, দ্বিতীয় দিনে ৪৮, তৃতীয় দিনে ৩৪, চতুর্থ দিনে ২৬, পঞ্চম দিনে ২১ জন ও ষষ্ঠ দিনে ১০ জনকে গ্রেপ্তার করা হয়। অভিযানের শেষ দিনে গতকাল বৃহস্পতিবার সকাল থেকে আজ শুক্রবার সকাল পর্যন্ত ২৪ ঘণ্টায় ধরা পড়েছে ১৭ জঙ্গি। এদের কাছ থেকে একটি পাইপগান, একটি শাটারগান, দুটি ককটেল, একটি রামদা, একটি চাপাতি ও ১৪টি উগ্রপন্থী বই উদ্ধার করা হয়েছে।  সারা দেশে ১০ জুন থেকে পুলিশের বিশেষ এই ধরপাকড় অভিযান শুরু হয়। এর আগের দিন ৯ জুন পুলিশের সদর দপ্তর থেকে পাঠানো বিজ্ঞপ্তিতে সেটাকে ‘জঙ্গি ও সন্ত্রাসবিরোধী সাঁড়াশি অভিযান’ হিসেবে অভিহিত করা হয়েছিল। ১০ জু​ন অপর এক সংবাদ বিজ্ঞপ্তিতে এতে জঙ্গিবিরোধী বিশেষ অভিযান বলে উল্লেখ করা হয়। এরপর গত বুধবার পুলিশ সদর দপ্তরের সংবাদ বিজ্ঞপ্তিতে বলা হয়, গ্রেপ্তারি পরোয়ানা তামিল, মাদক ও অবৈধ অস্ত্র উদ্ধারসংক্রান্ত সপ্তাহব্যাপী (৬-১৩ জুন) বিশেষ অভিযান গত সোমবার শেষ হয়েছে।
