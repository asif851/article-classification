
নাটোরের গুরুদাসপুর উপজেলায় স্কুলছাত্রী দীপা খাতুন হত্যার ঘটনায় সোহেল রানা (৩০) ও মো. সালমান (২০) নামের দুই আসামিকে গ্রেপ্তার করেছে পুলিশ। গত শুক্রবার রাতে গুরুদাসপুরের মশিন্দা ইউনিয়নের কাছিকাটা এলাকা থেকে তাঁদের গ্রেপ্তার করা হয়। তবে মামলার ১ নম্বর আসামি স্বপন পলাতক।এদিকে গতকাল শনিবার আসামিদের গ্রেপ্তার ও দৃষ্টান্তমূলক শাস্তির দাবিতে ওই স্কুলছাত্রীর বাড়ির সামনে প্রতিবাদ মিছিল ও মানববন্ধন করেছেন এলাকাবাসী।দীপা উপজেলার মশিন্দা ইউনিয়নের দক্ষিণ সাহাপুর গ্রামের বাসিন্দা। স্থানীয় চাঁচকৈড় নাজিম উদ্দিন স্কুল অ্যান্ড কলেজের নবম শ্রেণির ছাত্রী ছিল সে। শুক্রবার দুপুরে উপজেলার একটি কলাবাগান থেকে তার গলাকাটা লাশ উদ্ধার করে পুলিশ। পরিবারের অভিযোগ, স্বপন নামের স্থানীয় এক যুবক দীপাকে বাসা থেকে ডেকে নিয়ে যায়। এরপর তাকে হত্যা করা হয়। স্বপন দীপাদের পাশের গ্রাম বামনকোলার বাসিন্দা ও শিকারপুর মহসীন আলী কলেজের উচ্চমাধ্যমিক প্রথম বর্ষের ছাত্র।এ ঘটনায় শুক্রবার রাতে দীপার বাবা দুলাল প্রামাণিক গুরুদাসপুর থানায় একটি হত্যা মামলা করেন। মামলায় স্বপন, তার বন্ধু সোহেল, সালমান, সজীবসহ ছয়জনকে আসামি করা হয়। মামলার পর রাতে সোহেল ও সালমানকে গ্রেপ্তার করে পুলিশ।গুরুদাসপুর থানার ওসি ইব্রাহিম হোসেন প্রথম আলোকে বলেন, গতকাল গ্রেপ্তার দুজনকে নাটোরের মুখ্য বিচারিক হাকিম আদালতে পাঠানো হয়। আদালত তাঁদের কারাগারে পাঠানোর নির্দেশ দেন। মামলার মূল আসামি স্বপন ও অন্য আসামিদের গ্রেপ্তারের চেষ্টা চলছে।র‍্যাব-৫ এর একটি দল গতকাল ঘটনাস্থল ও দীপার বাড়িতে গিয়ে ঘটনার ব্যাপারে তথ্য সংগ্রহ করেছে। র‍্যাব-৫ এর উপপরিচালক আবদুস সালাম বলেন, হত্যাকাণ্ডটি লোমহর্ষক ও অমানবিক। আসামিদের গ্রেপ্তারে র‍্যাব মাঠে কাজ করছে।এদিকে গতকাল নাটোর সদর হাসপাতালের মর্গে দীপার লাশের ময়নাতদন্ত সম্পন্ন হয়। বেলা একটার দিকে তার লাশ বাড়িতে নিয়ে যাওয়া হলে সেখানে এক হৃদয়বিদারক দৃশ্যের সৃষ্টি হয়। বাড়িজুড়ে আত্মীয়স্বজন ও গ্রামবাসীর ভিড়। চলছিল শোকের মাতম। দীপার বাবা দুলাল প্রামাণিক কাঁদতে কাঁদতে সাংবাদিকদের বলেন, ‘আমি আমার মেয়ে হত্যার কঠোর বিচার চাই।’এদিকে দীপার লাশ বাড়িতে নিয়ে যাওয়ার পর জড়িত ব্যক্তিদের গ্রেপ্তার ও শাস্তির দাবিতে বিক্ষোভ করেন শত শত লোক। বেলা দুইটার দিকে দীপার বাড়ির সামনে বিক্ষুব্ধ লোকজন প্রতিবাদ মিছিল করেন। মিছিল শেষে সেখানে তাঁরা মানববন্ধন করেন।
