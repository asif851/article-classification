
ব্রাহ্মণবাড়িয়ার আশুগঞ্জ উপজেলায় নির্মাণাধীন ফিলিং স্টেশনের ছাউনির ছাদ ধসে ৪ নির্মাণশ্রমিক নিহত ও ১০ জন আহত হয়েছেন। গতকাল সোমবার বেলা দুইটার দিকে ঢাকা-সিলেট মহাসড়কের উপজেলার বাহাদুরপুর গ্রামে এ ঘটনা ঘটে।
নিহত নির্মাণশ্রমিকেরা হলেন আশুগঞ্জ উপজেলার যাত্রাপুর গ্রামের দুলাল মিয়া (৫০), নাজমুল মিয়া (২৫), মো. মিজান (৩৫) ও আবু সাইদ (২৬)। আহত ব্যক্তিদের মধ্যে যাত্রাপুর গ্রামের রিপন মিয়া (২৪), শিপন মিয়া (২৫) ও আলমনগর গ্রামের হানিফ মিয়াকে প্রথমে আশুগঞ্জের ডে নাইট হাসপাতাল অ্যান্ড ডায়াগনস্টিক সেন্টারে ভর্তি করা হয়। পরে অবস্থার অবনতি হলে রিপন ও শিপনকে ব্রাহ্মণবাড়িয়া সদর হাসপাতালে এবং হানিফকে ঢাকার জাতীয় অর্থোপেডিক হাসপাতাল ও পুনর্বাসন প্রতিষ্ঠানে পাঠানো হয়। ঘটনার পর থেকেই ফিলিং স্টেশনের মালিক জালাল উদ্দিন পলাতক রয়েছেন।
নিহত ব্যক্তিদের পরিবারকে জেলা প্রশাসনের পক্ষ থেকে ২০ হাজার টাকা করে আর্থিক সাহায্য দেওয়া হবে বলে জানানো হয়েছে। এ ঘটনায় জেলা প্রশাসনের পক্ষ থেকে একটি তদন্ত কমিটিও গঠন করা হবে বলে ভারপ্রাপ্ত জেলা প্রশাসকের দায়িত্বে থাকা অতিরিক্ত জেলা প্রশাসক (সার্বিক) সামসুল হক সাংবাদিকদের জানান।
ফায়ার সার্ভিস, পুলিশ, র‌্যাব ও প্রত্যক্ষদর্শী সূত্রে জানা গেছে, আশুগঞ্জ উপজেলার বাহাদুরপুর গ্রামে স্থানীয় ব্যবসায়ী জালাল উদ্দিনের সায়েরা ফিলিং স্টেশনের নির্মাণকাজ চলছিল। গতকাল বেলা দেড়টার দিকে নির্মাণাধীন স্টেশনের সামনের দিকে ছাউনির ছাদ ঢালাইয়ের কাজ চলছিল। এ সময় বিকট শব্দে ঢালাইসহ ছাউনি (ছাদ) ধসে পড়ে। এতে চার নির্মাণশ্রমিক ছাদের নিচে আটকা পড়ে নিহত হন।
খবর পেয়ে আশুগঞ্জ ও ব্রাহ্মণবাড়িয়া থেকে ফায়ার সার্ভিসের তিনটি ইউনিট, আশুগঞ্জ থানা-পুলিশ, র‌্যাপিড অ্যাকশন ব্যাটালিয়ন (র‌্যাব) ১৪-এর ভৈরব ক্যাম্পের সদস্যরা, জেলা গোয়েন্দা পুলিশ, উপজেলা ও জেলা প্রশাসনের লোকজন ঘটনাস্থলে পৌঁছে স্থানীয় ব্যক্তিদের সহায়তায় উদ্ধারকাজ শুরু করেন। এ সময় ছাদের ধ্বংসস্তূপ থেকে চারজনকে উদ্ধার করেন তাঁরা।
বাহারপুর গ্রামের মন্টু মিয়া, আবদুল মোতালিব ও দানা মিয়া বলেন, ‘ফিলিং স্টেশনের ছাদ ভেঙে পড়ার বিকট শব্দ শুনে ঘটনাস্থলে দৌড়ে আসি। যারা ওপরে কাজ করছিল, তারা লাফিয়ে পড়ে প্রাণে বেঁচে গেছে। নিচের শ্রমিকেরা ধ্বংসস্তূপে আটকে পড়ে মারা গেছে।’ তাঁরা আরও বলেন, গতকাল ছাউনির ছাদ ঢালাইয়ের সময় ২০ থেকে ২৫ জন শ্রমিক কাজ করছিলেন। ছাদ ঢালাইয়ের জন্য চারটি পিলার নির্মাণ করা হয়েছিল। ছাউনির ছাদ মাটি থেকে প্রায় ২২ ফুট উঁচু ছিল।
জেলা গোয়েন্দা পুলিশ, র‌্যাব ও ফায়ার সার্ভিসের কয়েকজন কর্মকর্তা বলেন, চারটি পিলারে নিম্নমানের ইট, সিমেন্ট ও রড ব্যবহার করায় এমনটি হয়েছে। ঢালাইয়ের কাজও নিম্নমানের ছিল বলে তাঁরা অভিযোগ করেন। একই অভিযোগ করেন স্থানীয় ২০ থেকে ২৫ জন।
এ বিষয়ে কথা বলতে ফিলিং স্টেশনের মালিক জালাল উদ্দিনের মুঠোফোনে একাধিকবার কল করা হলেও তা বন্ধ পাওয়া যায়।
