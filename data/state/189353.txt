
আইনজীবী রফিক-উল হক বলেছেন, ‘জাতির পিতা বঙ্গবন্ধু শেখ মুজিবুর রহমানের জন্যই আমরা বাংলাদেশ পেয়েছি, সংবিধান পেয়েছি। জাতির পিতা বিষয়টি সংবিধানসম্মত, তা মেনে নিতে কোনো পক্ষেরই আপত্তি থাকা উচিত নয়।’
আজ সোমবার বঙ্গবন্ধু শেখ মুজিবুর রহমানের জন্মদিন ও জাতীয় শিশু দিবস উদযাপন উপলক্ষে এক অনুষ্ঠানে রফিক-উল হক এসব কথা বলেন। গাজীপুরের কালিয়াকৈর উপজেলার চন্দ্রা এলাকায় জাতির পিতা বঙ্গবন্ধু কলেজ এ অনুষ্ঠানের আয়োজন করে।কলেজের ভারপ্রাপ্ত অধ্যক্ষ এস এম খালিদ হোসেনের সভাপতিত্বে অনুষ্ঠানে আরও বক্তব্য দেন মো. শাহজাহান ও বেলায়েত হোসেন।রফিক-উল হক আরও বলেন, ‘বঙ্গবন্ধু ধর্মকে রাজনৈতিক কাজে ব্যবহার করেননি। কাকরাইল মসজিদ বঙ্গবন্ধুর দেওয়া। তিনি এ দেশে মাদ্রাসা শিক্ষা বোর্ড, রেডিওতে কোরআন তিলাওয়াতের ব্যবস্থা করেন। বঙ্গবন্ধু দেশে মদ, জুয়া, হাউজি বন্ধ করেছিলেন। বঙ্গবন্ধু বিশ্ব ইজতেমার জমি দান করেছিলেন, সোভিয়েত ইউনিয়নে বাঙালিদের প্রথম তাবলিগেও পাঠান তিনি।’বিশিষ্ট এই আইনজীবী আরও বলেন, ইসলামিক ফাউন্ডেশনে সিরাতের ব্যবস্থা করা, হজ পালনে সরকারি অনুদানের ব্যবস্থা, সমুদ্রপথে হজে যাওয়ার ব্যবস্থা, ধর্মীয় ছুটির প্রবর্তন এবং স্বাধীনতার পর ওআইসিতে ইসলামি সদস্য পদ গ্রহণ করেন বঙ্গবন্ধু।এর আগে কলেজের ছাত্র-শিক্ষক ও অতিথিরা বঙ্গবন্ধুর প্রতিকৃতিতে ফুল দিয়ে শ্রদ্ধা জানান। পরে কেক কেটে বঙ্গবন্ধুর জন্মদিন উদযাপন করা হয়। এ ছাড়া স্থানীয় ১০টি শিক্ষাপ্রতিষ্ঠানের শিক্ষার্থীদের অংশগ্রহণে চিত্রাঙ্কন প্রতিযোগিতা, শারীরিক কসরত প্রদর্শন করা হয়। জেলার বিভিন্ন প্রতিষ্ঠানে যথাযোগ্য মর্যাদা ও নানা আয়োজনে পালিত হয়েছে বঙ্গবন্ধুর জন্মদিন ও জাতীয় শিশু দিবস।
