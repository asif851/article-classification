
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, বাংলাদেশ ব্যাংকের কর্মকর্তা গোলাম রাব্বীকে প্রহার বা নির্যাতনের অভিযোগ ওঠা পুলিশ কর্মকর্তার বিরুদ্ধে আইনগত ব্যবস্থা নেওয়া হোক। দু-একজন ব্যক্তির ব্যক্তিগত অপরাধের দায় পুরো বাহিনীর সুনামকে ম্লান করে দেবে—এটা আমরা হতে দিতে চাই না।
আজ শুক্রবার দুপুর ১২টার দিকে কুষ্টিয়ার নিজ বাড়িতে দলীয় নেতা-কর্মীদের সঙ্গে মত বিনিময়কালে সাংবাদিকদের প্রশ্নের জবাবে মাহবুব উল আলম এসব কথা বলেন। তিনি বলেন, ‘রাব্বীকে নির্যাতনের অভিযোগে মামলা নিয়ে যেহেতু উচ্চ আদালত স্থগিতাদেশ দিয়েছে, তাই আদালতের বিষয়ে আমাদের কোনো বক্তব্য নেই। আশা করছি, আদালতের মাধ্যমেই এর দ্রুত নিষ্পত্তি হবে। পূর্ণ তদন্ত হয়ে এই অপরাধের বিরুদ্ধে আইনগত ব্যবস্থা নেওয়া হবে।’মাহবুব উল আলম অভিযোগ করেন, অবসরের পরে বিচারকদের রায় লেখার বিষয়ে প্রধান বিচারপতির মন্তব্য নিয়ে বিএনপি বিভ্রান্তিমূলক তথ্য দিয়ে ধূম্রজাল সৃষ্টির চেষ্টা করছে। এতে কোনো লাভ হবে না। তিনি বলেন, ইতিমধ্যেই উচ্চতর আদালতের রায়ে প্রমাণিত হয়েছে, জিয়াউর রহমানের ক্ষমতা দখল ছিল অবৈধ এবং তাঁর দল গঠনও অবৈধ। সেই বিবেচনায় বিএনপিও বর্তমানে অবৈধ দল হিসেবে পরিগণিত হতে পারে।মতবিনিময়ে কুষ্টিয়া জেলা আওয়ামী লীগের সভাপতি সদর উদ্দীন খান, সাধারণ সম্পাদক আজগর আলীসহ আওয়ামী লীগ ও এর সহযোগীয় সংগঠনের নেতা-কর্মীরা উপস্থিত ছিলেন।
