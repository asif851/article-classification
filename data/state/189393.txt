
কক্সবাজারের চকরিয়া উপজেলার বদরখালীর নাপিতখালীপাড়া এলাকায় র‍্যাবের সঙ্গে ‘বন্দুকযুদ্ধে’ ধর্ষণ মামলার এক আসামি নিহত হয়েছেন। নিহত ব্যক্তি আনোয়ার হোসেন ওরফে আনু মিয়া (৫৬) নাপিতখালীপাড়ার বাসিন্দা। আজ বুধবার ভোর সাড়ে চারটার দিকে এ ঘটনা ঘটে বলে র‍্যাব জানায়।
১০ ফেব্রুয়ারি রাতে উপজেলার বদরখালীর নাপিতখালীপাড়ায় পঞ্চম শ্রেণির এক ছাত্রী শিক্ষিকার কাছে পড়া শেষে বাড়ি ফেরার পথে ধর্ষণের শিকার হয়। এঘটনায় ওই ছাত্রীর বাবা বাদী হয়ে চকরিয়া থানায় আনোয়ার হোসেন ওরফে আনু মিয়াকে একমাত্র আসামি করে একটি মামলা করেন।
র‍্যাব-৭, কক্সবাজার ক্যাম্পের অধিনায়ক মেজর রুহুল আমিন প্রথম আলোকে বলেন, বদরখালীর নাপিতখালীপাড়ায় সন্ত্রাসীদের সঙ্গে র‍্যাবের গুলিবিনিময়ের ঘটনা ঘটে। পরে ঘটনাস্থল থেকে ধর্ষণ মামলার আসামি আনোয়ার হোসেন ওরফে আনু মিয়ার গুলিবিদ্ধ লাশ উদ্ধার করা হয়। এ সময় ঘটনাস্থল থেকে একটি ওয়ান শুটারগান, তিনটি গুলি ও গুলির দুটি খালি খোসা উদ্ধার করা হয়।
