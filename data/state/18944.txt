
স্বরাষ্ট্রমন্ত্রী আসাদুজ্জামান খান কামাল বলেছেন, ‘বাংলাদেশ উন্নয়নের মহাসড়কে এগিয়ে যাচ্ছে। বরুড়ায় না এলে এত সুন্দর এলাকা সম্পর্কে জানতে পারতাম না। বাংলাদেশ এখন ২০২১ ও ২০৪১ সালের জন্য প্রস্তুতি নিচ্ছে।’
আজ শনিবার বিকেল চারটার দিকে কুমিল্লার বরুড়া উপজেলার নলুয়া মনোহরপুর উচ্চবিদ্যালয়ে আয়োজিত এক সংবর্ধনা অনুষ্ঠানে প্রধান অতিথির বক্তব্যে স্বরাষ্ট্রমন্ত্রী এ কথা বলেন।
স্বরাষ্ট্রমন্ত্রী বলেন, ‘আগামী নির্বাচনে নৌকার বিকল্প নেই। শেখ হাসিনাকে আবারও পাস করাতে হবে। এ জন্য আপনাদের সবাইকে এক থাকতে হবে। শেখ হাসিনা যা নির্দেশ দেবেন, তা করবেন।’
আসাদুজ্জামান খান তাঁর শ্বশুরবাড়ি বরুড়া উপজেলায় বেড়াতে এসে এই অনুষ্ঠানে অংশ নেন। একই সঙ্গে তিনি নৌকার পক্ষে স্থানীয় বাসিন্দাদের ভোটও চান। এ সময় তিনি তাঁর শ্বশুর আবদুল লতিফ ভূঁইয়ার নামে একটি সড়ক ও মাদ্রাসার উদ্বোধন করেন। নলুয়া মনোহরপুর উচ্চবিদ্যালয়ের ব্যবস্থাপনা কমিটির সভাপতি এ কে এম আবুল ফারাহ ভূঁইয়ার সভাপতিত্বে অনুষ্ঠানে বক্তব্য দেন কুমিল্লা-৮ (বরুড়া) আসনের জাতীয় পার্টির সাংসদ অধ্যাপক নুরুল ইসলাম মিলন, কুমিল্লা জেলা পরিষদের চেয়ারম্যান নৌবাহিনীর সাবেক প্রধান রিয়ার অ্যাডমিরাল আবু তাহের, পুলিশের চট্টগ্রাম রেঞ্জের ডিআইজি এ কে এম মনিরুজ্জামান, কুমিল্লার জেলা প্রশাসক মো. জাহাঙ্গীর আলম, জেলা পুলিশ সুপার মো. শাহ আবিদ হোসেন, কুমিল্লা দক্ষিণ জেলা আওয়ামী লীগের শিল্প ও বাণিজ্য সম্পাদক এনামুল হক মিয়াজী, বরুড়া উপজেলা পরিষদের চেয়ারম্যান আবদুল খালেক চৌধুরী, বরুড়া উপজেলা নির্বাহী কর্মকর্তা (ইউএনও) মাজহারুল ইসলাম ও বিদ্যালয়ের প্রধান শিক্ষক মুজিবুল হক।
এর আগে দুপুর সাড়ে ১২টার দিকে বরুড়া উপজেলা আইনশৃঙ্খলা কমিটির সভায় অংশ নেন স্বরাষ্ট্রমন্ত্রী। এ সময় তিনি বলেন, বাংলাদেশ পুলিশ বাহিনী কোনো দলের নয়, পুলিশ জনগণের। পুলিশ বাহিনী সন্ত্রাস ও জঙ্গিবাদ থেকে দেশকে বাঁচিয়েছে। পুলিশ বাহিনীতে ব্যাপক পরিবর্তন আনা হয়েছে। পুলিশ এখন জনবান্ধবে পরিণত হয়েছে।
দেশের বর্তমান মাদক পরিস্থিত বর্ণনা করে আসাদুজ্জামান খান কামাল বলেন, দেশে মাদকের আকার ভয়াবহ রূপ নিয়েছে। আইন করে মাদকের ছোবল থেকে রক্ষা পাওয়া সম্ভব নয়। সামাজিকভাবে মাদকের বিরুদ্ধে আন্দোলন গড়ে তুলতে হবে, বাড়াতে হবে গণসচেতনতা। সন্তানদের মাদকের কুফল সম্পর্কে বুঝাতে হবে। আমাদের দেশে মাদকের কারখানা নেই। এদেশে ভারত, মিয়ানমার থেকেই মাদক প্রবেশ করছে।
বরুড়া উপজেলা পরিষদ মিলনায়তনে উপজেলা নির্বাহী কর্মকর্তা (ইউএনও) মাজহারুল ইসলামের সভাপতিত্বে এই সভা অনুষ্ঠিত হয়। এতে স্থানীয় সাংসদসহ (কুমিল্লা-৭, চান্দিনা) মো. আলী আশরাফসহ আওয়ামী লীগের স্থানীয় নেতা-কর্মীরা উপস্থিত ছিলেন।
