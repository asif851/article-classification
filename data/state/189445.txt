
আওয়ামী লীগের প্রচার ও প্রকাশনা সম্পাদক হাছান মাহমুদ বলেছেন, ফরহাদ মজহারকে সরকার অপহরণ করেছে—বিএনপির এমন অভিযোগ বালখিল্যের প্রলাপ ছাড়া অন্য কোনো কিছু নয়। সে ব্যাপারে ভিডিও ফুটেজ বের হয়েছে। কীভাবে তিনি নিখোঁজ হলেন, তা নিয়ে তদন্ত চলছে। নিশ্চয় শিগগিরই ঘটনার রহস্য বের হয়ে আসবে।
আজ মঙ্গলবার রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে আয়োজিত এক সংবাদ সম্মেলনে হাছান মাহমুদ এসব কথা বলেন। সম্প্রতি আওয়ামী লীগের বিরুদ্ধে বিএনপির ‘ধারাবাহিক অপবাদের’ প্রতিক্রিয়ায় এই সংবাদ সম্মেলনের আয়োজন করা হয়।
হাছান মাহমুদ বলেন, ‘বিএনপিকে বলব যেকোনো বিষয়ে কোনো কিছু ঘটার পরপরই সরকারকে অভিযুক্ত করার যে অভ্যাস, সেটি ত্যাগ করুন। কারণ, আপনাদের রাজনীতিটাই হচ্ছে মিথ্যাচার এবং সরকার ও বিরোধী দলকে অভিযুক্ত করাই আপনাদের অভ্যাসে পরিণত হয়েছে।’ তিনি বলেন, ‘আয়নায় নিজেদের চেহারাটা দেখুন, দুর্নীতির পাহাড়ের ওপর বসে খালেদা জিয়া দুর্নীতির মামলায় আজকে হাজিরা দেন আর হাওয়া ভবনের ঘনিষ্ঠজনেরা আজকে মিথ্যাচার করে বেড়ান।’
ফরহাদ মজহার উদ্ধার হওয়া প্রসঙ্গে আওয়ামী লীগের এই নেতা বলেন, ‘দেশের বিশিষ্ট কলামিস্ট, সাংবাদিক ও লেখক ফরহাদ মজহার নিখোঁজ হওয়ার পর সরকারের আইনশৃঙ্খলা রক্ষাকারী বাহিনী সমন্বিত তৎপরতা চালায়। এরপর ১৮ ঘণ্টার মধ্যে তাঁকে উদ্ধার করা হয়। এ জন্য সরকারকে ধন্যবাদ জানাই, আইনশৃঙ্খলা বাহিনীসহ সবাইকে ধন্যবাদ জানাই এবং মহান স্রষ্টার কাছে শুকরিয়া আদায় করি।’
বিএনপির জ্যেষ্ঠ যুগ্ম মহাসচিব রুহুল কবির রিজভীর উদ্দেশে হাছান মাহমুদ বলেন, ‘কালোটাকার পাহাড়ের ওপরের হাওয়া ভবনের অন্যতম ঘনিষ্ঠজন রিজভী যখন দুর্নীতি নিয়ে কথা বলেন, সেটি উদভ্রান্তের প্রলাপ ছাড়া আর কোনো কিছু নয়। আমি তাঁকে অনুরোধ জানাব, যেন উদভ্রান্তের মতো প্রলাপ না বকেন...সম্ভবত তাঁর মনে অনেক ক্ষোভ। কারণ, মির্জা ফখরুল ইসলাম আলমগীর সাহেব বিদেশে গেছেন। বিদেশে যাওয়ার পর হয়তো উনি (রিজভী) আশা করেছিলেন যে তাঁকে ভারপ্রাপ্ত মহাসচিব করা হবে। সিনিয়র যুগ্ম মহাসচিব, কিন্তু খালেদা জিয়া সেটি করেননি। তাই তিনি মিথ্যাচারের মাত্রা বাড়িয়ে দিয়েছেন। এদিকে ফখরুল ইসলামকেও টপকে যাওয়ার চেষ্টা করছেন। এরপরও খালেদা জিয়া তাঁকে ভারপ্রাপ্ত মহাসচিবের পদ দেননি।’
সংবাদ সম্মেলনে হাছান মাহমুদ বিএনপির সময়ে দেশ পাঁচবার দুর্নীতিতে প্রথম স্থান পেয়েছিল উল্লেখ করে তারেক রহমান ও আরাফাত রহমান কোকোসহ বিএনপি আমলের দুর্নীতির চিত্র তুলে ধরেন।
সংবাদ সম্মেলনে আওয়ামী লীগের মুক্তিযুদ্ধবিষয়ক সম্পাদক মৃণাল কান্তি দাস, কৃষি ও সমবায়বিষয়ক সম্পাদক ফরিদুন্নাহার লাইলী প্রমুখ উপস্থিত ছিলেন।
 
