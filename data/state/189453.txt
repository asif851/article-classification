
গাইবান্ধার গোবিন্দগঞ্জে সাঁওতালপল্লিতে হামলা, ভাঙচুর, ঘরে আগুন ও তিন সাঁওতালকে হত্যার ঘটনায় করা মামলায় মোজাম মিয়া (৪৫) নামের এক ব্যক্তিকে গ্রেপ্তার করেছে পুলিশ ব্যুরো অব ইনভেস্টিগেশন (পিবিআই)। গত বুধবার রাতে গোবিন্দগঞ্জ উপজেলার সাহেবগঞ্জ বাজার থেকে তাঁকে গ্রেপ্তার করা হয়। মোজাম মিয়া গোবিন্দগঞ্জ উপজেলার উচামারি গ্রামের নিজাম উদ্দিনের ছেলে।
পিবিআই বগুড়া জেলার অতিরিক্ত পুলিশ সুপার আকতার হোসেন জানান, সাঁওতালপল্লিতে হামলা, ভাঙচুর, ঘরে আগুন ও তিন সাঁওতালকে হত্যার ঘটনায় গোবিন্দগঞ্জ থানায় সাঁওতালদের পক্ষে দুটি মামলা হয়। এর মধ্যে একটি মামলার এজাহারভুক্ত আসামি মোজাম মিয়া। গত বছরের ৬ নভেম্বর পুলিশ-চিনিকল শ্রমিক ও সাঁওতালদের সংর্ঘষে তিন সাঁওতাল নিহত, পুলিশসহ ২০ জন আহত হন।
