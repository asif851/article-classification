
চট্টগ্রামের হাটহাজারীতে পুলিশের গুলিতে মাদ্রাসার এক ছাত্র গুরুতর আহত হয়েছেন। গতকাল মঙ্গলবার রাত সাড়ে আটটার দিকে হাটহাজারী থানার সামনে এ ঘটনা ঘটে। এ ঘটনার পর বিক্ষুব্ধ জনতা হাটহাজারী-খাগড়াছড়ি সড়ক অবরোধ করে।এ ঘটনায় কনস্টেবল রুমেন সিরাজীকে আটক করেছে পুলিশ।হেফাজতে ইসলামের সাংগঠনিক সম্পাদক আজিজুল হক ইসলামাবাদী আহত মাদ্রাসাছাত্রকে হেফাজতের কর্মী দাবি করে বলেন, পুলিশ বিনা কারণে ওই ছাত্রকে গুলি করেছে।আহত মহব্বত ছিদ্দিক (২২) হাটহাজারী মাদ্রাসার ছাত্র। তাঁকে চট্টগ্রাম মেডিকেল কলেজ হাসপাতালে ভর্তি করা হয়েছে।প্রত্যক্ষদর্শী সূত্র জানায়, থানার সামনে পুলিশ কনস্টেবল রুমেন সিরাজীর সঙ্গে মহব্বত ছিদ্দিকের কথা-কাটাকাটি হয়। একপর্যায়ে ওই কনস্টেবল মহব্বতকে শটগান দিয়ে গুলি করে। এ খবর ছড়িয়ে পড়লে মাদ্রাসার ছাত্রসহ স্থানীয় জনতা হাটহাজারী-খাগড়াছড়ি সড়ক অবরোধ করে। পরে মাদ্রাসার ছাত্রদের সরিয়ে নেন শিক্ষকেরা। কিন্তু স্থানীয় জনতা থানার সামনে অবস্থান নেয়। রাত নয়টা ৫০ মিনিটের দিকে জনতা অবরোধ তুলে নিলে যান চলাচল স্বাভাবিক হয়।চট্টগ্রাম মেডিকেল কলেজ হাসপাতাল সূত্র জানায়, ওই ছাত্রের মেরুদণ্ড ও বাঁ পায়ের মাংসপেশিতে গুলি লেগেছে।হাটহাজারী থানার ভারপ্রাপ্ত কর্মকর্তা (ওসি) মোহাম্মদ ইসমাঈল প্রথম আলোকে বলেন, তর্কাতর্কির একপর্যায়ে কনস্টেবল রুমেন সিরাজী ওই মাদ্রাসাছাত্রকে গুলি করেন। তাঁকে আটক করা হয়েছে। তিনি জানান, ‘ওই কনস্টেবলের মাথায় সমস্যা ছিল।’
