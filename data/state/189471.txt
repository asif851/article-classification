
রাজধানীতে বিএনপিকে জনসভা করার অনুমতি না দেওয়ায় কর্মসূচি ঘোষণা করেছে দলটি। তারা কাল বৃহস্পতিবার সারা দেশে বিক্ষোভ সমাবেশ করবে।
আজ বুধবার দুপুরের দিকে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে এই কর্মসূচি ঘোষণা করেন দলটির জ্যেষ্ঠ যুগ্ম মহাসচিব রুহুল কবির রিজভী।
সংবাদ সম্মেলনে জানানো হয়, খালেদা জিয়ার গুলশান কার্যালয়ে পুলিশি তল্লাশির প্রতিবাদে আজ বিকেলে রাজধানীর সোহরাওয়ার্দী উদ্যানে জনসভা করতে চেয়েছিল বিএনপি। অনুমতি না দেওয়ার প্রতিবাদে তারা কাল সারা দেশে সব জেলা ও মহানগরে এবং রাজধানীর থানায় থানায় বিক্ষোভ সমাবেশ করবে।
সোহরাওয়ার্দী উদ্যানে সমাবেশের অনুমতি চেয়ে গত সোমবার ডিএমপি কমিশনার ও গণপূর্ত অধিদপ্তরকে চিঠি দিয়েছিল বিএনপি। গতকাল মঙ্গলবার দিনভর দলটির নেতারা জনসভার অনুমতি পাওয়ার অপেক্ষায় ছিলেন। সকালে দলের কেন্দ্রীয় প্রচার সম্পাদক শহীদ উদ্দীন চৌধুরীর নেতৃত্বে একটি প্রতিনিধিদল পুলিশ কর্মকর্তাদের সঙ্গে দেখা করে। কিন্তু প্রতিনিধিদলকে কিছু জানানো হয়নি। জনসভা করার অনুমতি না দেওয়ার প্রতিবাদে কর্মসূচি দিল বিএনপি।
গত শনিবার সকালে গুলশানে বিএনপির চেয়ারপারসন খালেদা জিয়ার রাজনৈতিক কার্যালয়ে হঠাৎ করে তল্লাশি চালায় পুলিশ। পরদিন বিএনপির স্থায়ী কমিটির সভায় ওই তল্লাশির প্রতিবাদে বুধবার সোহরাওয়ার্দী উদ্যানে জনসভা করার সিদ্ধান্ত হয়। বিএনপির সূত্র বলেছে, জনসভা সফল করতে দলের ঢাকা মহানগর উত্তর ও দক্ষিণ শাখা প্রস্তুতি নিয়েছিল।
