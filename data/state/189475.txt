
সিরাজগঞ্জের তাড়াশে বাল্যবিবাহ করতে গিয়ে বর আক্কাস আলীকে (২২) যেতে হলো কারাগারে। ভ্রাম্যমাণ আদালত তাঁকে ১৫ দিনের বিনাশ্রম কারাদণ্ড দেন। কনে সবেমাত্র জেএসসি পরীক্ষা শেষ করেছে।
গতকাল শুক্রবার রাতে সিরাজগঞ্জের তাড়াশ উপজেলায় এ ঘটনা ঘটে।
তাড়াশ থানার ভারপ্রাপ্ত কর্মকর্তা (ওসি) মো. মনজুর রহমান বলেন, গতকাল রাতে আক্কাসের সঙ্গে ওই কিশোরীর বিয়ের দিন ধার্য ছিল। সন্ধ্যায় কনের বাড়িতে বরপক্ষকে আপ্যায়ন করা হয়। কিন্তু বাল্যবিবাহ দেওয়া হচ্ছে এমন খবরের ভিত্তিতে উপজেলা নির্বাহী কর্মকর্তা (ইউএনও) জিল্লুর রহমান খান পুলিশকে সঙ্গে নিয়ে বিয়েবাড়িতে হাজির হন। ইউএনও ও পুলিশের উপস্থিতি টের পেয়ে বর ও কনেপক্ষের লোকজন পালিয়ে গেলেও বর পালাতে ব্যর্থ হন। পরে বরকে ভ্রাম্যমাণ আদালতে হাজির করে সাজা দেওয়া হয়। আজ শনিবার সকালে তাঁকে সিরাজগঞ্জ জেলা কারাগারে পাঠানো হয়।
