

দেশবাসীর বিজ্ঞান সচেতনতা বাড়ানো এবং বিশ্বের বিজ্ঞান ও প্রযুক্তির সর্বশেষ আবিষ্কার, অর্জন ও সম্ভাবনার কথা সবার কাছে পৌঁছে দেওয়ার লক্ষ্য নিয়ে যাত্রা শুরু করল মাসিক বিজ্ঞানচিন্তা। প্রথম আলো পরিবারে নতুন সংযোজন এটি।
আজ শনিবার বিকেলে রাজধানীর কারওয়ান বাজারে প্রথম আলো কার্যালয়ে এক অনুষ্ঠানে মোড়ক উন্মোচনের মধ্য দিয়ে এর আনুষ্ঠানিক যাত্রা শুরু হয়েছে।
অনুষ্ঠানে বক্তব্য দেন বাংলাদেশ প্রকৌশল বিশ্ববিদ্যালয়ের অধ্যাপক মোহাম্মদ কায়কোবাদ, ঢাকা বিশ্ববিদ্যালয়ের সাবেক অধ্যাপক মুহাম্মদ ইব্রাহীম, বাংলাদেশ পরমাণু শক্তি কমিশনের সাবেক মুখ্য বিজ্ঞানী রেজাউর রহমান, ঢাকা বিশ্ববিদ্যালয়ের শিক্ষক সিদ্দিক-ই রাব্বানী, বিজ্ঞানচিন্তার সম্পাদক আব্দুল কাইয়ুম, প্রথম আলোর ব্যবস্থাপনা সম্পাদক সাজ্জাদ শরিফ, সহযোগী সম্পাদক আনিসুল হক, বিজ্ঞান লেখক আসিফ, তরুণ লেখক ইবরাহিম মুদ্দাসসের প্রমুখ। অনুষ্ঠানটি সঞ্চালনা করেন প্রথম আলোর যুব কর্মসূচির প্রধান মুনির হাসান।
অনুষ্ঠানে অতিথিরা বিজ্ঞানচিন্তার সফলতা কামনা করে বলেন, বিজ্ঞানের বিষয়গুলো এমনভাবে লিখতে হবে, যেন সব শ্রেণির মানুষ বুঝতে পারে। বিজ্ঞান–সচেতনতা সৃষ্টিতে বিজ্ঞানচিন্তা গুরুত্বপূর্ণ ভূমিকা রাখবে বলে আশা করেন তাঁরা।
