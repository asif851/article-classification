
বিএনপির চেয়ারপারসনের উপদেষ্টা শামসুজ্জামান বলেছেন, এই হরতালই শেষ নয়। সরকার যেন না ভাবে যে এই হরতাল হলে সবকিছু স্বাভাবিক হবে। আন্দোলনের প্রয়োজনে স্বেচ্ছায় কারাবরণের মতো কর্মসূচি দেবে বিএনপি।গতকাল শনিবার নয়াপল্টনে বিএনপির কেন্দ্রীয় কার্যালয়ে আয়োজিত এক সংবাদ সম্মেলনে শামসুজ্জামান এসব কথা বলেন। তিনি বলেন, বিএনপি আন্দোলনে আছে, আলোচনায়ও আছে।সাংবাদিকদের এক প্রশ্নের জবাবে শামসুজ্জামান বলেন, সরকার কোন বিষয়ে আলোচনা করতে চায়, সেটি স্পষ্ট করলে বিএনপি যেকোনো জায়গায় আলোচনায় বসতে রাজি আছে। অবশ্য তিনি এ-ও বলেন, আন্দোলনের মাধ্যমে দাবি আদায়ে সরকারকে বাধ্য করার কৌশল বিএনপির জানা আছে। আগামীকালের হরতাল শেষ হলেই সব শেষ হয়ে যাবে, সরকার যেন তা না ভাবে।
বিএনপির এই নেতা সভা-সমাবেশে নিষেধাজ্ঞার বিষয়ে বলেন, যে আইন মানুষকে স্বস্তি দেয় না, সেই আইন ‘অমান্য’ করার মতো কর্মসূচি ১৮ দল নেবে কি না, তা সরকারের আচরণের ওপর নির্ভর করছে। তিনি বলেন, নির্দলীয় সরকারের অধীনে নির্বাচনের দাবি মেনে নিলে আর কোনো আন্দোলনের প্রয়োজন হবে না। এই সরকার তাদের মেয়াদের বাকি সময় ক্ষমতায় থাকবে, তাতে বিএনপির কোনো আপত্তি নেই।
ঢাকা বিশ্ববিদ্যালয়ের অধ্যাপক আসিফ নজরুলকে প্রাণনাশের হুমকির ঘটনারও নিন্দা জানিয়েছে বিএনপি। দলের মুখপাত্র বিষয়টি গুরুত্বের সঙ্গে নিয়ে যথাযথ ব্যবস্থা নেওয়ার জন্য সরকারের প্রতি দাবি জানান।
বিএনপির স্থায়ী কমিটির সদস্য মওদুদ আহমদের কুশপুত্তিকা দাহ করার সংবাদ প্রকাশে ক্ষোভ প্রকাশ করেন শামসুজ্জামান। তিনি দাবি করেন, যুবদল বা বিএনপির কেউ কুশপুত্তলিকা দাহ করার ঘটনার সঙ্গে সংশ্লিষ্ট নন।
সংবাদ সম্মেলনে অন্যদের মধ্যে ঢাকা মহানগর বিএনপির সদস্যসচিব আবদুস সালাম, সহদপ্তর সম্পাদক আবদুল লতিফ প্রমুখ উপস্থিত ছিলেন।
