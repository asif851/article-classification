
চাঁপাইনবাবগঞ্জের নাচোল উপজেলার সাংবাদিক নুরুল ইসলামকে মুঠোফোনে হত্যার হুমকি দেওয়া হয়েছে। নুরুল ইসলাম নাচোল প্রেসক্লাবের সাধারণ সম্পাদক ও দৈনিক আমাদের সময়-এর নাচোল সংবাদদাতা।
নুরুল এ ব্যাপারে গতকাল রোববার নাচোল থানায় একটি সাধারণ ডায়েরি (জিডি) করেছেন। তিনি বলেন, গত শনিবার রাতে একটি অচেনা নম্বর থেকে তাঁর কাছে ফোন আসে। ফোনে এক ব্যক্তি তাঁকে অশালীন ভাষায় গালাগাল করে হত্যার হুমকি দিন। এ ব্যাপারে নিরাপত্তা চেয়ে থানায় একটি জিডি করেছেন।
নুরুল ইসলাম অভিযোগ করেন, নাচোল উপজেলার দরবেশপুর গ্রামে সরকারি খাস পুকুর দখলের পাঁয়তারা করছে একটি চক্র। এ বিষয়ে খোঁজখবর নেওয়ায় ওই চক্র তাঁকে হত্যার হুমকি দিয়েছে।
নাচোল থানার ওসি ফাছির উদ্দিন বলেন, প্রাথমিক পর্যায়ে এ অভিযোগটি জিডি হিসেবে নথিভুক্ত করা হয়েছে।
 
