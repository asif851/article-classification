

এমদাদুল মল্লিক ইব্রাহিমের দুই হাত নেই। হুইলচেয়ারে বসা দুই পা পুরোপুরি অবশ। তবে মল্লিকের মাথা ও মুখ খুব ব্যস্ত। মুখে তুলি। ঘাড় ঘুরিয়ে বারবার রং নিচ্ছেন আর ছবি আঁকছেন। হুইলচেয়ারের সঙ্গে বিশেষ উপায়ে লাগানো ক্যানভাসে গরু, গাছ, মানুষসহ বিভিন্ন জিনিসের ছবি স্পষ্ট হয়ে উঠছে। এমদাদুল মল্লিকের এভাবে আঁকা ২৩টি ছবি দিয়েই রাজধানীতে চলছে প্রদর্শনী।
প্রতিবন্ধী ও অপ্রতিবন্ধী মানুষদের নিয়ে গড়ে ওঠা সংগঠন ফিজিক্যালি চ্যালেঞ্জড ডেভেলপমেন্ট ফাউন্ডেশন (পিডিএফ) এমদাদুল মল্লিকের এ প্রদর্শনীর আয়োজন করেছে। প্রদর্শনী চলছে বনানীর লীলা গ্যালারিতে। দুই দিনব্যাপী প্রদর্শনী আজ শনিবার শেষ হবে। প্রদর্শনীতে যদি ছবি বিক্রি হয়, তার একটি অংশ যাবে পিডিএফের বৃত্তি তহবিলে। একটি অংশ লীলা গ্যালারি পাবে। আর বাকি টাকা পাবেন শিল্পী নিজে। ছবির দাম ১ হাজার ২০০ টাকা থেকে আড়াই হাজার টাকা পর্যন্ত।আজ দুপুরে এমদাদুল মল্লিকের সঙ্গে কথা হয় লীলা গ্যালারিতে। আলাপে এমদাদুল জানালেন মুখ দিয়ে ছবি আঁকার ইতিহাস। এমদাদুলের দুই হাত ছিল। পা সচল ছিল। পড়াশোনা করেছেন এইচএসসি পর্যন্ত। কাজ করতেন দিনাজপুর পল্লী বিদ্যুতের লাইনম্যান হিসেবে। ২০০৫ সালের ১৫ ডিসেম্বর সব ওলটপালট হয়ে গেল। কাজ করতে গিয়ে ঘটল দুর্ঘটনা।এমদাদুল বলেন, পল্লী বিদ্যুৎ অফিসের পক্ষ থেকে তাঁকে বলতে বলা হয়েছিল ব্যক্তিগত কাজ করতে গিয়ে তাঁর দুর্ঘটনা ঘটেছে। কিন্তু এতে তিনি রাজি হননি। তাই এ পর্যন্ত চিকিৎসা খরচ বহন করতে হয়েছে তাঁর পরিবারকে। এখন পর্যন্ত মাসে প্রায় দেড় হাজার টাকার ওষুধ খেতে হয়। দুর্ঘটনার পর স্থানীয় ও ঢাকা মেডিকেল কলেজ হাসপাতাল হয়ে সাভারের সিআরপিতে চিকিৎসা নেন আট বছর।মুখ দিয়ে ছবি আঁকা প্রসঙ্গে এমদাদুল জানালেন, সিআরপিতে থাকা অবস্থায় সবার কাছে শুনেছেন লাভলী নামের একজন মুখ দিয়ে ছবি আঁকতেন। লাভলীর সঙ্গে তাঁর কখনো দেখা হয়নি। লাভলীর গল্প শুনেই অনুপ্রেরণা। তিনি বলেন, ‘প্রথম দিকে ছবি আঁকতে বসলে মাথা ঘুরত। বমি করতাম। এখন আর সমস্যা হয় না। ঘণ্টার পর ঘণ্টা ছবি আঁকতে পারি। বেশি ভালো লাগে প্রাকৃতিক দৃশ্য আঁকতে। এ পর্যন্ত দেড় হাজার ছবি আঁকছি। প্রায় সবই বিক্রি হইয়া গেছে। এ ছাড়া আমি মুখ দিয়া কম্পিউটারও চালাইতে পারি।’ এই শিল্পীর মনে একটাই দুঃখ, গ্রামের লোক ছবি বা শিল্পীর কদর বোঝে না।বেশ গর্ব নিয়েই এমদাদুল জানালেন, সিআরপিতে থাকা অবস্থায় আমেরিকাসহ বিভিন্ন দেশের কিছু মানুষের সঙ্গে পরিচয় হয়। তাঁদের সঙ্গে যোগাযোগ এখনো আছে। তাঁদের মাধ্যমেই তাঁর ছবি আমেরিকাসহ বিভিন্ন দেশে বিক্রি হচ্ছে। ছবির দাম নিয়ে দেনদরবার তেমন একটা করা হয় না। বেশির ভাগ সময়ই একেকজন খুশি হয়ে যা দেন, তা-ই নেন। সাবেক মন্ত্রী দীপু মনি তাঁর কাছ থেকে ২০টি ছবি নিয়ে এক লাখ টাকা দিয়েছিলেন, সে কথাও জানালেন।ইব্রাহিম বা এমদাদুলের ভাষায়, তিনি তো এখন ‘মরা লাশ’ ছাড়া আর কিছু নন। শরীরের খুব সামান্য একটু অংশ শুধু সচল। এখন দৈনন্দিন কাজ ও ছবি আঁকায় সহায়তা করেন তাঁর অসুস্থ মা। বড় ভাই ও ভাবির সঙ্গে থাকেন। ভাইয়ের পাশাপাশি ছবি বিক্রির টাকা থেকে সংসারের খরচ দেন তিনি। জন্মের আড়াই বছর বয়সে বাবা মারা গেছেন। মা আছেন বলে পরিবারের অন্য সদস্যরা খুব একটা খারাপ ব্যবহার করেন না। তবে মা মারা গেলে কী হবে, এ চিন্তার কোনো কূল-কিনারা খুঁজে পান না এমদাদুল। তিন বোনের বিয়ে হয়ে গেছে।এ পর্যন্ত অনেক জায়গায় চাকরির চেষ্টা করেছেন। তবে দুই হাত নেই শুনে কেউ তেমন একটা অগ্রসর হয় না। বিয়ে করবেন না, এ প্রশ্নে খানিকটা মুচকি হেসে এমদাদুল বলেন, ‘আমি করতে চাইলেও তো কোনো মেয়ে আমারে বিয়ে করতে চাইবে না। তাই চিন্তা করি নাই।’পল্লী বিদ্যুতের অফিস থেকে ন্যায়বিচার পাওয়ার জন্য এক ভুয়া মানবাধিকার সংগঠনের খপ্পরে পড়েছিলেন এমদাদুল। তিনি জানালেন, ওই সংগঠনের কর্তাব্যক্তিদের বিভিন্ন আবদার মেটাতে হয়েছে। এমনকি গাড়িভাড়া দিয়ে বাড়িতে এনে রাজহাঁসও খাওয়াতে হয়েছে।পিডিএফের ভাইস চেয়ারম্যান মামুনুর রশীদ বলেন, এমদাদুলের ছবি আঁকার যে দক্ষতা, তাঁকে প্রমোট বা প্রচার করার জন্যই এ প্রদর্শনীর আয়োজন করা হয়েছে।
