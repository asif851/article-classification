
তথ্যমন্ত্রী হাসানুল হক ইনু বলেছেন, কর্নেল তাহের তাঁর মৃত্যুর মধ্য দিয়ে প্রমাণ করেছেন, সত্য আর নীতির প্রশ্নে আপস করতে নেই। তাঁর এবারের মৃত্যুবার্ষিকী অন্য রকম তাৎপর্য বহন করে। কেননা, ৩৭ বছর ধরে তাঁর ওপর যে অপবাদ ছিল, তা মিথ্যা প্রমাণিত হয়েছে। তাঁর বিচার-প্রক্রিয়া, আদালত ও রায় অবৈধ ছিল। বিচারের নামে তাঁকে ঠান্ডা মাথায় খুন করা হয়েছে।গতকাল রোববার নেত্রকোনায় মুক্তিযুদ্ধের ১১ নম্বর সেক্টর কমান্ডার কর্নেল আবু তাহেরের (বীর উত্তম) ৩৭তম মৃত্যুবার্ষিকী ও তাহের দিবসের আলোচনায় প্রধান অতিথির বক্তব্যে মন্ত্রী এসব কথা বলেন। তিনি বলেন, ‘আমরা সেই খুনি জিয়াউর রহমানের মরণোত্তর বিচারের দাবি জানাই। তাঁর বিচার হলে ভবিষ্যতে আইনের মাধ্যমে বেআইনি হত্যাকাণ্ড চালাতে আর কেউ সাহস পাবে না।’মন্ত্রী বলেন, বাংলাদেশ এখনো নিরাপদ নয়। আজকে যখন যুদ্ধাপরাধীদের বিচার হচ্ছে, সারা জাতি যখন ঐক্যবদ্ধ, তখন খালেদা জিয়া জামায়াত ও হেফাজতকে সঙ্গে নিয়ে বিচার বানচাল করতে চান।এর আগে সকালে কর্নেল তাহেরের জন্মস্থান নেত্রকোনার পূর্বধলা উপজেলার কাজলা গ্রামে তাঁর কবরে পুষ্পস্তবক অর্পণ ও মোনাজাত করেন মন্ত্রী।জেলা জাসদের সভাপতি নির্মল কুমার দাসের সভাপতিত্বে সভায় অন্যদের মধ্যে বক্তব্য দেন জাসদের কেন্দ্রীয় কমিটির সাধারণ সম্পাদক শরীফ নুরুল আম্বিয়া, সহসভাপতি শাহ জিকরুল আহমেদ, জেলা আওয়ামী লীগের ভারপ্রাপ্ত সভাপতি মতিউর রহমান, সাধারণ সম্পাদক আশরাফ আলী খান প্রমুখ।
