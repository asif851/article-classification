
বিশ্বের ১৩টি দেশের প্রতিযোগীকে পেছনে ফেলে আন্তর্জাতিক একটি কোরআন তিলাওয়াত প্রতিযোগিতায় প্রথম হয়েছে এক বাংলাদেশি।তার নাম মোহাম্মাদ নাজমুস সাকিব রুম্মান।দুবাইয়ে এ প্রতিযোগিতা অনুষ্ঠিত হয়।গতকাল রোববার ইন্টারন্যাশনাল হলি কোরআন অ্যাওয়ার্ড প্রতিযোগিতার চূড়ান্ত পর্বে রুম্মান এ কৃতিত্ব অর্জন করে।
আজ সোমবার সরকারের এক তথ্য বিবরণীতে এ কথা জানানো হয়।বাংলাদেশের জাতীয় পতাকাসহ রুম্মানের ছবি আজ সংযুক্ত আরব আমিরাতের বিভিন্ন পত্রপত্রিকায় ছাপা হয়েছে বলে আবুধাবি থেকে বাংলাদেশ দূতাবাস জানিয়েছে।
কোরআন তিলাওয়াতের ওপর ‘মোস্ট বিউটিফুল রিসাইটেশন’ শীর্ষক এ প্রতিযোগিতায় ইয়েমেনের ইবরাহিম সাঈদ দ্বিতীয়, মিসরের মোহাম্মদ আশরাফ তৃতীয়, ইন্দোনেশিয়ার উলাল আমরি জায়েনুদ্দিন চতুর্থ ও আফগানিস্তানের আহমদ হারির পঞ্চম হয়েছে।
