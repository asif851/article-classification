
কুমিল্লার শহরতলির ধর্মপুর এলাকার একটি মেসে টানা ১৪ ঘণ্টা অভিযান চালিয়ে কয়েকটি অস্ত্রসহ সাতজনকে গ্রেপ্তার করেছে র‍্যাব। গতকাল শনিবার রাত সাড়ে নয়টা থেকে আজ রোববার বেলা সাড়ে ১১টা পর্যন্ত এ অভিযান চলে। মেসটির নাম অপরাজিতা। ভিক্টোরিয়া সরকারি কলেজের ডিগ্রি শাখার উল্টো দিকে মেসটি অবস্থিত।
র‍্যাব ১১ কুমিল্লার সিপিসি (ক্রাইম প্রিভেনশন কোম্পানি)-২–এর অধিনায়ক মেজর মোস্তফা কায়জার বলেন, একটি দল কুমিল্লা শহরের অথবা ঢাকা-চট্টগ্রাম মহাসড়কের যেকোনো স্থানে ডাকাতি করতে পারে এমন তথ্য র‍্যাবের কাছে আসে। এরই ​ভিত্তিতে ওই মেসে অভিযান চালানো হয়। এ সময় র‍্যাব সেখান থেকে দুটি ৩০৩ রাইফেল, একনলা তিনটি বন্দুক, একটি পিস্তলের ম্যাগাজিন, পিস্তলের চারটি গুলি, একটি কার্তুজের খালি খোসা ও একটি রামদা উদ্ধার করে। আটক করা হয় মো. সালাহ উদ্দিন ওরফে কাল্লু (২৮), মো. মামুন (২৫), আবদুর রহিম ওরফে বাবু (২০), বিল্লাল হোসেন (২৭), মো. নাহিদ (২০), ছাব্বির আহম্মদ (২৭) ও দৌলতপুর এলাকার ফজলে রাব্বী (২০)। এরপর তাদের নগরের শাকতলা র‍্যাব কার্যালয়ে নিয়ে আসা হয়।
বাড়ির মালিক কুমিল্লা নগরের ইস্টার্ন ইয়াকুব প্লাজার ব্যবসায়ী সেলিম আহম্মদ বলেন, ‘আমি সেখানে মেস ভাড়া দিয়েছি। কারা সেখানে থাকে তা জানি না।’
র‍্যাবের মেজর মোস্তফা কায়জার আরও বলেন, প্রাথমিক জিজ্ঞাসাবাদে ওরা ডাকাতির জন্য ওই অস্ত্র ব্যবহারের কথা স্বীকার করে। অস্ত্রগুলো আগেও ব্যবহার করা হয়েছে। এ ঘটনায় কুমিল্লার কোতোয়ালি মডেল থানায় অস্ত্র আইনে মামলা হয়েছে।
