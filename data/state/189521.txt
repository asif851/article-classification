
বগুড়ার নন্দীগ্রাম উপজেলার বেড়াগাড়ী এলাকায় রাতের আঁধারে সরকারি গাছ কাটার সময় যুবলীগের এক নেতাকে আটক করেছেন আনসার সদস্যরা। গতকাল শনিবার রাতে এ ঘটনা ঘটে।
ওই যুবলীগ নেতার নাম শাহিনুর রহমান। তিনি বগুড়ার নন্দীগ্রাম পৌর যুবলীগের যুগ্ম আহ্বায়ক। এ ঘটনায় শাহিনুরের নামে থানায় মামলা হয়েছে।
হাইওয়ে পুলিশের বগুড়া কুন্দারহাট ফাঁড়ির কর্মকর্তা নিকুঞ্জ সরকার জানান, বগুড়া-নাটোর মহাসড়কে নাশকতা ঠেকাতে গতকাল শনিবার রাতে আনসার বাহিনীর সদস্যরা পাহারা দিচ্ছিলেন। রাত সাড়ে আটটার দিকে মহাসড়কের বেড়াগাড়ী নামক স্থানে মহাসড়কের পাশের সরকারি গাছ কাটছিল দুর্বৃত্তরা। এ সময় আনসার সদস্যরা শাহিনুর রহমানকে হাতেনাতে আটক করেন। তবে তাঁর সহযোগীরা পালিয়ে যান। পরে আনসার সদস্যরা শাহিনুরকে হাইওয়ে পুলিশের টহলদলের কাছে সোপর্দ করেন। রাতেই তাঁকে নন্দীগ্রাম থানা-পুলিশের নিকট সোপর্দ করা হয়েছে।
নন্দীগ্রাম থানার উপপরিদর্শক আকিবুল ইসলাম বলেন, এ ঘটনায় শাহিনুরকে প্রধান এবং আরও ছয়জনকে আসামি করে হাইওয়ে পুলিশের সদস্য নাসির উদ্দিন বাদী হয়ে নন্দীগ্রাম থানায় গাছ চুরির মামলা দায়ের করেছেন। শাহিনুরকে ওই মামলায় গ্রেপ্তার দেখিয়ে কারাগারে পাঠানো হয়েছে।
