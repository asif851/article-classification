
দুই দফার টানা ৬০ ঘণ্টা ও ৮৪ ঘণ্টার হরতালে আগুনে পুড়ে যাওয়া ও ভাঙচুর করা গাড়িগুলো গতকাল বুধবার চট্টগ্রামের সীতাকুণ্ডের বিভিন্ন স্থান থেকে এনে থানার কাছে উত্তর বাজার এলাকায় জড়ো করা হয়েছে। পুলিশ ও স্থানীয় লোকজন জানান, টানা ৮৪ ঘণ্টার হরতালে সীতাকুণ্ড পৌর সদরের বিভিন্ন স্থানে পোড়ানো হয় ১৪টি গাড়ি। এর আগে বিএনপির কেন্দ্রীয় নেতাদের গ্রেপ্তারের প্রতিবাদে গত শুক্রবার মহাসড়ক অবরোধ করে সাতটি গাড়িতে আগুন ও শতাধিক গাড়ি ভাঙচুর করা হয়।সীতাকুণ্ড থানার ভারপ্রাপ্ত কর্মকর্তা (ওসি) এস এম বদিউজ্জামান বলেন, রাতে বিশেষ পাহারায় বন্দরের গাড়িগুলো সীতাকুণ্ড পার হওয়ার সময় চোরাগোপ্তা হামলার শিকার হয়। মঙ্গলবার রাতেও পিকেটাররা মহাসড়কের কমপক্ষে পাঁচটি স্থানে গাছ ফেলে অবরোধ করেন। সেগুলো সরিয়ে পুলিশকে গাড়ি পারাপার করাতে হয়। এ সময় কিছু বিচ্ছিন্ন ঘটনা ঘটে। তবু পুলিশ সর্বোচ্চ চেষ্টা চালিয়ে যাচ্ছে।সরেজমিনে দেখা যায়, সীতাকুণ্ড পৌর সদরের মাছ বাজার এলাকা থেকে উত্তর বাইপাস পর্যন্ত সারিবদ্ধভাবে রাখা হয়েছে পোড়া গাড়িগুলো। এর মধ্যে রয়েছে পাঁচটি কাভার্ড ভ্যান, সাতটি ট্রাক ও ছয়টি পিকআপ। ভাঙচুর করা গাড়ির সংখ্যা ১৪টি।
