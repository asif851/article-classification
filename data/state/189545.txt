
পরিবহন শ্রমিকদের ধর্মঘটের দ্বিতীয় দিনে যানবাহন–সংকটে পড়ে চরম দুর্ভোগ পোহাতে হচ্ছে ঢাকা-মাওয়া মহাসড়কে যাতায়াত করা যাত্রীদের। গতকাল মঙ্গলবার থেকে ঢাকা-মাওয়া মহাসড়ক, ঢাকার নবাবগঞ্জ, দোহারসহ ১৭টি জেলায় যানবাহন চলাচল বন্ধ। এতে আজ বুধবার সকালে কেরানীগঞ্জের কদমতলী, নবাবগঞ্জ বাসস্ট্যান্ড এবং মাওয়া ঘাট—এসব এলাকায় যাত্রীরা গাড়ি না পেয়ে মালামাল নিয়ে বসে আছেন।
সরেজমিনে দেখা গেছে, ফরিদপুর থেকে আসা বিলকিস বেগম গাড়ি না পেয়ে সকাল সাতটা থেকে মাওয়া ঘাটে বসে আছেন। তিনি জানান, তাঁর বাবা রাজধানীর একটি হাসপাতালে ভর্তি। কোনো রকমে মাওয়া ঘাট পর্যন্ত আসতে পারলেও গাড়ির অভাবে হাসপাতাল পর্যন্ত যেতে পারছেন না।পুরান ঢাকা থেকে চলাচলকারী সব ধরনের যাত্রীবাহী যান চলাচল বন্ধ থাকায় অনেকে হেঁটে গুলিস্তানে যাতায়াত করেছেন। রাজধানীর মিরপুর থেকে আসা সেলিম ভূঁইয়া (৪২) বলেন, গাড়ি না চলায় দুই দফায় রিকশা করে গুলিস্তান পর্যন্ত এসেছেন। এরপর হেঁটে দ্বিতীয় বুড়িগঙ্গা সেতু পার হয়েছেন। সকাল সাড়ে আটটা পর্যন্ত তিনি কেরানীগঞ্জের কদমতলী বাসস্ট্যান্ডে বসে ছিলেন।মাওয়া ঘাট এলাকা থেকে সকাল নয়টার দিকে দুটি বাস যাত্রী নিয়ে ছেড়ে এলে নিমতলী এলাকায় বাধা দেন পরিবহন শ্রমিকেরা।বাসের যাত্রী ইমরান হোসেন বলেন, মাওয়া ঘাট থেকে এক কিলোমিটার হেঁটে বাসে উঠলেও নিমতলী নামিয়ে দেওয়া হয়েছে।
আরও পড়ুন:মন্ত্রীর বাসায় ধর্মঘটের সিদ্ধান্ত?
