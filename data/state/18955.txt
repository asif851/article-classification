
নির্বাচন নিয়ে আপাতত সংলাপের কোনো সম্ভাবনা দেখছেন না বাণিজ্যমন্ত্রী তোফায়েল আহমেদ। আজ শনিবার ঢাকা রিপোর্টার্স ইউনিটিতে ‘মিট দ্য রিপোর্টার্স’ অনুষ্ঠানে তিনি এ কথা জানান।বিএনপির চেয়ারপারসন খালেদা জিয়া সম্প্রতি নির্বাচন নিয়ে সংলাপের প্রস্তাব দেন। এই সংলাপের বিষয়ে এক সাংবাদিকের প্রশ্নের জবাবে বাণিজ্যমন্ত্রী বলেন, ‘আমি সংলাপের কোনো সম্ভাবনা দেখি না। সংলাপ হবে নির্বাচনের আগে। সেদিক থেকে ২০১৯ সালের জানুয়ারিতে যে নির্বাচন হবে, তার ৯০ দিন আগে সংলাপ নিয়ে ভাবা যেতে পারে।’বিএনপিকে আপাতত ধৈর্য ধারণ করার পরামর্শ দিয়েছেন তোফায়েল আহমেদ। মধ্যবর্তী নির্বাচন প্রসঙ্গে তিনি বলেন, ‘মধ্যবর্তী নির্বাচনের আমি কোনো সম্ভাবনা দেখি না। এমন কোনো কারণ ঘটেনি যে মধ্যবর্তী নির্বাচন দিতে হবে।’ তাঁর দাবি, ‘বিএনপি এখন নিষ্ক্রিয়।’সাংবাদিকদের উদ্দেশ করে মন্ত্রী বলেন, ‘সারা দেশে যান, দেখবেন তারা (বিএনপি) নিষ্ক্রিয়। তাদের কর্মসূচি পালিত হয় না।’
