
দিনাজপুরের বীরগঞ্জ উপজেলায় গত বৃহস্পতিবার রাতে দশম শ্রেণির এক ছাত্রীকে শ্লীলতাহানি করার অভিযোগে এক শিক্ষককে গণধোলাই দেন স্থানীয় লোকজন। খবর পেয়ে পুলিশ ওই শিক্ষককে আটক করে থানায় নিয়ে আসে। গতকাল শুক্রবার ওই শিক্ষককে আদালতে হাজির করলে আদালত তাঁকে জামিন দেন।ওই শিক্ষার্থীর মা অভিযোগ করে বলেন, তাঁর মেয়েসহ অনেকেই ওই শিক্ষকের বাসায় প্রাইভেট পড়ে। বৃহস্পতিবার বিকেল পাঁচটার দিকে তাঁর মেয়ে ওই শিক্ষকের বাসায় পড়তে যায়। পড়া শেষ হয় সন্ধ্যা সাতটায়। পড়া শেষে তাঁর মেয়ে পানি খেতে চাইলে ওই শিক্ষক তাকে ঘরের ভেতরে ফ্রিজ থেকে পানি নিয়ে খেতে বলেন। ওই সময় অন্য শিক্ষার্থীরা চলে গেলে বাড়িতে স্ত্রী-সন্তান না থাকায় ওই শিক্ষক ঘরে গিয়ে তাঁর মেয়ের শ্লীলতাহানি করেন। তাঁর মেয়ে বাড়িতে এসে বিষয়টি তাঁদের জানান।এলাকার কয়েকজন লোক বলেন, ওই মেয়ের অভিভাবকেরা ঘটনাটি স্থানীয় লোকজনকে জানালে রাতেই পরিবারের লোকজনসহ স্থানীয় জনতা ওই শিক্ষকের বাড়ি গিয়ে তাঁকে গণধোলাই দেন। একপর্যায়ে ওই শিক্ষক পালিয়ে পাশের বাড়িতে আশ্রয় নেন। এ সময় স্থানীয় লোকজন ওই বাড়ি ঘেরাও করে বাড়ির সামনে অবস্থান নিয়ে ওই শিক্ষকের গ্রেপ্তার দাবি করেন। খবর পেয়ে উপজেলা নির্বাহী কর্মকর্তা (ইউএনও) মোহাম্মদ আলম হোসেনের নেতৃত্বে একদল পুলিশ ঘটনাস্থলে যায়। তাঁরা উত্তেজিত জনতাকে শান্ত করার চেষ্টা করেন। একপর্যায়ে উত্তেজিত জনতা ঢাকা-পঞ্চগড় মহাসড়ক এক ঘণ্টা অবরোধ করে রাখে। খবর পেয়ে অতিরিক্ত পুলিশ সুপার মো. মিজানুর রহমানের (অপরাধ) নেতৃত্বে দিনাজপুর থেকে অতিরিক্ত দাঙ্গা পুলিশ আসে। পরে ওই শিক্ষককে পুলিশ হাতকড়া পরিয়ে নিয়ে গেলে উত্তেজিত জনতা অবরোধ তুলে নেয়।এ ব্যাপারে বীরগঞ্জ থানার ভারপ্রাপ্ত কর্মকর্তা (ওসি) জাহাঙ্গীর হোসেন প্রথম আলোকে বলেন, বারবার বলার পরও ওই ছাত্রীর পরিবার এ ঘটনায় কোনো অভিযোগ বা মামলা করেনি। পরে এ ঘটনায় পুলিশ সাধারণ ডায়েরি (জিডি) করে। গতকাল সকালে জিডি মূলে ১৫১ ধারায় ওই শিক্ষককে গ্রেপ্তার দেখিয়ে আদালতে পাঠানো হয়। আদালত তাঁকে জামিন দেন।
