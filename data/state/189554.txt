
বিমান বাংলাদেশ এয়ারলাইনসের ফ্লাইটগুলো চলাচলে বিলম্বের হার কমে এসেছে। এখন সময়মতো চলাচল করছে ৫২ শতাংশ ফ্লাইট। এক বছর আগে এই হার ছিল ৩৬ শতাংশ।
২০১২ সালের এপ্রিল মাসের ফ্লাইটসূচির সঙ্গে গত এপ্রিল মাসের ফ্লাইটসূচির তুলনা করে গতকাল রোববার বিমান কর্তৃপক্ষ এ তথ্য প্রকাশ করেছে। বিমানের মহাব্যবস্থাপক (জনসংযোগ) খান মোশাররফ হোসেন জানান, বিভিন্ন গন্তব্যে বিমানের ফ্লাইট চলাচলে গড়পড়তা বিলম্বের হার উল্লেখযোগ্য পরিমাণে কমেছে। ২০১২ সালের এপ্রিলে ফ্লাইটের বিলম্বকাল ছিল ফ্লাইটপ্রতি গড়ে ৪৬ মিনিট। গত মাসে তা হ্রাস পেয়ে দাঁড়ায় ৩১ মিনিটে।
আগামী ছয় মাসের মধ্যে সময়মতো ফ্লাইট চলাচলের হার ৮০ শতাংশে উন্নীত হবে বলে আশাবাদ ব্যক্ত করেছেন বিমানের ব্যবস্থাপনা পরিচালক (এমডি) কেভিন জন স্টিল। একই সঙ্গে তিনি এখনো ফ্লাইটসূচির কারণে যাঁরা দুর্ভোগের শিকার হচ্ছেন, তাঁদের কাছে ক্ষমা প্রার্থনা করেন। তিনি বলেন, ‘এই মুহূর্তে আমাদের চলমান আরও অনেক কর্মসূচি আছে, যা ফ্লাইটসূচি নিয়মিতকরণে অবদান রাখবে।’
কেভিন স্টিল নয় সপ্তাহ আগে বিমানের এমডি পদে যোগ দেন। দায়িত্ব গ্রহণের পর উড়োজাহাজের সংকট দূর ও ফ্লাইটসূচির শৃঙ্খলা ফিরিয়ে এনে তা নিয়মিত করা এবং যাত্রীদের দুর্ভোগ কমানোকে অগ্রাধিকার কর্মসূচি বলে ঘোষণা দেন।
