
তাঁদের রাজনৈতিক আদর্শ ভিন্ন। বছরজুড়ে সেই ভিন্নতার প্রতিফলন থাকে নানা কর্মকাণ্ডে। ভিন্ন মিছিল, ভিন্ন সভা, ভিন্ন সাহচর্য। তবে আজকের দিনটা তো ভিন্ন। আজ সব ভুলে মিলনের দিন। সেই দিনে তাঁরাও একত্র হলেন। চট্টগ্রাম ও রাজশাহী নগরীতে আজকের ঈদের জামাতে এক সারিতে দাঁড়িয়ে নামাজ আদায় করেছেন স্থানীয় বিশিষ্ট রাজনীতিকেরা। এঁরা জাতীয় রাজনীতিতেও গুরুত্বপূর্ণ চরিত্র। 
আজ সকাল আটটায় চট্টগ্রামের জমিয়াতুল ফালাহ মসজিদ ময়দানে প্রথম ঈদ জামাতে ইমামতি করেন ষোলশহর জামেয়া আহমদিয়া সুন্নিয়া মাদ্রাসার সৈয়দ আবু তালেব মোহাম্মদ আলাউদ্দীন আল কাদেরি। এক কাতারে দাঁড়িয়ে ঈদের নামাজ আদায় করেন সব দলের নেতারা। ছিলেন সাধারণ মানুষও। জমিয়াতুল ফালাহ মসজিদ প্রাঙ্গণে নামাজ আদায় করেন নগর আওয়ামী লীগের সভাপতি এ বি এম মহিউদ্দিন চৌধুরী, প্রবাসীকল্যাণ ও বৈদেশিক কর্মসংস্থানমন্ত্রী নূরুল ইসলাম বিএসসি, বিএনপির কেন্দ্রীয় সহসভাপতি আবদুল্লাহ আল নোমান, বর্তমান মেয়র আ জ ম নাছির উদ্দীন, সাবেক মেয়র ও জাতীয় পার্টি নেতা মাহমুদুল ইসলাম চৌধুরী, বিএনপির চেয়ারপারসনের উপদেষ্টা মীর মো. নাছির উদ্দিন, দক্ষিণ জেলা আওয়ামী লীগের সভাপতি মোছলেম উদ্দিন আহমেদ, দক্ষিণ জেলা বিএনপির সভাপতি জাফরুল ইসলাম চৌধুরী, আওয়ামী লীগের কেন্দ্রীয় সাংগঠনিক সম্পাদক ব্যারিস্টার মহিবুল হাসান চৌধুরী নওফেল, নগর বিএনপির সাধারণ সম্পাদক আবুল হাশেম বক্কর, জাতীয় পার্টির নেতা সোলায়মান আলম শেঠ প্রমুখ। নামাজ আদায় শেষে পরস্পরের সঙ্গে ঈদের শুভেচ্ছা বিনিময় করেন রাজনৈতিক নেতা থেকে শুরু করে সাধারণ মানুষ।রাজশাহীতেও ভিন্ন ভিন্ন রাজনৈতিক দলের নেতারা এক কাতারে দাঁড়িয়ে আদায় করলেন ঈদের নামাজ। ইমামের পেছনেই বিএনপি নেতা ও সাবেক সিটি মেয়র মিজানুর রহমান। তাঁর এক পাশে ওয়ার্কার্স পার্টির নেতা ও সদর আসনের সাংসদ ফজলে হোসেন বাদশা এবং অপর পাশে বর্তমান সিটি মেয়র ও বিএনপি নেতা মোসাদ্দেক হোসেন। মোসাদ্দেকের পাশেই অপর সাবেক মেয়র ও আওয়ামী লীগ নেতা এ এইচ এম খায়রুজ্জামান।নামাজ শেষে একে অপরের সঙ্গে মেলালেন বুক, বিনিময় করলেন ঈদের শুভেচ্ছা। আজ সোমবার সকালে রাজশাহী নগরের হজরত শাহ্ মখদুম (রহ.) কেন্দ্রীয় ঈদগাহ ময়দানে দেখা যায় এমন দৃশ্য। ভেদাভেদ আর দ্বন্দ্ব ভুলে সম্প্রীতির এমন উদাহরণ উপভোগ করেন উপস্থিত অন্য মুসল্লিরা। ঈদুল ফিতরের জামাত উপলক্ষে কঠোর নিরাপত্তাব্যবস্থা গ্রহণ করা হয় রাজশাহীতে। নগরের প্রধান জামায়াত অনুষ্ঠিত হয় সকাল আটটায় হজরত শাহ্ মখদুম (রহ.) কেন্দ্রীয় ঈদগাহ ময়দানে। এতে ইমামতি করেন হজরত শাহ্ মখদুম (রহ.) জামিয়া ইসলামিয়া মাদ্রাসার অধ্যক্ষ মাওলানা শাহাদাৎ আলী।  এ ছাড়া রাজশাহীতে ১ হাজার ৩০২টি ঈদগাহ মাঠ ও মসজিদে ঈদের জামাত অনুষ্ঠিত হয়। এর মধ্যে নগরীতে ৭২টি ও জেলায় ১ হাজার ২৩০টি। ঈদ জামাতগুলোতে নিরাপত্তা জোরদার করা হয়।
