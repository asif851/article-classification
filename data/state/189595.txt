
সনাতন ধর্মাবলম্বীদের অন্যতম ধর্মীয় উৎসব সরস্বতী পূজা পালিত হয়েছে গতকাল শনিবার। সনাতন ধর্মমতে, সরস্বতী জ্ঞান, বিদ্যা ও শিল্পকলার দেবী। জ্ঞান ও বিদ্যালাভের আশায় সনাতন ধর্মাবলম্বীরা প্রতিবছরের মাঘ মাসের শুক্ল পঞ্চমী তিথিতে সরস্বতীর আরাধনা করেন।বিদ্যার দেবী হওয়ায় হিন্দু সম্প্রদায়ের ঘরে ঘরে বা শিক্ষাপ্রতিষ্ঠানগুলোতে সরস্বতীর পূজা হয়। গতকাল রাজধানীসহ সারা দেশের শিক্ষাপ্রতিষ্ঠানগুলোতে সরস্বতী পূজা অনুষ্ঠিত হয়। হিন্দুশাস্ত্র অনুসারে, সাদা রাজহাঁসে চড়ে ও বীণা হাতে সরস্বতী পৃথিবীতে আসেন।গতকাল মহল্লায় মহল্লায় পূজামণ্ডপগুলো দেবীর পাদপদ্মে অঞ্জলি দেয় ভক্তরা। এ ছাড়া দেবীর সামনে ‘হাতেখড়ি’ দিয়ে শিশুদের বিদ্যাচর্চার সূচনা করা হয় অনেক জায়গায়। কিছু কিছু মণ্ডপে আলোচনা সভা ও সাংস্কৃতিক অনুষ্ঠানের আয়োজন করা হয়।সরস্বতী পূজা উপলক্ষে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা বাণী দিয়েছেন।বরাবরের মতো গতকাল ঢাকা বিশ্ববিদ্যালয়ের জগন্নাথ হলে মহাসমারোহে সরস্বতী দেবীর আরাধনা হয়। বিশ্ববিদ্যালয়ের প্রাধ্যক্ষ অসীম সরকার প্রথম আলোকে বলেন, এ বছর জগন্নাথ হলে ৭০টি মণ্ডপে সরস্বতীর পূজা হচ্ছে। এর মধ্যে কেন্দ্রীয়ভাবে একটি, জগন্নাথ হলের পুকুরে চারুকলা অনুষদের একটি, হলের মাঠে বিভিন্ন বিভাগ ও অনুষদের ৬২টি এবং বিশ্ববিদ্যালয়ের কর্মকর্তা-কর্মচারীদের উদ্যোগে ছয়টি মণ্ডপে সরস্বতীর পূজা হয়েছে।এ ছাড়া বিশ্ববিদ্যালয়ের নারীদের পাঁচটি আবাসিক হলে আলাদাভাবে সরস্বতী পূজার আয়োজন করা হয়।সুপ্রিম কোর্টে সরস্বতী পূজার আয়োজন করে সুপ্রিম কোর্ট পূজা উদ্যাপন কমিটি। শহীদ শফিউর রহমান মিলনায়তনে সকাল পৌনে ১০টার দিকে পূজার আচার-অনুষ্ঠান ও পুষ্পাঞ্জলি দেওয়ার সময় উপস্থিত ছিলেন প্রধান বিচারপতি সুরেন্দ্র কুমার সিনহা, আপিল বিভাগের বিচারপতি নাজমুন আরা সুলতানা, হাইকোর্ট বিভাগের বিচারপতি গোবিন্দ চন্দ্র ঠাকুর, অ্যাটর্নি জেনারেল মাহবুবে আলম প্রমুখ। এ সময় সুপ্রিম কোর্টের রেজিস্ট্রার জেনারেলের কার্যালয়ের ঊর্ধ্বতন কয়েকজন কর্মকর্তা উপস্থিত ছিলেন। জগন্নাথ বিশ্ববিদ্যালয়ে সরস্বতী পূজার আয়োজন করে বিশ্ববিদ্যালয়ের কেন্দ্রীয় পূজা কমিটি।
