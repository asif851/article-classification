
ঢাকা-টাঙ্গাইল মহাসড়কে তীব্র যানজটের কারণে যাত্রীদের সীমাহীন দুর্ভোগ পোহাতে হচ্ছে। গতকাল বৃহস্পতিবার সন্ধ্যার পর থেকে শুরু হওয়া যানজট এখনো চলছে।
মির্জাপুরের ট্রাফিক পুলিশ ও ভুক্তভোগী যানবাহনের চালকেরা জানান, গতকাল বিকেল থেকে মহাসড়কে যানবাহনের চাপ বাড়তে থাকে। এ ছাড়া গত কয়েক দিনের বৃষ্টিতে মহাসড়কের বিভিন্ন স্থানে বড় বড় গর্ত হয়েছে। এর ফলে মহাসড়কের বিভিন্ন স্টেশন এলাকায় থেকে থেকে যানজট হচ্ছে।
গতকাল রাত ১১টার পর মহাসড়কে মির্জাপুর উপজেলার জামুর্কি এলাকায় একটি ট্রাক বিকল হয়। এতে একপাশ দিয়ে যান চলতে থাকে। এর কিছুক্ষণ পর মির্জাপুর বাইপাসের চড়পাড়া এলাকায় পাথরবোঝাই আরেকটি ট্রাক বিকল হলে যানজটের সৃষ্টি হয়। একপর্যায়ে রাতে যানজট মির্জাপুর উপজেলার গোড়াই ক্যাডেট কলেজ এলাকা থেকে বঙ্গবন্ধু সেতুর পূর্ব প্রান্ত পর্যন্ত প্রায় ৬৫ কিলোমিটার এলাকাজুড়ে চলে।
আজ শুক্রবার সকাল ১০টায় মহাসড়কে গিয়ে দেখা গেছে, টাঙ্গাইলগামী যান থেমে থেমে চললেও ঢাকাগামী যানবাহন নিশ্চল হয়ে আছে।
যানজটে ভুক্তভোগী ঢাকাগামী পিকআপভ্যানের চালক মো. বোরহান উদ্দিন বলেন, তিনি গতকাল দিবাগত রাত ৩টার পর সিরাজগঞ্জের কড্ডার মোড়ে এসে যানজটে পড়েন। সেখান থেকে ঠেলতে ঠেলতে তিনি সকাল ১০টার দিকে মির্জাপুর পৌঁছান। অথচ এই রাস্তাটুকু পাড়ি দিতে তাঁর সর্বোচ্চ দেড় থেকে পৌনে দুই ঘণ্টা সময় লাগার কথা।
মির্জাপুরের ট্রাফিক সার্জেন্ট প্রণব কুমার সরকারের ভাষ্য, মহাসড়কে যানজট কমতে শুরু করেছে। গাজীপুরের কালিয়াকৈরের বংশাই সেতু এলাকায় রাস্তার কাজ চলাতে যান চলাচলে কিছুটা বিঘ্ন ঘটে। রাতে মহাসড়কের বিভিন্ন স্থানে যান বিকল হওয়ার পাশাপাশি গর্তের কারণে যানবাহনের গতি কমে যায়। পুলিশ যানজট নিরসনে চেষ্টা চালাচ্ছে।
