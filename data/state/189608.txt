
রাজশাহীর তানোর উপজেলার ময়েনপুর গ্রামের আদিবাসী ছাত্রনেতা বাবলু হেমব্রম হত্যাকাণ্ডে জড়িত ব্যক্তিদের দ্রুত দৃষ্টান্তমূলক শাস্তি দেওয়ার দাবিতে রাজশাহীতে গতকাল রোববার মানববন্ধন হয়েছে।জাতীয় আদিবাসী পরিষদ রাজশাহী জেলা শাখার উদ্যোগে গতকাল বেলা ১১টায় রাজশাহী নগরের সাহেববাজার জিরো পয়েন্টে মানববন্ধন পালন করা হয়। এই সময় আয়োজিত সমাবেশে সভাপতিত্ব করেন জাতীয় আদিবাসী পরিষদ রাজশাহী জেলার সভাপতি বিমল চন্দ্র রাজোয়াড়। এতে প্রধান বক্তা ছিলেন জাতীয় আদিবাসী পরিষদের সভাপতি রবীন্দ্রনাথ সরেন। এতে জাতীয় আদিবাসী পরিষদের সাধারণ সম্পাদক সবিন চন্দ্র মুন্ডা, বাংলাদেশের ওয়ার্কার্স পার্টি রাজশাহী জেলার সভাপতি রফিকুল ইসলাম, সিপিবির কেন্দ্রীয় সদস্য ও রাজশাহী জেলার সাধারণ সম্পাদক এনামুল হক, ওয়ার্কার্স পার্টির রাজশাহী মহানগর সাধারণ সম্পাদক দেবাশীষ প্রামাণিক, বাসদ রাজশাহী জেলা সদস্য আলমগীর হোসেন প্রমুখ বক্তৃতা করেন।বক্তারা বাবলু হত্যা মামলার অধিকতর তদন্ত করে হত্যাকারীদের দ্রুত খুঁজে বের করে দৃষ্টান্তমূলক শাস্তি দেওয়ার দাবি জানান।
