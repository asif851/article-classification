
উৎসবমুখর পরিবেশে ভোট গ্রহণ চলছে রংপুর সিটি করপোরেশন নির্বাচনে। ১৯৩টি কেন্দ্রের মধ্যে বেগম রোকেয়া সরকারি কলেজ কেন্দ্রে প্রথমবারের মতো ইলেকট্রনিক পদ্ধতিতে ভোট দিচ্ছেন ভোটাররা।
আজ বৃহস্পতিবার সকাল আটটা থেকে রংপুর সিটি করপোরেশন নির্বাচনের ভোট গ্রহণ শুরু হয়েছে। ইলেকট্রনিক ভোটিং মেশিন (ইভিএম) পদ্ধতিতে ভোট দিতে কোনো অসুবিধা হয়নি বলে জানিয়েছেন ভোটাররা।
বেগম রোকেয়া সরকারি কলেজ কেন্দ্রে ভোটারের সংখ্যা ২০৫৯। ছয়টি বুথে ভোট গ্রহণ চলছে। শেষ খবর পাওয়া পর্যন্ত ২৫ শতাংশ ভোট গ্রহণ হয়েছে। তবে ছয়টি বুথের মধ্যে ৪, ৫ ও ৬ নম্বর বুথে কিছু সময়ের জন্য যান্ত্রিক গোলযোগ দেখা দিয়েছিল। ৪ নম্বর বুথে ২০ মিনিট এবং ৬ নম্বর বুথে আধা ঘণ্টা ভোট গ্রহণ বন্ধ ছিল। এ ছাড়া ৫ নম্বর বুথে শুরুতে কয়েক মিনিট ভোট গ্রহণ বন্ধ ছিল। এরপর থেকে শেষ খবর পাওয়া পর্যন্ত স্বাভাবিক আছে সবকিছু।
কেন্দ্রের প্রিসাইডিং অফিসার আজহারুল ইসলাম প্রথম আলোকে বলেন, ‘নির্বাচন খুব ভালোভাবে হচ্ছে। দুটি বুথে কিছু সময়ের জন্য যান্ত্রিক ত্রুটি দেখা যায়। কিছুক্ষণের জন্য ভোট গ্রহণ বন্ধ ছিল। পরে সারানো হয়। আমাদের সব ধরনের ব্যবস্থা আছে।’
দুপুর ১২টার দিকে ভোটকেন্দ্রে কথা হয় ভোটার দম্পতি মীর আশরাফুজ্জামান ও তাঁর স্ত্রী ফাতেমা খাতুনের সঙ্গে। দুজনেই ভোট দিয়েছেন। ফাতেমা খাতুন বলেন, ‘আমি এর আগে বিভিন্ন সময়ে তিনবার ভোট দিয়েছি। চতুর্থবার প্রথমবারের মতো ইভিএম পদ্ধতিতে দিলাম। এবারের ব্যবস্থাটা খুবই সুন্দর। ভোট দিয়ে ভালো লাগল। আগে হাতে কালি লাগত, কাগজেও কালি লেগে যেত, নানা ঝামেলা ছিল। এবার ইভিএম পদ্ধতিতে দিলাম, ভবিষ্যতে হয়তো আরও নিত্যনতুন পদ্ধতি হবে।’
এদিকে সকাল সাড়ে ৯টার দিকে শহরের সেনপাড়া শিশুমঙ্গল সরকারি প্রাথমিক বিদ্যালয় কেন্দ্রে ভোট দেন জাতীয় পার্টির চেয়ারম্যান এইচ এম এরশাদ। প্রথম আলোকে তিনি বলেন, ‘অনেক দিন পর ভোট দিলাম। পরিবেশ খুবই শান্ত। মানুষ উৎসবমুখর পরিবেশে ভোট দিচ্ছে।’
কারচুপির কোনো আশঙ্কা আছে কি না, সাংবাদিকদের এমন প্রশ্নের জবাবে এরশাদ বলেন, ‘কারচুপির কোনো আশঙ্কা নেই। কারচুপি হবে না। আর কারচুপি হলে রংপুরবাসী বাধা দেবে। লাঙলই জয়ী হবে। এ ব্যাপারে আমি শতভাগ আশাবাদী।’
