
জামায়াতে ইসলামীর নায়েবে আমির মুহাম্মদ আবদুস সুবহানের বিরুদ্ধে মানবতাবিরোধী অপরাধের মামলার কার্যক্রম গতকাল মঙ্গলবার থেকে আন্তর্জাতিক অপরাধ ট্রাইব্যুনাল-২-এ শুরু হয়েছে। বিচারপতি ওবায়দুল হাসানের নেতৃত্বে তিন সদস্যের ট্রাইব্যুনাল-২ এ মামলায় রাষ্ট্রপক্ষের সূচনা বক্তব্যের জন্য আজ বুধবার দিন ধার্য করেছেন। সুবহান এ সময় আসামির কাঠগড়ায় উপস্থিত ছিলেন।
মামলাটি গত বৃহস্পতিবার আন্তর্জাতিক অপরাধ ট্রাইব্যুনাল-১ থেকে ট্রাইব্যুনাল-২-এ স্থানান্তর করা হয়। বিচারপতি এম ইনায়েতুর রহিমের নেতৃত্বাধীন ট্রাইব্যুনাল-১ স্বতঃপ্রণোদিত হয়ে এ আদেশ দেন।
আন্তর্জাতিক অপরাধ (ট্রাইব্যুনালস) আইন, ১৯৭৩-এর ১১এ ধারা অনুসারে, একটি বিচারাধীন মামলার যেকোনো পর্যায়ে ট্রাইব্যুনাল নিজ উদ্যোগে অথবা রাষ্ট্রপক্ষের প্রধান কৌঁসুলির আবেদনের পরিপ্রেক্ষিতে অন্য ট্রাইব্যুনালে স্থানান্তর করতে পারেন।
মুক্তিযুদ্ধকালে সুবহানের বিরুদ্ধে গণহত্যা ও মানবতাবিরোধী অপরাধের নয়টি অভিযোগ গঠন করে গত বছরের ৩১ ডিসেম্বর ট্রাইব্যুনাল-১ এই মামলার বিচার শুরু করেন।
২০তম সাক্ষীকে জেরা শেষ: জামায়াতের কেন্দ্রীয় নির্বাহী পরিষদের সদস্য মীর কাসেম আলীর বিরুদ্ধে মানবতাবিরোধী অপরাধের মামলায় গতকাল রাষ্ট্রপক্ষের ২০তম সাক্ষী লুৎফর রহমানকে আসামিপক্ষের জেরা শেষ হয়েছে। আসামিপক্ষের আইনজীবী সৈয়দ মিজানুল ইসলাম তাঁকে জেরা করেন। এ সময় আসামির কাঠগড়ায় মীর কাসেম হাজির ছিলেন। পরে এ মামলার কার্যক্রম ৬ এপ্রিল পর্যন্ত মুলতবি করেন ট্রাইব্যুনাল।
