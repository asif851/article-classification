
সরকারের বিভিন্ন কার্যক্রম আছে। বেসরকারি সংগঠনগুলো কাজ করছে। দেশে আইনও আছে। কিন্তু  থেমে নেই শিশু নির্যাতন। গণমাধ্যম এটা বন্ধে সচেতনতা তৈরি করে যথাযথ পদক্ষেপ নিতে পারে। গতকাল বৃহস্পতিবার বেসরকারি সংগঠন অপরাজেয় বাংলাদেশ আয়োজিত গণমাধ্যমকর্মীদের ‘অপরাজেয় সম্মাননা ২০১৩’ প্রদান অনুষ্ঠানে আলোচকেরা এ কথা বলেন।
প্রতিষ্ঠানটির কার্যালয়ে অনুষ্ঠানে বক্তারা বলেন, বাল্য বিবাহ বড় সমস্যায় পরিণত হয়েছে। নারীদের চেয়ে শিশুরা বেশি ধর্ষণের শিকার হচ্ছে।
অনুষ্ঠানে অপরাজেয় বাংলাদেশের নির্বাহী পরিচালক ওয়াহিদা বানু, নারী উদ্যোগ কেন্দ্রের নির্বাহী পরিচালক মাশহুদা খাতুন, প্ল্যান বাংলাদেশের গার্ল পাওয়ার প্রজেক্টের ব্যবস্থাপক মোহাম্মদ মাসুদ ও প্ল্যান বাংলাদেশের ঢাকায় পরিচালিত প্রকল্পের কর্মসূচি ব্যবস্থাপক আবদুল মান্নান বক্তব্য দেন।
অপরাজেয় বাংলাদেশ প্রথমবারের মতো প্ল্যান বাংলাদেশের আর্থিক সহায়তায় গণমাধ্যমকর্মীদের সম্মাননা দিয়েছে। শিশু সুরক্ষা ও উন্নয়ন সাংবাদিকতায় এবার প্রথম পুরস্কার পেয়েছেন প্রথম আলোর  মানসুরা হোসাইন, দ্বিতীয় পুরস্কার পেয়েছেন ইত্তেফাক-এর ইয়াসমিন পিউ এবং তৃতীয় পুরস্কার পেয়েছেনসংবাদ-এর সেবিকা দেবনাথ। পুরস্কারপ্রাপ্তদের হাতে অনুষ্ঠানের অতিথিরা ক্রেস্ট ও সনদ তুলে দেন।
