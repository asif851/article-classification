
সিলেটের শাহজালাল বিজ্ঞান ও প্রযুক্তি বিশ্ববিদ্যালয় আজ সোমবার বন্ধ ঘোষণা করা হয়েছে। একই সঙ্গে সন্ধ্যা ছয়টার মধ্যে হল ছাড়ার নির্দেশ দেওয়া হয়। সকালে বিশ্ববিদ্যালয়ের জরুরি সিন্ডিকেট সভায় এ সিদ্ধান্ত নেওয়া হয়।
বিশ্ববিদ্যালয় সূত্র জানায়, ১৮ মে থেকে গ্রীষ্মকালীন ছুটি নির্ধারণ করা ছিল। গত বৃহস্পতিবার থেকে বিশ্ববিদ্যালয়ের বাইরে ও আবাসিক হলে ছাত্রলীগের ছয়জন নেতা-কর্মীর ওপর চোরাগোপ্তা হামলা এবং ছাত্রলীগের একাংশ ধর্মঘট ডাকে। এমন অবস্থায় এক সপ্তাহ আগেই গ্রীষ্মকালীন ছুটি দিয়ে বিশ্ববিদ্যালয় বন্ধ ঘোষণা করা হয়।
তবে যোগাযোগ করা হলে বিশ্ববিদ্যালয়ের রেজিস্ট্রার ইশফাকুল হোসেন প্রথম আলো ডটকমকে বলেন, হরতালসহ দেশের সার্বিক পরিস্থিতি বিবেচনায় গ্রীষ্মকালীন ছুটি এক সপ্তাহ বাড়িয়ে বিশ্ববিদ্যালয় বন্ধ ঘোষণা করা হয়েছে। আগামীকাল শনিবার থেকে বিশ্ববিদ্যালয় বন্ধ থাকবে। এ জন্য আবাসিক হলগুলো আজ সন্ধ্যার মধ্যে ছেড়ে দিতে শিক্ষার্থীদের নির্দেশ দেওয়া হয়েছে।
