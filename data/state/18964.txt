
‘শ্বাসরুদ্ধকর অপেক্ষা’ কিংবা ‘টান টান উত্তেজনা’ শব্দগুলো ইদানীং ক্রিকেট ম্যাচের সঙ্গেই ভালো মানায়। ১০ মার্চ রাজধানীর বসুন্ধরা কনভেনশনের নবরাত্রি হলের মঞ্চ ক্ষণিকের জন্য বোধ হয় ক্রিকেট মাঠের রোমাঞ্চকেও ছাড়িয়ে গেল।দীর্ঘ ১১ মাস প্রতিযোগিতার নানা ধাপ পেরিয়ে গ্র্যান্ড ফিনালের মঞ্চে এসে দাঁড়িয়েছিল গ্রামীণফোন-প্রথম আলো আই-জেন-২০১৫-এর চূড়ান্ত প্রতিযোগীরা। চট্টগ্রামের সিলভার বেলস কিন্ডারগার্টেন অ্যান্ড গার্লস হাইস্কুল, বগুড়া ক্যান্টনমেন্ট পাবলিক স্কুল ও কলেজ এবং ঢাকার সেন্ট যোসেফ হায়ার সেকেন্ডারি স্কুল মূল পর্বে পৌঁছে গিয়েছিল আগেই। দর্শকদের ভোটে ওয়াইল্ড কার্ড এন্ট্রিতে চতুর্থ দল হিসেবে সুযোগ পেয়ে যায় হবিগঞ্জ সরকারি উচ্চবিদ্যালয়ও। প্রশ্নোত্তরের নাটকীয় পর্বগুলো পেরিয়ে অবশেষে চ্যাম্পিয়ন সেন্ট যোসেফ হায়ার সেকেন্ডারি স্কুল। প্রথম ও দ্বিতীয় রানারআপ যথাক্রমে হবিগঞ্জ সরকারি উচ্চবিদ্যালয় ও বগুড়া ক্যান্টনমেন্ট পাবলিক স্কুল ও কলেজ।নাচ-গানের ঝলমলে আয়োজনের ফাঁকে শিক্ষার্থীদের সামনে বক্তব্য দেন শিক্ষামন্ত্রী নুরুল ইসলাম নাহিদ, চ্যানেল আইয়ের ব্যবস্থাপনা পরিচালক ফরিদুর রেজা সাগর, প্রথম আলোর সম্পাদক মতিউর রহমান ও গ্রামীণফোনের চিফ করপোরেট অ্যাফেয়ার্স অফিসার মাহমুদ হাসান।অনুষ্ঠান শেষে মঞ্চে অনেকটা সময় ধরে আয়োজক ও অতিথিদের সঙ্গে সেলফি তুললেন প্রতিযোগীরা। এই দীর্ঘ যাত্রার শেষ মুহূর্তটা ফ্রেমে বন্দী না করলে চলে?
  
