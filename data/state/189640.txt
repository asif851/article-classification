

রাজধানীর বকশীবাজারে স্থাপিত বিশেষ আদালতে হাজিরা দেওয়ার ক্ষেত্রে নিরাপত্তা চেয়ে বিএনপির চেয়ারপারসন খালেদা জিয়ার পক্ষে চকবাজার থানায় আজ বুধবার একটি সাধারণ ডায়েরি (জিডি) করা হয়েছে।খালেদা জিয়ার আইনজীবীদের একজন জাকির হোসেন ভূঁইয়া প্রথম আলোকে জানান, দুপুরে তাঁরা জিডি করতে যান। তাঁদের আবেদনটি চকবাজার থানার ভারপ্রাপ্ত কর্মকর্তা (ওসি) আজিজুল হক গ্রহণ করেছেন। ঊর্ধ্বতন কর্তৃপক্ষের সঙ্গে কথা বলে এ বিষয়ে ব্যবস্থা নেবেন বলে ওসি তাঁদের জানিয়েছেন।গত ২৪ ডিসেম্বর আদালতে খালেদা জিয়ার হাজিরাকে কেন্দ্র করে বকশীবাজার এলাকায় জমায়েত করে বিএনপি। তাদের জমায়েতে হামলা চালায় ছাত্রলীগ। এ নিয়ে এদিন ব্যাপক সংঘর্ষের ঘটনা ঘটে। আগামী ৭ জানুয়ারি খালেদা জিয়ার মামলার শুনানির পরবর্তী তারিখ ধার্য রয়েছে।
