
নির্বাচন পর্যবেক্ষণকারী সংগঠন-গুলোর জোট ‘ইলেকশন ওয়ার্কিং গ্রুপ’ (ইডব্লিউজি) বলেছে, পঞ্চম দফা উপজেলা নির্বাচনে ব্যাপক ভোট জালিয়াতি ও সহিংসতার ঘটনা ঘটেছে। গতকাল বুধবার জাতীয় প্রেসক্লাবে আয়োজিত এক সংবাদ সম্মেলনে সংগঠনটি বলেছে, গত ৩১ মার্চ অনুষ্ঠিত ওই নির্বাচনে ভোট জালিয়াতির হার ৫৩ শতাংশ।ইডব্লিউজির হিসাব অনুযায়ী ৫০ শতাংশ ভোটকেন্দ্রে সহিংসতা হয়েছে, ৭৬ শতাংশ ভোটারকে ভয়ভীতি দেখানো হয়েছে এবং ২০ শতাংশ ভোটারকে ভোট দিতে বাধা দেওয়া হয়েছে। এ ছাড়া ৫৯ শতাংশ পোলিং এজেন্টকে কেন্দ্র থেকে বের করে দেওয়া হয়েছে এবং ৩৮ শতাংশ পর্যবেক্ষককে ভোট গণনা পর্যবেক্ষণ করতে দেওয়া হয়নি।সংবাদ সম্মেলনে ইডব্লিউজির পরিচালক মো. আবদুল আলীম জানান, এটি পঞ্চম দফা নির্বাচন পর্যবেক্ষণের প্রাথমিক বিবৃতি। তাঁদের এবারের পর্যবেক্ষণে বিবেচনার বিষয় ছিল ভোটকেন্দ্র প্রস্তুত করা, খোলার সময়কাল, ভোট গ্রহণ কার্যক্রম ও তার সমাপ্তি, ভোট গণনা এবং কেন্দ্রের ভেতরের সার্বিক পরিস্থিতি।আবদুল আলীম বলেন, নির্বাচন কমিশনের পক্ষ থেকে ভোটদানের গড়হার ৬৩ দশমিক ৭ শতাংশ বলা হলেও পর্যবেক্ষণের ভিত্তিতে আমরা মনে করি, জাল ভোট ও অনিয়মের কারণে এই পরিসংখ্যানে ভোট প্রদানের প্রকৃত হারের প্রতিফলন ঘটেনি।সাংবাদিকদের এক প্রশ্নের জবাবে ইলেকশন ওয়ার্কিং গ্রুপের সদস্য জাতীয় নির্বাচন পর্যবেক্ষক পরিষদের (জানিপপ) চেয়ারম্যান নাজমুল আহসান কলিমউল্লাহ বলেন, প্রথম দফায় মোটামুটি শান্তিপূর্ণভাবে ভোট গ্রহণ হয়েছিল। কিন্তু দ্বিতীয় দফা থেকে পরিস্থিতির অবনতি ঘটে। তৃতীয় দফায় সহিংসতার মাত্রা বেড়ে যায়। চতুর্থ দফায় নতুন কৌশলে জাল ভোট দেওয়া হয় ও সহিংসতার ঘটনা ঘটে। সর্বশেষ পঞ্চম দফায় সহিংসতা কম হলেও জাল ভোট দেওয়ার জন্য অভিনব কৌশল প্রয়োগ করতে দেখা গেছে।সাংবাদিকদের এক প্রশ্নের জবাবে প্রতিষ্ঠানের পর্যবেক্ষকদের বরাত দিয়ে জানিপপ চেয়ারম্যান বলেন, লক্ষ্মীপুর সদর উপজেলায় তিনটি ভোটকেন্দ্রে ব্যালট বাক্সের মধ্যে আগে থেকে বিপুলসংখ্যক ব্যালট পেপার ভরা ছিল। ওই বাক্সগুলো ভোট গ্রহণে ব্যবহার করা হয়েছে। নাজমুল আহসান কলিমউল্লাহ আরও জানান, লক্ষ্মীপুর সদর, সাতক্ষীরা সদর ও টাঙ্গাইল সদর উপজেলায় বেশ কিছু ভোটকেন্দ্রে ভোটারদের আঙুলে কালি লাগিয়ে চলে যেতে বলা হয়। কারণ জানতে চাইলে ভোটারদের বলা হয়, তাঁদের ভোট দেওয়া হয়ে গেছে। অন্যদিকে সিরাজগঞ্জের বেলকুচি উপজেলায় আইনশৃঙ্খলা রক্ষাকারী বাহিনীর সামনেই এক প্রার্থীর সমর্থকেরা কেন্দ্রে প্রবেশ করে নিজেরাই ব্যালট পেপারে সিল মেরে বাক্সে ঢুকিয়ে দেন।জানিপপ চেয়ারম্যান আরও বলেন, উপজেলা নির্বাচন অরাজনৈতিক হলেও প্রতিটি ক্ষেত্রে রাজনীতির প্রভাব দেখা গেছে। এ ছাড়া প্রশাসন ও আইনশৃঙ্খলা রক্ষাকারী বাহিনীর শৈথিল্য ছিল উদ্বেগজনক।সংবাদ সম্মেলনে আরও উপস্থিত ছিলেন ইডব্লিউজি সদস্য হারুন অর রশীদ, এ এইচ এম নোমান প্রমুখ।ইডব্লিউজির মূল্যায়ন বিষয়ে ভারপ্রাপ্ত প্রধান নির্বাচন কমিশনার (সিইসি) আবদুল মোবারকের বক্তব্য জানতে চাইলে তিনি বলেন, ‘ওরা যে পরিসংখ্যান দিয়েছে তা তো গবেষণার বিষয়। তারা যে তথ্য-উপাত্ত প্রকাশ করেছে, তা ইসিকেও দেওয়ার কথা। সেগুলো এখনো আমাদের হাতে আসেনি। আমাদেরও কিছু পরিসংখ্যান আছে। তার সঙ্গে মিলিয়ে দেখে মতামত দেব।’
 
