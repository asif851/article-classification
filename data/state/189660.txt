

মৌলভীবাজারে সন্দেহে থাকা দুটি জঙ্গি আস্তানার মধ্যে একটিতে তিন-চারজন আরেকটিতে তারও কিছু বেশি জঙ্গি থাকতে পারে বলে প্রাথমিকভাবে জানিয়েছেন স্বরাষ্ট্রমন্ত্রী আসাদুজ্জামান খান কামাল। আজ বুধবার সচিবালয়ে তাঁর কার্যালয়ে সাংবাদিকদের প্রশ্নের জবাবে মন্ত্রী এ কথা জানান।
সিলেটে ১১১ ঘণ্টার অভিযান শেষ হতে না হতেই গতকাল মঙ্গলবার রাত থেকে মৌলভীবাজারে সন্দেহে থাকা দুটি জঙ্গি আস্তানা ঘেরাও করে আইনশৃঙ্খলা রক্ষাকারী বাহিনী। আস্তানা দুটির মধ্যে সদর উপজেলার খলিলপুর ইউনিয়নের নাসিরপুরে একটি। অন্যটি মৌলভীবাজার পৌরসভার বড়হাট এলাকায়।
মন্ত্রী বলেন, প্রাথমিকভাবে জানা যায় মৌলভীবাজারের শহরের আস্তানাটিতে তিন-চারজন এবং নাসিরপুরের আস্তানায় আরও দু চারজন বেশি জঙ্গি থাকতে পারে। এর মধ্যে দু একজন নারীও থাকতে পারেন।
সেখানে জঙ্গিদের বিশেষ কেউ আছে কিনা-জানতে চাইলে মন্ত্রী বলেন, হয়তো বড় কেউ থাকতে পারে। তবে এখনই বলতে পারছি না। সেখানে গোলাগুলি হচ্ছে। মন্ত্রী জানান, পুলিশের বিশেষ ইউনিট সোয়াট বাহিনী রওনা হয়েছে। তারা সেখানে গেলেই কাজ শুরু করবে।
সিলেটের মতো এই অভিযানে সেনাবাহিনীর সহায়তা নেওয়া হবে কি না-এমন প্রশ্নের জবাবে মন্ত্রী বলেন, যদি প্রয়োজন হয় নেওয়া হবে। তবে সোয়াট বাহিনীই যথেষ্ট।।
সিলেট অঞ্চলেই কেন বারবার জঙ্গিদের আস্তানা পাওয়া যাচ্ছে-এমন প্রশ্নের উত্তরে আসাদুজ্জামান খান বলেন, রাজনৈতিক আশ্রয় প্রশ্রয়ও থাকতে পারে। সিলেটেও গোয়েন্দা তথ্যের ভিত্তিতে এই বাড়ি ঘেরাও করা হয়েছিল, মৌলভীবাজারেও গোয়েন্দা তথ্যের ভিত্তিতে দুটি বাড়ি শনাক্ত করা হয়েছে। সেখানে আইনশৃঙ্খলা রক্ষাকারী বাহিনী ঘেরাও করে রেখেছে।
জঙ্গি নেতা মুফতি হান্নানের প্রাণ ভিক্ষার আবেদন রাষ্ট্রপতির কাছে
ঢাকায় নিযুক্ত সাবেক ব্রিটিশ হাইকমিশনার আনোয়ার চৌধুরীর ওপর গ্রেনেড হামলা মামলায় ফাঁসির দণ্ডপ্রাপ্ত হরকাতুল জিহাদ নেতা মুফতি হান্নানের প্রাণ ভিক্ষা চেয়ে করা আবেদন রাষ্ট্রপতি বরাবর পাঠানো হয়েছে। যেকোনো সময় সেখান থেকে সিদ্ধান্ত আসতে পারে। সে অনুযায়ী ব্যবস্থা নেওয়া হবে।
মুফতি হান্নান কাশিমপুর হাই সিকিউরিটি কারাগারে কনডেমড সেলে বন্দী রয়েছে।
