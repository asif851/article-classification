
সাত বছরের শিশু মকবুল হোসেন। বাড়ি ফিরে যেতে কান্নাকাটি করছে। সে মা ও বাবার নাম বলতে পারলেও গ্রাম, উপজেলা ও জেলার নাম বলতে পারছে না।মকবুল জানায়, তার বাবার নাম খবির ও মায়ের নাম শেফালী। বাড়িতে তার এক ভাই ও দুই বোন রয়েছে। ভাইয়ের নাম লিখন। নিজের মা ছাড়াও সৎমা রয়েছে। একটি কলেজের পাশে বাবার ফল বিক্রির দোকান রয়েছে। বাড়িও কলেজের পাশে।সে এই প্রতিনিধির কাছে বারবার তাকে বাড়িতে মা-বাবার কাছে নিয়ে যেতে বলেছে, আর কান্নাকাটি করেছে। সে জানায়, কয়েক দিন আগে মা তাকে খুব মেরেছে। তাই মায়ের ওপর অভিমান করে বাড়ি থেকে পালিয়েছে। এখন আর সে বাড়ি খুঁজে পাচ্ছে না।বড়াইগ্রামের ভরতপুর গ্রামের ফজলুল হক গত বুধবার সকালে শিশুটিকে পাবনার চাটমোহর রেলস্টেশন থেকে উদ্ধার করেন। তিনি জানান, শিশুটি ওই স্টেশনের প্ল্যাটফর্মে শীতে কাঁপছিল ও কান্নাকাটি করছিল। তার পরনে ছিল পেস্ট রঙের শ্যান্ডো গেঞ্জি, ধূসর রঙের হাফ প্যান্ট আর গোলাপি রঙের স্যান্ডেল। তবে শিশুটি পুলিশের কাছে যেতে চাইছে না, ভয় পায়। তাই তাকে থানায় দেওয়া হয়নি। শিশুটির প্রকৃত অভিভাবককে যোগাযোগের অনুরোধ জানিয়েছেন ফজলুল হক। মুঠোফোন: ০১৭৯৫৮২৫৬৩২।
