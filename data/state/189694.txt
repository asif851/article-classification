
কলেজছাত্রী খাদিজা বেগম হত্যাচেষ্টা মামলায় আজ সোমবার থেকে সাক্ষ্য নেওয়া শুরু হয়েছে। সিলেটের মহানগর মুখ্য বিচারিক হাকিম আদালতে প্রথম দিনেই সিলেটের এমসি কলেজের অধ্যক্ষ নিতাই চন্দ্র চন্দ, উপাধ্যক্ষ হায়াতুল ইসলাম আখঞ্জি, খাদিজার চাচা আবদুল কুদ্দুস, শিক্ষার্থীসহ ১৭ জন সাক্ষ্য দিয়েছেন।
আদালতের বিচারক মো. সাইফুজ্জামান হিরো সাক্ষ্য গ্রহণ করেন। এ সময় আদালতে আসামির কাঠগড়ায় মামলার একমাত্র আসামি বদরুল আলম উপস্থিত ছিলেন।
আদালতের সহকারী সরকারি কৌঁসুলি (এপিপি) মাহফুজুর রহমান জানান, মামলায় ৩৭ জন সাক্ষী। এর মধ্যে প্রথম দিন ১৭ জনের সাক্ষ্য নেওয়া হয়েছে। ১১ ডিসেম্বর সাক্ষ্য গ্রহণের পরবর্তী তারিখ ধার্য করেছেন আদালত।
সিলেট সরকারি মহিলা কলেজের ছাত্রী খাদিজাকে গত ৩ অক্টোবর বিকেলে এমসি কলেজ পরীক্ষা কেন্দ্রে বিএ (পাস) পরীক্ষা দিয়ে বের হওয়ার সময় চাপাতি দিয়ে কুপিয়ে গুরুতর আহত করেন বদরুল। ঘটনার পর জনতা ধাওয়া করে বদরুলকে ধরে পুলিশে দেন। খাদিজাকে সংকটাপন্ন অবস্থায় উদ্ধার করে প্রথমে সিলেটের ওসমানী মেডিকেল কলেজ হাসপাতালে ও পরে ঢাকার স্কয়ার হাসপাতালে চিকিৎসা দেওয়া হয়। বর্তমানে তিনি সাভারে পক্ষাঘাতগ্রস্ত ব্যক্তিদের পুনর্বাসন কেন্দ্রে (সিআরপি) চিকিৎসা নিচ্ছেন।
গত ৪ অক্টোবর এ ঘটনায় খাদিজার চাচা আবদুল কুদ্দুস বাদী হয়ে মহানগর পুলিশের শাহপরান থানায় হত্যাচেষ্টার অভিযোগে বদরুলকে একমাত্র আসামি করে মামলা করেন। এ মামলায় বদরুলকে গ্রেপ্তারের পরদিন তিনি আদালতে স্বীকারোক্তিমূলক জবানবন্দি দেন। মামলা হওয়ার ১ মাস ৫ দিনের মাথায় শাহপরান থানার উপপরিদর্শক হারুনুর রশিদ গত ৮ নভেম্বর আদালতে অভিযোগপত্র দেন। গত ২৯ নভেম্বর অভিযোগ গঠন করা হয়।
