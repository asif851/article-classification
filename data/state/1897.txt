
পরিবেশ ও বনমন্ত্রী হাছান মাহমুদ বলেছেন, জনগণকে জিম্মি করে জনদুর্ভোগ সৃষ্টি করেছে ১৮-দলীয় জোট।এ সময় বিরোধীদলীয় নেতার বাসায় পানি-গ্যাস ও খাবার সরবরাহ বন্ধ করে দেওয়ার অভিযোগ ভিত্তিহীন বলেও দাবি করে তিনি বলেন, ‘তবে খালেদা জিয়ার বাসায় বিশেষ একধরনের পানি বন্ধ করে দেওয়া হয়েছে।হরতালের কারণে ওই একধরনের পানি তাঁর বাসায় যেতে বাধাগ্রস্ত হচ্ছে।এ জন্য আমরা দায়ী নই।’আজ সোমবার বিকেল পৌনে চারটায় রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ে এক সংবাদ ব্রিফিংয়ে হাছান মাহমুদ এ দাবি করেন।বনমন্ত্রী বলেন, ‘আমরা দেখেছি অতীতের তুলনায় খালেদা জিয়াকে আরও পরিপাটি দেখাচ্ছে।তাঁর বাসায় যদি পানি, খাবার ও গ্যাসের লাইন বন্ধ করে দেওয়া হতো,  তাহলে কি তাঁকে এমন পরিপাটি দেখাত! হরতালকে কেন্দ্র করে সারা দেশে ঘৃণিত সন্ত্রাসী বেড়ে যাওয়ায় খালেদা জিয়ার বাড়িতে শুধু অতিরিক্ত নিরাপত্তা জোরদার করা হয়েছে।’আওয়ামী লীগের মনোনয়নপত্র বিতরণ নিয়ে বিএনপির যুগ্ম মহাসচিব রুহুল কবির রিজভীর এক অভিযোগের বিষয়ে হাছান মাহমুদ বলেন, ‘এটা আমাদের অভ্যন্তরীণ বিষয়।’এ সময় উপস্থিত ছিলেন আওয়ামী লীগের উপদপ্তর সম্পাদক মৃণাল কান্তি দাশ।
