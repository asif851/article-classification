
গাইবান্ধার সাদুল্যাপুর উপজেলার ফরিদপুর ইউনিয়নের ইসবপুর গ্রামে প্রতিপক্ষের ছুরিকাঘাতে আহত সাজেদুল করিম (৪২) গতকাল রোববার চিকিৎসাধীন অবস্থায় মারা গেছেন। সাজেদুল ওই গ্রামের মোফাজ্জল হকের ছেলে। এ ঘটনায় জড়িত সন্দেহে গতকাল দুজনকে আটক করেছে পুলিশ।সাদুল্যাপুর থানার পুলিশ ও সাজেদুলের পরিবার সূত্রে জানা যায়, দীর্ঘদিন ধরে সাজেদুলের সঙ্গে বসতভিটার মালিকানা নিয়ে প্রতিবেশী আবদুল লতিফের বিরোধ চলছিল। সাজেদুল বসতবাড়ির উঠানে গত শুক্রবার সন্ধ্যায় মাটির কাজ করছিলেন। এ সময় লতিফ ও তাঁর লোকজন বাধা দেন। এ নিয়ে উভয় পক্ষের মধ্যে কথা-কাটাকাটি হয়। একপর্যায়ে লতিফ ও তাঁর ভাই আবদুস সামাদ ধারালো ছুরি দিয়ে সাজেদুলকে আঘাত করেন। এতে তিনি গুরুতর আহত হন। তাঁকে শুক্রবার রাতে গাইবান্ধা সদর হাসপাতালে ভর্তি করা হয়। সেখানে অবস্থার অবনতি হলে ওই রাতেই তাঁকে রংপুর মেডিকেল কলেজ হাসপাতালে স্থানান্তর করা হয়। সেখানে চিকিৎসাধীন অবস্থায় গতকাল বেলা একটার দিকে তিনি মারা যান। এ ঘটনায় গতকাল অভিযান চালিয়ে ইসবপুর গ্রামের মাহাবুবুর রহমান (৩৮) ও আবদুস সামাদকে (৪০) আটক করেছে পুলিশ।এ বিষয়ে জানতে লতিফের মুঠোফোনে একাধিকবার যোগাযোগের চেষ্টা করা হলেও তা বন্ধ পাওয়া যায়। তবে এ বিষয়ে আটক সামাদ বলেন, ‘আমরা সাজেদুলকে ছুরিকাঘাত করিনি। আমাদের মাঝে শুধু ধাক্কাধাক্কির ঘটনা ঘটেছে।’
