
কুষ্টিয়া জেলা বিএনপির সভাপতি সৈয়দ মেহেদী আহমেদ রুমী ও সাধারণ সম্পাদক সোহরাব উদ্দিনের মধ্যে বিরোধ প্রকাশ্য রূপ নিয়েছে। গতকাল বৃহস্পতিবার কেন্দ্র ঘোষিত কর্মসূচি তাঁরা আলাদাভাবে পালন করেছেন। এক মাস ধরে তাঁরা নিজেদের অনুসারীদের নিয়ে পৃথকভাবে কর্মসূচি পালন করছেন।২ ফেব্রুয়ারি জেলা বিএনপির এ দুই শীর্ষ নেতা পৃথকভাবে নিজেদের অনুসারীদের নিয়ে পৃথক দুটি শহীদ মিনারে গিয়ে ফুল দেন। এ নিয়ে বিএনপির নেতা-কর্মীদের মধ্যে দ্বিধাবিভক্তি দেখা দিয়েছে।দলের তিনজন নেতার সঙ্গে কথা বলে জানা গেছে, সম্প্রতি কুষ্টিয়া পৌর কমিটি গঠন নিয়ে রুমী ও সোহরাবের মধ্যে বিরোধ দেখা দেয়। ওয়ার্ড কমিটির নেতাদের উপস্থিতিতে ভোটে কুতুব উদ্দীনকে সভাপতি করে কমিটি গঠন করা হয়। এই কমিটি সোহরাব-সমর্থিত। একই দিন মহিউদ্দিন মিলনকে সভাপতি করে আরেকটি কমিটি হয়। এই কমিটিকে সমর্থন করেন মেহেদী রুমী। তখন থেকেই বিভক্ত হয়ে পড়েন তাঁদের অনুসারীরা।গতকাল বৃহস্পতিবার বিএনপির কেন্দ্রীয় কর্মসূচি ছিল গ্যাসের মূল্যবৃদ্ধির প্রতিবাদে অবস্থান কর্মসূচি। এই কর্মসূচিও পৃথকভাবে পালন করেন দুই নেতা। সকাল ১০টায় শহরের এনএস রোডে জেলা বিএনপির কার্যালয়ের সামনে নিজের অনুসারীদের নিয়ে কর্মসূচি পালন করেন জেলা বিএনপির সভাপতি মেহেদী রুমী। বিরোধের ব্যাপারে জানতে চাইলে তিনি প্রথম আলোকে বলেন, দলের মধ্যে কোনো বিরোধ নেই। সামান্য একটু ঝামেলা হয়েছে, সেটা ঠিক হয়ে যাবে।একই সময়ে পৃথক ব্যানারে সোহরাব উদ্দিন নিজের অনুসারীদের নিয়ে শহরের মজমপুর এলাকায় কর্মসূচি পালন করেন। জানতে চাইলে জেলা বিএনপির এই সাধারণ সম্পাদক প্রথম আলোকে বলেন, দলের পৌর কমিটি নিয়ে একটু সমস্যা হয়েছে। আশা করা যাচ্ছে খুব দ্রুত সমস্যার সমাধান হয়ে যাবে।নেতা-কর্মীরা বলছেন, দ্রুত এই অবস্থার পরিবর্তন না হলে সামনের দিনগুলোতে এ জেলায় সমস্যায় পড়বে দল। জেলা স্বেচ্ছাসেবক দলের আহ্বায়ক শামীম উল হাসান প্রথম আলোকে বলেন, শহর কমিটি গঠন নিয়ে দলের রাজনীতিতে ছন্দপতন ঘটেছে। অবস্থা বিবেচনায় নিয়ে তিনি কারও সঙ্গেই নেই।
