
মহাসড়কে অস্ত্রের মুখে সিএনজি পাম্প স্টেশনের দুই কর্মকর্তা-কর্মচারীর কাছ থেকে ৩ লাখ ১৬ হাজার ৬৪০ টাকা ছিনিয়ে নেওয়ার অভিযোগ পাওয়া গেছে। আজ রোববার পাবনার ঈশ্বরদী-কুষ্টিয়া মহাসড়কের নতুনহাট মোড়ের নিকট এ ঘটনা ঘটে। হেলমেট পরা মুখোশধারীরা ছিনতাইয়ের পর মহাসড়কে দুটি ফাঁকা গুলি ছুড়ে পালিয়ে যায়।
পাকশী পুলিশ ফাঁড়ির সহকারী শহর উপপরিদর্শক (এটিএসআই) আবুল কাশেম জানান, কুষ্টিয়ার বিআরবি কেব্‌লসের সহযোগী প্রতিষ্ঠান এসআরএস ইন্ডাস্ট্রিজ লিমিটেড সিএনজি পাম্প স্টেশন পাকশীর দায়িত্বে থাকা ব্যক্তি ফরহাদ হোসেন ও সিএনজি পাম্পের নিরাপত্তাকর্মী হাবিবুর রহমান মোটরসাইকেলে করে স্থানীয় নতুনহাট জনতা ব্যাংক শাখায় টাকা জমা দিতে যাচ্ছিলেন। হাবিবুর রহমানের হাতে চামড়ার ব্যাগে টাকা ছিল। পাকশী নতুনহাট মোড়ের কাছে পৌঁছালে ছিনতাইকারীরা তাঁদের ভয় দেখিয়ে ও ফাঁকা গুলি ছুড়ে টাকা ছিনিয়ে নিয়ে যায়। খবর পেয়ে পাকশী ফাঁড়ি ও ঈশ্বরদী থানার পুলিশ সদস্যরা ঘটনাস্থলে পৌঁছান। তবে কাউকে পাওয়া যায়নি।
ফরহাদ হোসেন জানান, পাম্পের নিরাপত্তাকর্মী হাবিবুর রহমানকে মোটরসাইকেলে পেছনে বসিয়ে নতুনহাট জনতা ব্যাংক শাখায় তাঁরা টাকা জমা দিতে যাচ্ছিলেন। তিনি দাবি করেন, হাবিবুর রহমানের হাতে থাকা চামড়ার ব্যাগে ৩ লাখ ১৬ হাজার ৬৪০ টাকা ছিল। বেলা পৌনে তিনটার দিকে তাঁরা পাকশী নতুনহাট মোড়ের কাছে পৌঁছালে দুটি মোটরসাইকেলে থাকা মুখোশধারী ছয় যুবক ফাঁকা গুলি ছুড়ে তাঁদের মোটরসাইকেল আটকিয়ে দেয়। এ সময় যুবকেরা মারপিট করে টাকা ভর্তি ব্যাগ ছিনিয়ে নিয়ে যাওয়ার সময় দুটি ফাঁকা গুলি ছুড়ে দাশুড়িয়ার দিকে চলে যায়।এ ঘটনায় মামলা করবেন বলে ফরহাদ হোসেন জানান।
ঈশ্বরদী থানার ভারপ্রাপ্ত কর্মকর্তা (ওসি) আবদুল হাই তালুকদার প্রথম আলোকে বলেন, ঘটনার পরপরই মহাসড়কে পুলিশের নজরদারি ও টহল বাড়ানো হয়েছে। পুলিশ ঘটনাটি নিবিড়ভাবে তদন্ত করছে। বাদী লিখিত অভিযোগ দিলে মামলা হিসেবে গ্রহণ করা হবে।
