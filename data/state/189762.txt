
অ্যাটর্নি জেনারেল মাহবুবে আলম বলেছেন, সংবিধানের ষোড়শ সংশোধনী বাতিলের রায়ের বিরুদ্ধে আদালতে রিভিউ অথবা এক্সপানশনের মাধ্যমে আইনগত ব্যবস্থা নেওয়া হবে। এ ব্যাপারে যত দ্রুত সম্ভব আইন মন্ত্রণালয় সিদ্ধান্ত নেবে।
আজ শনিবার দুপুরে মুন্সিগঞ্জের লৌহজং উপজেলার কাজিরপাগলা এ টি ইনস্টিটিউশনে বই বিতরণ ও শিক্ষার্থীদের সঙ্গে মতবিনিময় অনুষ্ঠানে মাহবুবে আলম এ কথা জানান।
অ্যাটর্নি জেনারেল বলেন, বঙ্গবন্ধুকে সপরিবার নারকীয়ভাবে হত্যা কারবালার ইতিহাসকেও হার মানায়। মানুষ যখন কারবালার ইতিহাস শোনে, তখন কাঁদে। বঙ্গবন্ধুর আত্মজীবনী যখন পড়বে, জানবে; তখন মানুষ এমনই করে কাঁদবে।
একাদশ জাতীয় সংসদ নির্বাচন সামনে রেখে জনসংযোগ করছেন—এতে কেমন সাড়া পাচ্ছেন? জবাবে মাহবুবে আলম বলেন, মানুষ পরিবর্তনশীল, তারা মুন্সিগঞ্জ-২ আসনে নৌকা প্রতীকের প্রার্থী পরিবর্তন দেখতে চায়।
মুক্তিযোদ্ধা আবুল বাশারের সভাপতিত্বে ওই অনুষ্ঠানে আরও উপস্থিত ছিলেন স্বাধীনতা চিকিৎসক পরিষদের (স্বাচিপ) কোষাধ্যক্ষ আবু ইউসুফ ফকির, সমাজসেবক ফকু ব্যাপারী, সুবাস চন্দ্র তরফদার প্রমুখ।
