
বাংলাদেশে নির্বাচনের পর সংখ্যালঘুদের ওপর হামলার ঘটনায় ভারত চিন্তিত ও উদ্বিগ্ন। অবিলম্বে এসব হামলা বন্ধ না হলে ভারতের স্পর্শকাতর এলাকাগুলোতে বিরূপ প্রতিক্রিয়া পড়তে পারে বলে ভারতের পররাষ্ট্র মন্ত্রণালয় আশঙ্কা করছে। অবশ্য মন্ত্রণালয়ের পক্ষ থেকে গতকাল সোমবার বলা হয়, বাংলাদেশের নবনির্বাচিত সরকার এ ধরনের হামলা বন্ধে উদ্যোগ নিয়েছে। মন্ত্রণালয়ের মুখপাত্র সৈয়দ আকবরউদ্দিন এক প্রশ্নের জবাবে বলেন, নির্বাচনের পর এ ধরনের হামলার খবর ভারত সরকারের কাছে রয়েছে। বাংলাদেশের স্বরাষ্ট্রমন্ত্রী পরিস্থিতি মোকাবিলায় পুলিশের মহাপরিদর্শকসহ সংশ্লিষ্ট কর্মকর্তাদের নির্দেশও দিয়েছেন। প্রধানমন্ত্রী শেখ হাসিনা সংখ্যালঘুদের ওপর হামলা বন্ধের প্রতিশ্রুতি দিয়েছেন। আকবরউদ্দিন আরও বলেন, কোনো দেশের মানুষের জীবন ও সম্পত্তি রক্ষার প্রাথমিক দায়িত্ব সেই দেশের সরকারের। বাংলাদেশেও তা রক্ষিত হবে বলে ভারত আশা করে। বিষয়টি নিয়ে ঢাকায় নিযুক্ত ভারতের হাইকমিশনের সঙ্গে ঘনিষ্ঠ যোগাযোগ রাখা হয়েছে।ভারতের পররাষ্ট্র মন্ত্রণালয় সূত্রে জানা গেছে, সংখ্যালঘুদের ওপর হামলার বিষয়ে সরকার যথেষ্ট উদ্বিগ্ন। এই উদ্বেগের বিষয়টি বাংলাদেশ সরকারও জানে।
