
সুনামগঞ্জের দোয়ারাবাজার উপজেলায় টাকা, নির্বাচনী পোস্টার ও এজেন্টের ফরমসহ জেলা পরিষদ নির্বাচনের এক সদস্য প্রার্থীর সমর্থককে আটক করেছে পুলিশ। আজ মঙ্গলবার বিকেল চারটার দিকে উপজেলা শহরের সুরমা নদীর খেয়াঘাট থেকে মোমিন মিয়া (৩০) নামের ওই ব্যক্তিকে আটক করা হয়।
পুলিশ জানায়, মোমিন মিয়া ১৩ নম্বর ওয়ার্ডের সদস্য প্রার্থী সেলিম মিয়ার আত্মীয়। আটক মোমিন মিয়ার কাছ থেকে সেলিম মিয়ার নির্বাচনী তালা প্রতীকের চার হাজার পোস্টার, নগদ আড়াই লাখ টাকা ও এজেন্টের কিছু ফরম উদ্ধার করা হয়েছে। ওই টাকা নির্বাচনী কাজে ব্যবহারের জন্য আনা হয়েছিল বলে পুলিশের ধারণা।
তবে এ অভিযোগ অস্বীকার করেছেন প্রার্থী সেলিম মিয়া। তিনি বলেন, মোমিন তাঁর আত্মীয়। কিন্তু উদ্ধার করা ওই টাকার সঙ্গে তাঁর কোনো সম্পর্ক নেই। মোমিন মিয়া ঠিকাদারি ব্যবসা করেন। ওই টাকা তিনি তাঁর ব্যবসার প্রয়োজনে এনেছিলেন।
দোয়ারাবাজার থানার ভারপ্রাপ্ত কর্মকর্তা (ওসি) মোহাম্মদ এনামুল হক সন্ধ্যায় প্রথম আলোকে বলেন, আটক মোমিন মিয়া থানায় আছেন। তাঁর বিরুদ্ধে আইনি ব্যবস্থা নেওয়া হবে।
