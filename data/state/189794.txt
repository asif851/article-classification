
নোয়াখালীর চাটখিলে দুই পক্ষের ঝগড়া এবং পরে মারামারিতে এক নারীর মৃত্যু হয়েছে। চাটখিল পৌরসভার ছয়ানী-টগবা এলাকায় গতকাল বুধবার রাতে এ ঘটনা ঘটে।
নিহত নারীর নাম অঞ্জলি রানী ঘোষ (৪৫)। তাঁর স্বামীর নাম নারায়ণ ঘোষ। খবর পেয়ে রাতেই থানা-পুলিশ উপজেলা স্বাস্থ্য কমপ্লেক্স থেকে লাশ উদ্ধার করে। এ ঘটনায় জিজ্ঞাসাবাদের জন্য তিন নারীকে আটক করা হয়েছে।
পুলিশ ও স্থানীয় লোকজনের ভাষ্য, ছয়ানী-টগবা গ্রামের নারায়ণ ঘোষ ও খোকন ঘোষের মধ্যে বাড়ির জায়গা নিয়ে দীর্ঘদিন ধরে বিরোধ চলছে। এ নিয়ে কয়েক দিন আগে স্থানীয়ভাবে সালিস বৈঠক হলেও বিরোধের মীমাংসা হয়নি। গতকাল রাত সাড়ে ১০টার দিকে ঘরের সামনে দাঁড়িয়ে অন্ধকারে থুতু ফেলেন অঞ্জলি রানী ঘোষ। ওই থুতু প্রতিপক্ষ খোকনের গায়ে গিয়ে পড়ে—এই অভিযোগে দুই পক্ষ প্রথমে ঝগড়া, পরে মারামারিতে লিপ্ত হয়। এতে অঞ্জলি রানী ঘোষ গুরুতর আহত হন। পরিবারের লোকজন তাঁকে উদ্ধার করে উপজেলা স্বাস্থ্য কমপ্লেক্সে নিলে কর্তব্যরত চিকিৎসক তাঁকে মৃত ঘোষণা করেন।
হাসপাতালের আবাসিক চিকিৎসা কর্মকর্তা (আরএমও) সহিদুল আহমেদ প্রথম আলোকে বলেন, রাতে অঞ্জলি রানী ঘোষ নামের এক নারীকে তাঁর স্বজনেরা মৃত অবস্থায় হাসপাতালে নিয়ে আসেন। তবে নিহত নারীর দেহে প্রাথমিকভাবে কোনো আঘাত দেখেননি তিনি। পরে থানা-পুলিশকে খবর দেওয়া হলে তারা লাশ উদ্ধার করে নিয়ে যায়।
চাটখিল থানার ভারপ্রাপ্ত কর্মকর্তা (ওসি) জহিরুল আনোয়ার প্রথম আলোকে বলেন, জায়গা-জমি নিয়ে ঝগড়া ও মারামারির একপর্যায়ে অঞ্জলি রানী ঘোষ নামের ওই নারী প্রতিপক্ষের হামলায় গুরুতর আহত হয়েছেন বলে স্বজনদের দাবি। পরে হাসপাতালে নেওয়ার পর তাঁকে চিকিৎসক মৃত ঘোষণা করেন। খবর পেয়ে তাঁরা লাশ উদ্ধার করে থানায় নিয়ে আসেন।
ওসি জহিরুল আনোয়ার আরও বলেন, সুরতহাল প্রতিবেদন তৈরিকালে নিহত নারীর দেহে আঘাতের তেমন কোনো চিহ্ন দেখা যায়নি। লাশ ময়নাতদন্তের জন্য আজ বৃহস্পতিবার সকালে নোয়াখালী জেনারেল হাসপাতালে পাঠানো হয়েছে। প্রতিবেদন পাওয়ার পর মৃত্যুর সঠিক কারণ বলা যাবে। এ ঘটনায় জিজ্ঞাসাবাদের জন্য তিন নারীকে থানায় নিয়ে আসা হয়েছে।
