
মুন্সিগঞ্জের শ্রীনগর ইউনিয়ন পরিষদের (ইউপি) নির্বাচনের খবর সংগ্রহ করতে গিয়ে গতকাল শনিবার দুই সাংবাদিক হামলার শিকার হয়েছেন। এ সময় তাঁদের মোটরসাইকেল ও ক্যামেরা ভাঙচুর করা হয়।থানা-পুলিশ ও আহত সাংবাদিকদের সঙ্গে কথা বলে জানা যায়, গতকাল ছিল শ্রীনগর ইউপির মনোনয়নপত্র যাচাই-বাছাইয়ের শেষ দিন। বিকেল চারটার দিকে এ ইউনিয়নের আওয়ামী লীগের প্রার্থী মো. মোখলেছুর রহমান ও স্বতন্ত্র প্রার্থী তাজুল ইসলাম উপজেলা নির্বাচন কার্যালয়ে যান। এ সময় মোখলেছুরের লোকজন গুঞ্জন ছড়ান তাঁদের আক্রমণের জন্য তাজুলের বাড়িতে লাঠিসোঁটাসহ দেশীয় অস্ত্র মজুত করা হয়েছে। এ অভিযোগের ভিত্তিতে পুলিশ তাজুলের বাড়িতে তল্লাশি চালায়। তবে পুলিশ কিছুই পায়নি। এর মধ্যেই শ্রীনগর উপজেলা যুবলীগের যুগ্ম সাধারণ সম্পাদক জুয়েল লস্কর ও ইউনিয়ন ছাত্রলীগের সাধারণ সম্পাদক ফাহিম ইসলাম ওরফে প্রিন্সের নেতৃত্বে একদল লোক তাজুলের বাড়িতে আক্রমণ চালান ও বাড়িঘর ভাঙচুর করেন। এ সময় ছবি তুলছিলেন ভোরের কাগজ-এর শ্রীনগর প্রতিনিধি অধীর রাজবংশী ও দৈনিক রূপবাণীর শ্রীনগর প্রতিনিধি মীর রাতুল। ছবি তুলতে দেখে হামলাকারীরা তাঁদের (সাংবাদিক) ওপরও চড়াও হন। এ সময় তাঁদের মারধর করা হয়। এরপর তাঁদের মোটরসাইকেল ও ক্যামেরা ভাঙচুর করা হয়।আহত দুই সাংবাদিককে শ্রীনগর উপজেলা স্বাস্থ্য কমপ্লেক্সে ভর্তি করা হয়। রাতুলের অবস্থা খারাপ হওয়ায় তাঁকে উন্নত চিকিৎসার জন্য ঢাকায় পাঠানো হয়।উপজেলা যুবলীগের যুগ্ম সাধারণ সম্পাদক জুয়েল লস্কর ও ইউনিয়ন ছাত্রলীগের সাধারণ সম্পাদক ফাহিমের মুঠোফোনে কল দিলেও তাঁরা ধরেননি।সহকারী পুলিশ সুপার (এএসপি শ্রীনগর সার্কেল) মো. সামসুজ্জামান বাবু বলেন, এ ঘটনায় জড়িত ব্যক্তিদের গ্রেপ্তারের জন্য শ্রীনগর থানার ওসিকে নির্দেশ দেওয়া হয়েছে।
