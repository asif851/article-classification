
নৌপরিবহনমন্ত্রী শাজাহান খান বলেছেন, ‘প্রশাসনের কিছু কর্মকর্তা নিয়ে নতুন করে ষড়যন্ত্র করছেন খালেদা জিয়া। কিন্তু রাতের আঁধারে ষড়যন্ত্র করে ক্ষমতায় আসা যাবে না। মানুষ আর আপনাকে (খালেদা) বিশ্বাস করে না।’আজ শনিবার দুপুরে সরকারি কবি নজরুল কলেজে ছাত্রলীগের কেন্দ্রীয় সংসদের উদ্যোগে ‘ক্লিন ক্যাম্পাস অ্যান্ড সেফ ক্যাম্পাস’ কর্মসূচির এক আলোচনা সভায় নৌপরিবহনমন্ত্রী এসব কথা বলেন।অনুষ্ঠানে কবি নজরুল কলেজ শাখা ছাত্রলীগের সভাপতি মামুনুর রশিদের সভাপতিত্ব করেন। সঞ্চালনা করেন সাধারণ সম্পাদক রাকিব হাসান। অনুষ্ঠানে বক্তব্য দেন কলেজের অধ্যক্ষ নুরুন্নাহার, আওয়ামী লীগ কেন্দ্রীয় উপকমিটির সহসম্পাদক গোলাম সারোয়ার প্রমুখ।এর আগে সকাল ১০টার দিকে ‘ক্লিন ক্যাম্পাস অ্যান্ড সেফ ক্যাম্পাস’ কর্মসূচির উদ্বোধন করেন মন্ত্রী।
কেন্দ্রীয় কমিটির উদ্যোগে ১ ডিসেম্বর থেকে সপ্তাহব্যাপী ক্লিন ক্যাম্পাস অ্যান্ড সেফ ক্যাম্পাস কর্মসূচি পালন করছে ছাত্রলীগ।
