
ব্রাহ্মণবাড়িয়া পৌর এলাকার ব্রাহ্মণবাড়িয়া উচ্চবিদ্যালয়ের শিক্ষকেরা গতকাল মঙ্গলবার অনির্দিষ্টকালের ক্লাস বর্জন কর্মসূচি প্রত্যাহার করেছেন। গতকাল দুপুরে অতিরিক্ত জেলা প্রশাসক (শিক্ষা) বেগম লুৎফুন্নাহার বিদ্যালয়ে গিয়ে বেতন-ভাতা দেওয়ার আশ্বাস দিলে তাঁরা ওই কর্মসূচি প্রত্যাহার করেন।প্রধান শিক্ষক নিয়ে কুমিল্লা শিক্ষা বোর্ড ও ব্যবস্থাপনা কমিটির দ্বন্দ্বে চার মাস ধরে সরকারি বেতন-ভাতা বন্ধ থাকার প্রতিবাদে গত সোমবার বিদ্যালয়ের শিক্ষকেরা অনির্দিষ্টকালের জন্য ক্লাস বর্জন কর্মসূচি পালনের ঘোষণা দেন। এ নিয়ে গতকাল প্রথম আলোতে ‘প্রধান শিক্ষক নিয়ে দ্বন্দ্বে বেতন বন্ধ’ শিরোনামে প্রতিবেদন ছাপা হয়। ইউএনও আশরাফুল আলম জানান, বিদ্যালয়ের অ্যাডহক কমিটি গঠন করার পর বেতন-ভাতা ব্যাংক থেকে তোলা যাবে।
