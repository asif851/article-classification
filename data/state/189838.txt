
আলোচনা সভা, শোভাযাত্রা, গবেষণা ও আবিষ্কারবিষয়ক প্রদর্শনী হয়েছে। আলোকসজ্জায় সজ্জিত হয়েছে বিশ্ববিদ্যালয় ক্যম্পাসও। তবে ঢাকা বিশ্ববিদ্যালয় দিবস উদ্‌যাপনের এসব আয়োজন ম্লান হয়ে গেছে দিবস উপলক্ষে প্রকাশিত স্মরণিকায় ভুল তথ্যের কারণে। সব আয়োজন ঢাকা পড়ে ছাত্রলীগের ভাঙচুর আর উপাচার্যবিরোধী বিক্ষোভে।
ঢাকা বিশ্ববিদ্যালয় পা রাখল ৯৬ বছরে। এবার দিবসটির মূল প্রতিপাদ্য ছিল ‘সন্ত্রাস-জঙ্গিবাদ প্রতিরোধ ও মানবিক চেতনা বিকাশে উচ্চশিক্ষা’।
সকাল সোয়া ১০টায় প্রশাসনিক ভবন-সংলগ্ন মলে জাতীয় পতাকা, ঢাকা বিশ্ববিদ্যালয় ও হলসমূহের পতাকা উত্তোলন এবং উদ্বোধনী সংগীতের মধ্য দিয়ে দিবসের কর্মসূচি শুরু হয়। উপাচার্য আ আ ম স আরেফিন সিদ্দিক দিনব্যাপী কর্মসূচির উদ্বোধন করেন। সকাল ১০টায় শিক্ষক-শিক্ষার্থী ও কর্মকর্তা-কর্মচারীরা বিভিন্ন হল থেকে শোভাযাত্রাসহ প্রশাসনিক ভবন-সংলগ্ন মলে জমায়েত হন। উদ্বোধনী অনুষ্ঠানের পর ক্যাম্পাসে বর্ণাঢ্য র‍্যালি বের হয়। র‍্যালিটি ছাত্র-শিক্ষক কেন্দ্রে গিয়ে শেষ হয়।
বেলা ১১টায় ছাত্র-শিক্ষক কেন্দ্র মিলনায়তনে আলোচনা পর্ব শুরু হয়। আলোচনা সভার একপর্যায়ে প্রতিষ্ঠাবার্ষিকী উপলক্ষে প্রকাশিত স্মরণিকায় জিয়াউর রহমানকে প্রথম রাষ্ট্রপতি উল্লেখ করা নিয়ে হট্টগোল শুরু হয়। কয়েকজন শিক্ষক ও বক্তা এর প্রতিবাদ করেন। তখন নামাজের কথা বলে তড়িঘড়ি আলোচনা শেষ করা হয়। প্রবন্ধটির লেখক বিশ্ববিদ্যালয়ের রেজিস্ট্রার মোহাম্মদ রেজাউর রহমান।
আলোচনা সভায় উপাচার্য বর্তমান শতাব্দীকে জ্ঞান-বিজ্ঞানের শতাব্দী হিসেবে আখ্যায়িত করে বলেন, আধুনিক সমাজে সন্ত্রাস, জঙ্গিবাদ ও মৌলবাদের উত্থান কাম্য নয়। বাংলাদেশে সন্ত্রাস ও জঙ্গিবাদের উত্থানে সামরিক শাসকেরা দায়ী উল্লেখ করে তিনি বলেন, জিয়াউর রহমান সামরিক ফরমান জারি করে একাত্তরের ঘাতক ও মৌলবাদীদের এ দেশে রাজনীতি করার সুযোগ করে দেন। এ ধরনের মানুষের নামে ঢাকা বিশ্ববিদ্যালয়ে হল করা লজ্জাজনক। জাতির জনক বঙ্গবন্ধু শেখ মুজিবুর রহমান বাংলাদেশের প্রথম রাষ্ট্রপতি, এটাই সত্য। এর বাইরে যা বলা হবে, তা ইতিহাসের বিকৃতি।
মূল প্রবন্ধে সাংস্কৃতিক ব্যাক্তিত্ব রামেন্দু মজুমদার বলেন, উচ্চশিক্ষা মানুষকে মানুষ হবার শিক্ষা দেয়। মানবিক গুণাবলির উৎকর্ষ সাধনে উদ্বুদ্ধ করে এবং সংকীর্ণতার ঊর্ধ্বে উঠে যুক্তি দিয়ে সবকিছু বোঝাতে সহায়তা করে।
আলোচনায় সহ-উপাচার্য (শিক্ষা) নাসরীন আহমাদ, সহ-উপাচার্য (প্রশাসন) মো. আখতারুজ্জামান ও কোষাধ্যক্ষ মো. কামাল উদ্দীন বক্তব্য দেন।
দিবসটি উপলক্ষে বিশ্ববিদ্যালয় গ্রন্থাগারে দুর্লভ পাণ্ডুলিপি প্রদর্শনী, কার্জন হলে বায়োমেডিকেল ফিজিকস অ্যান্ড টেকনোলজি বিভাগের উদ্ভাবিত চিকিৎসা প্রযুক্তি, যন্ত্রপাতি ও গবেষণা প্রদর্শনী এবং চারুকলা অনুষদে চিত্রকলা প্রদর্শনীর আয়োজন করা হয়।
তবে স্মরণিকায় জিয়াউর রহমানকে দেশের প্রথম রাষ্ট্রপতি উল্লেখ করায় এর প্রতিবাদে ছাত্রলীগের নেতা-কর্মীরা রেজিস্ট্রারকে তাঁর কার্যালয়ে তালাবদ্ধ করে রাখেন। বেলা তিনটার দিকে ছাত্রলীগের নেতা-কর্মীরা উপাচার্যের গাড়ি ভাঙচুর করেন। উপাচার্য তখন গাড়িতে বসা ছিলেন। সন্ধ্যায় তাঁরা উপাচার্যের বাসভবনের প্রধান ফটকে তালা ঝুলিয়ে দেন।
