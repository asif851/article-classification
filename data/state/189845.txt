
ভৌগোলিক বিবেচনায় উত্তরবঙ্গের মধ্যমণি বগুড়া। ভাষা আন্দোলনেও শহর বগুড়ার তেমনই ভূমিকা। এর প্রধান কারণ বগুড়ার আযিযুল হক কলেজের (বর্তমান নাম আজিজুল হক কলেজ) ছাত্র-শিক্ষকদের ভূমিকা এবং প্রগতিবাদী ও ইসলামপন্থী—দুই ধারার রাজনৈতিক সচেতনতা ও তৎপরতা। সাহিত্য-সংস্কৃতির ক্ষেত্রেও বগুড়ার ছিল বিশেষ অবস্থান। ছিল শ্রমিকশ্রেণির সচেতন উপস্থিতি। বগুড়ায় ভাষা আন্দোলন শুরু থেকেই বেশ জমজমাট রূপ ধারণ করে।তাই ১৯৪৮ সাল থেকেই বগুড়ায় ভাষা আন্দোলনের সূচনা হয় বেশ জোরেশোরেই। এতে আযিযুল হক কলেজের অধ্যক্ষ ড. মুহম্মদ শহীদুল্লাহ্র ছিল প্রেরণাদায়ক ভূমিকা। ওই কলেজের ছাত্র-শিক্ষকদের কেন্দ্র করে বগুড়ার ভাষা আন্দোলন সর্বজনীন চরিত্র অর্জন করে। তবে বামধারার রাজনীতিরও ছিল উল্লেখযোগ্য ভূমিকা।বগুড়ার আন্দোলন সম্পর্কে আবুল হোসেন খোকনের প্রতিবেদনে দেখা যায়, সূচনালগ্নে ‘১৯৪৮-এর ফেব্রুয়ারি মাসে “ছাত্র ফেডারেশন”-এর উদ্যোগে এবং কমিউনিস্ট পার্টির ছত্রচ্ছায়ায় বগুড়া আযিযুল হক কলেজ থেকে বিক্ষোভ মিছিল বের করা হয়। এ মিছিলের নেতৃত্বে ছিলেন ছাত্র ফেডারেশন নেতা ও সাহিত্যকর্মী আবদুল মতীন (ভাষামতিন নন)। মিছিল সড়কপথ ধরে বগুড়া শহরের প্রাণকেন্দ্র সাতমাথায় পৌঁছালে মুসলিম লীগের নেতা ও সমর্থকেরা হামলা চালায়।’অন্য প্রতিবেদক মিলন রহমানের ভাষ্যেও একই ঘটনাচিত্র দেখা যায়। তাঁর মতে, লীগশাহির গুন্ডাদের আক্রমণে বেশ কিছুসংখ্যক ছাত্র-শিক্ষক আহত হন। যেমন ছাত্রনেতা আবদুস শহীদ, আবদুল মতীন, সালেহা বেগম প্রমুখ। আন্দোলনে নেতাদের মধ্যে উল্লেখযোগ্য ভূমিকা রাখেন মোখলেছুর রহমান। ১৯৪৮-এর ১১ মার্চ ঢাকা থেকে ঘোষিত কর্মসূচি মাফিক বগুড়ায়ও আযিযুল হক কলেজ থেকে ছাত্রমিছিল শহরে বেরিয়ে এলে তাতে যোগ দেয় সাধারণ মানুষ। এ মিছিলে নেতৃত্ব দেন অধ্যক্ষ ড. মুহম্মদ শহীদুল্লাহ্।একই বছরের নভেম্বরে পাকিস্তানের প্রধানমন্ত্রী লিয়াকত আলী খানের বগুড়া সফর উপলক্ষে ব্যাপক ছাত্র বিক্ষোভ সংগঠিত হয়। তাতে নেতৃত্ব দেন ছাত্রনেতা গোলাম রহমানসহ একাধিক ছাত্র যেমন আবুল ফজল সিদ্দিকী, নূর মোহাম্মদ খান প্রমুখ। এ আন্দোলনে বিশেষ ভূমিকা রাখেন সর্বদলীয় রাষ্ট্রভাষা সংগ্রাম কমিটির আহ্বায়ক কলেজছাত্র আতাউর রহমান (কবি হিসেবে খ্যাত), আবদুল মতীন, গাজীউল হক, অধ্যক্ষ ড. মুহম্মদ শহীদুল্লাহ্, অধ্যাপক গোলাম রসুল, অধ্যাপক আবুল খায়ের প্রমুখ। উল্লেখ্য যে এ আন্দোলন পরবর্তী বছরেও হয়েছে। বিশেষ করে শিক্ষা ও সংস্কৃতি অঙ্গনের যুক্ততায়।দুই.আটচল্লিশের আন্দোলনের ধারাবাহিকতা নিয়ে ১৯৫২-এর ফেব্রুয়ারির আন্দোলন ব্যাপকতা ও তীব্রতা অর্জন করে। এ উপলক্ষে ১২ ফেব্রুয়ারি স্থানীয় এডওয়ার্ড পার্কে এক বিশাল জনসভা অনুষ্ঠিত হয়। ছাত্রনেতাদের সবাই এ সভায় উপস্থিত ছিলেন। ১৭ ফেব্রুয়ারির এক বৈঠকে গঠিত হয় সর্বদলীয় রাষ্ট্রভাষা সংগ্রাম কমিটি। এর সভাপতি রাজনীতিবিদ মজিরউদ্দিন আহমেদ, সহসভাপতি কৃষক নেতা আবদুল আজীজ কবিরাজ, আহ্বায়ক ছাত্রনেতা গোলাম মহিউদ্দিন এবং সদস্যদের মধ্যে বিশিষ্টজন শেখ হারুনুর রশীদ, জমিউদ্দিন মন্ডল, ছাত্রনেতা আবদুস শহীদ, শ্রমিক নেতা সুবোধ লাহিড়ি, মোখলেছুর রহমান প্রমুখ।মোখলেছুর রহমানের মতে, ‘এডওয়ার্ড পার্কের জনসভার পরই বগুড়ার সর্বত্র আন্দোলন ছড়িয়ে পড়ে।’ বলাবাহুল্য, এতে বিশেষ ভূমিকা ছিল সর্বদলীয় রাষ্ট্রভাষা সংগ্রাম কমিটির সদস্যদের। ‘বগুড়া হয়ে ওঠে মিছিলের শহর’। একুশের দিন কয়েক আগে থেকে সংগ্রাম কমিটির ডাকে জেলা স্কুল ময়দানে বিশাল ছাত্র জনসভা অনুষ্ঠিত হয়। এতে সভাপতিত্ব করেন আবদুল আজীজ কবিরাজ। আহ্বান জানানো হয় প্রতিটি থানায় সংগ্রাম কমিটি গঠনের।একুশে ফেব্রুয়ারি পূর্বঘোষিত কর্মসূচি অনুযায়ী বগুড়ায় হরতাল পালিত হয়। সেই সঙ্গে সভা, মিছিল ও স্লোগান—‘রাষ্ট্রভাষা বাংলা চাই’। অবস্থা ভিন্নদিকে মোড় নেয় ঢাকায় ছাত্র-জনতার ওপর পুলিশের গুলিবর্ষণের সংবাদে। সরকারবিরোধী বিক্ষোভ প্রবল হয়ে ওঠে। সকাল-সন্ধ্যা হরতাল পালিত হয়। হরতাল শেষে অনুষ্ঠিত জনসভায় গৃহীত প্রস্তাবের মধ্যে উল্লেখযোগ্য ‘অনির্দিষ্টকালের জন্য বগুড়ায় সব শিক্ষায়তন বন্ধ ঘোষণা।’এখানেই শেষ নয়। পরদিন ২৪ ফেব্রুয়ারিও হরতাল চলে; যানবাহন, দোকানপাট, অফিস-আদালত বন্ধ থাকে। ভাষা-বিক্ষোভ ও আন্দোলন জেলার বিভিন্ন স্থানে ছড়িয়ে পড়ে। শেরপুর, সান্তাহার, রাজারামপুর পার হয়ে আন্দোলন গ্রামাঞ্চলে বিস্তার লাভ করে, মূলত বিদ্যালয়গুলোকে কেন্দ্র করে।কিন্তু আশ্চর্য যে আন্দোলনের এতটা ব্যাপকতা ও তীব্রতা সত্ত্বেও বগুড়ায় শহীদ মিনার তৈরি হয় ১৯৫৩ সালে স্থানীয় আলফাতুন্নেছা খেলার মাঠে। এরপর নির্মিত দুটো শহীদ মিনারের একটি এডওয়ার্ড পার্কে, অন্যটি সাতমাথায়। ১৯৭১ সালে পাকিস্তানি বাহিনী এগুলো ভেঙে ফেলে। এরপর জনদাবি সত্ত্বেও শহীদ মিনার তৈরি ১৯৮২ সালে শহীদ খোকন পার্কে। এ ধরনের স্ববিরোধিতা বিরল ঘটনা। তবু উত্তরবঙ্গের ভাষা আন্দোলনের পর্যালোচনায় বগুড়া একটি উজ্জ্বল স্থান দখল করে আছে।
