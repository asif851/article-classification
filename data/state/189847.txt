

বিএনপিকে হুঁশিয়ারি দিয়ে বাণিজ্যমন্ত্রী তোফায়েল আহমেদ বলেছেন, আন্দোলনের হুমকি দিলে জেলে যেতে হবে। জ্বালাও-পোড়াও আন্দোলনের চেষ্টা করলে কঠোর ব্যবস্থা নেওয়া হবে।
আজ শুক্রবার ভোলার লালমোহন উপজেলার ধলীগৌরনগর ইউনিয়নের হাজিরহাটে এক অনুষ্ঠানে এ কথা বলেন বাণিজ্যমন্ত্রী। হাজিরহাটের আবদুল হান্নান হাওলাদার মাধ্যমিক বিদ্যালয় মাঠে ঢাকার ভোলা সমিতির শিক্ষাবৃত্তি প্রদান অনুষ্ঠানে প্রধান অতিথি ছিলেন তিনি।
তোফায়েল আহমেদ বলেছেন, ‘বিএনপির নেতারা বলেন গণ-অভ্যুত্থান ঘটাবে। আমাদের টেনেহিঁচড়ে ক্ষমতা থেকে নামাবে। আমি চ্যালেঞ্জ করছি, যদি সাহস থাকে তাহলে সেই চেষ্টা করুন। যারা সন্ত্রাসী কার্যকলাপ করবে, তাদের বিরুদ্ধে কঠোর ব্যবস্থা নেওয়া হবে। বিএনপি ভবিষ্যতেও রাষ্ট্র পরিচালনায় আসতে পারবে না।’
বাণিজ্যমন্ত্রী আরও বলেন, ‘বর্তমান সরকারের অধীনে নির্বাচনে আসা ছাড়া বিএনপির বিকল্প কোনো পথ নেই। নির্বাচনে না এলে তাদের অস্তিত্ব-সংকট হবে। নির্বাচন বানচাল করার ক্ষমতাও তাদের নেই। আগামী নির্বাচনেও তারা রাষ্ট্রপরিচালনায় আসতে পারবে না।’
বৃত্তি প্রদান অনুষ্ঠানে ২০০ জন শিক্ষার্থীকে পাঁচ হাজার টাকা, মেডেল ও সনদ দেওয়া হয়।
ঢাকাস্থ ভোলা সমিতির সভাপতি বুয়েটের অধ্যাপক মাকসুদ হেলালীর সভাপতিত্বে বিশেষ অতিথি ছিলেন ভোলা-৩ (লালমোহন-তজুমদ্দিন) আসনের সাংসদ নুরুন্নবী চৌধুরী শাওন, ভোলা-২ (দৌলতখান-বোরহানউদ্দিন) আসনের সাংসদ আলী আজম মুকুল, ভোলা সমিতির সাধারণ সম্পাদক বিজিএমইএ পরিচালক মো. সহিদুল হক মুকুল মোল্লা, আবদুল হান্নান হাওলাদার শিক্ষাবৃত্তির অর্থদাতা প্রকৌশলী আবু নোমান হাওলাদার প্রমুখ।
