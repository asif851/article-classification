
সাথী ইসলাম (২৬) নামের এক গৃহবধূর গলায় ধারালো ছুরি চালিয়ে হত্যার চেষ্টা করা হয়েছে। তাঁর স্বামী হাসিবুর রহমান এ ঘটনা ঘটান বলে অভিযোগ উঠেছে।
আজ রোববার রাজশাহীর কলাবাগান এলাকায় এ ঘটনা ঘটে। রাজশাহী মেডিকেল কলেজ হাসপাতালে চিকিৎসা চলছে সাথীর। হাসপাতালের ৩৩ নম্বর ওয়ার্ডের সহকারী রেজিস্ট্রার কুমার সুব্রত রঞ্জন জানান, ‘ধারালো ছুরির আঘাতে সাথীর গলায় গভীর জখম হয়েছে। অল্পের জন্য শ্বাসনালি কেটে যায়নি। তাঁর অবস্থা গুরুতর।’
সাথীর মা নার্গিস খাতুনের ভাষ্য, সাথীর স্বামী হাসিবুর মাদকাসক্ত। ২০০৫ সালে বিয়ে হয় সাথীর। সাথী-হাসিবুর দম্পতির একমাত্র ছেলে মাহিনুরের বয়স পাঁচ বছর। আগে ট্রাকচালকের সহকারী ছিলেন হাসিবুর। এখন বেকার। সেলাই মেশিনে কাজ করে সংসার চালান সাথী। বাড়ির জিনিসপত্র বিক্রি করে নেশা করেন হাসিবুর। নেশার টাকার জন্য সাথীর ওপর নির্যাতন করেন। নেশার টাকা না পেয়ে প্রথমে সাথীর গালে ছুরি চালান। এরপর গলা কাটেন। সাথীর চিৎকারে আশপাশের লোকজন ছুটে এলে পালিয়ে যান হাসিবুর।  সাথী ইসলাম অভিযোগ করেন, ‘ঘরে তালা দিয়ে আমি বের হচ্ছিলাম। এ সময় সে এসে আমার কাছে থেকে চাবি চায়। চাবি না দিতে চাইলে সে চুল ধরে আমাকে দেয়ালের সঙ্গে ধাক্কা দেয়। এরপর চাকু বের করে গালে পোঁচ দেয়। পেটে চাকু মারার চেষ্টা করে। পরে গলার চাকু চালায়। এর আগে ঘরের চাবি নিয়ে জিনিসপত্র বিক্রি করে সে নেশা করেছে। তাই চাবি দিতে রাজি না হওয়ায় সে চাকু মেরেছে।’  নগরের বোয়ালিয়া মডেল থানার ভারপ্রাপ্ত কর্মকর্তা (ওসি) শাহাদত হোসেন খান জানান, ঘটনার পর পুলিশ ঘটনাস্থল পরিদর্শন করে প্রয়োজনীয় তথ্য সংগ্রহ করেছে। অভিযোগ পেলে প্রয়োজনীয় ব্যবস্থা নেওয়া হবে।
