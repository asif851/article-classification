
পরীক্ষা পেছানোর দাবিতে উপাচার্যের কার্যালয় ঘেরাও করেছেন ঢাকা বিশ্ববিদ্যালয়ের ইংরেজি বিভাগের মাস্টার্স প্রথম বর্ষের শিক্ষার্থীরা। আজ রোববার বেলা দেড়টা থেকে তাঁরা কার্যালয় ঘেরাও করেন। আন্দোলনরত কয়েক শিক্ষার্থী জানান, বিশ্ববিদ্যালয় থেকে ঘোষিত তারিখ অনুযায়ী গত ১৮ জুন থেকে তাঁদের মাস্টার্স প্রথম সেমিস্টার সমাপনী পরীক্ষা শুরু হওয়ার কথা ছিল। কিন্তু গত ১১ জুন তাঁরা স্নাতক চতুর্থ বর্ষের শেষ সেমিস্টারের মার্কশিট পাওয়ার পর মাস্টার্সে ভর্তি কার্যক্রম শুরু করেন। ওই শিক্ষার্থীদের দাবি, তাঁদের শ্রেণির ১৫০ জন শিক্ষার্থীর মধ্যে ১০০ জনই এখন পর্যন্ত মাস্টার্সের ভর্তির কার্যক্রম শুরুই করতে পারেননি। এ কারণে মাস্টার্স প্রথম সেমিস্টারের গত ১৮ তারিখের পরীক্ষা স্থগিত করা হয়। নির্ধারিত সূচি অনুযায়ী আগামীকাল দ্বিতীয় পরীক্ষা হওয়ার কথা। কিন্তু এ পরিস্থিতিতে পরীক্ষা পেছানো দরকার। ভর্তি হতে সময় দিয়ে ঈদের পর থেকে পরীক্ষা নেওয়ার দাবিতে উপাচার্যের কার্যালয় ঘেরাও করেছেন বলে জানান ওই শিক্ষার্থীরা। বেলা সাড়ে তিনটার দিকে এ প্রতিবেদন লেখা পর্যন্ত শিক্ষার্থীরা কার্যালয় ঘেরাও করে রেখেছিল। উপাচার্য আ আ ম স আরেফিন সিদ্দিক কার্যালয়ে ভেতরে অবস্থান করছিলেন।
