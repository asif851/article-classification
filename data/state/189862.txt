
সাইবার অপরাধ বন্ধ করতে এবং সন্ত্রাসী ও জঙ্গিদের ধরতে প্রয়োজন হলে কিছুদিনের জন্য ভাইবার, হোয়াটসঅ্যাপ বন্ধ করা হবে বলে জানিয়েছেন প্রধানমন্ত্রী শেখ হাসিনা। আজ বুধবার সংসদে প্রধানমন্ত্রীর জন্য নির্ধারিত প্রশ্নোত্তরপর্বে স্বতন্ত্র সাংসদ হাজি সেলিমের এক সম্পূরক প্রশ্নের জবাবে তিনি এ কথা বলেন। খবর বাসসের।প্রধানমন্ত্রী বলেন, ‘সব ভালো কাজের কিছু খারাপ দিক আছে। ডিজিটাল বাংলাদেশের সুফল মানুষ পাচ্ছে। এ সুযোগ ব্যবহার করে কিছু কিছু মানুষ ক্রাইম করছে। দুর্ভাগ্য হলো, কিছু লোকের মন্দ কাজের জন্য অনেক সময় ভালো মানুষ কষ্ট পায়। তাই সন্ত্রাসী ও জঙ্গিদের ধরার জন্য প্রয়োজন হলে কিছুদিনের জন্য হলেও ভাইবার, হোয়াটসঅ্যাপ বন্ধ করা হবে। যখন প্রয়োজন হবে, আমি এটা বন্ধ করব। বন্ধ করে সন্ত্রাসীদের ধরার চেষ্টা করা হবে।’সাইবার সন্ত্রাসে লিপ্ত অপরাধীদের ধরিয়ে দিতে প্রধানমন্ত্রী দেশের সব নাগরিকদের প্রতি আহ্বান জানান। এ ব্যাপারে তিনি গণমাধ্যমকেও এগিয়ে আসার আহ্বান জানান।শেখ হাসিনা বলেন, দেশের জনগণের জানমাল রক্ষা এবং নিরাপত্তার জন্য যে পদক্ষেপ নেওয়া দরকার, সরকার তা নেবে। যারা এ ধরনের সন্ত্রাসী কর্মকাণ্ড করছে, তাদের পরিচয় কী? পরিচয় একটাই স্বাধীনতাবিরোধী, মুক্তিযুদ্ধবিরোধী, জামায়াত, শিবির-বিএনপি। তারা একের পর এক ঘটনা ঘটাচ্ছে, ধরা পড়লেই তাদের এই পরিচয় পাওয়া যাচ্ছে।
