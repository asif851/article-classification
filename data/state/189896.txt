
জীবনমানের উন্নয়ন, চিকিৎসা ও স্বাস্থ্যব্যবস্থার উন্নয়নের কারণে দেশে প্রবীণদের সংখ্যা বাড়ছে। অনেক পরিবারে সন্তানেরা প্রবীণ বাবা ও মাকে দেখভাল করেন না। এ বয়সে প্রবীণেরা অসহায় হয়ে পড়েন। পিতামাতার ভরণপোষণ আইন করা হলেও তা মানা হচ্ছে না।
গতকাল বৃহস্পতিবার দুপুরে মানিকগঞ্জের ঘিওর উপজেলায় আয়োজিত প্রবীণ নির্যাতন প্রতিরোধে সচেতনতাবিষয়ক মানববন্ধন কর্মসূচি চলাকালে এসব কথা বলা হয়। বেসরকারি গবেষণামূলক প্রতিষ্ঠান বারসিকের উদ্যোগে এ কর্মসূচি পালিত হয়। মানববন্ধন চলাকালে বারসিকের জেলা সমন্বয়ক মো. জাহাঙ্গীর আলম, তথ্য ও প্রচারণাবিষয়ক কর্মকর্তা শুকুফে ইসলাম প্রমুখ বক্তব্য দেন।
জাহাঙ্গীর আলম বলেন, বর্তমানে দেশের ১৭ ভাগ জনসংখ্যা প্রবীণ। প্রবীণদের সংখ্যা বাড়ার সঙ্গে সঙ্গে বাড়ছে নানাবিধ সমস্যা। প্রবীণদের সংখ্যা বৃদ্ধির অন্যতম নেতিবাচক ফল হলো বেকারত্ব ও কর্মহীন জনসংখ্যা বৃদ্ধি। কিন্তু যথাযথ উদ্যোগ নিলে প্রবীণ জনগোষ্ঠীকে সহজেই মূল্যবান জনসম্পদে পরিণত করা যাবে।
