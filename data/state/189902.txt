
রাজধানীর গাবতলীতে গতকাল শনিবার দুপুরে বাসের ধাক্কায় মিলু চন্দ্র ঘোষ (৫৫) নামের এক পথচারীর মৃত্যু হয়েছে।গাবতলী বাস টার্মিনাল পুলিশ ফাঁড়ির সামনের সড়কে এ ঘটনা ঘটে।প্রত্যক্ষদর্শীরা জানিয়েছেন, বেলা ১১টার দিকে সড়ক পার হওয়ার সময় গাবতলী থেকে সদরঘাটগামী ৭ নম্বর পরিবহনের একটি দ্রুতগতির যাত্রীবাহী বাস মিলুকে ধাক্কা দেয়। এতে গুরুতর আহত হন তিনি। আহত অবস্থায় তাঁকে ঢাকা মেডিকেল কলেজ হাসপাতালে ভর্তি করা হয়। বেলা একটার দিকে কর্তব্যরত চিকিৎসক তাঁকে মৃত ঘোষণা করেন।মিলু চন্দ্র ঘোষের বাড়ি গাবতলীর উত্তর বাগবাড়ি এলাকায়। দারুস সালাম থানা-পুলিশ জানিয়েছে, দুর্ঘটনার সঙ্গে জড়িত বাসটি ঘটনাস্থলেই ছিল। রেকার দিয়ে টেনে রাতে বাসটি থানায় আনা হয়। বাসের চালক পালিয়েছেন। তাঁকে গ্রেপ্তারে অভিযান চলছে।
