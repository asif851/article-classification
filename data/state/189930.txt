
সাংবাদিক নেতা ও বিএনপির চেয়ারপারসনের উপদেষ্টা শওকত মাহমুদকে রিমান্ড শেষে কারাগারে পাঠিয়েছেন আদালত। গাড়িতে পেট্রল ঢেলে আগুন দেওয়ার অভিযোগে করা মামলায় তাঁকে তিন দিনের রিমান্ডে নেওয়া হয়েছিল।আজ শনিবার রিমান্ড শেষে শওকত মাহমুদকে আদালতে হাজির করে তাঁকে মামলার তদন্তকারী কর্মকর্তা ও ডিবি পুলিশের পরিদর্শক শফিকুল ইসলাম কারাগারে পাঠানোর আবেদন জানান। ঢাকার মহানগর হাকিম ওয়ায়েজ কুরনী খান আবেদন মঞ্জুর করে এ আদেশ দেন।অন্যদিকে শওকত মাহমুদের আইনজীবীরা তাঁর জামিন চেয়ে আবেদন করলে আদালত তা নাকচ করেন।আদালতে দেওয়া ডিবি পুলিশের প্রতিবেদনে বলা হয়, রিমান্ডে শওকত মাহমুদ গুরুত্বপূর্ণ তথ্য দিয়েছেন। তা যাচাই-বাছাই করা হচ্ছে। প্রতিবেদনে আরও বলা হয় মামলার তদন্ত শেষ হওয়া পর্যন্ত শওকত মাহমুদকে কারাগারে আটক রাখা প্রয়োজন।গত ১৯ আগস্ট ডিবি পুলিশ শওকত মাহমুদকে আদালতের মাধ্যমে তিন দিনের রিমান্ডে নেয়। এর আগের দিন রাজধানীর পান্থপথের সামারাই কনভেনশন সেন্টারের গেট থেকে শওকত মাহমুদকে গ্রেপ্তার করা হয়।
চলতি বছরের ৯ জানুয়ারি মগবাজার এলাকার সেলিব্রেশন কমিউনিটি সেন্টারের সামনে গাড়ি ভাঙচুর ও আগুন দেওয়ার অভিযোগে রমনা থানায় করা একটি মামলায় শওকত মাহমুদকে গ্রেপ্তার দেখানো হয়েছে।
