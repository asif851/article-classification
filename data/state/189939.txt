
মানিকগঞ্জে খেলনা পিস্তল, ওয়াকিটকিসহ বাবর আলী দেওয়ান (৩৬) নামের ভুয়া গোয়েন্দা পুলিশ (ডিবি) সদস্যকে গ্রেপ্তার করেছে পুলিশ। এ ছাড়া গত তিন দিনে অভিযান চালিয়ে মাদকদ্রব্যসহ ১৯ জনকে গ্রেপ্তার করা হয়েছে। পুলিশ সুপার মাহফুজুর রহমান তাঁর কার্যালয়ে গতকাল সোমবার সংবাদ সম্মেলনে এসব তথ্য জানান। মাহফুজুর রহমান বলেন, মাদক ও জঙ্গিবিরোধী বিশেষ অভিযানে গত বৃহস্পতিবার রাত থেকে রোববার রাত পর্যন্ত তিন দিনে ২০ জনকে গ্রেপ্তার করা হয়েছে। এর মধ্যে বাবর আলী ভুয়া ডিবি পুলিশ সেজে মামলার ভয় দেখিয়ে সাধারণ মানুষকে হয়রানি ও টাকাপয়সা লুট করতেন। শনিবার বিকেলে শহরের একটি কাপড়ের দোকানে তিনি টাকা আদায়ের চেষ্টা করছিলেন। খবর পেয়ে সেখান থেকে তাঁকে গ্রেপ্তার করা হয়। তাঁর কাছ থেকে একটি খেলনা পিস্তল ও একটি ওয়াকিটকি জব্দ করা হয়। তাঁর বিরুদ্ধে সদর থানায় মামলা হয়েছে। বাবর আলীর বাড়ি সিঙ্গাইর উপজেলার বাইমাইল গ্রামে। এ ছাড়া জেলার বিভিন্ন স্থানে অভিযান চালিয়ে ১৯ জনকে গ্রেপ্তার করা হয়েছে। এ সময় তাঁদের কাছ থেকে ৭১২টি ইয়াবা বড়ি, ৭০৫ গ্রাম গাঁজা ও ৪ গ্রাম হেরোইন উদ্ধার করা হয়। তাঁদের বিরুদ্ধে সংশ্লিষ্ট থানায় মাদকদ্রব্য নিয়ন্ত্রণ আইনে মামলা হয়েছে। সংবাদ সম্মেলনে জানানো হয়, মানিকগঞ্জের বিভিন্ন এলাকায় অভিযান চালিয়ে গত দুই মাসে (১ ফেব্রুয়ারি থেকে ২৭ মার্চ পর্যন্ত) ৩৬১ জনকে গ্রেপ্তার করা হয়েছে। তাঁদের কাছ থেকে প্রায় ৬৪ কেজি গাঁজা, ২ হাজার ২৭৪টি ইয়াবা বড়ি, প্রায় ৪৬ গ্রাম হেরোইন, ১১৮ লিটার চোলাই মদ, ১ হাজার ৬০৩ বোতল ফেনসিডিল ও ১ লাখ ১১ হাজার টাকা উদ্ধার করা হয়েছে।
