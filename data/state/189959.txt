
বিএনপির চেয়ারপারসনের উপদেষ্টা আমান উল্লাহ আমান ও দলটির জাতীয় নির্বাহী কমিটির সদস্য নাজিম উদ্দিন আলমকে গ্রেপ্তার করেছে র‍্যাপিড অ্যাকশন ব্যাটালিয়ন (র‍্যাব-১)। শুক্রবার রাতে রাজধানীর মহাখালীর ডিওএইচএস থেকে তাঁদের গ্রেপ্তার করা হয়েছে।
র‍্যাব-১–এর অধিনায়ক সারোয়ার বিন কাশেম প্রথম আলোকে বলেন, আমান উল্লাহ আমান ও নাজিম উদ্দিন আলমকে রাত সাড়ে নয়টার দিকে আটক করা হয়েছে। শাহবাদ থানায় দায়ের করা নাশকতার মামলার আসামি হিসেবে তাঁদের গ্রেপ্তার দেখানো হয়েছে। দুজনে র‍্যাবের হেফাজতে আছেন। শনিবার বাকি আইনানুগ প্রক্রিয়া সম্পন্ন করা হবে।
এদিকে এক বিবৃতিতে এই দুই নেতাসহ দলের অসংখ্য নেতা-কর্মীকে গ্রেপ্তার করা হয়েছে অভিযোগ করে এ ঘটনার নিন্দা ও প্রতিবাদ জানিয়েছেন দলের মহাসচিব মির্জা ফখরুল ইসলাম আলমগীর। বিবৃতিতে বিএনপি মহাসচিব বলেন, শনিবার রাজধানীর লা মেরিডিয়ান হোটেলে অনুষ্ঠিতব্য বিএনপি জাতীয় নির্বাহী কমিটির সভাকে সুপরিকল্পিতভাবে বাধা দেওয়ার জন্যই সরকার আইনশৃঙ্খলা রক্ষাকারী বাহিনীকে দিয়ে নেতা-কর্মীদের গ্রেপ্তার করাচ্ছে। তিনি অবিলম্বে এই নেতা-কর্মীদের নিঃশর্ত মুক্তির দাবি জানান।
