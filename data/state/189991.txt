
কক্সবাজারের চকরিয়ায় গত বুধবার বিকেলে জুয়ার আসরে অভিযান চালিয়ে তিনজনকে গ্রেপ্তার করেছে পুলিশ। উপজেলার সাহারবিল ইউনিয়নের মাইজঘোনার খাসপাড়া এলাকায় এই অভিযান চালানো হয়। সেখানে বাঁশ বাগানের একটি টংঘরে এ জুয়ার আসর বসানো হয়েছিল। 
এদিকে পুলিশের তাড়া খেয়ে জুয়ার আসার থেকে পালাতে গিয়ে এক ব্যক্তি পাশের মাতামুহুরী নদীতে ডুবে মারা গেছেন বলে জানিয়েছে স্থানীয় লোকজন। তবে পুলিশ বলছে, তাড়া খেয়ে কেউ পানিতে পড়েননি।
 চকরিয়া থানার উপপরিদর্শক সুকান্ত চৌধুরী বলেন,  গ্রেপ্তার হওয়া ব্যক্তিরা হলেন বান্দরবানের লামা পৌরসভার আল মামুন, চকরিয়া পৌরসভার মো. মুহিন ও মো. সালাহউদ্দিন। তিনজনের বিরুদ্ধে মামলা করে বৃহস্পতিবার দুপুরে তাঁদের আদালতে সোপর্দ করা হয়।  আদালত তাঁদের জামিন দেন।
