
নাফ নদী থেকে মিয়ানমারের সীমান্তরক্ষী বাহিনী বিজিপির ধরে নিয়ে যাওয়া দুই বাংলাদেশি জেলে মুক্তিপণ দিয়ে দেশে ফিরেছেন। গতকাল রোববার দিবাগত রাত সাড়ে ১১টার দিকে মোহাম্মদ আনোয়ার (২৮) ও আক্তার হোসেন (২৯) নামের ওই দুই জেলে ফেরত এসেছেন।
আজ সোমবার টেকনাফ পৌরসভার ৭ নম্বর ওয়ার্ডের কাউন্সিলর ও প্যানেল মেয়র-১ মুজিবুর রহমান বিষয়টির সত্যতা নিশ্চিত করে বলেন, এক লাখ টাকা মুক্তিপণের বিনিময়ে ওই দুই জেলে ফেরত এসেছেন।
মুজিবুর রহমান প্রথম আলোকে বলেন, গত শনিবার রাতে টেকনাফ পৌরসভার হেচ্ছারখালের বিপরীতে নাফ নদী থেকে ওই দুই জেলেকে বিজিপি সদস্যরা ধরে নিয়ে যায়। এরপর বিজিপি আটক জেলেদের পরিবারের কাছে মুক্তিপণ দাবি করে। নৌকার মালিক হাসান আলী এক লাখ টাকা মুক্তিপণ দিলে বিজিপি তাঁদের ছেড়ে দেয়। রোববার রাতে ওই দুই জেলে ফিরে এসেছেন। ওই দুই জেলের বাড়ি টেকনাফ পৌরসভার চৌধুরীপাড়া গ্রামে।  এ ব্যাপারে জানতে নৌকার মালিক হাসান আলীর মোবাইল ফোনে একাধিকবার ফোন করা হলেও সন্ধ্যা ছয়টা পর্যন্ত তিনি ফোন ধরেননি।  এ প্রসঙ্গে জানতে চাইলে টেকনাফ-২ বিজিবির উপ-অধিনায়ক মেজর আবু রাসেল ছিদ্দিকী প্রথম আলোকে বলেন, ‘মুক্তিপণের বিষয়টি আমাদের জানা নেই। তবে নৌকার মালিক দুই জেলে ফেরত আসার বিষয়টি মোবাইল ফোনে জানিয়েছেন। এ ব্যাপারে খোঁজখবর নেওয়া হচ্ছে।’  মেজর আবু রাসেল ছিদ্দিকী আরও বলেন, কয়েক দিন ধরে নাফ নদী ও সাগর থেকে ধরে নেওয়া বাংলাদেশি জেলেদের ফেরত চেয়ে একাধিকবার মিয়ানমার সীমান্তরক্ষী বাহিনীকে (বিজিপি) ই-মেইল করা হলেও সুনির্দিষ্ট জবাব এখনো পাওয়া যায়নি। এ কারণে স্থানীয় জেলেদের জলসীমা অতিক্রম না করে বাংলাদেশের জলসীমায় মাছ ধরতে আবারও বলা হচ্ছে।  গত ৩, ৯ ও ১১ নভেম্বর এবং ৭, ১২ ও ১৩ ডিসেম্বর পর্যন্ত ছয় দফায় বাংলাদেশি আরও ১৭ জেলেকে ধরে নিয়ে যায় বিজিপি। এখনো তাঁদের কোনো খোঁজ পাওয়া যায়নি।
