
কলকাতায় শুরু হয়েছে চতুর্থ বাংলাদেশ বইমেলা। গতকাল শনিবার বিকেলে কলকাতার রবীন্দ্র সদন চত্বরে আয়োজিত ছয় দিনব্যাপী এ বইমেলার উদ্বোধন করেন ঢাকা বিশ্ববিদ্যালয়ের ইমেরিটাস অধ্যাপক আনিসুজ্জামান।উদ্বোধনী অনুষ্ঠানে প্রধান অতিথি ছিলেন পশ্চিমবঙ্গের শিক্ষামন্ত্রী পার্থ চট্টোপাধ্যায়। বিশেষ অতিথি ছিলেন বাংলা একাডেমির মহাপরিচালক শামসুজ্জামান খান এবং বাংলাদেশ জ্ঞান ও সৃজনশীল প্রকাশক সমিতির সহসভাপতি মেজবাহ উদ্দিন আহমেদ। সভাপতিত্ব করেন কলকাতায় বাংলাদেশের ভারপ্রাপ্ত উপহাইকমিশনার মিয়া মো. মাইনুল কবির।অনুষ্ঠানে অধ্যাপক আনিসুজ্জামান বলেন, এই বইমেলা দুই দেশের মৈত্রী বন্ধনকে আরও দৃঢ় এবং সাংস্কৃতিক বিনিময়ের পথ প্রশস্ত করবে। পশ্চিমবঙ্গের পাঠকেরা যাতে আরও বেশি করে বাংলাদেশের বই পড়তে পারে, সে জন্য উদ্যোগ গ্রহণের আহ্বান জানান তিনি।শামসুজ্জামান খান বলেন, এ বইমেলা দুই দেশের সম্পর্ককে আরও গভীর করবে। দুই দেশের মধ্যে অসাম্প্রদিয়ক চেতনা তৈরির পথকেও প্রশস্ত করবে।প্রধান অতিথি পার্থ চট্টোপাধ্যায় বলেন, বিশ্বের দরবারে বাংলা ভাষাকে নতুন উচ্চতায় নিয়ে গেছে বাংলাদেশ। বাংলা ভাষাকে আরও সমৃদ্ধ করার ক্ষেত্রে ভূমিকা রাখবে এ বইমেলা।কলকাতার সংস্কৃতি কেন্দ্র রবীন্দ্র সদন চত্বরে আয়োজিত এ বইমেলায় বাংলা একাডেমিসহ যোগ দিয়েছে বাংলাদেশের ৩৫টি প্রকাশনা সংস্থা। সম্মিলিতভাবে এর আয়োজক কলকাতার বাংলাদেশ উপহাইকমিশন, বাংলাদেশ রপ্তানি উন্নয়ন ব্যুরো এবং বাংলাদেশ জ্ঞান ও সৃজনশীল প্রকাশক সমিতি।বইমেলা উপলক্ষে প্রতিদিনই থাকছে সংগীতানুষ্ঠান, কবিতাপাঠের আসর, নৃত্যানুষ্ঠান এবং একক সংগীতানুষ্ঠান। এতে অংশ নেবেন পশ্চিমবঙ্গ ও বাংলাদেশের বিশিষ্ট কবি সাহিত্যিক, সাংবাদিক এবং শিল্পী।
