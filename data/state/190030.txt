
বিএনপির স্থায়ী কমিটির সদস্য মওদুদ আহমদ বলেছেন, তত্ত্বাবধায়ক সরকারের দাবিতে অতীতে আওয়ামী লীগ যেই ‘প্রেসক্রিপশন’ অনুযায়ী আন্দোলন করেছিল, সেই একই ‘প্রেসক্রিপশন’ অনুযায়ী সামনে আরও কঠোর কর্মসূচিতে যাবে বিএনপি।আজ শনিবার জাতীয় প্রেসক্লাবে এক আলোচনা সভায় মওদুদ আহমদ এ মন্তব্য করেন। অগ্নিসেনা সংসদ নামের একটি সংগঠন ‘নির্দলীয় সরকরের অধীনে নির্বাচনের প্রয়োজনীয়তা’ শীর্ষক ওই আলোচনা সভার আয়োজন করে।১৯৯৪-৯৫ সালের বিভিন্ন দিনের পত্রিকার উদ্ধৃতি দিয়ে মওদুদ বলেন, ‘সে সময়ের বিরোধীদলীয় নেত্রী শেখ হাসিনা বলেছিলেন, “এই সরকারের অধীনে কোনো নির্বাচন নয়।” আজ আমরাও বলি, “এই সরকারের অধীনে কোনো নির্বাচন নয়।” শেখ হাসিনা বলেছিলেন, “তফসিল ঘোষণার সঙ্গে সঙ্গে প্রধানমন্ত্রীকে পদত্যাগ করতে হবে।” আজ আমাদেরও দাবি, তফসিল ঘোষণার সঙ্গে সঙ্গে প্রধানমন্ত্রীকে পদত্যাগ করতে হবে।’
তত্ত্বাবধায়ক সরকারের অধীনে নির্বাচনের দাবিতে আওয়ামী লীগের আন্দোলনের প্রসঙ্গ টেনে মওদুদ আহমদ বলেন, সরকার সমঝোতায় না এসে সংঘাতে গেলে; দলীয় সরকারের অধীনে নির্বাচন করতে চাইলে; বিএনপির কোনো বিকল্প থাকবে না। আওয়ামী লীগের সেই সময়ের ‘প্রেসক্রিপশন’ হাতে আছে উল্লেখ করে তিনি বলেন, ‘সামনে কঠোর কর্মসূচি দেওয়া হবে।’
মওদুদ আহমদ বলেন, ‘আমরা অপেক্ষায় আছি, কবে কোথায় সংলাপ হবে; প্রধানমন্ত্রীর দপ্তর থেকে জানাবে। আমরা দিন-ক্ষণের অপেক্ষায় আছি।’
হরতালে প্রাণহানির জন্য সরকারকে দায়ী করে মওদুদ আহমদ বলেন, এসব হত্যাকাণ্ডের সঙ্গে জড়িতদের আগামী দিনে বিচারের মুখোমুখি করা হবে।
সভায় অন্যদের মধ্যে বিএনপির চেয়ারপারসনের উপদেষ্টা আহমদ আজম খান, সাংসদ আশিফা আশরাফি প্রমুখ বক্তব্য দেন।
