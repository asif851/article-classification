
মানবাধিকার কমিশনের চেয়ারম্যান ড. মিজানুর রহমান বলেছেন, কেউ যদি বলে বাংলাদেশে মুক্তিযুদ্ধে ৩০ লাখ শহীদ হয়নি, তাহলে তাঁদের ঘৃণাভরে প্রত্যাখ্যান করা উচিত। সম্প্রতি মুক্তিযোদ্ধাদের সংখ্যা নিয়ে বিএনপি চেয়ারপারসন বেগম খালেদা জিয়ার বক্তব্যের পরিপ্রেক্ষিতে তিনি এ মন্তব্য করেন।
আজ রোববার সিলেটের ওসমানী নগর উপজেলার দয়ামির ইউনিয়ন পরিষদ কমপ্লেক্স প্রাঙ্গণে ‘মানবাধিকার সুরক্ষা ও নারীর প্রতি সহিংসতা রোধ’ শীর্ষক গণ জমায়েতে প্রধান অতিথির বক্তব্য দেন তিনি।
বেগম খালেদা জিয়া ও বিএনপিকে ইঙ্গিত করে তিনি বলেন, এই ধৃষ্টতাপূর্ণ বক্তব্য দেওয়ার অধিকার তাঁরা কীভাবে পায়?
এ ছাড়া বিএনপি নেতা গয়েশ্বর চন্দ্র রায়ের প্রতি ইঙ্গিত করে মানবাধিকার কমিশনের চেয়ারম্যান বলেন, ‘তুমি কে? তুমি কেমন করে উচ্চারণ কর বুদ্ধিজীবীরা মুক্তিযুদ্ধে নির্বুদ্ধিতার জন্য মারা গেছেন। এই ঔদ্ধত্যপূর্ণ, কুরুচিপূর্ণ বক্তব্য দেওয়ার সাহস তুমি পাও কীভাবে? স্বাধীন বাংলাদেশের মাটিতে দাঁড়িয়ে এ সব লোকদের রাজনীতি করার কোনো অধিকার থাকতে পারে না।’
দয়ামীর ইউনিয়নের চেয়ারম্যান আবদুল হাইয়ের সভাপতিত্বে ওই অনুষ্ঠানে বিশেষ অতিথি হিসেবে উপস্থিত ছিলেন ওসমানী নগর উপজেলা নির্বাহী কর্মকর্তা (ইউএনও) শওকত আলী।
বিএনপির স্থায়ী কমিটির সদস্য গয়েশ্বর চন্দ্র রায় গত শুক্রবার ঢাকা জাতীয় প্রেসক্লাবে এক অনুষ্ঠানে বলেন, মুক্তিযুদ্ধে শহীদ বুদ্ধিজীবীরা নির্বোধের মতো মারা গেছেন। এর আগে গত ২১ ডিসেম্বর বিএনপির চেয়ারপারসন খালেদা জিয়া বলেছিলেন, মুক্তিযুদ্ধে শহীদদের সংখ্যা নিয়ে অনেক বিতর্ক আছে।
