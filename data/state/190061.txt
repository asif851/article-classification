
স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, এক সপ্তাহের মধ্যে ১০ হাজার নার্স নিয়োগ করবে মন্ত্রণালয়। নিয়োগ পাওয়া নার্সদের পুলিশি যাচাইয়ের কাজ পরে করা হবে।
আজ রোববার দুপুরে রাজধানীর একটি হোটেলে ‘স্বাস্থ্য খাতে জনবল কৌশলপত্র ২০১৫’ আনুষ্ঠানিক প্রকাশ উপলক্ষে আয়োজিত অনুষ্ঠানে মোহাম্মদ নাসিম এ কথা বলেন। স্বাস্থ্য মন্ত্রণালয় ও বিশ্ব স্বাস্থ্য সংস্থা এই অনুষ্ঠানের আয়োজন করে।
অনুষ্ঠানে প্রধান অতিথির বক্তব্যে মোহাম্মদ নাসিম বলেন, ‘পুলিশ ভেরিফিকেশনে (যাচাই) অনেক সময় লাগে। ভেরিফিকেশনের নামে অযথা সময় নষ্ট করা হয়। তাই ভেরিফিকেশন ছাড়াই নার্স নিয়োগ করা হবে। ভেরিফিকেশন পরে হবে। কারও দোষ-ত্রুটি পাওয়া গেলে চাকরি থেকে বাদ দেওয়া হবে।’
অনুষ্ঠানে সভাপতিত্ব করেন স্বাস্থ্যসচিব মো. সিরাজুল ইসলাম। এতে অন্যদের মধ্যে স্বাস্থ্য প্রতিমন্ত্রী জাহিদ মালেক, স্বাস্থ্য অধিদপ্তরের দুজন অতিরিক্ত সচিব রোকশানা কাদের ও মো. শাজেদুল ইসলাম বক্তব্য দেন।
