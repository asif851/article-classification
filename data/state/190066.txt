
মুন্সিগঞ্জ সদর উপজেলার আধারা ইউনিয়নের রজতরেখা খালের ওপর সেতু না থাকায় ওই ইউনিয়ন দুই ভাগে বিভক্ত রয়েছে৷ সেতুর অভাবে ইউনিয়নের নয়টি গ্রামের বাসিন্দাদের চরম দুর্ভোগ পোহাতে হচ্ছে৷ দীর্ঘ সময় ব্যয় করে নৌকার মাধ্যমে শিক্ষার্থীসহ এলাকার বাসিন্দাদের স্কুল-কলেজসহ বিভিন্ন গন্তব্যে যেতে হচ্ছে৷ ইউনিয়ন পরিষদের (ইউপি) চেয়ারম্যানকেও একইভাবে ইউপি কার্যালয়ে যেতে হচ্ছে৷স্থানীয় সূত্রে জানা গেছে, রজতরেখা খালের পূর্ব পাশে পড়েছে ইউনিয়নের ৭, ৮ ও ৯ নম্বর ওয়ার্ড৷ এই তিন ওয়ার্ডের মধ্যে নয়টি গ্রাম রয়েছে৷ গ্রামগুলো হচ্ছে সৈয়দপুর, বকচর, জাজিরা কুঞ্জনগর, চর আবদুল্লাহ, চর জংশন, মান্দ্রাতলী, সুমার ঢালীকান্দি, হাওলাদারকান্দি ও চরঝাপটা৷ এই নয়টি গ্রামের লোকসংখ্যা প্রায় ২০ হাজার৷ ইউপি চেয়ারম্যান বাস করেন সৈয়দপুর গ্রামে৷ আর ইউপি কার্যালয়ের অবস্থান খালের পশ্চিম পাশে৷পশ্চিম পাশে ইউনিয়নের বাকি ছয়টি ওয়ার্ডের মধ্যে রয়েছে ১৩টি গ্রাম৷ ওই ১৩টি গ্রামের বাসিন্দারা সড়কপথে সরাসরি জেলা শহরসহ ঢাকায় যাতায়াত করতে পারে৷ তাদের নৌকা পার হয়ে পূর্ব পাশে খুব একটা আসতে হয় না৷সৈয়দপুর গ্রামের বাসিন্দা মো. তাহের আলী জানান, খালের পূর্ব পাড়ের বাসিন্দাদের স্থানীয় বাজার, স্কুল-কলেজসহ বিভিন্ন শহরে যেতে নৌকায় করে খালটি পার হতে হয়৷ এতে করে সময় নষ্ট হওয়ার পাশাপাশি ব্যাপক দুর্ভোগে পড়তে হয় তাদের৷ ওই গ্রামের একাধিক বাসিন্দা জানান, নয়টি গ্রামের মানুষ রজতরেখা খালের ওপর সেতু নির্মাণের দাবি জানিয়ে আসছে ১৭ বছর ধরে৷ সংসদ নির্বাচনের সময় প্রার্থীদের সবাই সেতু নির্মাণ করার প্রতিশ্রুতি দেন৷ কিন্তু নির্বাচিত হওয়ার পর তাঁরা কথা রাখেন না৷আধারা ইউপির চেয়ারম্যান সোহরাব হোসেন বলেন, ‘আমি কয়েক মাস আগেও বর্তমান সাংসদ মৃণাল কান্তি দাসকে রজতরেখা খালের ওপর সেতুটি নির্মাণ করার জন্য দাবি জানিয়েছিলাম৷ সাংসদ সেতু করে দেবেন বলে প্রতিশ্রুতি দেন৷’নৌকায় করে খাল পার হওয়ার সময় কথা হয় সৈয়দপুর গ্রামের স্কুলছাত্রী পান্না আক্তারের সঙ্গে৷ সে খালের পাশ্চিম পাশের বকুলতলা এএইচকে উচ্চবিদ্যালয়ের সপ্তম শ্রেণীর ছাত্রী৷ সে জানায়, তার বাবা কৃষিকাজ করেন৷ প্রতিদিন স্কুলে যাওয়া-আসার সময় খেয়া পার হতে ১০ টাকা করে লাগে৷ ওই টাকা জোগাড় করতে না পারায় মাঝেমধ্যে তাকে স্কুলে যাওয়া বাদ দিতে হয়৷স্থানীয় সরকার প্রকৌশল অধিদপ্তরের (এলজিইডি) সদর উপজেলা কার্যালয় থেকে জানা গেছে, রজতরেখা খালের ওপর সেতু নির্মাণের প্রস্তাব এ পর্যন্ত একাধিকবার ঊর্ধ্বতন কর্তৃপক্ষের কাছে পাঠানো হয়েছে৷ কিন্তু কখনোই প্রস্তাবটি গ্রহণ করা হয়নি৷এ ব্যাপারে এলজিইডি মুন্সিগঞ্জের নির্বাহী প্রকৌশলী মোল্লা মো. শাহনেওয়াজ বলেন, রজতরেখা খালের ওপর প্রায় ৩০০ মিটার সেতু নির্মাণের একটি প্রস্তাব এলজিইডির সদর দপ্তরে দুই সপ্তাহ আগে পাঠানো হয়েছে৷ প্রস্তাবটি অনুমোদন পেলে পরবর্তী পদক্ষেপ নেওয়া হবে৷
