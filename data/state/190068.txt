
রাজনৈতিক কর্মসূচির নামে সন্ত্রাসী কর্মকাণ্ড এবং মানুষ পুড়িয়ে হত্যা করা হচ্ছে বলে অভিযোগ করেছেন বাংলাদেশ ফেডারেল সাংবাদিক ইউনিয়নের (বিএফইউজে) একাংশের সভাপতি মনজুরুল আহসান বুলবুল। গতকাল শনিবার সকালে চট্টগ্রাম প্রেসক্লাব চত্বরে সহিংসতা, সন্ত্রাস ও নৃশংসতার বিরুদ্ধে আয়োজিত মানববন্ধনে এ মন্তব্য করেন তিনি। চট্টগ্রাম সাংবাদিক ইউনিয়ন (সিইউজে) এ কর্মসূচির আয়োজন করে।মনজুরুল আহসান বুলবুল বলেন, ‘রাতের অন্ধকারে পেট্রলবোমা মেরে নিরীহ মানুষকে হত্যা করা হচ্ছে। ভোটের অধিকারের নামে মানুষের জীবন বিপন্ন করা হচ্ছে। সচেতন মানুষ হিসেবে আমরা এটা মানতে পারি না।’সিইউজের সভাপতি এজাজ ইউসুফীর সভাপতিত্বে ও সাধারণ সম্পাদক হাসান ফেরদৌসের সঞ্চালনায় মানববন্ধনে বক্তব্য দেন বিএফইউজের সহসভাপতি আবু তাহের মুহাম্মদ, যুগ্ম মহাসচিব আসিফ সিরাজ প্রমুখ।মানববন্ধনে সংহতি প্রকাশ করেন সাংসদ সাবিহা মুসা, চট্টগ্রাম উন্নয়ন কর্তৃপক্ষের চেয়ারম্যান আবদুচ ছালাম, ওয়ার্কার্স পার্টির নেতা আবু হানিফ, চট্টগ্রামের সরকারি কৌঁসুলি আবুল হাশেম ও গণজাগরণ মঞ্চের সদস্যসচিব চন্দন দাশ।
