
জাতীয় পার্টির (জাপা) চেয়ারম্যান এইচ এম এরশাদের ডিগবাজিতে ক্ষুব্ধ হয়ে দলের কয়েকজন নেতা ‘তৃণমূল জাতীয় পার্টি’ নামে নতুন দল গঠন করেছেন। গতকাল বুধবার গণমাধ্যমে বিজ্ঞপ্তি পাঠিয়ে এই ঘোষণা দেওয়া হয়।সংবাদ বিজ্ঞপ্তিতে জাপার সাবেক সভাপতিমণ্ডলীর সদস্য খন্দকার মাহতাব উদ্দিনকে আহ্বায়ক ও জাফরুল হাসান ফরহাদ, কাজী হারুনুর রশীদ, আলী ওসমান খান, সরদার আবদুর রশীদ, মফিজুর রহমান ও মেজর (অব.) মোজাহার উদ্দিনকে যুগ্ম আহ্বায়ক এবং গোলাম রহিমকে সদস্যসচিব ও সামশাদ শাহকে সহকারী সদস্যসচিব বলে উল্লেখ করা হয়।বিজ্ঞপ্তিতে দাবি করা হয়, ১৫১ সদস্যের তৃণমূল জাতীয় পার্টিতে সাবেক মন্ত্রী, সভাপতিমণ্ডলীর সদস্য ও বর্তমান সাংসদও আছেন। সময়মতো সংবাদ সম্মেলন করে সবার নাম প্রকাশ করা হবে। এতে আরও বলা হয়, সব দলের অংশগ্রহণে আগামী জাতীয় নির্বাচন চায় তৃণমূল জাতীয় পার্টি। তারা কারও দালাল হবে না, যাতে মানুষ থুতু দেয়।জানতে চাইলে জাপার মহাসচিব এ বি এম রুহুল আমিন হাওলাদার প্রথম আলোকে বলেন, খন্দকার মাহতাব উদ্দিন একসময় আনোয়ার হোসেন মঞ্জুর নেতৃত্বাধীন জাতীয় পার্টি (জেপি) করতেন, পরে তিনি জাপায় যোগ দেন। দলীয় শৃঙ্খলাভঙ্গ ও অনৈতিক কাজের জন্য তাঁকে অনেক আগেই দল থেকে অব্যাহতি দেওয়া হয় বলে তিনি দাবি করেন।
