
বগুড়ার সারিয়াকান্দি উপজেলার কাজলা ইউনিয়নের টেংরাকুড়া চরে চাচাতো ভাইয়ের লাঠির আঘাতে খুন হয়েছেন দুলাল শেখ (২৮) নামের এক ব্যক্তি। দুই পরিবারের শিশুদের মধ্যে মারামারিকে কেন্দ্র করে গত শনিবার সন্ধ্যায় বাগ্বিতণ্ডার একপর্যায়ে এ ঘটনা ঘটে।সারিয়াকান্দি থানার ভারপ্রাপ্ত কর্মকর্তা (ওসি) এ এস এম ওয়াহেদুজ্জামানের ভাষ্যমতে, খেলতে গিয়ে দুই পরিবারের শিশুদের মধ্যে ঝগড়া হয়। এ ঘটনাকে কেন্দ্র করে শনিবার সন্ধ্যা সাতটার দিকে টেংরাকুড়া চরের বাসিন্দা চাচাতো ভাই জামাল শেখের সঙ্গে দুলাল শেখের ঝগড়া বাধে। ঝগড়ার একপর্যায়ে প্রতিপক্ষের লাঠির আঘাতে দুলাল শেখ ঘটনাস্থলেই প্রাণ হারান। গতকাল রোববার সকালে লাশ উদ্ধার করে ময়নাতদন্তের জন্য বগুড়ার শহীদ জিয়াউর রহমান মেডিকেল কলেজ হাসপাতালের মর্গে পাঠানো হয়।এ ঘটনায় দুলাল শেখের বাবা খোকা শেখ বাদী হয়ে জামাল শেখসহ সাতজনের বিরুদ্ধে থানায় হত্যা মামলা দায়ের করেছেন।
