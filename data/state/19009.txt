
রাজধানীর ফকিরাপুলের পানির ট্যাংকি–সংলগ্ন সড়ক দিয়ে মতিঝিল যাচ্ছিলেন তৈরি পোশাক কারখানা আইএফএস টেক্স ওয়্যারের দুই কর্মকর্তা সাখাওয়াত হোসেন ও সাহাদাত হোসেন। সড়কে ব্র্যাক ব্যাংকের একটি চেক পড়ে থাকতে দেখেন তাঁরা। হাতে নিয়ে দেখেন চেকে সই করা আছে, তারিখ ২৯ মার্চের। টাকার পরিমাণ দুই লাখ। ব্যাংকে গেলেই তোলা যাবে টাকাটা।
তবে দুজনই সিদ্ধান্ত নেন, চেকটা গ্রাহককে ফেরত দিতে হবে। এ জন্য ব্র্যাক ব্যাংকের মতিঝিল শাখায় যান তাঁরা। শাখা ব্যবস্থাপক মাহফুজুর রহমানকে গিয়ে ঘটনা খুলে বলেন। পরে ব্যাংকের পক্ষ থেকে ওই চেকের মালিকের সঙ্গে যোগাযোগ করা হয়। ফেরত দেওয়া হয় চেকটি। ঘটনাটি গতকাল বুধবার বিকেলের।
ব্র্যাক ব্যাংকে বসে আইএফএস টেক্স ওয়্যারের মহাব্যবস্থাপক (ফাইন্যান্স) সাখাওয়াত হোসেন বলেন, ‘সই করা এই চেকটার কারণে কারও চাকরি চলে যেতে পারে। কারও সংসার ভেঙে যেতে পারে। কেউবা নিঃস্ব হয়ে যেতে পারে। আমি তো জানি না চেকটা কার। এ জন্য প্রকৃত মালিককে ফেরত দিতে ব্যাংকের শরণাপন্ন হয়েছি।’
একই প্রতিষ্ঠানের কমার্শিয়াল ব্যবস্থাপক সাহাদাত হোসেন বলেন, ‘ফকিরাপুলের সড়ক দিয়ে আসার পথে চেকটা পেলাম। তখনই মনে হয় প্রকৃত মালিকের কাছে চেকটা ফেরত দিতে পারলেই বাঁচি।’
চেকটা কষ্ট করে ফেরত দিতে এলেন কেন—এমন প্রশ্নের জবাবে দুজনের উত্তর, ‘ভাই, সবাই যদি খারাপ হয়ে যায়, দেশটা চলবে কীভাবে?’
ব্র্যাক ব্যাংকের মতিঝিল শাখার ব্যবস্থাপক মাহফুজুর রহমান বলেন, দেশে এখনো ভালো মানুষ আছে। মাঝেমধ্যে এমন ভালো মানুষদের দেখা মেলে। অনেকে টাকাও ফেরত নিয়ে আসেন।
 
 
 
