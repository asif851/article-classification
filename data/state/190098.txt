
নাশকতার ঘটনায় পল্টন ও মতিঝিল থানায় করা পৃথক দুটি মামলায় আজ রোববার বিএনপির স্থায়ী কমিটির সদস্য মির্জা আব্বাসের জামিন আবেদন নামঞ্জুর করেছেন ঢাকার মহানগর দায়রা জজ আদালত। এর আগে ৬ জানুয়ারি ঢাকার মুখ্য মহানগর হাকিম আদালত এই দুই মামলায় মির্জা আব্বাসের জামিন আবেদন নাকচ করে তাঁকে কারাগারে পাঠানোর আদেশ দেন। মির্জা আব্বাসের আইনজীবী জয়নাল আবেদীন মেজবাহ প্রথম আলোকে বলেন, ‘আজ ঢাকার মহানগর দায়রা জজ কামরুল হোসেন মোল্লা মির্জা আব্বাসের জামিন আবেদন নামঞ্জুর করেছেন। এই আদেশের বিরুদ্ধে আমরা উচ্চ আদালতে আপিল করব।’ আদালত পুলিশের সাধারণ নিবন্ধন কর্মকর্তা (জিআরও) আমিনুর রহমান প্রথম আলোকে বলেন, ২০১৫ সালের জানুয়ারিতে বিস্ফোরক দ্রব্য নিয়ন্ত্রণ আইনে পল্টন থানায় মামলা হয়। মামলার এজাহারভুক্ত আসামি মির্জা আব্বাস। ২০১৪ সালের ডিসেম্বরে পল্টন থানায় করা মামলারও এজাহারভুক্ত আসামি মির্জা আব্বাস। বিস্ফোরক দ্রব্য নিয়ন্ত্রণ আইনে করা মামলায় তিনি পলাতক ছিলেন।
আরও পড়ুন: 
মির্জা আব্বাসকে কারাগারে পাঠানোর নির্দেশ
