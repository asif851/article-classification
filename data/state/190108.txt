
হল–মার্ক গ্রুপের সহযোগী প্রতিষ্ঠান হল–মার্ক স্পিনিং লিমিটেডের বিরুদ্ধে ৯৮ কোটি ৮৪ লাখ ৬৪ হাজার ৬৮৯ টাকা ঋণখেলাপির অভিযোগে মামলা করেছে সোনালী ব্যাংক।
আজ সোমবার ঢাকার প্রথম অর্থঋণ আদালতে সোনালী ব্যাংকের হোটেল শেরাটন করপোরেট শাখার নির্বাহী কর্মকর্তা আবদুস সালাম এই মামলা করেন। প্রথম অর্থঋণ আদালতের ভারপ্রাপ্ত বিচারক রোকসানা বেগম মামলাটি নেন।
মামলায় হল-মার্ক গ্রুপের চেয়ারম্যান জেসমিন ইসলাম ও ব্যবস্থাপনা পরিচালক তানভীর মাহমুদকে বিবাদী করা হয়েছে। এর আগেও ঋণখেলাপির অভিযোগে ছয়টি মামলা করা হয়েছে।
মামলায় অভিযোগ করা হয়, রপ্তানিমুখী স্পিনিং মিলস প্রতিষ্ঠার লক্ষ্যে কেপিটাল মেশিনারিজ আমদানির জন্য নয়টি এলসির মাধ্যমে বিভিন্ন সময় সোনালী ব্যাংকের হোটেল শেরাটন করপোরেট শাখা থেকে ৭০ কোটি ৭৩ লাখ ৭৬ হাজার ৫৩৮ টাকা ঋণ নেয় ওই প্রতিষ্ঠান। ২০১১ সালের ৩১ মার্চ থেকে ২০১৪ সালের ১১ নভেম্বর পর্যন্ত সুদসহ এর পরিমাণ দাঁড়ায় ৯৮ কোটি ৮৪ লাখ ৬৪ হাজার ৬৮৯ টাকা। ঋণ পরিশোধ করতে বিবাদীদের প্রতি আইনগত নোটিশ দেওয়া হয়। এর পরও ঋণ পরিশোধ না করায় এই মামলা করা হয়। সোনালী ব্যাংকের পক্ষে মামলাটি পরিচালনা করেন আইনজীবী কেপি ভৌমিক।
