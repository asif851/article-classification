
সন্ত্রাসবাদ দমনে বাংলাদেশ পুলিশ এবং যুক্তরাষ্ট্র একসঙ্গে কাজ করার কথা পুনর্ব্যক্ত করেছে। গতকাল বুধবার বিকেলে পুলিশ সদর দপ্তরে মহাপরিদর্শক (আইজিপি) শহীদুল হকের সঙ্গে একটি মার্কিন প্রতিনিধিদল সাক্ষাতের সময় উভয় পক্ষ এ বিষয়ে সম্মত হয়। গতকাল পুলিশ সদর দপ্তরের এক সংবাদ বিজ্ঞপ্তিতে এ তথ্য জানানো হয়।মার্কিন যুক্তরাষ্ট্রের ডিপ্লোমেটিক সিকিউরিটি অ্যাসিস্ট্যান্ট সেক্রেটারি গ্রেগরি স্টারের নেতৃত্বে এই প্রতিনিধিদলে বাংলাদেশে নিযুক্ত মার্কিন রাষ্ট্রদূত মার্শা বার্নিকাটসহ পাঁচ সদস্য ছিলেন। এর আগে গত সোমবার যুক্তরাষ্ট্রের কাউন্টার টেররিজম ব্যুরোর উপসমন্বয়ক মেরি রিচার্ডসের নেতৃত্বে একটি প্রতিনিধিদল আইজিপির সঙ্গে সাক্ষাৎ করে। এই সাক্ষাতেও সন্ত্রাসবাদ দমনে বাংলাদেশ পুলিশ ও যুক্তরাষ্ট্র একসঙ্গে কাজ করতে সম্মত হয়।সংবাদ বিজ্ঞপ্তিতে জানানো হয়, মার্কিন প্রতিনিধিদল বৈশ্বিক ও স্থানীয় সন্ত্রাসবাদসহ সামগ্রিক নিরাপত্তা-ব্যবস্থা নিয়ে পুলিশের ভূমিকার প্রশংসা করে। তারা বাংলাদেশে বসবাসরত মার্কিন কূটনীতিকসহ অন্য বিদেশি নাগরিকদের নিরাপত্তায় পুলিশের নেওয়া পদক্ষেপের প্রশংসা করেন এবং কৃতজ্ঞতা জানান। আইজিপি জঙ্গিবাদসহ অন্যান্য সংঘবদ্ধ অপরাধ নিয়ন্ত্রণে বাংলাদেশ পুলিশের দক্ষতা বৃদ্ধিতে মার্কিন সহযোগিতার বিষয়টি কৃতজ্ঞতার সঙ্গে স্মরণ করেন। সভায় উভয় পক্ষ সহযোগিতার ক্ষেত্র আরও বাড়ানো বিষয়ে একমত হয়েছে। সহযোগিতার সম্ভাব্য ক্ষেত্র হিসেবে বাংলাদেশ পুলিশের সাংগঠনিক সক্ষমতা বৃদ্ধি, রিয়েল টাইম গোয়েন্দা তথ্য বিনিময় ইত্যাদি চিহ্নিত করা হয়।পুলিশের ডিআইজি (অপারেশনস) মাহবুবুর রহমান, ডিআইজি (ক্রাইম) হুমায়ুন কবির, অ্যাডিশনাল ডিআইজি (স্পেশাল ক্রাইম) জহিরুল ইসলাম ভূঁইয়া এবং এআইজি (গোপনীয়) মো. মনিরুজ্জামান এ সময় উপস্থিত ছিলেন।
