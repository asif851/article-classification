
ওমানে সড়ক দুর্ঘটনায় লক্ষ্মীপুরের কমলনগর উপজেলার তোরাবগঞ্জ গ্রামের দুই ভাইয়ের মৃত্যু হয়েছে। তাঁরা হলেন মো. মাসুদ আলম (৩০) ও মো. জুয়েল রানা (২৫)।নিহত মাসুদ ও জুয়েলের বাবা সাহাব উদ্দিন সাংবাদিকদের বলেন, মঙ্গলবার রাত ১০টার দিকে ওমানের রাজধানী মাসকাটের সালালা নামক স্থানে তাঁর দুই ছেলে সড়ক দুর্ঘটনায় মারা গেছেন। দুটি প্রাইভেট কারের মুখোমুখি সংঘর্ষে এ দুর্ঘটনা ঘটে।সাহাব উদ্দিন বলেন, ধারদেনা করে দুই বছর আগে তাঁর দুই ছেলেকে ওমানে পাঠান। মঙ্গলবার রাতে ওমানে থাকা এক আত্মীয়ের মাধ্যমে ছেলেদের মৃত্যুর খবর পান।তোরাবগঞ্জ ইউনিয়ন পরিষদের চেয়ারম্যান ফয়সাল আহম্মদ ও কমলনগর থানার ভারপ্রাপ্ত কর্মকর্তা (ওসি) আকুল চন্দ্র বিশ্বাস বলেন, ওমানে সড়ক দুর্ঘটনায় তোরাবগঞ্জ গ্রামের দুই ভাইয়ের মৃত্যুর খবর তাঁরাও শুনেছেন।
