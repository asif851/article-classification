
রাজশাহীতে প্রায় পাঁচ কেজি বিস্ফোরকদ্রব্যসহ দুই ব্যক্তিকে আটক করেছে পুলিশ। তাঁরা বাসে করে ঢাকায় যাচ্ছিলেন।
গতকাল সোমবার রাত সাড়ে ১১টার দিকে রাজশাহী মহানগরের শিরোইল বাস টার্মিনাল এলাকা থেকে ওই দুই ব্যক্তিকে বিস্ফোরকদ্রব্যসহ আটক করা হয়।
আটক করা দুজন হলেন আবদুল লতিফ (৩৫) ও সাকিরুল ইসলাম (৩০)। লতিফের বাড়ি কুমিল্লায়, সাকিরুলের বাড়ি চাঁপাইনবাবগঞ্জে।
আটকের পর লতিফ ও সাকিরুলকে রাজশাহী মহানগর পুলিশের (আরএমপি) উপকমিশনারের (পশ্চিম) কার্যালয়ে নিয়ে জিজ্ঞাসাবাদ করা হয়। পরে তাঁদের নগরের বোয়ালিয়া থানায় হস্তান্তর করা হয়।
পুলিশ জানায়, গতকাল রাতে নগরের মালোপাড়া পুলিশ ফাঁড়ির ইনচার্জ উপপরিদর্শক (এসআই) নাসির উদ্দিনের নেতৃত্বে পুলিশের একটি দল শিরোইল বাস টার্মিনাল এলাকায় নিয়মিত তল্লাশি চালাচ্ছিল। চাঁপাইনবাবগঞ্জ থেকে ছেড়ে আসা ঢাকাগামী শ্যামলী পরিবহনের একটি বাসে রাত সাড়ে ১১টার দিকে তল্লাশি চালানো হয়। এ সময় বাসে থাকা দুই ব্যক্তির কাছে বিস্ফোরকদ্রব্য পাওয়া যায়। উদ্ধার হওয়া বিস্ফোরকদ্রব্যের ওজন চার-পাঁচ কেজি হতে পারে।
বোয়ালিয়া থানার ভারপ্রাপ্ত কর্মকর্তা (ওসি) শাহাদাত হোসেন খান বলেন, উদ্ধার হওয়া বিস্ফোরকদ্রব্যগুলো দেখে গানপাউডার মনে হচ্ছে। পরীক্ষার পর এ বিষয়ে পুরোপুরি নিশ্চিত হওয়া যাবে।
ওসি শাহাদাত হোসেন খান বলেন, আটক দুজনকে জিজ্ঞাসাবাদ করা হচ্ছে। নাশকতার কাজে ব্যবহারের জন্য তাঁরা এই বিস্ফোরকদ্রব্য নিয়ে যাচ্ছিলেন বলে প্রাথমিকভাবে ধারণা করা হচ্ছে।
