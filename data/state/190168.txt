
বাগেরহাটের রামপাল উপজেলায় গতকাল সোমবার রাতে এক কিশোরী গণধর্ষণের শিকার হয়েছে বলে অভিযোগ পাওয়া গেছে। এ ঘটনায় জড়িত সন্দেহে আজ মঙ্গলবার সকালে মাসুম মল্লিক (৩০) নামের এক যুবককে পুলিশ গ্রেপ্তার করেছে।
রামপাল থানার ভারপ্রাপ্ত কর্মকর্তা (ওসি) কাজী দাউদ হোসেন মামলার অভিযোগের ভিত্তিতে প্রথম আলোকে বলেন, কিশোরীর বাবা একজন দিনমজুর। মাসুম মল্লিকের সঙ্গে তার প্রেমের সম্পর্ক ছিল। গতকাল সোমবার রাত সোয়া আটটার দিকে মাসুম তাঁর প্রেমিকাকে মুঠোফোনে ফোন করে তাঁর সঙ্গে দেখা করতে বলেন। ফোন পেয়ে মেয়েটি তাঁর সঙ্গে দেখা করতে যায়। মেয়েটির বাড়ি থেকে প্রায় এক কিলোমিটার দূরে গোবিন্দপুর গ্রামের এশা হাওলাদার নামের এক ব্যক্তির বাগানে নিয়ে গিয়ে মাসুম ও আরও ছয় থেকে সাতজন তাকে ধর্ষণ করেন। পরে তাঁরা চলে গেলে অসুস্থ অবস্থায় মেয়েটি বাড়ি ফিরে এসে পরিবারের লোকজনকে জানায়।
এ ঘটনায় ধর্ষিতার মা বাদী হয়ে রাতেই মাসুমসহ তিনজনের নাম উল্লেখ করে অজ্ঞাত আরও তিন-চারজনের বিরুদ্ধে রামপাল থানায় নারী ও শিশু নির্যাতন দমন আইনে একটি মামলা করেন। পুলিশ সকালে মাসুমকে গ্রেপ্তার করে। দুপুরে তাঁকে আদালতের মাধ্যমে কারাগারে পাঠানো হয়েছে।
বাগেরহাট সদর হাসপাতালের আবাসিক মেডিকেল অফিসার চিকিৎসক মঈন উদ্দিন মোল্লা বলেন, দুপুরে মেয়েটির ডাক্তারি পরীক্ষা সম্পন্ন হয়েছে।
