

চট্টগ্রামের মীরসরাই উপজেলার বড়তাকিয়া এলাকায় সড়ক দুর্ঘটনায় পাঁচজন নিহত হয়েছেন। আজ শনিবার ভোর সাড়ে পাঁচটার দিকে ঢাকা-চট্টগ্রাম মহাসড়কে থেমে থাকা যাত্রীবাহী একটি বাসকে পেছন থেকে আসা একটি কাভার্ড ভ্যান ধাক্কা দেয়। এতে বাসটি সড়কের একপাশে কাত হয়ে যায়।
এ দুর্ঘটনায় ঘটনাস্থলেই পাঁচজন যাত্রী নিহত হন। তাঁদের মধ্যে তিনজন বাসের যাত্রী। তাঁরা হলেন কর্ণফুলী পেপার মিলের মহাব্যবস্থাপক সৈয়দ আহমদ (৫০), চট্টগ্রাম প্রকৌশল ও প্রযুক্তি বিশ্ববিদ্যালয়ের (চুয়েট) কম্পিউটার বিজ্ঞান ও প্রকৌশল বিভাগের প্রথম বর্ষের ছাত্র তাওকির তাজাম্মুল সুস্মিত ও শাহিদা আক্তার (২৪)। এ ছাড়া নিহত অন্য দুজন হলেন বাসের চালকের সহকারী মো. আলী ও কাভার্ড ভ্যানের চালকের সহকারী খলিলুর রহমান। নিহত ব্যক্তিদের মধ্যে সৈয়দ আহমদের বাড়ি নাটোরের কাঁঠালবাড়িয়া এলাকায় বলে জানা গেছে।
জোরারগঞ্জ হাইওয়ে পুলিশ ফাঁড়ির দায়িত্বপ্রাপ্ত উপপরিদর্শক (এসআই) ফরিদউদ্দিনের ভাষ্য, মহাসড়কে মীরসরাই ফিলিং স্টেশনের সামনে বাসটি ছিল। ফিলিং স্টেশনটি নতুন এবং এর আশপাশটা এখনো কাঁচা। এতে বৃষ্টিতে কাদা জমেছে। এই কাদায় বাসের চাকা আটকে যায়। বাস থেকে যাত্রীদের আরেকটি বাসে সরিয়ে নেওয়ার চেষ্টা চলছিল। এ সময় পেছন থেকে একটি কাভার্ড ভ্যান এসে বাসে ধাক্কা দেয়।
এসআই জানান, বাস ও কাভার্ড ভ্যানের চালককে আটক করা যায়নি। এই প্রতিবেদন লেখা পর্যন্ত লাশ হাইওয়ে পুলিশ ফাঁড়িতে রয়েছে। পরিবারের সদস্যরা খবর পেয়েছেন। তাঁরা এলে পরবর্তী পদক্ষেপ নেওয়া হবে।  ফায়ার সার্ভিসের সীতাকুণ্ড স্টেশনের কর্মকর্তা মো. ফখরুদ্দীনের ভাষ্য, মীরসরাই ও সীতাকুণ্ড ফায়ার সার্ভিসের দুটি ইউনিট দুর্ঘটনাস্থলে উদ্ধারকাজ চালায়।
