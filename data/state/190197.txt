
শোক দিবসের নাম করে চাঁদাবাজি করলে কঠোর শাস্তির হুঁশিয়ারি দিলেন ত্রাণমন্ত্রী ও ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী মায়া। তিনি বলেছেন, ‘আওয়ামী লীগের গন্ধ পেলেই অনেকে হেয় করার জন্য নানা অপপ্রচার করে। তাই শোক দিবসের নাম করে কোনো ধরনের চাঁদা তোলা যাবে না। কারও বিরুদ্ধে এমন অভিযোগ পেলে তাদের কঠোর শাস্তি দেওয়া হবে।’আজ রোববার রাজধানীর বঙ্গবন্ধু অ্যাভিনিউতে জাতীয় শোক দিবসের কর্মসূচি পালন উপলক্ষে ঢাকা মহানগর আওয়ামী লীগের এক বর্ধিত সভায় এসব কথা বলেন তিনি।বিএনপির চেয়ারপারসন খালেদা জিয়াকে উদ্দেশ করে মায়া বলেন, ‘আপনার কথায় আমরা পরিবর্তন লক্ষ করছি। তাই আপনি দেশকে ভালোবাসলে দেশের এই শোকের মাসে অন্তত পক্ষে ১৫ আগস্ট জন্মদিন পালন করবেন না। তাহলে প্রমাণ হবে, আপনি ভুলভ্রান্তি শেষ করে শুধরিয়েছেন।’বর্ধিত সভায় খাদ্যমন্ত্রী ও ঢাকা মহানগর আওয়ামী লীগের যুগ্ম সাধারণ সম্পাদক কামরুল ইসলাম বলেছেন, ২০১৯ সালের নির্বাচনে নির্বাচনকালীন সরকারের নেতৃত্ব দেবেন প্রধানমন্ত্রী শেখ হাসিনা। আর বিএনপি বর্তমান জাতীয় সংসদে না থাকার কারণে, নির্বাচনকালীন সরকারেও থাকার কোনো সুযোগ নেই।’কামরুল ইসলাম বলেন, ‘বিএনপি তাদের অস্তিত্ব টিকিয়ে রাখার জন্যই আগামী নির্বাচনে শেখ হাসিনার অধীনে নির্বাচনে অংশগ্রহণ করবে। মনে হচ্ছে বিএনপি সন্ত্রাসের পথ পরিহার করে সুস্থ রাজনৈতিক ধারায় ফিরে এসেছে। আমি বিশ্বাস করি ও আশা করি তারা তাদের মনের কূটিলতা দূর করে আর কোনো পৈশাচিক কর্মসূচি দেবে না।’ঢাকা মহানগর আওয়ামী লীগের ভারপ্রাপ্ত সভাপতি এম এ আজিজের সভাপতিত্বে সভায় আরও উপস্থিত ছিলেন ঢাকা মহানগর আওয়ামী লীগের সহসভাপতি মুকুল চৌধুরী, যুগ্ম সাধারণ সম্পাদক হাজি মো. সেলিম, সাংগঠনিক সম্পাদক শাহে আলম মুরাদ, প্রচার ও প্রকাশনা সম্পাদক আবদুল হক প্রমুখ।
