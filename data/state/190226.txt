
কিশোরগঞ্জ সদর উপজেলায় পারুল আক্তার (৩৩) নামের এক গৃহবধূ খুন হয়েছেন। আজ সোমবার ভোরে লতিবাবাদ ইউনিয়নের ডাওকিয়া গ্রামে বাড়ির পাশের পুকুরপাড় থেকে পুলিশ তাঁর রক্তাক্ত লাশ উদ্ধার করেছে। এ ঘটনায় জড়িত সন্দেহে পুলিশ পারুলের স্বামীসহ চারজনকে গ্রেপ্তার করেছে।
পারুলের পরিবার ও এলাকাবাসী সূত্রে জানা গেছে, ১৭ বছর আগে কিশোরগঞ্জ সদর উপজেলা পরিষদের সাবেক চেয়ারম্যান মুক্তিযোদ্ধা মৃত আবদুল বারী খানের ছেলে শফিক আহমেদের (৪০) সঙ্গে মুন্সিগঞ্জের বিক্রমপুর উপজেলার ছয়গাঁও গ্রামের মৃত মুক্তিযোদ্ধা আমজাদ হোসেনের মেয়ে পারুলের বিয়ে হয়। প্রায় সাত বছর আগে পারিবারিক কলহের জের ধরে ওই দম্পতির তিন সন্তানের মধ্যে শশী আক্তার নামের এক সন্তান মারা যায়। পারুলের অভিযোগ ছিল, শশীকে পরিকল্পিতভাবে বিষ খাইয়ে হত্যা করে স্বামীর স্বজনেরা। ওই ঘটনার পর থেকে তাঁদের মধ্যে পারিবারিক কলহ লেগেই থাকত।
পারুলের মা আয়েশা খাতুন হাসপাতালের মর্গে পারুলের মরদেহ দেখতে এসে কান্নায় ভেঙে পড়েন। এ সময় তিনি সাংবাদিকদের কাছে অভিযোগ করেন, তাঁর নাতনি শশীকে যেভাবে হত্যা করা হয়, ঠিক একইভাবে তাঁর মেয়েকেও পরিকল্পিতভাবে হত্যা করেছে মেয়ের স্বামীসহ শ্বশুরবাড়ির লোকজন।
পারুলের ছোট ভাই পোশাকশ্রমিক মো. রাসেল মিয়া অভিযোগ করেন, পারুলকে তাঁর স্বামী শফিকসহ স্বজনেরা যৌতুকের জন্য প্রায়ই অত্যাচার করতেন। এ জন্য কয়েকবার তাঁরা তাঁর বোনকে তাঁদের বাড়িতে নিয়েও যান। এক বছর আগে পারুল আবার স্বামীর বাড়িতে চলে যান। এরপর থেকে কখনো পারুলের সঙ্গে সরাসরি কথা বলা যায়নি। কথা বলতে চাইলে পারুলের স্বামী তাঁর মুঠোফোনের লাউড স্পিকার দিয়ে কথা বলাত। সর্বশেষ কথা হয় সাত দিন আগে।
রাসেল বলেন, আজ সকাল আটটার দিকে সদর থানার এক পুলিশ কর্মকর্তার ফোন পেয়ে তাঁরা জানতে পারেন যে তাঁর বোনের মরদেহ পাওয়া গেছে। খবর পেয়ে তাঁরা হাসপাতালে ছুটে যান। তাঁরা তাঁর বোনের হত্যাকারীদের বিচারের দাবি জানান।
পুলিশ সূত্রে জানা গেছে, আজ ভোরে পারুলের স্বামীর বড় ভাই শরীফ আহমেদ পারুলের লাশ বাড়ির পাশের পুকুরপাড়ে পড়ে আছে বলে জানান। খবর পেয়ে সকাল সোয়া সাতটার দিকে পুলিশ ঘটনাস্থল থেকে রক্তাক্ত অবস্থায় পারুলের মরদেহ উদ্ধার করে। পারুলের গলা, বুক, পাসহ শরীরের বিভিন্ন স্থানে ২০টির মতো ছুরিকাঘাত রয়েছে। পারুলের স্বামী শফিক আহমেদ, তাঁর ছোট ভাই আরিফ আহমেদ ও বড় ভাই শরীফ আহমেদের ছেলে রাজীব আহমেদ ও প্লাবন আহমেদকে ঘটনার সঙ্গে জড়িত সন্দেহে আটক করা হয়েছে।
আজ সন্ধ্যায় কিশোরগঞ্জ সদর মডেল থানার ভারপ্রাপ্ত কর্মকর্তা (ওসি) খোন্দকার শওকত জাহান জানান, ময়নাতদন্তের জন্য লাশ কিশোরগঞ্জ ২৫০ শয্যার জেনারেল হাসপাতালের মর্গে পাঠানো হয়। আটক পারুলের স্বামীসহ সবাইকে জিজ্ঞাসাবাদ করা হচ্ছে। এ ঘটনায় হত্যা মামলার প্রস্তুতি চলছে।
