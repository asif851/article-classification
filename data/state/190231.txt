
প্রতি মণ আখের দাম বাড়িয়ে ১৫০ টাকা নির্ধারণসহ ১১ দফা দাবিতে চুয়াডাঙ্গার দর্শনা উপজেলার আখচাষিরা মানববন্ধন ও মিছিল করেছেন। দর্শনা প্রেসক্লাবের সামনের সড়কে কেরুজ চিনিকল মিলস গেট আখচাষি কল্যাণ সংস্থা গতকাল রোববার এ কর্মসূচির আয়োজন করে।কেরুজ চিনিকল মিলসগেট আখচাষি কল্যাণ সংস্থা কেরু অ্যান্ড কোং (বিডি) লিমিটেডের চুক্তিভিত্তিক চাষিদের একটি সংগঠন। সকাল ১০টা থেকে সাড়ে ১০টা পর্যন্ত এ মানববন্ধন করা হয়। এ সময় বক্তারা বলেন, অবিলম্বে তাঁদের দাবি না মানলে মিলে আখ সরবরাহ বন্ধ করে দেওয়া হবে। মানববন্ধন শেষে প্রেসক্লাবের সামনে থেকে একটি মিছিল বের করা হয়। মিছিলটি দর্শনা পুরোনো বাজারে গিয়ে শেষ হয়।কল্যাণ সংস্থার দাবিগুলো হলো, চলতি মৌসুম থেকে প্রতি মণ আখের দাম ১১০ টাকা থেকে বাড়িয়ে ১৫০ টাকা নির্ধারণ, আখ সরবরাহের সাত দিনে মধ্যে টাকা পরিশোধ এবং প্রতি মাড়াই মৌসুমে নির্ধারিত মূল্যের সঙ্গে ২০ টাকা যোগ করা, ওজন কারচুপি রোধে ডিজিটাল যন্ত্রের ব্যবস্থা করা, উচ্চফলনশীল টেকসই আখের বীজ ও উন্নত জাতের সুগারবিট আখচাষিদের সরবরাহ করা, আখচাষিদের ভর্তুকি দেওয়া, ব্যক্তিমালিকানায় আমদানি করা ‘র’ (অপরিশোধিত) চিনির মান পরীক্ষা এবং এর শুল্ক ও সম্পূরক কর বৃদ্ধি করা, চাকরির ক্ষেত্রে আখচাষিদের সন্তানদের ৫০ শতাংশ কোটা নিশ্চিত করা প্রভৃতি।মানববন্ধন চলাকালে বক্তব্য দেন সংস্থার সভাপতি আব্দুল হান্নান, সহসভাপতি ওমর আলী, সহসাধারণ সম্পাদক আব্দুল বারী ও উপদেষ্টা আকমত আলী বিশ্বাস।
