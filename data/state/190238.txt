
ডেসটিনির দুই শীর্ষ কর্তার জামিনের বিষয়ে সর্বোচ্চ আদালতের দেওয়া শর্ত সংশোধন চেয়ে করা আবেদন খারিজ করে দিয়েছেন আপিল বিভাগ।আজ বৃহস্পতিবার আপিল বিভাগের বিচারপতি সৈয়দ মাহমুদ হোসেনের নেতৃত্বাধীন চার সদস্যের আপিল বিভাগ এ আদেশ দেন।ফলে দুই শীর্ষ কর্তা রফিকুল আমীন ও মোহাম্মদ হোসেনকে জামিনে মুক্তি পেতে হলে আপিল বিভাগের ওই শর্তই পূরণ করতে হবে বলে জানিয়েছেন দুর্নীতি দমন কমিশনের (দুদক) কৌঁসুলি খুরশীদ আলম খান।রফিকুল আমীন ডেসটিনি গ্রুপের ব্যবস্থাপনা পরিচালক (এমডি) ও মোহাম্মদ হোসেন ডেসটিনি ২০০০ লিমিটেডের চেয়ারম্যান। তাঁদের পক্ষে ছিলেন আইনজীবী রোকন উদ্দিন মাহমুদ, আজমালুল হোসেন কিউসি প্রমুখ।ডেসটিনির দুই শীর্ষ কর্তার অন্যতম আইনজীবী এম মাইনুল ইসলাম প্রথম আলোকে বলেন, জামিনের শর্তবিষয়ক আদেশ সংশোধন চেয়ে করা আবেদন খারিজ করে দিয়েছেন আপিল বিভাগ। মক্কেলের সঙ্গে আলোচনা করে পরবর্তী পদক্ষেপ নেওয়া হবে।
রফিকুল আমীন ও মোহাম্মদ হোসেনকে শর্ত সাপেক্ষে গত ২০ জুলাই জামিন দেন হাইকোর্ট।
