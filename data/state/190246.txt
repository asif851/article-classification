
সারা দেশে প্রথম ধাপের ইউনিয়ন পরিষদ নির্বাচনে কয়েকটি জায়গায় ছোট-খাটো বিচ্ছিন্ন কিছু ঘটনার জন্য দুঃখপ্রকাশ করেছেন প্রধান নির্বাচন কমিশনার (সিইসি) কাজী রকিব উদ্দীন আহমদ। আজ মঙ্গলবার বিকেলে নির্বাচন কমিশন সচিবালয়ে এক প্রেস ব্রিফিংয়ের তিনি দুঃখ প্রকাশ করেন। আজ সারা দেশে ৭১২টি ইউনিয়ন পরিষদে সকাল আটটা থেকে বিকেল ৪টা পর্যন্ত একটানা ভোট গ্রহণ হয়েছে। ভোট গ্রহণ শেষে বিকেলে সাংবাদিকদের ব্রিফ করে সিইসি।সিইসি বলেন, নোয়াখালীতে দুই নির্বাচনী কর্মকর্তা গুলিবিদ্ধ হয়ে হাসপাতালে ভর্তি হয়েছেন। ঝালকাঠিতে একজন মারা গেছেন। আহত-নিহতদের জন্য দুঃখ প্রকাশ করছি। এ সময় ছোট-খাটো ও বিচ্ছিন্ন কিছু ঘটনার জন্য তিনি দুঃখ প্রকাশ করেন। কাজী রকিব উদ্দীন আহমদ বলেন, সারা দেশের ৫৬টি ভোট কেন্দ্রের ভোট গ্রহণ বন্ধ ঘোষণা করা হয়েছে। সার্বিকভাবে এ নির্বাচন সুষ্ঠু হয়েছে। ভোটারদের স্বতঃস্ফূর্ত উপস্থিতি ছিল, বিশেষ করে নারীদের উপস্থিতি ছিল স্বতঃস্ফূর্ত। কিছু বিচ্ছিন্ন ঘটনা ছাড়া এ নির্বাচন অবাধ ও গ্রহণযোগ্য হয়েছে।আজকের ভোট নিয়ে বিএনপি এবং জাতীয় পার্টির মতামত সম্পর্কে সাংবাদিকেরা জানতে চাইলে সিইসি বলেন, সবার দাবি ও মতামত থাকতে পারে, থাকবে। আমরা মনে করি অল্প কিছু জায়গায় অনিয়ম হয়েছে। আমরা এসব অনিয়মের বিরুদ্ধে কঠিন ব্যবস্থা নেব। মামলা করব।
সিইসি বলেন, আমরা ইউপি নির্বাচনের বিধি সংশোধনে হাত দিয়েছি। ভবিষ্যতে অনলাইনে মনোনয়নপত্র জমার ব্যবস্থা করা হচ্ছে। দলীয়ভাবে নির্বাচন সম্পর্কে সাংবাদিকদের সিইসি বলেন, ইউনিয়ন পরিষদ নির্বাচন দলীয়ভাবে হওয়া ভালো কি মন্দ তা বলার জন্য আরও সময় লাগবে।
কাজী রকিব উদ্দীন আহমদ বলেন, সার্বক্ষণিকভাবে ভোট মনিটর করা হয়েছে। নির্বাচন কমিশনারগণ নির্বাচন মনিটর করেছেন। এ ছাড়া ব্যাপকসংখ্যক সাংবাদিকেরা নির্বাচন কাভার করেছেন, টিভির খবরও আমরা মনিটর করেছি। এতে আমরা উপকৃত হয়েছি। আজ ৭১২টি ইউপিতে ভোট গ্রহণ হয়েছে। সার্বিকভাবে নির্বাচন সুষ্ঠু অনুষ্ঠানে রাজনৈতিক দল, আইন রক্ষাকারী শৃঙ্খলাবাহিনী এবং ভোটারদের আন্তরিক ধন্যবাদ জানান তিনি।
অনিয়মের কারণে কিছু কেন্দ্রের নির্বাচন বাতিল করে নির্বাচন কমিশনকে (ইসি) দৃষ্টান্ত স্থাপন করতে অনুরোধ জানিয়েছে বিএনপি। বিকেলে বিএনপির ভাইস চেয়ারম্যান আবদুল্লাহ আল নোমানের নেতৃত্বে একটি প্রতিনিধি দল প্রধান নির্বাচন কমিশনার কাজী রকিবউদ্দীন আহমদের সঙ্গে দেখা করেন। সেখান থেকে বেরিয়ে সাংবাদিকদের আবদুল্লাহ আল নোমান বলেন, ইসি যে সরকারের আজ্ঞাবহ, ‘এ নির্বাচন যে তামাশার সেটা জনগণকে দেখাতে আমরা নির্বাচনে এসেছি। জনগণ দেখেছে।’ ৭১২টি ইউনিয়নের মধ্যে বেশির ভাগ ইউনিয়নে কারচুপি ও দখল হয়েছে বলেও অভিযোগ করে তিনি।
এদিকে অতীতের যেকোনো সময়ের তুলনায় আজকের পরিষদ নির্বাচন ‘বেশ ভালো’, ‘শান্তিপূর্ণ, ‘স্বতঃস্ফূর্ত’ এবং ‘স্বচ্ছ’ হয়েছে বলে মন্তব্য করেছেন আওয়ামী লীগের যুগ্ম সাধারণ সম্পাদক দীপু মনি। তিনি বলেন, শতকরা ৯৯ দশমিক ৭২ ভাগ ভোট সুষ্ঠু হয়েছে। আজ বিকেলে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে দলটির পক্ষ থেকে দেওয়া ব্রিফিংয়ে দীপু মনি এসব কথা বলেন।
