
কুষ্টিয়া পৌরসভার কর্মকর্তা-কর্মচারীরা গতকাল সোমবার কর্মবিরতি পালন করেছেন। জাতীয় সমাজতান্ত্রিক দল (জাসদ) কুষ্টিয়া জেলা শাখার যুগ্ম সাধারণ সম্পাদক জিল্লুর রহমান পৌরসভার এক কর্মচারীকে থাপড় মারার প্রতিবাদে তাঁরা এ কর্মসূচি পালন করেন। গতকাল সকালে পৌরসভার প্রধান ফটকের সামনে এ ঘটনা ঘটে।আন্দোলনরত কর্মকর্তা-কর্মচারীরা গতকাল বিকেলে পৌরসভার ম.আ রহিম মিলনায়তনে আয়োজিত সংবাদ সম্মেলনে এ ঘটনায় জড়িত ব্যক্তিকে দ্রুত গ্রেপ্তারের দাবি জানান। তাঁকে গ্রেপ্তার করা না হলে কঠোর কর্মসূচি পালন করার ঘোষণা দেওয়া হবে বলে জানান তাঁরা।প্রত্যক্ষদর্শী সূত্রে জানা গেছে, গতকাল সকালে শহরের অবৈধ রিকশা ও ভ্যান নিবন্ধন করানোর জন্য পৌরসভার প্রধান ফটকের সামনে বেশ কয়েকজন কর্মকর্তা ও কর্মচারী তল্লাশি শুরু করেন। সকাল সাড়ে ১০টার দিকে ওই সড়ক দিয়ে রিকশায় জিল্লুরের স্ত্রী ও ছোট মেয়ে যাচ্ছিল। পৌরসভার লোকজন ওই রিকশা অবৈধ হিসেবে আটক করেন।পৌরসভার কর্মচারী রাসেল শেখ অভিযোগ করেন, রিকশা আটক করার বিষয়টি জিল্লুরের স্ত্রী মুঠোফোনে তাঁর স্বামীকে জানান। এ সময় পৌরসভার এক কর্মকর্তা জিল্লুরের স্ত্রীকে চিনতে পেরে রিকশা ছেড়ে দেন। এর কিছুক্ষণ পর জিল্লুর ঘটনাস্থলে এসে তাঁকে (রাসেল) থাপ্পড় ও ঘুষি মারেন।জিল্লুর রহমান দাবি করেন, ‘রিকশা আটক করে হেঁটে যেতে বলায় মেয়ে কান্না শুরু করে। মেয়ের কান্না দেখে রাগের মাথায় একটা থাপড় মেরেছি। এ ছাড়া তেমন কিছু হয়নি।’এ ঘটনায় পৌরসচিব কামাল উদ্দিন বাদী হয়ে জিল্লুর রহমানের বিরুদ্ধে কুষ্টিয়া মডেল থানায় লিখিত অভিযোগ দিয়েছেন। থানার ভারপ্রাপ্ত কর্মকর্তা (ওসি) খালেকুজ্জামান জানান, লিখিত অভিযোগ পাওয়া গেছে। এ ব্যাপারে তদন্ত করে ব্যবস্থা নেওয়া হবে।
 
