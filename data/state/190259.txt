
নৌপরিবহনমন্ত্রী শাজাহান খান বলেছেন, খালেদা জিয়া মানুষ হত্যা করে ক্ষমতায় যেতে চান। আন্দোলনের নামে তিনি মানুষ হত্যার হুকুম দিচ্ছেন। ৫ জানুয়ারির নির্বাচনের পর দেশে শান্তি ফিরে আসায় তাঁর ঘুম হারাম হয়ে গেছে।
গতকাল সোমবার বিকেলে পুরান ঢাকার সদরঘাট টার্মিনাল এলাকায় এক প্রতিবাদ সমাবেশে মন্ত্রী এসব কথা বলেন। তিনি বলেন, বিএনপি-জামায়াত আন্দোলনের নামে মানুষ হত্যা করছে, গাড়ি পোড়াচ্ছে। এমন হরতাল-অবরোধ মানুষ চায় না। তিনি গণহত্যার অভিযোগে অবিলম্বে খালেদা জিয়াকে গ্রেপ্তার করতে সরকারের প্রতি আহ্বান জানিয়েছেন।
বিএনপি-জামায়াতের সহিংস আন্দোলনের প্রতিবাদে শ্রমিক-কর্মচারী-পেশাজীবী-মুক্তিযোদ্ধা সমন্বয় পরিষদ এ সমাবেশের আয়োজন করে। মন্ত্রী এই পরিষদের আহ্বায়ক।
শাজাহান খান আরও বলেন, খালেদা জিয়া জনতার ভয়ে কাঁটাতার দিয়ে কার্যালয় ঘিরে রেখেছেন। তিনি ঘুঘু দেখেছেন, ঘুঘুর ফাঁদ দেখেননি। বিএনপির চেয়ারপারসনের উদ্দেশে তিনি বলেন, ‘মানুষ হত্যার রাজনীতি বন্ধ করুন। আমরা আপনাকে অবরুদ্ধ করে রাখিনি। আপনি নিজেই জনগণের ভয়ে নিজেকে অবরুদ্ধ করে রেখেছেন।’
শুভাঢ্যা ইউনিয়ন পরিষদের চেয়ারম্যান ইকবাল হোসেনের সভাপতিত্বে প্রতিবাদ সমাবেশে আরও বক্তব্য দেন সাংসদ হাজি মো. সেলিম, সাংসদ শিরীন আখতার, পরিষদের সদস্যসচিব এম এ মালেক, মুক্তিযোদ্ধা সংসদ কেন্দ্রীয় কমান্ডের ভাইস চেয়ারম্যান ইসমত কবির গামা, সূত্রাপুর থানা আওয়ামী লীগের সাধারণ সম্পাদক মো. সাইদ প্রমুখ।
সমাবেশ শেষে মন্ত্রী কিছু কর্মসূচি ঘোষণা করেন। এর মধ্যে রয়েছে ১১ ফেব্রুয়ারি শাহবাগ চত্বরে বিক্ষোভ সমাবেশ, ১২ ফেব্রুয়ারি দেশব্যাপী বাস-ট্রাক টার্মিনালগুলোতে বিক্ষোভ সমাবেশ, ১৫ ফেব্রুয়ারি জাতীয় প্রেসক্লাবের সামনে মোমবাতি প্রজ্বালন, ১৬ ফেব্রুয়ারি গুলশানে ওয়ান্ডার ল্যান্ড পার্কের সামনে বিক্ষোভ সমাবেশ ও ১৮ ফেব্রুয়ারি শাপলা চত্বরে জমায়েত।
