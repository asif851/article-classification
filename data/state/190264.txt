
গাজীপুর সিটি করপোরেশনের নির্বাচনে মেয়র পদে নাজিম উদ্দিন আহমেদকে অংশগ্রহণের অনুমতি দেওয়ার নির্দেশ দিয়েছেন হাইকোর্ট। তাঁকে প্রতীক বরাদ্দ দিতেও বলা হয়েছে।
বিচারপতি মির্জা হোসেইন হায়দার ও বিচারপতি মুহাম্মদ খুরশীদ আলম সরকারের সমন্বয়ে গঠিত হাইকোর্ট বেঞ্চ নাজিম উদ্দিনের করা রিটের প্রাথমিক শুনানি নিয়ে গতকাল মঙ্গলবার রুল জারির পাশাপাশি এ আদেশ দেন। তফসিল অনুযায়ী আগামী ৬ জুলাই এ নির্বাচন হওয়ার কথা।
আদালত সূত্র জানায়, ৫ জুন নাজিম উদ্দিন রিটার্নিং কর্মকর্তার কাছে মেয়র পদে মনোনয়নপত্র জমা দেন। তবে এক ব্যক্তির খেলাপি ঋণের জামিনদার থাকার কারণ দেখিয়ে ৯ জুন তাঁর মনোনয়নপত্র বাতিলের সিদ্ধান্ত নেন রিটার্নিং কর্মকর্তা। এর বিরুদ্ধে তিনি বিভাগীয় কমিশনারের কাছে আপিল করেন। বিভাগীয় কমিশনার ১৪ জুন তাঁর আবেদন খারিজ করে রিটার্নিং কর্মকর্তার আদেশ বহাল রাখেন। এরপর ৯ ও ১৪ জুনের আদেশের বৈধতা চ্যালেঞ্জ করে গত সোমবার তিনি হাইকোর্টে রিট আবেদন করেন।
