
কুমিল্লায় ধর্ষণের প্রতিবাদ করায় ভাইকে কোপানোর ঘটনায় করা নালিশ ৪৮ ঘণ্টার মধ্যে এফআইআর হিসেবে গণ্য করে আসামিকে অবিলম্বে গ্রেপ্তার করতে নির্দেশ দিয়েছেন হাইকোর্ট।
আজ সোমবার বিচারপতি মইনুল ইসলাম চৌধুরী ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চ স্বতঃপ্রণোদিত রুলসহ এই আদেশ দেন।  একই সঙ্গে আসামিকে গ্রেপ্তারের নির্দেশনা বাস্তবায়নের অগ্রগতি ১৯ জানুয়ারি জানাতে কুমিল্লার পুলিশ সুপার ও বাঙ্গরা থানার ভারপ্রাপ্ত কর্মকর্তাকে (ওসি) বলা হয়েছে।
৭ জানুয়ারি ‘কুমিল্লার বাঙ্গরা: বোনকে ধর্ষণ, ভাইকে কোপ, থানায় সালিস’ শিরোনামে একটি জাতীয় দৈনিকে প্রতিবেদন ছাপা হয়। প্রতিবেদনটি আদালতের নজরে আনেন সুপ্রিম কোর্টের আইনজীবী মুজিবুর রহমান।
পরে মুজিবুর রহমান প্রথম আলোকে বলেন, অভিযোগ অনুযায়ী এক প্রতিবন্ধী মেয়ে ধর্ষণের শিকার হয়েছেন। আপস-অযোগ্য ওই ঘটনায় সালিসের উদ্যোগ কেন বেআইনি হবে না—এই মর্মে রুল দিয়েছেন আদালত।
