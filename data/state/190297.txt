
ইমেরিটাস অধ্যাপক আনিসুজ্জামান বলেছেন, যতই নতুন প্রযুক্তির ব্যবহার আসুক, মুদ্রিত বই সব সময়ই সমাদৃত হবে। হয়তো মুদ্রিত বইয়ের পাঠকের সংখ্যা কম-বেশি হবে, কিন্তু বই উঠে যাবে না। আজ মঙ্গলবার বিকেলে নারায়ণগঞ্জ নগরের চাষাঢ়ায় সুধীজন পাঠাগারে পুরস্কার বিতরণ ও গ্রন্থের মোড়ক উন্মোচন অনুষ্ঠানে প্রধান অতিথির বক্তব্যে তিনি এসব কথা বলেন।
অধ্যাপক আনিসুজ্জামান বলেন, ‘এখন সারা দেশেই বই পড়ার প্রবণতা কিছু কমেছে। এখন মুদ্রিত বইয়ের উৎসাহ কমে আসছে। কারণ পড়ার অন্যান্য ব্যবস্থা আছে। বিশেষ করে তরুণদের সেদিকে মন চলে গেছে। আমরা যারা নতুন প্রযুক্তির সঙ্গে নিজেদের মানিয়ে নিতে পারিনি, তাঁরা এখনো মুদ্রিত বই নিয়ে আছি।’
সুধীজন পাঠাগারের প্রতিষ্ঠাতা পরিচালক অধ্যাপক নুরুল হকের অর্থায়নে প্রবর্তন করা হয়েছে ‘অধ্যাপক নুরুল হক সাহিত্য পুরস্কার’। এ বছর পুরস্কারটি পেয়েছেন শিক্ষাবিদ ও গবেষক হায়াৎ মামুদ। একই অনুষ্ঠানে সুধীজন পাঠাগারের প্রতিষ্ঠাতা সদস্য মোহাম্মদ ইসহাকের ‘ভ্রমণের দিনগুলি’ এবং ‘দুঃস্বপ্নের কাল’ নামের দুটি গ্রন্থর মোড়ক উন্মোচন করা হয়। সুধীজন পাঠাগারের পরিচালক কাশেম জামালের সভাপতিত্বে অনুষ্ঠানে আরও বক্তৃতা দেন হায়াৎ মামুদ, মোহাম্মদ ইসহাক, পাঠাগারের কর্মাধ্যক্ষ ইমতিয়াজ ফারুক, আফজাল হোসেন প্রমুখ।
