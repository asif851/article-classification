

রাজধানীর মিরপুরে সনি সিনেমা হলের পেছনের নাসিম প্লাজার আগুন নিয়ন্ত্রণে এনেছেন ফায়ার সার্ভিসের কর্মীরা। আগুনে দগ্ধ হয়ে অন্তত ১৩ জন মারা গেছেন বলে খবর পাওয়া গেছে। আজ শনিবার রাত ১০টার দিকে মিরপুর শাহ আলী থানার উপপরিদর্শক (এসআই) আবুল খায়ের প্রথম আলোকে বলেন, ‘অগ্নিকাণ্ডের ঘটনায় মোট ১৩টি লাশ উদ্ধার করা হয়েছে। লাশগুলো ঢাকা মেডিকেল কলেজ হাসপাতালের মর্গে রাখা হয়েছে। তবে নিহত লোকজনের পরিচয় পাওয়া যায়নি। ডিএনএ পরীক্ষার পর এটা নিশ্চিত হওয়া যাবে।’ এর আগে রাত পৌনে নয়টার দিকে মিরপুর শাহ আলী থানার দায়িত্বরত কর্মকর্তা উপপরিদর্শক (এসআই) মো. নাজমুল হোসেন প্রথম আলোকে বলেন, ‘এ পর্যন্ত অগ্নিদগ্ধ নয়জনের লাশ উদ্ধার করা হয়েছে।’আজ সন্ধ্যার কিছুক্ষণ আগে ওই ভবনে আগুন লাগে। পরে ফায়ার সার্ভিসের ১৫টি ইউনিট চেষ্টা চালিয়ে আগুন নিয়ন্ত্রণে আনে।এর আগে সন্ধ্যা সোয়া সাতটার দিকে শাহ আলী থানার দায়িত্বরত কর্মকর্তা উপপরিদর্শক (এসআই) মো. আনিসুর রহমান অগ্নিকাণ্ডে পাঁচজনের মৃত্যুর খবর জানান।ফায়ার সার্ভিসের নিয়ন্ত্রণকক্ষের দায়িত্বরত কর্মকর্তা ফরহাদুজ্জামান জানান, ফায়ার সার্ভিসের ১৫টি ইউনিট চেষ্টা চালিয়ে সন্ধ্যা ৬টা ৫০ মিনিটে আগুন নিয়ন্ত্রণে আনে। এ দিকে আমাদের ঢাকা মেডিকেল কলেজ হাসপাতালের সংবাদদাতা জানান, সন্ধ্যা সাতটার দিকে মিরপুরের নাসিম ভবনে অগ্নিদগ্ধ তৌহিদুল ইসলাম (২৮ শতাংশ) ও কামাল হোসেনকে (৩৫ শতাংশ) ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে। এ ছাড়া সন্ধ্যা সোয়া সাতটার দিকে দুজনের ও সাড়ে সাতটার দিকে আরও একজনের লাশ ঢাকা মেডিকেল কলেজ হাসপাতালে আনা হয়। লাশগুলো ঢাকা মেডিকেল কলেজ হাসপাতালের মর্গে রাখা হয়েছে।আমাদের ঢাকা মেডিকেল কলেজ হাসপাতাল সংবাদদাতা আরও জানান, অগ্নিকাণ্ডের ঘটনায় ​মোট ১৩টি লাশ ঢাকা মেডিকেল কলেজ হাসপাতালে আনা হয়েছে।
