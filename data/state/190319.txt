
নওগাঁর সাপাহার উপজেলার বিভিন্ন সীমান্ত দিয়ে হাইব্রিড হীরা ধানের বীজ ভারতে পাচার করা হচ্ছে। চোরাকারবারিরা অধিক লাভের আশায় চীন থেকে আমদানি করা এ ধানবীজ ভারতে পাচার করছে।গত রোববার সাপাহার হাটে গিয়ে এলাকার কয়েকজন কৃষকের সঙ্গে কথা বলে জানা গেছে, উপজেলা সদরের বিভিন্ন বীজ ভান্ডারে হঠাৎ করে হীরা ধানবীজ কেনার মাত্রা বেড়ে গেছে। এ সময় বীজ কিনতে আসা কয়েকজন ক্রেতার সঙ্গে কথা বললে বীজ পাচারসংক্রান্ত তথ্য বেরিয়ে আসে।নাম প্রকাশে অনিচ্ছুক একাধিক পাচারকারী জানান, ভারতে হাইব্রিড হীরা ধানবীজের ব্যাপক চাহিদা রয়েছে। তাই বেশি লাভের আশায় এই ধানবীজ ভারতে পাচার করা হচ্ছে। এক সপ্তাহ ধরে উপজেলার আদাতলা সীমান্তের উত্তর পাতাড়ী, দক্ষিণ পাতাড়ীসহ পাশের জালসুকা, কাউয়াভাসা, সুন্দরইল, বামনপাড়া, রসুলপুর, সোনাডাঙ্গা, গোপালপুর, হাটশাওলী, পাড়াশাওলী এলাকার চোরাকারবারিরা বীজ পাচার করছে।বীজ পাচারের সত্যতা নিশ্চিত করে নওগাঁর পত্নীতলা ১৪ বিজিবি ব্যাটালিয়নের কমান্ডিং অফিসার লেফটেন্যান্ট কর্নেল রফিকুল হাসান পিএসসি প্রথম আলোকে জানান, এলাকার সব সীমান্তে বিজিবি ক্যাম্প অধিনায়কদের ধানবীজ পাচার রোধে তৎপরতা বাড়ানোর নির্দেশ দেওয়া হয়েছে। তিনি আরও জানান, ইতিমধ্যেই সীমান্তের বিভিন্ন স্থান থেকে বিজিবির সদস্যরা বেশ কিছু বীজ জব্দ করতে সক্ষম হয়েছেন।এ ব্যাপারে উপজেলা কৃষি কর্মকর্তা এ এফ এম গোলাম ফারুক হোসেন প্রথম আলোকে জানান, বীজ পাচারের বিষয়টি তাঁর জানা নেই। তবে বীজ পাচার রোধে শিগগিরই তদারকিসহ প্রয়োজনীয় ব্যবস্থা নেওয়া হবে।
