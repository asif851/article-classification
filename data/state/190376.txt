
শুধু স্লোগান না দিয়ে জেলের তালা ভাঙার প্রস্তুতি নিতে ছাত্রদলের নেতা-কর্মীদের পরামর্শ দিয়েছেন বিএনপির স্থায়ী কমিটির সদস্য মির্জা আব্বাস। আজ রোববার জাতীয় প্রেসক্লাবে এক প্রতিবাদ সভায় এই পরামর্শ দেন মির্জা আব্বাস।
বিএনপির চেয়ারপারসন খালেদা জিয়া ও সিনিয়র ভাইস চেয়ারম্যান তারেক রহমানের বিরুদ্ধে মামলার প্রতিবাদ এবং কারাগারে আটক ছাত্রদলের বর্তমান ও সাবেক নেতাদের মুক্তির দাবিতে ওই প্রতিবাদ সভার আয়োজন করা হয়। ঢাকা মহানগর (দক্ষিণ) ছাত্রদল এই প্রতিবাদ সভার আয়োজন করে।প্রতিবাদ সভা চলাকালে ছাত্রদলের কর্মীরা বিভিন্ন নেতার নাম উল্লেখ করে ‘জেলের তালা ভেঙে’ তাঁদের বের করে আনার স্লোগান দিতে থাকেন।বক্তব্য দিতে গিয়ে মির্জা আব্বাস ছাত্রদলের নেতা-কর্মীদের উদ্দেশে বলেন, ‘জেলের তালা ভাঙব, অমুক ভাইকে আনব, খামোখা এই স্লোগান দেবেন না, প্লিজ।’নব্বইয়ের স্বৈরাচারবিরোধী আন্দোলনের কথা তুলে ধরে মির্জা আব্বাস বলেন, ওই সময় তাঁকে এবং ছাত্রনেতা মোস্তফা মহসিন মন্টুকে আন্দোলনের মুখে জেল কর্তৃপক্ষ ছাড়তে বাধ্য হয়েছিল। সেটিই হচ্ছে সত্যিকার জেলের তালা ভেঙে নেতাদের মুক্ত করা।‘জেলের তালা ভাঙব, অমুক ভাইকে আনব’ স্লোগান না দিয়ে জেলের তালা ভাঙার প্রস্তুতি নেওয়ার জন্য ছাত্রদলের নেতা-কর্মীদের প্রতি আহ্বান জানান মির্জা আব্বাস।বর্তমান সরকার তিস্তার পানির ন্যায্য হিস্যা আদায়ে ব্যর্থ হয়েছে উল্লেখ করে বিএনপির এই নেতা বলেন, বিএনপির একদিনের লংমার্চে পানি এসে ভরে গিয়েছিল। বিএনপি ক্ষমতায় এলে সব নদী পানিতে ভরা থাকবে। এ বিষয়ে কোনো আপস হবে না।সমাবেশে ছাত্রদলের সাবেক নেতা আসাদুজ্জামান, শহীদ উদ্দীন চৌধুরী এবং বর্তমান ভারপ্রাপ্ত সভাপতি বজলুল করিম চৌধুরী প্রমুখ বক্তব্য দেন।
