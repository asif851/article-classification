
প্রায় ৯০ লাখ প্রবাসী বাংলাদেশিকে আগামী নভেম্বরের মধ্যে যন্ত্রে পাঠযোগ্য পাসপোর্ট (এমআরপি) দেওয়া যাবে কি না তা নিয়ে সরকার নিশ্চিত নয়। গতকাল মঙ্গলবার সংসদে প্রবাসী কল্যাণমন্ত্রী মোশাররফ হোসেন বলেছেন, এ নিয়ে সরকার চ্যালেঞ্জে পড়েছে।সাংসদ ইসরাফিল আলমের সম্পূরক প্রশ্নের জবাবে মোশাররফ হোসেন বলেন, বিদেশে যাঁরা কাজ করছেন তাঁদের জন্য এমআরপি খুবই দরকারি। এ বছরের নভেম্বরের মধ্যে এমআরপি দিতে না পারলে সনাতন পাসপোর্টধারীরা অবৈধ হয়ে যাবেন। এ অল্প সময়ের মধ্যে প্রবাসীর হাতে এমআরপি দেওয়া নিয়ে চ্যালেঞ্জে পড়েছে সরকার।প্রবাসীকল্যাণমন্ত্রী বলেন, ‘আমরা সিদ্ধান্ত নিয়েছি, প্রবাসীদের দূতাবাসে আসতে হবে না। আমাদের ৩০টি ভ্রাম্যমাণ টিম ক্যামেরা ও ল্যাপটপ নিয়ে প্রবাসীদের এলাকায় চলে যাবেন। সেখানে তাঁদের তথ্য সংগ্রহ করা হবে। এ লক্ষ্যে আউট সোর্সিং করা হয়েছে। আশা করি নভেম্বরের মধ্যেই সবাইকে এমআরপি দিতে সক্ষম হব।’
