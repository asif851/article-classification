
পটুয়াখালীর দশমিনা উপজেলার বহরমপুর ইউনিয়নে নির্বাচনী সহিংসতায় আহত শাহজাহান মৃধা (৩২) মারা গেছেন। আজ বৃহস্পতিবার ঢাকা মেডিকেল কলেজ হাসপাতালে চিকিৎসাধীন অবস্থায় তিনি মারা যান। এ নিয়ে নিহতের সংখ্যা বেড়ে ২৪ জন হলো।
নির্বাচনের আগের দিন সোমবার রাতে ইউনিয়নের আদমপুরা বাজারে আওয়ামী লীগ ও বিএনপির মনোনীত চেয়ারম্যান প্রার্থীর কর্মী-সমর্থকদের মধ্যে সংঘর্ষে শাহজাহান গুরুতর আহত হন। নিহত শাহজাহান ইউনিয়নের আদমপুরা গ্রামের আবদুল ওয়াহেদ মৃধার ছেলে।পুলিশ জানায়, ওই দিন রাত সাড়ে ১১টার দিকে ইউনিয়নের আদমপুরা রাজারে আওয়ামী লীগ ও বিএনপির মনোনীত চেয়ারম্যান প্রার্থীর কর্মী-সমর্থকদের মধ্যে সংঘর্ষের ঘটনায় উভয় পক্ষের অন্তত ১০ জন আহত হয়। আহত ব্যক্তিদের মধ্যে শাহজাহান ও জুয়েল নামের দুজনকে বরিশাল মেডিকেল কলেজ হাসপাতালে পাঠানো হয়। পরে অবস্থার অবনতি হলে শাহজাহানকে ঢাকা মেডিকেল কলেজ হাসপাতালে পাঠানো হয়। আজ সকালে চিকিৎসাধীন অবস্থায় শাহজাহানের মৃত্যু হয়।শাহজাহানের মৃত্যুর খবর ছড়িয়ে পড়লে এলাকায় উত্তেজনা সৃষ্টি হয়। আওয়ামী লীগ-বিএনপি দুই দলই শাহজাহানকে নিজেদের দলীয় কর্মী বলে দাবি করছে।শাহজাহানের মৃত্যুর খবরের সত্যতা নিশ্চিত করে দশমিনা থানার ভারপ্রাপ্ত কর্মকর্তা (ওসি) মো. মনিরুল ইসলাম বলেন, এ ঘটনায় মামলা দায়েরের প্রস্তুতি চলছে।
