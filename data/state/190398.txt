
রাজধানীর ইসলামপুরে একটি মসজিদ থেকে আজ সোমবার সকালে বিল্লাল হোসেন (৫৭) নামের এক মুয়াজ্জিনের লাশ উদ্ধার করেছে পুলিশ। মুয়াজ্জিনের পেটে ছুরিকাঘাতের জখম রয়েছে।
পুলিশের লালবাগ বিভাগের উপকমিশনার (ডিসি) মফিজউদ্দীন বলেন, রাজধানীর ইসলামপুরের জব্বু খান জামে মসজিদে ফজরের নামাজের সময় সিঁড়িতে লাশ দেখতে পান মসজিদের লোকজন। খবর পেয়ে ভোরে পুলিশ তাঁর লাশ উদ্ধার করে। বিল্লাল হোসেনের বুকে, পেটে ও বাম হাতে একাধিক ছুরিকাঘাতের চিহ্ন পাওয়া গেছে। ধারণা করা হচ্ছে, গতকাল রোববার দিবাগত রাতের কোনো এক সময় এ ঘটনা ঘটে থাকতে পারে। মসজিদের তৃতীয় তলার একটি কক্ষে থাকতেন মুয়াজ্জিন বিল্লাল। তাঁর ঘরটি তালা দেওয়া অবস্থায় পাওয়া গেছে। বিল্লাল হোসেন গ্রামের বাড়ি মানিকগঞ্জ জেলায়।
তাঁর লাশ স্যার সলিমুল্লাহ মেডিকেল কলেজের মর্গে রাখা হয়েছে।
