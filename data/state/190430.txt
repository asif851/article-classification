
আজ ২৯ নভেম্বর নারায়ণগঞ্জের বক্তাবলী গণহত্যা দিবস। ১৯৭১ সালের এই দিনে নদীবেষ্টিত দুর্গম চরাঞ্চল নারায়ণগঞ্জ সদর উপজেলার বক্তাবলীতে ১৩৯ নিরস্ত্র মানুষকে গুলি করে হত্যা করে পাকিস্তানি হানাদার বাহিনী। জ্বালিয়ে দেওয়া হয় ২২টি গ্রাম।বক্তাবলী এলাকা মুক্তিযুদ্ধের সময় পরগনা ছিল। এখন সেটা ভেঙে তিনটি ইউনিয়ন পরিষদে রূপান্তরিত হয়েছে। সদর উপজেলার একটি ইউনিয়নের নাম এখন বক্তাবলী।এলাকার বয়োজ্যেষ্ঠ কয়েকজন বলেন, ২৯ নভেম্বর পাকিস্তানি বাহিনী বক্তাবলী পরগনার ২২টি গ্রাম গানপাউডার দিয়ে জ্বালিয়ে দিয়েছিল।দিবসটি স্মরণে আজ রোববার বিকেলে বক্তাবলী লক্ষ্মীনগর সরকারি প্রাথমিক বিদ্যালয় মাঠে শোকসভাসহ বিভিন্ন কর্মসূচির আয়োজন করা হয়েছে। শহীদ দিবস উদ্যাপন কমিটির যুগ্ম আহ্বায়ক মো. হারুন রশীদ সরকার এ খবর নিশ্চিত করেছেন।
