
গৃহস্থালি কাজ নিয়ে দিনভর ব্যস্ত থাকেন তাঁরা। রান্না, স্বামী-সন্তানের দেখভাল, ঘরের অন্যান্য নানা কাজে সময় যায়। এই আটপৌরে জীবনের মধ্যে গত সোমবারের রাত ছিল একেবারেই ভিন্ন ধরনের। তাঁদের সাহসিকতায় ময়মনসিংহের ঈশ্বরগঞ্জের আহমদিয়া মাদ্রাসায় হামলার সময় এক হামলাকারীকে ধরে ফেলেন তিন নারী। তাঁদের সাহসিকতার পরিচয় পায় এলাকার লোকজন। তবে সেই কাজ মোটেও সহজ ছিল না। প্রাণ যেতে পারত তাঁদের। 
এই তিন নারীর একজন মোছা. আয়েতুন্নেছা (৪০)। তাঁর বয়ানে উঠে এল সেদিনের হামলার কথা। তিনি বললেন, ঘটনার দিন সন্ধ্যার পর থেকে তিনি উঠোনে ধান সেদ্ধ করছিলেন। অনুমান করতে পারেন, এশার নামাজের সময় হয়ে এসেছে। মসজিদের পাশেই মুয়াজ্জিন মোস্তাফিজুর রহমানের বাড়ি। দরজার খটখট শব্দ পেয়ে বুঝতে পারলেন আজান দিতে মসজিদের প্রবেশ করেছেন মুয়াজ্জিন। কিন্তু ‘উঁহু বাবাগো’ বলে চিৎকার শুনতে পান তিনি। চুলার কাছ থেকে দ্রুত উঠে গিয়ে মসজিদের আঙিনায় গিয়ে আবছা অন্ধকারে দেখতে পান পাঞ্জাবি-টুপি পরা চারজন লোক মুয়াজ্জিনকে কোপাচ্ছে। রক্তাক্ত অবস্থায় মুয়াজ্জিন দৌড়াচ্ছেন। পড়ে যাচ্ছেন আবার উঠে দাঁড়াচ্ছেন। এভাবে চারপাশে ঘুরে মুয়াজ্জিন মোস্তাফিজুর তাঁর ঘরের খাটিয়ার তলায় আত্মগোপন করেন। আছিয়া খাতুন তখন দেখতে পান হামলাকারীরা মুয়াজ্জিনের খোঁজে তাঁর ঘরের দিকে আসছে। তিনি ভাবলেন, হামলাকারী একবার ঘরে ঢুকতে পারলে তাঁর ছেলেটিকে মেরে ফেলবে। তিনি একটা প্রস্তুতি নিয়ে ফেললেন। যেভাবেই হোক মুয়াজ্জিনের প্রাণ বাঁচাবেন। আয়েতুন্নেছার চোখের সামনে ভেসে ওঠে মাস খানেক আগের এক ঘটনার দৃশ্য। আয়েতুন্নেছা বলছিলেন, গত মার্চ মাসের কোনো এক দিন। কয়েকজন তরুণ মসজিদের আঙিনায় এসে ধর্ম বিষয়ে কথা বলছে। তিনিসহ কয়েকজন মিলে তা শুনছিলেন। একপর্যায়ে ওই তরুণেরা তর্ক জুড়ে দেয় মোস্তাফিজুরের সঙ্গে। একপর্যায়ে তরুণদের একজন উত্তেজিত হয়ে মোস্তাফিজুরকে মারতে যায়। আয়েতুন্নেছা তখন কয়েকজন নারীকে নিয়ে উত্তেজিত তরুণকে জাপটে ধরে মসজিদের ভেতরে নিয়ে আটকে ফেলেন। পরে গ্রামের লোকজন ওই তরুণকে ছাড়িয়ে নেয়।’আয়েতুন্নেছা বলেন, সেদিনের মতো করে প্রস্তুতি ছিল তাঁর। কিন্তু ভয় হচ্ছিল হামলাকারীরা ছিল ধারালো অস্ত্রসজ্জিত। বাধা দিলে প্রাণে মেরে ফেলতেও পারে। তারপরও তিনি সাহস করে অন্ধকারে দাঁড়িয়ে অপেক্ষা করছিলেন। তখন দেখতে পান হামলাকারী দৌড়ে তাঁর ঘরে প্রবেশ করতে যাচ্ছে। দ্রুতগতি ও অন্ধকারের কারণে সুপারিগাছের সঙ্গে ধাক্কা খেয়ে মাটিতে পড়ে যায় হামলাকারী। পেছনে থাকা অন্য হামলাকারীরা উঠানে পড়ে যাওয়া ব্যক্তিকে মুয়াজ্জিন মনে করে কুপিয়ে পুকুরপাড় দিয়ে চলে যায়। ঠিক তখন তিনি আবদুল আহাদ মো. মাহমুদুল্লাহ নামের ওই হামলাকারীকে ধরে ফেলেন। নিচু স্বরে সহযোগী নারীদের ডাকতে থাকেন। তখন পাশের ঘর থেকে আছিয়া খাতুন (৫০), মিনারা খাতুন (৩৮) ছুটে আসেন। পরে তিনজনে মিলে হামলাকারীকে খুঁটির সঙ্গে বেঁধে ফেলেন। পরে পুলিশ এসে তাঁকে নিয়ে যায়। গতকাল মঙ্গলবার ঘটনাস্থল পরিদর্শনে আসা ময়মনসিংহ রেঞ্জের পুলিশের উপমহাপরিদর্শক চৌধুরী মো. আবদুল্লাহ আল মামুন ওই নারীদের সঙ্গে কথা বলার সময় তাঁদের সাহসিকতার কথা শুনে বিস্মিত হন। ঘটনাটি কীভাবে ঘটেছে, তা ওই নারীরা মহড়া দিয়ে পুলিশ কর্মকর্তাদের সামনে ফুটিয়ে তোলেন।
