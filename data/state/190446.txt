
সুনামগঞ্জের ধরমপাশা উপজেলার বংশীকুণ্ডা দক্ষিণ ইউনিয়নের ৯ নম্বর ওয়ার্ড আওয়ামী লীগের দলীয় অস্থায়ী কার্যালয়ের চেয়ার, চাপাইতি বাজারের তিনটি দোকান ভাঙচুর ও একটি দোকানের মালামাল লুটপাটের ঘটনায় মামলা হয়েছে।গত রোববার গভীর রাতে চাপাইতি বাজারের ক্ষতিগ্রস্ত ব্যবসায়ী মর্তুজ আলী বাদী হয়ে মধ্যনগর থানায় মামলাটি দায়ের করেন। এ বিষয়ে মধ্যনগর থানার উপপরিদর্শক (এসআই) লুৎফুর রহমান বলেন, ভাঙচুর ও লুটপাটের ঘটনায় তাহিরপুর উপজেলার শ্রীপুর দক্ষিণ ইউনিয়নের সাবেক ইউপি চেয়ারম্যান হারুন অর রশিদসহ ১২ জনের নাম উল্লেখ করে রোববার গভীর রাতে মামলা হয়েছে। অভিযোগের তদন্ত চলছে।এলাকাবাসী ও স্থানীয় সূত্রে জানা গেছে, সপ্তাহখানেক আগে পাশের তাহিরপুর উপজেলার এক মোটরসাইকেলচালকের সঙ্গে ধরমপাশা উপজেলার মধ্যনগর এলাকার এক মোটরসাইকেলচালকের কথা-কাটাকাটি ও হাতাহাতির ঘটনা ঘটে। দুই পক্ষের লোকজনদের মধ্যে ঘটনাটি মীমাংসা করার জন্য আলোচনা হয়েছে। গত শনিবার রাত একটা থেকে দেড়টার মধ্যে ৮-১০ জন লোক চাপাইতি বাজারে থাকা ৯ নম্বর ওয়ার্ড আওয়ামী লীগের অস্থায়ী কার্যালয়ে ঢুকে কয়েকটি চেয়ার ভাঙচুর করে ও একটি ব্যানার নষ্ট করে। এ সময় তারা ওই বাজারের তিনটি দোকান ভাঙচুর এবং একটি দোকানের মালামাল লুট করে নিয়ে যায়।৯ নম্বর ওয়ার্ড আওয়ামী লীগের সভাপতি জহুর উদ্দিন বলেন, শ্রীপুর দক্ষিণ ইউনিয়ন পরিষদের (ইউপি) সাবেক চেয়ারম্যান হারুন অর রশিদ ও তাঁর লোকজনের সঙ্গে তাঁর বিরোধ আছে। এর জের ধরে তাঁর নির্দেশে তাঁর লোকজন এ ঘটনা ঘটিয়েছে।তবে শ্রীপুর দক্ষিণ ইউনিয়ন পরিষদের সাবেক ইউপি চেয়ারম্যান হারুন অর রশিদ ভাঙচুর চালানোর অভিযোগ অস্বীকার করেছেন।
