
বাংলাদেশ নৌবাহিনীর বহরের নতুন সদস্য বিএনএস সমুদ্রজয় আজ শুক্রবার চট্টগ্রাম বন্দরে এসে পৌঁছেছে।ঢাকার মার্কিন দুতাবাসের এক বিজ্ঞপ্তিতে জানানো হয়, যুক্তরাষ্ট্র কোস্টগার্ড কার্টার জারভিস নামে পরিচিত ৩৭৮ ফুট দীর্ঘ শক্তিশালী এই নৌযানটি ১৯৭২ সালে হাওয়াইতে মোতায়েন ছিল। এটি এখন বৃহত্তম নৌযান হিসেবে বাংলাদেশ নৌবাহিনীর বহরে যুক্ত হচ্ছে। এর নতুন নাম বিএনএস সমুদ্রজয়।এক্সেস ডিফেন্স আর্টিকেলস্ কর্মসূচির আওতায় এ বছরের ২১ মে এই নৌযান বাংলাদেশ নৌবাহিনীর কাছে হস্তান্তর করা হয়। এ সময় এটির নতুন নাম দেওয়া হয় সমুদ্রজয়। ক্যালিফোর্নিয়ায় প্রশিক্ষণ ও নতুন উপকরণ স্থাপনের নিবিড় কর্মসূচির পর ১৬৭ জন নাবিক নৌযানটি নিয়ে সাফল্যের সঙ্গে ছয় সপ্তাহে প্রশান্ত মহাসাগর পাড়ি দেন। ফিলিপাইনের প্রাকৃতিক দুর্যোগে সাড়া দিয়ে বাংলাদেশ নৌবাহিনীর এই যানে করে ৪০ টন ত্রাণসামগ্রী ৩০ নভেম্বর ম্যানিলায় পৌঁছে দেয়।
