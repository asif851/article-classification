
কুমিল্লার তিতাস উপজেলার ভাটিপাড়া গ্রামে মাছ বিক্রির ৫০ টাকার চাইতে গিয়ে জেলে পরিবারের এক গৃহিণীকে হত্যার অভিযোগ পাওয়া গেছে। গত বুধবার সন্ধ্যায় ওই ঘটনা ঘটে। কানন বালা (৫৫) ওই গ্রামের জগদীশ চন্দ্র দাসের স্ত্রী। ঘটনার সঙ্গে জড়িত থাকার অভিযোগে পুলিশ চারজনকে আটক করেছে। পুলিশ, এলাকাবাসী ও পরিবারের একাধিক সদস্য জানান, গত বুধবার বিকেল পাঁচটায় কানন বালার স্বামী জগদীশ চন্দ্র দাস বাড়ির পাশের খাল থেকে মাছ ধরে আনেন। ওই সময় একই গ্রামের বারেক মিয়ার মেয়ে ও প্রবাসী শেখ ফরিদের স্ত্রী জেসমিন আক্তার (২৫) মাছের দাম ৫০ টাকা না দিয়েই মাছ নিয়ে যান। পরে জগদীশের স্ত্রী কানন বালা টাকা চাইতে গেলে তিনি টাকা না দিয়ে তাঁকে গালি দেন। কানন বালা এর প্রতিবাদ করেন। একপর্যায়ে জেসমিন আক্তার ও কানন বালার মধ্যে কথা-কাটাকাটি হয়। এরপর জেসমিন ও তাঁর পরিবারের কয়েকজন সদস্য মিলে কানন বালাকে কিল-ঘুষি মারেন। এতে ঘটনাস্থলেই তাঁর মৃত্যু হয়।খবর পেয়ে তিতাস থানার পুলিশ বুধবার রাত আটটায় লাশ উদ্ধার করে। গতকাল বৃহস্পতিবার ময়নাতদন্তের জন্য লাশ কুমিল্লা মেডিকেল কলেজ হাসপাতালের মর্গে পাঠানো হয়। এ ঘটনায় জড়িত সন্দেহে তিতাস থানার পুলিশ জেসমিন আক্তারের বাবা বারেক মিয়া (৫৫), বারেক মিয়ার স্ত্রী, এক মেয়ে ও বারেক মিয়ার ভাতিজা একই গ্রামের মো. সোহেলকে আটক করে। পরে তাঁদের ওই মামলায় আসামি করা হয়। তবে ঘটনার পর জেসমিন আক্তার পালিয়ে যান। গতকাল বৃহস্পতিবার দুপুরে তাঁদের আদালতে হাজির করা হয়। আদালত আসামিদের কারাগারে প্রেরণের নির্দেশ দেন।
