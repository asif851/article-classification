
ভারত ও বাংলাদেশের নাগরিকদের জন্য ভিসা-পাসপোর্ট তুলে দেওয়ার পক্ষপাতী ভারতের ত্রিপুরার রাজ্যপাল তথাগত রায়। গতকাল শনিবার বাংলাদেশের স্বাধীনতা দিবস উপলক্ষে আয়োজিত এক অনুষ্ঠানে রাজ্যপাল বলেন, বিষয়টি নিয়ে তিনি ইতিমধ্যে ভারতীয় পররাষ্ট্র মন্ত্রণালয়ের কাছে অনুরোধ জানিয়েছেন। ভারত সরকারের কাছে শিগগিরই এ বিষয়ে তিনি প্রস্তাব পাঠাবেন।আগরতলায় বাংলাদেশের সহকারী হাইকমিশনে যথাযথ মর্যাদায় উদ্যাপিত হচ্ছে বাংলাদেশের স্বাধীনতা ও জাতীয় দিবস। এই উপলক্ষে গতকাল শনিবার ও আজ রোববার বিভিন্ন অনুষ্ঠানের আয়োজন করা হয়েছে। গতকাল সকালে সহকারী হাইকমিশনে বাংলাদেশের জাতীয় পতাকা উত্তোলন করা হয়। সন্ধ্যায় ছিল আলোচনা সভা এবং দুপুরে সাংস্কৃতিক অনুষ্ঠান।আলোচনা সভায় বক্তব্যে তথাগত রায় ভারত ও বাংলাদেশের নাগরিকদের জন্য পাসপোর্ট-ভিসা পদ্ধতি রদ করার কথা বলেন। তাঁর মতে, ত্রিপুরা যেমন বাংলাদেশ দিয়ে তিন দিক ঘেরা, তেমনি ভারতও বাংলাদেশের তিন দিকে। তাই উভয় দেশের মানুষদের পাসপোর্ট-ভিসা পদ্ধতি থাকা উচিত নয়। বিষয়টি নিয়ে সরকারি স্তরে ভবিষ্যতেও প্রস্তাব পাঠাবেন বলে জানান তথাগত রায়।প্রসঙ্গত, নেপাল ও ভুটানে ভারতীয় নাগরিকদের পাসপোর্ট-ভিসা লাগে না। সাধারণ নাগরিকত্বের প্রমাণ দিয়েই উভয় দেশে ভ্রমণ করা যায়। সেটা মাথায় রেখেই কেন্দ্রের বিজেপি সরকারের নিযুক্ত রাজ্যপালের এ ভাষণে অনেকেই আশার আলো দেখছেন। ত্রিপুরার সাধারণ মানুষও চায় বাংলাদেশের মধ্য দিয়ে সহজেই ভারতের অন্য প্রান্তে যাতায়াত করতে। রাজ্যপালের ভাষণ তাঁদের সেই আকাঙ্ক্ষা আরও বাড়িয়ে দিয়েছে।
