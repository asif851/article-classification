
শহীদ সাংবাদিক সিরাজুদ্দীন হোসেনের ৪৬তম অপহরণ দিবস আজ। স্বাধীনতার প্রাক্কালে ১৯৭১ সালের এই দিনে পাকিস্তানি হানাদার বাহিনী ও তাদের এ দেশীয় দোসর আলবদর ও রাজাকার বাহিনীর সদস্যরা তাঁকে তাঁর রাজধানীর চামেলীবাগের বাড়ি থেকে ধরে নিয়ে যায়। এরপর তাঁকে আর খুঁজে পাওয়া যায়নি।১৯৭১ সালের ডিসেম্বরে বুদ্ধিজীবী হত্যার নীলনকশার প্রথম শিকার হন সিরাজুদ্দীন হোসেন।সিরাজুদ্দীন হোসেন ছিলেন দৈনিক ইত্তেফাক-এর কার্যনির্বাহী ও বার্তা সম্পাদক। ১৯৭১ সালে অবরুদ্ধ এই দেশে তিনি সাহসের সঙ্গে সাংবাদিকতা করে গেছেন। সে সময় তাঁর লেখা ‘ঠগ বাছিতে গাঁ উজাড়’, ‘অধুনা রাজনীতির কয়েকটি অধ্যায়’ ধরনের উপসম্পাদকীয় এবং ‘এতদিনে’ শিরোনামে সম্পাদকীয় মুক্তিযুদ্ধের সপক্ষে তাঁর দৃঢ় অবস্থানের সাক্ষ্য দেয়।সিরাজুদ্দীন হোসেনের অপহরণ দিবস উপলক্ষে আজ শনিবার রাজধানীর মোহাম্মদপুরের বাড়িতে বাদ মাগরিব মিলাদ মাহফিলের আয়োজন করা হয়েছে। এ ছাড়া শহীদের গ্রামের বাড়ি মাগুরার শালিখা থানার শরুশুনা এবং যশোরের খাজুরায় শহীদ সিরাজুদ্দীন হোসেন কলেজে দিনটি যথাযোগ্য মর্যাদায় পালন করা হবে। বিজ্ঞপ্তি
