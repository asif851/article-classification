
সাভার পৌরসভার রাজাসন এলাকায় আল হেরা স্কুল অ্যান্ড কলেজ কেন্দ্রের পাশে আজ মঙ্গলবার রাত ১০টার দিকে কিছু লোকজন জড়ো হন। খবর পেয়ে বিজিবি ও ম্যাজিস্ট্রেট ঘটনাস্থলে পৌঁছালে ওই লোকজন সেখান থেকে সরে যায়। ওই পৌরসভা নির্বাচনের স্বতন্ত্র মেয়র প্রার্থী সালাউদ্দিন খান অভিযোগ করেছেন, ওই লোকজন ভোট কেন্দ্রে ঢোকার চেষ্টা করেছিলেন।
এই বিষয়ে উপজেলা নির্বাহী কর্মকর্তা (ইউএনও) কামরুল হাসান মোল্লা বলেন, ওই কেন্দ্রের পাশে কিছু লোকজন জড়ো হয়েছিল। পরে বিজিবি এবং ম্যাজিস্ট্রেট ঘটনাস্থলে যাওয়ার পর ওই লোকগুলো চলে যায়। এরপর থেকে বিজিবি এবং ম্যাজিস্ট্রেটের টহল জোরদার করা হয়েছে। কেউ যাতে কেন্দ্রে ঢুকতে না পারে সেদিকে কড়া নজর রাখা হচ্ছে।
