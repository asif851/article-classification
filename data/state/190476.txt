
জাতীয় পার্টির (জাপা) চেয়ারম্যান এইচ এম এরশাদের বিশেষ উপদেষ্টা ববি হাজ্জাজকে ছেড়ে দিয়েছে র্যাপিড অ্যাকশন ব্যাটালিয়ন (র‌্যাব)। আজ রোববার সন্ধ্যায় ববির পরিবারের একটি সূত্র এ খবর নিশ্চিত করেছে।র‌্যাবের অতিরিক্ত মহাপরিচালক কর্নেল জিয়াউল আহসান আজ সকালেই প্রথম আলো ডটকমকে জানিয়েছিলেন, জিজ্ঞাসাবাদ শেষে ববি হাজ্জাজকে ছেড়ে দেওয়া হয়েছে। কিন্তু তাকে র‌্যাব আটক করেছে বলে পরিবারের পক্ষ থেকে তখনও দাবি করা হয়।গতকাল শনিবার তাঁর পরিবারের একটি সূত্র জানায়, হাজ্জাজকে র‌্যাব কার্যালয়ে নিয়ে জিজ্ঞাসাবাদ করা হচ্ছে। তবে র‌্যাবের পক্ষ থেকে তখন এ বিষয়টি কেউ নিশ্চিত করেননি।শনিবার বিকেল চারটায় র‌্যাব-১-এর কার্যালয় থেকে ববি হাজ্জাজকে দেখা করতে বলা হয়। এরপর তিনি বিকেল পাঁচটায় এরশাদের পক্ষ হয়ে সংবাদ সম্মেলন করেন। পরে আবারও তাঁকে র‌্যাব কার্যালয়ে ডেকে পাঠানো হয়। তাঁকে সেখানে জিজ্ঞাসাবাদ করা হচ্ছে বলে শনিবার রাতে ওই সূত্রটি দাবি করেছিল।ববি হাজ্জাজ জাতীয় পার্টির রিসার্চ অ্যান্ড স্ট্র্যাটেজিক উইংয়ের প্রধান এবং এরশাদের বিশেষ উপদেষ্টা হিসেবে দায়িত্ব পালন করছেন। এইচ এম এরশাদকে সম্মিলিত সামরিক হাসপাতালে (সিএমএইচ) নিয়ে যাওয়ার পর গত শুক্রবার এক বিবৃতিতে ববি বলেছিলেন, এরশাদ তাঁকে মুখপাত্রের দায়িত্ব দিয়েছেন। শনিবারও মুখপাত্র হিসেবে সংবাদ সম্মেলনে এরশাদের নির্বাচনে অংশ না নেওয়া এবং বিভিন্ন বিষয়ে বক্তব্য দেন তিনি।
