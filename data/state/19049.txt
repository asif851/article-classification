
বাংলাদেশ-সংলগ্ন সীমান্তে কাঁটাতারের বেড়া ও সড়ক নির্মাণের কাজ আরও ত্বরান্বিত করতে সংশ্লিষ্ট দপ্তরগুলোকে নির্দেশ দিয়েছে ভারতের কেন্দ্রীয় সরকার। ভারত সরকার তাদের দেশে কথিত বাংলাদেশিদের দেশে ফেরত পাঠানোর বিষয়টি নিয়ে বাংলাদেশ সরকারের সঙ্গেও আলোচনা করবে। আজ ভারতের আসাম রাজ্যের ইংরেজি দৈনিক আসাম ট্রিবিউনে দেশটির কেন্দ্রীয় সরকারের উচ্চপর্যায়ের সূত্র উল্লেখ করে প্রকাশিত এক প্রতিবেদনে এ তথ্য জানানো হয়।
প্রতিবেদনে বলা হয়, ভারত সরকারের পাওয়া তথ্য অনুযায়ী, ভারতে কথিত বাংলাদেশি অনুপ্রবেশকারীদের সংখ্যা কমছে। সীমান্ত এলাকায় অর্থনৈতিক উন্নয়নের কারণেই এটি ঘটেছে। ওই সূত্র জানায়, ‘এখন যাঁরা প্রবেশের চেষ্টা করছেন, তারা ভারতে স্থায়ীভাবে বসবাস করতেই আসছেন।’ভারত তার আন্তর্জাতিক সীমান্তে ইতিমধ্যে সীমান্তরক্ষী বাহিনীর (বিএসএফ) সদস্যসংখ্যা বাড়িয়েছে বলে প্রতিবেদনে উল্লেখ করা হয়। তবে পুরো সীমান্তে কাঁটাতারের বেড়া দেওয়া ভারতের প্রধান অগ্রাধিকারের বিষয়।ভারতীয় সরকারি সূত্র বলেন, নজরদারি বাড়লেও নদীবাহিত সীমান্তে টহল এখনো ভারতের জন্য একটি বড় সমস্যা। এই সীমান্ত দিয়ে অনুপ্রবেশ ও চোরাচালানি এখনো চলছে।প্রতিবেদনে বলা হয়, ভারতে অনুপ্রবেশকারী তথাকথিত বাংলাদেশিদের ফেরত পাঠানোর ক্ষেত্রে একটি বড় সমস্যা হলো বাংলাদেশ এসব মানুষকে নিজেদের নাগরিক বলে স্বীকার করে না। এখন ভারত ও বাংলাদেশের মধ্যে আলোচনায় এসব কথিত বাংলাদেশি অনুপ্রবেশকারীদের বিষয়টি একটি অন্যতম আলোচনার বিষয়। ভবিষ্যতে এ বিষয়ে বাংলাদেশের সঙ্গে একটি সমাধানে পৌঁছানো যাবে বলেও মনে করে ভারত।
