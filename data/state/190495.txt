
প্রধানমন্ত্রী শেখ হাসিনা আজ শুক্রবার জাপানের নাগোয়াতে শিল্পোন্নত দেশগুলোর সম্মেলন জি-৭ এর আউটরিচ বৈঠকে অংশগ্রহণ করেছেন।
জাপানের প্রধানমন্ত্রী এবং জি-৭ সম্মেলনের আয়োজক শিনজো আবের আমন্ত্রণে শেখ হাসিনা সেখানে যান।
আউটরিচ বৈঠকে ইন্দোনেশিয়া, ভিয়েতনাম, লাওস, শ্রীলঙ্কা, পাপুয়া নিউগিনি ও আফ্রিকার দেশ চাদের রাষ্ট্র ও সরকারপ্রধানেরাও অংশ নিয়েছেন। এ ছাড়া বিশ্বব্যাংক, আন্তর্জাতিক মুদ্রা তহবিল (আইএমএফ) এবং এশীয় উন্নয়ন ব্যাংকের (এডিবি) শীর্ষ কর্মকর্তারা বৈঠকে অংশ নেন।
জাপানের মনোরম শহর ইশেশিমায় গতকাল বৃহস্পতিবার দুদিনব্যাপী এই সম্মেলন শুরু হয়। আউটরিচ বৈঠকের আয়োজনস্থল কাশিকোজিমা কানকো হোটেলের ব্যাংকুয়েট হলে শেখ হাসিনা পৌঁছানোর পর শিনজো আবে তাঁকে স্বাগত জানান।
প্রধানমন্ত্রী আউটরিচ বৈঠকের দুই পর্বের আলোচনায় অংশ নিয়ে স্বাস্থ্য, নারীর ক্ষমতায়ন, এশিয়া এবং বিশ্ববাসীর উন্নয়নে জাতিসংঘ নির্ধারিত টেকসই উন্নয়ন লক্ষ্যমাত্রা (এসডিজি) বাস্তবায়ন এবং উন্নত অবকাঠামো বিনির্মাণে সহযোগিতা সংশ্লিষ্ট বিষয়ে আলোচনা করেন। তিনি বিশ্বনেতাদের সঙ্গে ফটোসেশন এবং মধ্যাহ্নভোজেও অংশ নেন।
পররাষ্ট্র মন্ত্রণালয়ের একটি সূত্র জানায়, উন্নয়নশীল বিশ্বের দেশগুলোর মধ্যে আর্থসামাজিক উন্নয়নের বিভিন্ন সূচকে এগিয়ে আছে বাংলাদেশ। তাই জাপান এই বৈঠকে বাংলাদেশকে অংশগ্রহণের আমন্ত্রণ জানিয়েছে।
আউটরিচ বৈঠকের পাশাপাশি প্রধানমন্ত্রী বিভিন্ন দেশের শীর্ষ নেতাদের সঙ্গে দ্বিপক্ষীয় বৈঠকেও অংশ নেবেন। তিনি যুক্তরাজ্যের প্রধানমন্ত্রী ডেভিড ক্যামেরন, জাপানের প্রধানমন্ত্রী শিনজো আবে এবং শ্রীলঙ্কার প্রেসিডেন্ট মাইথ্রিপালা সিরিসেনার সঙ্গে বৈঠক করবেন।
আরও পড়ুন...শুরু হয়েছে জি-৭ শীর্ষ সম্মেলন
