
যৌতুক না পেয়ে ফেনী সদর উপজেলায় নাজমা আক্তার (২৫) নামে এক গৃহবধূকে শ্বাসরোধ করে হত্যার ঘটনায় মামলা হয়েছে। হত্যাকাণ্ডের পর থেকে গৃহবধূর স্বামী ও ভাশুর পলাতক রয়েছেন।নিহত নাজমা আক্তারের ভাই মো. শামীম জানান, গত মঙ্গলবার সন্ধ্যায় তাঁর বোনকে শ্বাসরোধ করে হত্যার পর শ্বশুরবাড়ির লোকজন প্রথমে তা আত্মহত্যা বলে প্রচারের চেষ্টা চালায়। বিয়ের পর থেকেই যৌতুকের জন্য তাঁর বোনকে নির্যাতন করা হতো বলে তিনি অভিযোগ করেন। মো. শামীম জানান, পাঁচ বছর আগে ফেনী সদর উপজেলার ধলিয়া ইউনিয়নের দৌলতপুর গ্রামের বশির আহম্মদের ছেলে দেলোয়ার হোসেন ওরফে শিপনের সঙ্গে তাঁর বোনের বিয়ে হয়। তাঁদের তিন বছরের একটি ছেলে রয়েছে। শিপন আগে সৌদি আরব থাকতেন। দেশে ফিরে আবার বিদেশে যাওয়ার জন্য যৌতুক দাবি করেন তিনি। কিন্তু টাকা না পেয়ে তাঁর বোনের ওপর নির্যাতন চালাতেন। হত্যাকাণ্ডের ঘটনায় গৃহবধূ নাজমা আক্তারের বাবা আবুল কালাম বাদী হয়ে স্বামী দেলোয়ার হোসেন ও ভাশুর দুলালের বিরুদ্ধে ফেনী সদর মডেল থানায় গতকাল বুধবার মামলা করেছেন। ফেনী সদর মডেল থানার পরিদর্শক (তদন্ত) মো. শাহিনুজ্জমান জানান, এ বিষয়ে প্রয়োজনীয় আইনগত ব্যবস্থা নেওয়া হবে।
