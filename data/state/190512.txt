
চালুর পর থেকে জনপ্রিয় হয়ে ওঠা হাতিরঝিলের ওয়াটার ট্যাক্সির বহরে যুক্ত হয়েছে আরও তিনটি জলযান। এ নিয়ে হাতিরঝিলের এফডিসি প্রান্ত থেকে রামপুরা ও বাড্ডা লিংক রোড পর্যন্ত চলাচলকারী ওয়াটার ট্যাক্সির সংখ্যা দাঁড়িয়েছে ১৩টিতে।
গত বছরের বিজয় দিবসে হাতিরঝিলে যাতায়াতের নতুন একটি মাধ্যম হিসেবে এই ওয়াটার ট্যাক্সি সেবা চালু হয়। শুরুতে বহরে ট্যাক্সির সংখ্যা ছিল চারটি। কিছুদিনের মধ্যে তা বাড়িয়ে ১০টিতে উন্নীত করা হয়।    হাতিরঝিল কর্তৃপক্ষ বলছে, এরপরও চাহিদার তুলনায় ট্যাক্সির সংখ্যা কম হওয়ায় এই পথে যাতায়াতকারী ব্যক্তিদের অনেকক্ষণ লাইনে দাঁড়িয়ে থাকতে হতো। এর পরিপ্রেক্ষিতে সম্প্রতি নতুন ট্যাক্সিগুলো বহরে যুক্ত করা হয়েছে।
হাতিরঝিল সমন্বিত উন্নয়ন প্রকল্পের পরিচালক (রাজউক অংশ) জামাল আকতার ভূঁইয়া প্রথম আলোকে বলেন, নতুন যুক্ত হওয়া ওয়াটার ট্যাক্সিগুলোর মধ্যে সবচেয়ে বড়টির আসনসংখ্যা ৮০টি। অন্য দুটির একটিতে ৫০ জন ও আরেকটিতে ৪২ জন বসার ব্যবস্থা আছে।
এই সেবা চালুর পর থেকে বাড্ডা, গুলশান, রামপুরা, খিলগাঁওসহ নগরীর পূর্বাংশের মানুষ যানজটের ঝক্কি এড়িয়ে কারওয়ান বাজার, মগবাজার, দিলু রোড, ইস্কাটন, বাংলামোটর, তেজগাঁও এলাকায় সহজে যাতায়াত করতে পারছেন। এ জন্য এফডিসি, গুলশান-১ ও রামপুরা ব্রিজ এলাকায় ট্যাক্সির তিনটি টার্মিনাল স্থাপন করা হয়েছে।
গতকাল মঙ্গলবার এফডিসি মোড়সংলগ্ন টার্মিনালে কথা হয় রামপুরার বাসিন্দা রফিকুল হকের সঙ্গে। কারওয়ান বাজারে একটি বেসরকারি প্রতিষ্ঠানে কর্মরত ওই ব্যক্তি বলেন, ‘হাতিরঝিলে ওয়াটার ট্যাক্সি চালু হওয়ার পর থেকেই আমি এর নিয়মিত যাত্রী। কিন্তু এই পথে যাত্রীসংখ্যা বেশি হওয়ায় আসন পাওয়ার জন্য মাঝেমধ্যেই লম্বা সময় অপেক্ষা করতে হতো। নতুন তিনটি ট্যাক্সি চালু হওয়ার পর থেকে অপেক্ষার সময় খানিকটা কমেছে।’
