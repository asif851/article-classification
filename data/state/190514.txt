
জিয়া অরফানেজ ট্রাস্ট দুর্নীতি মামলায় বিএনপির চেয়ারপারসন খালেদা জিয়ার আত্মপক্ষ সমর্থনের বক্তব্য উপস্থাপন অব্যাহত রয়েছে। আগামী ২ নভেম্বর এ মামলার পরবর্তী শুনানির দিন ঠিক করেছেন আদালত।
এ ছাড়া জিয়া চ্যারিটেবল ট্রাস্ট দুর্নীতি মামলায় আজ বৃহস্পতিবার জনতা ব্যাংকের উপমহাব্যবস্থাপক মকবুল আহমেদ সাক্ষ্য দিয়েছেন। ২ নভেম্বর এই মামলার শুনানির দিন ঠিক করা হয়েছে।
আজ রাজধানীর বকশীবাজার আলিয়া মাদ্রাসায় স্থাপিত বিশেষ জজ আদালত-৫-এর বিচারক আখতারুজ্জামান এই দিন ঠিক করেন। এ আদালতের পেশকার মোকাররম হোসেন এ তথ্যের সত্যতা নিশ্চিত করেছেন।
আজ দুপুর পৌনে ১২টার দিকে খালেদা জিয়া রাজধানীর বকশীবাজার আলিয়া মাদ্রাসায় স্থাপিত বিশেষ জজ আখতারুজ্জামানের আদালতে উপস্থিত হন। জিয়া অরফানেজ ট্রাস্ট দুর্নীতির মামলায় তিনি আদালতে আত্মপক্ষ সমর্থন করে বাকি বক্তব্য উপস্থাপন করেন। আদালতে বারবার নিজেকে নির্দোষ দাবি করে আবেগে আপ্লুত হয়ে পড়েন খালেদা জিয়া। তিনি বলেন, এটা রাজনৈতিক উদ্দেশ্যপ্রণোদিত।
গত ১৯ অক্টোবর জিয়া অরফানেজ ট্রাস্ট ও জিয়া চ্যারিটেবল ট্রাস্ট দুর্নীতির মামলায় খালেদা জিয়ার জামিন আবেদন মঞ্জুর করেন আদালত। ওই দিন বিশেষ আদালতে আত্মসমর্পণ করে জামিন চান খালেদা জিয়া। পরে আদালত জামিন আবেদনের শুনানি শেষে এক লাখ টাকা মুচলেকায় তাঁর জামিন আবেদন মঞ্জুর করেন। আদালত জানান, অনুমতি নিয়ে চিকিৎসার জন্য বিদেশ যেতে পারবেন খালেদা জিয়া।
ওই দিন জিয়া অরফানেজ ট্রাস্ট দুর্নীতি মামলায় আত্মপক্ষ সমর্থনে এক ঘণ্টা বক্তব্য দেন খালেদা জিয়া। তাঁর বক্তব্য শেষ না হওয়ায় পরবর্তী বক্তব্যের জন্য আজকের দিন ধার্য করা হয়েছিল। এর আগে গত ১২ অক্টোবর আদালতে হাজির না হওয়ায় তাঁর বিরুদ্ধে এই দুই মামলাই গ্রেপ্তারি পরোয়ানা জারি করেন বিশেষ জজ আদালত।
