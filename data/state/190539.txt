
কুষ্টিয়ার মিরপুরে পুলিশের সঙ্গে ‘বন্দুকযুদ্ধে’ দুই ব্যক্তি নিহত হয়েছেন। গতকাল শুক্রবার দিবাগত রাতে উপজেলার গোবিন্দগুনিয়া এলাকায় মিরপুর-ভেড়ামারা সড়কে কথিত এই বন্দুকযুদ্ধ হয়।
পুলিশের ভাষ্য, নিহত দুজন ডাকাতদলের সদস্য ছিলেন।
নিহত দুজনের নাম-পরিচয় তাৎক্ষণিকভাবে জানাতে পারেনি পুলিশ।
কুষ্টিয়ার সহকারী পুলিশ সুপার (ভেড়ামারা সার্কেল) কামরুল হাসানের ভাষ্য, গোবিন্দগুনিয়া এলাকায় মিরপুর-ভেড়ামারা সড়কে ডাকাতি হচ্ছে বলে খবর পাওয়া যায়। মিরপুর থানা-পুলিশ সেখানে অভিযান চালাতে যায়। এ সময় ডাকাতেরা পুলিশকে লক্ষ্য করে ককটেল ও গুলি ছোড়ে। আত্মরক্ষার্থে পুলিশ গুলি ছোড়ে। পরে ঘটনাস্থলে দুই ব্যক্তির লাশ পাওয়া যায়।
এ ঘটনায় মিরপুর থানার ভারপ্রাপ্ত কর্মকর্তা (ওসি) কাজী জালাল উদ্দিন আহমেদ আহত হন। তাঁর দেহরক্ষী ও ইঞ্জিনচালিত নসিমনের চালক আহত হয়েছেন।
মিরপুর থানার ওসি কাজী জালাল উদ্দিন আহমেদ বলেন, নিহত দুই ব্যক্তির বয়স আনুমানিক ২৫ বছর। তাঁরা ডাকাতদলের সদস্য ছিলেন।
