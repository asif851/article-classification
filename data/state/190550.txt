
২৬ মার্চকে ‘মহান বিজয় দিবস’ হিসেবে উল্লেখ করে বিভিন্ন সরকারি দপ্তরে চিঠি দিয়েছে নোয়াখালীর হাতিয়া উপজেলার জাহাজমারা ইউনিয়ন আওয়ামী লীগ। গত মঙ্গলবার ইউনিয়ন আওয়ামী লীগের সভাপতি ও সাধারণ সম্পাদকের স্বাক্ষর করা চিঠিতে ‘মহান বিজয় দিবস’ পালনের কর্মসূচি ঘোষণা করা হয়েছে। অথচ ২৬ মার্চ স্বাধীনতা দিবস।মহান স্বাধীনতা দিবসকে ‘বিজয় দিবস’ হিসেবে উল্লেখ করার বিষয়ে জানতে চাইলে জাহাজমারা ইউনিয়ন আওয়ামী লীগের সাধারণ সম্পাদক ছায়েদুল হক প্রথম আলোকে বলেন, বিষয়টি ভুল হয়ে গেছে। যাঁকে চিঠি কম্পোজ করতে দেওয়া হয়েছে, তিনি ওই ভুলটি করেছেন। তিনি স্বাক্ষর করার সময়ও চিঠিটি ভালোভাবে পড়ে দেখেননি। ভুল হওয়া চিঠিটি পরে সংশোধন করা হয়েছে বলেও দাবি করেন তিনি।এ বিষয়ে হাতিয়া উপজেলা আওয়ামী লীগের কয়েকজন নেতা-কর্মী ক্ষোভ প্রকাশ করে বলেন, স্বাধীনতা ও বিজয় দিবস সম্পর্কে যাঁরা ধারণা রাখেন না, তাঁরা কীভাবে দলের নেতা হন? একটি চিঠিতে সভাপতি-সাধারণ সম্পাদক দুজন স্বাক্ষর করলেন, অথচ কেউই তা পড়ে দেখলেন না, এটা হতে পারে না।
 
