
হল-মার্ক কেলেঙ্কারিতে গ্রেপ্তার ওই গ্রুপের ব্যবস্থাপনা পরিচালক তানভীর মাহমুদকে অবশেষে প্রিজনভ্যানে করে সাধারণ কয়েদির সঙ্গে আদালতে হাজির করা হয়েছে। এ সময় তানভীরের ভায়রা তুষার আহমেদও ওই প্রিজনভ্যানে ছিলেন। আজ বৃহস্পতিবার ঢাকার মহানগর দায়রা জজ আদালতে তাঁদের হাজির করা হয়।
এর আগে তানভীর মাহমুদ ও তুষার আহমেদকে ভাড়া করা মাইক্রোবাসে করে আনা-নেওয়া করা হতো। এ নিয়ে গত ২৬ নভেম্বর প্রথম আলোতে একটি প্রতিবেদন প্রকাশিত হয়। পরে ৪ জানুয়ারি অস্ত্র মামলায় তানভীরকে কারা অ্যাম্বুলেন্সে করে আদালতে হাজির করা হয়।
এদিকে তানভীরের আইনজীবী আদালতে তানভীর ও তুষারকে বিশেষ বাহনে করে আদালতে হাজির করার নির্দেশনা চেয়ে আজ আবেদন করেন। আদালতের বিচারক শুনানি শেষে কারা বিধি মোতাবেক এই দুই আসামিকে আদালতে আনা-নেওয়া করার নির্দেশ দেন। এ ছাড়া হল-মার্ক কেলেঙ্কারির ঘটনায় দায়ের করা ১১ মামলায় অভিযোগ গঠনের শুনানি ২৫ জানুয়ারি  ধার্য করেছেন ঢাকার মহানগর দায়রা জজ আদালতের বিচারক কামরুল হাসান মোল্লা।
ঢাকার মহানগর দায়রা জজ আদালতে হল-মার্ক কেলেঙ্কারির ঘটনায় করা ১১টি মামলার বিচার চলছে। মামলাগুলোর প্রধান আসামি হলেন তানভীর মাহমুদ ও তুষার আহমেদ। হল-মার্ক কেলেঙ্কারির ঘটনায় করা অপর ২৭টি মামলার বিচার চলছে। সোনালী ব্যাংকের সাড়ে তিন হাজার কোটি টাকা জালিয়াতির ঘটনায় এসব মামলা হয়েছে।
 
আরও পড়ুন:
নিজের গাড়িতে কারাগার থেকে আদালতে তানভীর
