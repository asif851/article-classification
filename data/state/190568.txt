
রাজধানীর তেজগাঁও থানায় করা রাষ্ট্রদ্রোহ মামলায় বিএনপির সিনিয়র ভাইস চেয়ারম্যান তারেক রহমানের বিরুদ্ধে গ্রেপ্তারি পরোয়ানা জারি করেছেন আদালত। আজ বৃহস্পতিবার ঢাকার মহানগর হাকিম সরাফুজ্জামান আনসারী এই আদেশ দেন।
আদালত পুলিশের উপপরিদর্শক (এসআই) তাহেরা বেগম প্রথম আলোকে বলেন, রাষ্ট্রদ্রোহের মামলায় তারেক রহমানসহ চার জনের বিরুদ্ধে দেওয়া অভিযোগপত্র গ্রহণ করেছেন আদালত। মামলার পলাতক আসামি তারেক রহমান ও সাংবাদিক মাহাথীর ফারুকী খানের বিরুদ্ধে গ্রেপ্তারি পরোয়ানা জারি করেছেন আদালত। তিনি জানান, আগামী ২ নভেম্বর পলাতক আসামিদের গ্রেপ্তার তামিলের প্রতিবেদন জমা দেওয়ার দিন ধার্য করেছেন আদালত।
গত ৬ সেপ্টেম্বর বেসরকারি টিভি চ্যানেল ইটিভির সাবেক চেয়ারম্যান আবদুস সালামসহ চারজনের বিরুদ্ধে আদালতে অভিযোগপত্র জমা দেন। মামলার অপর আসামি হলেন কনক সারওয়ার। তিনি জামিনে আছেন। আর কারাগারে আছেন ইটিভির সাবেক চেয়ারম্যান আবদুস সালাম।
২০১৫ সালের ৮ জানুয়ারিতে বিএনপির সিনিয়র ভাইস চেয়ারম্যান তারেক রহমান ও ইটিভির তৎকালীন চেয়ারম্যান আবদুস সালামের বিরুদ্ধে তেজগাঁও শিল্পাঞ্চল থানায় রাষ্ট্রদ্রোহ মামলা হয়। তেজগাঁও থানায় এসআই বোরহান উদ্দিন বাদী হয়ে এ মামলা করেন। মামলায় বলা হয়, ২০১৫ সালের ৫ জানুয়ারি লন্ডন থেকে তারেক রহমানের দেওয়া কিছু বক্তব্য ইটিভিতে সরাসরি প্রচারিত হয়। এরপর ৬ জানুয়ারি তেজগাঁও থানার পুলিশ তারেক রহমান ও আবদুস সালামের বিরুদ্ধে রাষ্ট্রদ্রোহের মামলা করার জন্য স্বরাষ্ট্র মন্ত্রণালয়ে আবেদন করে। স্বরাষ্ট্র মন্ত্রণালয় অনুমতি দিলে ৮ জানুয়ারি রাষ্ট্রদ্রোহের ওই মামলা করা হয়। মামলায় পরস্পর যোগসাজশে রাষ্ট্রের বিভিন্ন বাহিনীর সদস্যদের উসকানি দেওয়ার অভিযোগ আনা হয়েছে।
