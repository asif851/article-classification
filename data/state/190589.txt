
যুদ্ধাপরাধের দায়ে বিএনপির স্থায়ী কমিটির সদস্য সালাউদ্দিন কাদের (সাকা) চৌধুরীকে দেওয়া মৃত্যুদণ্ডের খবরটি গতকাল মঙ্গলবার বিভিন্ন আন্তর্জাতিক গণমাধ্যমে গুরুত্বের সঙ্গে প্রচারিত হয়েছে।গতকাল দুপুরে রায় ঘোষণার পরপরই বিবিসির ওয়েবসাইটে প্রকাশিত হয়েছে সাকা চৌধুরীর ফাঁসির রায়ের সংবাদটি। ‘বাংলাদেশ এমপি সালাউদ্দিন কাদের চৌধুরী টু হ্যাঙ ফর ওয়ার ক্রাইমস’ শিরোনামে খবরটিতে বলা হয়, ‘১৯৭১ সালের মুক্তিযুদ্ধের সময় নির্যাতন ও গণহত্যার দায়ে বাংলাদেশের প্রধান বিরোধী দলের সাংসদকে মৃত্যুদণ্ড দিয়েছেন আন্তর্জাতিক অপরাধ ট্রাইব্যুনাল।’ সাকা চৌধুরীকে বিএনপির প্রথম দিকের সদস্য বলে উল্লেখ করা হয়েছে বিবিসির ওই প্রতিবেদনে।যুক্তরাজ্যের প্রভাবশালী পত্রিকা দ্য ইনডিপেন্ডেন্ট-এর শিরোনাম ছিল, ‘বাংলাদেশ এমপি সালাউদ্দিন কাদের চৌধুরী সেনটেন্সড টু ডেথ ওভার ওয়ার ক্রাইমস’। এখানে সাকা চৌধুরীকে বিএনপির অন্যতম প্রধান নীতিনির্ধারক হিসেবে উল্লেখ করা হয়েছে।‘বাংলাদেশ সেনটেন্স সেভেন্থ অপজিশন লমেকার টু ডেথ ফর ওয়ার ক্রাইমস’ শিরোনামে বার্তা সংস্থা রয়টার্সের খবরে বলা হয়েছে, ‘১৯৭১ সালে পাকিস্তানের বিরুদ্ধে মুক্তিযুদ্ধের সময় নির্যাতন, ধর্ষণ ও গণহত্যার অভিযোগ প্রমাণিত হয়েছে জাতীয়তাবাদী পার্টির জ্যেষ্ঠ নেতা সালাউদ্দিন চৌধুরীর বিরুদ্ধে।’ রায় ঘোষণার পরপরই চট্টগ্রামে হরতালের ডাক ও রাজধানী ঢাকায় একটি বাসে অগ্নিসংযোগের ঘটনা উল্লেখ করা হয়েছে রয়টার্সের প্রতিবেদনে।বার্তা সংস্থা এএফপির শিরোনাম ছিল, ‘গণহত্যার দায়ে প্রথমবারের মতো সাংসদের মৃত্যুদণ্ড’। প্রতিবেদনে বলা হয়েছে, ‘বাংলাদেশের প্রধান বিরোধী দল বিএনপির নেতা সালাউদ্দিন কাদের চৌধুরীর বিরুদ্ধে নয়টি অভিযোগ প্রমাণিত হয়েছে আন্তর্জাতিক অপরাধ ট্রাইব্যুনালে।’ রায় ঘোষণার সময় আসামির কাঠগড়ায় থাকা সাকা চৌধুরীর প্রতিক্রিয়ার উল্লেখও আছে এএফপির প্রতিবেদনে।কাতারভিত্তিক আল-জাজিরার প্রতিবেদনে বলা হয়েছে, ‘১৯৭১ সালের মুক্তিযুদ্ধের সময় প্রায় ২০০ জন বেসামরিক মানুষকে হত্যার দায়ে অভিযুক্ত হয়েছেন বিএনপির নেতা সালাউদ্দিন কাদের চৌধুরী।’ রায়-পরবর্তী সহিংসতা এড়ানোর জন্য ঢাকা ও চট্টগ্রামে বাড়তি নিরাপত্তা বাহিনী মোতায়েনের বিষয়টি উল্লেখ করা হয়েছে আল-জাজিরার এই প্রতিবেদনে।পাকিস্তানভিত্তিক প্রভাবশালী সংবাদমাধ্যম ডন-এর অনলাইন সংস্করণের একেবারে শীর্ষ সংবাদ হিসেবে প্রকাশ করেছে সাকার রায়ের খবরটি। ডন লিখেছে, বাংলাদেশে বিরোধী দলের একজন সিনিয়র নেতা ও আইনপ্রণেতা সালাউদ্দিন কাদের চৌধুরীকে স্বাধীনতাযুদ্ধ চলাকালে মানবতাবিরোধী অপরাধে জড়িত থাকার অভিযোগে মৃত্যুদণ্ড দিয়েছেন একটি বিশেষ আদালত। দেশটির জিও টিভির ওয়েবসাইটেও খবরটি গুরুত্বের সঙ্গে পরিবেশিত হয়েছে।ভারতের প্রভাবশালী সংবাদমাধ্যম টাইমস অব ইন্ডিয়ার খবরে বলা হয়, বিরোধী দলের সিনিয়র নেতা ও আইনপ্রণেতা সালাউদ্দিন কাদের চৌধুরীর বিরুদ্ধে স্বাধীনতাযুদ্ধ চলাকালে নির্যাতন, ধর্ষণ ও গণহত্যার অভিযোগ প্রমাণিত হওয়ায় মৃত্যুদণ্ড দিয়েছেন বাংলাদেশের একটি বিশেষ আদালত।
