
বিএনপি এত দিন যেটা সন্দেহ করে আসছিল সেটাই এখন ঘটছে মন্তব্য করে দলটির জ্যেষ্ঠ নেতা মওদুদ আহমদ বলেছেন, ‘ক্ষমতাসীনদের একজন নেতা আজকে বলে দিয়েছেন সরকার বলছে তাদের বিজয় আনুষ্ঠানিকতা মাত্র। তার মানে নীল নকশা অনুযায়ী নির্বাচন হয়ে গেছে, সম্পন্ন হয়ে গেছে। এখন শুধু আনুষ্ঠানিকতা। এখন শুধু গেজেট নোটিফিকেশন হবে। আর শপথ গ্রহণ হবে। তো করে নেন। আগামী ডিসেম্বর মাস পর্যন্ত অপেক্ষা করার কোনো দরকার আছে বলে মনে করি না।’
আজ শনিবার দুপুরে জাতীয় প্রেসক্লাবে এক প্রতিবাদ সভায় তিনি এসব কথা বলেন। খালেদা জিয়াসহ সব রাজবন্দীর মুক্তির দাবিতে নাগরিক অধিকার ফোরাম নামে একটি সংগঠন এই সভার আয়োজন করে।
গতকাল শুক্রবার আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, শেখ হাসিনার উন্নয়নে-অর্জনে জনগণ খুশি, নির্বাচনে বিজয় একটা আনুষ্ঠানিকতা মাত্র ।
আওয়ামী লীগ সাধারণ সম্পাদকের এমন বক্তব্যকে ইঙ্গিত করে মওদুদ আহমদ বলেন, ‘এত দিন আমরা যে সন্দেহ করে আসছিলাম আজকে তারা নিজেরাই হয়তো অজ্ঞাতে বা হয়তো মনে যেটা আছে তা হঠাৎ করে বলে ফেলেছেন। কিন্তু ধরা পড়ে গেছেন। দেশের মানুষের কাছে ধরা পড়ে গেছেন। এটা বাংলাদেশের মাটিতে হতে দেওয়া হবে না। এই নীল নকশা আপনারা বাস্তবায়ন করতে পারবেন না। বলেছেন, ডিসেম্বর মাসে নির্বাচন হবে, আজকে মার্চ মাসে বলে দিচ্ছেন সব হয়ে গেছে, এখন শুধু আনুষ্ঠানিকতা বাকি। সুতরাং আপনারা বিরোধী দলে যারা আছেন তারা সবাই বাড়িতে চলে যান। দরকার নেই আপনাদের। এ রকমের মনোভব যে সরকারের থাকে সেই সরকার কত নিচে নেমে গেছে, এখন দেশের মানুষের সঙ্গে যে তাদের কোনো সম্পর্ক নাই এটাই তারা প্রমাণ করেছে।’
বিএনপির এই নেতা বলেন, বিশ্বময় স্বৈরাচার সরকারগুলোর পতন যেভাবে হয়েছে বর্তমান সরকারের পতনও একইভাবে হবে। এটা ইতিহাসের অবধারিত পরিণতি। এখান থেকে কেউ নিস্তার পায়নি। এখন শুধু সময়ের ব্যাপার। বেগম খালেদা জিয়ার কারামুক্তি যতই বিলম্বিত হবে ততই তার জনপ্রিয়তা বাড়বে। যেদিন তিনি কারাগার থেকে বেরিয়ে আসবেন সেদিন থেকে বাংলাদেশের মানুষ রাজপথে নেমে আসবে। সেই জোয়ারে বাংলাদেশে আবার গণতন্ত্র ফিরে আসবে।
