
রাজধানীর কামরাঙ্গীরচর এলাকায় জাহাঙ্গীর নামের এক ব্যক্তির বিরুদ্ধে তাঁর স্ত্রী লিপির (২৫) শরীরে কেরোসিন তেল ঢেলে আগুন ধরিয়ে দেওয়ার অভিযোগ পাওয়া গেছে।
গুরুতর আহত অবস্থায় লিপিকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে।
গতকাল মঙ্গলবার দিবাগত রাত দুইটার দিকে কামরাঙ্গীরচরের আলীনগরের ইসলাম চেয়ারম্যানবাড়ির পাশের একটি বাসায় এ ঘটনা ঘটে।
লিপির ভগ্নিপতি মহিউদ্দিন প্রথম আলোকে অভিযোগ করেন, তাঁর শ্বশুর শামসুদ্দীন মারা গেছেন। তাঁর ছয় মেয়ের মধ্যে লিপি তৃতীয় সন্তান। নয় বছর আগে জাহাঙ্গীরের সঙ্গে লিপির বিয়ে হয়। তাঁদের সংসারে এক ছেলে ও এক মেয়ে রয়েছে। জাহাঙ্গীর নিউমার্কেট এলাকায় ফল বিক্রি করেন। কিন্তু কিন্তু কিছু দিন ব্যবসা না করে তিনি জুয়া খেলতেন। এ নিয়ে লিপির সঙ্গে জাহাঙ্গীরের প্রায়ই ঝগড়া হতো। এমনকি লিপিকে তাঁর শাশুড়ি ও ননদেরা মারধর করতেন। জাহাঙ্গীরকে ব্যবসার জন্য শ্বশুরবাড়ি থেকে প্রায়ই টাকা দেওয়া হতো। কিন্তু তিনি আবারও জুয়া খেলা চালিয়ে যান। ১৫ দিন আগে জাহাঙ্গীর, তাঁর মা ও বোনেরা লিপিকে মারধর করে বাসা থেকে বের করে দেন। পরে আবার এসে তাঁরা ফিরিয়ে নিয়ে যান। যাওবার সময় লিপি তাঁর ফুপুর কাছ থেকে আট হাজার টাকা ধার করে জাহাঙ্গীরকে দেন ব্যবসা করার জন্য। তবে এই টাকা দিয়ে আবার জুয়া খেলেন তিনি। এ নিয়ে গতকাল রাত আটটার দিকে দুজনের ঝগড়া হয়। রাতে লিপির গায়ে আগুন ধরিয়ে দেন জাহাঙ্গীর।
কামরাঙ্গীর চর থানা ভারপ্রাপ্ত কর্মকর্তা (ওসি) শাহীন ফকির প্রথম আলোকে বলেন, লিপি ঝগড়ার একপর্যায়ে স্বেচ্ছায় নিজের গায়ে আগুন দিয়েছেন। হাসপাতালে লিপি এ বিষয়ে পুলিশের কাছে জবানবন্দী দিয়েছেন। তবে লিপির পরিবার যদি অভিযোগ করে যে জাহাঙ্গীর আগুন ধরিয়ে দিয়েছেন, তাহলে তাঁকে গ্রেপ্তার করা হবে।
