
চট্টগ্রাম চট্টগ্রামের বাঁশখালী উপজেলার গণ্ডামারায় বিদ্যুৎকেন্দ্র স্থাপনকে কেন্দ্র করে সংঘর্ষে নিহতের ঘটনায় বিচার বিভাগীয় তদন্ত দাবি করেছেন বিএনপির চেয়ারপারসন খালেদা জিয়া।আজ মঙ্গলবার রাত পৌনে একটার দিকে গণমাধ্যমে পাঠানো এক বিবৃতিতে খালেদা জিয়া এই দাবি জানান।খালেদা জিয়া দাবি করেন, বাঁশখালীতে বিদ্যুৎকেন্দ্র স্থাপনের প্রতিবাদে বিক্ষোভরত জনসাধারণের ওপর পুলিশের হামলায় পাঁচজন নিহত হয়েছেন।বিএনপির চেয়ারপারসন বলেন, কথায় কথায় প্রতিবাদী মানুষের ওপর গুলি চালিয়ে হত্যা ও আহত করা এখন স্বাভাবিক নিয়মে পরিণত হয়েছে। বাঁশখালীতে দুটি পক্ষের মধ্যে শান্তি রক্ষায় যেখানে পুলিশের কর্তব্য ছিল, সেখানে পুলিশ এ ধরনের হত্যাকাণ্ডের ঘটনা ঘটিয়েছে। অনৈতিক সরকারের গদি রক্ষার কাজে পুলিশকে অন্যায়ভাবে ব্যবহার করার কারণে তাঁরা এখন বেপরোয়া হয়ে উঠেছে।এই হত্যাকাণ্ডের নিন্দা জানিয়ে খালেদা জিয়া বলেন, ‘আমি মনে করি, হত্যা-নির্যাতন চালিয়ে গদি রক্ষা যেমন সম্ভব নয়, তেমনি জনগণের প্রতিবাদ-বিক্ষোভও অনির্দিষ্টকাল দমন করে রাখা যাবে না।’
বাঁশখালী উপজেলার গণ্ডামারায় বিদ্যুৎকেন্দ্র স্থাপনকে কেন্দ্র সংঘর্ষে চারজন নিহত হয়েছেন। এ ঘটনায় পুলিশসহ কমপক্ষে ১৯ জন আহত হয়েছেন। গতকাল সোমবার বিকেলে পাল্টাপাল্টি সমাবেশ ডাকা নিয়ে এ সংঘর্ষের ঘটনা ঘটে।
আরও পড়ুন...বাঁশখালীতে সংঘর্ষ, নিহত ৪
