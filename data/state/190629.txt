
খাগড়াছড়ির লক্ষ্মীছড়ি উপজেলা সদরের জুর্গাছড়ি গ্রামে গতকাল শনিবার সকালে বাড়িতে ঢুকে এক ব্যবসায়ীকে গুলি করে হত্যা করা হয়েছে। এ সময় এক স্কুলছাত্রী আহত হয়।স্থানীয় সূত্র জানায়, নিহত ব্যবসায়ী জয় কুমার চাকমা (৫০) কোনো রাজনৈতিক দলের সঙ্গে সম্পৃক্ত ছিলেন না। গুলিবিদ্ধ কল্পনা রানী চাকমা (১৫) লক্ষ্মীছড়ি উচ্চবিদ্যালয়ের নবম শ্রেণীর ছাত্রী।লক্ষ্মীছড়ি থানার ভারপ্রাপ্ত কর্মকর্তা (ওসি) বাহার মিয়া জানান, লাশ উদ্ধার করে ময়নাতদন্তের জন্য খাগড়াছড়ি সদর হাসপাতালের মর্গে পাঠানো হয়েছে।স্থানীয় সূত্র জানায়, গতকাল সকালে দুর্বৃত্তরা বাড়িতে ঢুকে জয় কুমার চাকমা ও তাঁর আত্মীয় কল্পনা চাকমাকে লক্ষ্য গুলি করে পালিয়ে যায়। পরে সেনাবাহিনী ও পুলিশ তাদের উদ্ধার করে হাসপাতালে নেওয়ার ব্যবস্থা করে।সেনাবাহিনী ও পুলিশ সদস্যরা ওই এলাকায় অভিযান চালিয়ে একটি পিস্তল, একটি পাইপগান ও চারটি গুলিসহ বেশ কয়েকটি গুলির খোসা উদ্ধার করেন। এ সময় মঙ্গল চাকমা নামের একজনকে আটক করা হয়।
 
