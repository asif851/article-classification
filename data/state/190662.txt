
মৌলভীবাজারের বড়লেখা উপজেলার রতুলি বাজার এলাকায় গতকাল শনিবার সকালে এক বিক্রেতাকে জাতীয় পতাকা বিক্রি করতে বাধা দেওয়া হয়েছে। পাশাপাশি তারেক আহমদ নামের ভ্রাম্যমাণ ওই বিক্রেতাকে মারধর করা হয়েছে।জামায়াত-শিবিরের কর্মী-সমর্থকেরা এ কাজ করেছেন বলে ধারণা করা হচ্ছে। তারেকের বাড়ি মাদারীপুর জেলার শিবচর উপজেলার চর কামারকান্দি গ্রামে।তারেক বলেন, বিজয়ের মাস উপলক্ষে তিনি চার-পাঁচ দিন ধরে জুড়ী ও বড়লেখা উপজেলার বিভিন্ন হাটবাজারে ফেরি করে জাতীয় পতাকা এবং মাথায় পরার ব্যাজ বিক্রি করছেন। গতকাল বেলা সাড়ে ১০টার দিকে রতুলি বাজারে গেলে অপরিচিত তিন-চারজন যুবক ছুটে এসে তাঁকে পতাকা বিক্রি করতে নিষেধ করেন। এর কারণ জানতে চাইলে এক যুবক তাঁকে কয়েকটি চড়-থাপড় মারেন।
 
