
বকেয়া বেতন-ভাতা ও ভবিষ্য তহবিলের (প্রভিডেন্ট ফান্ড) অর্থ বরাদ্দের দাবিতে বিক্ষোভ করেছেন বরিশাল সিটি করপোরেশনের কর্মচারীরা। দাবি আদায়ে তাঁরা দুপুর ১২টা পর্যন্ত কর্মবিরতি পালন করেন। দ্রুত বেতন-ভাতা দেওয়ার আশ্বাসে কর্মস্থলে ফেরেন কর্মীরা।
গতকাল সকাল ১০টা থেকে দুপুর ১২টা পর্যন্ত কাজ বন্ধ রেখে বিক্ষোভ করেন কর্মচারীরা। বরিশাল সিটি করপোরেশনের প্রশাসন বিভাগ জানায়, করপোরেশনের স্থায়ী কর্মকর্তা-কর্মচারীদের ছয় মাসের এবং দৈনিক মজুরিভিত্তিক শ্রমিকদের তিন মাসের বেতন বকেয়া পড়েছে। এর সঙ্গে ৩৬ মাসের ভবিষ্য তহবিলের অর্থ বরাদ্দের দাবিতে দুই দিন ধরে বিক্ষোভ করছেন তাঁরা। গতকাল আন্দোলনের পরিপ্রেক্ষিতে দ্রুত বেতন-ভাতা পরিশোধের আশ্বাস দেন মেয়র।
বরিশাল সিটি করপোরেশনের পরিচ্ছন্নতা কর্মকর্তা দীপক লাল মৃধা বলেন, ‘আমাদের ছয় মাসের বেতন-ভাতা বকেয়া পড়েছে। বারবার প্রতিশ্রুতি দিলেও বকেয়া বেতন-ভাতা দেওয়া হচ্ছে না।’ দৈনিক মজুরিভিত্তিক শ্রমিক মো. আলম মাঝি বলেন, ‘বেতন-ভাতা পরিশোধ না করা হলে আবারও আন্দোলনে যেতে হবে।’
বরিশাল সিটি করপোরেশনের প্রধান নির্বাহী কর্মকর্তা মো. ওয়াহিদুজ্জামান বলেন, ‘শ্রমিকেরা তাঁদের বকেয়া বেতন-ভাতার দাবিতে আন্দোলন করছেন। তাঁরা সম্পূর্ণ বকেয়ার দাবি করেছেন। দুই মাসের বেতন দিতে আড়াই কোটি টাকার দরকার। আমরা এক মাসের বেতন দেওয়ার ব্যবস্থা করেছি। রাজস্ব আদায় কম হওয়ায় এই সমস্যা হচ্ছে। তারপরও দ্রুত তাঁদের বকেয়া পরিশোধে উদ্যোগ নেওয়া হবে।’
