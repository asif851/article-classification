
ইসলামী বিশ্ববিদ্যালয় শাখা ছাত্রলীগের নতুন কমিটি গত বুধবার ঘোষণা করা হয়েছে। আইন বিভাগের স্নাতকোত্তরের (মাস্টার্স) ছাত্র সাইফুল ইসলাম সভাপতি ও ইংরেজি বিভাগের স্নাতক চতুর্থ বর্ষের ছাত্র অমিত কুমার দাস সাধারণ সম্পাদক মনোনীত হয়েছেন।ছাত্রলীগের কেন্দ্রীয় সংসদের সভাপতি এইচ এম বদিউজ্জামান সোহাগ ও দপ্তর সম্পাদক শেখ রাসেল বিষয়টি নিশ্চিত করেছেন।ছাত্রলীগের কেন্দ্রীয় সংসদের দপ্তর সম্পাদক শেখ রাসেল জানান, বুধবার রাতে আগামী এক বছরের জন্য ছয় সদস্যের বিশ্ববিদ্যালয়ের এ কমিটি করা হয়। কমিটির অন্য সদস্যরা হলেন সহসভাপতি মিজানুর রহমান ও ইমদাদুল হক, যুগ্ম সাধারণ সম্পাদক শাহীনুর রহমান, প্রচার সম্পাদক ফাহিমুর রহমান। এ ছাড়া বিশ্ববিদ্যালয় শাখা ছাত্রলীগের সাবেক আহ্বায়ক কমিটির আহ্বায়ক শামীম খান, যুগ্ম আহ্বায়ক আবুজার গিফারি, আহমেদ সাজন ও ছাত্রলীগের নেতা রিজভী হাসান মাহমুদ কেন্দ্রীয় কমিটির সদস্য মনোনীত হয়েছেন। গত ১৭ অক্টোবর ছাত্রলীগের কেন্দ্রীয় সভাপতি এইচ এম বদিউজ্জামান সোহাগসহ কেন্দ্রীয় নেতাদের উপস্থিতিতে বিশ্ববিদ্যালয়ের কেন্দ্রীয় মিলনায়তনে অনেকটা অঘোষিতভাবেই বিশ্ববিদ্যালয় শাখা ছাত্রলীগের সম্মেলন অনুষ্ঠিত হয়।
