
রাজশাহীতে আওয়ামী লীগের এক নেতাকে পিটিয়ে হত্যার অভিযোগ পাওয়া গেছে। তবে পুলিশ বলছে, তাঁর গায়ে আঘাতের কোনো চিহ্ন নেই। ময়নাতদন্ত শেষে প্রকৃত ঘটনা জানা যাবে। নিহত ব্যক্তির নাম আসলাম হোসেন (৪৮)। তিনি রাজশাহী মহানগর আওয়ামী লীগের ১১ নম্বর ওয়ার্ডের সাংগঠনিক সম্পাদক ছিলেন। তাঁর বাড়ি নগরের হেতেম খাঁ এলাকায়।নিহতের পরিবারের সদস্যদের অভিযোগ, জমিজমা নিয়ে একটি বিরোধ মীমাংসার জন্য আসলামকে তাঁর খালাতো ভাই জাহিদুল ইসলামসহ কয়েকজন যুবক বিকেলের দিকে মোটরসাইকেলে করে তুলে নিয়ে নগরের লক্ষ্মীপুর এলাকায় যান। সন্ধ্যা ছয়টার দিকে খালাতো ভাই জাহিদ তাঁকে রাজশাহী মেডিকেল কলেজ হাসপাতালে নিয়ে যান। তিনি চিকিৎসকদের জানান, আসলামের স্ট্রোক করেছে। চিকিৎসকেরা জানান, হাসপাতালে নেওয়ার আগেই আসলামের মৃত্যু হয়। নিহত আসলামের বোন রুনা খাতুন বলেন, তাঁর ভাইকে বাড়ি থেকে ডেকে নিয়ে পিটিয়ে মেরে ফেলা হয়েছে।তবে নগরের রাজপাড়া থানার ভারপ্রাপ্ত কর্মকর্তা মাহমুদুর রহমান বলেন, নিহত আসলামের খালাতো ভাইকে জিজ্ঞাসাবাদের জন্য আটক করা হয়েছে। আসলামের শরীরে আঘাতের কোনো চিহ্ন ছিল না। ময়নাতদন্ত না করে কিছু বলা যাচ্ছে না।
