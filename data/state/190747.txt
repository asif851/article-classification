
প্রধান শিক্ষক হলেও নিয়মিত স্কুলে আসেন না। আবার স্কুলে এলেও হাজিরা খাতায় স্বাক্ষর করেই বাড়িতে গিয়ে দিনভর ব্যস্ত থাকেন নিজের খেতখামারের কাজ নিয়ে। তাঁর বিরুদ্ধে অনেক সময় স্কুলের শিক্ষার্থীদের মাঠে নিয়ে তাঁর জমির আগাছা পরিষ্কার করানোরও অভিযোগ রয়েছে। এই প্রধান শিক্ষকের নাম ফারুকুজ্জামান। মাগুরা সদরের পাটকেলবাড়ি আখেজ উদ্দিন সরকারি প্রাথমিক বিদ্যালয়ের প্রধান শিক্ষক তিনি। বাড়ি পাটকেলবাড়ি গ্রামে ওই প্রাথমিক বিদ্যালয়ের কাছে।গত বৃহস্পতিবার দুপুরে স্কুলের সামনে শিশুশিক্ষার্থী, অভিভাবক ও স্থানীয় লোকজন ওই প্রধান শিক্ষকের বিরুদ্ধে বিক্ষোভ প্রদর্শন ও মানববন্ধন করেন। তাঁরা প্রধান শিক্ষক ফারুকুজ্জামানের স্বেচ্ছাচারিতা ও নানা অনিয়ম-দুর্নীতির বিরুদ্ধে স্লোগান দেন। বিক্ষোভকারীরা প্রধান শিক্ষককে অপসারণ ও বিদ্যালয় পরিচালনা কমিটি বাতিলের দাবি জানান।স্থানীয় লোকজনের অভিযোগ, বিদ্যালয়ের কাছেই বাড়ি হওয়ায় প্রধান শিক্ষক নানা অনিয়ম-দুর্নীতি ও স্বেচ্ছাচারিতা চালাচ্ছেন। তিনি ঠিকমতো বিদ্যালয়ে আসেন না। তাঁর কারণেই বিদ্যালয়ের শিক্ষাব্যবস্থা ভেঙে পড়েছে। অনেক শিক্ষার্থী বিদ্যালয়ে যাওয়া বন্ধ করে দিয়েছে। একসময় বিদ্যালয়ে ২০০-এর বেশি শিক্ষার্থী ছিল। এখন তা চার ভাগের এক ভাগে নেমে এসেছে।পাটকেলবাড়ি গ্রামের সামাজিক মাতবর আবদুল বারিক ও হাজী আহম্মদ অভিযোগ করেন, ওই প্রধান শিক্ষকের কারণে শিশুদের লেখাপড়া নিয়ে তাঁরা বিপাকে পড়েছেন। যে কারণে বিদ্যালয়টি রক্ষার জন্য বাধ্য হয়ে গ্রামের লোকজনের সঙ্গে শিশুশিক্ষার্থীরা প্রধান শিক্ষকের অপসারণ ও বিদ্যালয় ব্যবস্থাপনা পর্ষদ (ম্যানেজিং কমিটি) বাতিলের দাবিতে বৃহস্পতিবার দুপুরে বিদ্যালয়ের সামনে বিক্ষোভ ও মানববন্ধন করেছে।জানতে চাইলে প্রধান শিক্ষক ফারুকুজ্জামান বলেন, ‘এলাকার সামাজিক রাজনীতির কারণে প্রতিপক্ষরা আমার বিরুদ্ধে এসব করছেন। তাঁদের অভিযোগ মিথ্যা।’
