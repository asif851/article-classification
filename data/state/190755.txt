
মুঠোফোনে কথা বলার সময় কল ড্রপ হলেও দেশে তা এখনো সহনীয় পর্যায়ে আছে বলে মন্তব্য করেছেন বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) বিদায়ী চেয়ারম্যান সুনীল কান্তি বোস।বিটিআরসির সভাকক্ষে আজ বুধবার দুপুরে তাঁর বিদায় উপলক্ষে গণমাধ্যমের কর্মীদের সঙ্গে মতবিনিময় সভায় তিনি এ কথা বলেন। সুনীল কান্তি বোস বলেন, ‘কল ড্রপ শুধু বাংলাদেশের সমস্যা নয়, কল ড্রপের সমস্যা বাংলাদেশের চেয়ে পার্শ্ববর্তী দেশে বেশি হচ্ছে। বিভিন্ন অপারেটরের সঙ্গে এ বিষয় নিয়ে বিটিআরসি আলোচনা করেছে। অপারেটররা কল ড্রপের ক্ষতিপূরণ দিতে সম্মত হয়েছে। কল ড্রপ একেবারে চলে যাবে না, তবে ন্যূনতম পর্যায়ে রাখার চেষ্টা অব্যাহত রাখতে হবে।’২০১২ সালে বিটিআরসি চেয়ারম্যানের দায়িত্ব নেন সুনীল কান্তি বোস। তিন বছরের কাজের অভিজ্ঞতা তুলে ধরে তিনি বলেন, ‘আমি সব মিলিয়ে ভালোভাবে কাজ করতে পেরেছি। কাজ করতে গেলে প্রতিবন্ধকতা থাকবেই। বাংলাদেশে যদি টেলিযোগাযোগ নিয়ন্ত্রণ কমিশন না হতো, তাহলে এ খাতের এত উন্নতি হতো না।’অবৈধ ভিওআইপিসহ টেলিটকের বিরুদ্ধে বিভিন্ন অভিযোগ প্রসঙ্গে বিদায়ী চেয়ারম্যান বলেন, ‘টেলিটক যেভাবে চলছে, তা মেনে নেওয়া যায় না।’
বিটিআরসির সচিব মো. সরওয়ার আলমের সঞ্চালনায় এ মতবিনিময় অনুষ্ঠানে কমিশনের ঊর্ধ্বতন কর্মকর্তারা উপস্থিত ছিলেন।
