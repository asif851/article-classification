
ঢাকার অদূরে গাজীপুরের টঙ্গীতে আওয়ামী লীগের সাধারণ সম্পাদক ও নির্বাচনকালীন সরকারের স্থানীয় সরকারমন্ত্রী সৈয়দ আশরাফুল ইসলামের গাড়িবহর লক্ষ্য করে হামলার চেষ্টা হয়েছে।আজ সোমবার সকাল পৌনে আটটার দিকে টঙ্গীর হোসেন মার্কেট এলাকায় এ ঘটনা ঘটে বলে পুলিশ ও প্রত্যক্ষদর্শীরা জানিয়েছে।সৈয়দ আশরাফ ঢাকা থেকে নিজের নির্বাচনী এলাকা কিশোরগঞ্জ যাচ্ছিলেন বলে জানিয়েছে পুলিশ।টঙ্গী মডেল থানার ভারপ্রাপ্ত কর্মকর্তা (ওসি) ইসমাইল হোসেন প্রথম আলো ডটকমকে জানান, মন্ত্রীর গাড়িবহর মহাসড়কের পশ্চিম দিক দিয়ে কিশোরগঞ্জ যাচ্ছিল। এ সময় অবরোধের সমর্থনে ছাত্রদলের কর্মীরা রাস্তার পূর্ব দিক দিয়ে পিকেটিং করার চেষ্টা চালান। পিকেটারদের বিরুদ্ধে পুলিশ দ্রুত ব্যবস্থা নেয়।নাম প্রকাশ না করে পুলিশের একটি সূত্র জানায়, সকাল পৌনে আটটার দিকে সৈয়দ আশরাফের গাড়িবহর টঙ্গীর হোসেন মার্কেট এলাকা দিয়ে যাচ্ছিল। এ সময় ছাত্রদলের কর্মীরা তাঁর গাড়িবহর লক্ষ্য করে অতর্কিতে ইটপাটকেল ছোড়েন।কয়েকজন প্রত্যক্ষদর্শী জানান, মন্ত্রীর গাড়ি চলে যাওয়ার পর পিকেটাররা তিনটি ককটেলেরও বিস্ফোরণ ঘটায়।টঙ্গী থানার পুলিশ জানিয়েছে, পরিস্থিতি নিয়ন্ত্রণে লাঠিপেটা ও শটগানের গুলি ছুড়ে পিকেটারদের ছত্রভঙ্গ করে দেওয়া হয়।
