
সাবেক পুলিশ সুপার বাবুল আক্তারের স্ত্রী মাহমুদা খানম ওরফে মিতু হত্যা মামলার তদন্ত কর্মকর্তার সঙ্গে সাক্ষাৎ করতে এসেছেন সড়ক দুর্ঘটনায় নিহত পুলিশের উপপরিদর্শক (এসআই) আকরাম হোসেনের বোন। আজ বুধবার দুপুর সাড়ে ১২টার দিকে আকরামের বোন জান্নাত আরা পারভীন তদন্ত কর্মকর্তা ও গোয়েন্দা পুলিশের অতিরিক্ত উপকমিশনার কামরুজ্জমানের সঙ্গে দেখা করতে চট্টগ্রামের লালদীঘি এলাকায় ডিবি কার্যালয়ে দেখা করতে আসেন।
এ প্রসঙ্গে কামরুজ্জামান বলেছেন, ‘আমি এসআই আকরামের বোনকে ডাকিনি। তিনিই আমার সঙ্গে দেখা করতে এসেছেন। কথা শেষ হওয়ার পর বিস্তারিত সাংবাদিকদের জানানো হবে।’
তবে সাক্ষাতের আগে এসআই আকরামের মৃত্যুকে হত্যাকাণ্ড দাবি করে জান্নাত আরা পারভীন উপস্থিত সাংবাদিকদের বলেন, ‘আমার ভাইয়ের হত্যাকাণ্ডের সঙ্গে মিতু হত্যাকাণ্ড একসূত্রে গাঁথা। সেটা জানাতেই এখানে এসেছি।’
প্রসঙ্গত, গত বছরের ৫ জুন সকালে ছেলেকে স্কুলবাসে তুলে দিতে যাওয়ার সময় চট্টগ্রামের জিইসি এলাকায় গুলি ও ছুরিকাঘাতে খুন হন বাবুলের স্ত্রী মাহমুদা খানম। এ হত্যা রহস্যের জট এখনো খোলেনি। এ হত্যার ঘটনাকে কেন্দ্র করে চাকরি ছেড়ে দেন বাবুল আক্তার। পরবর্তী সময়ে নিহত এসআই আকরাম হোসেনের পরিবার তাঁর মৃত্যুর ঘটনার সঙ্গে বাবুল আক্তার জড়িত বলে দাবি করেন।
