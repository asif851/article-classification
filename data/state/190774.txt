
চিকিৎসা ও শারীরিক পরীক্ষা শেষে কারাবন্দী সাবেক স্বরাষ্ট্র প্রতিমন্ত্রী লুৎফুজ্জামান বাবরকে আজ শনিবার বেলা সাড়ে তিনটার দিকে ঢাকা মেডিকেলের কলেজ হাসপাতাল থেকে কাশিমপুর কারাগারে নিয়ে যাওয়া হয়েছে। এর আগে আজ সকাল আটটার দিকে কড়া নিরাপত্তার মধ্য দিয়ে কাশিমপুর কেন্দ্রীয় কারাগার-১ থেকে তাঁকে হাসপাতালে নিয়ে আসা হয়।
কাশিমপুর কারাগারের কারাধ্যক্ষ সুব্রত কুমার বালা বলেন, সিলেটসহ বিভিন্ন আদালতে লুৎফুজ্জামান বাবরের বিরুদ্ধে মামলা রয়েছে। গাজীপুরের কাশিমপুর কারাগার থেকে এসব আদালতে যেতে তাঁর সমস্যা হচ্ছিল। এ কারণে বাবরেরই আবেদনের পরিপ্রেক্ষিতে আদালত তাঁর শারীরিক অবস্থার বিষয়ে প্রতিবেদন চান। এর পরিপ্রেক্ষিতে গত সোমবার তাঁকে গাজীপুর শহীদ তাজউদ্দীন মেডিকেল কলেজ হাসপাতালে পাঠানো হয়। ওই হাসপাতালের চিকিৎসকদের পরামর্শে আজ তাঁকে ঢাকা মেডিকেল কলেজ হাসপাতালে পাঠানো হয়েছে।
শহীদ তাজউদ্দীন মেডিকেল কলেজ হাসপাতালের আবাসিক চিকিৎসা কর্মকর্তা আব্দুস সালাম সরকারের ভাষ্য, গত সোমবার চার সদস্যের মেডিকেল বোর্ড গঠন করে তাঁর স্বাস্থ্য পরীক্ষা করা হয় ও প্রাথমিক চিকিৎসা দেওয়া হয়। তিনি মেরুদণ্ডের ব্যথা, শ্বাসকষ্ট ও পেটের পীড়ায় ভুগছেন। এই হাসপাতালে যথাযথ চিকিৎসার ব্যবস্থা না থাকায় তাঁকে ঢাকা মেডিকেলে পাঠানোর পরামর্শ দেওয়া হয়েছে।
