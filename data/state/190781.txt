
 
পদ্মা সেতু প্রকল্পের মূল সেতুর দরপত্র আহ্বান ৩০ জুন করা হবে বলে জানিয়েছেন যোগাযোগমন্ত্রী ওবায়দুল কাদের। মন্ত্রী জানান, মূল সেতুর দরপত্র হবে নয় হাজার ১৭২ কোটি টাকার।আজ বুধবার দুপুর ১২টার দিকে রাজধানীর বনানীর সেতু ভবনে পদ্মা সেতু প্রকল্পের অধীনে জাজিরা প্রান্তের সংযোগ সড়ক নির্মাণে ঠিকাদার নিয়োগ দেওয়ার পর এক ব্রিফিংয়ে মন্ত্রী এসব কথা বলেন।জাজিরা প্রান্তের সংযোগ সড়কের জন্য ঠিকাদার হিসেবে নিয়োগ দেওয়া হয়েছে আবদুল মোমেন লিমিটেডকে। তাদের সঙ্গে সেতু বিভাগের এক হাজার ৯৭ কোটি টাকার চুক্তি হয়েছে। সেখানে প্রায় সাড়ে ১০ কিলোমিটার দীর্ঘ এটি সংযোগ সড়ক নির্মাণ করা হবে।মন্ত্রী জানান, ইতিমধ্যে মাওয়া প্রান্তের সংযোগ সড়ক ও সার্ভিস এলাকা (নির্মাণ অবকাঠামো) নির্মাণে দরপত্র আহ্বান করা হয়েছে। এর আগে জমি অধিগ্রহণ, প্রকল্পে ক্ষতিগ্রস্ত ব্যক্তিদের পুনর্বাসন, নদীতীর রক্ষা বাঁধ নির্মাণে প্রায় এক হাজার ৪০০ কোটি টাকা খরচ হয়েছে। পদ্মা সেতু প্রকল্পে মোট ব্যয় ধরা হয়েছে প্রায় ২১ হাজার কোটি টাকা। আগামী বাজেটে ছয় হাজার ৮৫২ কোটি টাকা বরাদ্দের প্রস্তাব করা হয়েছে। প্রকল্প থেকে বিশ্বব্যাংকসহ অন্য দাতারা সরে যাওয়ায় সরকার নিজস্ব অর্থায়নে প্রকল্পটি বাস্তবায়নের উদ্যোগ নেয়। পদ্মা সেতুর অধীনে মূল সেতু, নদীশাসন, দুই পাড়ে দুটি সংযোগ সড়ক ও সার্ভিস এলাকা নির্মাণ করা হবে।
