
রাঙামাটির বাঘাইছড়ি উপজেলার সার্বোয়াতলী ইউনিয়নের শিজক এলাকায় দুর্বৃত্তদের গুলিতে তিনজন নিহত হওয়ার ঘটনায় মামলা করার পাঁচ দিন পরও কাউকে গ্রেপ্তার করতে পারেনি পুলিশ।এদিকে সঠিক তদন্তের মাধ্যমে প্রকৃত আসামিদের দ্রুত গ্রেপ্তার করে আইনি ব্যবস্থা নেওয়ার দাবি জানানো হয়েছে। গতকাল বুধবার উপজেলা নির্বাহী কর্মকর্তার (ইউএনও) কার্যালয়ে আইনশৃঙ্খলা কমিটির জরুরি সভায় বক্তারা এ দাবি জানান।ইউএনও সুমন চৌধুরীর সভাপতিত্বে সভায় অন্যদের মধ্যে বক্তব্য দেন বিজিবির মারিশ্যা জোনের প্রতিনিধি ক্যাপ্টেন মো. তৌহিদ মোস্তফা, বাঘাইছড়ি পৌর মেয়র মো. আলমগীর, উপজেলা পরিষদের ভাইস চেয়ারম্যান দীপ্তিমান চাকমা, থানার ভারপ্রাপ্ত কর্মকর্তা (ওসি) মো. রফিক উল্লাহ, কাচালং ডিগ্রি কলেজের অধ্যক্ষ স্বপন কুমার দে, পৌর বিএনপির সভাপতি নিজাম উদ্দিন, আওয়ামী লীগের সহসভাপতি আবদুল শুক্কুর, প্রেসক্লাবের সভাপতি মো. গিয়াস উদ্দিন।সভায় ওসি জানান, তিনটি খুনের ঘটনায় মামলা হওয়ার পর আসামিরা গা ঢাকা দিয়েছে। একাধিকবার অভিযান চালানো হলেও এখনো কোনো আসামিকে গ্রেপ্তার করা যায়নি। তিনি আরও জানান, পুলিশের গ্রেপ্তার অভিযান অব্যাহত রয়েছে।সূত্র জানায়, সভায় এলাকার সার্বিক আইনশৃঙ্খলা পরিস্থিতি ও আগামী জাতীয় সংসদ নির্বাচনের প্রস্তুতির বিষয় নিয়ে আলোচনা হয়েছে।প্রসঙ্গত, গত ২১ নভেম্বর শিজক এলাকায় দুর্বৃত্তদের হামলায় সন্তু লারমার নেতৃত্বাধীন জনসংহতি সমিতির উপজেলা শাখার সভাপতি শশাঙ্ক মিত্র চাকমা ও সাংগঠনিক সম্পাদক নন্দ কুমার চাকমাসহ তিন ব্যক্তি নিহত হন।
