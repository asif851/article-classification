
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, পদ্মা সেতুর সামগ্রিক অগ্রগতি ৫০ শতাংশ হয়েছে। মূল সেতুর কাজ অনেক এগিয়ে গেছে। দ্বিতীয় স্প্যান জানুয়ারি মাসের মাঝামাঝিতে বসানো হবে।
সিরাজদিখানের মস্তফাগঞ্জ সেতু উদ্বোধন শেষে এ কথা বলেন ওবায়দুল কাদের। এর আগে দুপুর সাড়ে ১২টার দিকে শ্রীনগর উপজেলার ছনবাড়ী চৌরাস্তায় ঢাকা-মাওয়া মহাসড়ক-সংলগ্ন এলাকায় ছয় কোটি টাকা ব্যয়ে শ্রীনগর সড়ক ও জনপথ পরিদর্শন বাংলোর ভিত্তিপ্রস্তরের ফলক উন্মোচন করেন।
ওবায়দুল কাদের বলেন, ‘পদ্মার নিচে অনিশ্চিত পরিস্থিতি বিরাজমান। সেখানে গভীরতা ও টেকনিক্যাল কিছু সমস্যা আছে। আমাদের টার্গেট আমরা যথা সময়েই সেতুর কাজ শেষ করব।’ তিনি বলেন, আওয়ামী লীগের আগে যারা ক্ষমতায় ছিল, এ জেলার ৭৬টি বেইলি সেতুর একটিকেও আরসিসি করার প্রকল্প হাতে নেয়নি। ২০০৮ সালে আওয়ামী লীগ সরকার ক্ষমতায় আসার পর ৭৬টি সেতুর মধ্যে ৪৪টির কাজ সম্পূর্ণ হয়েছে। ২০২০ সালের জুনের পর আর কোনো বেইলি সেতু থাকবে না। ঢাকা সিটি করপোরেশনে আওয়ামী লীগের মনোনয়নপ্রার্থী প্রসঙ্গে ওবায়দুল কাদের বলেন, ‘প্রধানমন্ত্রী শেখ হাসিনা আমাদের প্রেসিডিয়াম বৈঠকে একজন আগ্রহী প্রার্থীকে নিয়ে আলোচনা করেছেন। আমাদের স্থানীয় সরকার মনোনয়ন বোর্ড আছে, যার চেয়ারপারসন শেখ হাসিনা। তাঁর সভাপতিত্বে আমাদের ১৮ সদস্যের মনোনয়ন বোর্ড বসবে। আনুষ্ঠানিক সিদ্ধান্ত নিতে হলে মনোনয়ন বোর্ডে আনুষ্ঠানিক বৈঠক করবে। নির্বাচনের শিডিউল ঘোষণার পরপরই আমরা রংপুরে, নারায়ণগঞ্জ, কুমিল্লায় যেভাবে মনোনয়ন দিয়েছি, সেভাবেই মনোনয়ন ঘোষণা করব।’
 
