
প্রবাসী বাংলাদেশিরা যেকোনো সমস্যায় এখন থেকে তাৎক্ষণিকভাবে বাংলাদেশে সরাসরি ফোন করতে পারবেন। বিদেশে থাকা অবস্থায় প্রবাসীদের সমস্যা সমাধানে সরকার ‘প্রবাসবন্ধু কল সেন্টার’ চালু করতে যাচ্ছে। এ জন্য একটি নির্দিষ্ট নম্বরও ঠিক করা হয়েছে। সেটি হলো ০৯৬৫৪৩৩৩৩৩৩। আগামীকাল সকাল নয়টায় প্রবাসীকল্যাণ মন্ত্রণালয়ের সম্মেলন কক্ষে এই কল সেন্টারের উদ্বোধন করবেন প্রবাসীকল্যাণ ও বৈদেশিক কর্মসংস্থানমন্ত্রী নুরুল ইসলাম।প্রবাসীকল্যাণ মন্ত্রণালয় সূত্রে জানা গেছে, প্রাথমিকভাবে সৌদি আরব, মালয়েশিয়া ও জর্ডানে বসবাসরত কমপক্ষে ২৫ লাখ প্রবাসী এই সুবিধা পাবেন। পর্যায়ক্রমে সব দেশের জন্য এটি চালু হবে। প্রধানমন্ত্রীর কার্যালয়ের এটুআই প্রকল্পের কারিগরি সহযোগিতায় ওয়েজ আর্নাস কল্যাণ বোর্ড এই কল সেন্টার করছে।কল সেন্টারের মাধ্যমে প্রবাসে থাকা কর্মীরা সরাসরি তাঁদের যেকোনো অভিযোগ, পাসপোর্ট-সংক্রান্ত সমস্যা, মৃতদেহ পরিবহন ও দাফনসংক্রান্ত বিষয়, মৃত্যুজনিত ক্ষতিপূরণ, মেধাবী সন্তানদের বৃত্তি, আইনগত তথ্য ও সেবা, অসুস্থ কর্মীদের আর্থিক সহায়তা, প্রবাসে আটক কর্মীদের মুক্ত করাসহ নানা বিষয়ে কথা বলতে পারবেন। তবে আপাতত শুধু সকাল নয়টা থেকে সন্ধ্যা ছয়টা পর্যন্ত কল সেন্টারে ফোন করা যাবে।এ ব্যাপারে জানতে চাইলে ওয়েজ আর্নাস কল্যাণ বোর্ডের মহাপরিচালক গাজী মোহাম্মদ জুলহাস প্রথম আলোকে বলেন, ‘আমরা আপাতত তিন মাসের জন্য পরীক্ষামূলকভাবে এটি করব। তিন মাসের প্রতিক্রিয়া দেখে আমরা পরবর্তী সিদ্ধান্ত নেব। তবে ভবিষ্যতে সব দেশের জন্যই এটি করার পরিকল্পনা আছে।’
কল সেন্টারের নম্বর ছাড়াও ম্যাসেঞ্জার, ভাইবার, ইমো, হোয়াটস-অ্যাপে ০১৬৭৮৬৬৮৮১৩ নম্বরে যোগাযোগ করতে পারবেন প্রবাসীরা। ফেসবুকে যোগাযোগ করা যাবে www.facebook.con/probashbondhucallcenter এই ঠিকানায়। ই-মেইল করা যাবে probashbondhu.wewb@gmail.com এই ঠিকানায়।
