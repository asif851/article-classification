
প্রায় তিন মাস পরও খোঁজ মেলেনি রংপুরের মিঠাপুকুর উপজেলার চিথলি দক্ষিণপাড়া গ্রামের এক দম্পতি ও তাঁদের গৃহকর্মীর। তাঁরা হলেন আল-আমিন বেগ, তাঁর স্ত্রী জেসমিন নাহার ও গৃহকর্মী নূরুন্নাহার।পরিবারের অভিযোগ, র‌্যাবের লোক পরিচয়ে সাদাপোশাকের কয়েকজন গত ১৪ জানুয়ারি কয়েক ঘণ্টার ব্যবধানে ওই তিনজনকে বাড়ি থেকে তুলে নিয়ে যায়। এ ঘটনায় পরিবারে আতঙ্ক বিরাজ করছে। ওই তিনজন এখনো নিখোঁজ।অবশ্য র‌্যাব বলেছে, ১৩ জানুয়ারি মিঠাপুকুরে বাসে পেট্রলবোমা হামলার ঘটনায় র‌্যাব তাদের খুঁজছে।১৩ জানুয়ারি রাতে রংপুর-ঢাকা মহাসড়কের মিঠাপুকুরের বাতাসন এলাকায় বাসে পেট্রলবোমা হামলায় ছয়জন নিহত হন। বাতাসন এলাকাটি চিথলি দক্ষিণপাড়া গ্রামের কাছাকাছি। গ্রামটি জামায়াতে ইসলামীর সমর্থক-অধ্যুষিত বলে পরিচিত।সরেজমিনে জানা যায়, রাতে আল-আমিনের পরিবারের কেউ বাড়িতে থাকেন না। তাঁর মা মাতোয়ারা বেগম প্রথম আলোকে জানান, বাড়ির পুরুষেরা পালিয়ে আছেন। আল-আমিন কোনো রাজনৈতিক দলের সঙ্গে যুক্ত নন। স্থানীয় সাব-রেজিস্ট্রি অফিসে দলিল লেখকের সহকারী (মুহুরি) হিসেবে কাজ করেন। ১৪ জানুয়ারি তিনি বাড়িতে দুপুরের খাবার খেতে এসেছিলেন। বেলা সাড়ে তিনটার দিকে লাঠিসোঁটা ও অস্ত্র নিয়ে সাদাপোশাকে একদল লোক বাড়ি ঘিরে ফেলে সব ঘরে ঢুকে আল-আমিনকে খোঁজে। তারা ঘরের জিনিসপত্র এবং কয়েকটি ঘরের দরজা, দেয়াল ভাঙচুর করে। পরিচয় জানতে চাইলে তারা নিজেদের র‌্যাবের লোক বলে জানায়।মাতোয়ারা বেগম বলেন, তারা আল-আমিনকে তাঁর ঘর থেকে বের করে উঠানে এনে বেধড়ক মারপিট করে। একপর‌্যায়ে পিছমোড়া করে হাত ও চোখ বেঁধে তাঁকে বাড়ি থেকে নিয়ে যায়।গ্রামের বাজারে আল-আমিনের বাবা শাজাহান বেগের পান-সিগারেটের দোকান। তাঁর চার ছেলের মধ্যে আল-আমিন বড়। দ্বিতীয় ছেলে সোবহান বেগ দুবাইপ্রবাসী। অপর দুই ছেলে আবুল খায়ের ও জাকির হোসেনও সাব-রেজিস্ট্রি অফিসে দলিল লেখকের সহকারী। একমাত্র মেয়ে সফুরনের অন্য গ্রামে বিয়ে হয়েছে। ছেলেদের আলাদা ঘর। পরিবার জানায়, আল-আমিনকে তুলে নিয়ে যাওয়ার পরপরই পুরুষেরা বাড়ি ছেড়ে পালান। মাতোয়ারা বেগম ও তাঁর দুবাইপ্রবাসী ছেলের স্ত্রী আইরিন জানান, ওই দিন রাত সাড়ে সাতটার দিকে ওই লোকগুলো আবার এসে বাড়ির মেয়েদের নিজ নিজ ঘরে যেতে বলে। তাঁরা ঘরে গেলে লোকগুলো আল-আমিনের ঘর থেকে তাঁর স্ত্রী জেসমিন নাহার ও বাড়ির ঠিকা গৃহকর্মী নূরুন্নাহারকে চোখ-হাত বেঁধে নিয়ে যায়। পুরো এলাকা ঘিরে ছিল সাদাপোশাকের সশস্ত্র লোক। তাদের সঙ্গে র‌্যাবের মতো কালো পোশাক পরা কয়েকজন ছিল। এ ঘটনার পর বেশ কিছু দিন তাঁদের এলাকায় যৌথ বাহিনী টহল দেয়।আইরিন বলেন, ১৫ জানুয়ারি তিনি ও তাঁর শাশুড়ি রংপুর র‌্যাব অফিসে গেলে তাঁদের বলা হয়, সেখানে ওই তিনজনের কেউ নেই। থানায় খোঁজ নিতে বলা হয়। মিঠাপুকুর থানা জানায়, তারা এ বিষয়ে কিছু জানে না। তাঁরা এ বিষয়ে থানায় সাধারণ ডায়েরি (জিডি) করতে চাইলেও থানা নেয়নি।আল-আমিনের দুই ছেলেমেয়ে। ছেলে রাইয়ান স্থানীয় অর্কিড একাডেমিতে তৃতীয় শ্রেণিতে পড়ে। মেয়ে আলপনার বয়স পাঁচ বছর। মাতোয়ারা বেগম জানান, বাবা-মাকে না পেয়ে ছেলেমেয়ে দুটি কেবল কাঁদছে।নুরুন্নাহারের স্বামী নেই। তিনি সকাল আটটা থেকে দুপুর সাড়ে ১২টা পর্যন্ত স্থানীয় আল-মদীনা কিন্ডারগার্টেন স্কুলে দপ্তরির কাজ করেন। এরপর বিভিন্ন বাড়িতে ঠিকা গৃহপরিচারিকার কাজ করেন। তাঁর এক মেয়ে সুমী। মিঠাপুকুর মডেল স্কুলে নবম শ্রেণিতে পড়ে। সুমি প্রথম আলোকে জানায়, তার মা আল-আমিনের বাড়িতে মাঝেমধ্যে কাজ করতেন। তিনি ওই দিন (১৪ জানুয়ারি) সন্ধ্যায় ওই বাড়িতে গিয়েছিলেন ঋণের কিস্তির বিষয়ে কথা বলতে। তিনি আল-আমিনের স্ত্রীর কাছে কিস্তি জমা দিতেন।আল-আমিনের প্রতিবেশীরা ও পাশের বাজারের বিভিন্ন দোকানের লোকজন এ বিষয়ে কিছু বলতে রাজি হননি।আল-আমিনসহ তিনজনের নিখোঁজের বিষয়ে জানতে চাইলে র‌্যাব-১৩-এর অধিনায়ক লেফটেন্যান্ট কর্নেল কিসমত হায়াত বলেন, ‘তারা ১৩ জানুয়ারি বাসে পেট্রলবোমা হামলার সঙ্গে জড়িত বলে তথ্য-প্রমাণ আছে। আমরাও তাদের খুঁজছি। ধারণা করছি, তারা আত্মগোপন করে আছে।’মিঠাপুকুর থানার ভারপ্রাপ্ত কর্মকর্তা (ওসি) হুমায়ুন কবির জানান, তিনি এই থানায় নতুন এসেছেন। থানায় কেউ এ বিষয়ে অভিযোগ করেনি।রংপুরের পুলিশ সুপার আবদুর রাজ্জাকের কাছে মিঠাপুকুরের আল-আমিন, তাঁর স্ত্রী ও গৃহকর্মীকে বাড়ি থেকে তুলে নিয়ে যাওয়া প্রসঙ্গে জানতে চাইলে তিনি বলেন, এ ধরনের কোনো ঘটনা তিনি শোনেননি। জেলা প্রশাসক ফরিদ আহাম্মদ জানান, এ বিষয়ে তিনি কিছু জানেন না।
