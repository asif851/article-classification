
বরিশাল নগরে নির্বাচন কমিশনের খামের বদলে আওয়ামী লীগের এক নেতার ছবিযুক্ত খামে ভরে ভোটারদের স্মার্ট জাতীয় পরিচয়পত্র দেওয়া হয়েছে। কোথাও কোথাও নির্বাচন কমিশনের খাম ছিঁড়ে ফেলা হয়েছে।যে খামে ভরে জাতীয় পরিচয়পত্র দেওয়া হয়েছে তাতে দেখা গেছে বরিশাল মহানগর আওয়ামী লীগের যুগ্ম সাধারণ সম্পাদক সেরনিয়াবাত সাদিক আবদুল্লাহর ছবি। নির্বাচন কমিশনের বরিশাল কার্যালয় সূত্র বলেছে, বরিশালে ১ অক্টোবর থেকে স্মার্ট জাতীয় পরিচয়পত্র বিতরণ কার্যক্রম শুরু হয়েছে; চলবে মাসজুড়ে। বরিশাল সিটি করপোরেশনের ৩০টি ওয়ার্ডে ৩ লাখ ৩০ হাজার পরিচয়পত্র বিতরণ করবে নির্বাচন কমিশন। সিটি করপোরেশন এতে সহযোগিতা দিচ্ছে।৮ অক্টোবর দুপুরে নগরের ১৬ নম্বর ওয়ার্ডের হালিমা খাতুন বালিকা বিদ্যালয়ে গিয়ে দেখা যায়, নির্বাচন কমিশনের ব্যানার সাঁটানো। নিচে পড়ে আছে নির্বাচন কমিশনের মনোগ্রামযুক্ত অনেক ছেঁড়া খাম। পাশের মাঠেও ছড়িয়ে-ছিটিয়ে আছে এমন ছেঁড়া খাম। যাঁরা স্মার্ট জাতীয় পরিচয়পত্র নিয়ে বেরোচ্ছেন, তাঁদের সবার হাতে সেরনিয়াবাত সাদিক আবদুল্লাহর ছবিযুক্ত খাম। তাঁদের একজন ব্রাউন কম্পাউন্ড এলাকার বাসিন্দা আইনজীবী সাঈদ উদ্দিন আহম্মেদ বললেন, নির্বাচন কমিশনের লোকজনের সামনেই তাঁদের খাম ছিঁড়ে আওয়ামী লীগের নেতার ছবিযুক্ত খামে পরিচয়পত্র ভরে বিতরণ করছেন ছাত্রলীগের নেতা-কর্মীরা। কিন্তু কেউ বারণ করছেন না। এটা অত্যন্ত দুঃখজনক।
৮ ও ৯ অক্টোবর ১৬ নম্বর ওয়ার্ডে, ১১ ও ১২ অক্টোবর ১৭ নম্বর ওয়ার্ডে এবং ১৭ অক্টোবর ১৮ নম্বর ওয়ার্ডে জাতীয় পরিচয়পত্র বিতরণ কার্যক্রমেও এমন অবস্থা দেখেন এই প্রতিবেদক।
জানতে চাইলে সেরনিয়াবাত সাদিক আবদুল্লাহ প্রথম আলোকে বলেন, জাতীয় পরিচয়পত্র বিতরণের সময় এটা একটা প্রচার। প্রথম দিকে নির্বাচন কমিশনের দেওয়া কিছু খাম ছিঁড়ে ফেলার ঘটনা ঘটেছে। যাতে দল বা সরকারের বদনাম না হয়, সে জন্য খামগুলো নির্দিষ্ট ব্যাগে সংরক্ষণ করতে বলা হয়েছে। তারপরও ছিঁড়ে ফেলা হয়ে থাকলে সেটা খতিয়ে দেখা হবে।
১১ অক্টোবর দুপুরে বরিশাল সরকারি বালিকা বিদ্যালয় থেকে বের হচ্ছিলেন ১৭ নম্বর ওয়ার্ডের কাউন্সিলর আক্তারুজ্জামান হিরু। তাঁর হাতে ছিল স্মার্ট জাতীয় পরিচয়পত্র। তিনি বলেন, আওয়ামী লীগের নেতা সাদিক আবদুল্লাহ তাঁর প্রচারের জন্য ওই খামে ভরে পরিচয়পত্র দিচ্ছেন। এটা দোষের কিছু নয়।
১৭ নম্বর ওয়ার্ডের বগুড়া রোডের কয়েকজন বাসিন্দা, রাখাল বাবুর পুকুর পাড় এলাকার কয়েকজন বাসিন্দার হাতে সাদিক আবদুল্লাহর ছবিযুক্ত খাম দেখা যায়। সেই খামে আছে তাঁদের পরিচয়পত্র। গত মঙ্গলবার বেলা একটার দিকে ১৮ নম্বর ওয়ার্ডের অক্সফোর্ড মিশন মাধ্যমিক বিদ্যালয়ে গিয়ে কথা হয় মুনশী গ্যারেজ এলাকা থেকে কার্ড নিতে আসা বেশ কয়েকজনের সঙ্গে। তাঁরা বলেন, নির্বাচন কমিশনের খাম তাঁরা বিতরণকেন্দ্রে টেবিলের ওপর দেখেছেন। ওখানে যাঁরা দায়িত্বে ছিলেন তাঁরা কমিশনের খাম ছিঁড়ে সাদিকের ছবিযুক্ত খামে পরিচয়পত্র ভরে তাঁদের দেন।
একটি খাম সংগ্রহ করে দেখা যায়, খামের নিচের দিকে লেখা, ‘আমরাই গড়ব আগামীর বরিশাল, সেরনিয়াবাত সাদিক আবদুল্লাহ, যুগ্ম সাধারণ সম্পাদক, বাংলাদেশ আওয়ামী লীগ, বরিশাল মহানগর’।
সিটি করপোরেশনের সংরক্ষিত (১৭, ১৮ ও ১৯ নম্বর ওয়ার্ড) নারী কাউন্সিলর ইসরাত আমান প্রথম আলোকে বলেন, ‘ওরা নির্বাচন কমিশনের খাম ছিঁড়ে ফেলে সাদিকের খাম দিচ্ছে। নির্বাচন কমিশনের অভিযোগ না থাকলে আমাদের কিছু করার নেই।’
এ ব্যাপারে জানতে চাইলে বরিশাল জেলা নির্বাচন কর্মকর্তা মো. হেলাল উদ্দিন প্রথম আলোকে বলেন, ‘নির্বাচন কমিশনের দেওয়া খাম ছিঁড়ে ফেলার বিষয়টি দুই-এক জায়গায় আমাদেরও চোখে পড়েছে। আমি বাধাও দিয়েছি। তারপরও করা হচ্ছে। এটা হওয়া উচিত নয়।’
 
