
বেতন পেয়ে ৭ ফেব্রুয়ারি চট্টগ্রাম থেকে কক্সবাজারের পেকুয়া উপজেলায় বাড়িতে এসেছিলেন মো. ইদ্রিছ (২০)। বাড়িতে চার দিন থাকার পর ১১ ফেব্রুয়ারি কাজে যোগ দিতে যাওয়ার পথে পটিয়া উপজেলার শাহ মিরপুর এলাকায় তাঁকে বহনকারী সিএনজিচালিত অটোরিকশায় দুর্বৃত্তদের ছোড়া পেট্রলবোমায় দগ্ধ হন ইদ্রিছ। ছয় দিন পর চট্টগ্রাম মেডিকেল কলেজ হাসপাতালে গত মঙ্গলবার বিকেলে মারা যান তিনি।ইদ্রিছ কক্সবাজারের পেকুয়া উপজেলার সদর ইউনিয়নের পূর্ব গোঁয়াখালীর উত্তরপাড়ার সরদার আলী ও মোহছেনা বেগমের ছোট ছেলে।ইদ্রিছের লাশ গতকাল বুধবার বিকেলে বাড়িতে পৌঁছায়। ঘরের সামনের উঠানে আহাজারি করতে করতে মাটিতে গড়াগড়ি করতে থাকেন মা মোহছেনা বেগম ও বাবা সরদার আলী।ইদ্রিছ ছিলেন চার ভাই ও চার বোনের মধ্যে সবার ছোট। তিনি ছাড়া বাকি ভাইবোনদের বিয়ে হয়ে গেছে। সবাই যে যার মতো নিজের সংসার নিয়ে ব্যস্ত। পঞ্চম শ্রেণি পর্যন্ত পড়ালেখা করেছেন। এরপর সংসারের হাল ধরতে দিনমুজরি শুরু করেন। ছয় মাস আগে চট্টগ্রামের আবুল খায়ের গ্রুপের স্টারশিপ মিল্ক কারখানায় সাত হাজার টাকা বেতনে শ্রমিক হিসেবে যোগ দেন।বাবা সরদার আলীর কণ্ঠে কষ্টের পাশাপাশি ঝরে পড়ল ক্ষোভ। বলতে থাকেন, ‘যারা আঁর পোয়ারে বোমা মারি মারি ফেইললে, ইতারারেও গুলি গরি মারি ফেল্। আঁই আঁর পোয়া অইত্যার বিচার চাই।’ইদ্রিছের বোন রহিমা বেগম বলেন, তাঁর ভাই তো রাজনীতি করতেন না, রাজনীতি বুঝতেনও না। কেন তাঁকে পুড়িয়ে মারা হলো? মেজো ভাই মো. আজম উদ্দিন বলেন, তাঁদের ভাইবোনদের মধ্যে সবার ছোট ইদ্রিছ, দেশের হানাহানির রাজনীতি তাকেই সবার আগে নিয়ে গেছে। তিনি এ হত্যার বিচার দাবি করেন।চট্টগ্রাম মেডিকেল কলেজ হাসপাতালের বার্ন অ্যান্ড প্লাস্টিক সার্জারি ইউনিটের সহকারী অধ্যাপক মোহাম্মদ এস খালেদ বলেন, আগুনে ইদ্রিছের শরীরের ৩০ শতাংশ পুড়ে গেছে। বিশেষ করে শ্বাসনালি পুড়ে যাওয়ায় তাঁকে বাঁচানো সম্ভব হয়নি। গতকাল বিকেল সাড়ে পাঁচটায় ইদ্রিছের গ্রামের বাড়ি উত্তরপাড়া জামে মসজিদ মাঠে তাঁর জানাজা অনুষ্ঠিত হয়। পরে তাঁকে মসজিদ কবরস্থানে দাফন করা হয়।
