
২০১১ সালে ঢাকা-আরিচা মহাসড়কে ৫১৭টি সড়ক দুর্ঘটনা ঘটে। ৯৬ জন মারা যান, যাঁদের মধ্যে ছিলেন চলচ্চিত্রকার তারেক মাসুদ ও মিশুক মুনীর। আহত হন ৪২১ জন। তখন অব্যাহত নাগরিক আন্দোলনের পরিপ্রেক্ষিতে ওই মহাসড়কের দুর্ঘটনাপ্রবণ বাঁকগুলো সংস্কার করা হয়।পরের বছর ২০১২ সালে দুর্ঘটনার সংখ্যা কমে হয় ১৪১, এসব দুর্ঘটনায় ৩৯ জন নিহত ও ১১০ জন আহত হন। চলতি বছরের এ পর্যন্ত ঢাকা-আরিচা মহাসড়কে ৮৮টি দুর্ঘটনায় ১২ জন নিহত ও ৭৬ জন আহত হয়েছেন। জেলা প্রশাসকের কার্যালয় থেকে ঢাকা-আরিচা মহাসড়কে সড়ক দুর্ঘটনার এ চিত্র পাওয়া গেছে।যোগাযোগমন্ত্রী ওবায়দুল কাদের গত সোমবার দুপুরে উথলি মোড়ে ইন্টারসেকশন উদ্বোধন করে বলেন, মহাসড়কের ১১টি ঝুঁকিপূর্ণ বাঁক প্রশস্ত করায় এবং সেখানে বিভাজক নির্মাণের ফলে দুর্ঘটনা অনেক কমে গেছে।নাগরিক আন্দোলনের নেতা ও লেখক সৈয়দ আবুল মকসুদ বলেন, সড়কে নিরাপদে চলাফেরা করা মানুষের মৌলিক অধিকার। নাগরিক আন্দোলন ও সরকারের সদিচ্ছায় ঢাকা-আরিচা মহাসড়কে দুর্ঘটনা অনেক কমে এসেছে।অনুষ্ঠানে আরও উপস্থিত ছিলেন স্থানীয় সাংসদ এ বি এম আনোয়ারুল হক, সওজের তত্ত্বাবধায়ক (ঢাকা সার্কেল) প্রকৌশলী শাহাবুদ্দীন খান, মানিকগঞ্জ জেলা প্রশাসক মো. মাসুদ করিম প্রমুখ।
