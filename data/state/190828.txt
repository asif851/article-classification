
এ পর্যন্ত সোয়া চার লাখ রোহিঙ্গা শরণার্থী বাংলাদেশে আশ্রয় নিয়েছে বলে জানিয়েছেন দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়া। আজ বৃহস্পতিবার সচিবালয়ে অনুষ্ঠিত এক সংবাদ সম্মেলনে রোহিঙ্গাদের ত্রাণ কর্মসূচির পরিসংখ্যান তুলে ধরেন তিনি।
মন্ত্রী বলেন, ২৫ আগস্ট থেকে ২০ সেপ্টেম্বর পর্যন্ত আসা রোহিঙ্গাদের ১৪টি আশ্রয়শিবিরে রাখা হয়েছে। তাদের মধ্যে ৫ হাজার ৫৭৫ জনের বায়োমেট্রিক নিবন্ধন করা হয়েছে।
মায়া আরও বলেন, দেশি-বিদেশি বিভিন্ন সংস্থা থেকে ২৭০ মেট্রিক টন চাল ও আটা সহায়তা পাওয়া গেছে। এর মধ্যে ২৫০ মেট্রিকটন চাল ও ২০ মেট্রিক টন আটা। এ ছাড়া সরকারের দুর্যোগ ও ত্রাণ মন্ত্রণালয় বরাদ্দ দিয়েছে ৫০০ মেট্রিক টন সরকারি চাল।
রোহিঙ্গারা মিয়ানমারে না ফেরা পর্যন্ত সরকার সব ধরনের সহায়তা করবে বলেও জানান মন্ত্রী। তিনি বলেন, জাতিসংঘের শরণার্থীবিষয়ক সংস্থা ইউএনএইচসিআর চিকিৎসা, খাদ্য, আশ্রয়সহ সব ধরনের সহায়তা দেওয়ার আগ্রহ প্রকাশ করেছে। বিশ্ব খাদ্য কর্মসূচি (ডব্লিউএফপি) চার মাস ধরে চার লাখ পরিবারকে খাবার সরবরাহের প্রতিশ্রুতি দিয়েছে। উখিয়ার ১৪টি জায়গায় ত্রাণসামগ্রী রাখার জন্য গুদাম তৈরি করা হবে বলেও মন্ত্রী জানান। তিনি বলেন, ৩৬৫টি মেডিকেল টিম কাজ করছে।
জনস্বাস্থ্য প্রকৌশল অধিদপ্তর রোহিঙ্গাশিবিরে প্রতিদিন ১৪ হাজার ইউনিট পানি দিচ্ছে বলেও জানান ত্রাণমন্ত্রী। তিনি বলেন, এ ছাড়া ১০০টি টিউবওয়েল ও ৫০০টি অস্থায়ী শৌচাগার নির্মাণ করা হয়েছে।
মন্ত্রী আরও বলেন, স্থানীয় সরকার মন্ত্রণালয়ের সঙ্গে সমন্বয় করে চট্টগ্রাম থেকে ত্রাণ নিয়ে কক্সবাজার জেলা প্রশাসকের কাছে পৌঁছে দেওয়ার জন্য নতুন রাস্তা হচ্ছে। ত্রাণ মন্ত্রণালয়ের তত্ত্বাবধানে আট ঘণ্টায় ৬৪ হাজার লিটার খাবার পানি দিতে পারে এমন চারটি মোবাইল ওয়াটার ট্রিটমেন্ট প্ল্যান্ট কাজ শুরু করেছে।
ত্রাণমন্ত্রী বলেন, যুক্তরাষ্ট্র, যুক্তরাষ্ট্র, তুরস্ক, আজারবাইজান, ইরান, ইন্দোনেশিয়া, ভারত, মালয়েশিয়া, মালদ্বীপসহ বিভিন্ন দেশ রোহিঙ্গাদের সমর্থন দিয়েছে।
সংবাদ সম্মেলনে দুর্যোগ ব্যবস্থাপনা সচিব শাহ কামাল ও দুর্যোগ ব্যবস্থাপনা অধিদপ্তরের মহাপরিচালক রিয়াজ আহমেদ উপস্থিত ছিলেন।
