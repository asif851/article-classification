
কারওয়ান বাজারের বিনোদনমূলক পার্কটি এখন প্রায় লোকচক্ষুর আড়ালে। দীর্ঘদিন ধরে পার্কটি সিটি করপোরেশনের নিয়ন্ত্রণে থাকায় সাধারণ মানুষ এটি ব্যবহার করতে পারছে না। অনেকে জানেনই না যে এখানে এমন কোনো বিনোদনমূলক পার্ক আছে। এখন পার্কটির তত্ত্ববধায়ক ঢাকা উত্তর সিটি করপোরেশন (ডিএনসিসি)।কারওয়ান বাজারের কিচেন মার্কেটের পেছনে গেলে চোখে পড়বে পার্কটির বেহাল দশা। সিটি করপোরেশনের পরিত্যক্ত ও ব্যবহৃত গাড়ি, ময়লার স্তূপ আর অবৈধ দোকানপাট পার্কটিকে গ্রাস করে ফেলেছে। পার্কটিতে প্রবেশের পথ একটি। তবে সেই গেটে থাকা সিটি করপোরেশনের নিজস্ব লোক কাউকে ঢুকতে দেন না। পার্কের ভেতর পানিনিষ্কাশনের ব্যবস্থা না থাকায় পানি জমে কিছু জায়গা স্যাঁতসেঁতে হয়ে আছে। ব্যবহারের অভাবে পার্কের মধ্যে অনেক বড় ঘাস জন্মেছে। এটা যে সাধারণ মানুষের ব্যবহারের জন্য সিটি করপোরেশনের তালিকায় থাকা একটা বিনোদনমূলক পার্ক, তা আর এখন বোঝার উপায় নেই।মহসিন নামের কারওয়ান বাজারের একজন ব্যবসায়ী বললেন, পার্কটি অনেক দিন ধরে সাধারণ মানুষের ব্যবহারের অনুপযোগী। সিটি করপোরেশন এই পার্কে কাউকে ঢুকতে দেয় না। তারা এটা তাদের নিজেদের কাজে ব্যবহার করে। পার্কের আশপাশের স্থানীয় কিছু হকারের কাছে জানতে চাইলে তাঁরা বললেন, পার্কের গা ঘেঁষে তাঁরা ব্যবসা করেন। মাঝে মাঝে উচ্ছেদ করা হলেও পরে আবার আগের মতোই চলে কাজকর্ম।এ ব্যাপারে ঢাকা উত্তর সিটি করপোরেশনের তত্ত্বাবধায়ক প্রকৌশলী তারেক বিন ইউসুফের কাছে জানতে চাইলে তিনি বলেন, পার্কটিকে সাধারণ মানুষের ব্যবহারের উপযোগী করতে তাঁরা বেশ কিছু পদক্ষেপ নিয়েছেন। এই প্রকল্পের ২৮টি খেলার মাঠের মধ্যে কারওয়ান বাজারের এই পার্কটিও অন্তর্ভুক্ত।উল্লেখ্য, এর আগে কারওয়ান বাজারের এক শ্রেণির হকার পার্কটি দখল করে এর একটি অংশে ভ্রাম্যমাণ দোকান করেছিলেন। অন্য অংশ ভ্যানশ্রমিকেরা দখল করে সেখানে ভ্যান রাখতে শুরু করেন। সিটি করপোরেশন কয়েক দফা চেষ্টার পর অবৈধ দখলমুক্ত করে পার্কটি। এরপর থেকে সিটি করপোরেশন পার্কটি তাদের যানবাহন রাখার কাজে ব্যবহার করছে। তবে পার্কের আশপাশে অনেক জায়গা এখনো অবৈধ দখলমুক্ত করা হয়নি।
