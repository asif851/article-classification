
গাজীপুরে ঢাকা-ময়মনসিংহ রেললাইনে ‘হাওর এক্সপ্রেস’ ট্রেনের একটি বগি লাইনচ্যুত হয়েছে। এতে ওই রেললাইনে ট্রেন চলাচল সাময়িকভাবে বন্ধ রয়েছে। গতকাল রোববার দিবাগত রাত সোয়া একটার দিকে গাজীপুর সিটি করপোরেশনের ভাওয়াল গাজীপুর এলাকায় বগি লাইনচ্যুতির এই ঘটনা ঘটে। রেলওয়ে পুলিশ সূত্র জানায়, হাওর এক্সপ্রেস ট্রেনটি ঢাকার কমলাপুর থেকে গাজীপুর হয়ে মোহনগঞ্জ যাচ্ছিল। পথে ট্রেনটির একটি বগি লাইনচ্যুত হয়। এ ঘটনার পর যমুনা, বলাকাসহ কয়েকটি ট্রেন আশপাশে স্টেশনে আটকা পড়েছে। দুর্ঘটনাকবলিত ট্রেনটি উদ্ধারে কাজ চলছে।
জয়দেবপুর রেল জংশনের মাস্টার মো. সাইদুল ইসলাম বলেন, দুর্ঘটনার পর রাত তিনটার দিকে হাওর এক্সপ্রেস ট্রেনটি ক্ষতিগ্রস্ত বগিসহ পাঁচটি বগি ঘটনাস্থলে রেখে বাকি সাতটি বগি নিয়ে গন্তব্যে চলে যায়। ঢাকা থেকে উদ্ধারকারী দল এসে ইতিমধ্যে উদ্ধারকাজ শুরু করেছে। দুর্ঘটনার কারণে দেড় শ গজ এলাকার রেলপথ ও স্লিপার ক্ষতিগ্রস্ত হয়েছে। উদ্ধারকাজ ও মেরামত শেষ করতে সকাল নয়টা নাগাদ সময় লাগতে পারে।
জয়দেবপুর রেল জংশন পুলিশ ফাঁড়ির সহকারী উপপরিদর্শক (এএসআই) মো. দাদন মিয়া বলেন, দুর্ঘটনার পর টঙ্গী জংশনে ময়মনসিংহগামী বলাকা কমিউটার আটকা পড়েছে। শ্রীপুর স্টেশনে আটকা পড়েছে ঢাকাগামী যমুনা আন্তনগর এক্সপ্রেস। এ ছাড়া অন্যান্য স্টেশনেও ট্রেন আটকা পড়ার খবর পাওয়া গেছে।
