
জাতীয় পার্টির (জাপা) চেয়ারম্যান হুসেইন মুহম্মদ এরশাদ বলেছেন, ‘আমাদের দুর্নীতিবাজ বলা হতো। আমি দাবি করেছিলাম, পৃথিবীর কোথাও যদি এক ডলার বা এক পাউন্ড পাওয়া যায়, আমি রাজনীতি ছেড়ে দেব। অনেকে আমার সম্পদ খুঁজে ব্যর্থ হয়েছিল। অথচ এখন সিঙ্গাপুরে টাকা পাওয়া যায়। আমেরিকায়ও টাকা পাওয়া যাবে। সেদিন বেশি দূরে নয়।’আজ শুক্রবার বিকেলে রাজধানীর কাকরাইলে জাতীয় পার্টির নতুন কেন্দ্রীয় কার্যালয়ের উদ্বোধন উপলক্ষে আয়োজিত সমাবেশে এরশাদ এসব কথা বলেন। তিনি বলেন, জাতীয় পার্টি ছাড়া উপায় নেই। তাঁর দল নির্বাচন করলে নির্বাচন হবে, না করলে নির্বাচন হবে না।এরশাদ প্রশ্ন তুলে বলেন, ‘নির্বাচন না হলে কী হবে? সংঘাত, মারামারি, পুলিশের গুলি হবে। ছেলেমেয়েরা স্কুল-কলেজে যেতে পারবে না। কলকারখানা বন্ধ হয়ে যাবে। আমরা তা চাই না।’এরশাদ শান্তিপূর্ণভাবে ক্ষমতা হস্তান্তরের ব্যবস্থা করতে আওয়ামী লীগ ও বিএনপির প্রতি আহ্বান জানান। তিনি বলেন, ‘আমরা যখন ক্ষমতা হস্তান্তর করেছিলাম, তখন এমন অবস্থা ছিল না। গণতন্ত্রের মূল কথা হচ্ছে শান্তিপূর্ণভাবে ক্ষমতা হস্তান্তর করা। কিন্তু আজ সে পথ রুদ্ধ। অথচ তাঁরা গণতন্ত্রের কথা বলেন।’ এরশাদ বলেন, তাঁর সরকার চলে যাওয়ার পর দেশে দুর্নীতির জোয়ার সৃষ্টি হয়েছে। বাংলাদেশ পাঁচবার দুর্নীতিতে বিশ্ব চ্যাম্পিয়ন হয়েছে।
আওয়ামী লীগের প্রতি ইঙ্গিত করে ক্ষমতাসীন মহাজোটের অন্যতম শরিক এরশাদ বলেন, ‘এখনো সময় আছে আলোচনা করে সমস্যার সমাধান করুন, মানুষের মনে শান্তি দিন। নইলে ইতিহাস আপনাদের রক্ষা করবে না।’ তিনি বলেন, ‘অনেক অন্যায় করেছেন, অনেক নিরীহ মানুষকে হত্যা করেছেন। শাহবাগ সৃষ্টি করে দেশকে দুই ভাগে বিভক্ত করেছেন।’জাপার মহাসচিব এ বি এম রুহুল আমিন হাওলাদার দলের নতুন কার্যালয় উদ্বোধনের উল্লেখ করে বলেন, ‘দলের পতাকাবাহী এই ভবন জনগণের আস্থার ঠিকানায় পরিণত হবে। এই কার্যালয় থেকে জাপার নতুন যাত্রা শুরু হলো। এর শেষ হবে ক্ষমতায় গিয়ে।’সমাবেশে জাপার সভাপতিমণ্ডলীর সদস্য কাজী জাফর আহমদ, জি এম কাদের, জিয়াউদ্দিন আহমেদসহ দলের বিভিন্ন পর্যায়ের নেতারা উপস্থিত ছিলেন। পরে মিলাদ ও দোয়া মাহফিল শেষে ফিতা কেটে দলীয় কার্যালয়ের উদ্বোধন করেন এরশাদ।
