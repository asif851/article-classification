
ভারতের আসাম রাজ্যের বিচ্ছিন্নতাবাদী সংগঠন উলফার প্রতিষ্ঠাতা সাধারণ সম্পাদক অনুপ চেটিয়া বাংলাদেশের প্রতি কৃতজ্ঞতা প্রকাশ করেছেন। বাংলাদেশে প্রায় ১৭ বছর কারাগারে কাটানোর পর গত মাসে অনুপ চেটিয়াকে নয়াদিল্লির কাছে হস্তান্তর করে ঢাকা। খবর টাইমস অব ইন্ডিয়ার।অনুপ চেটিয়া বলেছেন, বাংলাদেশে কারাগারে থাকার সময় সহযোগিতার জন্য তিনি আওয়ামী লীগের নেতৃত্বাধীন বাংলাদেশের বর্তমান সরকার, বিএনপির নেতৃত্বাধীন বিগত সরকার, বাংলাদেশের মানবাধিকার সংগঠনগুলো এবং গণমাধ্যমের প্রতি কৃতজ্ঞ। বাংলাদেশের কারা কর্তৃপক্ষকেও ধন্যবাদ জানিয়েছেন অনুপ চেটিয়া। বলেছেন, কারাগারে থাকার সময়ও তিনি সব সময় বাড়ির মতো পরিবেশ অনুভব করেছেন।৬৪ বছর বয়সী অনুপ চেটিয়া গতকাল বৃহস্পতিবার আসামের গুয়াহাটি কেন্দ্রীয় কারাগার থেকে থেকে জামিনে মুক্তি পান। তাঁর বিরুদ্ধে চারটি মামলার মধ্যে সর্বশেষটিতে গত বুধবার তাঁকে জামিন দেন আদালত। গতকাল মুক্তি পেয়ে কারাগার থেকে বেরিয়ে দ্রুত অজ্ঞাত স্থানে চলেন যান চেটিয়া।
অনুপ চেটিয়া ১৯৯৭ সাল থেকে বাংলাদেশের কারাগারে বন্দী ছিলেন। গত মাসে তাঁকে এবং তাঁর দুই সহযোগী লক্ষ্মী প্রসাদ গোস্বামী ও বাবুল শর্মাকে ভারতের কাছে হস্তান্তর করা হয়।১৯৯৭ সালের ২১ ডিসেম্বর ঢাকার মোহাম্মদপুর এলাকার একটি বাসা থেকে ইউনাইটেড লিবারেশন ফ্রন্ট অব আসামের (উলফা) অন্যতম শীর্ষ নেতা অনুপ চেটিয়াকে গ্রেপ্তার করে পুলিশ। এরপর তাঁর বিরুদ্ধে অবৈধভাবে বাংলাদেশে অবস্থান এবং অবৈধভাবে বিদেশি মুদ্রা ও একটি স্যাটেলাইট ফোন রাখার অভিযোগে তিনটি মামলা হয়।
