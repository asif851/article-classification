
ভারতে অনুপ্রবেশের অভিযোগে দেশটির মেঘালয় রাজ্যে শিলংয়ের একটি আদালতে বিএনপি নেতা সালাহ উদ্দিন আহমদের বিচার শুরু হয়েছে। আদালত আগামী ৩০ জুলাই সাক্ষ্যগ্রহণের দিন ধার্য করেছেন।আজ বুধবার জেলা ও দায়রা জজ আদালতের মুখ্য বিচারক কে এম লিংদো নংব্রির আদালতে অনুপ্রবেশের অভিযোগে সালাহ উদ্দিন আহমদের বিরুদ্ধে অভিযোগ গঠন করেন। তাঁর আইনজীবী সকালে আদালতে উপস্থিত হলেও অভিযোগ গঠনের শুনানি হয়েছে বিকেলে।সরকার পক্ষের আইনজীবী আই সি ঝা প্রথম আলোকে এ তথ্য জানিয়েছেন। তিনি বলেন, সালাহ উদ্দিন আহমদ অনুপ্রবেশের অভিযোগ অস্বীকার করায় আদালত তাঁর বিরুদ্ধে বিচারকাজ শুরু করেছেন।বিনা পাসপোর্টে ভারতে অনুপ্রবেশের অভিযোগে দেশটির ফরেনার্স অ্যাক্ট-১৯৪৬ অনুযায়ী সালাহ উদ্দিন আহমদের বিরুদ্ধে মেঘালয় পুলিশ মামলা করেছে। অভিযোগ প্রমাণিত হলে তাঁর সর্বোচ্চ পাঁচ বছরের কারাদণ্ড হতে পারে।গত মার্চের শুরুতে ঢাকার উত্তরা থেকে অপহৃত হন বিএনপির যুগ্ম মহাসচিব সালাহ উদ্দিন। এর প্রায় আড়াই মাস পর ১১ মে ভোরে শিলংয়ের গলফ লিংক এলাকায় উদ্ভ্রান্তের মতো ঘোরাঘুরির সময় লোকজনের ফোন পেয়ে পুলিশ তাঁকে আটক করে।সরকার পক্ষের আইনজীবী আগেই জানিয়েছিলেন, অভিযুক্ত ব্যক্তি অনুপ্রবেশের অভিযোগ স্বীকার করলে আদালত রায় ঘোষণার জন্য দিন ঠিক করবেন। আর অভিযোগ অস্বীকার করলে বিচারের প্রক্রিয়াটি দীর্ঘায়িত হবে।সালাহ উদ্দিন আহমদ ৫ জুন থেকে জামিন নিয়ে শিলংয়ে একটি কটেজে রয়েছেন। তাঁর আইনজীবী এস পি মাহান্ত এই অভিযোগ গঠন নিয়ে কোনো মন্তব্য করতে চাননি।
