
বিসিএসসহ সব সরকারি নিয়োগ পরীক্ষায় কোটা বাতিলসহ পাঁচ দফা দাবিতে আগামীকাল রোববার দেশের সব শিক্ষাপ্রতিষ্ঠানে ধর্মঘট ডেকেছেন আন্দোলনকারীরা। আজ শনিবার আন্দোলনকারীদের পক্ষ থেকে দেওয়া এক বিবৃতিতে এ ঘোষণা দেওয়া হয়। কোটা বাতিল ছাড়া আন্দোলনকারীদের চারটি দাবি হলো ঢাকা বিশ্ববিদ্যালয় কর্তৃপক্ষ ও পুলিশের দায়ের করা মামলা প্রত্যাহার, পুলিশের হাতে আটক ও গ্রেপ্তার আন্দোলনকারীদের নিঃশর্ত মুক্তি, শান্তিপূর্ণ আন্দোলনে ছাত্রলীগের হামলার তদন্তপূর্বক বিচার ও কোটা বাতিলের দাবিতে শান্তিপূর্ণ আন্দোলনে বাধা দেওয়া বন্ধ করা। এসব দাবি মানা না হলে কালকের ধর্মঘটের পর লাগাতার কর্মসূচি দেওয়ার হুমকি দিয়েছেন আন্দোলনকারীরা। এদিকে কোটাবিরোধীরা আজ ঢাকা বিশ্ববিদ্যালয়ে মিছিল-সমাবেশ করতে গিয়ে ছাত্রলীগের বাধার মুখে পড়েন। অন্যদিকে, মিছিল-সমাবেশ করে ‘আমরা মুক্তিযোদ্ধার সন্তান’ বলেছে, পরিস্থিতি অস্থিতিশীল করতে মুক্তিযোদ্ধা কোটাসহ সব কোটা বাতিলের দাবি তোলা হচ্ছে। প্রত্যক্ষদর্শীরা বলেন, কোটা বাতিলের দাবিতে মিছিল-সমাবেশ করতে আন্দোলনকারীরা বিশ্ববিদ্যালয়ের কেন্দ্রীয় পাঠাগারের সামনে জড়ো হন। পরে বিশ্ববিদ্যালয় শাখা ছাত্রলীগের সাধারণ সম্পাদক ওমর শরীফের নেতৃত্বে ছাত্রলীগের কর্মীরা তাঁদের ওপর হামলা চালান। এ সময় আন্দোলনকারীরা ছত্রভঙ্গ হয়ে পড়েন। তবে ওমর শরীফ এ হামলার কথা অস্বীকার করেন। তিনি বলেন, ‘ক্যাম্পাসে যেসব মুক্তিযোদ্ধার সন্তান রয়েছেন, তাঁদের বাধার মুখে আন্দোলনকারীরা পালিয়ে যায়।’
 
