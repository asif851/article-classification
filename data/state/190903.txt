
গ্যাস ও বিদ্যুতের মূল্যবৃদ্ধির প্রতিবাদে বিএনপি গতকাল বৃহস্পতিবার কেন্দ্রীয় কর্মসূচির অংশ হিসেবে বিভিন্ন স্থানে অবস্থান কর্মসূচি পালন করেছে। কর্মসূচিতে বক্তারা বলেন, গ্যাস ও বিদ্যুতের দাম বাড়ানোর ঘোষণা দিয়ে আবারও বাজারে অস্থিরতা তৈরি করা হয়েছে। দ্রব্যমূল্য সাধারণ জনগণের নাগালের বাইরে চলে গেছে। আমাদের আঞ্চলিক কার্যালয় ও প্রতিনিধির পাঠানো খবর:
বরিশাল
বিএনপির অবস্থান কর্মসূচিতে দলের কেন্দ্রীয় যুগ্ম মহাসচিব ও বরিশাল মহানগরের সভাপতি মজিবর রহমান সরোয়ার বলেছেন, এখন মন্ত্রীর বাসায় ধর্মঘটের সিদ্ধান্ত হয়, আবার মন্ত্রীর বাসা থেকে ধর্মঘট প্রত্যাহারের সিদ্ধান্ত হয়। মাঝখানে কষ্ট করে দেশের মানুষ। আত্মাহুতি দেন শ্রমিকেরা। দেশের মানুষ এই সরকারের অবস্থা না বুঝলে, জনগণ বোবা হয়ে থাকলে স্বাধীনতা রক্ষা করা যাবে না।
গ্যাসের মূল্যবৃদ্ধির প্রতিবাদে অনুষ্ঠিত অবস্থান কর্মসূচিতে প্রধান অতিথির বক্তব্যে এসব কথা বলেন মজিবর রহমান সরোয়ার।
গতকাল সকাল ১০টা থেকে দুপুর ১২টা পর্যন্ত নগরের অশ্বিনীকুমার হলসংলগ্ন বিএনপির দলীয় কার্যালয়ের সামনে অবস্থান কর্মসূচি পালিত হয়। মহানগর বিএনপির জ্যেষ্ঠ সহসভাপতি মনিরুজ্জামান ফারুকের সভাপতিত্বে অন্যান্যের মধ্যে বক্তব্য দেন মহানগর বিএনপির ভারপ্রাপ্ত সাধারণ সম্পাদক জিয়াউদ্দিন শিকদার জিয়া, সহকারী সম্পাদক আনোয়ারুল হক তারিন, জেলা যুবদলের সাধারণ সম্পাদক শাহেদ আকন সম্রাট, মহানগর যুবদলের যুগ্ম আহ্বায়ক কামরুল হাসান রতন, জেলা ছাত্রদলের আহ্বায়ক মাসুদ হাসান মামুন প্রমুখ।
খুলনা
মহানগর বিএনপি সকাল ১০টা থেকে দুপুর ১২টা পর্যন্ত নগরীর কেডি ঘোষ রোডে দলীয় কার্যালয়ের সামনে অবস্থান কর্মসূচি পালন করে।
মহানগর সভাপতি নজরুল ইসলাম মঞ্জুর সভাপতিত্বে সমাবেশে বিএনপি নেতারা বলেন, জনগণের কাছে দায়বদ্ধতা যাঁদের নেই, ভোটের জন্য যাঁরা জনগণের দ্বারস্থ নন, কেবল তাঁদের পক্ষেই এ ধরনের সিদ্ধান্ত গ্রহণ সম্ভব। সরকারের দুই মন্ত্রীর ইন্ধনে দেশব্যাপী পরিবহন ধর্মঘটের কঠোর সমালোচনা করে তাঁদের বিরুদ্ধে আদালত অবমাননার অভিযোগে ব্যবস্থা গ্রহণের দাবি জানানো হয়।
মহানগর বিএনপির প্রচার সম্পাদক আসাদুজ্জামান মুরাদের সঞ্চালনায় সমাবেশে বক্তব্য দেন কেসিসির মেয়র মনিরুজ্জামান মনি, সাবেক সাংসদ কাজী সেকেন্দার আলী ও সৈয়দা নার্গিস আলী, বিএনপির নেতা শেখ মুজিবুর রহমান, মীর কায়সেদ আলী, জাফর উল্লাহ খান, আবদুল মান্নান, বজলার রহমান প্রমুখ।
পাথরঘাটা (বরগুনা)
উপজেলা ও পৌর বিএনপির যৌথ উদ্যোগে গতকাল সকাল ১০টা থেকে দুই ঘণ্টাব্যাপী ওই কর্মসূচি পালন করা হয়। দলীয় কার্যালয়ের সামনে এ কর্মসূচিতে বিএনপি, যুবদল, ছাত্রদল ও শ্রমিক দলের নেতারা অংশ নেন।
পাথরঘাটা উপজেলা বিএনপির সহসভাপতি রুস্তুম আলী হাওলাদারের সভাপতিত্বে অবস্থান কর্মসূচিতে বক্তব্য দেন উপজেলা বিএনপির সাধারণ সম্পাদক চৌধুরী মোহাম্মদ ফারুক, পৌর বিএনপির সাবেক সভাপতি শাহাবুদ্দিন শাকু, বিএনপির নেতা হারুন অর রশীদ চাপরাশি, খলিলুর রহমান চাপরাশি, সাংগঠনিক সম্পাদক কামাল হোসেন, উপজেলা যুবদলের সভাপতি এরফান আহম্মেদ, উপজেলা ছাত্রদলের সভাপতি ইসমাইল শিকদার, পৌর ছাত্রদলের সভাপতি হাসান আল বকর প্রমুখ।
