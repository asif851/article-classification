
নৌযানশ্রমিকদের ধর্মঘট নিয়ে লঞ্চ মালিকদের সঙ্গে সরকারের প্রতিনিধিদের বৈঠক কোনো সিদ্ধান্ত ছাড়াই শেষ হয়েছে। ফলে শ্রমিকদের বেতন-ভাতা বাড়ানোসহ বিভিন্ন দাবিতে চলা ধর্মঘট এখনো অব্যাহত রয়েছে। 
আজ বৃহস্পতিবার সকালে শ্রম পরিদপ্তরে লঞ্চ মালিকদের সঙ্গে বৈঠক অনুষ্ঠিত হয়। প্রায় সাড়ে তিন ঘণ্টার বৈঠকটি কোনো সিদ্ধান্ত ছাড়াই শেষ হয়েছে। এর আগে গত বুধবার রাতে শ্রমিকদের সঙ্গে বৈঠকও কোনো সিদ্ধান্ত ছাড়া শেষ হয়। অবশ্য আজকের বৈঠকের পর সরকারের প্রতিনিধিদলের এক সদস্য বলেছেন, ধর্মঘট প্রত্যাহারের সিদ্ধান্ত না হলেও দুটি বৈঠকেই এ ব্যাপারে অগ্রগতি হয়েছে। শ্রম পরিদপ্তরের পরিচালক এস এম আশরাফুজ্জামান বৈঠকের পর সাংবাদিকদের বলেন, দ্রুতই সমস্যার সমাধান হবে। তিনি বলেন, মালিক-শ্রমিকদের সঙ্গে আবারও বৈঠক হবে। এদিকে মালিকদের পক্ষ থেকে বলা হয়েছে, নৌযান চলাচল স্বাভাবিক আছে। গতকাল বুধবার সদরঘাট লঞ্চ টার্মিনাল থেকে অর্ধশত লঞ্চ ​বিভিন্ন গন্তব্যে​র উদ্দেশে ​ছেড়ে গেছে। আজ ধর্মঘটের তৃতীয় দিন। আজও কিছু লঞ্চ ছেড়ে গেছে বলে বৈঠকে মালিকেরা জানিয়েছেন। নৌযান শ্রমিক ফেডারেশনের সভাপতি মো. শাহ আলম, দাবি নিয়ে শ্রম মন্ত্রণালয়ে তাঁরা বৈঠক ​করেছেন। কিন্তু সমাধান হয়নি। তাই তাঁদের ধর্মঘট অব্যাহত থাকবে।
