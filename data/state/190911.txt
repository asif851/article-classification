
বকেয়া বেতন-বোনাসের দাবিতে আজ রোববার সপ্তম দিনের মতো অনশন করছেন তোবা গ্রুপের পোশাকশ্রমিকেরা। অবিলম্বে দাবি না মানলে শান্তিপূর্ণ আন্দোলন সহিংস হয়ে উঠবে বলে জানিয়েছেন তাঁরা।গার্মেন্টস শ্রমিক ঐক্য ফোরামের সভাপতি মোশরেফা মিশু বলেছেন, এত দিন ধরে শ্রমিকেরা শান্তিপূর্ণ আন্দোলন চালিয়ে যাচ্ছেন। কিন্তু সরকার যদি এটিকে দুর্বলতা ভাবে, তবে ভুল করবে। অবিলম্বে দাবি না মানলে শান্তিপূর্ণ এই আন্দোলন সহিংস হয়ে উঠবে। এ জন্য সরকার ও বাংলাদেশ তৈরি পোশাকশিল্প মালিক সমিতি (বিজিএমইএ) দায়ী থাকবে।গণতান্ত্রিক বাম মোর্চার কেন্দ্রীয় নেতা সাইফুল হক বলেন, আজ সন্ধ্যার মধ্যে সরকারকে পরিষ্কার সিদ্ধান্ত জানাতে হবে। না হলে আগামীকাল সোমবার শিল্পাঞ্চল এলাকাগুলোতে শ্রমিক বিক্ষোভ ও পরশু বিজিএমইএ ভবন ঘেরাও করা হবে।শ্রমিক নেতা সাইফুল হক বলেন, সোজা আঙুলে ঘি না উঠলে শ্রমিকেরা এই সাততলার মধ্যে সীমাবদ্ধ থাকবে না। তারা যেকোনো উপায়ে তাদের দাবি আদায় করে ছাড়বে।সাত দিনে অসুস্থ ৯৭
রাজধানীর বাড্ডায় হোসেন মার্কেটের সাততলায় কারখানার শ্রমিকেরা ঈদের আগের দিন গত সোমবার থেকে অনশন করছেন। সাত দিনের অনশনে এ পর্যন্ত ৯৭ জন শ্রমিক অসুস্থ হয়ে পড়েছেন। তাঁদের মধ্যে ১৪ জন বিভিন্ন হাসপাতালে চিকিত্সাধীন। আজ পাঁচজন শ্রমিককে হাসপাতালে ভর্তি করা হয়েছে। তাঁরা হলেন হিরু, বিল্লাল, পাখি, লাইজু ও লিজা। তাঁদের গণস্বাস্থ্য কেন্দ্রে ভর্তি করা হয়েছে।
গতকাল বেলা ১১টায় হোসেন মার্কেটের সামনের সড়ক অবরোধ করে বিক্ষোভ করে অনশনরত শ্রমিকেরা। এ সময় কয়েক শ শ্রমিকের বিক্ষোভ কর্মসূচি থেকে স্লোগান দেওয়া হয়, ‘শ্রমিকেরা কেঁদে মরে, প্রধানমন্ত্রী ঈদ করে’, ‘তোবার শ্রমিকদের সংগ্রাম চলছেই, চলবেই’; ‘শ্রমিকের বেতন-বোনাস দিতে হবে, দিতে হবে’; ‘খুনি দেলোয়ারের ফাঁসি চাই’; ‘জেগেছেরে জেগেছে, শ্রমিকশ্রেণি জেগেছে’।
তিন মাসের বকেয়া বেতন ও বোনাসের দাবিতে ঈদের আগের দিন গত সোমবার থেকে হোসেন মার্কেটে অবস্থিত কারখানায় অনশন করছেন তোবা গ্রুপের পোশাকশ্রমিকেরা। গত বৃহস্পতিবার বাংলাদেশ তৈরি পোশাকশিল্প মালিক সমিতি (বিজিএমইএ) সাত দিনের মধ্যে আংশিক বেতন-ভাতা পরিশোধের যে আশ্বাস দিয়েছে, তা প্রত্যাখ্যান করেছেন শ্রমিকেরা।
হোসেন মার্কেট ভবনে তিনটি তলায় রয়েছে তোবা টেক্সটাইল, তায়েব ডিজাইন ও মিতা ডিজাইনের কারখানা। পাশের ফুজি ভবনে রয়েছে বুকশান ও তোবা ফ্যাশনস।
সামর্থ্য থাকলেও বেতন দেয়নি তোবা গ্রুপ
