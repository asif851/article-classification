
প্রধানমন্ত্রী শেখ হাসিনার আন্তর্জাতিক বিষয়ক উপদেষ্টা গওহর রিজভী বলেছেন, ‘দেশে সংসদ আছে, নির্বাচন হচ্ছে, বিচারকেরা স্বাধীনভাবে কাছ করছেন, সাংবাদিকেরা বিনা বাধায় সব রিপোর্ট করছেন। এটা যদি স্বাধীনতা না হয়, তাহলে কাকে স্বাধীনতা বলে। ওরা কিসের ভিত্তিতে বলছে...। ওরা কি এসে আমাদের সঙ্গে কথা বলেছে, তথ্য জোগাড় করেছে?’বাংলাদেশের নাম একনায়কতান্ত্রিক দেশের তালিকায় আসা প্রসঙ্গে সাংবাদিকদের প্রশ্নের জবাবে গওহর রিজভী এ কথা বলেন। গত বৃহস্পতিবার জার্মান গবেষণা সংস্থা বেরটেলসমান স্টিফটুংয়ের এক প্রতিবেদনে বিশ্বের নতুন পাঁচটি ‘একনায়কতান্ত্রিক দেশের তালিকায় বাংলাদেশের নাম’  আসে।গওহর রিজভী সোমবার টাঙ্গাইলের মির্জাপুরে ফিরদাউস নাসির ট্রাস্ট দাতব্য স্বাস্থ্য কমপ্লেক্সে ১০ শয্যাবিশিষ্ট অন্তর্বিভাগ উদ্বোধন শেষে স্থানীয় সাংবাদিকদের সঙ্গে আলাপকালে এসব কথা বলেন।রোহিঙ্গাদের প্রত্যাবাসন প্রসঙ্গে গওহর রিজভী বলেন, মিয়ানমার সরকার রোহিঙ্গাদের সহজেই ফিরিয়ে নিতে চায় না। এ জন্য তাদের প্রত্যাবর্তন-প্রক্রিয়া দীর্ঘ হবে। আন্তর্জাতিক চাপের মাধ্যমে রোহিঙ্গাদের ফিরিয়ে দিতে হবে।
অনুষ্ঠানে অন্যদের মধ্যে ফিরদাউস নাসির ট্রাস্টের চেয়ারম্যান আলী জওহর রিজভী, ব্যবস্থাপক এজাজ সিদ্দিকী, পরিচালক (অর্থ) মাহমুদা হোসেন, মির্জাপুর উপজেলা সহকারী কমিশনার (ভূমি) মো. আজগর হোসেন, টাঙ্গাইলের সহকারী পুলিশ সুপার (মির্জাপুর সার্কেল) আফসার উদ্দিন খান, উপজেলা স্বাস্থ্য ও পরিবার পরিকল্পনা কর্মকর্তা শাহারিয়ার সাজ্জাত, মির্জাপুর থানার ভারপ্রাপ্ত কর্মকর্তা (ওসি) এ কে এম মিজানুল হক ও চিকিৎসক উম্মে সালমা প্রমুখ উপস্থিত ছিলেন।
 
