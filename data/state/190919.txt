
রাজধানীর মালিবাগ চৌধুরীপাড়ায় ​ঝিলের ওপর টিন-কাঠের তৈরি দোতলা একটি বাড়ি পানিতে দেবে ১২জনের প্রাণহানির ঘটনায় বাড়ির মালিক মো. মনিরুজ্জামান চৌধুরীকে (৩৮) গ্রেপ্তার করা হয়েছে। কুমিল্লার নিশ্চিন্তপুরের টিপরা বাজার থেকে তাঁকে গ্রেপ্তার করে র‍্যাব। র‍্যাব-৩ এর পক্ষ থেকে পাঠা​​নো এক খুদেবার্তায় এ তথ্য জানা​নো হয়।মনিরুজ্জামান যুবলীগের ঢাকা মহানগর দক্ষিণের নেতা। ঘটনার পর থেকে তিনি পলাতক ছিলেন।গত ১৫ এপ্রিল বেলা সাড়ে তিনটার দিকে বাড়িটি মট মট করে দেবে যায়। এর একতলার পুরোটাই পানির নিচে ডুবে যায়। দোতলার মেঝেও হাঁটুসম পানিতে তলিয়ে যায়। এতে নিচতলায় ওই সময় যাঁরা ছিলেন তাঁরাই হতাহত হন। পরে ১২ জনের লাশ উদ্ধার হয়।
স্থানীয় লোকজন জানিয়েছেন, সরকারদলীয় রাজনীতিক ও স্থানীয় মাস্তানেরা মিলেমিশে অবৈধভাবে এসব বাড়ি তুলে ভাড়া দিয়েছে। ওপর ও নিচতলা মিলিয়ে ২২-২৪টি ঘর রয়েছে। পানি, বিদ্যুৎ ও গ্যাসের অবৈধ সংযোগ রয়েছে। প্রতিটি ঘরের ভাড়া মাসিক চার থেকে সাড়ে চার হাজার টাকা। দুদিকে দুটি সাঁকো দিয়ে স্থলের সঙ্গে বাড়িটি সংযুক্ত। সিকি কিলোমিটার সাঁকো দিয়ে রামপুরা বউবাজার এলাকায় যাওয়া যায়। আবার কয়েক গজ সাঁকো পেরোলে মালিবাগ চৌধুরীপাড়া। পোশাককর্মী, রিকশা-ভ্যানচালক, শ্রমিক, ক্ষুদ্র ব্যবসায়ী পরিবারগুলো মূলত এই বাড়ির ভাড়াটে।পরে এ ঘটনায় বাড়ির মালিক মনিরুজ্জামানকে আসামি করে রামপুরা থানায় মামলাটি করেন থানার উপপরিদর্শক (এসআই) আবদুর রশীদ।
আরও পড়ুন
টিন-কাঠের বাড়ি দেবে গেল পানিতে, ১১ লাশ উদ্ধার ঝিলের বাড়ি নিয়ে তৎপর প্রশাসন
