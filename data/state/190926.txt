
নারায়ণগঞ্জে গ্যাস-সংকট সমাধানের দাবিতে নগর বিএনপি ও আমরা নারায়ণগঞ্জবাসী নামের একটি সংগঠন তিতাস গ্যাস অফিস ঘেরাও করে। এ সময় ঝাড়ু নিয়ে বিক্ষোভ মিছিলে অংশ নেন বহু নারী-পুরুষ।বুধবার দুপুরে শহরের চাষাঢ়া বালুর মাঠ এলাকায় অবস্থিত তিতাস গ্যাস অ্যান্ড ট্রান্সমিশন ডিস্ট্রিবিউশন কোম্পানি লিমিটেডের অফিস ঘেরাও করেন তাঁরা। এ সময় ভবনের প্রধান ফটকের সামনে আমরা নারায়ণগঞ্জবাসী সংগঠনের সভাপতি হাজি নুরুউদ্দিনের সভাপতিত্বে সমাবেশ হয়।বক্তারা বলেন, দীর্ঘদিন ধরে নারায়ণগঞ্জে জ্বালানি গ্যাসের সংকট চলছে। এ সংকট সমাধানে তিতাস গ্যাস কর্তৃপক্ষকে বারবার তাগিদ দেওয়া হলেও তারা সমস্যা সমাধানে কোনো উদ্যোগ নেয়নি। বরং পবিত্র রমজান মাসে এ সংকট আরও প্রকট হয়েছে। এই পরিস্থিতিতে নগরবাসীর দুর্ভোগ কমাতে অবিলম্বে গ্যাস-সংকটের সমাধানের দাবি জানান তাঁরা।
