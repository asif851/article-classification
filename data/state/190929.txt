
জাতীয় সংসদের স্পিকার শিরীন শারমিন চৌধুরী বলেছেন, সন্তানের প্রত্যেক ক্ষেত্রে মায়ের যে ভূমিকা, তার বিকল্প নেই। এই ভূমিকা অনন্য। জীবনের প্রতিটি দিনই ‘মা দিবস’ হিসেবে পালন করা উচিত।আজ রোববার রাজধানীর ঢাকা ক্লাবে ৩৪ জন রত্নগর্ভা মাকে পুরস্কার প্রদান অনুষ্ঠানে প্রধান অতিথির বক্তব্যে এসব কথা বলেন স্পিকার।সন্তানদের পড়ালেখা করিয়ে নিজ নিজ ক্ষেত্রে সুপ্রতিষ্ঠিত করেছেন এই ৩৪ জন রত্নগর্ভা মা। ঢাকা ক্লাবের স্যামসন এইচ চৌধুরী সেন্টারে এই মায়েদের পুরস্কার দিয়েছে আজাদ প্রডাক্টস লিমিডেট।৩৪ জন রত্নগর্ভা মায়ের মধ্যে ২৫ জন সাধারণ শ্রেণিতে এবং বাকি নয়জন বিশেষ শ্রেণিতে পুরস্কার পেয়েছেন। এ ছাড়া একজন বাবাকে ‘মাই ড্যাড ওয়ান্ডারফুল’ নামে একটি পুরস্কার দেওয়া হয়েছে।অনুষ্ঠানে প্রধান অতিথি হিসেবে পুরস্কার তুলে দেন জাতীয় সংসদের স্পিকার শিরীন শারমিন চৌধুরী।অনুষ্ঠানে শিরীন শারমিন চৌধুরী বলেন, প্রত্যেক মাকে সম্মান করতে হবে। মাকে নিরাপদ পরিবেশ দিতে হবে। কারণ, সবার জীবনে যে ব্যক্তিটি সবচেয়ে গুরুত্বপূর্ণ, তিনি হলেন মা।
অনুষ্ঠানে আরও বক্তব্য দেন সাবেক তত্ত্বাবধায়ক সরকারে উপদেষ্টা গীতিআরা সাফিয়া চৌধুরী, আজাদ প্রডাক্টসের ব্যবস্থাপনা পরিচালক আবুল কালাম আজাদ, ঢাকা ক্লাবের সভাপতি সৈয়দ শাহেদ রেজা, সাংস্কৃতিক ব্যক্তিত্ব লাকী ইনাম প্রমুখ।
