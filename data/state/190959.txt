
তথ্যমন্ত্রী হাসানুল হক ইনু বলেছেন, দানবের সঙ্গে মানবের সংলাপ হয় না। আগুন-সন্ত্রাসীদের সঙ্গে সংলাপ হতে পারে না। সংবিধান, গণতন্ত্র ও নির্বাচন নিয়ে আলোচনা হতে পারে, তবে তার আগে নাশকতা বন্ধ করতে হবে।আজ বুধবার তথ্য অধিদপ্তরের সম্মেলন কক্ষে আয়োজিত সংবাদ সম্মেলনে তথ্যমন্ত্রী এ কথা বলেন।সংবাদ সম্মেলনে হাসানুল হক ইনু বলেন, কতিপয় বুদ্ধিজীবী সংলাপ নিয়ে যতটা সরব, আগুনে পুড়িয়ে মানুষ মারার বিরুদ্ধে ঠিক ততটাই নীরব। দেশ ও মানুষের জন্য ওই বুদ্ধিজীবীদের সামান্য মায়া থাকলে খালেদা জিয়ার গুলশান কার্যালয়ে গিয়ে তাঁকে আগুনে পুড়িয়ে মানুষ মারা বন্ধ করতে বলতেন। বুদ্ধিজীবীদের সুনির্দিষ্ট ও সুস্পষ্টভাবে কথা বলতে হবে—এমনটা উল্লেখ করে মন্ত্রী বলেন, বুদ্ধিজীবীরা যুদ্ধাপরাধী ছাড়া সব রাজবন্দীর মুক্তি চেয়েছেন। তাহলে নাশকতার সঙ্গে জড়িতদেরও ছাড়তে হবে কি না, মন্ত্রী তা জানতে চান।বুদ্ধিজীবীদের ভালো করে পড়াশোনা করে প্রস্তাব দেওয়ার আহ্বান জানিয়ে মন্ত্রী বলেন, সংলাপের দাবি করলেও এখন পর্যন্ত কেউ গঠনমূলক প্রস্তাব দেয়নি। সংবিধান উপেক্ষা করে কেউ কেউ এমন প্রস্তাব দিয়েছেন, যা সাংবিধানিক শূন্যতা তৈরি করবে। বিরোধী জোটের হরতাল-অবরোধ কার্যত ব্যর্থ—এমনটা দাবি করে মন্ত্রী বলেন, চোরাগোপ্তা হামলার কারণে মহাসড়কে আতঙ্ক থাকায় মহাসড়কে যান চলাচল তুলনামূলক কম।
অর্থমন্ত্রীর মন্তব্য নিয়ে সাংবাদিকদের এক প্রশ্নের জবাবে মন্ত্রী বলেন, অর্থমন্ত্রী দেশের অর্থনৈতিক অবস্থা সম্পর্কে প্রাথমিক পর্যবেক্ষণ দিয়েছেন।
অর্থমন্ত্রী আবুল মাল আবদুল মুহিত গতকাল বলেছিলেন, ঢাকার বাইরের জেলাগুলোতে মারাত্মক অবস্থা।
তাঁকে নিয়ে করা কাদের সিদ্দিকীর মন্তব্যের ব্যাপারে মন্ত্রী বলেন, ওই মন্তব্যের কোনো জবাব তিনি দেবেন না। কাদের সিদ্দিকী বীর মুক্তিযোদ্ধা হয়েও জামায়াতের সঙ্গে পথ চলছেন বলে দাবি করেন ইনু।
