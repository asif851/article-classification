
জগন্নাথ বিশ্ববিদ্যালয়ের বেদখল হওয়া ১০টি হল উদ্ধারসহ বিভিন্ন দাবিতে চলমান আন্দোলন দুই দিন স্থগিত রাখা হবে। আগামীকাল সোমবার বিশ্ববিদ্যালয়ের একাডেমিক নতুন ভবনের সম্প্রসারণ কার্যক্রমের উদ্বোধন উপলক্ষে বিশ্ববিদ্যালয় শিক্ষক সমিতি ও হল উদ্ধার সংগ্রাম পরিষদ এ ঘোষণা দেয়।এদিকে জগন্নাথ বিশ্ববিদ্যালয়ের বেদখল হওয়া হল উদ্ধার আন্দোলনের সুষ্ঠু সমাধান ও পুরান ঢাকার ব্যবসায়ীদের নির্বিঘ্নে ব্যবসার পরিবেশ নিশ্চিত করতে সংবাদ সম্মেলন করেছে সম্মিলিত ব্যবসায়ী সমিতি।প্রত্যক্ষদর্শীরা জানান, দাবি আদায়ে আজ রোববার বেলা ১১টার দিকে বিশ্ববিদ্যালয়ের শহীদ রফিক ভবনের সামনে অবস্থান কর্মসূচি ও সমাবেশ শুরু করেন শিক্ষক সমিতি। পরে বেলা সাড়ে ১১টার দিকে একই দাবিতে শিক্ষক সমিতির কর্মসূচিতে যোগ দেয় হল উদ্ধার সংগ্রাম পরিষদ। বেলা আড়াইটার দিকে এ কর্মসূচি শেষ হয়।
সমাবেশে শিক্ষক সমিতির সভাপতি সরকার আলী আককাস বলেন, দাবি আদায়ে প্রায় এক মাস ধরে আন্দোলন করে আসছেন শিক্ষক-শিক্ষার্থীরা। কিন্তু সরকার এখনো কার্যকর পদক্ষেপ নিচ্ছে না। তাই দাবি আদায় না হওয়া পর্যন্ত শিক্ষক সমিতির কর্মবিরতিসহ বিভিন্ন কর্মসূচি পালন করে যাবে সমিতি।
হল উদ্ধার সংগ্রাম পরিষদের আহ্বায়ক শরিফুল ইসলাম বলেন, বিশ্ববিদ্যালয় প্রতিষ্ঠার আট বছর পরও বেদখল থাকা হলগুলো উদ্ধার করতে পারেনি প্রশাসন। তাই দাবি আদায়ে শান্তিপূর্ণ আন্দোলন চলবে। এ ছাড়া ১৬ মার্চ কেন্দ্রীয় শহীদ মিনারে মহাসমাবেশ অনুষ্ঠিত হবে বলে তিনি জানান।
শিক্ষক সমিতির কর্মবিরতি চলছে: দাবি আদায়ে টানা ১০দিন কর্মবিরতি পালন করছে বিশ্ববিদ্যালয় শিক্ষক সমিতি। এতে কোনো বিভাগেই ক্লাস হচ্ছে না। তবে পরীক্ষা এর আওতামুক্ত রয়েছে।
সরেজমিনে দেখা যায়, বিশ্ববিদ্যালয়ের অধিকাংশ বিভাগের শ্রেণীকক্ষে তালা লাগানো রয়েছে। দু-একটি বিভাগে পরীক্ষা চলছে। শিক্ষকদের উপস্থিতিও অনেক কম।
সম্মিলিত ব্যবসায়ী সমিতির সংবাদ সম্মেলন: পুরান ঢাকার ব্যবসায়ীদের ব্যবসার পরিবেশ নিশ্চিত করতে আজ বেলা ১১টার দিকে ইসলামপুরের জাহাঙ্গীর আলম টাওয়ারে সংবাদ সম্মেলন করে সম্মিলিত ব্যবসায়ী সমিতি। সম্মেলনে বক্তারা শিক্ষার্থীদের দাবি মেনে নিয়ে পুরান ঢাকার ব্যবসায়ীদের ব্যবসার পরিবেশ নিশ্চিত করতে সরকারের প্রতি আহ্বান জানান।
 ঢাকা মহানগর আওয়ামী লীগের যুগ্ম সাধারণ সম্পাদক ও স্বতন্ত্র সাংসদ হাজি মো. সেলিমের দখলে থাকা বিশ্ববিদ্যালয়ের তিব্বত হল উদ্ধার করতে গেলে গত ২৩ ফেব্রুয়ারি শিক্ষার্থীদের সঙ্গে পুলিশের সংঘর্ষে প্রায় ৩০০ শিক্ষক-শিক্ষার্থী আহত হন। এ ঘটনার জন্য পুলিশের লালবাগ বিভাগের উপকমিশনার হারুন অর রশিদ ও কোতোয়ালি থানার ভারপ্রাপ্ত কর্মকর্তা (ওসি) মনিরুজ্জামানকে দায়ী করে তাঁদের প্রত্যাহারের দাবি জানিয়েছেন শিক্ষক-শিক্ষার্থীরা।
