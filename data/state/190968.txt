
বাঁশ সংগ্রহ করতে রাঙামাটির দুর্গম পাহাড়ি এলাকা সাজেকের বনে গিয়েছিলেন কালাচান চাকমা। সেটি এক বছরের বেশি আগের ঘটনা। বনে বাঁশ খোঁজাখুঁজির একপর্যায়ে বন্য প্রাণীর দুটি বাচ্চা দেখতে পান কালাচান। এদিক-ওদিক তাকিয়ে দেখলেন, দূরে মরে পড়ে আছে একটি ভালুক। মৃত মা-ভালুকের বাচ্চা দুটি তখনো জীবিত। তাদের নিয়ে কালাচান এলেন বাঘাইছড়ি উপজেলার মারিশ্যার তুলাবানে, তাঁর বাড়িতে। পরে একটি বাচ্চা মারা যায়। আরেক বাচ্চাকে এরপর থেকে লালনপালন শুরু করেন কালাচান। নাম দেওয়া হয় তার ‘হিরো’। বছর খানেক পরে সেই ভালুক-শিশু হিরো গায়েগতরে অনেকটাই বেড়ে উঠেছে। বনের এই প্রাণীকে আর ঘরে রাখা সম্ভব নয় বুঝে বন বিভাগকে খবর দিয়েছেন কালাচান। আজ শুক্রবার বন বিভাগ তাকে নিয়ে যাবে।বাংলাদেশে বিপন্ন প্রজাতির এই ভালুক (এশিয়াটিক ব্ল্যাক বিয়ার) পাওয়ার সংবাদে পরিবেশবাদী এবং বন্য প্রাণী বিশেষজ্ঞরা বলছেন, এ এক বড় খুশির খবর।হিরোর বয়স এখন এক বছর দুই মাস। জুমচাষি কালাচান জানান, হিরোকে বাড়িতে নিয়ে আসার পর শিশুর মতোই লালনপালন করেছেন। দুধ খেতে দিয়েছেন। তবে মানুষকে যাতে ক্ষতি না করে, এর জন্য সব সময় বেঁধে রেখেছেন দড়ি বা শিকলে। এখন দৈনিক তিনবেলা খাবার দিতে হয়। ভাত, ফল ও বিভিন্ন সবজি রান্না করে খাওয়ানো হয় বলে তিনি জানান।এখন পরিবারের সদস্যই হয়ে গেছে হিরো। কালাচান বলছিলেন, ‘আমাকে এবং আমাদের পরিবারের সদস্যদের দেখলে চিনতে পারে। তবে আমাদের বাইরে কাউকে দেখলেই সে তেড়ে আসে।’দিন দিন বড় হচ্ছে হিরো। আরও বড় হলে তাকে আর নিয়ন্ত্রণ করা যাবে না। আর ওর খাবারের খরচ বহন করাও কৃষক কালাচানের জন্য কঠিন হয়ে যাচ্ছে। এসব বিবেচনায় কালাচান ভালুকটিকে ছেড়ে দিতে চান। এ খবর পৌঁছায় নর্থ সাউথ বিশ্ববিদ্যালয়ের পরিবেশবিজ্ঞান ও ব্যবস্থাপনা বিভাগের চেয়ারম্যান মো. জাকারিয়ার কাছে। ওই বিভাগের পক্ষ থেকে বাঘাইছড়িতে পাবলাখালী বন্য প্রাণী অভয়ারণ্যে জীববৈচিত্র্য সংরক্ষণ প্রকল্প পরিচালিত হচ্ছে। বন বিভাগের তত্ত্বাবধানে থাকা একটি প্রকল্পের অংশ এটি। মো. জাকারিয়া বলছিলেন, ‘ভালুক পাওয়ার সংবাদ শুনে বন বিভাগের কর্মকর্তাদের সঙ্গে আলাপ করি। তাঁরা ভালুকটি উদ্ধারের আশ্বাস দেন। ভালুকটি যেখানে রাখা হয়েছে, সেখানে উপযুক্ত পরিবেশ নেই। তা ছাড়া বন আইনে বন্য প্রাণী এভাবে রাখা বেআইনি।’জাহাঙ্গীরনগর বিশ্ববিদ্যালয়ের প্রাণিবিদ্যা বিভাগের অধ্যাপক মনিরুল খান জানান, বাংলাদেশ এশিয়াটিক ব্ল্যাক বিয়ার, সান বিয়ার ও স্লোথ বিয়ার—এই তিন প্রজাতির ভালুকের আবাসস্থল। এর মধ্যে স্লোথ বিয়ারের সন্ধান মেলেনি বহুকাল। সান বিয়ারও দুর্লভ। কালেভদ্রে মেলে ব্ল্যাক বিয়ার। এর অস্তিত্বও এখন চরম বিপন্ন। পার্বত্য চট্টগ্রাম এবং হবিগঞ্জের সীমান্তবর্তী এলাকা ব্ল্যাক বিয়ারের আবাসস্থল।মনিরুল খান বলেন, পাহাড়সহ সব জায়গার প্রাকৃতিক বন উজাড় হয়ে যাচ্ছে। তখন এমন এক বিপন্ন প্রাণী পাওয়া সত্যিই খুশির খবর। যে অঞ্চলে তাকে পাওয়া গেছে, সেই অঞ্চলটির সুরক্ষা দরকার।বন বিভাগের চট্টগ্রাম অঞ্চলের বন্য প্রাণী সংরক্ষণ বিভাগের সহকারী বন সংরক্ষক কাজল তালুকদার প্রথম আলোকে বলেন, ভালুকের মালিক স্বেচ্ছায় ভালুকটি বন বিভাগকে দান করবেন। আজ শুক্রবার ভালুকটিকে সেখান থেকে নিয়ে গাজীপুরের সাফারি পার্কে ছেড়ে দেওয়া হবে।বন বিভাগ বলছে, সাফারি পার্কে হিরো পাবে তার প্রজাতির কয়েকজনকে। সে জন্যই সেখানে নিয়ে যাওয়া।
