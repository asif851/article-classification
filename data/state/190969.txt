
নারায়ণগঞ্জ সদর উপজেলার ফতুল্লায় স্কুলছাত্র আরাফাত রহমান সিয়াম আহমেদ (১০) হত্যা মামলার প্রধান আসামি ও বিলুপ্ত ফ্রিডম পার্টির ক্যাডার ফারুক মণ্ডলকে (৪৫) আবারও গ্রেপ্তার করেছে পুলিশ। গতকাল সোমবার রাত নয়টার দিকে ফতুল্লার মাসদাইর এলাকা থেকে তাঁকে গ্রেপ্তার করা হয়।
ফতুল্লা মডেল থানার সহকারী উপপরিদর্শক (এএসআই) কামরুল ইসলাম জানান, ফারুক ফতুল্লা মডেল থানা পুলিশের তালিকাভুক্ত ৩০ নম্বর সন্ত্রাসী। তাঁর বিরুদ্ধে দুটি হত্যাসহ অনেক মামলা আছে।
এর আগে গত ১৭ জানুয়ারি সিয়াম হত্যা মামলায় তাঁকে গ্রেপ্তার করা হয়। গত ১৬ ডিসেম্বর একই এলাকা থেকে গ্রেপ্তার হয় ফারুকের স্ত্রী মেরিনা মণ্ডলকে।
সিয়াম মাসদাইর এলাকার মোস্তফা মাতব্বরের ছেলে। সে মাসদাইরে আদর্শ স্কুলের চতুর্থ শ্রেণীর ছাত্র ছিল। গত বছরের ২৪ নভেম্বর মুন্সিগঞ্জের শান্তিনগর এলাকা থেকে বস্তাবন্দী অবস্থায় তার লাশ উদ্ধার করে পুলিশ।
ওই ঘটনায় সিয়ামের বাবা স্টকলট ব্যবসায়ী মোস্তফা বেপারী ফতুল্লা মডেল থানায় একটি হত্যা মামলা দায়ের করেছিলেন।
