
প্রতিষ্ঠাবার্ষিকীর অনুষ্ঠানে আজ সোমবার ছাত্রলীগের নেতা-কর্মীরা হাতাহাতি ও চেয়ার ছোড়াছুড়ি করেছে। চট্টগ্রাম নগরের শহীদ মিনারের সামনে দুপুর দেড়টার দিকে এ ঘটনা ঘটে। তবে এতে কেউ আহত হয়নি।
দলীয় ও প্রত্যক্ষদর্শী সূত্রে জানা গেছে, ছাত্রলীগের ৬৮তম প্রতিষ্ঠাবার্ষিকী উপলক্ষে শহীদ মিনার প্রাঙ্গণে নগর ছাত্রলীগ এক অনুষ্ঠানের আয়োজন করে। এতে প্রধান অতিথি ছিলেন নগর আওয়ামী লীগের সভাপতি এ বি এম মহিউদ্দিন চৌধুরী। তিনি বক্তব্য রেখে কেক কেটে প্রতিষ্ঠাবার্ষিকীর আনুষ্ঠানিকতা শেষ করেন। তিনি গাড়িতে ওঠার পর পরই ছাত্রলীগের কয়েকজন নেতা-কর্মী নিজেদের মধ্যে প্রথমে হাতাহাতি ও পরে চেয়ার ছোড়াছুড়িতে লিপ্ত হন। পরে পুলিশ গিয়ে পরিস্থিতি নিয়ন্ত্রণে আনে।
বেলা পৌনে দুইটার দিকে ঘটনাস্থলে গিয়ে দেখা যায়, যত্রতত্র চেয়ার পড়ে রয়েছে। ছাত্রলীগের কয়েকজন শীর্ষ নেতা এবং পুলিশ ছাত্রলীগের নেতা-কর্মীদের অনুষ্ঠানস্থল ছেড়ে চলে যাওয়ার অনুরোধ করছেন।
জানতে চাইলে কোতোয়ালি থানার ভারপ্রাপ্ত কর্মকর্তা (ওসি) মো. জসিম উদ্দিন বলেন, প্রথমে দুই কর্মীর মধ্যে হাতাহাতির ঘটনা ঘটে। পরে দুই পক্ষ হয়ে তাঁরা চেয়ার ছোড়াছুড়ি করেন। ১০-১৫ মিনিটের মধ্যে ঘটনা শেষ হয়ে যায়।


