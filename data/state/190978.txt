
নরসিংদীর রায়পুরার দরিহাইরমারা গ্রামে ডাকাতির সময় গ্রামবাসীর পিটুনিতে একজন নিহত হয়েছেন। নিহত ব্যক্তির নাম জাকির হোসেন (৪৫)। তাঁর বাড়ি হাইরমারা ইউনিয়নের বীরকান্দি গ্রামে।গ্রাসবাসী ও পুলিশের সঙ্গে কথা বলে জানা গেছে, গতকাল শুক্রবার দিবাগত রাত তিনটার দিকে চার থেকে পাঁচজনের একটি দল দরিহাইরমারা গ্রামে ডাকাতি করতে যায়। আতঙ্কে ওই এলাকার লোকজন চিৎকার করতে থাকে। একপর্যায়ে গ্রামবাসী জড়ো হয়ে প্রতিরোধ করে। ডাকাতদের মুখ মুখোশে ঢাকা ছিল। গ্রামবাসীর প্রতিরোধের মুখে ডাকাতেরা পালিয়ে যাওয়ার চেষ্টা করে। বাকিরা পালিয়ে যেতে পারলেও জাকির হোসেন পালাতে পারেননি। গ্রামবাসীর পিটুনিতে ঘটনাস্থলেই তাঁর মৃত্যু হয়।
ঘটনার সত্যতা নিশ্চিত করেছেন রায়পুরা থানার উপপরিদর্শক (এসআই) আমিরুল ইসলাম। তিনি বলেন, জাকিরের লাশ ময়নাতদন্তের জন্য নরসিংদী সদর হাসপাতালের মর্গে পাঠানো হয়েছে।
