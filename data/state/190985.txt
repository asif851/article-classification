
রাজশাহীতে পুলিশের গুলিতে ইসলামী ছাত্রশিবিরের নেতা নিহত হওয়ার প্রতিবাদে রাজশাহী বিভাগের আট জেলায় আগামী রোববার সকাল ছয়টা থেকে ৪৮ ঘণ্টার হরতাল ডেকেছে সংগঠনটি। এ ছাড়া শনিবার বিক্ষোভ কর্মসূচি পালন করা হবে। আজ শুক্রবার দুপুরে রাজশাহী মহানগর ছাত্রশিবিরের প্রচার সম্পাদক আসাদুজ্জামান সংবাদ বিজ্ঞপ্তিতে এ কর্মসূচির ঘোষণা দেন। এ কর্মসূচি ঘোষণার পর নগরের নিউমার্কেটের সামনে থেকে মিছিল বের করে শিবির। এরপর উপহার সিনেমা হলের সামনে একটি হাতবোমার বিস্ফোরণ ঘটিয়ে তারা পালিয়ে যায়। নগরের বোয়ালিয়া থানার ভারপ্রাপ্ত কর্মকর্তা (ওসি) আলমগীর হোসেন বলেন, পুলিশ পৌঁছানোর আগেই ঝটিকা মিছিল থেকে হাতবোমার বিস্ফোরণ ঘটিয়ে শিবির-কর্মীরা পালিয়ে যান। পরে পুলিশ ওই এলাকা থেকে শিবির সন্দেহে পাঁচজনকে আটক করা হয়েছে। জিজ্ঞাসাবাদ করে তাঁদের ব্যাপারে সিদ্ধান্ত নেওয়া হবে। গতকাল বৃহস্পতিবার দিবাগত রাতে রাজশাহী নগরের মতিহার থানার কাটাখালী শমসাদিপুর এলাকায় পুলিশের গুলিতে নিহত হন রাজশাহী বিশ্ববিদ্যালয় ছাত্রশিবিরের তথ্যবিষয়ক সম্পাদক শাহাবুদ্দিন (২২)। পুলিশের দাবি, পুলিশের টহল গাড়িতে বোমা হামলা চালানোর সময় গুলিতে নিহত হয়েছেন শাহাবুদ্দিন। হাতবোমার আঘাতে পুলিশের একজন কনস্টেবল ও গুলিবিদ্ধ হয়ে ছাত্রশিবিরের দুই নেতা আহত হয়েছেন। আহত দুজনকে রাজশাহী মেডিকেল কলেজ হাসপাতালে ভর্তি করা হয়েছে।
