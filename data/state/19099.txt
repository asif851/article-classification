
প্রধানমন্ত্রী শেখ হাসিনা বিরোধী দলের নেতা খালেদা জিয়ার উদ্দেশে বলেছেন, বিরোধীদলীয় নেত্রী এখন গণতন্ত্রের পক্ষে আসছেন। তাই তিনি আসন্ন সিটি করপোরেশন নির্বাচনগুলোতে বিএনপির প্রার্থী মনোনয়ন দিয়েছেন। প্রধানমন্ত্রী বলেন, আর কেউ অগণতান্ত্রিক ও অসাংবিধানিকভাবে ক্ষমতায় আসতে পারবে না। তিনি বলেন, অগণতান্ত্রিক উপায়ে ক্ষমতায় আসার পথ বন্ধ হয়ে গেছে।আজ মঙ্গলবার বিকেলে মুন্সিগঞ্জের লৌহজং উপজেলার কুমারভোগে পদ্মা পুনর্বাসন কেন্দ্রের মাঠে এক জনসভায় এসব কথা বলেন প্রধানমন্ত্রী।শেখ হাসিনা বলেন, আগামী নির্বাচন সময়মতো অনুষ্ঠিত হবে। নির্বাচন অবাধ ও নিরপেক্ষ হবে। অগণতান্ত্রিক পন্থায় কেউ যাতে ক্ষমতায় আসতে না পারে, সে জন্য দেশবাসীকে সজাগ থাকার আহ্বান জানান তিনি।পদ্মা সেতু প্রসঙ্গে প্রধানমন্ত্রী বলেন, পদ্মা সেতুর ভূমি অধিগ্রহণের কাজ শেষ হয়েছে। পদ্মা সেতু নিজস্ব অর্থায়নে হবে।
খালেদা জিয়ার দেওয়া ৪৮ ঘণ্টার আলটিমেটাম প্রসঙ্গে প্রধানমন্ত্রী বলেন, ‘তিনি কিসের জোরে আলটিমেটাম দিয়েছিলেন?’ প্রধানমন্ত্রী আরও বলেন, বিরোধী দলের নেত্রী জামায়াত স্বাধীনতাবিরোধী শক্তির জোরে আলটিমেটাম দিয়েছেন। যারা ১৯৭১ সালে দেশের মা, বোনকে নির্যাতন করেছিল। অগণিত মানুষকে হত্যা করেছে।
শেখ হাসিনা বলেন, ‘আমরা কাউকে আলটিমেটাম দিই না। আমরা গণতন্ত্রে বিশ্বাস করি।’ শেখ হাসিনা বিরোধী দলের নেত্রীকে হুঁশিয়ার করে বলেন, ‘আপনি মানুষ হত্যা করে সরকার উত্খাত করবেন, এটা পারবেন না। সেই চিন্তা বাদ দিয়ে গণতন্ত্রের পক্ষে থাকেন। গণতন্ত্রকে অব্যাহত রাখতে আগামী নির্বাচনে অংশগ্রহণ করেন।’
লৌহজং উপজেলা আওয়ামী লীগের সভাপতি ফকির আবদুল হামিদের সভাপতিত্বে সমাবেশে বক্তব্য দেন কৃষিমন্ত্রী মতিয়া চৌধুরী, নৌপরিবহনমন্ত্রী শাজাহান খান, আওয়ামী লীগের সভাপতিমণ্ডলীর সদস্য নূহ-উল-আলম, আওয়ামী লীগের যুগ্ম সাধারণ সম্পাদক মাহবুব উল আলম হানিফ, সাবেক সাংসদ ও জেলা আওয়ামী লীগের সভাপতি মো. মহিউদ্দিন, জাতীয় সংসদের হুইপ ও মুন্সিগঞ্জ-২  আসনের সাংসদ সাগুফতা ইয়াসমিন, মুন্সিগঞ্জ-৩ আসনের সাংসদ ও প্রতিরক্ষা মন্ত্রণালয়-সংক্রান্ত সংসদীয় স্থায়ী কমিটির সভাপতি এম ইদ্রিস আলী, প্রাথমিক ও গণশিক্ষা মন্ত্রণালয়-সংক্রান্ত সংসদীয় স্থায়ী কমিটির সভাপতি মমতাজ বেগম, মুন্সিগঞ্জ-১ আসনের সাংসদ সুকুমার রঞ্জন ঘোষ, কেন্দ্রীয় আওয়ামী লীগের উপদপ্তর সম্পাদক মৃণাল কান্তি দাস প্রমুখ।
এর আগে প্রধানমন্ত্রী নৌযান উদ্ধারে ২৫০ মেট্রিক টন ধারণ ক্ষমতাসম্পন্ন ‘নির্ভীক’ ও ‘প্রত্যয়’ নামে দুটি উদ্ধারকারী জাহাজ, সিরাজদিখান-সাপেরচর সড়কে নির্মিত সেতু, সদর উপজেলার বজ্রযোগিনী এলাকায় অতীশ দীপঙ্করের জন্মভিটায় আবিষ্কৃত বিক্রমপুর বৌদ্ধবিহার এবং শ্রীনগরের বালাশুরে যদুনাথ রায়ের বাড়িতে নির্মিত বিক্রমপুর জাদুঘর ও সাংস্কৃতিক কেন্দ্রের উদ্বোধন করেন।
