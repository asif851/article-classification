
কাদের মোল্লার ফাঁসির রায়ের মাধ্যমে ন্যায়বিচার প্রতিষ্ঠা পেয়েছে বলে জানিয়েছে গণজাগরণ মঞ্চ। রায় ঘোষণার পর এক প্রতিক্রিয়ায় মঞ্চের মুখপাত্র ইমরান এইচ সরকার শাহবাগের প্রজন্ম চত্বরে সাংবাদিকদের এ কথা বলেন।ইমরান এইচ সরকার বলেন, ‘রায় নিয়ে শঙ্কা কাজ করছিল। এই রায়ের মাধ্যমে ন্যায়বিচার প্রতিষ্ঠা হয়েছে এবং শঙ্কাও দূর হয়েছে। শুধু রায় হলেই হবে না। এখন রায় কার্যকর করতে হবে।’মানবতাবিরোধী অপরাধের দায়ে আন্তর্জাতিক অপরাধ ট্রাইব্যুনাল-২ গত ৫ ফেব্রুয়ারি কাদের মোল্লাকে যাবজ্জীবন কারাদণ্ড দিয়েছিলেন। এ রায়ের পর তাঁর সর্বোচ্চ শাস্তির দাবিতে তরুণ সমাজের ডাকে শাহবাগে গড়ে ওঠে গণজাগরণ মঞ্চ। পরে দণ্ডাদেশের বিরুদ্ধে আপিলের সমান সুযোগ রেখে ১৭ ফেব্রুয়ারি আন্তর্জাতিক অপরাধ (ট্রাইব্যুনালস) সংশোধন বিল, ২০১৩ জাতীয় সংসদে পাস হয়। আগে আইনে সরকারের দণ্ডাদেশের বিরুদ্ধে আপিল করার সুযোগ ছিল না। গত ৩ মার্চ সর্বোচ্চ শাস্তি চেয়ে আপিল করে রাষ্ট্রপক্ষ। আর সাজা থেকে অব্যাহতি চেয়ে পরদিন আপিল করেন কাদের মোল্লা। গত ১ এপ্রিল থেকে শুনানি শুরু হয়।

