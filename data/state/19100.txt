
বঙ্গবন্ধু হত্যা মামলার বিচারক কাজী গোলাম রসুল ইন্তেকাল করেছেন (ইন্না লিল্লাহি ওয়া ইন্না ইলাহি রাজিউন)। আজ বৃহস্পতিবার সকাল সাড়ে নয়টার দিকে রাজধানীর ইউনাইটেড হাসপাতালে চিকিৎসাধীন অবস্থায় তিনি মারা যান। তাঁর বয়স হয়েছিল ৭৩ বছর।
বিচারক গোলাম রসুলের পারিবারিক সূত্র প্রথম আলোকে এ তথ্য জানান।
১৯৭৫ সালের ১৫ আগস্ট বঙ্গবন্ধু শেখ মুজিবুর রহমান তাঁর পরিবারের অধিকাংশ সদস্যের সঙ্গে বিপথগামী সেনাদের হাতে নিহত হন৷ বিচারের পথ বন্ধ করতে ইনডেমনিটি আইন করা হয়। ১৯৯৬ সালে বঙ্গবন্ধুর মেয়ে শেখ হাসিনার নেতৃত্বে আওয়ামী লীগ ক্ষমতায় এসে ইনডেমনিটি আইন বাতিল করে বিচারের পথ সুগম করে। ওই বছরই বঙ্গবন্ধুর আবাসিক একান্ত সহকারী (পিএ) এএফএম মোহিতুল ইসলাম ১৫ আগস্ট হত্যাকাণ্ডের ঘটনায় থানায় মামলা করেন। ঢাকা জেলা ও দায়রা জজ কাজী গোলাম রসুল ১৯ আসামির ১৫ জনকে মৃত্যুদণ্ড দিয়ে এ মামলার রায় ঘোষণা করেন।
