
 
চলতি শিক্ষাবর্ষে কোনো বাছাই বা ভর্তি পরীক্ষা ছাড়া একাদশ শ্রেণীতে ভর্তিবিষয়ক শিক্ষা মন্ত্রণালয়ের নীতিমালা নটর ডেম কলেজের ক্ষেত্রে ছয় মাসের জন্য স্থগিত করেছেন হাইকোর্ট।
আজ রোববার বিচারপতি এম মোয়াজ্জাম হোসেন ও বিচারপতি হাবিবুল গনির সমন্বয়ে গঠিত বেঞ্চ এক রিট আবেদনের প্রাথমিক শুনানি নিয়ে রুল জারির পাশাপাশি এ আদেশ দেন।
রুলে ভর্তিবিষয়ক শিক্ষা মন্ত্রণালয়ের ওই নীতিমালা কেন বেআইনি ও অবৈধ ঘোষণা করা হবে না, তা জানতে চাওয়া হয়েছে। শিক্ষাসচিব, ঢাকা শিক্ষা বোর্ডের চেয়ারম্যান ও কলেজ পরিদর্শককে চার সপ্তাহের মধ্যে রুলের জবাব দিতে বলা হয়েছে।
আদালতে রিটের পক্ষে শুনানি করেন এম জহির। সঙ্গে ছিলেন শরীফ ভূঁইয়া ও মইন গণি। রাষ্ট্রপক্ষে ছিলেন সহকারী অ্যাটর্নি জেনারেল সমরেন্দ্র নাথ বিশ্বাস।
পরে শরীফ ভূঁইয়া প্রথম আলো ডটকমকে বলেন, আদালত নটর ডেম কলেজের ক্ষেত্রে ওই নীতিমালার কার্যক্রমের ওপর স্থগিতাদেশ দিয়েছেন। এর ফলে কলেজ কর্তৃপক্ষ নিজস্ব নিয়মে ভর্তি পরীক্ষার মাধ্যমে শিক্ষার্থী ভর্তি করতে পারবে।
গত ১৬ মে শিক্ষা মন্ত্রণালয়ের জারি করা নীতিমালা অনুযায়ী একাদশ শ্রেণীর ভর্তিতে কোনো বাছাই বা ভর্তি পরীক্ষা নেওয়া যাবে না। কেবল শিক্ষার্থীর এসএসসি বা সমমানের পরীক্ষার ফলাফলের ভিত্তিতে ভর্তি করা হবে। কিন্তু নটর ডেম কলেজ কর্তৃপক্ষ পরীক্ষার মাধ্যমে শিক্ষার্থী ভর্তি করতে ওই নীতিমালা চ্যালেঞ্জ করে। গত ৩০ মে কলেজের অধ্যক্ষ ফাদার হেমন্ত রোজারিও রিট আবেদনটি করেন। আজ আবেদনের ওপর শুনানি অনুষ্ঠিত হয়।
