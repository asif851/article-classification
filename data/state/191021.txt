
প্রধানমন্ত্রী শেখ হাসিনার গাড়িবহরে হামলা-ভাঙচুরের ঘটনায় হওয়া মামলায় বরিশাল-১ আসনের সাবেক সাংসদ জহির উদ্দিন স্বপনসহ বিএনপির ১৭ নেতা-কর্মীর বিরুদ্ধে অভিযোগ গঠন করা হয়েছে। রোববার বরিশাল মুখ্য বিচারিক হাকিমের আদালতে এ অভিযোগ গঠন করা হয়। মামলার ৪১ আসামির মধ্যে অবশিষ্ট ব্যক্তিদের অব্যাহতি দেওয়া হয়েছে।  মামলার বিবরণ ও আদালত সূত্রে জানা গেছে, ২০০৪ সালের ২ এপ্রিল (বিরোধীদলীয় নেত্রী থাকাকালে) প্রধানমন্ত্রী শেখ হাসিনা দক্ষিণাঞ্চল সফরে বের হলে গৌরনদী বাসস্ট্যান্ডে তাঁর গাড়িবহরে হামলা ও ভাঙচুর চালান বিএনপি ও এর অঙ্গসংগঠনের নেতা-কর্মীরা। এ ঘটনার কয়েক বছর পর ২০০৯ সালের ২০ জুলাই স্বপনসহ ৫০ বিএনপি নেতা-কর্মীর নামে মামলা করেন গৌরনদী উপজেলা যুবলীগের যুগ্ম আহ্বায়ক গোলাম হাফিজ মৃধা। মামলার তদন্তকারী কর্মকর্তা গৌরনদী থানার উপপরিদর্শক (এসআই) মো. শাহজাহান খান নয়জনকে অব্যাহতি দেওয়ার আবেদন করে ২০১১ সালের ৩০ এপ্রিল ৪১ আসামির বিরুদ্ধে আদালতে অভিযোগপত্র (চার্জশিট) দাখিল করেন। গত রোববার আদালতে আসামিদের উপস্থিতিতে তাঁদের বিরুদ্ধে অভিযোগ পড়ে শোনানো হয়। শুনানি শেষে ১৭ জনের বিরুদ্ধে আদালত অভিযোগ (চার্জ) গঠন করেন। যাঁদের বিরুদ্ধে অভিযোগ গঠন করা হয়েছে তাঁদের উল্লেখযোগ্য কয়েকজন হলেন বিএনপির কেন্দ্রীয় কমিটির সাবেক তথ্য ও গবেষণা সম্পাদক জহির উদ্দিন স্বপন, গৌরনদী উপজেলা বিএনপির যুগ্ম সাধারণ সম্পাদক মো. আবদুল আউয়াল ও সাংগঠনিক সম্পাদক বদিউজ্জামান মিন্টু, উপজেলা বিএনপির সাবেক সাধারণ সম্পাদক সৈয়দ সরোয়ার আলম, পৌর বিএনপির সাবেক সভাপতি মিজানুর রহমান খান ও সাধারণ সম্পাদক হান্নান শরীফ, পৌর যুবদলের সাবেক যুগ্ম আহ্বায়ক আমজাদ হোসেন, সরকারি গৌরনদী কলেজের সাবেক ভিপি ও উপজেলা ছাত্রদলের সাবেক সভাপতি জাকির হোসেন। জহির উদ্দিন স্বপন বলেন, ২০০৪ সালের ঘটনায় ২০০৯ সালে মামলা হয়। রাজনৈতিকভাবে হয়রানির উদ্দেশ্যেই এ মামলা হয়েছে।
