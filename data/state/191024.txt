
চুয়াডাঙ্গার জীবননগর উপজেলার গয়েশপুর গ্রামে সীমান্তের বিপরীতে ভারতের কুলুপাড়া সীমান্ত থেকে দুই বাংলাদেশির লাশ উদ্ধার করা হয়েছে। আজ বুধবার সকালে স্থানীয় গ্রামবাসী ও স্বজনেরা লাশ দুটি উদ্ধার করেন। নিহত ব্যক্তিরা হলেন আনন্দ মিয়া (২৮) ও সুজা উদ্দিন (৩০)। দুজনেরই বাড়ি উপজেলার গয়েশপুর উত্তরপাড়ায়। আনন্দের বাবার নাম মান্নান মিয়া। সুজার বাবা মোহাম্মদ আলী।বর্ডার গার্ড বাংলাদেশ (বিজিবি) ৬ ব্যাটালিয়নের পরিচালক লে. কর্নেল এস এম মনিরুজ্জামান দাবি করেন, আজ ভোররাত তিনটার দিকে ওই দুই বাংলাদেশি সীমান্তের ৬৭/২ মেইন পিলারের পাশ দিয়ে ভারতে প্রবেশ করেন। প্রবেশের পর শস্যখেতের মধ্যে বৈদ্যুতিক পাম্পের খোলা তারে বিদ্যুৎস্পৃষ্ট হয়ে তাঁরা মারা যান। গ্রামবাসী ও স্বজনেরা নিহত দুজনের লাশ সকালে উদ্ধার করে বাড়িতে নিয়ে আসেন। জীবননগর থানার ভারপ্রাপ্ত কর্মকর্তা (ওসি) হুমায়ুন কবীর বলেন, নিহত ব্যক্তিদের বিষয়ে আইনগত প্রক্রিয়া চলছে।
