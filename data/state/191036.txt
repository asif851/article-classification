
প্রশ্নপত্র ফাঁসের অভিযোগে সমালোচনার মুখে থাকা শিক্ষামন্ত্রী নুরুল ইসলাম নাহিদের পক্ষে দাঁড়িয়েছেন চট্টগ্রাম থেকে নির্বাচিত সরকারি দলের সাংসদ সামশুল হক চৌধুরী। তিনি বলেন, শিক্ষামন্ত্রী একজন সহজ-সরল মানুষ। তিনি একা কী করবেন। তাঁকে বাদ দিয়ে আর কাউকে মন্ত্রী করলেই যে প্রশ্নপত্র ফাঁস হবে না, তা বলা যায় না।
আজ মঙ্গলবার জাতীয় সংসদে রাষ্ট্রপতির ভাষণের ওপর ধন্যবাদ প্রস্তাবের আলোচনায় অংশ নিয়ে শামসুল হক এসব কথা বলেন।সোমবার প্রধানমন্ত্রী শেখ হাসিনার উপস্থিতিতে জাতীয় সংসদে শিক্ষামন্ত্রীর পদত্যাগ দাবি করেছিলেন চট্টগ্রাম থেকে নির্বাচিত জাতীয় পার্টির সাংসদ জিয়াউদ্দীন আহমেদ বাবলু। একই সঙ্গে তিনি শিক্ষামন্ত্রীকে বরখাস্ত করার জন্য প্রধানমন্ত্রীর প্রতি আহ্বানও জানান। সামশুল হক বলেন, ‘শিক্ষামন্ত্রীকে নিয়ে অনেকে অনেক কথা বলেন। আমি বলব, শিক্ষামন্ত্রী একজন কী করবেন? শিক্ষামন্ত্রীর নিচে যারা আছে, তাদের নিয়ে তদন্ত চালান।’
শামসুল হক বলেন, ‘উনি (শিক্ষামন্ত্রী) সোজা-সরল মানুষ। ওনাকে খালি পদত্যাগ করেন, পদত্যাগ করেন...পদত্যাগ করে কী করবেন? পদত্যাগ করলে তো আরেকজনকে দেবে, আরেকজনকে দিলে তাঁর মাধ্যমে হবে না, তা কি কেউ বলতে পারেন? বলতে পারেন না।’
