
হেফাজতে ইসলামের আমির শাহ আহমদ শফীর সঙ্গে বৈঠক করেছেন বিএনপির ভাইস চেয়ারম্যান মীর মোহাম্মদ নাছির উদ্দিন। আজ শুক্রবার পবিত্র জুমার নামাজের আগে হাটহাজারীর দারুল উলুম মঈনুল ইসলাম মাদ্রাসায় আমিরের কার্যালয়ে এ বৈঠক হয়। হেফাজত আমির মাদ্রাসাটির মহাপরিচালক।
জানতে চাইলে মীর মোহাম্মদ নাছির উদ্দিন আজ রাতে মুঠোফোনে প্রথম আলোকে বলেন, তাঁর গ্রামের বাড়ি হাটহাজারীতে। আগেও হুজুরের (আহমদ শফী) সঙ্গে মাঝেমধে৵ দেখা করতেন। এবারও দেখা করতে গেছেন। সাক্ষাৎকালে হেফাজত আমির বলেছেন, ইসলাম শান্তির ধর্ম। জঙ্গিবাদের সঙ্গে ইসলামের কোনো সম্পর্ক নেই। ইসলামবিদ্বেষী অপশক্তি ও ইহুদিরা বিশ্বে ইসলামকে বিকৃতভাবে উপস্থাপন করছে। এর বিরুদ্ধে সবাইকে সচেতন হতে হবে।
৫ মে হেফাজত আমিরের সঙ্গে হঠাৎ করে দেখা করা প্রসঙ্গে জানতে চাইলে মীর নাছির বলেন, ‘সাক্ষাৎ করা। অন্য কিছু নয়।’
বৈঠকের সময় উপস্থিত ছিলেন হেফাজতের কেন্দ্রীয় প্রচার সম্পাদক ও আমিরের ছেলে আনাস মাদানী, হাটহাজারী উপজেলা বিএনপির আহ্বায়ক নুর মোহাম্মদ, সদস্যসচিব সোলাইমান মনজু, যুগ্ম আহ্বায়ক মুসলিম উদ্দিন, চট্টগ্রাম মহানগর ছাত্রদল নেতা সালাউদ্দিন আলী প্রমুখ।
এদিকে ৫ মে স্মরণে আজ শুক্রবার হেফাজতের পক্ষ থেকে আনুষ্ঠানিক কোনো কর্মসূচি পালন করা হয়নি। এ বিষয়ে রাতে হেফাজতে ইসলামের কেন্দ্রীয় সাংগঠনিক সম্পাদক আজিজুল হক ইসলামাবাদী প্রথম আলোকে বলেন, দিবস পালন করা ইসলামে শরিয়তসম্মত নয়। তাই প্রত্যেক মসজিদ-মাদ্রাসায় জুমার নামাজের পর ২০১৩ সালের ৫ মে শাপলা চত্বরে নিহত শহীদ, আহত এবং মামলার আসামি হওয়া ব্যক্তিদের জন্য দোয়া করা হয়েছে। নিহতের সংখ্যা সম্পর্কে জিজ্ঞেস করা হলে তিনি বলেন, এটি সরকার জানে।
