
হাতে বানানো কয়েকটি বোমা ও অস্ত্র দিয়ে এ দেশের ১৬ কোটি মানুষকে জঙ্গিরা পরাজিত করতে পারবে না বলে মন্তব্য করেছেন র‌্যাপিড অ্যাকশন ব্যাটালিয়নের (র‌্যাব) মহাপরিচালক বেনজীর আহমেদ। জঙ্গিদের উদ্দেশে তিনি বলেন, বাংলাদেশের মাটিতে জঙ্গিবাদের কোনো স্থান নেই। এই স্বপ্ন, তাদের দুঃস্বপ্ন। এ দেশের প্রশাসন, আইন প্রয়োগকারী সংস্থা, সেনাবাহিনী ও সাধারণ মানুষ মিলে তাদের এই স্বপ্নকে চরম দুঃস্বপ্নে পরিণত করে দেবে।
আজ সোমবার বিকেলে ব্রাহ্মণবাড়িয়া শহরের শহীদ ধীরেন্দ্রনাথ দত্ত ভাষা চত্বরে খেলাঘর আয়োজিত মুক্তিযুদ্ধবিষয়ক সাধারণ জ্ঞান প্রতিযোগিতার সমাপনী ও শিশু-কিশোর উৎসব অনুষ্ঠানে প্রধান অতিথির বক্তব্যে এসব কথা বলেন বেনজীর আহমেদ। তিনি বলেন, ‘যারা জঙ্গি হয়েছ—বুঝে হয়েছ, না বুঝে হয়েছ, মায়ের কোলে ফিরে আসো। পরিবার, সমাজ ও রাষ্ট্রের মূলধারায় ফিরে আসো।’
জঙ্গিবাদকে বৈশ্বিক সমস্যা উল্লেখ করে বেনজীর আহমেদ বলেন, ‘জঙ্গিবাদ বাংলাদেশের কোনো বিষয় নয়। এটি বিজাতীয় বিষয়। বিশ্বের এমন কোনো দেশ নেই, যে দেশ জঙ্গিবাদমুক্ত। বাংলাদেশে ২০০৪ সালে যেভাবে জেএমবি শেষ করা হয়েছে, বর্তমানে জঙ্গিবাদের নামে যা হচ্ছে, এসবও নিশ্চিহ্ন করা হবে।’
খেলাঘর ব্রাহ্মণবাড়িয়া জেলা কমিটির সভাপতি চিকিৎসক আবু সাঈদের সভাপতিত্বে অনুষ্ঠানে আরও বক্তব্য দেন জেলা প্রশাসক মুহাম্মদ মোশাররফ হোসেন, পুলিশ সুপার মিজানুর রহমান, ব্রাহ্মণবাড়িয়া পৌরসভার মেয়র নায়ার কবির প্রমুখ।
উল্লেখ্য, খেলাঘর ব্রাহ্মণবাড়িয়া জেলা কমিটি জেলার বিভিন্ন স্কুল-কলেজে মুক্তিযুদ্ধবিষয়ক সাধারণ জ্ঞান প্রতিযোগিতার আয়োজন করে। প্রতিযোগিতায় প্রায় সাড়ে ছয় হাজার শিক্ষার্থী অংশ নেয়। পরে বিজয়ী ৫৭০ জন শিক্ষার্থীর মাঝে পুরস্কার বিতরণ করা হয়।
