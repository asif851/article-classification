
পরদার পেছন থেকে ভেসে আসছিল নূপুর, ঘুঙুর আর চুড়ির রিনিঝিনি শব্দ। মিনিট খানেক পরই আলো জ্বলে উঠল মঞ্চে। শাঁখের সুরে সাদা-লালের শারদীয় সাজে মঞ্চে আসে একদল খুদে নৃত্যশিল্পী। মঙ্গল প্রদীপ নিয়ে নেচে নেচে ছড়িয়ে যায় মঙ্গলবারতা।৪ সেপ্টেম্বর ওডিশি অ্যান্ড টেগোর ড্যান্স মুভমেন্টের প্রথম সমাবর্তন অনুষ্ঠানে প্রতিটি নৃত্য এমন মুগ্ধতার আবেশ ছড়িয়ে যায়। বৃষ্টিস্নাত সন্ধ্যায়ও থিয়েটার ইনস্টিটিউট মিলনায়তন ছিল কানায় কানায় দর্শকে পূর্ণ ।প্রমা অবন্তী পরিচালিত ওডিশি অ্যান্ড টেগোর ড্যান্স মুভমেন্ট পথ চলার ১৩ বছর পূর্ণ করেছে। এই ১৩ বছরে যাঁরা নিষ্ঠার সঙ্গে ওডিশি নৃত্যচর্চা করেছেন এবং কৃতিত্বের স্বাক্ষর রেখেছেন, তাঁদের ১৯ জনকে সনদপত্র দেওয়া হয়েছে। অনুষ্ঠানের সভাপতি ছিলেন প্রিমিয়ার বিশ্ববিদ্যালয়ের উপাচার্য অনুপম সেন। প্রধান অতিথি ছিলেন ভারতীয় সহকারী হাইকমিশনার সোমনাথ ঘোষ। অনুষ্ঠানের প্রথম পর্বে ছিল আলোচনা ও সনদপত্র বিতরণ। অনুপম সেন বলেন, ‘শাস্ত্রীয় নৃত্যের পাঁচটি ধারার মধ্যে একটি হচ্ছে ওডিশি। আমাদের চট্টগ্রামে ওডিশি নৃত্যের প্রচার ও প্রসারে প্রমা অবন্তীর অবদান প্রশংসনীয়।’ সোমনাথ ঘোষ বলেন, ‘আমরা চাই এ ধরনের শাস্ত্রীয় নৃত্যের চর্চা বিশ্বব্যাপী ছড়িয়ে পড়ুক। আর এ জন্য আমরা বৃত্তি দিয়ে আগ্রহীদের সহযোগিতা করে থাকি।’দ্বিতীয় পর্বে রাশেদ হাসানের উপস্থাপনায় শিল্পীরা পরিবেশন করেন ওডিশি নৃত্যের বিভিন্ন ধাপ। প্রথমেই ছিল আখড়া। আখড়ায় মূলত চলে শিষ্যের ধৈর্য পরীক্ষা। এ পরীক্ষায় যারা উত্তীর্ণ হয়, তারাই কেবল এ নৃত্য ধরে রাখতে পারে। আখড়ায় ওডিশি নৃত্যের বিভিন্ন ভঙ্গি ও ধাপ পাখোয়াজের তালে পরিবেশন করে শিক্ষার্থীরা। তার পর ছিল মঙ্গলাচরণ। মঙ্গলাচরণে পাখোয়াজের বোলের সঙ্গে চলে শিষ্যের চৌকা নৃত্যে ঈশ্বর, গুরু ও দর্শকদের প্রণাম। মেঘ বেদার রাগ ও একোতালি ( চার মাত্রার তাল) তালে ওডিশি নৃত্যশিল্পীরা এভাবে পরিবেশন করে মঙ্গলাচরণ নৃত্য।এর পর একে একে পরিবেশন করে বটু, স্বরপল্লবী, বসন্তপল্লবী, রবীন্দ্র আঙ্গিকে নৃত্য ‘নূপুর বেজে যায়’, অভিনয় ‘কহী গলে মুরুলী পুঙ্ক’ এবং সব শেষে ছিল দর্শক, শিষ্য ও দর্শকের একাত্মতা হওয়ার নৃত্য মোক্ষ্য। অনুষ্ঠান শেষে কথা হয় নৃত্য শিল্পী শুভ্রা সেন গুপ্তার সঙ্গে। তিনি বলেন, ‘খুব ভালো লেগেছে। প্রমা যে শুদ্ধ নাচের চর্চা করে যাচ্ছেন এবং উপস্থাপন করছেন, তার জন্য তাঁকে ধন্যবাদ দিতে চাই।’
