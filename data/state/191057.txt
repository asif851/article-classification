
বাংলাদেশ থেকে পাচার হয়ে মুম্বাইয়ের যৌনপল্লিতে ঠাঁই হওয়া নারীর সংখ্যা বাড়ছে। ‘প্রেরণা’ নামে ভারতের একটি সংস্থা এ কথা জানিয়েছে। সংস্থাটির মতে, ওই নারীদের উদ্ধার করে স্বদেশে ফেরত পাঠাতে পুলিশ ও সামাজিক যোগাযোগমাধ্যম ব্যবহারকারীদের আরও উদ্যোগী হওয়া প্রয়োজন।মানব পাচারকারী ও যৌনকর্মীদের নিয়ে কাজ করা অলাভজনক সংস্থা প্রেরণার সংগৃহীত তথ্য অনুযায়ী, মুম্বাইয়ের কামাথিপুরার যৌনপল্লীতে বাংলা ভাষাভাষী যৌনকর্মীর সংখ্যা অনেক বেশি। এঁদের মধ্যে ভারতের পশ্চিমবঙ্গের নারীরাও রয়েছেন। ২০১০ থেকে ২০১৫ সালে কামাথিপুরায় প্রেরণার পরিচালিত শিশুদের একটি রাত্রিকালীন সেবাকেন্দ্রে ২১৩ জন যৌনকর্মীর শিশু নিবন্ধিত হয়েছে। এঁদের মধ্যে ১২৮টি শিশুর মা বাঙালি।যৌনপল্লিতে বাংলাদেশি নারীর সংখ্যা বাড়ার কারণ হিসেবে প্রেরণার সহ-প্রতিষ্ঠাতা প্রীতি পাতকার বলেন, মানবপাচারকারীরা চাকরি ও উন্নত জীবনের প্রলোভন দেখিয়ে বাংলাদেশি নারীদের ভারত অভিমুখী করে তাদের টার্গেটে পরিণত করছে।এ বিষয়ে মুম্বাই পুলিশের এক মুখপাত্র বলেন, আমরা ওই সব নারীকে উদ্ধার করে এনজিওর হাতে তুলে দিই। তখন এনজিওরাই তাদের পুনর্বাসনের ব্যবস্থা করে দেয়।
