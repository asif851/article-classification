
পাবনা বিজ্ঞান ও প্রযুক্তি বিশ্ববিদ্যালয় শিক্ষক সমিতি গতকাল রোববার নতুন উপাচার্য নিয়োগের দাবিতে মানববন্ধন করেছে। উপাচার্য না থাকায় ২০১৩-১৪ শিক্ষাবর্ষে ভর্তি পরীক্ষা ও কর্মকর্তা-কর্মচারীদের চলতি মাসের বেতন বন্ধ হওয়ার আশঙ্কা দেখা দেওয়ায় তাঁরা এ কর্মসূচি পালন করেন।বিশ্ববিদ্যালয় থেকে জানা গেছে, বেলা ১১টার দিকে বিশ্ববিদ্যালয়ের প্রশাসনিক ইউনিটের সামনে ওই মানববন্ধন হয়। এতে বিশ্ববিদ্যালয়ের বিভিন্ন ইউনিটের শিক্ষকেরা অংশ নেন। পরে তাঁদের দাবির সঙ্গে একাত্মতা প্রকাশ করে বিশ্ববিদ্যালয়ের বিভিন্ন স্তরের কর্মকর্তা-কর্মচারীরাও এতে অংশ নেন।মানববন্ধনে শিক্ষকেরা জানান, গত ২২ নভেম্বর সর্বশেষ উপাচার্যের মেয়াদ শেষ হয়। এরপর নতুন কোনো উপাচার্য নিয়োগ দেওয়া হয়নি। ফলে বিশ্ববিদ্যালয়ের প্রশাসনিক ও একাডেমিকসহ বিভিন্ন কর্মকাণ্ড চরমভাবে ব্যাহত হচ্ছে।
 
