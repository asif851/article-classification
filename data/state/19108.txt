
ক্যাম্পাসে মিছিল করায় ছাত্রদলের দুই কর্মীকে মারধর করেছেন জাহাঙ্গীরনগর বিশ্ববিদ্যালয় শাখা ছাত্রলীগের নেতা-কর্মীরা। আজ মঙ্গলবার বেলা একটার দিকে বিশ্ববিদ্যালয়ের পরিবহন চত্বরে তাঁদের মারধর করা হয়।
প্রত্যক্ষদর্শী কয়েকজন বলেন, দুপুর সাড়ে ১২টার দিকে শহীদ রফিক-জব্বার হল শাখা ছাত্রলীগের সভাপতি নওশাদ আলম, বিশ্ববিদ্যালয় শাখা ছাত্রলীগের আন্তর্জাতিক সম্পর্কবিষয়ক সম্পাদক সজীব কুমার সাহা, বিতর্ক বিষয়ক সম্পাদক মো. মাজেদ সীমান্ত, কার্যকরী সদস্য মো. রইসসহ ছয়-সাতজন কর্মী ভূতাত্ত্বিক বিজ্ঞান বিভাগ থেকে ছাত্রদল কর্মী রফিকুল ইসলাম ও সাদ্দাম হোসেনকে ধরে পরিবহন চত্বরে নিয়ে আসেন। তাঁরা দুজনই এ বিভাগের ৪১ তম ব্যাচের ছাত্র ও রফিক-জব্বার হলের আবাসিক শিক্ষার্থী।
পরিবহন চত্বরে বিশ্ববিদ্যালয় শাখা ছাত্রলীগের সভাপতি মাহমুদুর রহমান ও সাধারণ সম্পাদক রাজীব আহমেদের উপস্থিতিতে দুজনকে বেধড়ক মারধর করেন নেতা-কর্মীরা। এরপর তাঁদের প্রক্টরিয়াল বডির কাছে হস্তান্তর করা হয়। পরে প্রক্টরিয়াল বডি দুজনকেই পুলিশে সোপর্দ করে।
এ বিষয়ে ছাত্রলীগের দাবি, আজ সকাল সাড়ে ছয়টার দিকে বিশ্ববিদ্যালয় শাখা ছাত্রদলের ১০-১৫ জন কর্মী পরিবহন চত্বরের আশপাশে ঝটিকা মিছিল করেছে। ওই মিছিলে ছাত্রদলের এই দুই কর্মীও ছিলেন।
সাধারণ সম্পাদক রাজীব আহমেদ বলেন, এরা মামলার আসামি। ক্যাম্পাসে নাশকতার চেষ্টা করছিল। তাই মারধর করে প্রশাসনের হাতে তুলে দেওয়া হয়েছে।
সহকারী প্রক্টর মেহেদী ইকবাল বলেন, এ বছরের শুরুর দিকে ক্যাম্পাসের বিশমাইলে গাড়ি পোড়ানোর মামলায় জড়িত সন্দেহে ওদের পুলিশে দেওয়া হয়েছে। পুলিশ যাচাই-বাছাই করে ব্যবস্থা নেবে।
