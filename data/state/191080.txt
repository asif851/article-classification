
শাহজালাল বিজ্ঞান ও প্রযুক্তি বিশ্ববিদ্যালয়ের অর্থনীতি বিভাগের সাবেক শিক্ষার্থী মাহিদ আল সালাম হত্যার প্রতিবাদে মানববন্ধন, বিক্ষোভ কর্মসূচিসহ কাফনের কাপড় পরে প্রতিবাদ জানাচ্ছেন ওই বিশ্ববিদ্যালয়ের শিক্ষার্থীরা। আজ মঙ্গলবার সকাল নয়টা থেকে এই বিক্ষোভ কর্মসূচি শুরু হয়েছে।
সকাল নয়টা থেকেই বিশ্ববিদ্যালয়ের কেন্দ্রীয় গ্রন্থাগারের সামনে শিক্ষার্থীরা জড়ো হতে থাকেন। সেখানে মাহিদের হত্যাকারীদের খুঁজে বের করে দৃষ্টান্তমূলক শাস্তির দাবিতে বিক্ষোভ কর্মসূচি ও সকাল ১০টার দিকে মানববন্ধন করেন শিক্ষার্থীরা। এই আন্দোলনে সিলেটের বিভিন্ন শিক্ষাপ্রতিষ্ঠানের শিক্ষার্থীরাও সংহতি প্রকাশ করেন।
পরে শত শত শিক্ষার্থী বিশ্ববিদ্যালয় ক্যাম্পাস থেকে সিলেট নগরের চৌহাট্টা এলাকার শহীদ মুনীর, তপন, জুয়েল চত্বরের দিকে বিক্ষোভ করে এগিয়ে যান। দুপুর সোয়া ১২টার দিকে তাঁরা সেখানে পৌঁছে চারটি রাস্তা অবরোধ করেন। এ সময় কাফনের কাপড় পরে রাস্তায় শুয়ে প্রতিবাদ জানান তাঁরা। ‘শান্তির সিলেটে রক্ত কেন? প্রশাসনের জবাব চাই’, ‘মাহিদ ভাই মরল কেন? প্রশাসন জবাব চাই’, ‘সিলেটবাসী এক হও’ স্লোগান দিতে থাকেন। শেষ খবর পাওয়া পর্যন্ত এখনো ওই চত্বরে শিক্ষার্থীদের অবরোধ কর্মসূচি চলছে।
সিলেট নগরের মদিনা মার্কেট এলাকার মাহিদ আল সালাম একটি চাকরি করতেন। ভালো আরেকটি চাকরির জন্য ঢাকা থেকে ডাকা হয়েছিল সাক্ষাৎকার দিতে। ঢাকায় যাওয়ার জন্য গত রোববার রাতে বাসা থেকে বেরিয়েছিলেন বাস টার্মিনালের উদ্দেশে। পথে হামলার শিকার হন তিনি। রক্তাক্ত অবস্থায় হাসপাতালে নেওয়ার পর চিকিৎসক মৃত ঘোষণা করেন তাঁকে।
