
একাত্তরে মুক্তিযুদ্ধকালের মানবতাবিরোধী অপরাধের মামলায় জামালপুরের আটজনের বিরুদ্ধে অভিযোগ গঠনের শুনানি গতকাল বুধবার শেষ হয়েছে। এ বিষয়ে ২৬ অক্টোবর আদেশের দিন ধার্য করেছেন আন্তর্জাতিক অপরাধ ট্রাইব্যুনাল-১।বিচারপতি মো. আনোয়ারুল হকের নেতৃত্বে তিন সদস্যের ট্রাইব্যুনাল এ দিন ধার্য করেন।ওই আটজন হলেন শামসুল আলম, এস এম ইউসুফ আলী, আশরাফ হোসেন, শরীফ আহমেদ, আবদুল হান্নান, আবদুল বারী, মো. হারুন ও আবুল কাসেম। তাঁদের মধ্যে শামসুল আলম ও ইউসুফ আলী কারাগারে আছেন। বাকি ছয়জন পলাতক।রাষ্ট্রপক্ষে শুনানি করেন কৌঁসুলি তুরিন আফরোজ ও তাপস কান্তি বল। আসামিদের পক্ষে শুনানি করেন আইনজীবী এ ওয়াই এম মশিউজ্জামান, আবদুস সোবহান তরফদার, এম এইচ তামিম ও কুতুবউদ্দিন আহমেদ।ওই আটজনের বিরুদ্ধে মুক্তিযুদ্ধকালে হত্যা, গণহত্যা, আটক, অপহরণ, নির্যাতন, লুটপাট ও লাশ গুমের পাঁচটি অভিযোগ এনেছে রাষ্ট্রপক্ষ।
