
নারায়ণগঞ্জের রূপগঞ্জে গ্যাস সিলিন্ডারবাহী একটি ট্রাকে বিস্ফোরণের ঘটনা ঘটেছে। এ ঘটনায় ট্রাক ও সড়কের পাশের অন্তত ১৫টি দোকান পুড়ে গেছে। তবে এতে কেউ হতাহত হননি।গত রোববার গভীর রাতে উপজেলার তারাব হাতিপাড়া এলাকায় এ ঘটনা ঘটে।এলাকাবাসী ও পুলিশ জানায়, রাত সাড়ে তিনটার দিকে ঢাকা-সিলেট মহাসড়কে রূপগঞ্জের তারাব হাতিপাড়া এলাকায় গ্যাস সিলিন্ডারবোঝাই একটি ট্রাকে বিকট শব্দে বিস্ফোরণের ঘটনা ঘটে। এ সময় ট্রাকে আগুন ধরে যায়। ট্রাক থেকে আগুন ছড়িয়ে পড়লে সড়কের পাশের অন্তত ১৫টি দোকান পুড়ে যায়।খবর পেয়ে ফায়ার সার্ভিসের কর্মীরা ঘটনাস্থলে গিয়ে আগুন নিয়ন্ত্রণে আনেন। ক্ষতিগ্রস্ত ব্যক্তিদের দাবি, আগুনে তাঁদের প্রায় ৫০ লাখ টাকার ক্ষয়ক্ষতি হয়েছে।
