
আগামী ২৮ ডিসেম্বর অনুষ্ঠিত হতে যাওয়া জেলা পরিষদ নির্বাচন স্থগিত চেয়ে করা রিটের ওপর শুনানি রোববার। বিচারপতি কাজী রেজা-উল হক ও বিচারপতি মোহাম্মদ উল্লাহ-এর সমন্বয়ে গঠিত হাইকোর্ট বেঞ্চ আজ মঙ্গলবার বিকেলে শুনানির এ দিন ধার্য করেন।
মধ্যাহ্ন বিরতির পর বিষয়টি আদালতের কার্যতালিকায় এলে আদালত রাষ্ট্রপক্ষকে সংশ্লিষ্ট আইন দেখে আসতে বলে শুনানির জন্য ওই দিন ধার্য করেন।
আদালতে রিটকারী সুপ্রিম কোর্টের আইনজীবী ইউনূস আলী নিজেই রিটটি উপস্থাপন করেন। রাষ্ট্রপক্ষে ছিলেন ডেপুটি অ্যাটর্নি জেনারেল তাপস কুমার বিশ্বাস।
রিট আবেদনে জেলা পরিষদ ২০০০ ও ২০১৬ (সংশোধিত) আইনের তিনটি ধারার বৈধতা চ্যালেঞ্জ করা হয়েছে। এই রিটে নির্বাচনের তফসিল স্থগিতের পাশাপাশি রুলও চাওয়া হয়েছে। রিটে মন্ত্রিপরিষদ সচিব, আইন সচিব, স্থানীয় সরকার সচিব ও প্রধান নির্বচন কমিশনারকে বিবাদী হিসেবে রাখা হয়েছে। রিটকারীর যুক্তি, জেলা পরিষদ আইনের ওই ধারাগুলো সংবিধানের কয়েকটি অনুচ্ছেদের সঙ্গে সাংঘর্ষিক। কেননা সংবিধান অনুসারে নির্বাচিত প্রতিনিধিরা স্থানীয় প্রশাসনে দায়িত্ব পালন করবেন। অথচ জেলা পরিষদ আইনে নির্বাচকমণ্ডলী গঠনের বিষয়ে বলা আছে।
