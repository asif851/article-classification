
জাতীয় পার্টির (জাপা) চেয়ারম্যান এইচ এম এরশাদ দাবি করেছেন, চতুর্দিকে নয়, জাতীয় পার্টিকে ক্ষমতায় নেওয়ার জন্য তিনি এক দিকেই ঢিল ছুড়ছেন।আজ বুধবার প্রথম আলোর সম্পাদকীয় পাতায় ‘চতুর্মুখী ঢিল ছুড়ছেন এরশাদ’ শিরোনামে একটি নিবন্ধ প্রকাশিত হয়। দুপুরে রাজধানীর মতিঝিলে এক মানববন্ধন কর্মসূচিতে অংশ নিয়ে প্রবন্ধের বক্তব্যের সঙ্গে দ্বিমত প্রকাশ করে এরশাদ এসব কথা বলেন।এরশাদ বলেন, ‘একটি কথা বলি, প্রথম আলো আমাদের বিরুদ্ধে লেখে। এক ভদ্রলোক লিখেছেন, এরশাদ সাহেব নানা দিকে ঢিল ছুড়ছেন। আমি ঢিল ছুড়ছি এক দিকে, জাতীয় পার্টিকে ক্ষমতায় নেওয়ার জন্য। জাতীয় পার্টিকে শক্তিশালী করে আগামী নির্বাচনে ক্ষমতায় যাব। সেই ঢিল ছুড়ছি।’এরশাদ তাঁর শাসনামলের কথা উল্লেখ করে বলেন, ‘আমাদের নয় বছর ছিল স্বর্ণযুগ। মানুষ সেই স্বর্ণযুগ আবার ফিরে পেতে চায়।’
ফিলিস্তিনের গাজায় ইসরায়েলের গণহত্যার প্রতিবাদে জাতীয় পার্টি জাতীয় প্রেসক্লাবের সামনে থেকে মতিঝিলের শাপলা চত্বর পর্যন্ত মানববন্ধন কর্মসূচির আয়োজন করে। মানববন্ধন চলাকালে প্রেসক্লাবের সামনে ও মতিঝিলে একটি খোলা ট্রাকে দাঁড়িয়ে বক্তব্য দেন এরশাদ।
বক্তব্যে গাজায় গণহত্যার প্রতিবাদে সোচ্চার না হওয়ার জন্য বাংলাদেশের ইসলামপন্থী দল, মানবাধিকার সংগঠন ও পশ্চিমা বিশ্বের সমালোচনা করেন এরশাদ। তিনি বলেন, ‘আমাদের দেশে অনেক ইসলামি দল আছে, ইসলামি মূল্যবোধে বিশ্বাসী অনেক দল রয়েছে। কিন্তু তাদের রাস্তায় দেখি না। তাদের ইসলাম শুধু মুখে মুখে। আমরা বিশ্বাস করি, এ সময়ে রাজপথে নামা, জিহাদ করা প্রত্যেক মুসলমানদের দায়িত্ব। জাতীয় পার্টি আজ প্রমাণ করেছে, আমরা ইসলামকে ভালোবাসি, মানুষকে ভালোবাসি।’
সরকারকে উদ্দেশ করে প্রধানমন্ত্রীর বিশেষ দূত বলেন, ‘আপনাদের রাস্তায় দেখতে চাই। এই বর্বরতার বিরুদ্ধে প্রতিবাদ করুন, আওয়াজ তুলুন। নিপীড়িত মানুষের পাশে দাঁড়ান।’
এ সময় এরশাদের সঙ্গে জাপার সভাপতিমণ্ডলীর সদস্য ও পানিসম্পদমন্ত্রী আনিসুল ইসলাম মাহমুদ, দলের মহাসচিব জিয়াউদ্দিন আহম্মেদ বাবলু, আবদুস সবুর আসাদ, যুগ্ম মহাসচিব রেজাউল ইসলাম ভূঁইয়াসহ কেন্দ্রীয় উপস্থিত নেতারা ছিলেন।
চতুর্মুখী ঢিল ছুড়ছেন এরশাদ
