
কুমিল্লায় শুরু হয়েছে ১০ দিনব্যাপী বইমেলা। গতকাল মঙ্গলবার বিকেলে নগরের টাউন হল মাঠে বেলুন উড়িয়ে মেলার উদ্বোধন করেন সংস্কৃতিমন্ত্রী আসাদুজ্জামান নূর।আগামী ২ এপ্রিল পর্যন্ত মেলা চলবে। প্রতিদিন বেলা ১১টা থেকে রাত নয়টা পর্যন্ত মেলা খোলা থাকবে। মেলায় ঢাকা থেকে ৬১টি প্রকাশনা প্রতিষ্ঠান অংশ নিয়েছে। জাতীয় গ্রন্থকেন্দ্র, সংস্কৃতিবিষয়ক মন্ত্রণালয়, জেলা প্রশাসন ও বাংলাদেশ জ্ঞান ও সৃজনশীল প্রকাশক সমিতির সহযোগিতায় মেলা হচ্ছে।মেলা উপলক্ষে গতকাল নগরের শিল্পকলা একাডেমী থেকে বর্ণাঢ্য শোভাযাত্রা বের করা হয়। বিভিন্ন সড়ক প্রদক্ষিণ শেষে টাউন হল মাঠে এসে শোভাযাত্রাটি শেষ হয়। পরে টাউন হলের বীর মুক্তিযোদ্ধা রফিকুল ইসলাম মুক্তমঞ্চে উদ্বোধনী অনুষ্ঠান হয়। জেলা প্রশাসক মো. হাসানুজ্জামান কল্লোলের সভাপতিত্বে অনুষ্ঠানে প্রধান অতিথির বক্তব্য দেন সংস্কৃতিমন্ত্রী আসাদুজ্জামান নূর। বিশেষ অতিথির বক্তব্য দেন সাংসদ আ ক ম বাহাউদ্দিন।এর আগে দুপুরে কুমিল্লা নগরের চর্থা এলাকায় উপমহাদেশের কিংবদন্তি সংগীতজ্ঞ শচীন দেববর্মনের বাসগৃহ পরিদর্শন করেন আসাদুজ্জামান নূর। পরিদর্শন শেষে মন্ত্রী বলেন, শচীনকর্তার বাড়িটিকে আদর্শ সংস্কৃতিকেন্দ্র হিসেবে গড়ে তোলা হবে। এ জন্য পরিকল্পনা নেওয়া হয়েছে। ইতিমধ্যে এক কোটি টাকা বরাদ্দ দেওয়ার প্রক্রিয়া শুরু হয়েছে। তিনি আরও বলেন, নজরুলজয়ন্তীর জাতীয় অনুষ্ঠান এ বছর কবির স্মৃতিবিজড়িত কুমিল্লায় হচ্ছে। ইতিমধ্যে এ ব্যাপারে সংশ্লিষ্ট ব্যক্তিদের সঙ্গে কথা হয়েছে।
