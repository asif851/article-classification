
সংবিধানের ষোড়শ সংশোধনী অবৈধ ঘোষণা করে দেওয়া হাইকোর্টের রায়কে ঐতিহাসিক বলে অভিহিত করেছে বিএনপি। আজ শুক্রবার সকালে রাজধানীর নয়াপল্টনে বিএনপির কেন্দ্রীয় কার্যালয়ে এক ব্রিফিংয়ে দলটির সিনিয়র যুগ্ম মহাসচিব রুহুল কবির রিজভী এই প্রতিক্রিয়া জানান।গতকাল বৃহস্পতিবার সুপ্রিম কোর্টের বিচারক অপসারণের ক্ষমতা জাতীয় সংসদের হাতে ফিরিয়ে দেওয়া সংবিধানের ষোড়শ সংশোধনীকে অবৈধ ও সংবিধান পরিপন্থী বলে ঘোষণা করেন হাইকোর্ট বিভাগ।এই রায়ের প্রতিক্রিয়ায় রিজভী বলেন, এই রায় ঐতিহাসিক ও অত্যন্ত গুরুত্বপূর্ণ। এর মাধ্যমে বিচার বিভাগের মর্যাদা বৃদ্ধি পেয়েছে। উচ্চ আদালত সম্পর্কে জনগণের আস্থা আরও দৃঢ় হবে এবং ন্যায় বিচার পাওয়ার সম্ভাবনা নিশ্চিত হবে বলে তাঁরা মনে করেন। তিনি দলের পক্ষ থেকে উচ্চ আদালতের এই রায়কে সাধুবাদ জানান।এক প্রশ্নের জবাবে রিজভী দাবি করেন, আওয়ামী লীগ সব সময় বিরোধী দল, মত দমন করতে চায়। নিজেদের ইচ্ছা পূরণের জন্যই তারা সংবিধানের ষোড়শ সংশোধনী এনেছিল।বিএনপি এই রায়কে স্বাগত জানালেও আওয়ামী লীগের নেতারা গতকাল সংসদে এই রায় নিয়ে ক্ষুব্ধ প্রতিক্রিয়া জানান। আইনমন্ত্রী আনিসুল হক সংসদে বলেন, হাইকোর্টের এই রায়ই সংবিধান পরিপন্থী। আপিল বিভাগে এটা টিকবে না।
