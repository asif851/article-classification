
বরিশালে দুটি সরকারি মাধ্যমিক বিদ্যালয়ের কার্যক্রম নিয়ে বরিশাল বিশ্ববিদ্যালয় ও জিলা স্কুল কর্তৃপক্ষের মধ্যে সৃষ্ট জটিলতার নিরসন হয়েছে। বিশ্ববিদ্যালয়ের সিটি ক্যাম্পাসের দুই ভবনের কক্ষে চালু হবে দুই সরকারি বিদ্যালয়ের শিক্ষা কার্যক্রম।গতকাল দুপুর সাড়ে ১২টায় বরিশাল বিশ্ববিদ্যালয়ের সিটি ক্যাম্পাসে অনুষ্ঠিত বিশ্ববিদ্যালয়, জিলা স্কুল ও জেলা প্রশাসনের সঙ্গে বৈঠক থেকে ওই সিদ্ধান্ত জানানো হয়। উভয় পক্ষের উপস্থিতিতে অনুষ্ঠিত বৈঠকে সিদ্ধান্ত হয়, দুই সরকারি মাধ্যমিক বিদ্যালয়ের শিক্ষা কার্যক্রম বরিশাল বিশ্ববিদ্যালয়ের সিটি ক্যাম্পাস ও জিলা স্কুল ভবনে অনুষ্ঠিত হবে। এ জন্য বিশ্ববিদ্যালয় কর্তৃপক্ষ দুই ভবনের দুটি ফ্লোর ছেড়ে দেবে। যত দিন পর্যন্ত বিদ্যালয়ের নিজস্ব ভবন নির্মাণ না হবে, তত দিন এখানে শিক্ষা কার্যক্রম চলবে। উভয় পক্ষ এই সিদ্ধান্ত মেনে নেয়।এর আগে বরিশাল জিলা স্কুল বরিশাল বিশ্ববিদ্যালয়কে তাঁদের ভবন ছেড়ে দেওয়ার নির্দেশ দিলে জটিলতা সৃষ্টি হয়। বরিশাল বিশ্ববিদ্যালয়ের স্থায়ী ক্যাম্পাসের ভবন হস্তান্তর না হওয়ায় সিটি ক্যাম্পাস সরিয়ে নেওয়া সম্ভব হচ্ছিল না। এদিকে সরকারের অগ্রাধিকার ভিত্তিতে গড়ে তোলা সরকারি দুটি বিদ্যালয়ে শিক্ষার্থী ভর্তি করায় তাদের শিক্ষা কার্যক্রম নিয়ে সমস্যায় পড়ে দুই প্রতিষ্ঠান। এর পরিপ্রেক্ষিতে বিশ্ববিদ্যালয় ও জিলা স্কুল কর্তৃপক্ষ বৈঠক করে সমাধান বের করে।
