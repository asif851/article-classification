
বিশ্ববাজারে গত ফেব্রুয়ারি থেকে এ পর্যন্ত গুঁড়া দুধের দাম ৪৪ শতাংশ কমেছে। কিন্তু দেশের বাজারে দাম কমাননি ব্যবসায়ীরা। ফলে ঠকছেন ক্রেতারা।দেশে গুঁড়া দুধের দাম সর্বশেষ বেড়েছিল গত মার্চে। সে সময়ও বিশ্ববাজারে মূল্যবৃদ্ধির কথা বলে প্রতিটি কোম্পানি কেজিতে দাম বাড়ায় ৪০ থেকে ৬০ টাকা। তাতে মানভেদে গুঁড়া দুধের দাম দাঁড়ায় প্রতি কেজি ৫৭০ থেকে ৭১০ টাকা পর্যন্ত।গুঁড়া দুধ প্রক্রিয়াজাত ও বাজারজাতকারী প্রতিষ্ঠানগুলো বলছে, উৎপাদনকারী দেশগুলো থেকে গুঁড়া দুধ আমদানি করে দেশে আনতে তিন থেকে চার মাস লাগে। ফলে আন্তর্জাতিক বাজারে দাম কমলে দেশের বাজারে প্রভাব পড়তে তিন-চার মাস লেগে যায়।দেশে এখন প্রতি কেজি ডানো ব্র্যান্ডের গুঁড়া দুধ ৭০০ থেকে ৭১০ টাকা, ডিপ্লোমা ব্র্যান্ডের গুঁড়া দুধ ৬৬৫ থেকে ৬৭০ টাকা, রেড কাউ ৬৭০ থেকে ৬৮০ টাকা, ফ্রেশ ও মার্কস ব্র্যান্ডের দুধ ৫৭০ থেকে ৫৮০ টাকায় বিক্রি হচ্ছে।বিশ্বব্যাপী দুধের দাম নিয়ে কাজ করে গ্লোবাল ডেইরি ট্রেড। প্রতিষ্ঠানটির ওয়েবসাইটে দেওয়া তথ্য বিশ্লেষণ করে দেখা গেছে, গত বছরের অক্টোবরে বিশ্ববাজারে এক টন গুঁড়া দুধের দাম পাঁচ হাজার ২৪৫ ডলারে পৌঁছায়। সে সময় থেকেই দেশেও গুঁড়া দুধের দাম দফায় দফায় বাড়তে থাকে। এরপর বিশ্ববাজারে গুঁড়া দুধের দাম কমতে শুরু করে। ফেব্রুয়ারিতে প্রতি টন দুধের দাম ছিল পাঁচ হাজার পাঁচ ডলার, মার্চে এসে দাঁড়ায় চার হাজার ৪৩৯ ডলারে এবং পরে আরও কমে হয় চার হাজার ৩৩ ডলার। সর্বশেষ ১৯ আগস্ট প্রতি টন গুঁড়া দুধের দাম দুই হাজার ৮০৪ ডলারে নেমে এসেছে। অর্থাৎ ছয় মাসে বিশ্ববাজারে দাম কমেছে ৪৪ শতাংশ।এই সময়ে বাংলাদেশে ডানো দুধের দাম ২০ থেকে ২৫ শতাংশ পর্যন্ত বেড়েছে বলে জানিয়েছে সরকারি সংস্থা ট্রেডিং করপোরেশন অব বাংলাদেশ (টিসিবি)।জানতে চাইলে ডানো ব্র্যান্ডের দুধ বাজারজাতকারী বহুজাতিক কোম্পানি অরলা ফুডস বাংলাদেশের ব্যবস্থাপনা পরিচালক আহমেদ কবির প্রথম আলোকে বলেন, ডানো দুধ ডেনমার্ক থেকে দেশে আনতে চার মাস লেগে যায়। তাই বিশ্ববাজারে দাম কমলে তার অন্তত চার মাস পরে দেশে প্রভাব পড়বে। তিনি আরও জানান, ‘আমরা এখনো পুরোনো দামের দুধ প্রক্রিয়াজাত করেই বাজারজাত করছি। কম মূল্যের দুধ দেশে এলে দাম কমে যাবে। আগামী সেপ্টেম্বরেই ভোক্তারা কম দামে গুঁড়া দুধ কিনতে পারবেন।’গুঁড়া দুধের দেশি ব্র্যান্ড ফ্রেশের বাজারজাতকারী প্রতিষ্ঠান মেঘনা গ্রুপ দাবি করেছে, আন্তর্জাতিক বাজারে দাম কমে যাওয়ায় এ মাসের শুরুতেই তারা এক কেজি গুঁড়া দুধে দাম ৮০ টাকা কমিয়েছে। দাম এখন ৫২৫ টাকা। কিন্তু বাজার ঘুরে এই দামে ফ্রেশের গুঁড়া দুধ পাওয়া যায়নি। এ বিষয়ে দৃষ্টি আকর্ষণ করলে মেঘনা গ্রুপের নির্বাহী পরিচালক আসিফ ইকবাল প্রথম আলোকে বলেন, ‘আন্তর্জাতিক বাজারে দাম কমায় আমরাও এ মাসের শুরুতে কমিয়েছি। কিন্তু খুচরা দোকানগুলোতে এক-দুই মাসের পণ্যের মজুত থাকে। তারা হয়তো আগের মূল্যের গুঁড়া দুধটাই বিক্রি করছে। শিগগিরই কমানো দামেই দুধ পাবেন ক্রেতারা।’দেশে গুঁড়া দুধের বার্ষিক চাহিদা কত, তার সঠিক তথ্য পাওয়া যায়নি। চট্টগ্রাম কাস্টম হাউসের তথ্য অনুযায়ী, ২০১৩-১৪ অর্থবছরে দেশে ৫৩ হাজার ৫৩৯ টন গুঁড়া দুধ আমদানি হয়েছে। আগের অর্থবছরে আমদানি হয় ৫৮ হাজার ৭৭১ টন। অন্যদিকে দেশীয় তিনটি প্রতিষ্ঠান (মিল্ক ভিটা, ব্র্যাক ডেইরি ও প্রাণ) দেশে উৎপাদিত তরল দুধ থেকে গুঁড়া দুধ উৎপাদন করে। এই তিন প্রতিষ্ঠানের বার্ষিক গুঁড়া দুধ উৎপাদনের সক্ষমতা সাত হাজার টন।গুঁড়া দুধের দাম নিয়ে অসন্তোষ থাকার পাশাপাশি এর ব্যবহার নিয়েও নানা আলোচনা ও ভিন্নমত রয়েছে। দেশে শিশুকে সরকারিভাবে ছয় মাস বয়স পর্যন্ত শুধুই বুকের দুধ এবং দুই বছর পর্যন্ত বুকের দুধের পাশাপাশি সম্পূরক খাদ্য খাওয়ানোর ওপর জোর দেওয়া হয়। তবে শিশু থেকে প্রাপ্তবয়স্ক—সবাইকে গুঁড়া দুধ খেতে দেখা যায়।গুঁড়া দুধ খাওয়ার স্বাস্থ্যগত প্রভাব জানতে চাইলে বিশিষ্ট পুষ্টিবিদ অধ্যাপক এম কিউ কে তালুকদার প্রথম আলোকে বলেন, দেশ থেকে সব গুঁড়া দুধ বাজারজাত বন্ধ করে দেওয়া হলেও শিশু থেকে শুরু করে প্রাপ্তবয়স্ক মানুষ পুষ্টিগত কিংবা স্বাস্থ্যগত কোনো সমস্যায় পড়বে না। তবে সুস্বাস্থ্যের জন্য দুধের প্রয়োজন আছে। সেটা তরল দুধ। মানুষ পাস্তুরিত তরল দুধ খাবে।অধ্যাপক তালুকদার গুঁড়া দুধ বাজারজাতকারী প্রতিষ্ঠানগুলোর আচরণ নিয়ে ক্ষোভ প্রকাশ করেন। তিনি বলেন, ‘এদের আচরণ আগ্রাসনমূলক। এরা মুনাফা ছাড়া কিছুই বোঝে না। বিপণনের স্বার্থে তারা নৈতিক, অনৈতিক—সবকিছুই করে। শতাব্দীরও বেশি সময় ধরে তারা এ কাজ করছে। কিন্তু শিশুকে বুকের দুধ খাওয়ানো কিংবা সম্পূরক খাদ্য খাওয়ানোর ক্ষেত্রে কোনো দায়িত্বই তারা পালন করে না। শিশুর পুষ্টির জন্য গুঁড়া দুধের কোনো ভূমিকাই নেই।’
