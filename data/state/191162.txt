
ইমরান খানের নেতৃত্বাধীন রাজনৈতিক দল পাকিস্তান তেহরিক-ই-ইনসাফের (পিটিআই) পাঞ্জাব প্রদেশের নেতা মিয়া মেহমুদ রাশিদ পাঞ্জাব প্রাদেশিক পরিষদে আজ সোমবার সালাউদ্দিন কাদের চৌধুরী ও আলী আহসান মোহাম্মাদ মুজাহিদের মৃত্যুদণ্ড কার্যকরের বিরুদ্ধে একটি প্রস্তাব পেশ করেছেন।
মানবতাবিরোধী অপরাধের দায়ে বিএনপির নেতা সালাউদ্দিন কাদের (সাকা) চৌধুরী ও জামায়াতে ইসলামীর নেতা আলী আহসান মোহাম্মাদ মুজাহিদের ফাঁসি কার্যকরের পর গতকাল রোববার পাকিস্তানের পররাষ্ট্র মন্ত্রণালয়ের মুখপাত্র উদ্বেগ ও ক্ষোভ জানিয়ে একটি বিবৃতি দেন। পাকিস্তানের পররাষ্ট্র মন্ত্রণালয়ের ওয়েবসাইটে বিবৃতিটি প্রকাশ করা হয়। এর এক দিন পর পাঞ্জাব প্রাদেশিক পরিষদে এই প্রস্তাব তোলা হলো।প্রস্তাবে বলা হয়, পাকিস্তানের ভাবাদর্শের সমর্থকদের অব্যাহতভাবে ফাঁসি কার্যকর করে মানবাধিকার লঙ্ঘন করছে বাংলাদেশ। আন্তর্জাতিক যুদ্ধাপরাধ আদালতে (ইন্টারন্যাশনাল কোর্ট অব জাস্টিস) বিষয়টি উত্থাপনের জন্য তিনি সরকারের প্রতি আহ্বান জানান।
মানবতাবিরোধী অপরাধের দায়ে বিএনপির নেতা সাকা চৌধুরী ও জামায়াতের নেতা মুজাহিদের ফাঁসি নিয়ে পাকিস্তানের পররাষ্ট্র মন্ত্রণালয়ের বিবৃতির তীব্র প্রতিবাদ জানিয়েছে বাংলাদেশ। দুপুরে ঢাকায় নিযুক্ত পাকিস্তানের হাইকমিশনার সুজা আলমকে পররাষ্ট্র মন্ত্রণালয়ে তলব করে তাঁর কাছে প্রতিবাদপত্র তুলে দেন ভারপ্রাপ্ত পররাষ্ট্রসচিব মিজানুর রহমান।
আরও পড়ুন
পাকিস্তানকে কড়া প্রতিবাদ জানাল বাংলাদেশ‘কোনো দেশের নেতিবাচক প্রতিক্রিয়া গ্রহণযোগ্য নয়’
