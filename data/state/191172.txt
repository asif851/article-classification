
রাজশাহীতে বিজিবির পাহারার মধ্যেই ট্রাকবহরে বোমা হামলা করেছে দুর্বৃত্তরা। এ সময় স্থানীয় জনতা প্রতিরোধে এগিয়ে গেলে বোমায় দুজন আহত হন। বগুড়ায় ট্রাকে হামলায় তিনজন গুরুতর দগ্ধ হয়েছেন। বিএনপির নেতৃত্বাধীন ২০-দলীয় জোটের টানা অবরোধের ১৭তম দিনে গতকাল আরও কয়েকটি জেলায় বোমা নিক্ষেপ ও অগ্নিসংযোগের ঘটনা ঘটে।এদিকে রাজধানীতে ককটেল হামলায় আহত হয়ে এক সপ্তাহের বেশি সময় দুর্বিষহ যন্ত্রণা ভোগ করে গতকাল মারা গেছেন একজন কলেজছাত্র। এ ছাড়া লালবাগে বোমা বিস্ফোরণে আহত ছাত্রদল নেতা মাহবুবুর রহমান ওরফে বাপ্পী গতকাল ভোরে মারা গেছেন। সিলেটে পেট্রলবোমা হামলার পর ট্রাক চাপায় নিহত হয়েছেন একজন।৪ জানুয়ারি থেকে শুরু হওয়া রাজনৈতিক সহিংসতায় গতকাল ২২ জানুয়ারি পর্যন্ত এ নিয়ে মৃতের সংখ্যা দাঁড়াল ৩১।নারায়ণগঞ্জে একটি মাইক্রোবাস ও একটি ট্রাক, সিলেটে দুটি যাত্রীবাহী বাস, গাজীপুরে যাত্রীবাহী লেগুনা ও চাঁদপুরে আওয়ামী লীগের কার্যালয়ে আগুন দিয়েছে দুর্বৃত্তরা। দিনাজপুরে ধানবোঝাই ট্রাকে পেট্রলবোমা হামলায় দগ্ধ হয়েছেন একজন।টানা অবরোধের মধ্যে কাল কয়েকটি জেলায় হরতালও পালন করা হয়। আগামী রোববার টাঙ্গাইলে সকাল-সন্ধ্যা হরতাল ডেকেছে জেলা বিএনপি। কাল ১৩টি জেলায় সহিংসতার ঘটনা ঘটে। গত রাত ১২টা পর্যন্ত অগ্নিসংযোগ করা হয় ১৬টি ও ভাঙচুর করা হয় ১৩টি যানবাহনে। আটক করা হয় ১৮৩ জনকে।গত বছরের ৫ জানুয়ারি ‘একতরফা’ নির্বাচনের মাধ্যমে গঠিত ক্ষমতাসীন আওয়ামী লীগ সরকারের পদত্যাগের দাবিতে চলতি মাসের ৬ তারিখ থেকে চলছে টানা অবরোধ। তবে ৪ তারিখ থেকে শুরু সংঘাতের। এই ১৯ দিনে আগুন দেওয়া হয় ২৯০টি যানবাহনে, ভাঙচুর করা হয় আরও অন্তত ৩৮২টি।রাজধানীর পরিস্থিতি: হরতাল ও অবরোধ চলাকালে গতকাল রাজধানীতে চারটি যানবাহনে আগুন দিয়েছে দুর্বৃত্তরা। তবে কেউ হতাহত হননি। নগরে বেশ কিছু ককটেলেরও বিস্ফোরণ ঘটানো হয়েছে।পুলিশ জানায়, রাত নয়টায় মালিবাগ চৌধুরীপাড়ায় বন্ধু পরিবহনের একটি মিনিবাস, রাত আটটায় গাবতলী বালুর মাঠের বাস ডিপোতে রূপকথা পরিবহনের একটি বাস, সন্ধ্যা সাতটায় কমলাপুরের টিটিপাড়া বস্তির সামনে একুশে পরিবহনের একটি বাস ও সন্ধ্যা ছয়টায় রামপুরা টিভি ভবনের সামনে একটি কাভার্ড ভ্যানে আগুন দেওয়া হয়। ঘটনাস্থলগুলোতে ফায়ার সার্ভিসের কর্মীরা গিয়ে আগুন নিভিয়ে ফেলেন।এদিকে রাত সোয়া নয়টার দিকে দুর্বৃত্তরা ঢাকা উদ্যানসংলগ্ন মোহাম্মদপুর বেড়িবাঁধে চ্যাম্পিয়ন নামের একটি চলন্ত হিউম্যান হলারে ককটেল ছুড়ে মারে। এতে চালকের সহকারী জালাল হাওলাদার আহত হন। তাঁর মাথায় স্প্লিন্টারের আঘাত লাগে। একই সময় নিউমার্কেট থানার সামনের রাস্তায় একটি ককটেলের বিস্ফোরণ হয়। সন্ধ্যায় শেরেবাংলা নগরে কৃষি বিশ্ববিদ্যালয়ের সামনে দুটি ককটেলের বিস্ফোরণ ঘটে।চলেন গেলেন সানজিদ: শেখা হলো না কম্পিউটার, স্বপ্ন পূরণ হলো না আইনজীবী হওয়ার। রাজনীতির নৃশংসতার শিকার হয়ে কলেজছাত্র সানজিদ হাসান ওরফে অভিকে (১৯) চলে যেতে হয়েছে চিরতরে।১৪ জানুয়ারি বিএনপির নেতৃত্বাধীন ২০-দলীয় জোটের অবরোধ চলাকালে বঙ্গবাজার এনেক্স টাওয়ারের সামনে দুর্বৃত্তদের নিক্ষেপ করা ককটেল সানজিদের মুখে লাগে। রক্তাক্ত অবস্থায় তাঁকে ঢাকা মেডিকেল কলেজ হাসপাতালে ভর্তির পর গত মঙ্গলবার রাত একটার দিকে তাঁর মৃত্যু হয়। সানজিদ পুরান ঢাকার কবি নজরুল সরকারি কলেজের প্রথম বর্ষে পড়তেন।ছেলেকে হারিয়ে গতকাল ঢাকা মেডিকেল কলেজ মর্গে সানজিদের মা-বাবা কান্নায় ভেঙে পড়েন। সানজিদের মা নুরজাহান বেগম বিলাপ করে বলেন, সানজিদের ইচ্ছা ছিল আইনজীবী হওয়ার। কিছুদিন আগে একটি কম্পিউটার কিনে দেওয়ারও বায়না ধরেছিল তাঁর কাছে। তিনি সানজিদকে বলেছিলেন কম্পিউটার চালানো শিখতে। সেদিন কম্পিউটার শিখতেই সানজিদ তার বন্ধু সবুজকে নিয়ে বঙ্গবাজারে এনেক্স টাওয়ারে এসেছিল। সেখান থেকে বেরিয়ে বাসায় ফেরার পথে দুর্বৃত্তদের নিক্ষেপ করা ককটেলে সানজিদ ক্ষতবিক্ষত হয়।সানজিদের বাবা দেলোয়ার হোসেন পুরান ঢাকার রায়সাহেব বাজারে ডিম বিক্রি করেন। মা-বাবার সঙ্গে তিনি ধোলাইখাল এলাকায় থাকতেন। দুই ছেলের মধ্যে সানজিদ বড়।ঢাকার বাইরের চিত্র: গতকাল দুপুরে রাজশাহী শহরের কাদিরগঞ্জ মোড়ে বিজিবির পাহারার মধ্যে ঢাকাগামী ট্রাকবহরে হামলা চালিয়েছে দুর্বৃত্তরা। পেট্রলবোমা ও ঢিলে ক্ষতিগ্রস্ত হয় অন্তত পাঁচটি গাড়ি। হামলা ঠেকাতে স্থানীয় লোকজন এগিয়ে গেলে দুজন আহত হন। ঘটনাস্থলের কাছাকাছি বিজিবির সদস্যরা থাকলেও দুর্বৃত্তদের নাগাল পাননি।এত কাছে থেকেও বিজিবির সদস্যরা দুর্বৃত্তদের ধরতে পারলেন না কেন জানতে চাইলে ৩৭ বিজিবির পরিচালক আনোয়ারুল আলম বলেন, ‘বিজিবির গাড়িগুলো ট্রাকবহরের অনেক পেছনে ছিল। বিজিবি যখন ঘটনাস্থলের কাছাকাছি আসে, তখন হামলাকারীরা দৌড়ে পালাচ্ছিল। কারা হামলাকারী আর কারা সাধারণ মানুষ, তখন পেছন থেকে বোঝা যাচ্ছিল না। তাই গুলি চালানো বা অ্যাকশনে যাওয়া সম্ভব হয়নি।’প্রত্যক্ষদর্শীরা জানান, নগর ভবনের সামনের রাস্তা দিয়ে যাচ্ছিল একটি ট্রাকবহর। বিজিবি চাঁপাইনবাবগঞ্জ থেকে এটি পাহারা দিয়ে আনছিল। রাস্তাটির সঙ্গে সমান্তরালভাবে রেললাইন চলে গেছে পূর্ব-পশ্চিম। চলার সময় ট্রাকগুলোর কয়েকটি বহর থেকে একটু পেছনে পড়ে যায়। ঠিক তখনই রেললাইনের উত্তর দিক থেকে মুখোশধারী ১৫-২০ জনের একটি দল বহরে হাতবোমা ছুড়তে থাকে। একটি ট্রাকে খানিকটা আগুন জ্বলে ওঠে। ক্ষতিগ্রস্ত হয় আরও কয়েকটি। এই অবস্থার মধ্যেই ঘটনাস্থল পার হয়ে চলে যায় ট্রাকগুলো। হামলার সময় দুর্বৃত্তরা কাউকে রাস্তার ওপর দাঁড়াতে দিচ্ছিল না। সাংবাদিকেরা ছবি তুলতে গেলেও তারা নিষেধ করে।হামলার ঠিক আগমুহূর্তে কাদিরগঞ্জ মোড়ে দোকানে বসে ছিলেন পান দোকানি মাশেম শেখ। তাঁর ছোট ভাই কাজেম শেখ তখন রাস্তার অপর পারে একটি ছাপাখানায় যন্ত্র চালাচ্ছিলেন। এমন সময় হঠাৎই ট্রাকবহর লক্ষ্য করে শুরু হয় বোমা হামলা। তখন একটি রড নিয়ে হামলাকারীদের দিকে তেড়ে যান মাশেম শেখ। তাঁর ডাকে কাজেম শেখও এগিয়ে যান। একপর্যায়ে হামলাকারীদের ছোড়া হাতবোমায় দুই ভাই রাস্তায় পড়ে যান। স্থানীয় লোকজন উদ্ধার করে তাঁদের রাজশাহী মেডিকেল কলেজ হাসপাতালে পাঠান। বিজিবির সদস্যরা ঘটনাস্থলের কাছে এগিয়ে গিয়ে ধাওয়া করলে হামলাকারীরা বোমা ফাটাতে ফাটাতে পালিয়ে যায়।মাশেম শেখের শরীরে অস্ত্রোপচার করা হয়। তাঁর বাঁ হাত, মুখ ও বাঁ কানের পাশে বোমার স্প্লিন্টার ঢুকেছে। হামলায় এক ট্রাকচালক আহত হয়েছেন।নগরের বোয়ালিয়া থানার পরিদর্শক (তদন্ত) মাহমুদুর রহমান বলেন, বহরে সেনাবাহিনীর পণ্যবাহী কিছু ট্রাকও ছিল। হামলাকারীদের কাউকে আটক করা সম্ভব হয়নি।এ হামলার আগে ভোরে চারঘাট উপজেলার কুঠিপাড়া এলাকায় খড়বোঝাই একটি ট্রাকে পেট্রলবোমা ছুড়ে আগুন ধরিয়ে দেয় দুর্বৃত্তরা।বগুড়া-জয়পুরহাট মহাসড়কের (পুরাতন দিনাজপুর সড়ক) নুনগোলা এলাকায় গত রাত আটটার দিকে আসবাববাহী একটি ট্রাকে পেট্রলবোমা হামলা চালানো হয়েছে। এতে চালকসহ তিনজন গুরুতর দগ্ধ হন। তাঁদের শহীদ জিয়াউর রহমান মেডিকেল কলেজ হাসপাতালে পাঠানো হয়েছে। দগ্ধ ব্যক্তিরা হলেন চালক সাজু মিয়া (৩৫), আরোহী টিটন মিয়া (৩০) ও আবদুর রহিম (৩২)। ট্রাকটি নামুজা বাজার থেকে ঢাকা যাচ্ছিল।সিলেট-জকিগঞ্জ সড়কের হিলালপুর ও শ্রীরামপুর এলাকায় সকালে যাত্রীবাহী দুটি বাস থেকে যাত্রী নামিয়ে সেগুলোতে আগুন দেয় দুর্বৃত্তরা। এর মধ্যে শ্রীরামপুরে একটি বাসে যাত্রীবেশী কয়েকজন দুর্বৃত্ত চালকের মাথায় অস্ত্র ঠেকিয়ে গাড়ি থামায়। পরে যাত্রীদের নামিয়ে গানপাউডার ছিটিয়ে আগুন ধরিয়ে দেওয়া হয়। আগুন দেওয়ার পর ওই স্থানে অপেক্ষমাণ সহযোগীদের মোটরসাইকেলে চড়ে পালিয়ে যায় তারা। হিলালপুরেও প্রায় একই কায়দায় গানপাউডার ছিটিয়ে বাসে আগুন দেওয়া হয়।গাজীপুরের তিন সড়ক এলাকায় দুপুরে যাত্রীবাহী লেগুনায় পেট্রলবোমা ছুড়েছে দুর্বৃত্তরা। এর আগে তারা ইটপাটকেল ছোড়া শুরু করলে যাত্রীরা দ্রুত নেমে পড়ে। এ ঘটনায় তিনজনকে আটক করেছে পুলিশ। গ্রেপ্তার করা হয়েছে চারজনকে। নারায়ণগঞ্জের ফতুল্লার ভোলাইল এলাকায় দুপুরে ঢাকা-মুন্সিগঞ্জ সড়কে একটি মাইক্রোবাস ও একটি ট্রাক পুড়িয়ে দিয়েছে ১০-১২ জন দুর্বৃত্ত। চাঁদপুর-কুমিল্লা সড়কের জেলা জজের বাসভবনের সামনে চাঁদপুর জেলা আওয়ামী লীগের কার্যালয়ে ভোরে আগুন দিয়েছে দুর্বৃত্তরা।মৌলভীবাজারের বড়লেখার কুমারপাড়া এলাকায় বুধবার রাতে একটি অটোরিকশা পুড়িয়ে দিয়েছে দুর্বৃত্তরা। এ ঘটনায় পুলিশ তিনজনকে গ্রেপ্তার করেছে।চট্টগ্রামের সাতকানিয়া উপজেলার কেরানীহাটে সকাল নয়টার দিকে ককটেল বিস্ফোরণে মো. হানিফ ও মো. জাহেদ নামের দুই যুবক আহত হয়েছেন। হানিফ একটি পরিবহন কোম্পানির বাস কাউন্টারের সুপারভাইজার ও জাহেদ কর্মচারী।টাঙ্গাইলে রোববার সকাল-সন্ধ্যা হরতাল ডেকেছে জেলা বিএনপি। এদিকে হরতালের সমর্থনে মিছিলের প্রস্তুতিকালে গতকাল জেলা যুবদল, ছাত্রদল ও শ্রমিক দলের সাধারণ সম্পাদকসহ ১০ নেতা-কর্মীকে আটক করেছে পুলিশ। নোয়াখালীর সোনাইমুড়ী উপজেলার বগাদিয়া এলাকায় বুধবার রাতে পাঁচটি অটোরিকশা ভাঙচুর করা হয়েছে। এ সময় ইটের আঘাতে চালকসহ তিনজন আহত হন।দিনাজপুরের ঘোড়াঘাটে বুধবার রাতে ধানবোঝাই একটি ট্রাকে দুর্বৃত্তদের পেট্রলবোমায় দগ্ধ হয়েছেন চালক আনিছুর রহমান (৩০)। এতে জড়িত থাকার অভিযোগে পুলিশ তিনজনকে গ্রেপ্তার করেছে। জামালপুরে হরতালের দ্বিতীয় দিন গতকাল সকালে চারটি যানবাহন ভাঙচুর করেন হরতাল-সমর্থকেরা। এ সময় এক অটোরিকশার চালকসহ তিনজন আহত হন।{প্রতিবেদন তৈরিতে সহায়তা করেছেন প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিরা}
