
ঢাকা মেট্রোপলিটন পুলিশ (ডিএমপি) কমিশনার আছাদুজ্জামান মিয়া বলেছেন, বিমানবন্দরের গোলচত্বরে বোমা বিস্ফোরণে একজন নিহত হওয়ার বিষয়টি কোনো হামলার ঘটনা নয়। বোমা বহনকারী ব্যক্তি অতিরিক্ত সতর্কতা অবলম্বন করতে গেলে বোমাটির বিস্ফোরণ ঘটে, এতে তাঁর মৃত্যু হয়।শুক্রবার রাত পৌনে আটটার দিকে রাজধানীতে শাহজালাল আন্তর্জাতিক বিমানবন্দর গোলচত্বর এলাকায় পুলিশ বক্সের কাছে পুলিশের তল্লাশিচৌকিতে বোমা বিস্ফোরণে একজন নিহত হন। ডিএমপির কমিশনার রাতেই ঘটনাস্থল পরিদর্শন করতে গিয়ে সাংবাদিকদের এ কথা জানান ।ডিএমপির কমিশনার বলেন, এ ঘটনায় বোমা বহনকারী ব্যক্তি ছাড়া কেউ হতাহত হননি। নিজের কাছে থাকা বোমা বিস্ফোরিত হলে ওই ব্যক্তি নিহত হন।এক প্রশ্নের জবাবে ডিএমপির কমিশনার বলেন, বিমানবন্দরে হামলার পরিকল্পনা ছিল না ওই ব্যক্তির। কারণ তিনি পূর্ব দিক থেকে এসে হেঁটে উত্তর থেকে দক্ষিণ দিকে যাচ্ছিলেন। বিমানবন্দরে হামলার পরিকল্পনা থাকলে হামলাকারী ওই পথে যেতেন না। আরেক প্রশ্নের জবাবে ডিএমপির কমিশনার বলেন, আত্মঘাতী হামলার পরিকল্পনা থাকলে হামলাকারী দ্রুত পুলিশ বক্সে থাকা পুলিশ সদস্যদের কাছে চলে যেতেন; কিন্তু হামলাকারী সেটা করেননি।
