
সম্প্রচার সাংবাদিকতার ওপর পোস্ট গ্র্যাজুয়েট ডিপ্লোমা কোর্স চালু হচ্ছে জাতীয় গণমাধ্যম ইনস্টিটিউটে।এ লক্ষ্যে জাতীয় গণমাধ্যম ইনস্টিটিউট ক্যাম্পাসে এরই মধ্যে স্থাপন করা হয়েছে ‘ঢাকা স্কুল অব ব্রডকাস্ট জার্নালিজম’। সম্প্রতি সিন্ডিকেটের এক সিদ্ধান্ত অনুযায়ী, ২০১৪-২০১৫ শিক্ষাবর্ষের জন্য স্কুলটিকে ঢাকা বিশ্ববিদ্যালয়ের অধিভুক্ত করা হয়।নবগঠিত এ স্কুলের একাডেমিক ক্যালেন্ডার, ছাত্রছাত্রী ভর্তি, পরীক্ষার তারিখ নির্ধারণসহ সার্বিক বিষয় ঢাকা বিশ্ববিদ্যালয়ের সামাজিক বিজ্ঞান অনুষদের মাধ্যমে পরিচালিত হবে।বিকাশমান সরকারি-বেসরকারি বেতার ও টেলিভিশন চ্যানেলে দক্ষ, মানসম্পন্ন ও সৃজনশীল জনবলের চাহিদা মেটাতে নেওয়া হয়েছে এ উদ্যোগ। নতুন এ কোর্সের মেয়াদ হবে এক বছর। পরীক্ষার মাধ্যমে স্নাতক ডিগ্রিধারী ২০ জন শিক্ষার্থীকে এ কোর্সের জন্য বাছাই করা হবে। সরকারিভাবে দেশে এটাই এ ধরনের প্রথম স্কুল ও কোর্স। আগামী জুলাই থেকে প্রথম কোর্সের কার্যক্রম শুরু হবে বলে আশা করা হচ্ছে। বিজ্ঞপ্তি।
