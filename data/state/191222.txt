
চট্টগ্রামের খুলশী থানার আমবাগান এলাকায় রিকশার ব্যাটারিতে চার্জ দেওয়ার সময় বিদ্যুৎস্পৃষ্ট হয়ে দুই ব্যক্তি মারা গেছেন। গত বুধবার গভীর রাতে এ ঘটনা ঘটে। নিহত ব্যক্তিরা হলেন হানিফ বাচ্চু (২৭) ও মো. মিন্টু (৪০)। তাঁদের মধ্যে হানিফ বাচ্চু রিকশাচালক ও মিন্টু নৈশপ্রহরী।চট্টগ্রাম মেডিকেল কলেজ হাসপাতাল পুলিশ ফাঁড়ির কর্তব্যরত নায়েক জাহাঙ্গীর আলম জানান, বুধবার দিবাগত রাত সাড়ে ১২টার দিকে নগরের এ কে খান হিলটেক ক্লাবের সামনে বাবুল নামের এক ব্যক্তির রিকশার গ্যারেজে ব্যাটারিতে চার্জ দেওয়ার সময় বিদ্যুৎস্পৃষ্ট হন হানিফ বাচ্চু। তাঁকে বাঁচাতে এগিয়ে এসে নৈশপ্রহরী মিন্টুও বিদ্যুৎস্পৃষ্ট হন। গুরুতর অবস্থায় রাত একটার দিকে হাসপাতালে আনার পর তাঁরা মারা যান।
