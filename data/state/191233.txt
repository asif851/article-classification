
পোশাক শিল্পের মতো বৈদেশিক মুদ্রা অর্জনের আরেকটি সম্ভাবনাময় একটি খাত হতে পারে ফুল। ফুল ব্যবসার বিদ্যমান সমস্যা নিরসনে প্রয়োজন চাষি, ব্যবসায়ী ও সরকারি প্রতিষ্ঠানগুলোর সমন্বিত উদ্যোগ। ফুলের দেশীয় বাজার সম্প্রসারণে ঢাকায় ফুলের স্থায়ী পাইকারি বাজার স্থাপন জরুরি।
আজ বৃহস্পতিবার রাজধানীর কৃষিবিদ ইনস্টিটিউট মিলনায়তনে ‘ঢাকায় স্থায়ী ফুলের পাইকারি বাজার’ শীর্ষক এক গোলটেবিল আলোচনায় ফুলচাষি ও ব্যবসায়ীরা এসব কথা বলেন। বাংলাদেশ ফ্লাওয়ার সোসাইটি আয়োজিত আলোচনায় দেশের বিভিন্ন জেলার ফুলচাষি, ব্যবসায়ী ও সরকারের সংশ্লিষ্ট মন্ত্রণালয়ের কর্মকর্তারা অংশ নেন।
গোলটেবিল আলোচনায় কৃষি মন্ত্রণালয়ের অতিরিক্ত সচিব আনোয়ার ফারুক বলেন, ফুল চাষে যে ধরনের উন্নয়ন হওয়ার দরকার তা হয়নি। তবে ফুল চাষ ও ব্যবসার ক্ষেত্রে সুবিধা নেই সেটা ঠিক না। সুবিধা আছে, তা হয়তো যথাযথভাবে ব্যবহার করা যাচ্ছে না। এ ক্ষেত্রে সবার সমন্বয় দরকার। প্রয়োজনে ফুল রপ্তানিতে সরকার প্রণোদনার ব্যবস্থা করবে।
গোলটেবিলে লিখিত বক্তব্যে ফ্লাওয়ার সোসাইটির সভাপতি আবদুর রহিম বলেন, ফুল উৎপাদন, সংরক্ষণ, মান অনুযায়ী বিন্যাস করা ও মোড়কীকরণের ক্ষেত্রে আধুনিক প্রযুক্তি ও কলাকৌশলের অভাব আছে। মানসম্পন্ন বীজ, চারা ও টিস্যু কালচারের জন্য গবেষণাগার নেই, স্বল্প সুদে ঋণের সুবিধা পাওয়া যায় না। ফুল ব্যবসার সম্প্রসারণে সরকারি উদ্যোগের প্রয়োজন।
আলোচনায় অংশ নেওয়া ফুলচাষি ও ব্যবসায়ীরা বলেন, দেশীয় বাজারের পাশাপাশি বিদেশে ফুল রপ্তানি করেও বৈদেশিক মুদ্রা অর্জন সম্ভব। কিন্তু উৎপাদিত ফুল বাজারজাতকরণের জন্য ঢাকায় স্থায়ী কোনো পাইকারি বাজার নেই। সে জন্য সম্ভাবনাময় খাতটির সম্প্রসারণ ঘটছে না। তাঁরা আধুনিক সুযোগ-সুবিধাসহ ঢাকায় ফুলের স্থায়ী পাইকারি বাজার স্থাপনের দাবি জানান।বর্তমানে ঢাকার শাহবাগ ও আগারগাঁওয়ে দুটি অস্থায়ী পাইকারি ফুলের বাজার আছে। গোলটেবিলে জানানো হয়, দেশের ২৩টি জেলার প্রায় দশ হাজার হেক্টর জমিতে ফুল উৎপাদন হচ্ছে। ফুল উৎপাদন ও ব্যবসার সঙ্গে প্রায় ২০ লাখ মানুষ নিয়োজিত।
জাহাঙ্গীরনগর বিশ্ববিদ্যালয়ের শিক্ষার্থী জহির রাজন পড়ালেখার পাশাপাশি আগারগাঁওয়ে ফুল ব্যবসা করেন। তিনি বলেন, ফুল ব্যবসার স্থায়ী কোনো জায়গা না থাকায় আজ কাদায় বসতে হয়, কাল ফুটপাতে রোদে পুড়তে হয়। শিক্ষিত তরুণ উদ্যোক্তারা এসব কারণে ফুল ব্যবসায় আগ্রহী হন না।সাংবাদিক গোলাম মুর্তজার সঞ্চালনায় কৃষি মন্ত্রণালয়ের যুগ্ম-সচিব ইসহাক মিয়া, কৃষি বিপণন অধিদপ্তরের উপপরিচালক আবদুর রশিদ, আগারগাঁও ফুল ব্যবসায়ী সমিতির সহসম্পাদক এস এম টিপু সুলতান, শাহবাগ বটতলা ক্ষুদ্র ফুল ব্যবসায়ী সমিতির সভাপতি আবুল কালাম প্রমুখ আলোচনায় অংশ নেন।
