
মাওলানা নুরুল ইসলাম ফারুকীর হত্যাকারীদের গ্রেপ্তারের দাবিতে আগামীকাল রোববার সারা দেশে সকাল ছয়টা থেকে বেলা দুইটা পর্যন্ত হরতালের ডাক দিয়েছে বাংলাদেশ ইসলামী ছাত্রসেনা।
আজ শনিবার বেলা তিনটায় রাজধানীর ফকিরেরপুলের কালভার্ট সড়কে দলের কেন্দ্রীয় কার্যালয়ে এক সংবাদ সম্মেলনে ইসলামী ছাত্রসেনার কেন্দ্রীয় সভাপতি নুরুল ইসলাম চিশতী এ কর্মসূচির ঘোষণা দেন।
নুরুল ইসলাম চিশতী প্রথম আলোকে বলেন, বন্যাদুর্গত এলাকার মানুষের দুর্ভোগের কথা বিবেচনা করে সকাল-সন্ধ্যা হরতালের পূর্বঘোষিত কর্মসূচি সংক্ষিপ্ত করা হয়েছে।
বাংলাদেশ ইসলামী ফ্রন্ট (মতিন) হরতালে সমর্থন জানিয়েছে। নুরুল ইসলাম ফারুকী ফ্রন্টের কেন্দ্রীয় সভাপতিমণ্ডলীর সদস্য ছিলেন।
সংবাদ সম্মেলনে আরও উপস্থিত ছিলেন ইসলমী ফ্রন্টের কেন্দ্রীয় অর্থসচিব এম এ মতিন, সহ-অর্থসচিব আবদুল হাকিম, ইসলমী ছাত্রসেনার যুগ্ম সাধারণ সম্পাদক এম জে সিদ্দিকী প্রমুখ।
