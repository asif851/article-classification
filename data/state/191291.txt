
গাজীপুরের কাশিমপুর কারাগারের কাছে অবসর প্রস্তুতিকালীন ছুটিতে থাকা কারা সার্জেন্ট ইনস্ট্রাক্টর রুস্তম আলী হাওলাদারকে গুলি করে হত্যার ঘটনায় করা মামলার প্রধান আসামি বেসরকারি বিশ্ববিদ্যালয়ের এক শিক্ষার্থীকে গ্রেপ্তার করেছে পুলিশ।
ওই শিক্ষার্থীর নাম হিমেল আহমেদ (২৫)। তিনি বেসরকারি উত্তরা বিশ্ববিদ্যালয়ের শিক্ষার্থী বলে জানিয়েছেন বাবা মো. হাসান। মামলার এজাহার সূত্রে জানা যায়, হিমেল নিহত রুস্তম আলীর ছোট ভাই শাহ আলমের মেয়েকে বিয়ের প্রস্তাব দিয়েছিলেন। এই বিয়েতে বাধা দেন রুস্তম।
গতকাল সোমবার রাতে কারারক্ষীর স্ত্রী নাসরীন আক্তার হিমেলসহ আটজনকে আসামি করে মামলা করেন। নাম উল্লেখ করে যে চারজনকে আসামি করা হয়েছে, তাঁরা হলেন হিমেল বাদে আলতাফ, আকাশ ও সোহরাব। এ ছাড়া অজ্ঞাত আরও চারজনকে আসামি করা হয়েছে।
জয়দেবপুর থানার ভারপ্রাপ্ত কর্মকর্তা (ওসি) রেজাউল হাসান মামলা করার তথ্যের সত্যতা নিশ্চিত করেছেন।
গতকাল বেলা সোয়া ১১টার দিকে অবসর প্রস্তুতিকালীন ছুটিতে থাকা কারা সার্জেন্ট ইনস্ট্রাক্টর রুস্তম আলী হাওলাদারকে (৬০) কারাগারের প্রধান ফটক থেকে ২০০ গজ দূরে গুলি করে হত্যা করা হয়। ঘটনার সময় তিনি একটি ওষুধের দোকানের সামনে বসে ছিলেন।
পুলিশ বলছে, প্রাথমিকভাবে ধারণা করা হচ্ছে, জমি নিয়ে পারিবারিক বিরোধের জেরে এই হত্যাকাণ্ড ঘটে থাকতে পারে। ঘটনার সঙ্গে জঙ্গিসংশ্লিষ্টতার কোনো তথ্য এখনো মেলেনি। এ ঘটনায় জিজ্ঞাসাবাদের জন্য ওই ওষুধের দোকানের মালিক সাইফুল ইসলাম, রুস্তমের ছোট ভাই শাহ আলম ও পালিত মেয়ের স্বামী সোহেল রানাকে থানায় নেওয়া হয়েছে। ঘটনার পর কারা প্রশাসন দেশের সব কারাগারের নিরাপত্তা জোরদার করেছে।
আরও জানতে পড়ুন
কারারক্ষী হত্যার ঘটনায় মামলা, গ্রেপ্তার ১
