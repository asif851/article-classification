
সাংসদদের বেসরকারি শিক্ষাপ্রতিষ্ঠানে সভাপতি থাকার বিষয়ে আদালত আওতার বাইরে গিয়ে সিদ্ধান্ত দিয়েছেন বলে মন্তব্য করেছেন ডেপুটি স্পিকার ফজলে রাব্বী মিয়া। আজ মঙ্গলবার সংসদে সভাপতির আসনে বসে তিনি এ মন্তব্য করেন।
ডেপুটি স্পিকার বলেন, ‘সংসদ সদস্যদের বেসরকারি শিক্ষাপ্রতিষ্ঠানের সভাপতি না থাকার বিষয়ে একটি প্রতিষ্ঠানকে কেন্দ্র করে এই মামলাটি করা হয়েছিল। কিন্তু আমার মনে হয় এ ক্ষেত্রে আদালত কিছুটা তার আওতার বাইরে গিয়ে সিদ্ধান্ত নিয়েছেন। এই রায়ের সঙ্গে অনেক আইনজীবী দ্বিমতও পোষণ করেছেন।’
বিষয়টি নিয়ে আলোচনার সূত্রপাত করেন সরকারি দলের সংসদ সদস্য আবদুর রহমান। তিনি পয়েন্ট অব অর্ডারে দাঁড়িয়ে অনির্ধারিত আলোচনায় বলেন, ‘প্রশাসনিক সিদ্ধান্ত বলে শিক্ষা মন্ত্রণালয়ের পরিপত্র অনুযায়ী সংসদ সদস্যরা বিভিন্ন বেসরকারি শিক্ষাপ্রতিষ্ঠান ও কলেজে সভাপতি হিসেবে থাকতে পারতেন। কিন্তু আদালত বলেছেন, সংসদ সদস্যরা বেসরকারি শিক্ষাপ্রতিষ্ঠানের সভাপতির পদে থাকতে পারবেন না। এতে করে আমাদের অধিকার ক্ষুণ্ন হয়েছে। সর্বোচ্চ আদালতের সিদ্ধান্ত আমরা মাথা পেতে গ্রহণ করব—এ কথা যেমন সত্য, তবে প্রশ্ন হলো, এ সিদ্ধান্ত কি কেবল মন্ত্রণালয়ের প্রশাসনিক সিদ্ধান্তের মধ্যে সীমাবদ্ধ থাকা উচিত, নাকি মন্ত্রণালয়ের বাইরে আদালতের জগৎ পর্যন্ত গড়ানো উচিত।’ আবদুর রহমান এ বিষয়ে শিক্ষামন্ত্রী নুরুল ইসলাম নাহিদের বিবৃতি দাবি করেন।
ডেপুটি স্পিকার সাংসদের দাবির প্রতি সমর্থন জানিয়ে বলেন, ‘এ বিষয়ে আমি মনে করি, শিক্ষামন্ত্রীর একটি বক্তব্য বা মন্ত্রণালয়ের পরিপত্র জারি হওয়া দরকার; যাতে করে সৃষ্ট জটিলতা নিরসন হয়।’ তিনি এ বিষয়ে দৃষ্টি রাখার জন্য সংসদ নেতা শেখ হাসিনাকেও অনুরোধ জানান।’
আরও পড়ুন:স্কুল-কলেজ কমিটি নিয়ে হাইকোর্টের রায় বহাল
