
নারায়ণগঞ্জ সিটি করপোরেশনের আসন্ন নির্বাচনে প্রার্থিতা প্রত্যাহার করে নিয়েছেন জাসদের (ইনু) মেয়র প্রার্থী মোসলেম উদ্দিন। আজ রোববার বিকেলে রিটার্নিং কর্মকর্তার কার্যালয়ে গিয়ে তিনি প্রার্থিতা প্রত্যাহারের আবেদন করেন। তাঁর আবেদন গৃহীত হয়েছে।
মোসলেম উদ্দিন নিজের প্রার্থিতা প্রত্যাহার করে আওয়ামী লীগের প্রার্থী সেলিনা হায়াৎ​ আইভীকে সমর্থন দেওয়ার কথা জানিয়েছেন প্রথম আলোকে।
আওয়ামী লীগের সাংগঠনিক সম্পাদক মহিবুল হাসান চৌধুরী প্রথম আলোকে বলেন, মোসলেম উদ্দিন রিটার্নিং কর্মকর্তার কার্যালয়ে গিয়ে প্রার্থিতা প্রত্যাহারের আবেদন জমা দেওয়ার সময় তিনি (মহিবুল হাসান) সেখানে ছিলেন। মোসলেম উদ্দিনের সে আবেদন গৃহীত হয়েছে।
মহিবুল হাসান আরও বলেন, আজ রোববার সকালে ১৪ দলের বৈঠকে জাসদের প্রার্থীর প্রার্থিতা প্রত্যাহার করে আওয়ামী লীগের প্রার্থী সেলিনা হায়াৎ​ আইভীর পক্ষে ঐক্যবদ্ধভাবে কাজ করার সিদ্ধান্ত হয়। মোসলেম উদ্দিন এ সিদ্ধান্ত মেনে নিয়ে নিজের প্রার্থিতা প্রত্যাহার করেন।
