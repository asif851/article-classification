
স্বরাষ্ট্রমন্ত্রী আসাদুজ্জামান খান বলেছেন, খালেদা জিয়ার মামলা নিয়ে বিএনপি দেশে অস্থিতিশীল পরিবেশ তৈরির চেষ্টা করলে আইনশৃঙ্খলা বাহিনী তা কঠোর হাতে দমন করবে। জনগণের জানমালের কোনো ক্ষতি করতে দেওয়া হবে না।
আজ বৃহস্পতিবার দুপুরে পাবনার চাটমোহর উপজেলার হান্ডিয়াল পুলিশ তদন্ত কেন্দ্রের নবনির্মিত ভবন উদ্বোধন শেষে সাংবাদিকদের এক প্রশ্নের জবাবে মন্ত্রী এ কথা বলেন।
স্বরাষ্ট্রমন্ত্রী আরও বলেন, আইন তার নিজস্ব গতিতে চলবে। দুর্নীতির মামলায় বিএনপি চেয়ারপারসন বেগম খালেদা জিয়ার বিরুদ্ধে কি হবে তা বিচারকেরা জানেন। আদালতের বিচারে যা হবে, সে অনুযায়ী ব্যবস্থা নেওয়া হবে।
স্বরাষ্ট্রমন্ত্রী আসাদুজ্জামান খান বলেন, জঙ্গিবাদ দমনে নিরাপত্তা বাহিনী কাজ করছে। তবে এখনো সম্পূর্ণভাবে জঙ্গিবাদের শেকড় উপড়ে ফেলা যায়নি। জনগণের সহায়তায় জঙ্গিবাদ নিয়ন্ত্রণে রেখেছি।
হান্ডিয়াল উচ্চ বিদ্যালয় মাঠে জেলা পুলিশ আয়োজিত এক সুধী সমাবেশে প্রধান অতিথির বক্তব্য দেন স্বরাষ্ট্রমন্ত্রী আসাদুজ্জামান খান। অনুষ্ঠানে আরও বক্তব্য দেন পাবনা-৩ আসনের সাংসদ মকবুল হোসেন, পুলিশের রাজশাহী রেঞ্জের ডিআইজি এম খুরশীদ হোসেন, র‍্যাব-১২ এর সিও সেলিম মোহাম্মদ জাহাঙ্গীর ও পাবনার পুলিশ সুপার জিহাদুল কবির প্রমুখ।
সুধী সমাবেশ শেষে মন্ত্রী ভাঙ্গুড়া থানা কমপ্লেক্সের ভিত্তিপ্রস্তর স্থাপন করেন। এ ছাড়া জেলার ফরিদপুরে নবনির্মিত থানা ভবনের ফলক উন্মোচন করেন।
