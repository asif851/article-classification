
ঈদের দিন রাজধানী ঢাকাসহ সারা দেশে দমকা ও ঝোড়ো হাওয়াসহ হালকা থেকে মাঝারি ধরনের বৃষ্টি ও বজ্রসহ বৃষ্টিপাতের সম্ভাবনা রয়েছে। আবহাওয়া অধিদপ্তরের পূর্বাভাসে এ তথ্য এসেছে। 
আজ বুধবার আবহাওয়া অধিদপ্তরের এক বিজ্ঞপ্তিতে বলা হয়, ‘উত্তর বঙ্গোপসাগর ও সংলগ্ন এলাকায় গভীর সঞ্চালনশীল মেঘমালা সৃষ্টি অব্যাহত থাকার কারণে আজ সন্ধ্যা ছয়টা থেকে পরবর্তী ২৪ ঘণ্টায় খুলনা, বরিশাল, চট্টগ্রাম, সিলেট, রাজশাহী, রংপুর, ঢাকা ও ময়মনসিংহ বিভাগের অধিকাংশ জায়গায় দমকা ও ঝোড়ো হাওয়াসহ হালকা থেকে মাঝারি ধরনের বৃষ্টি ও বজ্রসহ বৃষ্টি হতে পারে। সে সঙ্গে কোথাও কোথাও ভারী থেকে অতি ভারী বৃষ্টি হতে পারে।’ ইয়াহু ওয়েদার আপডেটের তথ্য অনুসারে কাল বৃহস্পতিবার ঢাকায় বৃষ্টিপাতের পরিমাণ আজ বুধবারের তুলনায় ২৫ শতাংশ কমার সম্ভাবনা রয়েছে। আবহাওয়া বিষয়ক আন্তর্জাতিক ওয়েবসাইট আকু ওয়েদারের পূর্বাভাস অনুযায়ী, ঈদের দিন রাজধানীতে বৃষ্টিপাতের পরিমাণ তুলনামূলক কম হতে পারে। সারা দিনে এক ঘণ্টার মতো বৃষ্টি হতে পারে। সে সঙ্গে দমকা ও ঝোড়ো হাওয়াসহ বজ্রপাতের সম্ভাবনা রয়েছে।
