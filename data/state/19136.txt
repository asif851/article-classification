
নাটোর ও পাবনা জেলার দায়িত্বে থাকা জেলা ক্রীড়া কর্মকর্তা রাকিবুল হাসানের (২৯) খোঁজ পাওয়া গেছে। ঢাকা বিশ্ববিদ্যালয়ের ভর্তি পরীক্ষার প্রশ্নপত্র ফাঁসের সঙ্গে জড়িত সন্দেহে পুলিশের অপরাধ তদন্ত বিভাগের (সিআইডি) কর্মকর্তারা তাঁকে নাটোরের গুরুদাসপুর থেকে আটক করে ঢাকায় নিয়ে গেছেন। বর্তমানে তাঁকে সেখানে জিজ্ঞাসাবাদ করা হচ্ছে।
নাটোরের গুরুদাসপুর থানার ভারপ্রাপ্ত কর্মকর্তা (ওসি) দিলীপ কুমার দাস আজ বুধবার বলেন, গোয়েন্দা তথ্যের ভিত্তিতে রাকিবুল হাসানকে সিআইডি আটক করে ঢাকায় নিয়ে গেছে। সিআইডি কর্মকর্তাদের বরাত দিয়ে তিনি বলেন, ঢাকা বিশ্ববিদ্যালয়ের ভর্তি পরীক্ষার প্রশ্নপত্র ফাঁসের সঙ্গে জড়িত থাকার ব্যাপারে তাঁকে সন্দেহ করা হচ্ছে। তাঁর ব্যাংক হিসাবেরও খোঁজ–খবর নেওয়া হয়েছে।
নাটোরের পুলিশ সুপার বিপ্লব বিজয় তালুকদার বলেন, রাকিবুল হাসান নিখোঁজ হননি। সিআইডি তাঁকে জিজ্ঞাসাবাদের জন্য আটক করেছে। সিআইডি সদর দপ্তর আনুষ্ঠানিকভাবে বিষয়টি গণমাধ্যমকে জানাবে।
গত রোববার সকাল পর্যন্ত ক্রীড়া কর্মকর্তা রাকিবুল হাসান নাটোরের গুরুদাসপুর উপজেলার চাঁচকৈড়ে তাঁর শ্বশুরবাড়িতে অবস্থান করছিলেন। সেখান থেকে নাটোরের উদ্দেশে রওনা হওয়ার পর থেকে তাঁর খোঁজ পাওয়া যাচ্ছিল না।
 
