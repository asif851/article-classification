
কুষ্টিয়ায় কথাসাহিত্যিক মীর মশাররফ হোসেন স্মৃতি জাদুঘরে চুরির ঘটনা ঘটেছে। গতকাল রোববার দিবাগত রাতে এ ঘটনা ঘটেছে। ঘরের ভেতর থেকে মীরের স্মৃতিবিজড়িত কোনো কিছু খোয়া না গেলেও হারিয়েছে একটি লোহার বাক্স। জাদুঘরের উন্নয়নে দর্শনার্থীদের স্বেচ্ছায় দেওয়া টাকা ওই বাক্সে রাখা হয়েছিল। এ ঘটনায় কুমারখালী থানায় একটি সাধারণ ডায়েরি করা হয়েছে।
জাদুঘরের তত্ত্বাবধায়ক মীর মাহাবুব উল আরিফ প্রথম আলোকে বলেন, গতকাল সন্ধ্যায় জাদুঘরের সবগুলোর দরজায় তালা লাগিয়ে তিনি বাড়ি চলে যান। আজ সোমবার সকালে স্থানীয় লোকজনের মাধ্যমে তিনি জানতে পারেন, জাদুঘরের একটি দরজার লোহার হ্যাজবল্ট ভাঙা অবস্থায় পাওয়া গেছে। পরে জাদুঘরে গিয়ে তিনি দেখেন লোহার বাক্সটি নেই। উপজেলা নির্বাহী কর্মকর্তা (ইউএনও) শাহীনুজ্জামানের নির্দেশে কুমারখালী থানায় একটি সাধারণ ডায়েরি করা হয়।
মীর মশাররফ হোসেন স্মৃতি জাদুঘরটি কুষ্টিয়া জেলা পরিষদের তত্ত্বাবধানে পরিচালিত হয়ে আসছে। প্রায় সাত বছর আগে জাদুঘরের ভবনটি জেলা পরিষদ থেকে তৈরি করা হয়। জেলা পরিষদের প্রশাসনিক কর্মকর্তা শাহিনুর রহমান বলেন, জাদুঘরে মীর মশাররফ হোসেনের স্মৃতিবিজড়িত বিভিন্ন ধরনের জিনিসপত্র রাখা আছে। ভবন তৈরির পর এটি রক্ষণাবেক্ষণ ও উন্নয়নের জন্য একটি লোহার বাক্স রাখা হয়। প্রায় ৪০ কেজি ওজনের বাক্সটি জাদুঘরেই সংরক্ষিত ছিল। সাধারণত দর্শনার্থীরা ওই বাক্সে স্বেচ্ছায় অর্থ দান করেন। তবে একবারও বাক্সটি খোলা হয়নি। তাই কী পরিমাণ অর্থ চুরি গেছে তা জানা সম্ভব নয়।
কুষ্টিয়া শিল্পকলা একাডেমির সাধারণ সম্পাদক আমিরুল ইসলাম বলেন, ‘প্রায় দুই বছর আগে শিলাইদহ কুঠিবাড়ি থেকে দুটি তরবারি চুরি হয়। আজ পর্যন্ত সেগুলো উদ্ধার হয়নি। এবার মীরের স্মৃতি জাদুঘরে চুরি হলো।’
কুষ্টিয়ার অতিরিক্ত পুলিশ সুপার (সদর সার্কেল) নুরানী ফেরদৌস প্রথম আলোকে বলেন, ঘটনাস্থলে পুলিশ পাঠানো হয়েছিল। বিষয়টি গুরুত্ব দিয়ে দেখা হচ্ছে। থানায় জিডি হয়েছে। এ ব্যাপারে পুলিশ কাজ করছে।
