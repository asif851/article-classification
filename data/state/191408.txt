
রাজধানীর পুরান ঢাকায় আজ বুধবার রাতে কবিরাজি ওষুধ তৈরির কাঁচামাল ও মসলার গুদামে অগ্নিকাণ্ডের ঘটনা ঘটেছে। এতে কেউ হতাহত না হলেও গুদামের বেশ কিছু মালামাল পুড়ে গেছে।
ফায়ার সার্ভিসের উপসহকারী পরিচালক আবদুল হালিম প্রথম আলোকে বলেন, রাত পৌনে নয়টার দিকে বংশালের তারা মসজিদসংলগ্ন এলাকায় কাইয়ুম নামের এক ব্যক্তির মালিকানাধীন ওই গুদামে আগুন লাগে। খবর পেয়ে ফায়ার সার্ভিসের পাঁচটি ইউনিট ঘটনাস্থলে গিয়ে প্রায় পৌনে এক ঘণ্টা চেষ্টা চালিয়ে আগুন নেভান। বৈদ্যুতিক গোলযোগের কারণে এ আগুনের সূত্রপাত বলে প্রাথমিকভাবে ধারণা করা হচ্ছে।
