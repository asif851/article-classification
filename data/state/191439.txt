
সাংবাদিক দম্পতি সাগর সরওয়ার ও মেহেরুন রুনি হত্যাকাণ্ডের পাঁচ বছর পূর্ণ হলো আজ শনিবার। এই দীর্ঘ সময়ে আলোচিত এই হত্যার বিচার না হওয়ায় হতাশ ও ক্ষুব্ধ নিহত দম্পতির স্বজন, সহকর্মী ও বন্ধুরা। ২০১২ সালের ১১ ফেব্রুয়ারি সকালে রাজধানীর পশ্চিম রাজাবাজারের ভাড়াবাড়িতে সাংবাদিক দম্পতি সাগর-রুনির ক্ষতবিক্ষত লাশ মেলে। সাগর তখন মাছরাঙা টিভিতে আর রুনি এটিএন বাংলায় কর্মরত ছিলেন। হত্যাকাণ্ডের সময় বাসায় ছিল তাঁদের সাড়ে চার বছরের ছেলে মাহির সরওয়ার মেঘ। এই দম্পতি হত্যার শিকার হওয়ার পরে ঘটনাস্থলে এসে তৎকালীন স্বরাষ্ট্রমন্ত্রী সাহারা খাতুন পুলিশকে তদন্ত শেষ করার জন্য ৪৮ ঘণ্টা সময় বেঁধে দেন। সেই ৪৮ ঘণ্টা এখন পাঁচ বছরে গিয়ে ঠেকেছে।সাগর সরওয়ারের মা সালেহা মনির বলেন, ‘আমার অনেক আশা ছিল যে সাত খুনের যে রকম তদন্ত ও বিচার হলো, আমার সাগর-রুনির বেলায়ও সে রকম একটা চমক দেখাবে। কিন্তু না। প্রতিবারই যখন আদালত প্রতিবেদন দিতে বলেন, আমি আশায় থাকি, হয়তো নতুন কিছু বলবেন তদন্ত কর্মকর্তা। কিন্তু আমি হতাশ হই। নতুন তদন্ত কর্মকর্তা মাসখানেক আগে এসেছিলেন। আমি তাঁকেও এসব কথা বলেছি।’
রুনির ভাই ও মামলার বাদী নওশের রোমান বলেন, তদন্তকারীদের কাছে জানতে চাইলে তাঁরা প্রতিবারই একই কথা বলেন যে তদন্ত চলছে। কিন্তু আসলে জানানো হয় না কী হচ্ছে।
সাগর-রুনি দম্পতির খুনিদের গ্রেপ্তারের দাবিতে ঢাকা রিপোর্টার্স ইউনিটি আজ শনিবার বেলা ১১টায় রাজধানীর সেগুনবাগিচায় ইউনিটির চত্বরে প্রতিবাদ সমাবেশ কর্মসূচির আয়োজন করেছে।
 
