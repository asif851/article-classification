
জামায়াতে ইসলামীর আমির মতিউর রহমান নিজামীর বিরুদ্ধে মানবতাবিরোধী অপরাধের মামলায় রাষ্ট্রপক্ষের ২৬তম সাক্ষী তদন্ত কর্মকর্তা আবদুর রাজ্জাক খানকে আসামিপক্ষের জেরা ২ অক্টোবর পর্যন্ত মুলতবি করেছেন আন্তর্জাতিক অপরাধ ট্রাইব্যুনাল-১।বিচারপতি এ টি এম ফজলে কবীরের নেতৃত্বে তিন সদস্যের ট্রাইব্যুনাল-১-এ গতকাল সোমবার আবদুর রাজ্জাক খানকে দ্বিতীয় দিনের মতো জেরা করেন আসামিপক্ষের আইনজীবী মিজানুল ইসলাম। নিজামী এ সময় আসামির কাঠগড়ায় হাজির ছিলেন।এই মামলায় রাষ্ট্রপক্ষের শেষ সাক্ষী হিসেবে তদন্ত কর্মকর্তা গত ২৫ সেপ্টেম্বর জবানবন্দি দেওয়া শুরু করেন।ব্যাখ্যা দিতে সময় পেল এইচআরডব্লিউ: নিউইয়র্কভিত্তিক আন্তর্জাতিক মানবাধিকার সংস্থা হিউম্যান রাইটস ওয়াচ (এইচআরডব্লিউ) তাদের বিরুদ্ধে আনা আদালত অবমাননার অভিযোগের বিষয়ে ব্যাখ্যা দিতে ৪ নভেম্বর পর্যন্ত সময় পেয়েছে। গতকাল সুপ্রিম কোর্টের আইনজীবী আসাদুজ্জামান ট্রাইব্যুনাল-১-এ উপস্থিত হয়ে বলেন, এইচআরডব্লিউর পক্ষে আইনি লড়াইয়ের জন্য তাঁকে মনোনীত করা হলেও তিনি এখনো আনুষ্ঠানিক নথি পাননি। এ জন্য তিনি সময়ের আরজি জানালে ট্রাইব্যুনাল ৪ নভেম্বর পর্যন্ত কার্যক্রম মুলতবি করেন।২ সেপ্টেম্বর এই ট্রাইব্যুনাল এইচআরডব্লিউর পরিচালনা পর্ষদ, এশিয়া অঞ্চলের নির্বাহী পরিচালক ব্র্যাড এডামস ও সহযোগী স্টর্ম টিভকে আদালত অবমাননার অভিযোগে কারণ দর্শানোর নোটিশ দেন। ১৬ আগস্ট এক বিবৃতিতে এইচআরডব্লিউ দাবি করেছিল, গোলাম আযমের বিরুদ্ধে বিচার-প্রক্রিয়া ত্রুটিপূর্ণ ও এ ক্ষেত্রে আন্তর্জাতিক মানদণ্ড মানা হয়নি। এতে রাষ্ট্রপক্ষ এইচআরডব্লিউর বিরুদ্ধে আদালত অবমাননার অভিযোগ আনে।
