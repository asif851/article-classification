
ঢাকা বিশ্ববিদ্যালয়ের উপাচার্য অধ্যাপক মো. আখতারুজ্জামান বলেছেন, ‘আন্দোলনের সঙ্গে মামলার কোনো সম্পর্ক নেই। মামলা সেসব দস্যু, দুর্বৃত্তদের জন্য, যারা খুনের উদ্দেশ্যে রাতে হামলা করেছিল। আমরা মনে করি, বিশ্ববিদ্যালয়ের কোনো শিক্ষার্থী এ ধরনের হামলায় জড়িত থাকতে পারে না।’
আজ বৃহস্পতিবার বিশ্ববিদ্যালয়ের প্রশাসনিক ভবনে নিজের কার্যালয়ে সাংবাদিকদের প্রশ্নের জবাবে উপাচার্য এসব কথা বলেন। কোটা সংস্কারের দাবিতে আন্দোলনরত শিক্ষার্থীদের বিরুদ্ধে করা মামলাগুলো প্রত্যাহারের দাবির পরিপ্রেক্ষিতে তাঁর কাছে এ বিষয়ে জানতে চাওয়া হয়।
উপাচার্য বলেন, ‘এটি (মামলা) সরকার দেখবে। পুরো বিষয়টি এখন আইনশৃঙ্খলা রক্ষাকারী বাহিনীর কাছে। তারা তদন্ত করছে। আমরাও সিন্ডিকেট থেকে একটি কমিটি করেছি। এটি প্রাতিষ্ঠানিক পদক্ষেপ। তারা ক্ষয়ক্ষতি কেমন হয়েছে, তা দেখবে। আর আইন তার নিজস্ব গতিতে চলবে।’ তিনি বলেন, ‘সুস্পষ্ট প্রমাণ না পাওয়া পর্যন্ত এ হামলা-ভাঙচুরের ঘটনায় কোনো শিক্ষার্থী জড়িত থাকতে পারে, সেটা আমাদের চিন্তায় আসে না। তদন্তে এ ধরনের কিছু এলে সেটা বিশ্ববিদ্যালয়ের জন্য দুর্ভাগ্যের ও জাতির জন্য লজ্জাকর হবে।’
এক প্রশ্নের জবাবে অধ্যাপক আখতারুজ্জামান বলেন, ‘মামলায় যাতে কোনো আন্দোলনকারীকে হয়রানি করা না হয়, সে বিষয়ে আমিও আইনশৃঙ্খলা রক্ষাকারী বাহিনীর কাছে বলেছি। দস্যু ও দুর্বৃত্তদের অবশ্যই হয়রানি ও আইনের মুখোমুখি হতে হবে।’
