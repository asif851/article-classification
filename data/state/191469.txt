
রংপুরের বেগম রোকেয়া বিশ্ববিদ্যালয় আজ মঙ্গলবার খুলছে। কিন্তু দুই মাস ধরে শিক্ষক সমিতি প্রশাসনিক ভবনে তালা দিয়ে আন্দোলন করার কারণে ভবনটি খুলছে না।১৩ ডিসেম্বর থেকে বিশ্ববিদ্যালয়ে শীতকালীন ছুটি শুরু হয়। ওই ছুটি শেষ হওয়ায় বিশ্ববিদ্যালয় আবারও খুলছে। িবষয়টি নিশ্চিত করেছেন জনসংযোগ বিভাগের তথ্য কর্মকর্তা মোহাম্মদ আলী। আগামী বুধবার থেকে ক্লাস শুরু হবে বলে জানা গেছে। তবে বিশ্ববিদ্যালয়ে শিক্ষক সমিতির অব্যাহত আন্দোলনের কারণে প্রথম বর্ষ স্নাতকের (সম্মান) ভর্তি পরীক্ষা এখনো অনিশ্চিত।বিশ্ববিদ্যালয় সূত্র জানায়, শিক্ষক সমিতির বিরুদ্ধে একটি সাধারণ ডায়েরি (জিডি) ও একটি অভিযোগ করেছে বিশ্ববিদ্যালয় প্রশাসন। বিশ্ববিদ্যালয় শীতকালীন বন্ধ থাকা অবস্থায় ২২ ডিসেম্বর ভারপ্রাপ্ত রেজিস্ট্রার মোরশেদ উল আলম কোতোয়ালি থানা ও পুলিশের বিশেষ শাখায় এই অভিযোগ করেন। উপাচার্যের নির্দেশেই তা করা হয়েছে বলে জানান মোরশেদ উল আলম।অভিযোগ ও সাধারণ ডায়েরি থেকে জানা যায়, শিক্ষক সমিতি প্রশাসনিক ভবনে তালা ঝুলিয়েছে। এতে করে নিরাপত্তাকর্মীরা দায়িত্ব পালন করতে পারছেন না। প্রশাসনিক ভবনে রক্ষিত ফাইলপত্র ও মূল্যবান কাগজপত্র অরক্ষিত হয়ে পড়েছে।
