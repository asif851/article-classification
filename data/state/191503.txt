
বরিশালের বানারীপাড়া উপজেলায় গতকাল মঙ্গলবার দুপুরে একসঙ্গে তিন স্কুলছাত্রী রহস্যজনকভাবে নিখোঁজ হয়েছে বলে অভিযোগ পাওয়া গেছে।
নিখোঁজ তিন শিক্ষার্থী হলো বানারীপাড়া মাধ্যমিক বালিকা বিদ্যালয়ের অষ্টম শ্রেণির শিক্ষার্থী স্বর্ণা আক্তার ও আঁখি মিস্ত্রি এবং উপজেলার চাখার এলাকার ওয়াজেদ মেমোরিয়াল মাধ্যমিক বালিকা বিদ্যালয়ের ষষ্ঠ শ্রেণির ছাত্রী সুমাইয়া আক্তার। স্বর্ণা ও সুমাইয়া সম্পর্কে চাচাতো বোন।
নিখোঁজ শিক্ষার্থীদের পরিবারের দাবি, তিনজনই বাড়ির বাইরে শিক্ষকের কাছে প্রাইভেট পড়তে গিয়ে আর বাড়ি ফেরেনি। এ ব্যাপারে দুই শিক্ষার্থীর পরিবারের পক্ষ থেকে আজ বুধবার দুপুরে বানারীপাড়া থানায় পৃথক দুটি সাধারণ ডায়েরি (জিডি) করা হয়েছে। নিখোঁজ শিক্ষার্থীরা দোলা নামের এক শিক্ষিকার বাসায় প্রাইভেট পড়ত।
নিখোঁজ স্বর্ণার বাবা রায়েরহাট এলাকার হেলাল খান বলেন, গতকাল বেলা সাড়ে তিনটার দিকে এক শিক্ষকের কাছে প্রাইভেট পড়ার উদ্দেশ্যে বাড়ি থেকে বের হয় স্বর্ণা। এরপর সে আর বাড়ি ফিরে আসেনি। অনেক খোঁজাখুঁজির পরও মেয়েকে না পেয়ে আজ দুপুরে তিনি বানারীপাড়া থানায় একটি সাধারণ ডায়েরি করেছেন।
বানারীপাড়ার চাখার এলাকার বাসিন্দা মিজানুর রহমান বলেন, তাঁর মেয়ে সুমাইয়া গতকাল প্রাইভেট পড়ার উদ্দেশ্যে বাড়ি থেকে বের হয়ে আর ফিরে আসেনি। তিনিও মেয়ের নিখোঁজ হওয়ার বিষয়ে থানায় জিডি করেছেন।
তবে আঁখি মিস্ত্রির পরিবার এ বিষয়ে আজ বিকেল পর্যন্ত থানায় কোনো জিডি করেনি।
এ বিষয়ে শিক্ষিকা দোলার সঙ্গে যোগাযোগ করে তাঁকে পাওয়া যায়নি। তবে তাঁর পরিবারের সদস্যরা বলেছেন, ওই তিন শিক্ষার্থী প্রাইভেট পড়া শেষে গতকাল বিকেল সাড়ে পাঁচটার দিকে বের হয়ে গেছে।
এ বিষয়ে বানারীপাড়া থানার ভারপ্রাপ্ত কর্মকর্তা (ওসি) সাজ্জাদ হোসেন বিকেলে প্রথম আলোকে বলেন, ‘নিখোঁজ তিন ছাত্রীই বানারীপাড়া পৌর শহরের এক শিক্ষকের বাড়িতে প্রাইভেট পড়তে গিয়ে নিখোঁজ হয়েছে। এ ঘটনায় দুই ছাত্রীর বাবা থানায় সাধারণ ডায়েরি করেছেন। নিখোঁজ অপর ছাত্রী আঁখির বাবা এখনো কোনো জিডি করেননি। তবে আমরা বিষয়টি জানার পর তিন ছাত্রীর সন্ধানে চেষ্টা চালাচ্ছি।’
