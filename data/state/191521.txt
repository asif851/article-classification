
প্রধান নির্বাচন কমিশনার (সিইসি) কে এম নুরুল হুদা বলেছেন, ‘আমি সিইসি হয়েছি। এতে আমার স্বজন, এলাকার মানুষ ও শুভাকাঙ্ক্ষীরা খুশি হয়ে আমার সঙ্গে দেখা করেছেন, অভিনন্দন জানিয়েছেন। পরবর্তী সময়ে দেখলাম তা নিয়েও সমালোচনা করা হয়েছে। আমাকে একটি দলের লোক বলা হচ্ছে। যা খুবই দুঃখজনক।’তিনি আরও বলেন, ‘দ্যাখেন, বাবার কবর জিয়ারত করতে গ্রামের বাড়িতে এসেছি। সেখানে স্বজন ও শুভাকাঙ্ক্ষীরা এসেছেন। তাঁদের তো নিষেধ করার সুযোগ থাকে না। তাঁরা ছবি তুলতে চাইলেও বারণ করা যায় না। আর তাঁরা তো কোনো না কোনো মতের বা দলের। তার মানে এই নয় যে আমিও তাঁদের দলের হয়ে গেলাম।’গতকাল বুধবার বেলা সাড়ে ১১টার দিকে নিজ এলাকা পটুয়াখালীর বাউফল উপজেলার নওমালা বন্দরে তাঁর বড় ভাই আবু তাহের খানের বাসভবনে স্থানীয় সাংবাদিকদের সঙ্গে মতবিনিময়কালে তিনি এসব কথা বলেন। এর আগে তিনি সকাল নয়টার দিকে তাঁর বাবার কবর জিয়ারত করেন।
 
