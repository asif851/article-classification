
অতিরিক্ত জেলা জজ থেকে জেলা জজ পদে পদোন্নতির ক্ষেত্রে বিচারিক কাজে অভিজ্ঞতার শর্ত শিথিলের প্রস্তাব পুনর্বিবেচনা করা হয়েছে। পদোন্নতির ক্ষেত্রে দুই বছরের শর্ত শিথিল করে এক বছর করার প্রস্তাব অনুমোদন করা হয়েছে। গতকাল মঙ্গলবার বিকেলে অনুষ্ঠিত ফুল কোর্ট সভায় ওই সিদ্ধান্ত হয় বলে একটি সূত্র জানিয়েছে। সুপ্রিম কোর্টের জাজেস লাউঞ্জে দায়িত্বরত প্রধান বিচারপতি মো. আবদুল ওয়াহ্হাব মিঞার সভাপতিত্বে হাইকোর্ট বিভাগের সব বিচারপতিরা ওই সভায় অংশ নেন বলে জানা গেছে।
সংশ্লিষ্ট আরেকটি সূত্র বলেছে, গত বছরের ৯ সেপ্টেম্বর তৎকালীন প্রধান বিচারপতি সুরেন্দ্র কুমার সিনহার সভাপতিত্বে অনুষ্ঠিত এক ফুলকোর্ট সভায় জেলা জজ পদে পদোন্নতির জন্য অভিজ্ঞতার ওই শর্ত শিথিল করে ছয় মাস করার কথা বলা হয়। তবে সিদ্ধান্ত অনুযায়ী মন্ত্রণালয় থেকে প্রজ্ঞাপন হয়নি। পরে গত মাসে আইন মন্ত্রণালয় থেকে ফুলকোর্ট সভার ওই সিদ্ধান্ত পুনর্বিবেচনার জন্য পাঠানো হয়। গতকালের ফুলকোর্ট সভায় ওই সিদ্ধান্ত পুনর্বিবেচনার করে এক বছর করার সিদ্ধান্ত হয়।
বাংলাদেশ জুডিশিয়াল সার্ভিস বিধিমালা অনুসারে জেলা জজ পদে পদোন্নতির ক্ষেত্রে অতিরিক্ত জেলা জজ অতিরিক্ত জেলা জজ হিসেবে দুই বছরের বিচারিক অভিজ্ঞতার কথা বলা হয়েছে। সব মিলিয়ে চাকরির সময়কাল ১৫ বছর হতে হবে। তবে প্রেষণে প্রশাসনিক কোনো দায়িত্বে নিযুক্ত থাকলে অনেক সময় চাকরির সময়কাল ১৫ বছর হলেও বিচারিক অভিজ্ঞতার ওই শর্ত পূরণ হয় না। এ অবস্থায় শর্ত শিথিলের প্রয়োজনীয়তা দেখা দেয়।
ওই বিধিমালার পদোন্নতি সংক্রান্ত বিধি ৪ এর উপবিধি অনুসারে শর্ত শিথিলের সুযোগ আছে। উপ-বিধিটি অনুসারে উপযুক্ত কর্তৃপক্ষ সুপ্রিম কোর্টের সঙ্গে পরামর্শক্রমে, সরকারি গেজেটে প্রকাশিত আদেশ দ্বারা তফসিলের প্রথম অংশে উল্লেখিত কোনো পদের বিপরীতে উল্লেখিত যোগ্যতা জনস্বার্থে শিথিলক্রমে পদোন্নতি দান করতে পারবেন।
