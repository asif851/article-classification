
ঢাকার হজরত শাহজালাল আন্তর্জাতিক বিমানবন্দরে নয়টি আগ্নেয়াস্ত্রসহ বাংলাদেশি বংশোদ্ভূত জার্মানির দুই নাগরিককে আটক করা হয়েছে। তাঁরা হলেন আমিনুল ইসলাম ও মনির বেন আলী। আজ মঙ্গলবার দুপুরে বিমানবন্দরের গ্রিন চ্যানেল থেকে তাঁদের আটক করেন ঢাকা কাস্টম হাউস ও র‍্যাপিড অ্যাকশন ব্যাটালিয়নের (র‍্যাব) কর্মকর্তারা।
ঢাকা কাস্টম হাউসের সহকারী কমিশনার এইচ এম আহসানুল কবীর প্রথম আলোকে বলেন, সকাল পৌনে নয়টার দিকে এমিরেটস এয়ারলাইনসের একটি ফ্লাইটে দুবাই থেকে তাঁরা ঢাকায় আসেন। গোপন সূত্রে খবর পেয়ে গ্রিন চ্যানেলে মালামালসহ তাঁদের তল্লাশি চালানো হয়। একটি কার্টনের ভেতর নয়টি ছোট আগ্নেয়াস্ত্র পাওয়া যায়। এগুলোর ওপর ‘স্মল ফায়ার আর্মস’ লেখা রয়েছে। বিকেল চারটার দিকে বিমানবন্দরে এক সংবাদ সম্মেলনে এ ব্যাপারে বিস্তারিত জানানো হবে।
