
গোটা দেশ ভয়ের চাদরে ঢেকে গেছে বলে মন্তব্য করেছেন নাগরিক ঐক্যের আহ্বায়ক মাহমুদুর রহমান মান্না। এর ব্যাখ্যা দিয়ে তিনি বলেন, এর কারণে সরকার যা ইচ্ছা তা–ই করেছে। এখন আগের মতো করতে গেলে সরকারকে ভাবতে হবে।
রাজধানীর জাতীয় প্রেসক্লাবে আজ শুক্রবার সকালে নাগরিক ঐক্য আয়োজিত ‘বাজেট ২০১৭-১৮' শীর্ষক এক আলোচনা সভায় মাহমুদুর রহমান মান্না এসব কথা বলেন।
মাহমুদুর রহমান মান্না বলেন, ‘আমি দুই বছর জেলে থেকে বেরিয়ে দেখি গোটা দেশ ভয়ের চাদরে ঢেকে গেছে। যার কারণে সরকার যা খুশি করেছে। এখন সরকার যা খুশি করতে পারবে না।’ তিনি বলেন, এই সরকার অনির্বাচিত সরকার। এ কারণে কোনো জবাবদিহি নেই এই সরকারের। যার ফলে এমন ধরনের বাজেট পেশ করা হয়েছে।
মান্না বলেন, ‘এই বাজেট করার কারণে যদি কারও দায় থাকে, তবে তা প্রধানমন্ত্রীর। অর্থমন্ত্রী আর মন্ত্রণালয় শুধু আদেশ পালন করেছে।’
ওয়ার্কার্স পার্টির সাধারণ সম্পাদক সাইফুল হক বলেন, সরকার যদি মনে করে ২০১৪ সালে ভোটের দরকার হয়নি সে জন্য ২০১৮ সালেও ভোটের দরকার হবে না, তাহলে ভুল করবে। তিনি বলেন, এই বাজেটের মাধ্যমে সরকার মানুষকে স্বস্তির বদলে শাস্তি দিয়েছে।
সভায় জাতীয় সমাজতান্ত্রিক দলের সাধারণ সম্পাদক আবদুল মালেক রতন বলেন, 'অর্থমন্ত্রী এই বাজেটকে তাঁর জীবনের শ্রেষ্ঠ বাজেট বলেছেন। শ্রেষ্ঠ লুটের বাজেটকে যদি শ্রেষ্ঠ বলা হয়, তাহলে সরকারকে কী বলা যায়? যে সরকার জনগণের অধিকার লুট করে ক্ষমতায় এসেছে।'
আলোচনা শুরুর আগে বাজেটের ওপর একটি সংক্ষিপ্ত প্রবন্ধ পাঠ করেন জাহেদুর রহমান। নাগরিক ঐক্যের আহ্বায়ক মাহমুদুর রহমান মান্নার সভাপতিত্বে সভায় আরও বক্তব্য দেন বাসদের সাধারণ সম্পাদক খালেকুজ্জামান, অর্থনীতিবিদ আবু নাসের বকতিয়ার প্রমুখ।
