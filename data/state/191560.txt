
‘মালয়েশিয়া অথবা থাইল্যান্ড পাচারের জন্য ট্রলারে “বস্তা” তুলে দিলেই পাওয়া যায় ২০ হাজার টাকা। দালালেরাই এই টাকা পরিশোধ করে। টেকনাফ, সাবরাং, বাহারছড়াসহ জেলার বিভিন্ন উপকূলে এখন “বস্তার” অনেক চাহিদা। তারপর থাইল্যান্ড পৌছে “বস্তা”প্রতি আদায় করা হয় দুই থেকে আড়াই লাখ টাকা। চটের বস্তায় জ্যান্ত মানুষ ভরে ট্রলারে উঠিয়ে দেওয়াকে বলা হয় “বস্তা”।’গতকাল রোববার দুপুরে কক্সবাজার আদালত প্রাঙ্গণে দালাল নুরুজ্জামান (৪২) সাংবাদিকদের এসব কথা বলেন। নুরুজ্জামানের বাড়ি উখিয়া উপজেলার পালংখালী গ্রামে।পুলিশ জানায়, গত শনিবার ভোরে বর্ডার গার্ড বাংলাদেশের (বিজিবি) সদস্যরা টেকনাফের সাবরাং এলাকায় অভিযান চালিয়ে নুরুজ্জামানসহ তিন দালালকে আটক করেন। অপর দুই দালাল হলেন টেকনাফের সাবরাং ইউনিয়নের কোয়াইনছড়িপাড়ার খুইল্যা মিয়া ও মোহাম্মদ ইউনুছ। এ সময় খুইল্যা মিয়ার বাড়ি থেকে মাদ্রাসাপড়ুয়া দুই ছাত্র মোহাম্মদ ইব্রাহিম ও ইউসুফকে উদ্ধার করা হয়। তারা টেকনাফ মিঠাপানিরছড়া মাদ্রাসার ছাত্র।মোহাম্মদ ইব্রাহিম (১৩) জানায়, ১১ নভেম্বর সকালে একদল লোক মাদ্রাসার পাশ থেকে তাদের গাড়িতে তুলে নিয়ে যায় এবং হাত-পা বেঁধে একটি ঘরে আটকে রাখে। ১৫ নভেম্বর ভোরে বস্তায় ভরে ট্রলারে তোলার সময় বিজিবির সদস্যরা তাদের উদ্ধার করেন। এর আগে দালালেরা তাদের হাতে লাল রং দিয়ে ইংরেজি অক্ষর ‘এ এ’ লিখে দেয়।এর সত্যতা নিশ্চিত করে টেকনাফ থানার ভারপ্রাপ্ত কর্মকর্তা মোকতার হোসেন বলেন, মাদ্রাসাছাত্রসহ আটক দালালদের গতকাল কক্সবাজার আদালতে পাঠানো হয়েছে।কক্সবাজার সদর মডেল থানার ভারপ্রাপ্ত কর্মকর্তা মাহফুজুর রহমান বলেন, বস্তায় ভরে মানুষ পাচার হচ্ছে বলে উপকূলে ‘বস্তা’-আতঙ্ক বিরাজ করছে। একজন মানুষ ট্রলারে তুলে দিলেই নাকি ১৫-২০ হাজার টাকা পাওয়া যাচ্ছে।শনিবার দুপুরে কক্সবাজার জেলা ও দায়রা জজ আদালতের সম্মেলন কক্ষে অনুষ্ঠিত ‘পুলিশ ম্যাজিস্ট্রেসি সম্মেলনে’ সমুদ্রপথে মানব পাচার বেড়ে যাওয়ার ঘটনায় উদ্বেগ প্রকাশ করা হয়।চিফ জুডিশিয়াল ম্যাজিস্ট্রেট সৈয়দা হুসনে আরা বেগমের সভাপতিত্বে অনুষ্ঠিত ওই সভায় জেলা ও দায়রা জজ মো. সাদিকুল ইসলাম তালুকদার বলেন, যেকোনো মূল্যে মানব পাচার ঠেকানো দরকার।আদালাতের পিপি মমতাজ আহমদ বলেন, দালালের হাতে মানুষ তুলে দিলেই পাওয়া যাচ্ছে ২০ হাজার টাকা। বস্তায় ভরে এখন মানব পাচার চলছে।টেকনাফ ৪২ বিজিবি ব্যাটালিয়নের অধিনায়ক লে. কর্নেল আবুজার আল জাহিদ বলেন, ‘সমুদ্রপথে পাচারের সময় প্রতিদিন বিজিবির হাতে অসংখ্য লোক ধরা পড়ছে। যাত্রী হিসেবে যাদের উদ্ধার করছি, তাদের অনেকে ইচ্ছাকৃতভাবে পুনরায় দালালের খপ্পরে পড়ছে। তাদেরও আইনের আওতায় আনা দরকার। অন্যথায় মানব পাচার ঠেকানো সম্ভব নয়।’
