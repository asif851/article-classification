
সরকারি প্রতিষ্ঠান বাংলাদেশ কেমিক্যাল ইন্ডাস্ট্রিজ করপোরেশনে (বিসিআইসি) ২০০৬ থেকে ২০১১ সালের মধ্যে তিন হাজার ১২৬ কোটি ৫৪ লাখ টাকা চুরি, আত্মসাৎ ও অপচয় হয়েছে। এর মধ্যে সবচেয়ে বেশি অনিয়ম হয়েছে বিগত তত্ত্বাবধায়ক সরকারের আমলে। এর পরই রয়েছে আওয়ামী লীগের নেতৃত্বাধীন মহাজোট সরকারের আমল। গতকাল সোমবার সংসদ ভবনে অনুষ্ঠিত সরকারি প্রতিষ্ঠান কমিটির বৈঠকে বিসিআইসি এ তথ্য উপস্থাপন করে।বৈঠক শেষে কমিটির সভাপতি শওকত আলী সাংবাদিকদের বলেন, পাঁচ বছরে বিসিআইসিতে বিপুল পরিমাণ টাকা চুরি, আত্মসাৎ ও অপচয় হয়েছে। এ বিষয়ে নিরীক্ষা (অডিট) আপত্তি উত্থাপিত হয়েছে। অথচ কীভাবে চুরি, আত্মসাৎ ও অপচয় হলো, তা বিসিআইসির কর্মকর্তারা জানেন না—এমন বক্তব্য গ্রহণযোগ্য নয়। কমিটি এ বিষয়ে তাঁদের ভর্ৎসনা করে সাত দিনের মধ্যে ব্যাখ্যা দিতে বলেছে। এ ছাড়া সরকারি টাকা চুরি রোধে এবং আপত্তির টাকা আদায়ে যথাযথ ব্যবস্থা নিতে বলা হয়েছে। বৈঠকের কার্যপত্র থেকে জানা গেছে, ১১ কোটি ৫৩ লাখ টাকার ক্ষেত্রে আর্থিক বিধি অনুসরণ করা হয়নি। এ-সংক্রান্ত নিরীক্ষা আপত্তির সংখ্যা ৬৪টি। তিন হাজার ১১৫ কোটি এক লাখ ১০ হাজার টাকা চুরি, আত্মসাৎ ও অপচয় হয়েছে। এমন আপত্তির সংখ্যা এক হাজার ১৩৪টি। বিসিআইসির অধীন বিভিন্ন প্রতিষ্ঠানে এসব অনিয়ম হয়েছে। নিরীক্ষা আপত্তির তথ্য অনুযায়ী, সবচেয়ে বেশি অনিয়ম হয়েছে বিগত তত্ত্বাবধায়ক সরকারের আমলে (২০০৭-০৮ অর্থবছরে)। এ সময় এক হাজার ১৭৭ কোটি ৭৫ লাখ ৪৭ হাজার টাকা অনিয়ম ধরা পড়েছে। এ-সংক্রান্ত নিরীক্ষা আপত্তির সংখ্যা ২৫৬টি। এ ছাড়া ২০০৬-০৭ অর্থবছরে ৫৪৪ কোটি ১৩ লাখ ৪২ হাজার টাকা, ২০০৮-০৯ অর্থবছরে ৪৪৩ কোটি ৮২ লাখ ৭৫ হাজার টাকা, ২০০৯-১০ অর্থবছরে ৪৪২ কোটি ৩১ লাখ ৯৭ হাজার টাকা এবং ২০১০-১১ অর্থবছরে ৫১৮ কোটি ৫০ লাখ ৪৯ হাজার টাকার আর্থিক অনিয়ম হয়েছে। আওয়ামী লীগের নেতৃত্বাধীন মহাজোট সরকারের দুই অর্থবছরে (২০০৯-১০ ও ২০১০-১১) ৯৬০ কোটি ৮২ লাখ ৪৬ হাজার টাকার অনিয়ম হয়েছে। এ ক্ষেত্রে নিরীক্ষা আপত্তির সংখ্যা ৪৮৭টি। সংসদ সচিবালয় থেকে জানানো হয়, বৈঠকে সংসদীয় কমিটি রাষ্ট্রায়ত্ত ছাতক সিমেন্ট কারখানাকে লাভজনক করতে কারখানা আধুনিকীকরণসহ অন্যান্য ব্যবস্থা গ্রহণের সুপারিশ করে। এ ছাড়া বিসিআইসিসহ সব সরকারি প্রতিষ্ঠানের স্থাপনা নির্মাণে ছাতকের সিমেন্ট ব্যবহারের পরামর্শ দেওয়া হয়।বৈঠকে বিসিআইসির প্রতিবেদনে বলা হয়েছে, রাষ্ট্রায়ত্ত একমাত্র সিমেন্ট কারখানাটি আধুনিকীকরণের জন্য ৮৩১ কোটি টাকার একটি প্রকল্প প্রস্তাব করা হয়েছে। কারণ, আধুনিকীকরণ না হলে কারখানাটি বন্ধ হয়ে যাওয়ার আশঙ্কা রয়েছে। বৈঠক সূত্র জানায়, এ প্রসঙ্গে কমিটির সদস্যরা বলেন, চুরি বন্ধ হলে আধুনিকীকরণ ছাড়াই ছাতক সিমেন্ট কারখানাকে লাভজনক করা সম্ভব। শওকত আলীর সভাপতিত্বে বৈঠকে কমিটির সদস্য সুবিদ আলী ভূঁইয়া, মুহিবুর রহমান, হাবিবর রহমান, আবদুর রউফ ও নাভানা আক্তার এবং বিসিআইসির কর্মকর্তারা অংশ নেন।
