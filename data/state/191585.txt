
চাঁপাইনবাবগঞ্জের গোমস্তাপুর উপজেলায় আদিবাসী নেত্রীকে মারধর ও যৌন নিপীড়নের প্রতিবাদে গতকাল বুধবার মানববন্ধন হয়েছে। আদিবাসী জনতার ব্যানারে এ কর্মসূচি পালন করা হয়।প্রত্যক্ষদর্শী সূত্রে জানা গেছে, গোমস্তাপুর উপজেলা পরিষদের সামনে বেলা ১১টা থেকে তিনটা পর্যন্ত মানববন্ধন করা হয়। এতে গোমস্তাপুর ও নাচোল উপজেলার প্রায় দেড় হাজার আদিবাসী নারী-পুরুষ অংশ নেন। উপজেলার বাঙালি নারীনেত্রীরাও কর্মসূচিতে যোগ দিয়ে আদিবাসীদের আন্দোলনের সঙ্গে একাত্মতা ঘোষণা করেন। কর্মসূচি সঞ্চালনা করেন আদিবাসী নেতা শুভাংকর পাহান।বক্তব্য দেন গোমস্তাপুর উপজেলা পরিষদের ভাইস চেয়ারম্যান নুরুন্নাহার বাবলি ও উপজেলা নারী উন্নয়ন ফোরামের সভাপতি হালিমা বেগম, নাচোল উপজেলা ভাইস চেয়ারম্যান প্রকিমা রানি রাজোয়ার, উপজেলা নারী উন্নয়ন সংস্থার কর্মকর্তা জাহানারা বেগম, আলীনগর ইউনিয়ন পরিষদের (ইউপি) সদস্য শিরিন আক্তার, জাতীয় আদিবাসী পরিষদের কেন্দ্রীয় সাংগঠনিক সম্পাদক বিমল চন্দ্র রাজোয়ার, ওঁরাও আদিবাসীদের দিঘরী পরিষদের রাজা জহর লাল এককা, লাহান্তি ফাউন্ডেশনের সাধারণ সম্পাদক বঙ্গপাল সরদার, নাচোল আদিবাসী একাডেমির সভাপতি বিধান চন্দ্র সিং, কোষাধ্যক্ষ ধীরেন্দ্রনাথ, বাইসী সভাপতি মহিলাল সরকার, নির্যাতনের শিকার নেত্রীর সপ্তম শ্রেণিতে পড়ুয়া মেয়ে প্রমুখ।বক্তারা বলেন, ওই আদিবাসী নেত্রী জালিয়াত চক্রের বিরুদ্ধে একের পর এক মামলায় জয়ী হয়ে জমির দখল টিকিয়ে রেখেছেন। হঠাৎ ওই জালিয়াত চক্র তাঁর ওপর হামলা চালায় ও তাঁকে ধর্ষণ করে। ওই নেত্রী নির্যাতনের শিকার হওয়ায় তাঁরা (আদিবাসী) নিজেদের নিরাপত্তা নিয়ে উদ্বিগ্ন। বক্তারা ক্ষোভ প্রকাশ করে বলেন, ঘটনার সঙ্গে জড়িত ব্যক্তিদের অবিলম্বে গ্রেপ্তার করা না হলে আদিবাসীরা কঠোর কর্মসূচি দিতে বাধ্য হবে।কর্মসূচির শেষ পর্যায়ে হাসপাতাল থেকে ওই আদিবাসী নেত্রী মুঠোফোনে তাঁর ওপর নির্যাতনের বর্ণনা দেন এবং ঐক্যবদ্ধ থেকে সব নিপীড়নের বিরুদ্ধে আন্দোলন চালিয়ে যাওয়ার আহ্বান জানান।মানববন্ধন শেষে আদিবাসীরা ইউএনওর কাছে স্মারকলিপি দেন।
