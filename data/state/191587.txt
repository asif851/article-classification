
নির্বাচনের সময় আইনশৃঙ্খলা রক্ষার জন্য সেনাবাহিনী মোতায়েন করতে রাষ্ট্রপতিকে অনুরোধ জানাবে নির্বাচন কমিশন (ইসি)। আজ সোমবার কমিশন কার্যালয়ে সাংবাদিকদের এ কথা জানান নির্বাচন কমিশনার মো. শাহনেওয়াজ। নির্বাচন কমিশনার বলেন, নির্বাচন শান্তিপূর্ণ করার জন্য নিয়মিত আইনশৃঙ্খলা বাহিনী যথেষ্ট নয়। স্ট্রাইকিং ফোর্স হিসেবে সেনাবাহিনী মোতায়েনের প্রয়োজন হবে। কমিশন যথাসময়ে সেনাবাহিনী মোতায়েনের অনুরোধ জানিয়ে রাষ্ট্রপতিকে চিঠি দেবে। নির্বাচনের তফসিল ঘোষণার ব্যাপারে মো. শাহনেওয়াজ বলেন, নির্বাচনে তফসিল ঘোষণা নিয়ে তাড়াহুড়ো নেই। সময়মতো তফসিল ঘোষণা করা হবে। এখন শেষ মুহূর্তের কাজ করা হচ্ছে। নির্বাচন একটি মহাযজ্ঞ; তাই কোনো কাজই ফেলে রাখা যাবে না।
