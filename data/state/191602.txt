
সাবেক পররাষ্ট্রসচিব ও ব্রাজিলে নিযুক্ত বাংলাদেশের রাষ্ট্রদূত মো. মিজারুল কায়েসের জানাজা আজ সোমবার অনুষ্ঠিত হবে। কাল মঙ্গলবার তাঁকে বনানী কবরস্থানে দাফন করা হবে।
মরহুমের বড় ভাই মেজর জেনারেল (অব.) মুহাম্মদ ইমরুল কায়েস গতকাল রোববার জানান, আজ সকাল সাড়ে আটটায় পররাষ্ট্র মন্ত্রণালয়ে মিজারুল কায়েসের প্রথম জানাজা হবে। সকাল ১০টা থেকে দুপুর ১২টা পর্যন্ত তাঁর মরদেহ কেন্দ্রীয় শহীদ মিনার চত্বরে শ্রদ্ধা নিবেদনের জন্য রাখা হবে। বাদ আসর গুলশানের আজাদ মসজিদে দ্বিতীয় জানাজা অনুষ্ঠিত হবে। কাল কিশোরগঞ্জ জেলার পাকুন্দিয়ায় গ্রামের বাড়িতে শেষ জানাজার পর তাঁর মরদেহ দাফন করা হবে। গতকাল রোববার রাতে কাতার এয়ারওয়েজের একটি ফ্লাইটে মিজারুল কায়েসের মরদেহ বাংলাদেশে আনার কথা।
১১ মার্চ ব্রাজিলের একটি হাসপাতালে চিকিৎসাধীন অবস্থায় মারা যান মিজারুল কায়েস। ২০১৪ সাল থেকে ব্রাজিলে বাংলাদেশের রাষ্ট্রদূত হিসেবে দায়িত্ব পালন করছিলেন তিনি। এর আগে তিনি রাশিয়া, যুক্তরাজ্য ও মালদ্বীপে বাংলাদেশের রাষ্ট্রদূতের দায়িত্ব পালন করেন। তিনি ২০০৯ থেকে ২০১২ সাল পর্যন্ত পররাষ্ট্রসচিব ছিলেন।
 
