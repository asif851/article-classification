
বাড্ডায় দামাইখালের পাশে আজ সোমবার দুপুর ১২টার দিকে ফুটবল খেলছিলেন নয়জন যুবক। সবাই একটি বেসরকারি বিশ্ববিদ্যালয়ের শিক্ষার্থী। খেলার সময় ফুটবলটি খালে পড়ে যায়। বলটি আনতে খালে নামেন দুই যুবক। কিন্তু ফুটবল তুলতে গিয়ে উল্টো খালের পানিতে তলিয়ে যেতে থাকেন তাঁরা। এ দৃশ্য দেখে পাশ থেকে ছুটে আসেন সারওয়ার (২৯) নামের এক যুবক।
এক মুহূর্তও দেরি না করে সা​রওয়ার খালে ঝাঁপ দেন। দীর্ঘ সময় চেষ্টা করে ওই দুই যুবককে ডাঙায় তুলে আনেন তিনি। দুজনকে উদ্ধারের পর আবারও ফুটবলটি আনতে খালের নামেন তিনি। এবার তিনি নিজেই পানিতে তলিয়ে যেতে থাকেন। তাঁকে উদ্ধারে আর কেউ এগিয়ে আসেননি। খবর পেয়ে ফায়ার সার্ভিসের উদ্ধারকারী দল ঘটনাস্থলে পৌঁছায়। কয়েক ঘণ্টা চেষ্টার পর বিকেল পৌনে পাঁচটার দিকে সারওয়ারকে মৃত অবস্থায় উদ্ধার করা হয়।
মর্মান্তিক এই ঘটনার বর্ণনা দিয়ে বাড্ডা থানার ভারপ্রাপ্ত কর্মকর্তা (ওসি) এম এ জলিল প্রথম আলোকে বলেন, দামাইখালের ৩ নম্বর বেনাইত ব্রিজ এলাকায় এ ঘটনা ঘটে। খালের যে স্থানে সারওয়ার ডুবে যান, এর আশপাশের এলাকা থেকেই তাঁকে উদ্ধার করা হয়। সারওয়ারের গ্রামের বাড়ি বরগুনায়। ঢাকায় উত্তর বাড্ডায় থাকতেন তিনি। মরদেহ উদ্ধার করে তাঁর পরিবারের কাছে হস্তান্তর করা হয়েছে।
