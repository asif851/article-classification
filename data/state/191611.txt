
জাতীয় বিপ্লব ও সংহতি দিবস উপলক্ষে আগামী ৭ অথবা ৮ নভেম্বর রাজধানীর সোহরাওয়ার্দী উদ্যানে সমাবেশ করতে চায় বিএনপি। এ ব্যাপারে সরকারের সহযোগিতাও কামনা করেছে দলটি।
আজ বৃহস্পতিবার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে এক যৌথসভা শেষে আয়োজিত সংবাদ সম্মেলনে দলটির মহাসচিব মির্জা ফখরুল ইসলাম আলমগীর এসব কথা বলেন।
মির্জা ফখরুল বলেন, ‘জাতীয় বিপ্লব ও সংহতি দিবস উপলক্ষে বিএনপি সোহরাওয়ার্দী উদ্যানে ৭ অথবা ৮ নভেম্বর সমাবেশ করার সিদ্ধান্ত নিয়েছে। আশা করি, প্রশাসন এই দুই দিনের যেকোনো এক দিন আমাদের সমাবেশ করার অনুমতি দেবেন।’ তিনি আরও বলেন, ‘আওয়ামী লীগ যেভাবে রাষ্ট্রযন্ত্র ব্যবহার করে তাদের দলীয় কর্মসূচি পালন করছে, তা আমরা চাই না। আমরা ন্যূনতম জনসভা করার অধিকার চাই। আশা করি, সরকার আমাদের সহযোগিতা করবেন।’ তিনি জানান, সমাবেশ ছাড়াও দিবসটি উপলক্ষে ১০ দিনের কর্মসূচি নিয়েছে বিএনপি।
আওয়ামী লীগের সম্মেলনে বিএনপি যোগ দেবে কি না—সাংবাদিকদের এমন প্রশ্নের জবাবে মির্জা ফখরুল বলেন, এ বিষয়ে দলীয় ফোরামে সিদ্ধান্ত নেওয়া হবে। অপর এক প্রশ্নের জবাবে তিনি বলেন, ‘আমাদের সম্মেলনে যোগ দিয়ে এই সংস্কৃতি তো তারা আগে তৈরি করতে পারতেন।’
২০তম জাতীয় সম্মেলনে যোগ দিতে বিএনপির চেয়ারপারসন খালেদা জিয়া ও মহাসচিব মির্জা ফখরুল ইসলাম আলমগীরকে আজ আমন্ত্রণ জানিয়েছে আওয়ামী লীগ। নয়াপল্টনে বিএনপির কেন্দ্রীয় কার্যালয়ে গিয়ে আওয়ামী লীগের পক্ষ থেকে এই আমন্ত্রণপত্র পৌঁছে দেওয়া হয়।
