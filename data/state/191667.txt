
জুনিয়র স্কুল সার্টিফিকেট (জেএসসি) ও জুনিয়র দাখিল সার্টিফিকেট (জেডিসি) পরীক্ষার প্রথম দিনে আজ বুধবার সারা দেশে ৬০ হাজার ৮৯৩ জন পরীক্ষার্থী অনুপস্থিত ছিল। অনুপস্থিত পরীক্ষার্থীর হার ২ দশমিক ৫৫ শতাংশ। বহিষ্কার হয়েছে ১৫ জন পরীক্ষার্থী।
শিক্ষা মন্ত্রণালয়ের পরীক্ষা নিয়ন্ত্রক কক্ষ এই তথ্য জানিয়েছে। আজ প্রথম দিনে জেএসসিতে বাংলা প্রথম পত্রের পরীক্ষা অনুষ্ঠিত হয়েছে। মোট ২ হাজার ৮২৪টি কেন্দ্রে এই পরীক্ষা হচ্ছে।
শিক্ষা মন্ত্রণালয়ের দেওয়া হিসেব অনুযায়ী, এই দুই পরীক্ষায় মোট পরীক্ষার্থী ২৩ লাখ ৯০ হাজার ১৩৪ জন। এর মধ্যে আজ অংশ নেয় ২৩ লাখ ২৯ হাজার ২৪১ জন। অনুপস্থিত পরীক্ষার্থীদের মধ্যে ঢাকা বোর্ডে ১৩ হাজার ৮৭৮ জন, চট্টগ্রামে ২ হাজার ৯০৩ জন, রাজশাহীতে ৪ হাজার ৮১২ জন, বরিশালে ৩ হাজার ৩৭৬ জন, সিলেটে ২ হাজার ৪৫২ জন, দিনাজপুরে ৪ হাজার ২৫৭ জন, কুমিল্লায় ৪ হাজার ৬৭০ জন, যশোরে ৫ হাজার ৩০ জন এবং মাদ্রাসা শিক্ষা বোর্ডে ১৯ হাজার ৫১৫ জন। আর বহিষ্কৃত শিক্ষার্থীদের মধ্যে চারজন ঢাকা বোর্ডের, ২ জন যশোর বোর্ডের ও ৯ জন মাদ্রাসা বোর্ডের অধীন পরীক্ষার্থী।
এদিকে মাধ্যমিক ও উচ্চশিক্ষা বিভাগের সচিবের চলতি দায়িত্বে থাকা মহিউদ্দীন খান রাজধানীর মতিঝিল আইডিয়াল স্কুল ও কলেজ কেন্দ্র পরিদর্শন করেন।
শিক্ষামন্ত্রী নুরুল ইসলাম নাহিদ এবং মাধ্যমিক ও উচ্চশিক্ষা বিভাগের সচিব সোহরাব হোসাইন বিদেশে অবস্থান করছেন।
