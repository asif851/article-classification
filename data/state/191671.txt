
ময়মনসিংহ-১ (হালুয়াঘাট-ধোবাউড়া) উপনির্বাচনে জুয়েল আরেং এবং ময়মনসিংহ-৩ (গৌরীপুর) আসনে নাজিম উদ্দিন আহমেদকে মনোনয়ন দিয়েছে ক্ষমতাসীন দল আওয়ামী লীগ। জুয়েল আরেং প্রয়াত সমাজকল্যাণ প্রতিমন্ত্রী প্রমোদ মানকিনের ছেলে। আর নাজিম উদ্দিন ময়মনসিংহ জেলা আওয়ামী লীগের সাবেক সাধারণ সম্পাদক।আজ বৃহস্পতিবার বিকেলে আওয়ামী লীগের সংসদীয় বোর্ডের সভায় এই দুজনকে মনোনয়ন দেওয়া হয়। পরে সংবাদ বিজ্ঞপ্তিতে এটা নিশ্চিত করেন আওয়ামী লীগের দপ্তর সম্পাদক আবদুস সোবহান গোলাপ। এর আগে আজ বৃহস্পতিবার প্রধানমন্ত্রীর সরকারি বাসভবন গণভবনে ওই দুটি আসনে মনোনয়নপ্রত্যাশী ব্যক্তিদের সাক্ষাৎকার নেন আওয়ামী লীগের সংসদীয় বোর্ডের সদস্যরা। জাতীয় সংসদের ময়মনসিংহ-১ ও ময়মনসিংহ-৩ শূন্য আসনে আগামী ১৮ জুলাই উপনির্বাচন অনুষ্ঠিত হবে। আগ্রহী প্রার্থীদের ২০ জুনের মধ্যে রিটার্নিং কর্মকর্তা বা সহকারী রিটার্নিং কর্মকর্তার কাছে মনোনয়নপত্র দাখিল করতে হবে। মনোনয়নপত্র বাছাইয়ের শেষ দিন হচ্ছে ২২ জুন। আর ২৯ জুন প্রার্থিতা প্রত্যাহারের শেষ দিন। সমাজকল্যাণ প্রতিমন্ত্রী প্রমোদ মানকিন গত ১১ মে মৃত্যুবরণ করেন। তিনি ময়মনসিংহ-১ আসনে আওয়ামী লীগের সংসদ সদস্য ছিলেন। আর ময়মনসিংহ-৩ আসনের সংসদ সদস্য মজিবুর রহমান ফকির মৃত্যুবরণ করেন গত ২ মে। তাঁদের মৃত্যুতে এ দুটি আসন শূন্য হয়।
