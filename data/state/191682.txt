
প্রকৃতি মানুষকে বাঁচিয়ে রাখে। তাই সবার পরিবেশ ও প্রকৃতি নিয়ে কাজ করা উচিত। এ কাজে পিছিয়ে থাকলে নতুন প্রজন্ম বিপর্যয়ে পড়বে। গতকাল বৃহস্পতিবার হবিগঞ্জে আয়োজিত ফ্রেশ-চ্যানেল আই প্রকৃতি মেলা-২০১৭-এ বক্তারা এসব কথা বলেন।
‘প্রকৃতিতে গড়ি সুন্দর জীবন’ এই প্রতিপাদ্যকে সামনে রেখে গতকাল বেলা সাড়ে ১১টায় হবিগঞ্জে প্রেসক্লাব মিলনায়তনে মেলা অনুষ্ঠিত হয়। প্রকৃতি ও জীবন ফাউন্ডেশন এই মেলার আয়োজন করেছে।
মেলা উপলক্ষে আয়োজিত অনুষ্ঠানের প্রধান অতিথি হবিগঞ্জের জেলা প্রশাসক সাবিনা আলম তাঁর বক্তৃতায় বলেন, ‘আমাদের চারপাশে পরিবেশ ও প্রকৃতির ওপর নানাভাবে আঘাত হানছে মানুষ। এখনই এ আঘাত প্রতিরোধে এগিয়ে না এলে সামনে আরও বিপর্যয় দেখা দেবে। এ জন্য সবাইকে একসঙ্গে পরিবেশ নিয়ে কাজ করতে হবে।’
বিশেষ অতিথি হবিগঞ্জের পুলিশ সুপার জয়দেব কুমার ভদ্র বলেন, হবিগঞ্জের ভাটি অঞ্চল একসময় খাল-বিল ও মাছ-গাছে পরিচিত ছিল। আজ সেই পরিবেশ হারিয়ে যাচ্ছে। আর এই পরিবেশ বিপর্যয়ের মূলেই অসচেতনতা। এ পথ থেকে সুন্দর পথে মানুষকে ফিরিয়ে আনতে পারে একমাত্র গণমাধ্যম।
হবিগঞ্জ প্রেসক্লাবের সভাপতি গোলাম মস্তোফা রফিকের সভাপতিত্বে এতে বিশেষ অতিথি হিসেবে বক্তৃতা করেন হবিগঞ্জের স্থানীয় সরকার বিভাগের উপপরিচালক মো. সফিউল আলম, সাংবাদিক মো. ফজলুর রহমান, হারুনুর রশিদ চৌধুরী, আইনজীবী শাহ ফখরুজ্জামান, মুক্তিযোদ্ধা শাহজাহান মিয়া, এটিএন বাংলার জেলা প্রতিনিধি আবদুল হালিম, জেলা বাপার সাধারণ সম্পাদক তোফাজ্জল সোহেল, নাগরিক কমিটির সাধারণ সম্পাদক আবদুল আওয়াল তালুকদার প্রমুখ। এ অনুষ্ঠানের সঞ্চালনায় ছিলেন চ্যানেল আইয়ের হবিগঞ্জ জেলা প্রতিনিধি চৌধুরী মোহাম্মদ ফরিয়াদ। এর আগে জালাল স্টেডিয়াম এলাকায় আয়োজকদের পক্ষ থেকে শোভাযাত্রা বের করা হয়। এতে বিভিন্ন সামাজিক-সাংস্কৃতিক সংগঠন ও স্কুল-কলেজের শিক্ষার্থীরা অংশ নেয়। 
