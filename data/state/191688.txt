
চালের মূল্যবৃদ্ধি নিয়ে জাতীয় সংসদে সংশ্লিষ্ট মন্ত্রীর বক্তব্য দাবি করেছেন বিরোধী দল জাতীয় পার্টির মহাসচিব এ বি এম রুহুল আমিন হাওলাদার।
আজ রোববার সংসদে বাজেট আলোচনায় অংশ নিয়ে বিরোধীদলীয় সাংসদ রুহুল আমিন হাওলাদার এই দাবি জানান।
সংশ্লিষ্ট মন্ত্রীর উদ্দেশে হাওলাদার প্রশ্ন রাখেন, রমজানে দ্রব্যমূল্যের পাগলা ঘোড়া বাজারে ছেড়ে দিলেন কেন? নির্বাচন সামনে কী করে চালের দাম বাড়ল? কখন থামবে? এ বিষয়ে কী কী পদক্ষেপ নেওয়া হয়েছে, তা জানিয়ে তিনি খাদ্যমন্ত্রীকে সংসদে বক্তব্য দেওয়ার দাবি জানান।
১৫ শতাংশ ভ্যাট প্রস্তাবের বিষয়ে রুহুল আমিন বলেন, বাজেটে ভ্যাটের বোঝা চাপানো হয়েছে। এটা অপ্রত্যাশিত, অনাকাঙ্ক্ষিত। আগামী নির্বাচন ঘিরে অপশক্তি সোচ্চার। এই অবস্থায় বাজেটে ভ্যাটের এই প্রস্তাব আত্মঘাতীমূলক সিদ্ধান্ত। এই কৌশল প্রণয়ন করেছেন যাঁরা, বাজেট প্রণয়নের সঙ্গে জড়িত তাঁরা। হয়তো অর্থমন্ত্রী সেটা জানেনও না। তিনি বলেন, ‘ব্যাংক হিসাবে বাড়তি আবগারি শুল্ক আরোপের প্রস্তাবে মানুষের মধ্যে অসন্তোষ দেখা দিয়েছে। যেহেতু আমরা মানুষের জন্য রাজনীতি করি, তাই তাদের কষ্ট হয়, এমন কিছু করা উচিত নয়।’
বিরোধীদলীয় এই সাংসদ বলেন, ‘পাহাড় এখন মৃত্যুর উপত্যকা। দুর্যোগ মোকাবিলায় সরকার কী ব্যবস্থা নিয়েছে, মানুষ জানতে চায়। একদিন ক্ষমতার বাইরে আসতে হবে। সেদিন কী জবাব দেবেন?’ তিনি আরও বলেন, ব্যাংকিং খাতে হাজার কোটি টাকা লুট হয়েছে, কেন্দ্রীয় ব্যাংকের টাকা চুরি হয়েছে। কী ব্যবস্থা নেওয়া হয়েছে জানা যায়নি।
সরকারদলীয় সাংসদ ফারুক খান বলেন, বিএনপি যখন বলে পকেট কাটার বাজেট, তখন সন্দেহ হয়। তাদের আমলে বাংলাদেশ তিনবার দুর্নীতিতে চ্যাম্পিয়ন হয়েছিল। বিএনপি যদি বাজেট বুঝত, তাদের উচিত ছিল ফোকাসগুলো নিয়ে কথা বলা। কিন্তু তারা বাজেট নিয়ে কোনো আলোচনা করেনি। কারণ, তারা বাজেট বোঝে না। খালেদা জিয়ার নেতৃত্বে বিএনপি-জামায়াতের অশুভ শক্তি অতীতেও বাংলাদেশের উন্নয়ন ব্যাহত করেছে, ভবিষ্যতেও করবে। তিনি নির্বাচন সামনে রেখে অশুভ শক্তির পাঁয়তারা লক্ষ করছেন।
সংরক্ষিত মহিলা আসনের সাংসদ আমাতুল কিবরিয়া বলেন, ‘যারা কর দেন, তাঁদের ওপর করের বোঝা চাপানো হয়েছে। নৈতিকভাবে হোক বা যুক্তি দিয়ে হোক, এটা মেনে নিতে পারছি না।’
