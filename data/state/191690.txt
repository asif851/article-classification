
নির্বাচনকালীন সরকার নিয়ে গতকাল সচিবসভায় প্রধানমন্ত্রীর বক্তব্যের পর সব দলের অংশগ্রহণে নির্বাচন অনুষ্ঠানের পথ বন্ধ হয়ে গেছে বলে মনে করছে বিএনপি।
দলটির মুখপাত্র মির্জা ফখরুল ইসলাম আলমগীর প্রথম আলোকে বলেন, সুষ্ঠু নির্বাচনের লক্ষ্যে সরকারের সঙ্গে একটি সমঝোতায় পৌঁছার জন্য বিএনপি অপেক্ষা করেছে। কিন্তু সরকার আলোচনার মাধ্যমে সমাধানে পৌঁছার সব পথ বন্ধ করে দিয়েছে। সমঝোতার আর কোনো পথ খোলা থাকল না।
সচিবসভায় প্রধানমন্ত্রী শেখ হাসিনা বলেছেন, সংবিধান মোতাবেক সরকারের মেয়াদপূর্তির ৯০ দিন আগে যেকোনো দিন দশম সংসদ নির্বাচন হবে। এ সময় মন্ত্রিপরিষদ ও সংসদ বহাল থাকবে।
বিএনপির ভারপ্রাপ্ত মহাসচিব মির্জা ফখরুল বলেন, সরকার চাইছে বিএনপিকে বাদ দিয়ে একদলীয় নির্বাচন করতে। তারা নির্বাচনকালীন সরকার নিয়ে জনমতের বাইরে গিয়ে একরোখা অবস্থান নিচ্ছে। 
