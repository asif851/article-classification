
গোয়েন্দা (ডিবি) পুলিশের পরিদর্শক জালাল উদ্দিন হত্যা মামলায় এক আসামি ঢাকার আদালতে ১৬৪ ধারায় স্বীকারোক্তিমূলক জবানবন্দি দিয়েছেন। তাঁর নাম নূর মোহাম্মাদ মানিক (২৩)।
পুলিশ এক প্রতিবেদনে আদালতকে জানিয়েছে, আসামি নূর মোহাম্মদ প্রধান আসামি হাসান মাহমুদের (২৬) সঙ্গে সেদিন ওই বাসায় অবস্থান করেন। খুনের ঘটনার সঙ্গে প্রত্যক্ষভাবে তিনি জড়িত।
এর আগে এই খুনের মামলায় প্রধান আসামি হাসান মাহমুদের স্ত্রী তানিয়া বেগম সাক্ষী হিসেবে আদালতে ১৬৪ ধারায় জবানবন্দি দেন। সেখানে তিনি বলেন, তাঁর স্বামী হাসান গুলি করে পুলিশ পরিদর্শক জালাল উদ্দিনকে হত্যা করেন। সেদিন হাসানের সঙ্গে তাঁর আরেকজন বন্ধুও ছিলেন।
গত ১৯ মার্চ রাজধানী মিরপুরের মধ্য পীরেরবাগে সন্ত্রাসীদের সঙ্গে গোলাগুলিতে নিহত হন জালাল উদ্দিন। পরে এ ঘটনায় ২১ মার্চ রাজধানীর মিরপুর থানায় হাসানকে প্রধান আসামি করে ডিবির পুলিশ পরিদর্শক শামীম আহমেদ বাদী হয়ে হত্যা মামলা করেন। এর পরদিন গত ২২ মার্চ বন্দুকযুদ্ধে নিহত হন হত্যা মামলার প্রধান অভিযুক্ত হাসান মাহমুদ।
মামলায় বলা হয়, গত ১১ জানুয়ারি সার্জেন্ট মামুনুর রশিদ ও সোহেল রানার দুটি অস্ত্র চুরি হয়। এই চুরির সঙ্গে জড়িত অপরাধীরা মিরপুরের মধ্য পীরেরবাগ এলাকায় অবস্থান করছে—এমন সংবাদ পেয়ে গত ১৯ মার্চ ওই এলাকায় বিশেষ অভিযান পরিচালনা করে। পুলিশের উপস্থিতি টের পেয়ে সন্ত্রাসীরা গুলি ও ইটপাটকেল নিক্ষেপ করতে থাকে। পুলিশও পাল্টা গুলি ছোড়ে। পরে ওই বাসার দক্ষিণ পাশের চিপা গলিতে জালাল উদ্দিন রক্তাক্ত অবস্থায় পড়ে থাকতে দেখা যায়। পরে তাঁকে রাজারবাগ কেন্দ্রীয় পুলিশ হাসপাতালে নেওয়া হলে সেখানেই তিনি চিকিৎসাধীন অবস্থায় মারা যান।মামলাটি তদন্ত করছেন ডিবির পরিদর্শক আবু মো. ফজলুল করিম।
