
যশোর সদর উপজেলায় কথিত গোলাগুলিতে এক ব্যক্তি নিহত হয়েছেন। গতকাল বুধবার রাতে উপজেলার মথুরাপুর গ্রামে এ ঘটনা ঘটে। নিহত ব্যক্তির নাম-পরিচয় পুলিশ তাৎক্ষণিকভাবে জানাতে পারেনি। তাঁকে সন্দেহভাজন সন্ত্রাসী বলছে পুলিশ।
যশোরের কোতোয়ালি থানার ভারপ্রাপ্ত কর্মকর্তা (ওসি) ইলিয়াস হোসেন বলেন, মথুরাপুর গ্রামে একটি পেট্রলপাম্পের কাছে দুই দল সন্ত্রাসীর মধ্যে আধিপত্য বিস্তার নিয়ে গোলাগুলি হয়। খবর পেয়ে পুলিশ ঘটনাস্থলে যায়। পাঁচটি গুলি ছুড়ে সন্ত্রাসীদের ছত্রভঙ্গ করে দেয় পুলিশ। পরে ঘটনাস্থলে এক ব্যক্তিকে গুলিবিদ্ধ অবস্থায় পড়ে থাকতে দেখা যায়। উদ্ধার করে হাসপাতালে নেওয়ার পথে তিনি মারা যান। সন্ত্রাসীদের দুই পক্ষের মধ্যে গোলাগুলিতে ওই ব্যক্তির মৃত্যু হয়েছে।
পুলিশ জানায়, ঘটনাস্থল থেকে একটি আগ্নেয়াস্ত্র ও গুলি উদ্ধার করা হয়েছে। নিহত ব্যক্তির লাশ যশোর ২৫০ শয্যার হাসপাতালের মর্গে পাঠানো হয়েছে।
