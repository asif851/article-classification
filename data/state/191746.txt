
পাবনার ঈশ্বরদীতে আইনশৃঙ্খলা রক্ষাকারী বাহিনী অভিযান চালিয়ে সাত ব্যক্তিকে গ্রেপ্তার করেছে। অভিযানের সময় একটি চোলাই মদ তৈরির কারখানার সন্ধান, মদ তৈরির উপকরণ, হেরোইন, গাঁজাসহ বেশ কিছু মাদকদ্রব্য উদ্ধার করা হয়। গত মঙ্গলবার রাত থেকে গতকাল বুধবার সকাল পর্যন্ত এ অভিযান চালানো হয়। গোপন সংবাদের ভিত্তিতে র্যা ব-১২-এর পাবনা ক্যাম্পের সদস্য ও ঈশ্বরদী থানা-পুলিশ পৃথক দুই স্থানে অভিযান চালায়। ঈশ্বরদী থানার ওসি আবদুল হাই তালুকদার জানান, ওই সাতজনকে মাদকদ্রব্য নিয়ন্ত্রণ আইনে গ্রেপ্তার দেখিয়ে গতকাল দুপুরে আদালতে পাঠানো হয়েছে। 
