
রাজশাহীর বাগমারা উপজেলার গোয়ালকান্দি ইউনিয়ন পরিষদে (ইউপি) আওয়ামী লীগের বিদ্রোহী চেয়ারম্যান পদপ্রার্থীর বিরুদ্ধে গত শুক্রবার নৌকা মার্কার সমর্থকদের ওপর হামলা, দোকানপাট ভাঙচুর ও ব্যানার ছিঁড়ে ফেলার অভিযোগ পাওয়া গেছে। হামলায় শিশুসহ ১০ জন আহত হয়েছে।প্রত্যক্ষদর্শীরা বলেন, শুক্রবার রাত সাড়ে নয়টার দিকে আওয়ামী লীগের বিদ্রোহী ও স্বতন্ত্র চেয়ারম্যান পদপ্রার্থী আলমগীর সরকারের সমর্থকেরা একটি পিকআপ ভ্যান ও ১২টি মোটরসাইকেল নিয়ে সাজুড়িয়া এলাকায় ঝটিকা মিছিল বের করেন। এ সময় মিছিল থেকে আওয়ামী লীগের প্রার্থী আবদুস সালামের বিরুদ্ধে আপত্তিকর স্লোগান দিয়ে বিভিন্ন স্থানে টাঙানো নৌকা প্রতীকের ডিজিটাল ব্যানার কাটা ও ছিঁড়ে ফেলা হয়। একপর্যায়ে সাজুড়িয়া মোড়ে নৌকার সমর্থকদের ওপর লাঠি ও ধারালো অস্ত্র নিয়ে অতর্কিতে হামলা চালানো হয়। এতে সাজুড়িয়া এলাকার মামুনুর রশিদের ছেলে মেহেদি হাসান (১২) ও আরও ৯ জন আহত হন।
