
সাতক্ষীরার কলারোয়া উপজেলার যুবলীগ ও শ্রমিক ইউনিয়নের দুই নেতাকে গতকাল সোমবার রাতে শতাধিক বোতল ফেনসিডিলসহ গ্রেপ্তার করেছে পুলিশ।
গ্রেপ্তার হওয়া নেতারা হলেন কলারোয়া উপজেলা যুবলীগের আহ্বায়ক শেখ আমজাদ আলী ও কলারোয়া সড়ক পরিবহন শ্রমিক ইউনিয়নের সভাপতি মজনুর রহমান।
রাত ১১টার দিকে কলারোয়ার তুলসীডাঙ্গা এলাকায় সাতক্ষীরা-যশোর সড়ক থেকে একটি প্রাইভেট কারসহ দুজনকে গ্রেপ্তার করা হয়। গাড়ির মালিক শেখ আমজাদ আলী। গাড়িতে জাতীয় সংসদের স্টিকার ও লোগো লাগানো ছিল।
কলারোয়া থানার ভারপ্রাপ্ত কর্মকর্তা (ওসি) মুন্সি মোফাজ্জেল হোসেনের ভাষ্য, পুলিশের কাছে তথ্য ছিল—আমজাদ ও মজনুর জাতীয় সংসদের স্টিকার লাগানো সিলভার রঙের একটি প্রাইভেট কারে ফেনসিডিল নিয়ে ঢাকার উদ্দেশে রওনা দিয়েছেন। এর ভিত্তিতে কলারোয়া থানার উপপরিদর্শক (এসআই) হারাধন কুন্ডুর নেতৃত্বে একদল পুলিশ প্রাইভেট কার ও ফেনসিডিলসহ ওই দুজনকে গ্রেপ্তার করে। পরে প্রাইভেট কার থেকে ১৪০ বোতল ফেনসিডিল উদ্ধার করা হয়।
সকালে প্রথম আলোকে দেওয়া গ্রেপ্তার হওয়া আমজাদের ভাষ্য, তাঁরা ব্যবসায়ী নন, তাঁরা মাঝেমধ্যে ফেনসিডিল পান করেন। এ জন্যই এগুলো নিয়ে যাচ্ছিলেন।বেলা ১১টার দিকে আবার ফোন করা হলে আমজাদ দাবি করেন, তাঁদের গাড়িতে সংসদের কোনো স্টিকার ছিল না। আর এই ফেনসিডিলও তাঁদের না। কে বা কারা এগুলো গাড়িতে রেখে গেছে।
ওসি মুন্সি মোফাজ্জেলের ভাষ্য, এ ঘটনায় এসআই হারাধন কুন্ডু বাদী হয়ে একটি মামলা করেছেন। গ্রেপ্তার করা দুজনকে আজ আদালতে পাঠানো হবে।
