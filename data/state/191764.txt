
ভিসাসংক্রান্ত জটিলতায় হজযাত্রা নিয়ে সৃষ্ট অনিশ্চয়তার জন্য হজ এজেন্সিগুলোকে দায়ী করেছেন ধর্মমন্ত্রী মতিউর রহমান। দায়ী এজেন্সিগুলোর বিরুদ্ধে কঠোর ব্যবস্থা নেওয়া হবে বলে জানিয়েছেন তিনি।
আজ বৃহস্পতিবার সচিবালয়ে হজযাত্রা নিয়ে এক সংবাদ সম্মেলনে মন্ত্রী এসব কথা বলেন।
দায়ী এজেন্সিগুলোর বিরুদ্ধে কী ব্যবস্থা নেওয়া হবে—সাংবাদিকের এমন প্রশ্নে মতিউর রহমান বলেন, লাইসেন্স বাতিল, জরিমানাসহ প্রয়োজনীয় ব্যবস্থা নেওয়া হবে।
দায়ী এজেন্সিগুলোর বিরুদ্ধে ব্যবস্থা প্রসঙ্গে মন্ত্রী বলেন, ‘কাউকে ক্ষমা করা হবে না।’
এবার সবাই হজ করাতে পারবেন বলে আশা প্রকাশ করেন মতিউর রহমান।
সময়মতো ভিসাসহ পাসপোর্ট ও বিমানের টিকিট না পাওয়াসহ নানাবিধ কারণে হজযাত্রা নিয়ে উদ্বেগে পড়েছেন হজযাত্রীরা। হজযাত্রী-সংকটের কারণে গতকাল বুধবার দুপুর পর্যন্ত ১৫টি ফ্লাইট বাতিল করেছে বাংলাদেশ বিমান ও সৌদি এয়ারলাইনস।
ভিসা জটিলতা ও হজ ফ্লাইটে যাত্রী-সংকটের সমাধানে তিনটি পদক্ষেপ নেওয়া হয়েছে বলে জানিয়েছেন বেসামরিক বিমান পরিবহন ও পর্যটনমন্ত্রী রাশেদ খান মেনন।
চলতি বছর বাংলাদেশ থেকে হজ পালন করতে সৌদি আরবে যাবেন ১ লাখ ২৭ হাজার ১৯৮ জন। গত ২৪ জুলাই থেকে বাংলাদেশ হজযাত্রী পরিবহন শুরু হয়েছে। প্রতিবছরের মতো এবারও বিমান বাংলাদেশ এয়ারলাইনস ও সৌদি এয়ারলাইনস হজযাত্রী পরিবহন করছে।
ধর্মমন্ত্রী জানিয়েছেন, এখন পর্যন্ত ৫২ হাজার ৬০০ জনের ভিসা হয়েছে। তাঁদের মধ্যে ৩২ হাজার ৫০৪ জন হজযাত্রী সৌদি আরবে পৌঁছেছেন।
