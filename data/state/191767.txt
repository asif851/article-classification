
স্মার্ট জাতীয় পরিচয়পত্র তৈরির জন্য নির্বাচন কমিশনের (ইসি) আইডিইএ (আইডেনটিফিকেশন সিস্টেম ফর ইনহ্যান্সিং অ্যাকসেস টু সার্ভিস) প্রকল্পের মেয়াদ আরও এক বছর বাড়ছে। তবে বাড়তি মেয়াদে এই প্রকল্পে বিশ্বব্যাংক অর্থায়ন করবে না। সরকারি অর্থায়নে এই প্রকল্প পরিচালিত হবে।
ইসি আশা করছে, আগামী বছরের ডিসেম্বরের মধ্যে সব ভোটারকে স্মার্ট জাতীয় পরিচয়পত্র (স্মার্ট কার্ড) দেওয়া সম্ভব হবে।
ইসি সূত্র জানায়, জাতীয় পরিচয়পত্র তৈরির জন্য বিশ্বব্যাংকের সঙ্গে ২০১১ সালে ইসির আইডিইএ প্রকল্পের চুক্তি হয়। তবে কাজ শুরু হয় ২০১২ সালে। প্রকল্পের মেয়াদ ছিল ২০১৬ সালের জুন পর্যন্ত। পরে বিশ্বব্যাংক চলতি বছরের ডিসেম্বর পর্যন্ত মেয়াদ বাড়ায়। ইসি বলেছিল, আইডিইএ প্রকল্পের অধীনে চলতি বছরের ডিসেম্বরের মধ্যেই ৯ কোটি ভোটারকে স্মার্ট জাতীয় পরিচয়পত্র দেওয়া হবে। কিন্তু তা হয়নি। গত সেপ্টেম্বরে বিশ্বব্যাংক এই প্রকল্পের মেয়াদ আর না বাড়ানোর সিদ্ধান্তের কথা ইসিকে জানায়। এর পরিপ্রেক্ষিতে ইসি একটি নতুন প্রকল্প নেওয়ার উদ্যোগ নিয়েছিল। তবে এখন নতুন প্রকল্পের বদলে ব্যয় না বাড়িয়ে আইডিইএ প্রকল্প আগামী বছরের ডিসেম্বর পর্যন্ত চালানোর নীতিগত সিদ্ধান্ত হয়েছে।
জানতে চাইলে ইসির জাতীয় পরিচয় নিবন্ধন অনুবিভাগের মহাপরিচালক মোহাম্মদ সাঈদুল ইসলাম প্রথম আলোকে বলেন, আইডিইএ প্রকল্পের মেয়াদ আগামী বছরের ডিসেম্বর পর্যন্ত বাড়ানো হচ্ছে। বিষয়টি এখনো প্রক্রিয়াধীন। এখানে পুরো অর্থায়ন করবে সরকার। তবে প্রকল্পের ব্যয় বাড়বে না। তিনি বলেন, এখন প্রতিদিন ৫০ থেকে ৫৫ লাখ স্মার্ট কার্ড উৎপাদন হচ্ছে। তাঁরা আশা করছেন, আগামী বছরের ডিসেম্বরের মধ্যে সব ভোটারকে স্মার্ট কার্ড দিতে পারবেন।
 
