
দৌড়ে ট্রেনে উঠতে গিয়ে ধাক্কা খেয়ে প্রাণ হারিয়েছেন রফিকুল ইসলাম (৫০) নামে এক ব্যাংক কর্মকর্তা। আজ বৃহস্পতিবার বিকেলে রাজধানীর কমলাপুর রেলওয়ে স্টেশনে এ দুর্ঘটনা ঘটে।
কমলাপুর রেলওয়ে থানা-পুলিশ জানায়, নিহত রফিকুল একটি বেসরকারি ব্যাংকের রাজধানীর বংশাল শাখার ব্যবস্থাপক ছিলেন। পরিবার নিয়ে তিনি উত্তরা ছয় নম্বর সেক্টর এলাকার থাকেন। বিকেল পাঁচটার দিকে তিনি কমলাপুর রেলওয়ে স্টেশনে যান। স্টেশনের দুই নম্বর প্ল্যাটফর্মে থাকা আখাউড়াগামী একটি ট্রেন ছিল। তিনি ওই ট্রেন দেখে সামনে এগিয়ে যান। এর মধ্যে ট্রেনটি ছেড়ে দেয়। তখন তিনি দৌড়ে ওই ট্রেনে উঠতে গিয়ে ট্রেনটির সঙ্গে সজোরে ধাক্কা খেয়ে মাথায় গুরুতর আঘাত পান। পরে ঢাকা মেডিকেল কলেজ হাসপাতালে নেওয়া হলে কর্তব্যরত চিকিৎসক তাঁকে মৃত ঘোষণা করেন।কমলাপুর রেলওয়ে থানার ভারপ্রাপ্ত কর্মকর্তা (ওসি) আবদুল মজিদ প্রথম আলোকে বলেন, বাসা থেকে নিজের কর্মস্থলে ট্রেনে আসা যাওয়া করতেন রফিকুল। কাজ শেষে বাসায় ফিরতে চেয়েছিলেন তিনি। ময়নাতদন্তের জন্য লাশ ঢাকা মেডিকেল কলেজ মর্গে পাঠানো হয়েছে।
