
গুলশানের রেস্তোরাঁয় হামলা চালিয়ে দেশি-বিদেশি ২০ জনকে হত্যার পরে জঙ্গিরা কাউকে ফোন করে হত্যার খবর দিয়েছিলেন। বাংলায় হওয়া সংক্ষিপ্ত কথোপকথনে একজন বলেছিলেন, ‘তাঁদের (জিম্মি) হত্যা করা হয়েছে।’ ওই রেস্তোরাঁ থেকে বেঁচে ফেরা একজন জিম্মি পুলিশকে এসব তথ্য দিয়েছেন।আজ বুধবার ঢাকা মহানগর পুলিশের কাউন্টার টেররিজম ইউনিটের অতিরিক্ত কমিশনার মনিরুল ইসলাম তাঁর কার্যালয়ে সাংবাদিকেদের এ সব কথা বলেন। গত শুক্রবার রাতে গুলশানের হলি আর্টিজান বেকারিতে সন্ত্রাসী হামলায় ২০ জন নিহত হন। এর মধ্যে ১৭ জন বিদেশি, তিনজন বাংলাদেশি (একজন বাংলাদেশি বংশোদ্ভূত মার্কিন নাগরিক)। মনিরুল ইসলাম সাংবাদিকদের বলেন, জিম্মি দশা থেকে উদ্ধার হওয়া সেই ব্যক্তির বক্তব্য যাচাই-বাছাই করা হচ্ছে।
কর্মকর্তারা ধারণা করছেন, জঙ্গিরা ওই হামলার সমন্বয়কারীকে ফোন করে হামলার খবর জানিয়েছেন। তবে জঙ্গিরা সরাসরি মুঠোফোনে কল করেননি। তাঁরা ইন্টারনেটের কোনো অ্যাপ্লিকেশন ব্যবহার করে এ যোগাযোগ করেছেন। একই অ্যাপ ব্যবহার করে তাঁরা ছবিও পাঠিয়েছেন বলে ধারণা করা হচ্ছে। একজন কর্মকর্তা বলেন, গণমাধ্যমে খবর বেরিয়েছে, আগে জঙ্গিরা টেলিগ্রাম অ্যাপ ব্যবহার করত। সম্প্রতি থ্রিমা যোগাযোগ অ্যাপ ব্যবহার করছে নিজেদের মধ্যে যোগাযোগ করতে। এ ছাড়া তাঁরা ‘ডার্ক ওয়েবে’ নিজেদের তথ্য ও জনসংযোগের কাজ করে যাচ্ছেন।
