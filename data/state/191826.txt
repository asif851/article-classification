
একাত্তরের মানবতাবিরোধী অপরাধের বিচারে গঠিত আন্তর্জাতিক অপরাধ ট্রাইব্যুনাল-২ আপাতত থাকছে না। এটি নিষ্ক্রিয় থাকবে, বিলুপ্ত হবে না। তবে ট্রাইব্যুনাল-১ যথারীতি বহাল থাকবে।আইন মন্ত্রণালয়ের উচ্চপর্যায়ের একজন কর্মকর্তা গতকাল বৃহস্পতিবার প্রথম আলোকে বলেন, একাত্তরের মানবতাবিরোধী অপরাধে অভিযুক্ত ব্যক্তিদের বিচারের কার্যক্রম কমে যাওয়ায় সরকার একটি ট্রাইব্যুনাল আপাতত নিষ্ক্রিয় রাখার সিদ্ধান্ত নিয়েছে।আইন মন্ত্রণালয় ও আন্তর্জাতিক অপরাধ ট্রাইব্যুনালের সূত্রগুলো বলছে, ট্রাইব্যুনাল-১-এর চেয়ারম্যান বিচারপতি এম ইনায়েতুর রহিম, বিচারপতি জাহাঙ্গীর হোসেন ও ট্রাইব্যুনাল-২-এর চেয়ারম্যান বিচারপতি ওবায়দুল হাসানকে হাইকোর্টে ফিরিয়ে নেওয়ার চিন্তা-ভাবনা চলছে। সে ক্ষেত্রে ট্রাইব্যুনাল-১-এর চেয়ারম্যান পদে পরিবর্তন হতে পারে।
