
নারায়ণগঞ্জের আড়াইহাজারে অপহরণের শিকার পাঁচ বছরের শিশু হাফসা আক্তার রূপাকে হত্যা করা হয়েছে। গতকাল শুক্রবার ভোরে উপজেলার দুপ্তারা ইউনিয়নের গিরদা এলাকা থেকে লাশটি উদ্ধার করা হয়। অপহরণের সঙ্গে জড়িত থাকার অভিযোগে পুলিশ ফজলে রাব্বি নামের এক কিশোরকে (১৫) গ্রেপ্তার করেছে। হাফসা আক্তার উপজেলার বান্টি চৌধুরীপাড়া এলাকার মালয়েশিয়াপ্রবাসী হযরত আলীর মেয়ে। সে গিরদা নজরুল ইসলাম বাবু প্রাথমিক বিদ্যালয়ের শিশু শ্রেণির ছাত্রী ছিল। এলাকাবাসী ও পুলিশ জানায়, গত বৃহস্পতিবার দুপুরে বান্টি চৌধুরীপাড়া এলাকার বাড়ির পাশের খেলা করার সময় নিখোঁজ হয় হাফসা। সন্ধ্যায় গিরদা বাজারের একটি ফ্লেক্সিলোডের দোকানে ফোন করে অপহরণকারীরা জানায়, হাফসাকে জীবিত ফেরত পেতে হলে ৩ লাখ টাকা মুক্তিপণ দিতে হবে। অন্যথায় তাকে হত্যা করা হবে। বিষয়টি পুলিশকে না জানাতেও বলা হয়। হাফসার পরিবার বিষয়টি পুলিশকে জানালে পুলিশ ফজলে রাব্বি নামের এক কিশোরকে গ্রেপ্তার করে। গতকাল ভোরে দুপ্তারা ইউনিয়নের গিরদা এলাকায় সড়কের পাশে হাফসার লাশ দেখতে পেয়ে এলাকার লোকজন পুলিশে খবর দেন। পরে পুলিশ লাশটি উদ্ধার করে। আড়াইহাজার থানার ভারপ্রাপ্ত কর্মকর্তা (ওসি) মো. সাখাওয়াত হোসেন বলেন, শিশুটিকে অপহরণের পর থেকে পুলিশ বিভিন্ন স্থানে অভিযান শুরু করে। প্রযুক্তির সহায়তায় ওই রাতেই যার মুঠোফোন নম্বর থেকে মুক্তিপণের টাকা দাবি করা হয়েছিল, তাকে গ্রেপ্তার করা হয়েছে। প্রাথমিক জিজ্ঞাসাবাদে জানা গেছে, এই হত্যাকাণ্ডের সঙ্গে পাঁচ-ছয়জন জড়িত। তাদের গ্রেপ্তারের চেষ্টা চলছে। এ ব্যাপারে মামলার প্রস্তুতি চলছে।
