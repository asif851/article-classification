
জামায়াতে ইসলামীর সহকারী সেক্রেটারি জেনারেল মুহাম্মদ কামারুজ্জামানের আইনজীবী শিশির মনির দাবি করেছেন, রাষ্ট্রপতির কাছে ক্ষমা চাওয়ার সময়সীমার বিষয়ে আইনমন্ত্রী যে বক্তব্য দিয়েছেন, তা সঠিক নয়।
আজ রোববার দুপুরে সুপ্রিম কোর্ট আইনজীবী সমিতির মিলনায়তনে অনুষ্ঠিত সংবাদ সম্মেলনে শিশির মনির এ দাবি করেন।
গত বছরের ৯ মে মুক্তিযুদ্ধকালে মানবতাবিরোধী অপরাধের দায়ে কামারুজ্জামানকে মৃত্যুদণ্ডাদেশ দেন আন্তর্জাতিক অপরাধ ট্রাইব্যুনাল-২। ট্রাইব্যুনালের দেওয়া ওই মৃত্যুদণ্ডের সাজা বহাল রেখে ৩ নভেম্বর রায় দেন সুপ্রিম কোর্টের আপিল বিভাগ।
সংবাদ সম্মেলনে শিশির মনির বলেন, ‘আইনমন্ত্রী গতকাল শনিবার কারাবিধির ৯৯১ ধারা উল্লেখ করে বলেছেন, রায় শোনার দিন থেকে সাত দিনের মধ্যে রাষ্ট্রপতির কাছে ক্ষমা চাওয়ার সুযোগ কামারুজ্জামানের আছে। আজ এ সময়সীমা শেষ হওয়ার কথা। আমরা বলতে চাই, আইনমন্ত্রীর এ ব্যাখ্যা বেআইনি। আইনের মানুষ হয়ে তিনি ওই বিধির ভুল ব্যাখ্যা দিয়েছেন। সময় গণনা শুরু হবে মৃত্যু পরোয়ানা পাওয়ার পর থেকে। আমরা মনে করি, আইনমন্ত্রী মনগড়া ব্যাখ্যা দিয়ে জাতিকে বিভ্রান্ত করেছেন। পুরাতন কারাবিধি অনুসারে এ সময় সাত দিন ও নতুন কারাবিধি অনুসারে ১৫ দিন।’
শিশির মনির আরও বলেন, ৬ নভেম্বর কামারুজ্জামান জানিয়েছেন, রায় পাওয়ার ৩০ দিনের মধ্যে তিনি পুনর্বিবেচনার (রিভিউ) আবেদন করবেন। রিভিউ নিষ্পত্তির পর তিনি সিদ্ধান্ত নেবেন রাষ্ট্রপতির কাছে ক্ষমা চাইবেন কি না। রিভিউ নিষ্পত্তির আগে রাষ্ট্রপতির কাছে ক্ষমা চাওয়ার কোনো পদক্ষেপ তিনি নেবেন না।
সংবাদ সম্মেলনে আরও উপস্থিত ছিলেন আইনজীবী মো. নজরুল ইসলাম, ফরিদউদ্দিন খান, সাইফুর রহমান প্রমুখ।
