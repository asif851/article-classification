
প্রধান বিচারপতি সুরেন্দ্র কুমার সিনহার পদত্যাগে বিচার বিভাগ ভারমুক্ত হলো বলে প্রতিক্রিয়া জানিয়েছেন অ্যাটর্নি জেনারেল মাহবুবে আলম। তিনি বলেন, ‘আমি প্রথমেই বলেছি। বিচার বিভাগ ভারমুক্ত হলো। বিচার বিভাগের কোনো ব্যক্তি যদি দুর্নীতির সঙ্গে জড়িত থাকেন, চরিত্র স্খলনে জড়িত থাকেন, কোনোমতে তাঁর বিচার বিভাগে থাকা উচিত নয়।’
প্রধান বিচারপতির পদত্যাগের প্রেক্ষাপটে সর্বোচ্চ আইন কর্মকর্তা হিসেবে সাংবাদিকেরা প্রতিক্রিয়া জানতে চাইলে আজ রোববার দুপুরে নিজ কার্যালয়ে এক ব্রিফিংয়ে তিনি এসব কথা বলেন।
প্রধান বিচারপতি পদত্যাগ করেছেন। রাষ্ট্রপতির কাছে পদত্যাগপত্র পৌঁছেছে। পরবর্তী প্রক্রিয়া কী? এমন প্রশ্নের জবাবে অ্যাটর্নি জেনারেল বলেন, ‘রাষ্ট্রপতির কাছ থেকে আইন মন্ত্রণালয়ে যায় এবং গেজেট প্রকাশিত হতে হয়। সংবিধানে আছে, স্বহস্তে দরখাস্ত করে রাষ্ট্রপতির কাছে দিলে এটি (পদত্যাগপত্র) কার্যকর হবে।’
আরেক প্রশ্নের জবাবে মাহবুবে আলম বলেন, ‘সুপ্রিম কোর্টের আপিল বিভাগ বলতে শুধু প্রধান বিচারপতিকে বোঝায় না, সব কজন বিচারপতি ও প্রধান বিচারপতিকে বোঝায়। আপিল বিভাগের অন্য বিচারপতিরা যেদিন প্রধান বিচারপতির সঙ্গে বসে মামলা নিষ্পত্তিতে অনীহা প্রকাশ করলেন, বেঞ্চে বসতে রাজি হলেন না, সেদিনই বিষয়টি ফয়সালা হয়ে গেছে। যার পরিপ্রেক্ষিতে বলেছিলাম, ফিরে এসে প্রধান বিচারপতি হিসেবে তাঁর দায়িত্ব গ্রহণ করা সুদূরপরাহত।’  মাহবুবে আলম আরও বলেন, ‘আসলে পদত্যাগ করা ছাড়া আর উপায় ছিল না। কারণ, আপিল বিভাগের অন্য বিচারপতিরা প্রধান বিচারপতির সঙ্গে বসতে যদি না চান, তাঁর অন্য কোনো পথ থাকে না।’
