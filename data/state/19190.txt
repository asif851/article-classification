
চট্টগ্রাম সিটি করপোরেশনের মেয়র ও চট্টগ্রাম নগর আওয়ামী লীগের সাধারণ সম্পাদক আ জ ম নাছির উদ্দিন এবং ফেনীর সাংসদ নিজাম উদ্দিন হাজারীসহ ১৮ জনের বিরুদ্ধে ১৯৯৩ সালে হত্যাচেষ্টার অভিযোগে করা মামলায় তিন সাক্ষী আসামিপক্ষে আদালতে সাক্ষ্য দিয়েছেন। আজ মঙ্গলবার সকালে চট্টগ্রাম জেলা ও দায়রা জজ মো. নূরুল হুদার আদালতে মামলার তিন সাক্ষী জহুরুল ইসলাম চৌধুরী, আবদুর রহমান ও কেবিএম শাহজাহান সাক্ষ্য দেন। তাঁরা সবাই ছাত্রলীগের সাবেক কর্মী। সাক্ষ্য দেওয়ার সময় নাছির বা নিজাম কেউ আদালতে উপস্থিত ছিলেন না। তাঁদের আইনজীবী সময়ের আবেদন করলে আদালত তা মঞ্জুর করেন। আ জ ম নাছিরের পক্ষের আইনজীবী চন্দন বিশ্বাস প্রথম আলোকে বলেন, সাক্ষী জহুরুল ইসলাম চৌধুরী, আবদুর রহমান ও কেবিএম শাহজাহান আদালতে বলেছেন, ঘটনার দিন তাঁরা সমাবেশে উপস্থিত ছিলেন। সেখানে মারামারি বা বিশৃঙ্খলা হয়নি। মামলার বাদী সুফিয়ান সিদ্দিকীকে কেউ মারধর করেনি। ১৯৯৩ সালের ২৪ জানুয়ারি লালদীঘি ময়দানে তৎকালীন বিরোধীদলীয় নেতা ও বর্তমান প্রধানমন্ত্রী শেখ হাসিনার জনসভায় তৎকালীন নগর ছাত্রলীগ নেতা সুফিয়ান সিদ্দিকীর ওপর অস্ত্র ও লাঠিসোঁটা নিয়ে হামলা হয়। এ ঘটনায় সুফিয়ান সিদ্দিকী বাদী হয়ে কোতোয়ালি থানায় আ জ ম নাছিরসহ ১৮ জনের বিরুদ্ধে হত্যাচেষ্টার অভিযোগে মামলা করেন। ১৯৯৪ সালে মামলার আসামিরা হাইকোর্ট থেকে স্থগিতাদেশ নেন। ২০১৪ সালের ৯ মার্চ স্থগিতাদেশ প্রত্যাহারের আদেশ দেন আদালত। এ মামলায় গত ১ এপ্রিল আদালতে হাজির হয়ে জামিন নেন আ জ ম নাছির। গত ৬ এপ্রিল জেরা চলাকালে বাদী সুফিয়ান সিদ্দিকী আদালতকে বলেন, বিএনপি সরকারের চাপে তিনি মামলাটি করেছিলেন। চট্টগ্রাম জেলা ও দায়রা জজ আদালতের সরকারি কৌঁসুলি মো. আবুল হাশেম জানান, আদালত তিন সাক্ষীর সাক্ষ্য নিয়ে পরবর্তী দিন সাক্ষ্য গ্রহণের তারিখ ধার্য রেখেছেন।
