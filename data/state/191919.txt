
পটুয়াখালীতে মহিষ আমনের বীজতলার চারা খেয়ে ফেলায় দুই পরিবারের বিরোধের জের ধরে চালানো হামলার ঘটনায় এক ব্যক্তি নিহত হয়েছেন। গতকাল সোমবার সন্ধ্যায় মির্জাগঞ্জ উপজেলার উত্তর ঘটকের আন্দুয়া গ্রামে এ ঘটনা ঘটে।
নিহত ব্যক্তির নাম জাফর হাওলাদার (৩০)। এ ঘটনায় আহত হয়েছেন চারজন। আহত ব্যক্তিদের অবস্থা আশঙ্কাজনক। তাঁদের বরিশাল শের-ই-বাংলা মেডিকেল কলেজ হাসপাতালে চিকিৎসা দেওয়া হচ্ছে।
পুলিশ ও স্থানীয় লোকজনের তথ্যমতে, একই বংশের মালেক হাওলাদার ও মুসা হাওলাদার পাশাপাশি বাস করেন। গতকাল বিকেলে মালেক হাওলাদারের চার-পাঁচটি মহিষ মুসা হাওলাদারের খেতের আমন বীজতলার চারা খেয়ে ফেলে। সন্ধ্যা সাতটার দিকে এ নিয়ে দুই পক্ষের কথা-কাটাকাটি হয়। একপর্যায়ে মালেক হাওলাদারের লোকজন ধারালো অস্ত্র নিয়ে মুসা হাওলাদারের ছেলে জাফর হাওলাদারের ওপর হামলা চালায়। এ সময় তাঁর মাথায় অস্ত্র দিয়ে আঘাত করা হয়। জাফর হাওলাদার মাটিতে লুটিয়ে পড়লে তাঁকে বাঁচাতে এগিয়ে আসেন পরিবারের সদস্যরা। এ সময় জাফর হাওলাদারের ভাই শহীদ হাওলাদার, স্ত্রী রানী বেগম, ছেলে রিফাত ও চাচাতো ভাই হাবিব হাওলাদার গুরুতর আহত হন। আহত ব্যক্তিদের প্রথমে মির্জাগঞ্জ স্বাস্থ্য কমপ্লেক্স ও পরে অবস্থার অবনতি হলে বরিশাল শের-ই-বাংলা মেডিকেল কলেজ হাসপাতালে পাঠানো হয়।
ঘটনার সত্যতা নিশ্চিত করে মির্জাগঞ্জ থানার ভারপ্রাপ্ত কর্মকর্তা (ওসি) মো. মনির হোসেন বলেন, নিহত জাফরের লাশ উদ্ধার করে ময়নাতদন্তের জন্য পটুয়াখালী মর্গে পাঠানো হয়েছে। এ ঘটনায় মামলা করার প্রস্তুতি চলছে।
