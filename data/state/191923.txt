
রাজধানীর যাত্রাবাড়ীর কাঠেরপুল এলাকায় আবার ‘বন্দুকযুদ্ধের’ ঘটনা ঘটেছে। এবার পুলিশের গোয়েন্দা শাখার (ডিবি) সদস্যদের সঙ্গে ‘বন্দুকযুদ্ধে’ এক যুবক নিহত হয়েছেন। আজ সোমবার ভোররাতে এ ঘটনা ঘটে। প্রাথমিকভাবে নিহত যুবকের নাম-পরিচয় জানা যায়নি। যাত্রাবাড়ী থানার ভারপ্রাপ্ত কর্মকর্তা (ওসি) অবনী শঙ্কর এই তথ্যের সত্যতা নিশ্চিত করেছেন। যাত্রাবাড়ী থানার উপপরিদর্শক (এসআই) মোশাররফ প্রথম আলোকে বলেন, সকাল ছয়টার দিকে ওই যুবকের লাশ ঢাকা মেডিকেল কলেজ মর্গে পাঠানো হয়েছে। এর আগে গত সপ্তাহে ওই একই এলাকায় র‍্যাবের সঙ্গে ‘বন্দুকযুদ্ধে’ দুই যুবক নিহত হয়। যাত্রাবাড়ীর কাঠেরপুল এলাকায় গত ২৩ জানুয়ারি রাতে বাসে পেট্রলবোমা হামলা হয়েছিল। গত মঙ্গলবার গভীর রাতে কাঠেরপুল এলাকায় র‌্যাবের সঙ্গে ‘বন্দুকযুদ্ধে’ দুই যুবক নিহত হন। যাত্রাবাড়ীর কাঠেরপুল এলাকায় গত ২৩ জানুয়ারি রাতে যাত্রীবাহী একটি বাসে পেট্রলবোমা হামলা হয়। গ্লোরি পরিবহনের ওই বাসে পেট্রলবোমা হামলায় ২৮ জন দগ্ধ হন। পরে ঢাকা মেডিকেল কলেজ হাসপাতালের বার্ন ইউনিটে চিকিৎসাধীন অবস্থায় একজন মারা যান।
