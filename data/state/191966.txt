
স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, খুব শিগগির জাতীয় স্বাস্থ্য কাউন্সিলের সভা ডেকে দরিদ্রদের জন্য স্বাস্থ্যবিমা চালু এবং প্রত্যন্ত এলাকায় চিকিত্সকদের রাখার ব্যাপারে প্রণোদনা দেওয়ার বিষয়টি চূড়ান্ত হবে।
আজ বুধবার দুপুরে পরিবার পরিকল্পনা পেশাজীবী সমন্বয় পরিষদের নেতাদের সঙ্গে বৈঠককালে স্বাস্থ্যমন্ত্রী এ কথা বলেন। স্বাস্থ্য মন্ত্রণালয়ের সভাকক্ষে অনুষ্ঠিত সভায় স্বাস্থ্য প্রতিমন্ত্রী জাহিদ মালেক, স্বাস্থ্যসচিব এম এন নিয়াজউদ্দিন উপস্থিত ছিলেন।
এর আগে একই স্থানে বঙ্গবন্ধু শেখ মুজিব মেডিকেল বিশ্ববিদ্যালয়ের প্রতিনিধিদের সঙ্গে বৈঠককালে মন্ত্রী বলেন, চিকিত্সকদের গ্রামে রাখার ব্যাপারে সরকার বদ্ধপরিকর। তিনি প্রশ্ন করেন, ‘কৃষি কর্মকর্তা ও ইউএনওরা উপজেলায় থাকতে পারলে চিকিত্সকেরা থাকতে পারবেন না কেন?’ চিকিত্সকদের গ্রামে রাখার ব্যাপারে তিনি বঙ্গবন্ধু শেখ মুজিব মেডিকেল বিশ্ববিদ্যালয়ের উপাচার্য প্রাণ গোপালসহ প্রতিনিধি দলের অন্য সদস্যদের সহযোগিতা চান।
