
নারায়ণগঞ্জে যাত্রীবাহী একটি বাস ও একটি ট্রাকে আগুন দিয়েছে দুর্বৃত্তরা। আজ সোমবার দুপুর সোয়া ১২টার দিকে নগরের মাসদাইর গাবতলী এলাকায় এ ঘটনা ঘটে। এ সময় তাড়াহুড়ো করে নামতে গিয়ে বাসের তিন যাত্রী আহত হয়েছেন।
ঘটনার সত্যতা নিশ্চিত করে ফতুল্লা থানার ভারপ্রাপ্ত কর্মকর্তা (ওসি) আসাদুজ্জামান জানান, বাসের আহত তিন যাত্রীকে খানপুরে অবস্থিত ৩০০ শয্যাবিশিষ্ট নারায়ণগঞ্জ হাসপাতালে পাঠানো হয়েছে। ঘটনার পর নারায়ণগঞ্জ ফায়ার সার্ভিসের দুটি ইউনিট প্রায় আধা ঘণ্টা চেষ্টা চালিয়ে আগুন নিয়ন্ত্রণে নেয়। বাসে আগুনদাতাদের শনাক্ত করার চেষ্টা চলছে।
নাম প্রকাশ না করে ওই বাসের চার যাত্রী ও ঘটনার প্রত্যক্ষদর্শী জানান, আনন্দ পরিবহনের একটি বাস চাষাঢ়া থেকে যাত্রী নিয়ে ঢাকা যাচ্ছিল। বাসটি গাবতলীর মোড়ে পৌঁছালে ২০-৩০ জন যুবক বাসটিতে হামলা চালায়। এ সময় হামলাকারীরা যাত্রীদের নামিয়ে দিয়ে বাসে ভাঙচুর করে। এরপর পেট্রল ঢেলে আগুন ধরিয়ে দেয়। হামলাকারীরা বাসের পেছনে থামানো একটি ট্রাকেও আগুন ধরিয়ে দেয়।
এর আগে গতকাল রোববার রাতে চাষাঢ়া মোড়ে যাত্রীবাহী একটি বাসে আগুন দেওয়া হয়। এতে এক চিকিৎসক দম্পতিসহ কমপক্ষে ১০ জন আহত হন। ৬ জানুয়ারি থেকে শুরু হওয়া অবরোধে নারায়ণগঞ্জে এ পর্যন্ত কমপক্ষে ১৫টি যানবাহনে আগুন দেওয়া হয়েছে।
