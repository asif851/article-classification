
কক্সবাজারের রামুতে অ্যাম্বুলেন্স থামিয়ে রোগীর ছেলেসহ তিন ব্যক্তিকে অপহরণ করেছে দুর্বৃত্তরা। গতকাল শুক্রবার ভোরে উপজেলার ঈদগড় ইউনিয়নের পানেরছড়ারঢালা এলাকায় এ ঘটনা ঘটে।অপহৃত ব্যক্তিরা হলেন বান্দরবানের নাইক্ষ্যংছড়ি উপজেলার বাইশারী ইউনিয়ন পরিষদের (ইউপি) সাবেক সদস্য আবু তৈয়ব (৪৫), ইউনিয়নের যৌথ খামারপাড়ার বাসিন্দা আবু বকর (২৫) ও চকরিয়ার চিরিঙ্গা এলাকার শাহ আলম (২৭)। তাঁদের স্বজনেরা বলছেন, অপহরণকারীরা এক লাখ টাকা মুক্তিপণ দাবি করছে।পুলিশ ও স্থানীয় সূত্র জানায়, বৃহস্পতিবার রাতে চট্টগ্রামের একটি হাসপাতাল থেকে আত্মীয় আবুল ফজলকে নিয়ে অ্যাম্বুলেন্সযোগে বাইশারীর উদ্দেশে যাত্রা করেন আবু তৈয়ব। সঙ্গে ছিলেন আবুল ফজলের ছেলে আবু বকর ও তাঁর বন্ধু শাহ আলম। ভোর চারটার দিকে ঈদগাঁও-ঈদগড়-বাইশারী সড়কের পানেরছড়ারঢালা এলাকায় ৮-১০ জন অস্ত্রধারী দুর্বৃত্ত অ্যাম্বুলেন্সটির গতিরোধ করে। পরে দুর্বৃত্তরা রোগী ও চালককে রেখে তিনজনকে অপহরণ করে জঙ্গলের দিকে নিয়ে যায়। এরপর রোগীকে বাড়ি রেখে ফেরার সময় বাইশারী ফাঁড়ির পুলিশ জিজ্ঞাসাবাদের জন্য অ্যাম্বুলেন্সের চালক আবদুর রহিমকে আটক করে।অপহৃত আবু তৈয়বের স্ত্রী বাইশারী ইউপির নারী সদস্য আয়েশা সিদ্দিকা জানান, রোগী আবুল ফজল তাঁর ফুপাতো ভাই। তিনি বলেন, অপহরণকারীরা মুক্তিপণ হিসেবে প্রথমে আট লাখ টাকা দাবি করে। এখন তারা এক লাখ টাকা দাবি করছে।বাইশারী ইউপি চেয়ারম্যান মনিরুল হক বলেন, অপহরণকারীদের একটি চক্র দীর্ঘদিন ধরে নাইক্ষ্যংছড়ির বাইশারী ও রামুর ঈদগাঁ এলাকায় অপহরণ-বাণিজ্য চালিয়ে যাচ্ছে। ওই চক্রই তিনজনকে অপহরণ করেছে। তিনি বলেন, গত চার বছরে শতাধিক মানুষকে অপহরণ করে মুক্তিপণ আদায় করেছে দুর্বৃত্তরা।রামু থানার ওসি আবদুল মজিদ বলেন, পুলিশ অপহৃত ব্যক্তিদের উদ্ধারে অভিযান চালাচ্ছে।
