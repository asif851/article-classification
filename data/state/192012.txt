
বন্যার ক্ষতি পুষিয়ে উঠতে চাষিদের ৫৮ কোটি ৭৭ লাখ ১৯ হাজার ৩১৫ টাকার কৃষি উপকরণ সহায়তা দেবে কৃষি মন্ত্রণালয়। ৬৪ জেলার ৫ লাখ ৪১ হাজার ২০১ জন ক্ষুদ্র ও প্রান্তিক চাষি এই সহায়তা পাবেন। প্রত্যেক কৃষক সর্বোচ্চ এক বিঘা জমির জন্য প্রয়োজনীয় দুই ধরনের সার ও বীজ বিনা মূল্যে পাবেন।
আজ রোববার কৃষি মন্ত্রণালয়ে অনুষ্ঠিত এক সংবাদ সম্মেলনে এসব কথা জানান কৃষিমন্ত্রী মতিয়া চৌধুরী।
কৃষিমন্ত্রী বলেন, বন্যার পানি নেমে যাওয়ার পর এখনই চাষ করা যাবে এমন ফসল চাষ করার জন্য এই সহায়তা দেওয়া হবে। গম, ভুট্টা, সরিষা, চিনাবাদাম, ফেলন, খেসারি, বিটি বেগুন এবং গ্রীষ্মকালীন মুগ ও তিল উৎপাদনের জন্য এই সহায়তা দেওয়া হবে। এই প্রণোদনা দেওয়ার ফলে ৭২৭ কোটি ৫৯ কোটি ৫৯ লাখ ৫০ হাজার ৮০০ টাকার ফসল উৎপাদন হওয়া সম্ভব হবে।
সংবাদ সম্মেলনে জানানো হয়, গম চাষের ক্ষেত্রে কৃষক এক বিঘা জমির জন্য ২০ কেজি বীজ, ২০ কেজি ডিএপি ও ১০ কেজি এমওপি সার পাবেন। এতে কৃষকপ্রতি সাকল্যে ব্যয় হবে ১ হাজার ৬৪৫ টাকা। ভুট্টার ক্ষেত্রে কৃষকপ্রতি দুই কেজি, ২০ কেজি ডিএপি ও ১০ কেজি এমওপি সার পাবেন।
কৃষিমন্ত্রী সংবাদ সম্মেলনে বলেন, এই প্রণোদনা কার্যক্রমে মঞ্জুরি করা অর্থ কৃষি মন্ত্রণালয়ের বাজেট বরাদ্দ থেকে সংকুলান করা হবে। এ জন্য কোনো অতিরিক্ত অর্থ বরাদ্দের প্রয়োজন হবে না।  সংবাদ সম্মেলনে কৃষি মন্ত্রণালয়ের সচিব মঈনউদ্দিন আবদুল্লাহসহ মন্ত্রণালয়ের শীর্ষ কর্মকর্তারা উপস্থিত ছিলেন।
