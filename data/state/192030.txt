
প্রধানমন্ত্রী শেখ হাসিনা দেশের আইনশৃঙ্খলা রক্ষায় তাঁর সরকারের নেওয়া বিভিন্ন পদক্ষেপের উল্লেখ করে বলেছেন, আইনশৃঙ্খলা রক্ষাকারী বাহিনী তত্পর থাকায় দেশে সন্ত্রাসবাদ ও জঙ্গিবাদ নিয়ন্ত্রণ করা সম্ভব হয়েছে। দেশে আইনশৃঙ্খলা পরিস্থিতি স্বাভাবিক আছে। মানুষ ন্যায়বিচার পাচ্ছে। বৈদেশিক বিনিয়োগ বৃদ্ধি পাচ্ছে। দেশের অর্থনৈতিক ভিত্তি দৃঢ়তর হচ্ছে।গতকাল বুধবার জাতীয় সংসদে প্রধানমন্ত্রীর প্রশ্নোত্তর পর্বে আওয়ামী লীগের কাজী নাবিল আহমেদের লিখিত প্রশ্নের জবাবে শেখ হাসিনা এসব কথা বলেন। ডেপুটি স্পিকার ফজলে রাব্বী মিয়ার সভাপতিত্বে বিকেল পাঁচটায় সংসদ অধিবেশন শুরুর পর প্রশ্নোত্তর পর্ব শুরু হয়।প্রধানমন্ত্রী বলেন, সাম্প্রতিক সময়ে পুলিশ ও আইনশৃঙ্খলা রক্ষাকারী বাহিনী দেশের বিভিন্ন স্থানে সন্ত্রাসী হামলার রহস্য উদ্ঘাটনে সফলতার পরিচয় দিয়েছে। কূটনীতিক ও বিদেশি নাগরিকদের নিরাপত্তা জোরদারের কথা উল্লেখ করে তিনি বলেন, ইতিপূর্বে জঙ্গি, সন্ত্রাসী ও নাশকতামূলক কার্যকলাপের সঙ্গে সংশ্লিষ্টতার অভিযোগ রয়েছে এমন ব্যক্তিদের কর্মকাণ্ড ও গতিবিধি সম্পর্কে গোয়েন্দা কার্যক্রম অব্যাহত রয়েছে। জঙ্গি, সন্ত্রাসীসহ সব অপরাধীর অপরাধ কর্মকাণ্ড রোধে তাদের অর্থের জোগানদাতা ও অর্থের উত্স সন্ধান করে আইনগত ব্যবস্থা নেওয়া হচ্ছে।সংসদ নেতা বলেন, সব ধরনের জঙ্গিবাদ, নাশকতা ও সহিংসতার সঙ্গে জড়িত ও হুকুমদাতাদের আইনের আওতায় আনতে এবং তাদের বিরুদ্ধে যথাযথ আইনগত ব্যবস্থা নিতে সরকার আইনশৃঙ্খলা রক্ষাকারী বাহিনীকে নির্দেশ দিয়েছে। সন্ত্রাসী হামলা, অগ্নিসংযোগ, বোমা হামলা, সহিংসতা ও নাশকতার ঘটনায় সংশ্লিষ্ট ব্যক্তিদের বিরুদ্ধে নিয়মিত মামলা করে আইনগত ব্যবস্থা নেওয়াসহ মামলাগুলো তদন্ত সাপেক্ষে আদালতে বিচার-প্রক্রিয়ার কার্যক্রম গৃহীত হয়েছে।রিজার্ভ হ্যাকিং প্রভাব ফেলবে না: স্বতন্ত্র সাংসদ হাজি মো. সেলিমের প্রশ্নের জবাবে প্রধানমন্ত্রী বলেন, বাংলাদেশ ব্যাংকের রিজার্ভ হ্যাকিংয়ের ঘটনায় আপাতত ক্ষতি হলেও দেশের অর্থনীতিতে দীর্ঘ মেয়াদে কোনো প্রভাব ফেলবে না। হ্যাকিংয়ের ঘটনার পর ফিলিপাইন সরকারের সহযোগিতায় অর্থ ফেরত আনার তত্পরতায় এ বিষয়ে সম্ভাব্য বিরূপ পরিস্থিতি ঠেকানো গেছে। এ ঘটনায় মুদ্রানীতি বাধাগ্রস্ত হওয়ারও কোনো আশঙ্কা নেই।প্রধানমন্ত্রী বলেন, হ্যাকিংয়ের ঘটনায় গৃহীত পদক্ষেপের ফলে ইতিমধ্যে কিছু টাকা ফেরত পাওয়া গেছে। আইনি প্রক্রিয়ার মাধ্যমে বাকি অর্থও ফেরত পাওয়া যাবে বলে আশা করা যায়। এ ঘটনার পর বাংলাদেশ ব্যাংকের পক্ষ থেকে তাত্ক্ষণিক পদক্ষেপ নেওয়ায় আরও বড় রকমের হ্যাকিং বন্ধ হয়েছে।প্রতি উপজেলায় মডেল মসজিদ হবে: সরকারি দলের ম ম আমজাদ হোসেনের প্রশ্নের জবাবে শেখ হাসিনা বলেন, দেশের প্রতিটি উপজেলায় একটি করে মডেল মসজিদ নির্মাণের পরিকল্পনা সরকারের রয়েছে। ইতিমধ্যে মডেল মসজিদের দুটি স্থাপত্য নকশা করা হয়েছে। এই নকশা চূড়ান্ত হলেই প্রতিটি উপজেলায় একটি করে মডেল মসজিদ নির্মাণের প্রকল্প বাস্তবায়ন শুরু হবে। ইসলামিক ফাউন্ডেশন এই মসজিদ নির্মাণের উদ্যোগ নিয়েছে। মসজিদের ইমাম নিয়োগ বা তাঁদের বেতনাদি কী হবে, সেটা তারাই ঠিক করে দেবে। তবে প্রচলিত নিয়মেই মসজিদের ইমাম নিয়োগ ও বেতন দেওয়া হবে।সরকারি দলের শাহজাহান কামালের সম্পূরক প্রশ্নের জবাবে প্রধানমন্ত্রী বলেন, অটিস্টিক শিশুদের সেবা দেওয়ার জন্য মোবাইল অটিস্টিক সেন্টার গড়ে তোলার উদ্যোগ নেওয়া হচ্ছে। একটি ভ্রাম্যমাণ ভ্যান করে দেওয়া হবে। এই ভ্যান সারা দেশে কোথায় কোথায় অটিস্টিক শিশু রয়েছে, তাদের খুঁজে বের করবে। তাদের সেবা দেবে। তাদের মূল স্রোতোধারায় নিয়ে আসার জন্য কাজ করবে।স্বতন্ত্র সাংসদ রুস্তম আলী ফরাজীর প্রশ্নের জবাবে প্রধানমন্ত্রী বলেন, ‘উন্নয়নের অগ্রযাত্রায় আমরা যে সফলভাবে এগিয়ে যাচ্ছি, ফরচুন ম্যাগাজিনের স্বীকৃতি তার একটি প্রমাণ। আন্তর্জাতিক স্বীকৃতিগুলো আমার জন্য অনুপ্রেরণা হিসেবে কাজ করবে।’অফশোর ব্যাংকিংয়ের মাধ্যমে টাকা পাচার প্রসঙ্গে আ খ ম জাহাঙ্গীর হোসাইনের সম্পূরক প্রশ্নের জবাবে শেখ হাসিনা বলেন, ‘বাংলাদেশে অফশোর ব্যাংক প্রতিষ্ঠার কোনো অনুমোদন দেওয়া হয়নি। উন্নত বিশ্বে এটা রয়েছে। তবে টাকা পাচারের বিষয়ে বলব, অনেকে বিদেশে ব্যবসা করে টাকা বাংলাদেশে আনেন না। আবার অনেকে এখান থেকে টাকা বাইরে নিয়ে গেছেন—এই তথ্য আমাদের কাছে আছে। সব থেকে বেশি এটা ঘটেছে জরুরি অবস্থার সময়ে। ওই সময় ব্যবসায়ীদের ওপর অনেক অত্যাচার-নির্যাতন হয়। তখন অনেকে আতঙ্কে এভাবে টাকা বাইরে পাঠিয়েছেন। তা ছাড়া, ২০০১ থেকে ২০০৬ সাল পর্যন্ত যারা ক্ষমতায় ছিল, তাদের বেশির ভাগই বিদেশে টাকা রেখেছে এবং এখনো প্রচুর পরিমাণ টাকা বিদেশে রয়েছে। ইতিমধ্যে আমরা সাবেক প্রধানমন্ত্রী বিএনপি নেত্রীর ছেলের মানি লন্ডারিং করে বাইরে পাঠানো টাকা ফেরত আনতে সক্ষম হয়েছি। এটা একটা বিরল দৃষ্টান্ত।’
