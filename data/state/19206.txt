
জাতিসংঘের সহকারী মহাসচিব অস্কার ফার্নান্দেজ তারানকো বলেছেন, ‘বড় দুই দলের প্রতিনিধিরা বৈঠকে বসায় তাঁদের ধন্যবাদ জানাই। এর মধ্যে দিয়ে তাঁরা জনগণের প্রত্যাশার প্রতিও সাড়া দিয়েছেন। দুপক্ষই সদিচ্ছা এবং ছাড় দেওয়ার মানসিকতা নিয়ে একে অন্যের প্রতি আস্থা সৃষ্টির লক্ষ্যে তাদের মধ্যে আলোচনা চালিয়ে যেতে সম্মত হয়েছে।’ আজ মঙ্গলবার বিকেলে রাজধানীর সোনারগাঁও হোটেলে সাংবাদিকদের কাছে এ আশার বাণী শোনান তারানকো।জাতিসংঘের মহাসচিবের বিশেষ দূত সাংবাদিকদের বলেন, ‘চলমান সংকটের প্রেক্ষাপটে আজকের দিনটি গুরুত্বপূর্ণ। জাতিসংঘের মহাসচিব বান কি মুনের আমন্ত্রণে সাড়া দিয়ে দুই দলের প্রতিনিধিরা সংলাপে বসেছেন। এই সুযোগকে কাজে লাগানোয় আমি তাঁদের ধন্যবাদ জানাই। এর মধ্যে দিয়ে রাজনৈতিক নেতৃত্বের দায়িত্বশীল এবং সাহসের প্রতিফলন ঘটেছে।’
অস্কার ফার্নান্দেজ তারানকো বলেন, রাজনৈতিক সংকট সমাধানের ক্ষেত্রে অগ্রগতি হওয়ায় তাঁর বাংলাদেশ সফরের সময় বাড়ানো হয়েছে। কাল রাতে তিনি নিউইয়র্কের উদ্দেশে ঢাকা ছাড়বেন।
৬ ডিসেম্বর রাতে ঢাকায় পৌঁছান তারানকো। নির্বাচন সামনে রেখে রাজনৈতিক সংকট নিরসনের লক্ষ্যে জাতিসংঘের পাঁচ সদস্যের প্রতিনিধিদলের নেতৃত্ব দিচ্ছেন তিনি।
এরই মধ্যে প্রধানমন্ত্রী শেখ হাসিনা, বিরোধীদলীয় নেতা খালেদা জিয়া, জাতীয় পার্টির চেয়ারম্যান এইচ এম এরশাদ, সুশীল সমাজের প্রতিনিধি এবং প্রধান নির্বাচন কমিশনারের সঙ্গে বৈঠক করেছেন তারানকো।

