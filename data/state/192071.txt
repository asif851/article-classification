
নিরপেক্ষ সরকারের অধীনে নির্বাচনের দাবিতে সময়মতো কঠোর কর্মসূচি ঘোষণা করা হবে বলে জানিয়েছেন বিএনপির যুগ্ম মহাসচিব রুহুল কবির রিজভী আহমদ।আজ বৃহস্পতিবার কুড়িগ্রাম শহরের সরদারপাড়ায় নিজ বাসভবনে সাংবাদিকদের সঙ্গে মতবিনিময়কালে রিজভী এ কথা বলেন।বিএনপির যুগ্ম মহাসচিব বলেন, বিএনপি ধারাবাহিক আন্দোলন কর্মসূচির মধ্যেই আছে। সরকারের সব গণবিরোধী নীতি ও আইনের বিরুদ্ধে নিয়মিত কর্মসূচি পালন করা হচ্ছে। গুম, খুন, মামলা সত্ত্বেও নেতা-কর্মীরা আন্দোলন কর্মসূচি চালিয়ে যাচ্ছেন। তবে নিরপেক্ষ সরকারের অধীনে নির্বাচনের দাবিতে সময়মতো কঠোর কর্মসূচি ঘোষণা করা হবে। এ ব্যাপারে দলের নীতি-নির্ধারকেরা এক দফা বৈঠক করেছেন। সামনে আরও বৈঠক করে এই কর্মসূচি ঘোষণা করা হবে।
রুহুল কবির রিজভী অভিযোগ করেন, ভোটারবিহীন নির্বাচনের মাধ্যমে গঠিত অবৈধ সরকার ধারাবাহিকভাবে মিথ্যাচার করছে। জাতিসংঘের মহাসচিব ও ব্রিটিশ প্রধানমন্ত্রী বর্তমান সরকারকে সমর্থন দিয়েছেন বলে যে কথা বলা হচ্ছে, তা ডাহা মিথ্যা কথা।
বিএনপির এই নেতার অভিযোগ, ‘প্রধানমন্ত্রী শেখ হাসিনা নির্বাচনের আগে নিজেকে ধর্মভীরু প্রমাণ করার চেষ্টা করলেও পরে তিনি ইসলামবিরোধী হয়ে যান।’ মন্ত্রী লতিফ সিদ্দিকীর বক্তব্যে ধর্ম নিয়ে আওয়ামী লীগের মনোভাবের প্রতিফলন ঘটেছে বলে তিনি অভিযোগ করেন।
