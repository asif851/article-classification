
স্বরাষ্ট্রমন্ত্রী আসাদুজ্জামান খান বলেছেন, এখন পর্যন্ত ২ লাখ ৪৫ হাজার ৫৫০ জন রোহিঙ্গাকে বায়োমেট্রিক পদ্ধতিতে নিবন্ধনের আওতায় আনা হয়েছে।
পার্শ্ববর্তী মিয়ানমারের রাখাইন রাজ্য থেকে পালিয়ে আসা রোহিঙ্গাদের তালিকাভুক্ত করার অংশ হিসেবে এদের নিবন্ধন করা হচ্ছে।মন্ত্রী রোববার বাসসকে বলেন, ‘আমরা গতকাল (শনিবার) পর্যন্ত ২ লাখ ৪৫ হাজার ৫৫০ জন রোহিঙ্গাকে বায়োমেট্রিক পদ্ধতিতে নিবন্ধনের আওতায় এনেছি।’আসাদুজ্জামান খান বলেন, ২৫ আগস্ট থেকে পাঁচ লাখের বেশি রোহিঙ্গা বাংলাদেশে প্রবেশ করেছে। এতে এখন পর্যন্ত বাংলাদেশে আশ্রয় নেওয়া রোহিঙ্গার মোট সংখ্যা বেড়ে ১০ লাখে দাঁড়িয়েছে।বাসসকে দেওয়া এক সাক্ষাৎকারে ডিপার্টমেন্ট অব ইমিগ্রেশন অ্যান্ড পাসপোর্টের (ডিআইপি) মহাপরিচালক মেজর জেনারেল এম মাসুদ রেজওয়ান বলেন, ৮৫টি কেন্দ্রে প্রতিদিন গড়ে প্রায় ১৩ হাজার রোহিঙ্গাকে নিবন্ধন করা হচ্ছে। তিনি বলেন, ‘বায়োমেট্রিক পদ্ধতিতে নিবন্ধন করার জন্য প্রতিটি ওয়ার্কস্টেশনে কম্পিউটার, ল্যাপটপ, ল্যামিনেটিং মেশিন রয়েছে।’
কাল মিয়ানমার যাচ্ছেন স্বরাষ্ট্রমন্ত্রী: স্বরাষ্ট্রমন্ত্রী আসাদুজ্জামান খান কামাল মিয়ানমার সরকারের সঙ্গে আলোচনার জন্য কাল সোমবার ওই দেশটি সফরে যাচ্ছেন। তিনি আজ মন্ত্রণালয়ে নিজ কার্যালয়ে বাসসকে বলেন, ‘মিয়ানমার সরকারের সঙ্গে আলোচনায় অন্যান্য বিষয়ের সঙ্গে চলমান রোহিঙ্গা সমস্যাও এজেন্ডায় থাকবে।’সফরকালে স্বরাষ্ট্রমন্ত্রী আট সদস্যের বাংলাদেশ প্রতিনিধিদলের নেতৃত্ব দেবেন। প্রতিনিধিদলে থাকবেন পুলিশের মহাপরিদর্শক (আইজিপি), অতিরিক্ত সচিব, বর্ডার গার্ড বাংলাদেশের (বিজিবি) মহাপরিচালক, বাংলাদেশ কোস্টগার্ডের মহাপরিচালক এবং মাদকদ্রব্য নিয়ন্ত্রণ অধিদপ্তরের অতিরিক্ত মহাপরিচালক।আসাদুজ্জামান খান কামাল বলেন, মিয়ানমার সরকারের আমন্ত্রণে বাংলাদেশ প্রতিনিধিদল দেশটি সফরে যাচ্ছে। প্রতিনিধিদলটি ২৫ অক্টোবর দেশে ফিরবে জানিয়ে তিনি বলেন, ‘আমরা আলোচনার মাধ্যমে সব অমীমাংসিত সমস্যার সমাধান করতে চাই এবং আলোচনায় রোহিঙ্গা ইস্যুটিও স্থান পাবে।’স্বরাষ্ট্রমন্ত্রী বলেন, অনেক বছর আগে মিয়ানমারের পাঁচ লাখ রোহিঙ্গা নাগরিক বাংলাদেশে এসেছিল এবং সম্প্রতি মিয়ানমার থেকে আরও পাঁচ লাখের বেশি রোহিঙ্গা বাংলাদেশে এসেছে।
