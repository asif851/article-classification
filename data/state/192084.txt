
ফরিদপুরে বেড়াতে নিয়ে যাওয়ার কথা বলে প্রেমিকাকে বাইরে নিয়ে গিয়ে গণধর্ষণ করা হয়েছে বলে অভিযোগ উঠেছে। এ ঘটনায় জড়িত সন্দেহে দুই তরুণকে আটক করেছে র‍্যাপিড অ্যাকশন ব্যাটালিয়ন (র‍্যাব-৮)।
গত শনিবার রাতে ফরিদপুর শহরে এ ঘটনা ঘটলেও ঘটনার শিকার নবম শ্রেণিতে পড়ুয়া স্কুলছাত্রীর পরিবার শুরুতে বিষয়টি গোপন রাখে। পরে আজ সোমবার তাকে ফরিদপুর মেডিকেল কলেজ হাসপাতালে ভর্তি করা হয়। তাকে ওয়ান স্টপ ক্রাইসিস সেন্টারে (ওসিসি) নেওয়া হয়েছে।
স্কুলছাত্রীর বোনের সঙ্গে কথা বলে জানা যায়, মায়ের সঙ্গে তারা দুই বোন ফরিদপুর শহরে ভাড়া বাসায় থাকেন। মা হোটেলে কাজ করেন। স্থানীয় অপু নামের এক ছেলের সঙ্গে তার বোনের প্রেমের সম্পর্ক ছিল। গত শনিবার বিকেলে অপুর সঙ্গে তার বোন ঘুরতে যায়। শহরের আলীপুর রেললাইন এলাকায় অপুসহ সাত-আটজন তরুণ তার বোনকে ধর্ষণ করেন। বোন অসুস্থ হয়ে গেলে শনিবার দিবাগত রাত একটার দিকে তার বোনকে বাসার সামনে রেখে পালিয়ে যান অপু।
ফরিদপুর মেডিকেল কলেজ হাসপাতালের তত্ত্বাবধায়ক মো. আবুল কালাম আজাদ বলেন, ওই স্কুলছাত্রীকে আজ সকালে হাসপাতালে ভর্তি করা হয়। পরে তাকে ওয়ান স্টপ ক্রাইসিস সেন্টারে (ওসিসি) স্থানান্তর করা হয়। তাঁর শারীরিক পরীক্ষা করা হচ্ছে। ফরেনসিক প্রতিবেদনের ভিত্তিতে প্রতিবেদন দেওয়া হবে।
র‍্যাব-৮ ফরিদপুর ক্যাম্পের কমান্ডার মো. রইসউদ্দিন বলেন, আজ বেলা তিনটার দিকে আলীপুর এলাকায় অভিযান চালিয়ে গণধর্ষণের ঘটনায় জড়িত সন্দেহে দুই তরুণকে আটক করা হয়। আটক দুজন হলেন আলীপুর মহল্লার বাসিন্দা সাব্বির হোসেন (১৯) ও উজ্জ্বল শিকদার (২৬)।
