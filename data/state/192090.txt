
পাঁচ দিনের ব্যবধানে দুই বিদেশি নাগরিক হত্যার পর রাজধানীর কূটনৈতিক এলাকার নিরাপত্তা জোরদার করতে বিজিবি নামানো হয়েছে। এর আগে গতকাল শুক্রবার নিরাপত্তা বাড়াতে বিশেষ বাহিনী সোয়াত নামানো হয়। এরা গুরুত্বপূর্ণ এলাকাগুলোতে টহল দেবে।স্বরাষ্ট্রমন্ত্রী আসাদুজ্জামান খান কামাল ও স্বরাষ্ট্রসচিব মোজাম্মেল হক প্রথম অলোকে বলেছেন, গুলশান ও বারিধারার বিভিন্ন সড়কে নিরাপত্তার জন্য নিয়মিত আইনশৃঙ্খলা রক্ষাকারী বাহিনীর পাশাপাশি সোয়াত ও বিজিবির টহল দেবে। তারা মূলত পুলিশকে সহায়তা করবে। এ ছাড়া যতভাবে নিরাপত্তা দেওয়া প্রয়োজন বিদেশিদের দেওয়া হবে।স্বরাষ্ট্র মন্ত্রণালয় সূত্র জানায়, বিজিবি ও সোয়াত ছাড়াও কূটনৈতিক পাড়ায় বাড়ানো হয়েছে গোয়েন্দা পুলিশ ও আইন শৃঙ্খলা বাহিনীর পাহারা।কূটনৈতিক এলাকায় বসবাসরত মানুষের নিরাপত্তার জন্য এসব ব্যবস্থা নেওয়া হয়েছে।প্রসঙ্গত গতকাল বাংলাদেশে পশ্চিমা নাগরিকদের ওপর আবার হামলা হতে পারে বলে আশঙ্কা প্রকাশ করে এ দেশে অবস্থানকারী পশ্চিমা নাগরিকদের সতর্ক করে দিয়েছে যুক্তরাজ্যের পররাষ্ট্র দপ্তর। ব্রিটিশ ফরেন অ্যান্ড কমনওয়েলথ অফিসের ওয়েবসাইটে বাংলাদেশ সম্পর্কে সর্বশেষ সতর্কবার্তায় বলা হয়েছে, ‘সন্ত্রাসবাদের বড় ধরনের হুমকি রয়েছে এখানে। পশ্চিমাদের ওপর নতুন করে নির্বিচারে হামলা হতে পারে।’ এরপরই কূটনৈতিক এলাকায় নিরাপত্তা বাড়ানো হলো।
