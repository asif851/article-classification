
পাবনার চাটমোহর উপজেলায় নিজ বাসা থেকে এক বৃদ্ধের হাত-পা বাঁধা লাশ উদ্ধার করেছে পুলিশ। আজ মঙ্গলবার সকালে উপজেলার জালেশ্বর গ্রামে এই লাশ উদ্ধারের ঘটনা ঘটে। পুলিশ বলছে, ওই ব্যক্তিকে শ্বাসরোধে হত্যা করা হয়েছে বলে প্রাথমিকভাবে ধারণা করা হচ্ছে।
মারা যাওয়া ব্যক্তি হারাধন ভট্টাচার্য (৭০) কবিরাজ ছিলেন।
গ্রামবাসীর সঙ্গে কথা বলে জানা যায়, হারাধন ভট্টাচার্য বিয়ে করেননি। বাড়িতে একাই থাকতেন। প্রায়ই তাঁর কাছে কবিরাজি সেবা নিতে লোকজন আসত। আজ সকালেও কয়েকজন এসেছিলেন। তিনি তাঁদের সঙ্গে কথা বলেন। এরপর থেকে তাঁর আর কোনো সাড়াশব্দ পাওয়া যায়নি। সকাল ১০টার দিকে ঘরে হাত-পা বাঁধা অবস্থায় তাঁকে পড়ে থাকতে দেখে স্থানীয় লোকজন পুলিশে খবর দেন। পুলিশ এসে লাশটি উদ্ধার করে। এ সময় তাঁর ঘরের জিনিসপত্র তছনছ করা অবস্থায় ছিল।
নিহত হারাধন ভট্টাচার্যের ভাতিজা তুষার ভট্টাচার্য জানান, সকালে প্রতিবেশীদের কাছ থেকে খবর পেয়ে ওই বাড়িতে যান। স্থানীয় লোকজন জানান, সকালে তিন-চারজন বোরকা পরা নারী বাড়িতে আসেন। তাঁরা চলে যাওয়ার পর লোকজন তাঁকে মৃত অবস্থায় পান।
ঘটনার সত্যতা নিশ্চিত করে চাটমোহর থানার ভারপ্রাপ্ত কর্মকর্তা (ওসি) এস এম আহসান হাবীব বলেন, খবর পেয়ে পুলিশ ঘটনাস্থল থেকে মরদেহ উদ্ধার করেছে। সুরতহাল প্রতিবেদন তৈরির কাজ চলছে। ধারণা করা হচ্ছে, কেউ তাঁকে হাত-পা বেঁধে শ্বাসরোধে হত্যা করেছে। ঘটনার তদন্ত চলছে।
 
