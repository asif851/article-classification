
কক্সবাজারের পেকুয়া উপজেলার একটি সড়ক থেকে ৪২টি গাছ কেটে নিয়ে গেছে দুর্বৃত্তরা। গত রোববার রাতে আনোয়ারা-বাঁশখালী-চকরিয়া (এবিসি) আঞ্চলিক মহাসড়ক থেকে গাছগুলো কাটা হয়।  
স্থানীয় লোকজন জানান, গত রোববার রাত দুইটার দিকে উপজেলার সোনাইছড়ি এলাকা থেকে আকাশমণি জাতের ৪২টি গাছ কেটে নিয়ে গেছে দুর্বৃত্তরা। এর আগেও এ সড়ক থেকে দুই শতাধিক গাছ কেটে নেওয়া হয়েছিল। কিন্তু গাছ কাটা বন্ধে কার্যকর কোনো ব্যবস্থা নেওয়া হয়নি।
স্থানীয় লোকজনের অভিযোগ, উপকূলীয় বন বিভাগের যোগসাজশে টৈটং ইউনিয়নের হাজিবাজার এলাকার শওকতুল ইসলাম ওরফে খোকনের নেতৃত্বে এসব গাছ কাটা হয়েছে। গাছগুলো শওকতুলের করাতকলে চিরাই করা হচ্ছে।
এ অভিযোগ অস্বীকার করে শওকতুল ইসলাম বলেন, করাতকলে যে গাছগুলো চিরাই করা হচ্ছে তা তাঁর ফুফুর।
জানতে চাইলে মগনামা উপকূলীয় বন বিট কর্মকর্তা নিজাম উদ্দিন বলেন, ‘গাছ কেটে নেওয়ার বিষয়টি আমার জানা নেই। শওকতুল নামের কাউকে আমি চিনি না। তবে ওই এলাকা থেকে গাছ কাটার ঘটনায় গত সাড়ে তিন বছরের মধ্যে তিনটি মামলা হয়েছে।’ 
চট্টগ্রাম উপকূলীয় বন বিভাগের বিভাগীয় বন কর্মকর্তা (ডিএফও) মো. হুমায়ন কবির বলেন, গাছ কেটে নেওয়ার বিষয়ে খোঁজ নিয়ে ব্যবস্থা নেওয়া হবে।
