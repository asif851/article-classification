

আন্দোলনকারীরা বলেছেন, ঢাকা বিশ্ববিদ্যালয়ের উপাচার্যের (ভিসি) বাসভবনে যাঁরা ভাঙচুর করেছেন, তাঁরা কোটা সংস্কারের দাবিতে আন্দোলনরত শিক্ষার্থীদের কেউ নন। অন্য কেউ এর সঙ্গে যুক্ত। সিসি ক্যামেরার ছবি দেখে তাঁদের চিহ্নিত করে ব্যবস্থা নেওয়ার দাবি জানিয়েছেন আন্দোলনকারীরা। তাঁরা এই ঘটনার নিন্দাও জানিয়েছেন।
আজ সোমবার সকালে ঢাকা বিশ্ববিদ্যালয়ের কেন্দ্রীয় গ্রন্থাগারের সামনে আন্দোলনকারীদের সংগঠন বাংলাদেশ সাধারণ ছাত্র অধিকার সংরক্ষণ পরিষদের নেতারা এ কথা বলেন।
সংগঠনের যুগ্ম আহ্বায়ক মো. রাশেদ খান সাংবাদিকদের বলেন, ‘উপাচার্য মো. আখতারুজ্জামানের বাসভবনে হামলাকারীরা আন্দোলনের সঙ্গে জড়িত নন। তাঁদের আমরা চিনি না।’ তাঁর দাবি, একজনকে বাসভবনের বিভিন্ন স্থানে আগুন দিতে দেখা গেছে। যেহেতু উপাচার্যের বাসভবনে সিসি ক্যামেরা আছে, তাই সেখান থেকে ফুটেজ নিয়ে হামলাকারীদের চিহ্নিত করে শাস্তি দেওয়া উচিত।

সংগঠনের পক্ষ থেকে জানানো হয়েছে, ঢাকায় আন্দোলনে মোট ২১৭ জন আহত হয়েছেন। এর মধ্যে অনেকেই ঢাকা মেডিকেল কলেজ হাসপাতাল, ঢাকা বিশ্ববিদ্যালয় মেডিকেলে আছেন। গতকাল রোববার থেকে এখন পর্যন্ত তাঁদের ৪০ জন আন্দোলনকারীকে গ্রেপ্তার করা হয়েছে।
রাশেদ খান আরও বলেন, তাঁরা অহিংস আন্দোলন করে আসছেন। কিন্তু গতকাল পুলিশ বিনা উসকানিতে তাঁদের ওপর হামলা করেছে। গত ২৭ ফেব্রুয়ারি থেকে তাঁরা আন্দোলন করছেন। গতকাল ছিল সেই আন্দোলনের সপ্তম ধাপ।
আন্দোলনকারীরা বলছেন, দাবি পূরণ না হওয়া পর্যন্ত সারা দেশে বিশ্ববিদ্যালয়ের ক্লাস-পরীক্ষা বর্জন কর্মসূচি অব্যাহত থাকবে।
 
