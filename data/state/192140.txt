
বেসরকারি বিশ্ববিদ্যালয় ড্যাফোডিল ইন্টারন্যাশনাল ইউনিভার্সিটির বন্ধুসভার উদ্যোগে আয়োজিত বন্ধু মেলার মধ্যদিয়ে আজ রোববার বন্ধু উত্সব শেষ হয়েছে। ‘জীর্ণ পুরাতন যাক ভেসে যাক’—এ স্লোগানকে সামনে রেখে চার দিনব্যাপী এই উত্সব উদযাপিত হয়।বেলা সাড়ে তিনটার দিকে ড্যাফোডিল ইন্টারন্যাশনাল ইউনিভার্সিটির মিলনায়তনে বন্ধু মেলার উদ্বোধন করেন বিশ্ববিদ্যালয়ের উপাচার্য এম লুত্ফর রহমান।উদ্বোধনকালে উপাচার্য এম লুত্ফর রহমান বলেন, ‘বাঙালিদের প্রেরণার দিন চৈত্রসংক্রান্তিতে বন্ধুসভার এ আয়োজন আমাদের জন্য সত্যি আনন্দের। বন্ধুসভার বন্ধুদের বাংলার প্রতি যে ভালোবাসা, সে ভালোবাসা বাংলাকে, বাংলার ঐতিহ্যকে আরও অনেক দূর নিয়ে যাবে।’বন্ধুসভার বন্ধুদের জাতীয় সংগীত পরিবেশনের মধ্য দিয়ে বন্ধু মেলার আনুষ্ঠানিক উদ্বোধন হয়। এর পর বাংলাদেশ নিয়ে ড্যাফোডিল ইন্টারন্যাশনাল ইউনিভার্সিটির শিক্ষার্থীদের তৈরি একটি প্রামাণ্যচিত্র পরিবেশন করা হয়।প্রামাণ্যচিত্র প্রদর্শনীর পর বন্ধুসভার বন্ধুদের আবৃত্তি, গান, নৃত্য, মূকাভিনয়, কৌতুকসহ নানা প্রাণবন্ত পরিবেশনায় মুখর হয়ে ওঠে মিলনায়তন। এ ছাড়া কণ্ঠশিল্পী মাহাদী তাঁর গানের মধ্য দিয়ে মাতিয়ে তোলেন উপস্থিত দর্শকদের।বন্ধু মেলায় উপস্থিত ছিলেন প্রথম আলো বন্ধুসভা জাতীয় পরিচালনা পর্ষদের নির্বাহী সভাপতি সাইদুজ্জামান রওশন, জাতীয় পরিচালনা পর্ষদের উপদেষ্টা আনিসুল হক, জাতীয় পরিচালনা পর্ষদের জান্নাতুল বাকের, শাকিল মাহবুব, সাইফুল ইসলাম, এজাজ উর রহমান, আল ফেসানী, হাসান মাহমুদ, ওমর ফারুক, তাসমীর আলম, অনিক সাহা প্রমুখ।১০ এপ্রিল আলোকচিত্র প্রদর্শনী ও চিত্রাঙ্কন প্রতিযোগিতার মধ্য দিয়ে চার দিনব্যাপী এ বন্ধু উত্সব শুরু হয়। ১১ এপ্রিল ছিল পুনর্মিলনী ও চলচ্চিত্র প্রদর্শনী। ১২ এপ্রিল সাংস্কৃতিক অনুষ্ঠান ও ১৩ এপ্রিল সমাপনী উত্সব ঢাকা মহানগর বন্ধু মেলা। অনুষ্ঠানে সার্বিক সহযোগিতা করেছে ড্যাফোডিল ইন্টারন্যাশনাল ইউনিভার্সিটি।
