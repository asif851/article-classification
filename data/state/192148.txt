
ঘুষ নেওয়ার অভিযোগে করা মামলায় নারায়ণগঞ্জের পিয়ার সাত্তার লতিফ উচ্চবিদ্যালয়ের প্রধান শিক্ষক শ্যামল কান্তি ভক্তের বিরুদ্ধে অভিযোগ গঠনের আদেশের বিরুদ্ধে রিভিশন খারিজ করে দিয়েছেন আদালত। গতকাল রোববার দুপুরে নারায়ণগঞ্জের অতিরিক্ত জেলা ও দায়রা জজ আদালত-২-এর বিচারক আবদুল হান্নান শুনানি শেষে এ আদেশ দেন।
এর ফলে শ্যামল কান্তি ভক্তের বিরুদ্ধে ঘুষ নেওয়ার অভিযোগে করা মামলার বিচারকাজ চলবে বলে জানিয়েছেন অতিরিক্ত সরকারি কৌঁসুলি কে এম ফজলুর রহমান। শুনানি শেষে অভিযোগ গঠনের আদেশের বিরুদ্ধে আসামিপক্ষের রিভিশন খারিজ করে দিয়ে মামলাটি বিচারিক আদালতে পাঠানোর নির্দেশ দিয়েছেন আদালত।
আদালতে বাদীপক্ষে শুনানি করেন আইনজীবী সিদ্দিকুর রহমান এবং আসামিপক্ষে ছিলেন আইনজীবী সাখাওয়াত হোসেন। পরে সাখাওয়াত হোসেন বলেন, শ্যামল কান্তি ভক্তের বিরুদ্ধে যে অভিযোগ গঠন করা হয়েছে তা আইনসিদ্ধ হয়নি। যাঁরা তাঁকে নিগৃহীত করেছিলেন, তাঁরাই তাঁকে বিদ্যালয় থেকে বিতাড়িত করার জন্য ওই বিদ্যালয়ের ইংরেজির এক শিক্ষিকাকে দিয়ে মিথ্যা মামলা করিয়েছিলেন। তিনি বলেন, ‘আমরা ন্যায়বিচার পাইনি। উচ্চ আদালতে যাব।’
তবে বাদীপক্ষের আইনজীবী সিদ্দিকুর রহমান বলেন, অভিযোগ গঠন আইনগতভাবেই হয়েছে।
২০১৬ সালের ১৩ মে বন্দর উপজেলার পিয়ার সাত্তার লতিফ উচ্চবিদ্যালয়ের প্রধান শিক্ষক শ্যামল কান্তি ভক্তের বিরুদ্ধে ধর্মীয় অবমাননার অভিযোগ এনে তাঁকে কান ধরে ওঠবস করানোর ঘটনা সামাজিক যোগাযোগমাধ্যমে প্রকাশ পেলে সারা দেশে নিন্দার ঝড় ওঠে। এ ঘটনায় মামলা হয়। অন্যদিকে শিক্ষিকার কাছ থেকে ঘুষ নেওয়ার অভিযোগে করা মামলায় আদালতের নির্দেশে তদন্ত শেষে গত বছরের ২৪ মে শ্যামল কান্তির বিরুদ্ধে অভিযোগপত্র দেয় পুলিশ।
