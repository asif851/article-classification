
দোকনঘর করতে বাধা দেওয়ায় কক্সবাজারের টেকনাফে কয়েকজন রোহিঙ্গার হামলায় পুলিশের উপপরিদর্শক (এসআই) আহত হয়েছেন। আহত পুলিশ কর্মকর্তার নাম কবির আহমদ (৪০)। তিনি নয়াপাড়া রোহিঙ্গা শরণার্থী শিবিরের পুলিশ ফাঁড়ির দায়িত্বরত ক্যাম্প ইনচার্জ।
আজ শনিবার দুপুরে টেকনাফের নয়াপাড়া নিবন্ধিত রোহিঙ্গা শরণার্থী শিবিরে ডি-ব্লকে এ ঘটনাটি ঘটেছে। এ ঘটনায় জড়িত থাকার অভিযোগে পুলিশ রোহিঙ্গা নারী দিল বাহার ও আরেফা বেগম নামে দুজনকে আটক করেছেন। কিন্তু দিল বাহারের স্বামী সৈয়দ আহমদকে এখনো আটক করা সম্ভব হয়নি।ঘটনার প্রত্যক্ষদর্শী ও পুলিশ সূত্র জানায়, টেকনাফের হ্নীলা ইউনিয়নের নয়াপাড়া রোহিঙ্গা শরণার্থী রোহিঙ্গা শিবিরের ডি-ব্লকের বাসিন্দা রোহিঙ্গা নারী দিল বাহার ও তাঁর স্বামী সৈয়দ আহমদ অবৈধভাবে একটি মুদির দোকানঘর স্থাপন করার চেষ্টা চালান। খবর পেয়ে শিবিরের পুলিশ ফাঁড়ির এসআই কবির আহমদ ঘটনাস্থলে গিয়ে দোকানঘর নির্মাণ না করা জন্য বাধা দেন। এ সময় রোহিঙ্গাদের সঙ্গে পুলিশ কর্মকর্তার মধ্যে বাগ্‌বিতণ্ডা শুরু হয়। একপর্যায়ে দিল বাহার, সৈয়দ আহমদ ও আরেফা বেগম মিলে তাঁদের হাতে থাকা লাঠি দিয়ে পুলিশ কর্মকর্তার ওপর হামলা চালান। এতে এসআই আহত হন। পরে স্থানীয় লোকজন তাঁকে উদ্ধার করে হাসপাতালে নিয়ে আসে। খবর পেয়ে পুলিশ ঘটনাস্থলে গিয়ে দিল বাহার ও আরেফা বেগমকে আটক করে।টেকনাফ মডেল থানার পুলিশ পরিদর্শক (তদন্ত) শেখ আশরাফুজ্জামান প্রথম আলোকে বলেন, রোহিঙ্গাদের যেখানে-সেখানে দোকান বা কোনো স্থাপনা করার বিধান নেই। পুলিশ তাদের বাধা দিলে কোনো নিয়মনীতির তোয়াক্কা না করে তারা পুলিশের ওপর হামলা চালায়। এ ঘটনায় দিল বাহার ও আরেফা বেগম নামের দুজন নারীকে আটক করা হয়েছে। এ ব্যাপারে আইনি ব্যবস্থা নেওয়া হচ্ছে।
