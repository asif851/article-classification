
লালমনিরহাটের পুলিশ সুপার (এসপি) ও সদর থানার সাবেক ভারপ্রাপ্ত কর্মকর্তা (ওসি) জমির উদ্দিনকে আগামী ৩ জুন আদালতে হাজির হতে নির্দেশ দিয়েছেন হাইকোর্ট। আজ বুধবার বিচারপতি কাজী রেজা-উল হক ও বিচারপতি এ বি এম আলতাফ হোসেনের সমন্বয়ে গঠিত হাইকোর্ট বেঞ্চ এ আদেশ দেন।
গত ৫ জানুয়ারি দশম জাতীয় সংসদ নির্বাচনে কেন্দ্রে যাওয়ার সময় এক সংখ্যালঘু নারীকে তুলে নিয়ে আটক রেখে নির্যাতন করা হয়। ওই ঘটনায় স্থানীয় কয়েকজন জড়িত বলে সংবাদপত্রে প্রতিবেদন ছাপা হয়। এটা যুক্ত করে আইন ও সালিশ কেন্দ্র (আসক) হাইকোর্টে রিট করে। ৩ মার্চ হাইকোর্ট ওই নারীকে পর্যাপ্ত নিরাপত্তা দিতে নির্দেশ দেন। একই সঙ্গে নির্যাতনের ঘটনা তদন্ত করে ৬ এপ্রিলের মধ্যে পুলিশ সুপার ও তত্কালীন ওসিকে প্রতিবেদন দাখিল করতে নির্দেশ দেন।পরে সংশ্লিষ্টরা আদালতে প্রতিবেদন দাখিল করেন। তবে ওই প্রতিবেদনে ভিন্নতা থাকায় একটি জবাব দাখিল করে আসক। শুনানি নিয়ে আদালত ওই আদেশ দেন।আদালতে আসকের পক্ষে ছিলেন আইনজীবী আবু ওবায়দুর রহমান ও অবন্তী নুরুল। রাষ্ট্রপক্ষে ছিলেন ডেপুটি অ্যাটর্নি জেনারেল বিশ্বজিত্ রায়।অবন্তী নূরুল প্রথম আলোকে বলেন, লালমনিরহাট জেলার সদর উপজেলার কুলাঘাট ইউনিয়নের ধাইরখাতা গ্রামের এক সংখ্যালঘু নারীকে নির্যাতনের ঘটনায় দাখিল করা একই তদন্ত প্রতিবেদনে স্ববিরোধী তথ্য আছে। আসকের তথ্যানুসন্ধানের সঙ্গে ওই প্রতিবেদনের বৈপরীত্য আছে। এ কারণে আদালত ওই দুজনকে হাজির হতে নির্দেশ দিয়েছেন।
