
নতুন নির্বাচন কমিশন গঠনের লক্ষ্যে সার্চ বা অনুসন্ধান কমিটি গঠন করায় রাষ্ট্রপতি মো. আবদুল হামিদকে ধন্যবাদ জানিয়েছেন আওয়ামী লীগের সাধারণ সম্পাদক ও সড়ক পরিবহন ও সেতুমন্ত্রী ওবায়দুল কাদের। তিনি বলেন, ‘আমরা মহামান্য রাষ্ট্রপতিকে ধন্যবাদ জানাই যে তিনি একটি নিরপেক্ষ নির্বাচন কমিশন গঠনে অনুসন্ধান কমিটি করেছেন।’ 
ওবায়দুল কাদের বলেন, রাষ্ট্রপতি কোনো রাজনৈতিক ব্যক্তিকে সুপারিশ করেননি।
যশোরের কেশবপুরের সাগরদাঁড়িতে মহাকবি মাইকেল মধুসূদন দত্তের ১৯৩তম জন্মবার্ষিকী উপলক্ষে সপ্তাহব্যাপী আয়োজিত মধুমেলায় আজ বৃহস্পতিবার যোগ দেন ওবায়দুল কাদের। সেখানে মধুসূদন পদক বিতরণ অনুষ্ঠানে তিনি এসব কথা বলেন।
এবারের মেলায় কথাসাহিত্যে ঢাকা বিশ্ববিদ্যালয়ের অধ্যাপক সৈয়দ মনজুরুল ইসলাম এবং কবিতায় কবি নির্মলেন্দু গুণকে মধুসূদন পদক দেওয়া হয়। তবে সৈয়দ মনজুরুল ইসলাম সেখানে যেতে না পারায় তাঁর পক্ষে কবি মারুফুল ইসলাম পদক গ্রহণ করেন।
সার্চ কমিটির একজন সৈয়দ মনজুরুল ইসলাম। কমিটিতে তাঁর নাম থাকার প্রসঙ্গে মন্ত্রী বলেন, তিনি রাজনীতি করেন না। তিনি কোনো দিন আওয়ামী লীগ করেননি। তাঁকে অনুসন্ধান কমিটিতে রাখা হয়েছে। রাষ্ট্রপতি কোনো রাজনৈতিক ব্যক্তিকে সুপারিশ করেননি। ছয়জন ব্যক্তির একজন সৈয়দ মনজুরুল ইসলাম। তিনি বলেন, যাঁরা সমালোচনা করছেন, তাঁরা অতীতে দলীয় লোককে বসিয়েছিলেন।
ওবায়দুল কাদের বলেন, বাংলা সাহিত্যে মুকুটহীন সম্রাট মাইকেল মধুসূদন দত্ত। মাইকেল মধুসূদন শ্রেষ্ঠ বাঙালির ঠিকানা। যেখানে বাঙালি সেখানে বাংলাভাষী, সেখানেই বাংলাদেশ, সব বাঙালির মেলা মধুমেলা।
যশোর জেলা প্রশাসনের আয়োজনে ও সংস্কৃতি মন্ত্রণালয়ের পৃষ্ঠপোষকতায় কেশবপুর উপজেলার সাগরদাঁড়িতে কবি মাইকেল মধুসূদন দত্তের জন্মবার্ষিকী উপলক্ষে ২১ জানুয়ারি থেকে সাত দিনব্যাপী মধুমেলা চলছে। ১৮২৪ সালের ২৫ জানুয়ারি তাঁর জন্ম। মধুসূদন পদক বিতরণ অনুষ্ঠানে সভাপতিত্ব করেন যশোরের জেলা প্রশাসক হুমায়ুন কবির। বিশেষ অতিথি হিসেবে বক্তব্য দেন যুব ও ক্রীড়া মন্ত্রী বীরেন শিকদার। স্বাগত বক্তব্য দেন কেশবপুরের সাংসদ ও জনপ্রশাসন প্রতিমন্ত্রী ইসমাত আরা সাদেক। বক্তব্য দেন কবি নির্মলেন্দু গুণ, যশোর জেলা আওয়ামী লীগের সভাপতি শহিদুল ইসলাম।
