
মিয়ানমারের রাখাইন রাজ্য থেকে পালিয়ে আসা রোহিঙ্গা অনুপ্রবেশ কিছুতেই বন্ধ করা যাচ্ছে না। আজ শনিবার কক্সবাজারের টেকনাফের বিভিন্ন সীমান্ত দিয়ে আরও ৬২ পরিবারের ১৯২ জন রোহিঙ্গা শিশু, নারী ও পুরুষ অনুপ্রবেশ করেছে।
বাংলাদেশ সেনাবাহিনীর সাবরাং হারিয়াখালী ত্রাণকেন্দ্রে দায়িত্ব পালন করা জেলা প্রশাসকের প্রতিনিধি ও টেকনাফ উপজেলা জ্যেষ্ঠ মৎস্য কর্মকর্তা মো. দেলোয়ার হোসেন প্রথম আলোকে বলেন, শুক্রবার রাত থেকে শনিবার সকাল পর্যন্ত নাফ নদী পেরিয়ে নতুন করে আরও ৬২টি পরিবারের ১৯২ জন রোহিঙ্গা অনুপ্রবেশ করেছে। তাদের প্রথমে সাবরাং ইউনিয়নের হারিয়াখালী সেনাবাহিনীর ত্রাণকেন্দ্রে নেওয়া হয়। সেখান থেকে পরে মানবিক সহায়তা ও প্রতিটি পরিবারকে চাল, ডাল, সুজি, চিনি, তেল, লবণের একটি করে বস্তা দিয়ে গাড়িতে করে টেকনাফের নয়াপাড়া রোহিঙ্গা শিবিরে পাঠানো হয়েছে। তিনি বলেন, হঠাৎ আবার রোহিঙ্গা অনুপ্রবেশ বেড়ে গেছে।
টেকনাফ উপজেলা নির্বাহী কর্মকর্তা (ইউএনও) মো. জাহিদ হোসেন ছিদ্দিকী প্রথম আলোকে বলেন, গত ২৩ নভেম্বর মিয়ানমারের রাজধানী নেপিডোতে বাংলাদেশে পালিয়ে আসা রোহিঙ্গাদের ফিরিয়ে নেওয়ার ব্যাপারে সমঝোতা স্মারক সইয়ের পর থেমে থেমে কিছুসংখ্যক রোহিঙ্গা আসছিল। কিন্তু আজ হঠাৎ ৬২টি পরিবারের ১৯২ জন রোহিঙ্গা রাতের আঁধারে নৌকায় করে টেকনাফে পালিয়ে এসেছে। কোনো কিছুতেই রোহিঙ্গা অনুপ্রবেশ বন্ধ করা যাচ্ছে না।
