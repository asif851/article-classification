
চট্টগ্রাম সিটি করপোরেশনের ব্যবস্থাপনায় পবিত্র ঈদুল ফিতরের প্রধান জামাত সকাল ৮টায় নগরের জাতীয় মসজিদ জমিয়াতুল ফালাহ ময়দানে অনুষ্ঠিত হবে। একই স্থানে সকাল ৯টায় দ্বিতীয় জামাত অনুষ্ঠিত হবে।
চট্টগ্রাম কেন্দ্রীয় ঈদ জামাত কমিটির ব্যবস্থাপনায় ঈদুল ফিতরের নামাজের প্রধান জামাত চট্টগ্রাম এম এ আজিজ স্টেডিয়াম-সংলগ্ন জিমনেশিয়াম মাঠে সকাল সাড়ে ৮টায় অনুষ্ঠিত হবে। বৃষ্টি হলে জিমনেশিয়াম মিলনায়তনে ঈদের জামাত আয়োজনের প্রস্তুতি নেওয়া হয়েছে। এ ছাড়া কেন্দ্রীয় ঈদ জামাত কমিটির ব্যবস্থাপনায় নগর ও শহরতলীর বিভিন্ন মসজিদ ও ময়দানে ঈদের জামাত অনুষ্ঠিত হবে।
চট্টগ্রাম সিটি করপোরেশনের ব্যবস্থাপনায় নগরের বাকলিয়া সিটি করপোরেশন স্টেডিয়ামে সকাল ৮টায়, লালদীঘি শাহী জামে মসজিদে সকাল ৮টা ১০ মিনিটে, আরেফিন নগর সিটি করপোরেশন কেন্দ্রীয় কবরস্থান জামে মসজিদে সকাল সোয়া ৮টায় ঈদ জামাত অনুষ্ঠিত হবে। এ ছাড়া নগরের ৪১টি ওয়ার্ডের ১৬১টি মসজিদ ও ময়দানে ঈদের জামাত অনুষ্ঠিত হবে সিটি করপোরেশনের ব্যবস্থাপনায়।
