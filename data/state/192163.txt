
শেরপুরের নালিতাবাড়ী উপজেলায় রোববার রাতে সড়কে ডাকাতি চেষ্টার অভিযোগে ছয়জনকে গ্রেপ্তার করেছে পুলিশ। তাঁরা হলেন পৌর শহরের ছিটপাড়া এলাকার সোহাগ মিয়া, সাকিল আহম্মেদ, বকুল মিয়া, সাইফুল ইসলাম, শফিকুল ইসলাম ও বাবু মিয়া। পুলিশের ভাষ্য মতে, গত রোববার রাত সাড়ে ১১টার দিকে উপজেলার নালিতাবাড়ী-নন্নী সড়কের দিকপাড়া সেতু এলাকায় প্রতিবন্ধকতা সৃষ্টি করে ডাকাতির প্রস্তুতি নেয় একদল ডাকাত। এ সময় গ্রামবাসী তাঁদের চ্যালেঞ্জ করলে তাঁরা দৌড়ে পালানোর চেষ্টা করেন। পরে গ্রামবাসী ধাওয়া করে তাঁদের আটক করেন। নালিতাবাড়ী থানার ভারপ্রাপ্ত কর্মকর্তা (ওসি) এ কে এম আমিনুল হক জানান, এ ঘটনায় তাঁদের বিরুদ্ধে গতকাল সোমবার পুলিশ বাদী হয়ে মামলা করেছে। 
