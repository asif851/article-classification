

জাতীয় জাদুঘরে মূল্যবান নিদর্শনের তালিকায় যোগ হলো হজরত উসমান (রা.)-র সময়ের হাতে লেখা পবিত্র কোরআন ‘মাসহাফে উসমানি’র একটি ছায়ালিপি। উসমানি আমলের এই কোরআন শরিফ এত দিন সংরক্ষণ করা হয়েছিল ইসলামিক ফাউন্ডেশনে।
আজ বৃহস্পতিবার দুপুরে আন্তর্জাতিক জাদুঘর দিবসের অনুষ্ঠানে আনুষ্ঠানিকভাবে কোরআন শরিফটি ইসলামিক ফাউন্ডেশনের পক্ষ থেকে জাতীয় জাদুঘরকে দেওয়া হয়। এখন এটি জাতীয় জাদুঘরে করিডরে বিশেষ ব্যবস্থায় প্রদর্শনের জন্য রাখা হয়েছে।
জাদুঘরের সূত্র জানায়, হজরত উসমানি আমলে চামড়ায় হাতে লেখা পবিত্র কোরআনের এই ছায়ালিপি। বিশ্বে এ ধরনের কোরআন শরিফের পাঁচটি কপি রয়েছে।
জাদুঘর সচিব মো. শওকত নবী জানান, আজ থেকে আগামী রমজান মাসের পুরো সময় জাদুঘরের লবিতে বিশেষ ব্যবস্থায় এটি প্রদর্শন করা হবে। পরে এটি মূল গ্যালারিতে নেওয়া হবে।
আজ দুপুরে মূল্যবান এই কোরআন শরিফের হস্তান্তর অনুষ্ঠানে অন্যদের মধ্যে উপস্থিত ছিলেন সংস্কৃতিমন্ত্রী আসাদুজ্জামান নূর, জাতীয় জাদুঘরের মহাপরিচালক ফয়জুল লতিফ চৌধুরীসহ আরও অনেকে।
 
