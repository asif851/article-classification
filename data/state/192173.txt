
স্বরাষ্ট্রমন্ত্রী মহীউদ্দীন খান আলমগীর বলেছেন, ‘বিরোধীদলীয় নেতা খালেদা জিয়ার নিরাপত্তা বিধান করা আমাদের দায়িত্ব। বিক্ষুব্ধ জনতা যাতে তাঁর বাড়িতে হামলা করতে না পারে, সে জন্য নিরাপত্তা বাড়ানো হয়েছে।’আজ রোববার স্বরাষ্ট্র মন্ত্রণালয়ে সাংবাদিকদের এক প্রশ্নের জবাবে মন্ত্রী এ কথা বলেন।স্বরাষ্ট্রমন্ত্রী বলেন, যারা মানুষ খুন করে, গণপরিবহনে আগুন দেয়, ভাঙচুর, লুটপাট করে, হরতাল করে, তাঁদের বিরুদ্ধে ফৌজদারি আইনে ব্যবস্থা নেওয়া হয়েছে।সরকারের এসব কার্যক্রম সংলাপের ক্ষেত্রে কোনো বাধা সৃষ্টি করবে কি না—এমন প্রশ্নের জবাবে মন্ত্রী বলেন, ‘সংলাপের জন্য আমাদের আমন্ত্রণ অব্যাহত আছে।’বিএনপি যদি প্রতিশ্রুতি দেয় তারা হরতাল করবে না, সহিংসতা করবে না তবে পাঁচ নেতাকে ছেড়ে দেওয়া হবে কি না—এমন প্রশ্নের জবাবে স্বরাষ্ট্রমন্ত্রী বলেন, আইন অনুযায়ী আদালত ব্যবস্থা নেবেন।
