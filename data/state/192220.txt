
মেয়রের ওপর হামলার প্রতিবাদে গতকাল বুধবার উত্তাল হয়ে ওঠে রংপুর শহর। শহরের প্রধান সড়কে এক কিলোমিটার দীর্ঘ মানববন্ধন কর্মসূচি পালন করা হয়েছে। সচেতন নাগরিক সমাজের ব্যানারে এ কর্মসূচির আয়োজন করা হয়। সেই সঙ্গে তৃতীয় দিনের মতো সিটি করপোরেশনের কর্মকর্তা-কর্মচারীরা কর্মবিরতি পালন করেছেন।
গতকাল বেলা ১১টা থেকে দুপুর সাড়ে ১২টা পর্যন্ত সিটি করপোরেশনের সামনে থেকে জীবন বীমা ভবনের সামনে পর্যন্ত প্রধান সড়কের এক পাশে কয়েক শ মানুষ মানববন্ধন কর্মসূচিতে যোগ দেন। এ কর্মসূচি শুরু হওয়ার আগে নগরের ৩৩টি ওয়ার্ড থেকে মিছিল আসে এবং সিটি করপোরেশনের কাউন্সিলর ও কর্মকর্তা-কর্মচারীরা মিছিলে যোগ দেন।
মানববন্ধন কর্মসূচি চলাকালে এক কিলোমিটার এলাকাজুড়ে সড়কে মাইক লাগানো হয়। এ ছাড়া শহরের প্রেসক্লাব এলাকায় এক সমাবেশ অনুষ্ঠিত হয়। এতে বক্তব্য দেন মেয়র সরফুদ্দীন আহমেদ, কাউন্সিলর গোলাম কবীর, তৌহিদুল ইসলাম, ইদ্রিস আলী, জাহাঙ্গীর আলম, হারাধন চন্দ্র রায়, সেকেন্দার আলী, নজরুল ইসলাম দেওয়ানী প্রমুখ।
বক্তৃতায় মেয়র বলেন, ‘রংপুর সিটির উন্নয়নে বাধার সৃষ্টি করতে আমার ওপর হামলা চালানো হয়েছে। যাতে আসন্ন সিটি করপোরেশন নির্বাচনে আমার ভাবমূর্তি ক্ষুণ্ন হয়। কিন্তু আল্লাহ্‌র রহমতে আমি প্রাণে রক্ষা পেয়েছি।’
এদিকে কর্মকর্তা-কর্মচারীদের সিটি করপোরেশনে তিন দিনের কর্মবিরতি চলায় জরুরি বিভাগ ছাড়া অন্য সব বিভাগের কাজ বন্ধ ছিল। তবে পরিষ্কার-পরিচ্ছন্নতা, পানি সরবরাহ, সড়ক বাতি মেরামত ও শিশুদের টিকাদানসহ জরুরি বিভাগের কার্যক্রম যথানিয়মে চলেছে।
কোতোয়ালি থানার ভারপ্রাপ্ত কর্মকর্তা (ওসি) এ বি এম জাহিদুল ইসলাম বলেন, গ্রেপ্তার হওয়া সাদ্দাম হোসেনকে তিন দিনের মতো জিজ্ঞাসাবাদ করা হয়েছে। তিনি মেয়রের ওপর হামলার কথা স্বীকার করেছেন। গত রোববার সন্ধ্যা ছয়টার দিকে শহরের গুপ্তাপাড়ায় অবস্থিত নিজ বাসভবনের সামনে একটি আসবাবের দোকানে বসে ছিলেন মেয়র সরফুদ্দীন। এ সময় সাদ্দাম হোসেন (২৭) নামের এক তরুণ এসে মেয়রের ফতুয়া টেনে ছিঁড়ে ফেলেন। তাঁকে কিল-ঘুষি মারেন।
এ ঘটনায় মেয়রের একান্ত সচিব রাশেদুল ইসলাম বাদী হয়ে ওই রাতেই কোতোয়ালি থানায় সাদ্দামকে আসামি করে একটি মামলা করেছেন।
