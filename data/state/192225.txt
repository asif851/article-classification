
বিএনপির মহাসচিব মির্জা ফখরুল ইসলাম আলমগীর অভিযোগ করেছেন, গাজীপুর সিটি করপোরেশনের মেয়র (বরখাস্তকৃত) এম এ মান্নান জামিন পাওয়ার পরও বারবার চক্রান্তমূলকভাবে মিথ্যা মামলা দিয়ে তাঁকে কারাগারে আটকে রাখা হচ্ছে। এভাবে আটকে রেখে তাঁকে মানসিক ও শারীরিকভাবে বিপর্যস্ত করা হচ্ছে। এটি সরকারের প্রতিহিংসামূলক চরিত্রের বহিঃপ্রকাশ।
আজ শনিবার গণমাধ্যমে দেওয়া এক বিবৃতিতে মির্জা ফখরুল এসব কথা বলেন।মির্জা ফখরুল অভিযোগ করেন, আওয়ামী লীগ গাজীপুর সিটি করপোরেশন নির্বাচনে বিপুল ভোটে পরাজিত হয়ে প্রতিহিংসাপরায়ণ হয়ে মান্নানকে পর্যুদস্ত করার অপচেষ্টা করছে। ভোটের রাজনীতিতে পরাজিত হয়ে স্বয়ং সরকারপ্রধান নিজেই প্রতিহিংসার রাজনীতিতে মেতে উঠেছেন। বিএনপি নেতা-কর্মীদের গ্রেপ্তার ও নির্যাতনের মাধ্যমে বিএনপিকে ধ্বংস করার চক্রান্ত ফলপ্রসূ হবে না।মির্জা ফখরুল আরও অভিযোগ করেন, কারাগার থেকে বের হয়ে মান্নান যাতে মেয়রের দায়িত্ব পালন করতে না পারেন, সে জন্য নতুন করে বানোয়াট মামলা দিয়ে তাঁকে নাজেহাল করা হচ্ছে।
