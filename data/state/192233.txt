
প্রধান নির্বাচন কমিশনার (সিইসি) কে এম নুরুল হুদা বলেছেন, রংপুর সিটি করপোরেশন নির্বাচনের জন্য সব প্রস্তুতি শেষ হয়েছে। পরিস্থিতি ইসির নিয়ন্ত্রণে রয়েছে।
রংপুর সিটি করপোরেশনে ভোটের আগের দিন আজ বুধবার রাজধানীতে নির্বাচন ভবনে সংবাদ সম্মেলনে সিইসি এ কথা বলেন। তবে একটি ভোটকেন্দ্রে নতুন ইলেকট্রনিক ভোটিং মেশিন (ইভিএম) ব্যবহার করা নিয়ে তিনি সংশয় প্রকাশ করেন।
সিইসি বলেন, এখন পর্যন্ত ইসির যে পর্যবেক্ষণ, তাতে পরিস্থিতি সম্পূর্ণ ইসির অনুকূলে রয়েছে। সুন্দর, সুষ্ঠু ও গ্রহণযোগ্য নির্বাচন করা সম্ভব হবে। তিনি বলেন, রংপুরে তিনটি ভোটকেন্দ্রে সিসিটিভি ক্যামেরা ব্যবহার করা হবে। একটি কেন্দ্রে ইভিএম ব্যবহারের কথা ছিল। সম্পূর্ণভাবে ‘সিকিউরড’ হলেই এই যন্ত্র ব্যবহার করা হবে।
ইভিএম ব্যবহার নিয়ে এক প্রশ্নের জবাবে সিইসি বলেন, এটা কারিগরি বিষয়। কারিগরি দল পরীক্ষা-নিরীক্ষা করছে। শতভাগ নিশ্চিত না হয়ে তা ব্যবহার করা হবে না। নতুন ইভিএম ব্যবহারের বিষয়ে বৃহস্পতিবার সকালে নিশ্চিত হওয়া যাবে।
সংবাদ সম্মেলনে নির্বাচন কমিশনার মো. রফিকুল ইসলাম বলেন, রংপুর সিটি করপোরেশনে একটি ‘মডেল’ নির্বাচন করার জন্য সব প্রস্তুতি নেওয়া হয়েছে। যাতে পরবর্তী সিটি করপোরেশন নির্বাচনগুলোও একইভাবে করা যায়।
সংবাদ সম্মেলনে নির্বাচন কমিশনার কবিতা খানম, শাহাদাত হোসেন চৌধুরী ও ইসির ভারপ্রাপ্ত সচিব হেলালুদ্দীন আহমদ উপস্থিত ছিলেন।
আগামীকাল বৃহস্পতিবার প্রথমবারের মতো রংপুর সিটি করপোরেশনে নির্বাচনে দলীয় প্রতীকে ভোট গ্রহণ অনুষ্ঠিত হবে।
