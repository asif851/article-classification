
যানবাহন সংকটের কারণে ঢাকাগামী যাত্রীরা নারায়ণগঞ্জের আড়াইহাজার উপজেলার বিষনন্দী ফেরিঘাটে ভোগান্তির শিকার হচ্ছেন। ফেরিঘাটে ভিড় বেশি হওয়ায় বাস ও সিএনজিচালিত অটোরিকশার চালকেরা কয়েক গুণ বেশি ভাড়া আদায় করছেন বলে অভিযোগ যাত্রীদের।স্থানীয় লোকজনের সঙ্গে কথা বলে জানা যায়, ব্রাহ্মণবাড়িয়ার বাঞ্ছারামপুর, নবীনগর, কুমিল্লার মুরাদনগর, হোমনাসহ বেশ কয়েকটি উপজেলার যাত্রীরা বাঞ্ছারামপুর-আড়াইহাজার-ভুলতা সড়ক ব্যবহার করে রাজধানী ঢাকা, গাজীপুর, নারায়ণগঞ্জসহ কয়েকটি জেলায় যাতায়াত করেন। বাঞ্ছারামপুরের কড়িকান্দি ঘাট থেকে আড়াইহাজারের বিষনন্দী ফেরিঘাটে এসে যাত্রীরা বাস ও সিএনজিচালিত অটোরিকশাযোগে ওই সব স্থানে যাতায়াত করেন। সাধারণত এ পথে জনপ্রতি অটোরিকশা ভাড়া ৮০-১২০ টাকা। তবে এখন যাত্রী বেশি হওয়ায় ক্ষেত্রভেদে ২০০ থেকে ৩৫০ টাকা করে ভাড়া আদায় করা হচ্ছে। অন্যদিকে বিষনন্দী থেকে রাজধানীর সায়েদাবাদ পর্যন্ত একমাত্র বাস অভিলাষ পরিবহনের ভাড়া ৭৫ টাকা থেকে বাড়িয়ে জনপ্রতি ১০০ টাকা আদায় করা হচ্ছে।অভিলাষ পরিবহনের ব্যবস্থাপনা পরিচালক মিজানুর রহমান বলেন, ‘ঢাকা থেকে বাস খালি নিয়ে আসতে হচ্ছে। তাই নিয়মিত ভাড়া ৭৫ টাকা থেকে মাত্র ১০০ টাকা আদায় করা হচ্ছে। আমরা ভাড়া কম নিয়ে যাত্রীদের সেবা দিচ্ছি। কিন্তু অটোরিকশার চালকেরা একই দূরত্বে কয়েক গুণ বেশি ভাড়া আদায় করছেন।’গতকাল রোববার দুপুর সাড়ে ১২টার দিকে বিষনন্দী ফেরিঘাট এলাকায় গিয়ে দেখা যায়, কয়েক শ যাত্রী গন্তব্যে যাওয়ার জন্য ফেরিঘাটে অপেক্ষা করছেন। বাসের সংখ্যা অপ্রতুল হওয়ায় অটোরিকশায় করে যাত্রীরা যাতায়াত করছেন।যাত্রী সিয়াম হোসেন বলেন, ‘বাসের জন্য দুই ঘণ্টা ধরে অপেক্ষা করতাছি। ভাড়া একটু বেশি হলেও বাসেই ঢাকায় যেতে চাচ্ছি।’আরেক যাত্রী রাজু আহমেদ বলেন, ‘যাত্রী বেশি হওয়ায় সিএনজিচালিত অটোরিকশার চালকেরা সুযোগ বুঝে দুই থেকে তিন গুণ বেশি ভাড়া আদায় করছেন। আমরা চালকদের কাছে জিম্মি।’অটোরিকশার চালক মমিন মিয়া বলেন, ‘ঈদ উপলক্ষে যাত্রীদের কাছ থেকে কিছু টাকা বেশি নেওয়া হচ্ছে ঠিকই, তবে বিভিন্ন স্থানে চাঁদাবাজদেরও টাকা বেশি দিয়ে যাত্রী পরিবহন করতে হচ্ছে আমাদের।’
