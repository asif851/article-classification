
ছাত্রদলের কেন্দ্রীয় সাধারণ সম্পাদক হাবিবুর রশিদকে আটক করেছে ঢাকা মহানগর গোয়েন্দা (ডিবি) পুলিশ। আজ রোববার বেলা দুইটার দিকে রাজধানীর শান্তিনগর এলাকা থেকে তাঁকে আটক করা হয়।
ঢাকা মহানগর পুলিশের গণমাধ্যম শাখার উপকমিশনার মাসুদুর রহমান প্রথম আলো ডটকমকে ঘটনার সত্যতা নিশ্চিত করেছেন।
এদিকে, আজ বেলা ১১টার দিকে ককটেল তৈরির সময় বিস্ফোরণে আহত মহীউদ্দীন ওরফে প্রিন্সকে (১৮) আটক করেছে পল্লবী থানার পুলিশ।
ঢাকা মহানগর পুলিশের গণমাধ্যম শাখার সহকারী কমিশনার (এসি)  আবু ইউসুফ প্রথম আলো ডটকমকে বলেন, গোপন সংবাদের ভিত্তিতে আজ পল্লবীর ১২/ডি নম্বর এলাকার ১১ নম্বর সড়কের এক বাসার চারতলার ছাদে অভিযান চালায় পুলিশ। পুলিশের উপস্থিতি টের পেয়ে পালানোর সময় দুটি ককটেল বিস্ফোরিত হয়ে মহীউদ্দীন আহত হন। এ সময় তাঁকে আটক করা হয়। তবে তাঁর অন্য সঙ্গীরা পালিয়ে যান। ঘটনাস্থল থেকে তিনটি ককটেল, দুটি অর্ধেক বানানো ককটেল, পাঁচটি কৌটা, গান পাউডার ও মার্বেলসহ ককটেল তৈরির সরঞ্জামাদি উদ্ধার করা হয়।
