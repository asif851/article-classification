
অবৈধ সম্পদ অর্জন ও অর্থ পাচারের অভিযোগ অনুসন্ধানের অংশ হিসেবে মিডল্যান্ড ব্যাংকের ব্যবস্থাপনা পরিচালক (এমডি) মো. আহসান উজ-জামানকে জিজ্ঞাসাবাদ করেছে দুর্নীতি দমন কমিশন (দুদক)।
দুদকের উপপরিচালক এস এম রফিকুল ইসলাম আজ বৃহস্পতিবার বেলা সাড়ে ১২টা থেকে প্রায় তিন ঘণ্টা মো. আহসান উজ-জামানকে জিজ্ঞাসাবাদ করেন।
জ্ঞাত আয় বহির্ভূত সম্পদ অর্জন এবং মিউচুয়াল ট্রাস্ট ব্যাংকের ১০টি হিসাবের মাধ্যমে ৬৩ কোটি টাকা পাচারের অভিযোগে দুদক মো. আহসান উজ-জামানের বিরুদ্ধে অনুসন্ধান করছে। অনুসন্ধানের অংশ হিসেবে গত সোমবার তাঁকে তলবি নোটিশ পাঠানো হয়। নোটিশে তাঁকে ২০ সেপ্টেম্বর দুদকে হাজির হতে বলা হলেও এর তিন দিন আগেই তিনি দুদকে হাজির হন।
দুদক সূত্র জানিয়েছে, জিজ্ঞাসাদের সময় মো. আহসান উজ-জামান তাঁর বিরুদ্ধে আনা অভিযোগগুলো ‘উদ্দেশ্যপ্রণোদিত’ বলে বক্তব্য দিয়েছেন। দুদকের নোটিশে তাঁর কাছে চাওয়া কাগজপত্র, ব্যাংক নথিসহ সংশ্লিষ্ট কাগজপত্র অনুসন্ধান কর্মকর্তার কাজে জমা দিয়েছেন তিনি।
