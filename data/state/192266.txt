
চট্টগ্রাম শাহ আমানত আন্তর্জাতিক বিমানবন্দরে আজ বৃহস্পতিবার দেড় কোটি টাকার ৩০টি সোনার বার উদ্ধার করা হয়েছে।
বিমানবন্দর সূত্র জানায়, আজ বেলা পৌনে ১১টার দিকে দুবাই থেকে বাংলাদেশ বিমানের একটি উড়োজাহাজ (বিজি ০৪৮) চট্টগ্রাম শাহ আমানত বিমানবন্দরে অবতরণ করে। এরপর বিমানের পরিচ্ছন্নতাকর্মীরা উড়োজাহাজ পরিষ্কার করে ফিরছিলেন। এ সময় সন্দেহজনক গতিবিধির জন্য দুই পরিচ্ছন্নতাকর্মী জীবন কুমার ও শুকলালকে ডাক দেন কর্মকর্তারা। তাঁরা ভিন্নপথে বেরিয়ে যাওয়ার চেষ্টা করেন।
বিমানবন্দরের নিরাপত্তা কর্মকর্তা নজরুল ইসলাম প্রথম আলোর কাছে দাবি করেন, দুজনের হাঁটার ধরন অস্বাভাবিক মনে হয়েছিল। এ কারণে তাঁদের ডেকে জিজ্ঞাসাবাদ করা হয়। প্রথমে তাঁরা অস্বীকার করেন, পরে তাঁদের দেহ তল্লাশি করা হয়। এ সময় শুকলালের কাছে তিনটি প্যাকেটে ৩০টি সোনার বার পাওয়া যায়।
বিমানবন্দরের ব্যবস্থাপক উইং কমান্ডার নূর-ই-আলম প্রথম আলোকে বলেন, সোনার বার উদ্ধার করার পর শুল্ক বিভাগের কাছে সেগুলো হস্তান্তর করা হয়েছে।
বিমানবন্দরে নিয়োজিত শুল্ক বিভাগের সহকারী কমিশনার পারভেজ আল জামান জানান, উদ্ধার করা সোনার বারগুলোর ওজন প্রায় সাড়ে তিন কেজি; যার মূল্য দেড় কোটি টাকা। এ ঘটনায় আটক দুই পরিচ্ছন্নতাকর্মী জীবন কুমার ও শুকলালের বিরুদ্ধে থানায় মামলা করা হয়েছে। 
