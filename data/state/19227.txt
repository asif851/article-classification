
নতুন স্কেলে বেতন পেতে আবারও আন্দোলনে নামছেন এমপিওভুক্ত শিক্ষক-কর্মচারীরা। আজ বুধবার জাতীয় প্রেসক্লাবে বেসরকারি শিক্ষক-কর্মচারীদের ১১টি সংগঠনের মোর্চা জাতীয় শিক্ষক কর্মচারী ফ্রন্ট এক সংবাদ সম্মেলনে এ তথ্য জানায়। শিক্ষক-কর্মচারীরা অবিলম্বে নতুন স্কেলে এমপিওভুক্তদের বেতন দেওয়ার দিন তারিখ উল্লেখ করে প্রজ্ঞাপন জারিসহ ২১ দফা দাবিতে মাসব্যাপী কর্মসূচি ঘোষণা করেন।
সংবাদ সম্মেলনে লিখিত বক্তব্য পড়েন ফ্রন্টের প্রধান সমন্বয়কারী কাজী ফারুক আহমেদ। ঘোষিত কর্মসূচির মধ্যে রয়েছে, ৬ থেকে ৮ মার্চের মধ্যে শিক্ষামন্ত্রী নুরুল ইসলাম নাহিদের কাছে সংবাদ সম্মেলনের লিখিত বক্তব্য উপস্থাপন, ১২ মার্চ উপজেলা সদরে সমাবেশ শেষে ইউএনও’র মাধ্যমে প্রধানমন্ত্রী বরাবর স্মারকলিপি, ১৯ মার্চ প্রধানমন্ত্রীর দৃষ্টি আকর্ষণ করে জেলা সদরে মানববন্ধন ও ২৪ মার্চ বিভাগীয় কমিশনারের মাধ্যমে প্রধানমন্ত্রী বরাবর স্মারকলিপি দেওয়া হবে। ৩১ মার্চের মধ্যে নতুন স্কেলে বেতন না দেওয়া হলে প্রতিনিধি সভা করে আরও কর্মসূচি ঘোষণা করা হবে।শিক্ষা মন্ত্রণালয়ের দায়িত্বশীল একজন কর্মকর্তা আজ বিকেলে প্রথম আলোকে বলেন, এ বিষয়ে অগ্রগতি জানতে তিনি নিজে আজ অর্থ মন্ত্রণালয়ে যান। ওই মন্ত্রণালয়ের দায়িত্বশীল কর্মকর্তারা তাঁকে জানিয়েছেন, কয়েক দিনের মধ্যেই এ বিষয়ে সিদ্ধান্ত জানানো হবে। এ কর্মকর্তা বলেন, এমপিওভুক্ত শিক্ষক-কর্মচারীরা যাতে মার্চ মাসের বেতন নতুন স্কেলে পেতে পারেন, এ জন্য চেষ্টা চলছে।তবে অপর এক কর্মকর্তা প্রথম আলোকে বলেন, বিষয়টি বাইরে থেকে যত সহজে বলা হচ্ছে আসলে এতটা সহজ নয়। কারণ বিদ্যমান এমপিওভুক্ত শিক্ষক-কর্মচারীদের বেতন-ভাতা বাবদ প্রতি মাসে রাষ্ট্রের ব্যয় হয় ৬০০ কোটির কিছু বেশি টাকা। নতুন স্কেলে বেতন দেওয়া হলে প্রতি মাসে আরও প্রায় ৪০০ কোটি টাকা লাগবে। বিদ্যমান বাজেটে এই টাকার সংস্থান নেই। এটা কীভাবে হবে সেটা এখনো চূড়ান্ত হয়নি।এর আগে গত সোমবার শিক্ষাসচিব সোহরাব হোসাইন প্রথম আলোকে বলেন, তাঁরা আশা করছেন শিগগিরই এ বিষয়টি সুরাহা হবে।শিক্ষা মন্ত্রণালয়ের হিসাবে বর্তমানে সারা দেশে এমপিওভুক্ত শিক্ষক-কর্মচারীদের মধ্যে প্রায় ৪ লাখ ৬৭ হাজার মাধ্যমিক ও উচ্চশিক্ষা অধিদপ্তরের (মাউশি) অধীন ও সাড়ে ১৩ হাজার কারিগরি শিক্ষা অধিদপ্তরের অধীন। তাঁরা মূল বেতনের শত ভাগ সরকার থেকে পেয়ে থাকেন।
