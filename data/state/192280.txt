
সৈয়দা রিজওয়ানা হাসানের স্বামী আবু বকর সিদ্দিককে অপহরণের ঘটনায় গভীর উদ্বেগ প্রকাশ করেছেন বিএনপির চেয়ারপারসন বেগম খালেদা জিয়া। আজ বুধবার রাতে এক বিবৃতিতে তিনি বলেছেন, ‘রাজধানীর উপকণ্ঠে প্রকাশ্য দিবালোকে সশস্ত্র ব্যক্তিরা তাঁর (আবু বকর সিদ্দিক) মতো একজন ব্যক্তিকে এভাবে অপহরণ করে নিয়ে যাওয়ার ঘটনায় দেশবাসীও প্রবলভাবে উত্কণ্ঠিত।’খালেদা জিয়ার প্রেস সচিব মারুফ কামাল খানের সই করা বিবৃতিতে খালেদা বলেন, ‘এ ঘটনা আইন-শৃঙ্খলা পরিস্থিতির গুরুতর অবনতির এবং কোথাও যে কারো কোনো নিরাপত্তা নেই, তারই জ্বলন্ত প্রমাণ। ক্ষমতাসীনদের ইংগিতে দেশজুড়ে বিরোধী দলের নেতা-কর্মীদের হত্যা, নির্যাতন, অপহরণ ও গুম করা আজ নিত্য চিত্রে পরিণত হয়েছে। এখন রাজনীতির সঙ্গে সংশ্রবহীন গুরুত্বপূর্ণ নাগরিকদের নিরাপত্তাও চরমভাবে বিপন্ন।অনতিবিলম্বে আবু বকর সিদ্দিককে খুঁজে বের করে অক্ষত অবস্থায় তাঁর পরিবারের কাছে ফিরিয়ে দেওয়া এবং দুর্বৃত্তদের দৃষ্টান্তমূলক শাস্তি নিশ্চিত করতে জোর দাবি জানান খালেদা জিয়া।
