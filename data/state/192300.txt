
ঢাকা থেকে রংপুর পর্যন্ত চার লেন সড়ক হবে। আজ মঙ্গলবার জাতীয় অর্থনৈতিক পরিষদের নির্বাহী কমিটিতে (একনেক) এ–সংক্রান্ত প্রকল্প অনুমোদন দেওয়া হয়েছে।
প্রকল্পের শিরোনাম ‘সাসেক সড়ক সংযোগ প্রকল্প ২ : এলেঙ্গা-হাটিকুমরুল-রংপুর মহাসড়ক চার লেনে উন্নীতকরণ প্রকল্প’। এ প্রকল্পে মোট ব্যয় হবে ১১ হাজার ৮৮১ কোটি টাকা। এ প্রকল্পটিসহ আজকের একনেক সভায় মোট ১২ হাজার ৮৯৪ কোটি টাকার সাতটি প্রকল্প অনুমোদন দেওয়া হয়।
এর মধ্যে স্থানীয় মুদ্রায় জোগান দেওয়া হবে ৩ হাজার ৩৬৮ কোটি টাকা। প্রকল্প সাহায্য হিসেবে পাওয়া যাবে ৯ হাজার ৫২৬ কোটি টাকা।
শেরেবাংলা নগরের এনইসি সম্মেলন কক্ষে অনুষ্ঠিত একনেক সভায় সভাপতিত্ব করেন প্রধানমন্ত্রী শেখ হাসিনা। সভা শেষে পরিকল্পনামন্ত্রী আ হ ম মুস্তফা কামাল সাংবাদিকদের প্রকল্পগুলো সম্পর্কে অবহিত করেন।
একনেকে অনুমোদিত অন্য প্রকল্পগুলো হলো ২০৮ কোটি ৫৭ লাখ টাকার ঢাকা ও রংপুরের আবহাওয়া রাডারের উন্নয়ন; ২২৯ কোটি ৭৪ লাখ টাকার উদ্ভাবন এবং উদ্যোক্তা উন্নয়ন একাডেমি প্রতিষ্ঠাকরণ; ২১৩ কোটি টাকার বিসিক বৈদ্যুতিক পণ্য উৎপাদন ও হালকা প্রকৌশল শিল্পনগরী; ৮০ কোটি টাকার রাউজানে বিসিক শিল্পনগরী প্রতিষ্ঠা; ২০৫ কোটি ৪৭ লাখ টাকার সিরাজদৌলা রোড থেকে শাহ আমানত ব্রিজ সংযোগ সড়ক পর্যন্ত সড়ক নির্মাণ এবং ৭৬ কোটি টাকার খুলনা জেলার জলাবদ্ধতা নিরসনে ভদ্রা ও সালতা নদী পুনঃখনন প্রকল্প।
