
বিদেশি বন্ধু ও সংগঠনকে মুক্তিযুদ্ধের সম্মাননা স্মারক হিসেবে দেওয়া ক্রেস্টের স্বর্ণ জালিয়াতির সঙ্গে জড়িত সবার বিরুদ্ধে ‘অ্যাকশনে’ যেতে নির্দেশ দিয়েছেন প্রধানমন্ত্রী শেখ হাসিনা।আজ সোমবার সচিবালয়ে মন্ত্রিসভার বৈঠকের পর এ-বিষয়ক তদন্ত প্রতিবেদন প্রধানমন্ত্রীর কাছে জমা দিতে গেলে মুক্তিযুদ্ধবিষয়কমন্ত্রী আ ক ম মোজাম্মেল হককে তিনি এ নির্দেশ দেন।এসব বিষয়ে মন্ত্রী আ ক ম মোজাম্মেল হক প্রথম আলোকে বলেন, ‘প্রধানমন্ত্রী বিষয়টি অনেক গুরুত্বের সাথে নিয়েছেন এবং অ্যাকশনে যেতে বলেছেন, এর বাইরে আমি আপাতত অন্য কিছু মন্তব্য করব না।’সংশ্লিষ্ট সূত্র জানিয়েছে, এ বিষয়ে প্রয়োজনীয় সব পদক্ষেপ হিসেবে যা যা করণীয়, তা করতে প্রধানমন্ত্রী তাঁর কার্যালয়ের সচিব আবুল কালাম আজাদকেও নির্দেশ দেন। এ ছাড়া বিচারের বিষয় ও প্রক্রিয়া নিয়ে আইন মন্ত্রণালয়ের সঙ্গে আলোচনা করতে বলেন প্রধানমন্ত্রী।সূত্র জানায়, প্রধানমন্ত্রীর কাছে প্রতিবেদন জমা দেওয়ার সময় তাঁকে অত্যন্ত মর্মাহত ও ব্যথিত দেখা গেছে। এ সময় মন্ত্রী প্রধানমন্ত্রীকে বলেন, ‘আপা, প্রতিবেদনটি অবশ্যই আপনাকে পড়তে হবে, কীভাবে জালিয়াতি করা হয়েছে এবং স্বর্ণ-রুপা না দিয়েই ক্রেস্ট তৈরি ও সেই টাকা আত্মসাত্ করা হয়েছে, তার বিস্তারিত প্রতিবেদনে রয়েছে। এ ছাড়া এখানে ক্রেস্টগুলো পরীক্ষার প্রতিবেদনও রয়েছে।’ প্রধানমন্ত্রী এ সময় প্রতিবেদনে উল্লেখিত একজন অভিযুক্তের সম্পর্কে নেতিবাচক মন্তব্য করেন।এদিকে মুক্তিযুদ্ধ মন্ত্রণালয় সূত্রে জানা গেছে, সরকারি কর্মকর্তাদের বিরুদ্ধে ব্যবস্থা নিতে এ-বিষয়ক তদন্ত প্রতিবেদন কাল মঙ্গলবার জনপ্রশাসন মন্ত্রণালয়ে পাঠানো হতে পারে। প্রথমে অভিযুক্ত কর্মকর্তাদের শোকজ করা হতে পারে। এরপর তাঁদের ব্যাপারে আইনানুগ ও বিভাগীয় ব্যবস্থাসহ যা যা করা দরকার, জনপ্রশাসন মন্ত্রণালয় তা-ই করবে বলে জানা গেছে।
