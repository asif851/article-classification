
প্রধানমন্ত্রী শেখ হাসিনার স্বামী বিশিষ্ট পরমাণুবিজ্ঞানী ড. এম এ ওয়াজেদ মিয়ার ষষ্ঠ মৃত্যুবার্ষিকী আজ ৯ মে। দিবসটি পালনে ড. ওয়াজেদ স্মৃতি সংসদসহ বিভিন্ন সংগঠন নানা কর্মসূচি হাতে নিয়েছে।সকাল ১০টায় শাহবাগ গণগ্রন্থাগারের ভিআইপি সেমিনার হলে আলোচনা সভা ও দোয়া মাহফিল হবে। ড. এম এ ওয়াজেদ মিয়া মেমোরিয়াল ফাউন্ডেশন আয়োজিত আলোচনা সভা ও দোয়া মাহফিলে প্রধান অতিথি থাকবেন স্বাস্থ্য ও পরিবারকল্যাণমন্ত্রী মোহাম্মদ নাসিম। সকাল নয়টায় ড. ওয়াজেদ মিয়ার পৈতৃক নিবাস রংপুরের পীরগঞ্জ উপজেলার ফতেপুর গ্রামে তাঁর কবরে পুষ্পস্তবক অর্পণ, ফাতেহা পাঠ ও কবর জিয়ারত করা হবে। বাদ জোহর রংপুর শহরের কেরামতিয়া মসজিদ ও কোর্ট জামে মসজিদসহ শহরের বিভিন্ন মসজিদে মিলাদ মাহফিল ও বিশেষ মোনাজাত হবে।এ ছাড়া বিভিন্ন মন্দির, গির্জা ও ধর্মীয় প্রতিষ্ঠানে পরমাণুবিজ্ঞানী ওয়াজেদ মিয়ার বিদেহী আত্মার মাগফিরাত এবং প্রধানমন্ত্রী শেখ হাসিনা, সজীব ওয়াজেদ জয়, সায়মা ওয়াজেদ পুতুল ও তাঁর পরিবারের সদস্যদের মঙ্গল কামনা করে বিশেষ প্রার্থনা অনুষ্ঠিত হবে। সন্ধ্যা সাতটায় রংপুর শহরে রাজা রামমোহন ক্লাব মিলনায়তনে স্মরণসভার আয়োজন করা হয়েছে। বাসস।
