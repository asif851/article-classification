
গাইবান্ধার সাদুল্যাপুর উপজেলার ধাপেরহাট চণ্ডিপুর এলাকায় ঢাকা-রংপুর মহাসড়কে আজ মঙ্গলবার সকালে মালবোঝাই দুটি ট্রাকে পেট্রলবোমা নিক্ষেপ করেছে দুর্বৃত্তরা। এতে ট্রাক দুটির সামনের অংশ ক্ষতিগ্রস্ত হয়েছে।সাদুল্যাপুর উপজেলার ধাপেরহাট পুলিশ তদন্তকেন্দ্রের উপপরিদর্শক (এসআই) জালাল উদ্দিন জানান, একটি ট্রাক সার নিয়ে ও অন্যটি প্লেন স্টিল সিট নিয়ে ঢাকা থেকে রংপুর যাচ্ছিল। সকাল সাড়ে সাতটার দিকে ট্রাক দুটি চণ্ডিপুর এলাকায় পৌঁছালে দুর্বৃত্তরা তাতে পেট্রলবোমা নিক্ষেপ করে। পরে পুলিশ ও স্থানীয় লোকজন আগুন নেভান। আগুনে সারবোঝাই ট্রাকটির সামনের কিছু অংশ ও প্লেন স্টিল সিট বোঝাই ট্রাকটির সামনের বেশির ভাগ অংশ পুড়ে যায়। ট্রাক দুটির চালক ও সহকারীরা লাফিয়ে পড়ে রক্ষা পান। খবর পেয়ে পুলিশ ঘটনাস্থলে পৌঁছানোর আগেই দুর্বৃত্তরা পালিয়ে যায়।
