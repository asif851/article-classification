
এফবিসিসিআইয়ের সাবেক সভাপতি ও হা-মীম গ্রুপের ব্যবস্থাপনা পরিচালক এ কে আজাদকে মুঠোফোনে হুমকি দিয়ে চাঁদা চাওয়ার অভিযোগে রানা চৌধুরী (৩৫) নামের এক যুবককে গ্রেপ্তার করেছে গোয়েন্দা পুলিশ (ডিবি)।
গতকাল শনিবার রাত ১১টার দিকে ধানমন্ডির ৪ নম্বর সড়কের ২৭ নম্বর বাড়ির তৃতীয় তলা থেকে রানাকে আটক করার দাবি করে ডিবি। অতিরিক্ত উপকমিশনার সাইফুল ইসলাম ও জ্যেষ্ঠ সহকারী কমিশনার তৌহিদুল ইসলামের নেতৃত্বে ডিবির একটি দল তাঁকে আটক করে। পরে তাঁর বিরুদ্ধে মামলা হয়েছে।
জ্যেষ্ঠ সহকারী কমিশনার তৌহিদুল ইসলাম জানান, ওই যুবক বিভিন্ন সময় মুঠোফোনে এ কে আজাদকে হুমকি দিতেন। এ ছাড়া খুদেবার্তা পাঠিয়ে চাঁদা দাবি করতেন। গত বছরের ডিসেম্বর মাসের শেষ দিকে তেজগাঁও শিল্পাঞ্চল থানায় এ ব্যাপারে একটি অভিযোগও দায়ের করা হয়।
