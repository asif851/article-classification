
মিরসরাইয়ের বারইয়ারহাটে প্রবাসীকে কুপিয়ে নগদ টাকা ও স্বর্ণালংকার ছিনিয়ে নিয়ে গেছে দুর্বৃত্তরা। গত সোমবার সন্ধ্যায় বারইয়ারহাট পৌর বাজারের ইসলাম মার্কেট এলাকায় এ ঘটনা ঘটে।এ সময় ওই প্রবাসীর সঙ্গে থাকা এক প্রতিবেশীও আহত হন। আহত ব্যক্তিরা হলেন হিঙ্গুলী ইউনিয়নের আজমনগর গ্রামের ফকির আহমঞ্চদের দুবাইপ্রবাসী ছেলে মহিউদ্দিন (২৪) ও একই গ্রামের কালা মিয়া (২২)। পরে স্থানীয়রা তাঁদের উদ্ধার করে বারইয়ারহাট জেনারেল হাসপাতালে ভর্তি করান।মহিউদ্দিনের বড় ভাই সিরাজউদ্দিন জানান, সোমবার সন্ধ্যায় মহিউদ্দিন ও তাঁর বন্ধু বারইয়ারহাট পৌরসভার ইসলাম মার্কেট এলাকায় বিয়ের জন্য আসবাব ও স্বর্ণালংকার কিনতে যান।এ সময় কয়েকজন দুর্বৃত্ত তাঁকে ধারালো অস্ত্র দিয়ে কুপিয়ে নগদ ৯০ হাজার টাকা, দুটি মুঠোফোন ও এক ভরি আট আনা ওজনের একটি স্বর্ণের চেইন ছিনিয়ে নেয়। পরে স্থানীয়রা তাঁকে (মহিউদ্দিন) উদ্ধার করে বারইয়ারহাট জেনারেল হাসপাতালে ভর্তি করান।এ সময় তাঁর সঙ্গে থাকা বন্ধু কালা মিয়াও আহত হন। জোরারগঞ্জ থানার ভারপ্রাপ্ত কর্মকর্তা লিয়াকত আলী বলেন, ‘ঘটনাটি আমি শুনেছি। তবে এখনো কেউ থানায় অভিযোগ করেনি।’
 
