
শিল্পাচার্য জয়নুল আবেদিনের ১০১তম জন্মবার্ষিকী উপলক্ষে তাঁর অাঁকা চিত্রকর্মের ডিজিটাল প্রিন্ট নিয়ে প্রদর্শনীর আয়োজন করে জিয়া স্মৃতি জাদুঘর। বাংলাদেশ জাতীয় জাদুঘরের সহায়তায় গত ২৯ ডিসেম্বর থেকে ৬ জানুয়ারি পর্যন্ত নয় দিনব্যাপী জিয়া স্মৃতি জাদুঘরে এই প্রদর্শনীর আয়োজন করা হয়। গত ২৯ ডিসেম্বর ‘জয়নুলের ছবি’ শিরোনামে চিত্রকর্ম প্রদর্শনীটির উদ্বোধন করেন চারুকলা ইনস্টিটিউটের সাবেক অধ্যাপক ও চিত্রসমালোচক আবুল মনসুর। অতিথি ছিলেন কবি ও সাংবাদিক আবুল মোমেন, কথাসাহিত্যিক হরিশংকর জলদাশ, চারুকলা ইনস্টিটিউটের অধ্যাপক ফয়েজুল আজিম। সভাপতিত্ব করেন চিটাগাং সেন্টার ফর অ্যাডভান্স স্টাডিজের সদস্যসচিব শামসুল হোসাইন। অনুষ্ঠানটির সঞ্চালনা করেন জিয়া স্মৃতি জাদুঘরের উপ-কিপার মো. মতিয়ার রহমান। প্রদর্শনীতে জয়নুল আবেদিনের আঁকা ৭৫টি শিল্পকর্মের ডিজিটাল প্রিন্ট স্থান পায়। ২০১৪ সালের ২৯ ডিসেম্বর থেকে পুরো এক বছর নানা অনুষ্ঠানের মধ্য দিয়ে পালিত হয়েছে জয়নুলের জন্মশতবর্ষ। তারই ধারাবাহিকতায় এবার চট্টগ্রামে জিয়া স্মৃতি জাদুঘরে এই প্রদর্শনীর আয়োজন করা হয়। জিয়া স্মৃতি জাদুঘরের ডেপুটি-কিপার মো. মতিয়ার রহমান জানান, বাংলাদেশে শিল্পাচার্য জয়নুল আবেদিনের জন্মবার্ষিকী উপলক্ষে প্রথম জাতীয়ভাবে পালন করা হয়েছিল জন্মশত বার্ষিকী। জাতীয় জাদুঘর থেকে জয়নুলের ১০০টি ডিজিটাল চিত্রকর্ম দেওয়া হলেও স্থান সংকুলান না হওয়ায় সবগুলো প্রদর্শনীতে রাখা সম্ভব হয়নি। ভবনের ১৭ নম্বর গ্যালারি সেমিনার হলে ৭৫টি শিল্পকর্ম দর্শনার্থীদের জন্য উন্মুক্ত করে দেওয়া হয়েছে। তবে প্রদর্শনীতে প্রথম দিন থেকেই প্রচুর দর্শনার্থীর সমাগম হয়েছে। সাধারণ সময়ের চেয়ে কয়েকগুণ দর্শনার্থী বেশি এসেছেন জিয়া স্মৃতি জাদুঘরে।
