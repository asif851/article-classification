
রোহিঙ্গা শরণার্থী সংকট নিয়ে অপতৎপরতা চলছে বলে অভিযোগ করেছেন সড়ক পরিবহন ও সেতুমন্ত্রী ওবায়দুল কাদের। কোনো ধরনের উসকানিতে সরকার প্ররোচিত হবে না বলেও জানান তিনি।
আজ শনিবার বেলা সাড়ে ১১টার দিকে নোয়াখালীর কোম্পানীগঞ্জ উপজেলার বসুরহাট পৌরসভায় নিজ বাড়িতে অসুস্থ ও অসহায় ব্যক্তি এবং বিভিন্ন মসজিদ-মাদ্রাসার প্রতিনিধিদের অনুদানের চেক হস্তান্তর শেষে সাংবাদিকদের এসব কথা বলেন মন্ত্রী।
ওবায়দুল কাদের আরও বলেন, ‘জাতিসংঘের চলমান অধিবেশনে রোহিঙ্গা বিষয়ে প্রধানমন্ত্রীর দেওয়া বক্তব্য বিশ্ব গণমাধ্যম এবং বিশ্বনেতাদের কাছে প্রশংসিত হয়েছে। তবে আমাদের দেশের একটি দলের কাছে সেটি পছন্দ হয়নি। কারণ, তারা প্রধানমন্ত্রী শেখ হাসিনার বক্তব্য ঠিকমতো শোনেনি, অথবা বক্তব্য বোঝার ক্ষমতা তাদের নেই।’
মন্ত্রী নাম উল্লেখ না করে ওই দলের উদ্দেশে বলেন, তাদের হাতে মূলত কোনো ইস্যু নেই। তাই রোহিঙ্গা ইস্যুকে পুঁজি করে ঘোলা পানিতে মাছ শিকারের চেষ্টা করছে। তাদের এই অপতৎপরতা সফল হবে না।
ওবায়দুল কাদের আরও বলেন, ‘প্রধানমন্ত্রী শেখ হাসিনা রোহিঙ্গা সংকট খুবই বিচক্ষণতার সঙ্গে মোকাবিলা করছেন। তাঁর নেতৃত্বে আমরা রোহিঙ্গা সংকট সমাধানের দিকে এগিয়ে যাচ্ছি।’
এ সময় সেখানে অতিরিক্ত পুলিশ সুপার এ কে এম জহিরুল ইসলাম, কোম্পানীগঞ্জ উপজেলা পরিষদের চেয়ারম্যান মিজানুর রহমান, উপজেলা আওয়ামী লীগ সভাপতি খিজির হায়াত খান, কবিরহাট পৌরসভার মেয়র ও উপজেলা আওয়ামী লীগের সাধারণ সম্পাদক জহিরুল হক রায়হান প্রমুখ ছিলেন।
 
