
বাংলাদেশের আইনশৃঙ্খলা রক্ষাকারী বাহিনী জঙ্গি দমনে সাহসিকতার সঙ্গে কাজ করছে বলে মন্তব্য করেছেন মার্কিন রাষ্ট্রদূত মার্শা বার্নিকাট। আজ শনিবার সকালে নারায়ণগঞ্জে নগর ভবনে সেখানকার মেয়র সেলিনা হায়াৎ​ আইভীর সঙ্গে সাক্ষাতের পর সাংবাদিকদের তিনি এ কথা বলেন।মার্কিন রাষ্ট্রদূত বলেন, ‘সন্ত্রাস ও জঙ্গিবাদ দমনে বাংলাদেশের আইনশৃঙ্খলা রক্ষাকারী বাহিনী কঠোর ও ধৈর্যশীল ভূমিকা রাখছে। তবে জঙ্গিবাদ সম্পূর্ণ নির্মূল হয়ে গেছে ভাবলে চলবে না। আমাদের সতর্ক থাকতে হবে।’সকাল সাড়ে নয়টার দিকে নারায়ণগঞ্জে পৌঁছান মার্শা বার্নিকাট। সেখানকার মেয়র সেলিনা হায়াৎ​ আইভীর সঙ্গে তিনি প্রায় দুই ঘণ্টা সৌজন্য সাক্ষাৎ করেন। পরে আদমজী রপ্তানি প্রক্রিয়াকরণ এলাকায় (ইপিজেড) যান। সেখানে একটি কারখানার উদ্বোধনী অনুষ্ঠানে অংশ নেন।
