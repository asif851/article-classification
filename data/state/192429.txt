
বাংলাদেশি বংশোদ্ভূত ব্রিটিশ লেখক জিয়া হায়দার রহমান বলেছেন, ১৯৭১ সাল নিয়ে আলোচনায় সাধারণত শালীনতা থাকে না। গতকাল হে ফেস্টিভ্যালের শেষ দিনে তাঁর প্রকাশিত উপন্যাস ইন দ্য লাইট অব হোয়াট উই নো নিয়ে আলোচনার সময় ১৯৭১ সালের মুক্তিযুদ্ধের বিষয়ে তাঁর মতামত জানতে চাইলে জিয়া হায়দার রহমান এ মন্তব্য করেন। তবে তিনি এ বিষয়ে বিস্তারিত বলতে চাননি। গতকাল শনিবার উৎসবের শেষ দিনে জিয়া হায়দার তাঁর লেখক হয়ে ওঠার গল্প বললেন। ৬০ মিনিটের হাস্যরসাত্মক এ আলোচনা শ্রোতারাও বেশ উপভোগ করেছেন।পরে অধিবেশনের প্রশ্নোত্তর পর্বে একজন শ্রোতা জানতে চান, বাংলাদেশের ইতিহাস তিনি একজন পাকিস্তানির মুখ দিয়ে কেন বলালেন-এর উত্তরে জিয়া বলেন, তাঁর উপন্যাসের চরিত্র জাফর আসলে পাকিস্তানি নয়। সে ব্রিটিশ। ইংল্যান্ডেই পড়াশোনা করেছে। এমনকি পাকিস্তান সম্পর্কে সে তেমন কিছু জানেও না। আর পাসপোর্টভিত্তিক পরিচয়কে তেমন গুরুত্ব দেওয়ার কিছু নেই বলেও মন্তব্য করেন তিনি।অনুষ্ঠানে জিয়া হায়দারকে পরিচয় করিয়ে দেন ব্র্যাক বিশ্ববিদ্যালয়ের অধ্যাপক ফিরদৌস আজিম। বাংলাদেশের সিলেটের একটি প্রত্যন্ত গ্রামে জন্ম নেওয়া জিয়া স্বাধীনতাযুদ্ধের পরপরই বাবা-মায়ের সঙ্গে পাড়ি জমান ইংল্যান্ডে। তাঁর বাবা সেখানে বাস কন্ডাক্টর হিসেবে কাজ শুরু করেন। দুস্থদের জন্য পরিচালিত একটি ভাঙাচোরা ঘরে থাকতেন তাঁরা।জিয়া পড়াশোনা করেন অক্সফোর্ড ইউনিভার্সিটির বিখ্যাত ব্যালিওল কলেজে। এরপর তিনি কেমব্রিজ, মিউনিখ ও ইয়েল ইউনিভার্সিটিতেও পড়েছেন। তিনি প্রথমে কাজ শুরু করেন ইনভেস্টমেন্ট ব্যাংকার হিসেবে। পরবর্তীকালে মানবাধিকার আইনজীবী হিসেবেও কাজ করেন।ইন দ্য লাইট অব হোয়াট উই নো জিয়া হায়দারের প্রথম উপন্যাস। অনেকে তাঁর এ বইটিকে একবিংশ শতাব্দীর প্রথম ক্ল্যাসিক হিসেবে তুলনা করেছেন। কেউ কেউ তাঁকে দেখেছেন জর্জ অরওয়েল ও ভি এস নাইপলের উত্তরসূরি হিসেবে।অধিবেশনের সঞ্চালক ফিরদৌস আজিম বলেন, প্রথম আলোর মাধ্যমেই এ দেশের মানুষ প্রথমে জিয়া হায়দারের কথা জেনেছে। এ সময় তাঁকে মাথা নেড়ে সায় জানাতে দেখা যায়। উল্লেখ্য, এ বছরের ১৮ জুলাই প্রথম আলোতে জিয়া হায়দারের একটি সাক্ষাৎকার ছাপা হয়। একই দিনে ‘সত্যের মোড়কে মিথ্যা’ শিরোনামে তাঁকে নিয়ে একটি লেখাও ছাপা হয়।শুরুতেই সঞ্চালক প্রশ্ন করেন, বাংলাদেশে সময় কেমন কাটছে। এর উত্তরে জিয়া বলেন, ‘ভালো লাগছে। তবে আমি এতটা আশা করিনি। এমনকি এ সফর নিয়ে আমি চিন্তিতও ছিলাম।’ একপর্যায়ে জানালেন, তিনি বাংলা বলতে পারেন না। কিন্তু ‘সিলোটি মাতি’ বলে মজাও করলেন।আলোচনায় জিয়া তাঁর উপন্যাস, এর প্রধান দুই চরিত্র এবং বইটি নিয়ে পাঠকদের মধ্যে কী প্রতিক্রিয়া হলো, সে গল্পও করলেন। দক্ষিণ এশিয়ার বাইরে বাংলাদেশি ও পাকিস্তানিদের সম্পর্ক নিয়ে তিনি বলেন, দক্ষিণ এশিয়ার বাইরে এ ব্যাপারটি ভিন্ন। বিশেষ করে পশ্চিমের শিক্ষিত সমাজে এ দুই দেশের মানুষের মধ্যে ভালো সম্পর্কই রয়েছে।নিজেকে ‘সেলিব্রিটি’ মনে করেন না বলেও জানালেন জিয়া হায়দার। শ্রোতাদের উদ্দেশে বললেন, ‘আমি আসলে অন্তর্মুখী স্বভাবের।’ এরপর সঞ্চালকের অনুরোধে নিজের বইয়ের কিছু অংশ পড়ে শোনালেন। প্রশ্নোত্তর পর্বে শ্রোতাদের কেউ জানতে চাইলেন, গণিতের সঙ্গে সাহিত্যের সম্পর্ক আছে কি না, এটি তাঁকে লিখতে সাহায্য করেছে কি না। একজন জিজ্ঞেস করলেন, তাঁর আইন পড়া উপন্যাসটি লিখতে তাঁকে প্রভাবিত করেছে কি না। এসব প্রশ্নের উত্তরে তিনি বললেন, ‘আমাদের শিক্ষাব্যবস্থাগুলো এমন যে আমাদের শিক্ষকেরা প্রতিটি বিষয়কে আলাদা চিন্তা করেন।’ এটিকে বিরক্তিকর বললেন তিনি।একজন গণিতবিদ ও মানবাধিকার আইনজীবীকে সবকিছু ফেলে লেখক হয়ে উঠতে কী প্রভাবিত করেছে—এমন এক প্রশ্নের জবাবে তিনি বলেন, ‘লেখক হতে আমাকে কী প্রভাবিত করেছে, এর উত্তর আসলে আমার কাছে নেই। আমি নিজেও এর উত্তর জানি না।’একজন জিজ্ঞেস করলেন, ‘আপনি এর আগে বাংলাদেশে চার বছর কাটিয়ে গিয়েছেন। গত ১২ বছর আপনি কোথায় হারিয়ে গিয়েছিলেন? সে সময়ে বাংলাদেশকে পরিবর্তন করার উদ্দেশ্য নিয়ে এসেছিলেন শুনেছিলাম। আপনি এখনো বাংলাদেশকে পরিবর্তন করতে চান কি না?’এ প্রশ্নের উত্তরে জিয়া বলেন, ‘আমি বাংলাদেশকে পরিবর্তন করতে আসিনি, এসেছিলাম ট্রান্সপারেন্সি ইন্টারন্যাশনালের জন্য কাজ করতে। আর পরিবর্তন করতে চাই, কিন্তু এই দুপুরবেলায় কী করতে পারি’ বলে মজাও করলেন।প্রশ্নোত্তর পর্ব শেষ হলেও উপস্থিত শ্রোতাদের প্রশ্ন শেষ হয় না। অনেকের অপূর্ণতা নিয়েই সমাপ্তি টানা হয় অধিবেশনের।
