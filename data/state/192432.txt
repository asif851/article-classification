

জঙ্গিসহ যেকোনো অপরাধী সম্পর্কে তথ্য পেতে নতুন অ্যাপস চালু করেছে ঢাকা মহানগর পুলিশ (ডিএমপি)। অ্যাপসটির নাম ‘হ্যালো সিটি’। যে কেউ চাইলে নিজের পরিচয় ও মোবাইল নম্বর গোপন রেখে এ ধরনের তথ্য দিয়ে পুলিশকে সহযোগিতা করতে পারবেন।
আজ রোববার ডিএমপির মিডিয়া সেন্টারে নতুন এ অ্যাপসের উদ্বোধন করেন স্বরাষ্ট্রমন্ত্রী আসাদুজ্জামান খান কামাল।
জঙ্গি ও উগ্রবাদ, সাইবার ক্রাইম, বোমা, বিস্ফোরক, অস্ত্র, মাদক এবং আন্তর্দেশীয় অপরাধ, জালিয়াতি ও মোস্ট ওয়ান্টেড ব্যক্তিদের তথ্য জানাতে ‘হ্যালো সিটি’ নামে অ্যাপস তৈরি করেছে ঢাকা মেট্রোপলিটন পুলিশের (ডিএমপি) কাউন্টার টেররিজম অ্যান্ড ট্রান্সন্যাশনাল ক্রাইম (সিটি) ইউনিট।
অনুষ্ঠানে প্রধান অতিথির বক্তৃতায় স্বরাষ্ট্রমন্ত্রী বলেন, ‘গুলশানের হলি আর্টিজানে নিষ্ঠুরতার পরই আমরা এ ধরনের অ্যাপসের কথা ভাবতে শুরু করি। এ অ্যাপসের মাধ্যমে নিজের পরিচয় গোপন রেখে অপরাধ–সংক্রান্ত যেকোনো তথ্য জানানো সম্ভব।’
মন্ত্রী আরও বলেন, ‘জঙ্গিদের সরদারদের এবং তাদের অর্থায়ন যারা করে, সহযোগিতা যারা করে, যারা তাদের আশ্রয়–প্রশ্রয় দেয়, তাদের খবর আমরা এই অ্যাপসের মাধ্যমে জনসাধারণের কাছ থেকে পাব।’
জঙ্গি দমনে চার পুলিশ সদস্যের নিহত হওয়ার ঘটনাকে উল্লেখ মন্ত্রী বলেন, ‘ইতিমধ্যে আপনারা দেখেছেন, দেশপ্রেমে উদ্বুদ্ধ হয়ে গুলশান ও শোলাকিয়াতে চারজন বীর পুলিশ সদস্য তাঁদের জীবন বাজি রেখে এদের মোকাবিলা করেছেন। তাদের অগ্রগতিকে থমকে দেওয়ার জন্য আমরা যে এগিয়ে যাচ্ছি, সেই জায়গায় আমাদের স্তব্ধ করে দেওয়ার জন্য আজকে নতুন ধরনের পাঁয়তারা, নতুন ধরনের জঙ্গিবাদের উদ্ভব হচ্ছে, সেটা আমরা লক্ষ করছি।’
অনুষ্ঠানে পুলিশের মহাপরিদর্শক (আইজিপি) এ কে এম শহীদুল হক, ডিএমপি কমিশনার আছাদুজ্জামান মিয়া, ডিএমপির অতিরিক্ত পুলিশ কমিশনার ও কাউন্টার টেররিজম অ্যান্ড ট্রান্সন্যাশনাল ক্রাইম (সিটি) ইউনিট প্রধান মো. মনিরুল ইসলামসহ পুলিশের ঊর্ধ্বতন কর্মকর্তারা এ সময় উপস্থিত ছিলেন।
সভার শুরুতে অতিরিক্ত পুলিশ কমিশনার মো. মনিরুল ইসলাম স্বাগত বক্তব্যে বলেন, ‘পরিচয় গোপন রেখেই এ অ্যাপসের মাধ্যমে পুলিশকে চার ক্যাটাগরিতে তথ্য জানানোর জন্য শুধু অ্যান্ড্রয়েড ভার্সন প্রকাশ করা হচ্ছে। এক সপ্তাহ পর উইন্ডোজ ভার্সন আসবে। পরিচয় বা মোবাইল নম্বর উল্লেখ না করে অ্যাপসটির মাধ্যমে যে কেউই দেশ বা বিদেশ থেকে অপরাধের তথ্য জানাতে পারবে । তিনি বলেন, অ্যাপসটির প্রথমেই রয়েছে জঙ্গি ও উগ্রবাদ ক্যাটাগরি। এরপর রয়েছে যথাক্রমে বিস্ফোরক, অস্ত্র এবং আন্তর্দেশীয় অপরাধ। ব্যবহারকারী এর যেকোনোটিতেই প্রবেশ করে তথ্য দিতে পারবেন।
আইজিপি এ কে এম শহীদুল হক বলেন, ‘কেউ তথ্য দিয়ে সাহায্য করলে পুলিশ তার পরিচয় গোপন রাখে। তারপরও অনেকেই পরিচয় দিতে সংকোচ বোধ করেন। তাদের জন্য আমাদের এ অ্যাপসটি কার্যকর ভূমিকা পালন করবে।’
ডিএমপি কমিশনার আছাদুজ্জামান মিয়া বলেন, ‘অতি সহজে যেন কেউ জঙ্গিবাদের অর্থদাতা, মদদদাতা ও আস্তানা সম্পর্কে যেকোনো তথ্য জানাতে পারেন, সে জন্য এ অ্যাপসটি তৈরি করা হয়েছে। আমাদের এ অ্যাপসটি জঙ্গিবাদ মোকাবিলায় খুবই কার্যকর ভূমিকা রাখবে।’
মনিরুল ইসলাম বলেন, ভোগান্তির কথা বিবেচনা করে অনেকে অপরাধ দেখেও না দেখার ভান করে। কারণ, পুলিশ বা আইনশৃঙ্খলা রক্ষাকারী বাহিনীকে অপরাধের তথ্য দিলে পরবর্তী সময়ে তাদের নানা ধরনের ভোগান্তির সম্মুখীন হতে হয়। এসব ভোগান্তি দূর করতেই অত্যাধুনিক এ অ্যাপস প্রকাশ করা হলো।
