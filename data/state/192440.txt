
আওয়ামী লীগের প্রচার ও প্রকাশনা সম্পাদক হাছান মাহমুদ বলেছেন, বিএনপির সিনিয়র ভাইস চেয়ারম্যান তারেক রহমানকে আগামী কাউন্সিলে ওই পদ থেকে না সরালে দলটি অতল গহ্বরে হারাবে। তিনি বলেন, বিএনপি নাকি সিনিয়র ভাইস-চেয়ারম্যান পদটি কাউন্সিলের মাধ্যম নির্বাচন করবে। তবে যিনি এখন এ পদে আছেন তাঁকে যদি না সরান হয় তবে বিএনপি অতল গহ্বরে হারিয়ে যাবে।
আজ শুক্রবার রাজধানীর সেগুনবাগিচায় স্বাধীনতা হলে বাংলাদেশ আওয়ামী মুক্তিযোদ্ধা প্রজন্ম লীগের প্রতিনিধি সভায় হাছান মাহমুদ এসব কথা বলেন। বিএনপির আসন্ন কাউন্সিল প্রসঙ্গে হাছান মাহমুদ বলেন, ‘বিএনপির নেতা-কর্মীদের বলছি, আপনারা যাদের হাতে মানুষের রক্ত, যাদের গায়ে পোড়া মানুষের গন্ধ তাদের নেতৃত্ব থেকে সরিয়ে দিন।’সাবেক এই মন্ত্রী বলেন, দ্বিতীয় বিশ্বযুদ্ধকালীন নাৎসি বাহিনীর ঘৃণ্য বর্বরতার জন্য যেমন এত বছর পরেও খুঁজে খুঁজে বের করে তাদের বিচার করা হচ্ছে, ঠিক তেমনি আমাদের দেশেও যুদ্ধাপরাধীদের বিচারপ্রক্রিয়া অব্যাহত থাকবে। তিনি বলেন, বর্তমান সরকার যুদ্ধাপরাধীদের বিচার এবং এর রায় কার্যকরে জনগণের নিকট দায়বদ্ধ। যত দিন পর্যন্ত এ দেশে একজনও যুদ্ধাপরাধী বেঁচে থাকবে, তত দিন পর্যন্ত এ বিচারপ্রক্রিয়া চলতে থাকবে। যুদ্ধাপরাধ মানবতার বিরুদ্ধে অপরাধ। যুদ্ধাপরাধীরা সমগ্র বিশ্বেই ঘৃণিত। ৯৩ বছর বয়সেও অতিসম্প্রতি একজন নাৎসি যুদ্ধাপরাধীর বিচার শুরু হয়েছে। ইতালিতে ১০০ বছর বয়সী একজন নাৎসি বাহিনীর সদস্য মারা গেলে জনগণ তাকে দাফন তো দূরের কথা উল্টো তার কফিনে জুতা নিক্ষেপ করেছে।যুদ্ধাপরাধীদের বিচার প্রসঙ্গে হাছান মাহমুদ বলেন, ‘যুদ্ধাপরাধীদের রায় যখন কার্যকর করা হয় তখন অনেক বিদেশি বন্ধু মৃত্যুদণ্ড বন্ধের জন্য প্রেসক্রিপশন দেন। অথচ সাদ্দাম হোসেনকে যখন যুক্তরাষ্ট্র ফাঁসি দিয়েছিল তখন তাঁরা কোনো উচ্চ বাচ্য করেননি। এসব বিদেশি বন্ধুদের প্রতি অনুরোধ, আপনারা দয়া করে যারা লাখ লাখ মানুষ মেরেছিল তাদের পক্ষে প্রেসক্রিপশন দেওয়া থেকে বিরত থাকুন।’
