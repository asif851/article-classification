
ব্রাহ্মণবাড়িয়ার নাসিরনগর উপজেলার বিভিন্ন এলাকা থেকে গতকাল শনিবার রাত থেকে আজ রোববার সকাল পর্যন্ত আরও নয়জনকে গ্রেপ্তার করেছে পুলিশ। গত ৩০ অক্টোবরের হামলার ভিডিও ফুটেজ দেখে ও আগের আটক ব্যক্তিদের দেওয়া তথ্যের ভিত্তিতে তাঁদের গ্রেপ্তার করা হয়েছে বলে পুলিশ জানিয়েছে।
৩০ অক্টোবরের (রোববার) হামলার ঘটনায় করা দুটি মামলায় গত শুক্রবার সন্ধ্যা থেকে গতকাল ভোর পর্যন্ত উপজেলার বিভিন্ন স্থানে অভিযান চালিয়ে যুবদলের এক নেতাসহ ৩৩ জনকে গ্রেপ্তার করে পুলিশ। এর আগে কয়েক দফায় ১১ জনকে গ্রেপ্তার করা হয়। আজকের পর গ্রেপ্তারের সংখ্যা দাঁড়াল ৫৩।
নাসিরনগর থানার নতুন ভারপ্রাপ্ত কর্মকর্তা (ওসি) আবু জাফর বিষয়টি জানিয়েছেন।
গতকাল সন্ধ্যায় উপজেলা পরিষদের ভাইস চেয়ারম্যান ও যুবলীগের সভাপতি অঞ্জন কুমার দেবের বাড়িতে অগ্নিসংযোগের চেষ্টা করা হলে নাসিরনগরে নতুন করে আতঙ্ক সৃষ্টি হয়েছে।
ফেসবুকে ধর্মীয় অনুভূতিতে আঘাত দেওয়ার অভিযোগকে কেন্দ্র করে নাসিরনগরের প্রায় ১৫টি মন্দির ও শতাধিক হিন্দুবাড়িতে হামলা করা হয় ৩০ অক্টোবর। এরপর গত বৃহস্পতিবার উপজেলা সদরে হিন্দু সম্প্রদায়ের পাঁচটি ঘর ও একটি মন্দিরে অগ্নিসংযোগ করে দুর্বৃত্তরা। প্রথম হামলার ঘটনায় নাসিরনগর থানায় অজ্ঞাতনামা ২ হাজার ৪০০ জনকে আসামি করে দুটি মামলা হয়।
এরপর পুলিশি নিরাপত্তা জোরদার করা হলেও একই এলাকায় আবারও অগ্নিসংযোগের ঘটনা ঘটে।
আরও পড়ুন:নাসিরনগরে আতঙ্ক, আবারও বাড়িতে আগুন দেওয়ার চেষ্টা
