
চট্টগ্রামের সীতাকুণ্ড উপজেলার ছলিমপুর ইউনিয়নের জঙ্গলছলিমপুর থেকে আওয়ামী লীগের এক নেতাকে গ্রেপ্তার করেছে র‍্যাব। গ্রেপ্তারের সময় তিনি বিষ পান করেন বলে অভিযোগ উঠেছে। পরে তাঁকে চট্টগ্রাম মেডিকেল কলেজ হাসপাতালে ভর্তি করে র‍্যাব।
আওয়ামী লীগের ওই নেতার নাম কাজী মশিউর রহমান (৫৫)। তিনি ছলিমপুর ইউনিয়ন আওয়ামী লীগের সহসভাপতি ও ছিন্নমূল বস্তিবাসী সংগ্রাম পরিষদের সাধারণ সম্পাদক। তাঁর রাজনৈতিক পরিচয় নিশ্চিত করেন ইউনিয়ন আওয়ামী লীগের জ্যেষ্ঠ সহসভাপতি ও ওই ইউনিয়ন পরিষদের (ইউপি) চেয়ারম্যান সালাউদ্দিন আজিজ।
সোমবার ভোর চারটার দিকে জঙ্গলছলিমপুরে অভিযান চালিয়ে মশিউরকে গ্রেপ্তার করা হয়। এ সময় তাঁর সহযোগী মো. রফিককেও (২৫) গ্রেপ্তার করা হয়। তাঁদের কাছ থেকে ১টি বিদেশি পিস্তল, ১০টি শুটারগানসহ ১৬টি অস্ত্র, ১টি পিস্তলের ম্যাগাজিন, ২২টি গুলি উদ্ধার করা হয়। র‍্যাব জানিয়েছে, মশিউরের বিরুদ্ধে সীতাকুণ্ড থানাসহ বিভিন্ন থানায় ৩০টির বেশি মামলা রয়েছে। রফিকের বিরুদ্ধে রয়েছে ৮টি মামলা।
কাজী মশিউর রহমান খুলনা জেলার ফুলতলা থানাধীন পাইগ্রামের বাসিন্দা। দীর্ঘদিন ধরে সীতাকুণ্ডের ছলিমপুর দুর্গম পাহাড়ের ভেতর ছিন্নমূল বস্তিতে বসবাস করছেন তিনি।র‍্যাব চট্টগ্রামের জ্যেষ্ঠ সহকারী পুলিশ সুপার মিমতানুর রহমানের ভাষ্য, মশিউর দুর্ধর্ষ সন্ত্রাসী। জঙ্গলছলিমপুরের মশিউর বাহিনীর প্রধান তিনি। তাঁর বিরুদ্ধে অভিযোগ, দুর্গম জঙ্গলছলিমপুরে আড়াই হাজার একর সরকারি পাহাড় কেটে ছোট ছোট প্লট করে বিক্রি করতেন মশিউর। তাঁকে গ্রেপ্তার করা হয়েছে।
ইউপি চেয়ারম্যান প্রথম আলোকে বলেন, মশিউর আওয়ামী লীগের একনিষ্ঠ কর্মী। দলের নেতা। তাঁর সেখানে নিজস্ব কোনো বাহিনী নেই। তবে সেখানকার দলের নেতা-কর্মীরা তাঁর সঙ্গে থাকেন। গতকাল র‍্যাব তাঁকে গ্রেপ্তার করতে গেলে তিনি বিষ পান করেন। পরে র‍্যাব তাঁকে চট্টগ্রাম মেডিকেল কলেজ হাসপাতালে ভর্তি করায়। মশিউর এখনো আশঙ্কামুক্ত নন বলে জানান তিনি।
সীতাকুণ্ড থানার ভারপ্রাপ্ত কর্মকর্তা (ওসি) ইফতেখার হাসান প্রথম আলোকে বলেন, মশিউরের বিরুদ্ধে তাঁর থানায় চার-পাঁচটি মামলা থাকতে পারে। তাও অনেক দিন আগের। তিনি মামলাগুলোয় জামিনে রয়েছেন। মশিউরের গ্রেপ্তারের বিষয়ে তিনি কিছু জানেন না বলে জানান।
