
কক্সবাজারের টেকনাফ উপজেলায় ৪ লাখ ৩৫ হাজার ইয়াবাবড়িসহ মিয়ানমারের দুই নাগরিককে আটক করা হয়েছে বলে জানিয়েছে বর্ডার গার্ড বাংলাদেশ (বিজিবি)।
গতকাল শনিবার দিবাগত রাত সাড়ে তিনটার দিকে টেকনাফের নাফ নদী এলাকা থেকে একটি নৌকাসহ ওই দুই নাগরিককে আটক করা হয়। তাঁদের কাছ থেকে দুটি মুঠোফোনও জব্দ করা হয়।
আটক দুজন হলেন মিয়ানমারের আকিয়াব জেলার মংগদুর মাংগালার বাসিন্দা মো. কামাল আহম্মদ (৪৫) ও মো. ইলিয়াস (৩০)।
টেকনাফ ২ বিজিবির উপ-অধিনায়ক মেজর শরিফুল ইসলাম জমাদ্দার প্রথম আলোকে বলেন, রাতে বিজিবির টহল দল নাফ নদীতে সন্দেহজনক একটি নৌকা দেখতে পায়। পরে নৌকাটি থামার জন্য সংকেত দেয়। নৌকায় থাকা দুজন পালানোর চেষ্টা করলে বিজিবি সেটি আটক করে। পরে সেটি থেকে ইয়াবাভর্তি দুটি বস্তা উদ্ধার করে। এগুলোর আনুমানিক দাম ১৩ কোটি ৪৭ লাখ টাকা। আটক দুজনকে থানা-পুলিশে সোপর্দ করে মামলার প্রক্রিয়া চলছে।
