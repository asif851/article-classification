
আইনশৃঙ্খলা বিঘ্নকারী অপরাধের জন্য শাস্তির মেয়াদ দুই বছর বাড়ানো হচ্ছে। আইন অনুযায়ী এ অপরাধের জন্য সাজার মেয়াদ আছে দুই থেকে সর্বোচ্চ পাঁচ বছর। এখন সেটি বাড়িয়ে সর্বোচ্চ সাত বছর করার প্রস্তাব অনুমোদন করেছে মন্ত্রিসভা।
আজ সোমবার জাতীয় সংসদ ভবনে অনুষ্ঠিত মন্ত্রিসভার নিয়মিত বৈঠকে আইনশৃঙ্খলা বিঘ্নকারী অপরাধ (দ্রুত বিচার) (সংশোধন) আইন, ২০১৭–এর খসড়া অনুমোদন দেওয়া হয়। তাতে এই সংশোধনী আনার প্রস্তাব করা হয়।
বৈঠক শেষে সচিবালয়ে মন্ত্রিপরিষদ সচিব মোহাম্মদ শফিউল আলম সংবাদ ব্রিফিংয়ে এ তথ্য জানান। তিনি বলেন, আইন অনুযায়ী মোট নয়টি বিষয়কে এ অপরাধ হিসেবে গণ্য করা হবে।
রূপপুরের বর্জ্য নেবে রাশিয়াবৈঠকে রূপপুর পারমাণবিক বিদ্যুৎকেন্দ্রের তেজস্ক্রিয় জ্বালানি বর্জ্য নেওয়ার বিষয়ে রাশিয়ার সঙ্গে একটি চুক্তি সইয়ের জন্য খসড়ার অনুমোদন দেওয়া হয়। এ বিষয়ে মন্ত্রিপরিষদ সচিব বলেন, এখন যেকোনো সময় এই চুক্তি সই হবে। এই চুক্তি অনুযায়ী রূপপুর পারমাণবিক বিদ্যুৎকেন্দ্রের তেজস্ক্রিয় জ্বালানি বর্জ্য (স্পেন্ট ফুয়েল) ফেরত নেবে রাশিয়া।
জাতীয় নিরাপদ সড়ক দিবস ঘোষণাএ ছাড়া মন্ত্রিসভার বৈঠকে ২২ অক্টোবরকে জাতীয় নিরাপদ সড়ক দিবস ঘোষণা করা হয়েছে। একই সঙ্গে দিবসটি মন্ত্রিপরিষদের ‘খ’ বিভাগের অন্তর্ভুক্ত করার প্রস্তাব অনুমোদন করা হয়েছে। অর্থাৎ দিবসটি দ্বিতীয় সারির মর্যাদায় পালন করা হবে।
