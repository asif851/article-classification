
কৃষক শ্রমিক জনতা লীগের সভাপতি বঙ্গবীর কাদের সিদ্দিকী বলেছেন, ‘যারা বঙ্গবন্ধুর গায়ের চামড়া দিয়ে জুতা বানাতে চেয়েছিল তারাই আজ মন্ত্রী। আর আমরা যারা বঙ্গবন্ধুর হত্যার প্রতিবাদ করেছিলাম, তারা এখন শেখ হাসিনার গলার কাঁটা হয়েছি।’ আজ রোববার সন্ধ্যায় শান্তির দাবিতে অবস্থান কর্মসূচির ৯৭তম দিনে জামালপুর শহরের মুক্তমঞ্চে তিনি এসব কথা বলেন।সিটি করপোরেশন নির্বাচন প্রসঙ্গে কাদের সিদ্দিকী বলেন, সংবাদপত্র ও টেলিভিশন চ্যানেলগুলো ভোট কারচুপির করার দৃশ্য সরাসরি দেখিয়েছে। অথচ শেখ হাসিনা বলছেন নির্বাচন সুষ্ঠু হয়েছে। শেখ হাসিনাকে উদ্দেশ করে তিনি বলেন, ‘আপনি মানুষের ভোটের অধিকার হরণ করেছেন।’ এ সময় তিনি আরও বলেন, ‘গণমাধ্যম না থাকলে শেখ হাসিনা রাতারাতি কোটি মানুষকে হত্যা করতেন।’বিএনপি চেয়ারপারসন খালেদা জিয়াকে উদ্দেশ করে কাদের সিদ্দিকী বলেন, ‘হরতাল-অবরোধ বন্ধ করে মানুষের দুয়ারে দুয়ারে যান। উনি হরতাল-অবরোধ দিয়ে বাসায় বসে থাকলেন, মনে করেছিলেন সবাই তাঁর কাছেই যাবেন। কিন্তু কেউ গেলেন না। তাই হরতাল ও অবরোধে কাজ হলো না।’
