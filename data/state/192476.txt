
আল-কায়েদার ভারতীয় উপমহাদেশীয় শাখা (একিউআইএস) দাবি করেছে, তারাই বিজ্ঞানমনস্ক লেখক ও মুক্তমনা ব্লগের প্রতিষ্ঠাতা অভিজিৎ রায়কে হত্যা করেছে। আল-কায়েদাসহ অন্য জঙ্গি সংগঠনগুলোর অনলাইন তৎপরতার ওপর নজরদারি করে থাকে এমন একটি যুক্তরাষ্ট্রভিত্তিক ওয়েবসাইটের বরাত দিয়ে এএফপি আজ রোববার এ তথ্য জানায়। সাইট ইন্টেলিজেন্স গ্রুপ নামের ওই ওয়েবসাইটের বরাত দিয়ে এএফপি বলেছে, গতকাল শনিবার জিহাদিদের ফোরামে একটি ভিডিওবার্তা পোস্ট করা হয়। সেখানে একিউআইএস-এর নেতা অসিম ওমর দাবি করেন, তাঁর সংগঠনের লোকজনই অভিজিৎকে হত্যা করেছে। তবে র‍্যাবের মুখপাত্র মুফতি মাহমুদ এএফপিকে বলেছেন, আল-কায়েদার এমন দাবি সঠিক কি না সে বিষয়ে তাঁরা নিশ্চিত নন। ব্লগার অভিজিৎ, রাজীব হায়দার ও ওয়াশিকুর রহমানের হত্যার পেছনে আল-কায়েদার হাত থাকতে পারে কি না জানতে চাইলে র‍্যাবের ওই কর্মকর্তা এএফপিকে বলেন, ‘আমরা নিশ্চিত নই।’ গত ২৬ ফেব্রুয়ারি বইমেলা চলাকালে রাত সাড়ে নয়টার দিকে ঢাকা বিশ্ববিদ্যালয়ের মিলন চত্বরের উল্টো দিকে সোহরাওয়ার্দী উদ্যানসংলগ্ন ফুটপাতে কুপিয়ে হত্যা করা হয় অভিজিৎকে। এ সময় তাঁর স্ত্রী রাফিদা আহমেদ বন্যা হামলাকারীদের ধারালো অস্ত্রের কোপে গুরুতর জখম হন। এদিকে অভিজিতের হত্যার পর পরই জঙ্গি সংগঠন আনসারুল্লাহ বাংলা টিম টুইটারে এ হত্যাকাণ্ডের দায় স্বীকার করে।
