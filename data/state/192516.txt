
নারায়ণগঞ্জের সোনারগাঁ উপজেলায় মাদ্রাসার পঞ্চম শ্রেণির এক ছাত্রী ধর্ষণের শিকার হয়েছে বলে অভিযোগ পাওয়া গেছে। ছাত্রীর মা বাদী হয়ে গত রোববার রাতে সোনারগাঁ থানায় মামলা করেছেন।এজাহারের বিবরণ অনুযায়ী, উপজেলার সাদিপুর ইউনিয়নে একটি বাসা ভাড়া নিয়ে স্বামী ও চার মেয়েকে নিয়ে তিনি (মাদ্রাসাছাত্রীর মা) তিন বছর ধরে বসবাস করছেন। গত বুধবার রাত আটটার দিকে তাঁর ঘরে মেয়েটি একা ছিল। এ সুযোগে বাড়ির মালিকের ভাতিজা রুবেল মিয়া (২৮) ঘরে ঢুকে মেয়েটিকে নানা ভয় দেখান। এরপর পাশের একটি ঘরে নিয়ে মেয়েটিকে ধর্ষণ করেন। এ সময় মুঠোফোনে মেয়েটির আপত্তিকর ছবিও তোলা হয়। ধর্ষণের কথা কাউকে জানালে মেয়েটিকে মেরে ফেলার হুমকিও দেন রুবেল। পরে রুবেল আবারও মেয়েটিকে ধর্ষণের চেষ্টা করেন। এতে ব্যর্থ হয়ে রুবেল মেয়েটির আপত্তিকর ছবি ফেসবুকে ছেড়ে দেন। পরে বিষয়টি প্রতিবেশীদের নজরে আসে। প্রতিবেশীরা মেয়েটির মাকে বিষয়টি জানান। এরপর মেয়েটিকে জিজ্ঞাসাবাদ করলে সে ধর্ষণের কথা জানায়।
