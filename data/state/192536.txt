
কৃষিমন্ত্রী মতিয়া চৌধুরী বলেছেন, সবজি উৎপাদনে বিশ্বে তৃতীয় স্থানে আছে বাংলাদেশ। কৃষিবিজ্ঞানীদের নতুন নতুন আবিষ্কারের ফলেই এ সাফল্য এসেছে। তিন বছরে কৃষিতে ভালো ফলনের কারণে বর্তমান প্রধানমন্ত্রী ‘সেরেস’ পদক পেয়েছেন।গাজীপুরে বাংলাদেশ কৃষি গবেষণা ইনস্টিটিউটের (বিএআরআই) কাজী বদরুদ্দোজা মিলনায়তনে গতকাল রোববার সকালে নয় দিনব্যাপী কেন্দ্রীয় গবেষণা পর্যালোচনা ও কর্মসূচি প্রণয়ন কর্মশালার উদ্বোধনী অনুষ্ঠানে এসব কথা বলেন মন্ত্রী।অনুষ্ঠানে কৃষিবিজ্ঞানীদের বিভিন্ন দাবি নিয়ে মন্ত্রণালয় ও প্রধানমন্ত্রীর সঙ্গে আলোচনার আশ্বাস দেন কৃষিমন্ত্রী। বিজ্ঞানীদের বিভিন্ন ফসলের জাত উদ্ভাবন ও আবিষ্কারে সন্তোষ প্রকাশ করে তিনি গ্লুটিনাস সমৃদ্ধ ভুট্টার জাত উদ্ভাবনের তাগাদা দেন।বক্তৃতার একপর্যায়ে নারী বিজ্ঞানীদের পর্দা করা নিয়ে কৃষিমন্ত্রী বলেন, ‘বোরকা পরা নিয়ে কোনো আপত্তি নাই কিন্তু মুখটা খোলা রাখতে হবে।’ তিনি আরও বলেন, ‘আমাদের দাদি, নানি, চাচি, খালারা বোরকা পরেছেন, সেটা নিয়ে কেউ কোনো আপত্তি করে না। কিন্তু নতুন একটা ফ্যাশন আছে, একেবারে মুখ ঢেকে রাখা, এটার তো কোনো দরকার নেই। আপনি আসবেন, আপনারে আমি চিনব না। আপনার কোনো আইডেন্টিফিকেশন থাকবে না, এটা হয় না।’অনুষ্ঠানে বিএআরআইয়ের প্রটোকল অফিসার মাহবুবা আফরোজ চৌধুরী বলেন, গত অর্থবছরে যেসব গবেষণা কর্মসূচি হাতে নেওয়া হয়েছিল, সেগুলোর মূল্যায়ন এবং এসব অভিজ্ঞতার আলোকে আগামী বছরের গবেষণা কর্মসূচি প্রণয়নের উদ্দেশ্যে নয় দিনের এ আয়োজন করা হয়েছে।
