
আধুনিক মালয়েশিয়ার রূপকার ও সাবেক প্রধানমন্ত্রী মাহাথির বিন মোহাম্মদ আগামী শনিবার সকালে ঢাকায় আসবেন। ইউনিভার্সিটি অব ইনফরমেশন টেকনোলজি অ্যান্ড সায়েন্সেসের (ইউআইটিএস) দ্বিতীয় সমাবর্তনে যোগ দিতে তিনি আসছেন।
আগামী শনিবার মাহাথির মোহাম্মদ বঙ্গবন্ধু আন্তর্জাতিক সম্মেলন কেন্দ্রে ইউআইটিএসের সমাবর্তনে ‘সমাবর্তন বক্তা’ হিসেবে উপস্থিত থাকবেন। পরদিন রোববার তিনি ঢাকা ছাড়বেন।
আজ ঢাকা রিপোর্টার্স ইউনিটিতে সংবাদ সম্মেলনে ইউআইটিএসের উপাচার্য মোহাম্মদ সামাদ এ তথ্য জানান। সমাবর্তনে মোট ছয় হাজার ৮১ জন শিক্ষার্থীকে সনদ দেওয়া হবে। এর মধ্যে ১৫ জন কৃতী শিক্ষার্থীকে স্বর্ণপদক দেওয়া হবে। সমাবর্তন অনুষ্ঠানে সভাপতিত্ব করবেন বিশ্ববিদ্যালয়ের চ্যান্সেলর ও রাষ্ট্রপতি মো. আবদুল হামিদ।
সংবাদ সম্মেলনে অন্যদের মধ্যে বক্তব্য দেন বিশ্ববিদ্যালয়ের ট্রাস্টি বোর্ডের চেয়ারম্যান সূফী মোহাম্মদ মিজানুর রহমান, সহ-উপাচার্য কে এম সাইফুল ইসলাম খান। আরও উপস্থিত ছিলেন দিল্লিতে অবস্থিত হজরত নিজামুদ্দিন আউলিয়া মাজারের পীর নাজিম আল নিজামী।
 
