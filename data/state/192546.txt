
রাজশাহীতে পণ্যবাহী গাড়িবহরে হামলার ঘটনায় রাজশাহী সিটি করপোরেশনের মেয়র মোসাদ্দেক হোসেন বুলবুলকে হুকুমের আসামি করে মামলা করেছে পুলিশ। এ ছাড়া মামলায় বিএনপি-জামায়াতের আরও সাত নেতা-কর্মীর নাম উল্লেখ করে এবং অজ্ঞাত ৩০-৩৫ জনেক আসামি করা হয়েছে।বোয়ালিয়া থানার পরিদর্শক (তদন্ত) মাহমুদুর রহমান জানান, গতকাল বৃহস্পতিবার রাতে বোয়ালিয়া মডেল থানায় উপপরিদর্শক (এসআই) জাহাঙ্গীর আলম বাদী হয়ে মামলাটি করেন।এর আগে গত সোমবার রাতে বাসে পেট্রলবোমা হামলার ঘটনায় মেয়র বুলবুলকে আসামি করা হয়।গতকাল দুপুরে বর্ডার গার্ড বাংলাদেশের (বিজিবি) পাহারায় পণ্যবাহী গাড়িবহরে হামলা করেন শিবিরের কর্মীরা। এতে পাঁচটি গাড়ি ক্ষতিগ্রস্ত হয়। একজন চালক আহত হন। প্রতিরোধ করতে গেলে আহত হন দুই ভাই। তাঁদের রাজশাহী মেডিকেল কলেজ হাসপাতালে ভর্তি করা হয়েছে।
