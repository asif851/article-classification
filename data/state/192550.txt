
শিশু সুমাইয়া অপহরণ মামলায় গ্রেপ্তার মো. বিল্লালের বিরুদ্ধে তিন দিনের রিমান্ড মঞ্জুর করেছেন আদালত। আজ মঙ্গলবার ঢাকার মহানগর হাকিম রায়হান-উল-ইসলাম এ আদেশ দেন।
এর আগে মামলার তদন্তকারী কর্মকর্তা কামরাঙ্গীরচর থানার উপপরিদর্শক (এসআই) রবিউল ইসলাম এ আসামিকে আদালতে হাজির করে সাত দিন রিমান্ডে নেওয়ার আবেদন করেন।
ওই রিমান্ড আবেদনে বলা হয়, এ মামলার অপর আসামি গ্রেপ্তার সাবিনা আক্তার জানিয়েছেন, সুমাইয়াকে অপহরণ করার পর কেরানীগঞ্জের ব্রাহ্মণকিত্তায় হাজি সাহেব নামের এক ব্যক্তির বাসায় বিল্লালসহ একত্রে থাকা শুরু করেন। ওই বাসায় সুমাইয়াকে আসামি বিল্লাল নির্যাতন করেন বলে সাবিনা ১৬৪ ধারায় দেওয়া জবানবন্দিতে আদালতকে জানিয়েছেন। আসামি প্রাথমিক জিজ্ঞাসাবাদে এ ঘটনার সত্যতা স্বীকারও করেছেন। এ ঘটনার রহস্য উদ্‌ঘাটনের জন্য আসামি বিল্লালকে রিমান্ডে নিয়ে জিজ্ঞাসাবাদ করা জরুরি। শুনানি শেষে আদালত বিল্লালের তিন দিনের রিমান্ড মঞ্জুর করেন।
গত ২৮ এপ্রিল সুমাইয়া আদালতে ২২ ধারায় জবানবন্দি দিয়েছে। গতকাল সোমবার আসামি সাবিনা আক্তার আদালতে ১৬৪ ধারায় জবানবন্দি দিয়েছেন।
২ এপ্রিল কামরাঙ্গীরচরের বড়গ্রাম এলাকায় বাড়ির সামনে থেকে সুমাইয়া অপহৃত হয়। এ ঘটনায় সুমাইয়ার বাবা জাকির হোসেন ২৪ এপ্রিল কামরাঙ্গীরচর থানায় অপহরণের মামলা করেন। গত ২৬ এপ্রিল রাতে সুমাইয়াকে কদমতলী থেকে উদ্ধার করা হয়।
