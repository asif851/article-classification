
টানা বৃষ্টির মধ্যে চলছে সুনামগঞ্জ-২ (দিরাই ও শাল্লা) আসনের উপনির্বাচনের ভোট গ্রহণ। সকাল ৮টা থেকে বেলা ১১টা পর্যন্ত ভোটারদের কম উপস্থিতি দেখা গেছে। প্রিসাইডিং কর্মকর্তা ও ভোটাররা বলছেন, বৃষ্টির কারণে ভোটারদের উপস্থিতি কম।
দিরাই পৌর শহরের কেন্দ্রস্থলে দিরাই বালিকা উচ্চবিদ্যালয় কেন্দ্র। এই কেন্দ্রে ভোটার ৩ হাজার ১০৮ জন। বেলা ১১টায় কথা হয় কেন্দ্রের প্রিসাইডিং কর্মকর্তা শরীফুল আলমের সঙ্গে। তিনি জানান, এ সময় পর্যন্ত কেন্দ্রের ছয়টি বুথে মোট ভোট পড়েছে ৭২টি। বৃষ্টি থাকায় শুরুর দিকে ভোটার উপস্থিতি একেবারেই কম ছিল। এখন বৃষ্টি কিছুটা কমে আসায় ভোটাররা আসতে শুরু করেছেন। বেলা বাড়ার সঙ্গে সঙ্গে ভোটার উপস্থিতি বাড়বে বলে আশা করেন তিনি।
শরীফুল আলম বলেন, এই এলাকার লোকজন নাকি এমনিতেই ঘুম থেকে ওঠেন দেরিতে। তার ওপর বৃষ্টি থাকায় লোকজন বের হতে সময় লাগছে। তবে সার্বিক পরিস্থিতি শান্ত আছে।
দিরাই থানা রোডের বাসিন্দা আফজাল আহমেদ বলেন, ‘মানুষ তো ভোটে আইবা। মেঘের (বৃষ্টি) লাগি ধীরে ধীরে আইবা। তবে সবাই ভোট দিবা।’ কলেজ রোডের বাসিন্দা অনিমা রায় ভোট দিয়ে কেন্দ্র থেকে বের হয়ে বলেন, বাড়ির কাছাকাছি কেন্দ্র হওয়ায় সবাই মনে করছেন চারটার মধ্যে ভোট দিলেই হলো। অনেকেই আবার বাসাবাড়ির কাজকর্ম গুছিয়ে আসছেন। দুপুরের পরে কেন্দ্রে লোকজন আসবেন বেশি।
সকাল সাড়ে ১০টার দিকে এই কেন্দ্রে ভোট দেন আওয়ামী লীগের প্রার্থী জয়া সেনগুপ্তা। ভোট দেওয়ার পর সাংবাদিকদের তিনি বলেন, ‘বৃষ্টির ভোগান্তি ছাড়া আর সবকিছু ঠিক আছে। শান্তিপূর্ণভাবে ভোট গ্রহণ হচ্ছে। দিরাই-শাল্লার হাওর এলাকার মানুষ উন্নয়নের ধারাবাহিকতা রক্ষায় নৌকায় ভোট দিয়ে আমাকে বিপুল ভোটে জয়ী করবে বলে আমি আশাবাদী।’ সুনামগঞ্জের পুলিশ সুপার মো. হারুন অর রশীদ বলেন, ‘নির্বাচনী এলাকার আইনশৃঙ্খলা পরিস্থিতি স্বাভাবিক রাখতে পুলিশ, বিজিবি, র‍্যাব, আনসারের ৩ হাজার ২৫৭ জন সদস্য মোতায়েন আছে। এর আগে সুনামগঞ্জের কোনো নির্বাচনে আইনশৃঙ্খলা রক্ষাকারী বাহিনীর এত বেশি সদস্য মোতায়েন করা হয়নি। আশা করি, কোনো সমস্যা হবে না।’
নির্বাচনের রিটার্নিং কর্মকর্তা ও সিলেটের আঞ্চলিক নির্বাচন কর্মকর্তা এস এম এজহারুল হক বলেন, ‘শান্তিপূর্ণভাবে ভোট গ্রহণ চলছে। অবাধ, সুষ্ঠু ও নিরপেক্ষ নির্বাচন অনুষ্ঠানের সব ব্যবস্থা নেওয়া হয়েছে। এখন পর্যন্ত আমাদের কাছে কোনো অভিযোগ আসেনি।’
দিরাই ও শাল্লা উপজেলার ১৩টি ইউনিয়ন নিয়ে গঠিত এই আসনে মোট ভোটার ২ লাখ ৫২ হাজার ৪৩০ জন।
গত ৫ ফেব্রুয়ারি সাংসদ ও আওয়ামী লীগের বর্ষীয়ান নেতা সুরঞ্জিত সেনগুপ্তের মৃত্যুতে আসনটি শূন্য হয়। উপনির্বাচনে আওয়ামী লীগ সুরঞ্জিত সেনগুপ্তের স্ত্রী জয়া সেনগুপ্তাকে মনোনয়ন দেয়।
