
চট্টগ্রাম নগরের জিইসি কনভেনশন সেন্টারে সাত দিনব্যাপী আয়কর মেলার ষষ্ঠ দিন গতকাল রোববার ১০১ কোটি টাকার আয়কর আদায় হয়েছে। এ নিয়ে গত ছয় দিনে ৪৭৭ কোটি টাকা আদায় হলো।মেলার তথ্য ব্যবস্থাপনা উপকমিটি জানায়, গতকাল ৩২ হাজার ৯৪০ জন ব্যক্তি মেলা থেকে আয়করসংক্রান্ত সেবা নিয়েছেন। এ নিয়ে গত ছয় দিনে ২ লাখ ১৫ হাজার ব্যক্তি মেলা থেকে আয়কর সেবা নিয়েছেন। গতকাল ২ হাজার ২২৮টি রিটার্ন জমা পড়েছে। নতুন ই-টিআইএন নিয়েছেন ৩১৭ জন। গত মঙ্গলবার চট্টগ্রামে সাত দিনব্যাপী আয়কর মেলা শুরু হয়। আজ সোমবার এই মেলা শেষ হওয়ার কথা রয়েছে।এদিকে গতকাল জেলার সাতকানিয়া, বোয়ালখালী, লোহাগাড়া ও হাটহাজারী উপজেলায় এক দিনের জন্য আয়কর মেলা অনুষ্ঠিত হয় বলে চট্টগ্রাম আয়কর বিভাগ জানায়।
