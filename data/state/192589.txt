
চট্টগ্রামের পাহাড়তলীতে বন্ড সুবিধা নিয়ে খোলা বাজারে পণ্য বিক্রির অভিযোগে ২০ লাখ টাকার কাপড়সহ একটি কাভার্ড ভ্যান জব্দ করেছে শুল্ক গোয়েন্দার দল। গতকাল বুধবার রাত আটটার দিকে চট্টগ্রামের পোশাক রপ্তানিকারক প্রতিষ্ঠান মেসার্স কেডিএস গার্মেন্টসের কাভার্ড ভ্যানটি আটক করা হয়।এ বিষয়ে আজ বৃহস্পতিবার সকালে চট্টগ্রাম শুল্ক ভবনে শুল্ক ফাঁকির মামলা করা হয়েছে। বন্ড সুবিধায় আমদানি করা এই কাপড়ে নয় লাখ টাকার শুল্ক-করাদি ফাঁকি দেওয়া হয়েছে।
শুল্ক গোয়েন্দাদের ভাষ্য, গোপন সংবাদের ভিত্তিতে পাহাড়তলী থেকে গতকাল রাতে পণ্যবোঝাই কাভার্ড ভ্যানটি আটক করা হয়। পণ্যের চালানটি কালুরঘাটের মেসার্স কেডিএস গার্মেন্টস ইন্ডাস্ট্রিজ লিমিটেড থেকে ঢাকার কেরানীগঞ্জের রতন মৃধার কাছে বিক্রির উদ্দেশে নিয়ে যাওয়া হচ্ছিল। পণ্যটির আমদানি ও বহনের সপক্ষে কোনো চালান বা অন্য কোনো আইনানুগ দলিলাদি গাড়িতে ছিল না। এগুলো দিয়ে পোশাক প্রস্তুত করে বিদেশে রপ্তানির কথা থাকলেও তা না করে খোলাবাজারে বিক্রির উদ্দেশে নিয়ে যাওয়া হচ্ছিল। কাভার্ড ভ্যানটি চট্টগ্রাম কাস্টম হাউসে নিয়ে যাওয়া হয়েছে।
 
