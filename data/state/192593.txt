
ষড়যন্ত্রের মধ্য দিয়ে যারা ক্ষমতায় যেতে চায়, তাদের বিরুদ্ধে ঐক্যবদ্ধ হওয়ার আহ্বান জানিয়েছেন খাদ্যমন্ত্রী ও মহানগর আওয়ামী লীগের যুগ্ম সাধারণ সম্পাদক কামরুল ইসলাম। তিনি বলেছেন, ‘আমাদের সবচেয়ে বড় কাজ হলো এদের সমূলে নির্মূল করা।’ আজ মঙ্গলবার জাতীয় প্রেসক্লাবের সামনে বঙ্গবন্ধু সাংস্কৃতিক জোট আয়োজিত ‘আর কত লাশ চান—বেগম খালেদা জিয়া’ শীর্ষক মানববন্ধনে কামরুল এসব কথা বলেন। নাগরিক ঐক্যের আহ্বায়ক মাহমুদুর রহমান মান্না ও বিএনপির নেতা সাদেক হোসেন খোকার ফোনালাপের সমালোচনা করে কামরুল ইসলাম বলেন, ‘এসব ষড়যন্ত্র, নাশকতা, সন্ত্রাস ও নৈরাজ্য সৃষ্টিকারীদের আর প্রশ্রয় দেওয়া যায় না। এদের কাউকে রেহাই দেওয়া হবে না। বিচারের কাঠগড়ায় দাঁড় করানো হবেই। এখন আমাদের সবচেয়ে বড় কাজ হলো এদেরেকে সমূলে নির্মূল করা।’ কামরুল বলেন, ‘কুঁজোর যেমন চিত হয়ে শোয়ার স্বপ্ন সফল হয় না, ঠিক তেমনি মান্না সাহেবের স্বপ্নও কোনো দিন সফল হবে না। পালাতক আসামি ও ক্ষমতালোভীদের রাষ্ট্রীয় ক্ষমতায় যাওয়ার ষড়যন্ত্র সফল হবে না।’ তিনি বলেন, দেশের সেনাবাহিনী আজ ঐক্যবদ্ধ আছে। কোনো নাশকতা, ষড়যন্ত্র ও সন্ত্রাসকে তারা প্রশ্রয় দেবে না।একই অনুষ্ঠানে আওয়ামী লীগের প্রচার ও প্রকাশনা সম্পাদক হাছান মাহমুদ বলেন, ‘সেনাবাহিনীর বিরুদ্ধে নাগরিক সমাজ ষড়যন্ত্র করছে। শুধু মান্না সাহেব নয়, আরও অনেক সাহেব সরকারের বিরুদ্ধে ষড়যন্ত্র করছে। এটা দেশ ও দেশের মানুষের বিরুদ্ধে ষড়যন্ত্র। আমি সরকারের কাছে আহ্বান জানাব, মাহমুদুর রহমান মান্নাসহ যারা ষড়যন্ত্র করছে, তাদের বিরুদ্ধে দ্রুত ব্যবস্থা নেওয়া হোক।’মানববন্ধনে সাবেক স্বরাষ্ট্র প্রতিমন্ত্রী শামসুল হক, ঢাকা মহানগর আওয়ামী লীগের সাংগঠনিক সম্পাদক শাহে আলম প্রমুখ বক্তব্য দেন। মানববন্ধনে সভাপতিত্ব করেন বঙ্গবন্ধু সাংস্কৃতিক জোটের সাধারণ সম্পাদক অরুন সরকার।
