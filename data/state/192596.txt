
রংপুর নগরের খাসবাগ তিনমাথা এলাকার একটি বাড়ি থেকে গতকাল শনিবার দুপুরে অভিযান চালিয়ে নকল মধু তৈরির কারখানার সন্ধান পাওয়া গেছে। সেখান থেকে ছয়জনকে পুলিশ গ্রেপ্তার করেছে। এ সময় ২০০ লিটার নকল মধুসহ একটি মোটরসাইকেল জব্দ করা হয়।গ্রেপ্তার ব্যক্তিরা হলেন লাজু সিং (৩০), কালাইয়া (২৮), ওয়ান তাং সিং (৪৫), মং চান বাই (৩২), মংলা সিং (৩০) ও আলম সিং (২৪)। তাদের সবার বাড়ি কক্সবাজার জেলার টেকনাফ উপজেলার হারিকুলা গ্রামে।রংপুরের সহকারী পুলিশ সুপার হুমায়ুন কবীর জানান, গোপন সংবাদের ভিত্তিতে গোয়েন্দা পুলিশের সদস্যরা তাদের গ্রেপ্তার করে। এ সময় তারা চিনি দিয়ে নকল মধু তৈরি করছিল। গত দুই মাস থেকে তারা ওই এলাকার আলম মিয়ার বাড়ি ভাড়া নিয়ে নকল মধু তৈরি করে বাজারজাত শুরু করে।
