
সুনামগঞ্জের জগন্নাথপুর উপজেলায় এক নারীকে ধর্ষণ এবং এই ঘটনা মুঠোফোনের ভিডিও ক্যামেরায় ধারণ করে ইন্টারনেটে ছড়িয়ে দেওয়ার অভিযোগে এক ব্যক্তিকে গ্রেপ্তার করেছে পুলিশ। গত সোমবার রাতে পুলিশ তাঁকে গ্রেপ্তার করে।
গ্রেপ্তার হওয়া ব্যক্তি হলেন জগন্নাথপুর পৌর শহরের হবিবপুর দক্ষিণপাড়া গ্রামের বাসিন্দা সুরজাদ মিয়া (৩৫)। এ ঘটনায় মামলা হয়েছে।
পুলিশ ও মামলার এজাহার সূত্রে জানা যায়, গত ২৮ মার্চ বিকেলে জগন্নাথপুর পৌর শহরে এক নারীকে ঘরে একা পেয়ে ধর্ষণ করেন সুরজাদ মিয়াসহ দুজন। এ সময় তাঁরা ধর্ষণের দৃশ্য মুঠোফোনের ক্যামেরায় ধারণ করেন। পরে সেটি ইন্টারনেটে ছড়িয়ে দেন। এ ঘটনায় গত সোমবার বিকেলে ওই নারী জগন্নাথপুর থানায় সুরজাদ মিয়াসহ তিনজনের বিরুদ্ধে নারী ও শিশু নির্যাতন দমন আইনে মামলা করেন। পরে পুলিশ সুরজাদ মিয়াকে গ্রেপ্তার করে।
জগন্নাথপুর থানার উপপরিদর্শক (এসআই) কবির মিয়া বলেন, সুরজাদ মিয়াকে আদালতের মাধ্যমে গতকাল মঙ্গলবার কারাগারে পাঠানো হয়েছে। অন্য আসামিদের গ্রেপ্তারে অভিযান চলছে।
