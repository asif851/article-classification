
পিরোজপুরের ভান্ডারিয়া উপজেলার ইকড়ি গ্রামের দুই বাড়িতে সশস্ত্র হামলা ও দুজন গুলিবিদ্ধের ঘটনায় থানায় মামলা হয়েছে। গত রোববার রাতে গ্রামের পান্না তালুকদার বাদী হয়ে একই গ্রামের শাহ আলমকে (৪৫) প্রধান আসামি করে হত্যাচেষ্টার অভিযোগে মামলা করেন।পুলিশ জানায়, উপজেলার ইকড়ি ইউনিয়নের ৬ নম্বর ওয়ার্ড আওয়ামী লীগের সভাপতি পান্না তালুকদার এবং একই এলাকার হারুন অর রশিদের বাড়িতে গত শনিবার দিবাগত রাতে ২৫ থেকে ৩০ জন সশস্ত্র দুর্বৃত্ত হামলা চালায়। এ সময় দুর্বৃত্তদের ছোড়া গুলিতে হারুন অর রশিদের ভাইয়ের স্ত্রী মেরিনা বেগম (৩৬) ও ভাতিজি রোজিনা আক্তার (১৩) গুলিবিদ্ধ হন। তাঁদের খুলনা মেডিকেল কলেজ হাসপাতালে ভর্তি করা হয়েছে।ভান্ডারিয়া থানার ওসি মতিউর রহমান জানান, এ ঘটনায় পান্না ও হারুনকে হত্যাচেষ্টার অভিযোগে থানায় মামলা হয়েছে। মামলায় দুজনের নাম উল্লেখ করে অজ্ঞাতনামা ২৫ জনকে আসামি করা হয়েছে। মামলার প্রধান আসামি শাহ আলমকে গতকাল সোমবার আদালতের মাধ্যমে জেলহাজতে পাঠানো হয়েছে।
