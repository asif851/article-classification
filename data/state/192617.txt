
রাজধানীর দক্ষিণ আগারগাঁও থেকে অস্ত্রসহ ‘অপহরণকারী চক্রের’ নয়জনকে আটক করেছে বলে জানিয়েছে র‍্যাব। অপহৃত ইমন নামের এক তরুণকেও উদ্ধার করা হয়েছে।
র‍্যাপিড অ্যাকশন ব্যাটালিয়নের (র‍্যাব-২) অধিনায়ক লেফটেন্যান্ট কর্নেল ইফতেখারুল মাবুদের ভাষ্য, শ্যামলী বাসস্ট্যান্ডের সামনে থেকে গতকাল সোমবার সকালে ইমনকে (২০) অপহরণ করা হয়। তাঁকে আগারগাঁও এলাকার একটি বস্তিতে নিয়ে দেড় লাখ টাকা মুক্তিপণ দাবি করে অপহরণকারীরা। ইমনের পরিবার র‍্যাবের সঙ্গে যোগাযোগ করে। কল্যাণপুরের খালপাড়ে মুক্তিপণের টাকা নিতে আসা সোহাগ নামের অপহরণকারী চক্রের এক সদস্যকে পুলিশ আটক করে।
র‍্যাব বলছে, সোহাগ অপহরণকারী চক্রের ‘মূল হোতা’। এরপর গতকাল রাতে সোহাগের বাসায় অভিযান চালিয়ে অস্ত্রসহ আরও আটজনকে আটক করা হয়।
