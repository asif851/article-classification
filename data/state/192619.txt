
নর্দমা থেকে ময়লা-আবর্জনা তুলে পাড়েই স্তূপ করে রাখা হয়েছিল পাঁচ দিন আগে। এরপর পাড় থেকে অপসারণ করা হয়নি ওই ময়লা। গত শনিবার মধ্যরাতে এক ঘণ্টার ঝোড়ো বৃষ্টিতে সেই ময়লায় একাকার হয়ে গেছে রাস্তাঘাট। পাড় থেকে গড়িয়ে ময়লা পুনরায় নর্দমায় গিয়ে পড়েছে। এ অবস্থা দেখা গেছে নগরের সেনপাড়া এলাকার আধা কিলোমিটার এলাকাজুড়ে।সেনপাড়া এলাকার কয়েকজন বাসিন্দা জানান, গত মঙ্গলবার সেনপাড়া-বালুচর সড়কের সেনপাড়া এলাকার নালা-নর্দমাগুলোতে পরিচ্ছন্নতা অভিযান চালায় সিলেট সিটি করপোরেশন কর্তৃপক্ষ। এ সময় পরিচ্ছন্নতাকর্মীরা নর্দমার আবর্জনা অপসারণ করে পাড়েই স্তূপ করে রাখেন। তবে পাড় থেকে ময়লা না সরানোয় তা থেকে দুর্গন্ধ ছড়াচ্ছিল। শনিবারের বৃষ্টিতে রাস্তায় আবর্জনা একাকার হয়ে পড়ায় পথচারীদের চরম দুর্ভোগ পোহাতে হচ্ছে।সরেজমিনে দেখা গেছে, বালুচরমুখী রাস্তা-লাগোয়া নর্দমার পাড়ে ময়লা ছড়িয়ে-ছিটিয়ে রয়েছে। বৃষ্টির পানির তোড়ে এসব ময়লা মূল রাস্তায় চলে আসায় রাস্তাজুড়ে জলকাদায় থিকথিক করছে। ময়লাগুলো ছড়িয়ে পড়ায় তা থেকে উৎকট দুর্গন্ধ ছড়াচ্ছে। এর ফলে পথচারী ও রিকশাযাত্রীরা নাক চেপে রাস্তা পারাপার হচ্ছেন।সিলেট সিটি করপোরেশনের প্রধান নির্বাহী কর্মকর্তা এনামুল হাবীব প্রথম আলোকে বলেন, ময়লা-আবর্জনা তাৎক্ষণিকভাবে সরানোর কথা। বিষয়টি খোঁজ নিয়ে দ্রুত ময়লা অপসারণের উদ্যোগ নেওয়া হবে।
