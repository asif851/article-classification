
চাঁপাইনবাবগঞ্জের গোমস্তাপুর উপজেলার রহনপুর খয়রাবাদ এলাকায় আজ বুধবার সকাল নয়টার দিকে বাসের ধাক্কায় আবদুর রব (৩২) নামে এক ভ্যানচালক নিহত হয়েছেন। আহত হয়েছেন ভ্যানটির চার যাত্রী।
নিহত চালক আবদুর রবের বাড়ি উপজেলার চৌডালা ইউনিয়নের ভিমপাড়া গ্রামে। আহতরা হচ্ছেন জেম (৫০), তাঁর ছেলে গোলাম আজম (২৫), জুলহাস ও রিজিয়া বেগম।
গোমস্তাপুর থানার ভারপ্রাপ্ত কর্মকর্তা (ওসি) গোলাম মর্তুজার ভাষ্য, রহনপুর থেকে চাঁপাইনবাবগঞ্জ আসার পথে খয়রাবাদ নামক স্থানে দোয়েল পরিবহনের একটি যাত্রীবাহী বাস ব্যাটারি চালিত একটি যাত্রীবাহী ভ্যানকে ধাক্কা দেয়। এতে ভ্যানটি উল্টে গেলে চালক আবদুর রব ছাড়াও এর চার যাত্রী আহত হন। স্থানীয়রা আহতদের গোমস্তাপুর উপজেলা স্বাস্থ্য কমপ্লেক্সে নিয়ে গেলে সকাল সাড়ে দশটার দিকে কর্তব্যরত চিকিৎসক আবদুর রবকে মৃত ঘোষণা করেন। বাসটি আটক করা হয়েছে। তবে বাসের চালক ও সহকারী পালিয়ে গেছেন। কেউ কোনো অভিযোগ না করায় ময়নাতদন্ত ছাড়াই লাশ পরিবারের কাছে হস্তান্তর করা হয়েছে।
