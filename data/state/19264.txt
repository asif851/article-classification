

 যৌতুকবিরোধী আইনে করা মামলায় আত্মসমর্পণ করে জামিন পেলেন জাতীয় দলের ক্রিকেটার আরাফাত সানি। আজ সোমবার বেলা ১১টার পরে তিনি ঢাকা মহানগর হাকিম জাকির হোসেন টিপুর আদালতে আত্মসমর্পণ করেন।
শুনানি শেষে আদালত আরাফাত সানির জামিন মঞ্জুর করেন। গ্রেপ্তারি পরোয়ানা জারির এক দিনের মাথায় জামিন পেলেন তিনি।
আরাফাত সানির আইনজীবী মুরাদুজ্জামান প্রথম আলোকে বলেন, যৌতুকবিরোধী আইনে করা মামলায় আরাফাত সানি আত্মসমর্পণ করে জামিন নিয়েছেন। অন্যদিকে নারী ও শিশু নির্যাতন দমন আইনে করা মামলায় আরাফাতের জামিন আগামী ৭ আগস্ট পর্যন্ত বাড়িয়েছেন ঢাকার মহানগর দায়রা জজ আদালত।
গতকাল রোববার আরাফাতের বিরুদ্ধে গ্রেপ্তারি পরোয়ানা জারি করেন আদালত। যৌতুক নিরোধ আইনে তাঁর স্ত্রী বলে পরিচয় দেওয়া এক তরুণী গত ২০ জানুয়ারি এ মামলা করেন।
এ ছাড়া গত ৫ জানুয়ারি আরাফাত সানির বিরুদ্ধে তথ্য ও যোগাযোগপ্রযুক্তি আইনে মোহাম্মদপুর থানায় এই মামলা করেন ওই তরুণী। গত ১৯ জানুয়ারি সানিকে ঢাকার আমিনবাজার এলাকা থেকে গ্রেপ্তার করা হয়। পরে ওই তরুণী নিজেকে আরাফাত সানির স্ত্রী দাবি করে ২০ লাখ টাকা যৌতুক দাবির অভিযোগে যৌতুক নিরোধ আইনে ঢাকার মুখ্য মহানগর হাকিম আদালতে আরেকটি মামলা করেন। সর্বশেষ নারী ও শিশু নির্যাতন দমন আইনে সানি ও তাঁর মায়ের বিরুদ্ধে মামলা হয়। পরে সব কটি মামলাতেই তিনি জামিন পান।
আরও পড়ুন:আরাফাত সানির বিরুদ্ধে গ্রেপ্তারি পরোয়ানা
 
