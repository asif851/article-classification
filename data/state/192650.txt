
১১ ঘণ্টা ফেরি চলাচল বন্ধ থাকার পর আজ বুধবার সকালে মাওয়া-কাওড়াকান্দি নৌপথে পুনরায় ফেরি সার্ভিস চালু হয়েছে। কিন্তু রো রো ফেরি এখনো চালু হয়নি।
মাওয়া ঘাটে হঠাত্ করে ভাঙন দেখা দেওয়ায় গতকাল মঙ্গলবার রাত পৌনে নয়টার দিকে মাওয়া-কাওড়াকান্দি নৌপথে ফেরি চলাচল বন্ধ হয়ে যায়। ভাঙনে ৩ নম্বর রো রো ফেরিঘাট বিলীন হয়ে গেছে। আজ সকাল সাড়ে আটটার দিকে ফেরি ডাপলু কাওড়াকান্দি ঘাট ছেড়ে যায়। এর মধ্য দিয়ে ফেরি চলাচল পুনরায় শুরু হয়।
বাংলাদেশ অভ্যন্তরীণ নৌ-পরিবহন সংস্থার (বিআইডব্লিটিসি) ব্যবস্থাপক সিরাজুল হক জানান, এখন কোনো ট্রাক নদী পার হবে না। নদীতে তীব্র স্রোতের কারণে ডাম্প ফেরি টানার জন্য চারটি টাগ বোটের ব্যবস্থা করা হয়েছে। তীব্র স্রোতের কারণে ফেরিগুলো এক ঘাট থেকে অন্য ঘাটে পৌঁছাতে কমপক্ষে তিন থেকে চার ঘণ্টা সময় লাগবে।
নৌপরিবহনমন্ত্রী শাজাহান খান আজ সকালে মাওয়া ঘাট পরিদর্শন করেন। তিনি সংশ্লিষ্টদের যত শিগগির সম্ভব ফেরি সার্ভিস স্বাভাবিক করার নির্দেশ দেন। বাসস
