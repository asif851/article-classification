
স্কুলছাত্রকে ধাক্কা দিয়ে পালানোর সময় দ্রুতগতির একটি ট্রাকের চাপায় পিষ্ট হয়ে প্রাণ হারালেন করিমনের পাঁচ যাত্রী। আহত হয়েছেন আরও ছয়জন। গতকাল বুধবার সকালে পাবনার সুজানগর উপজেলার কাশীনাথপুরে এ ঘটনা ঘটে।নিহত ব্যক্তিরা হলেন আহসান মুহুরী (৬০), আবদুল মতিন (৪৫), চম্পা খাতুন (৪২), লুনা আক্তার (১৭) ও রানা (১৩)। তাঁরা সবাই সুজানগর উপজেলার আহম্মদপুর গ্রামের বাসিন্দা। এঁদের মধ্যে রানা, আবদুল মতিন ও চম্পা খাতুন একই পরিবারের সদস্য। আবদুল মতিনের ভাইয়ের স্ত্রী চম্পা ও রানা তাঁর ভাতিজা।প্রত্যক্ষদর্শীরা জানান, সকাল নয়টার দিকে রসুনবোঝাই একটি ট্রাক পাবনা থেকে ঢাকার দিকে যাচ্ছিল। মহাসড়কের ২৪ মাইল এলাকায় এটি মেহেদী নামের এক স্কুলছাত্রকে ধাক্কা দেয়। এ সময় এলাকাবাসী ধাওয়া করলে ট্রাকটি বেপরোয়া গতিতে ছুটতে থাকে। একপর্যায়ে কাশীনাথপুর মোড়ের আহম্মদপুর টেম্পো গ্যারেজ এলাকায় ট্রাকচালক নিয়ন্ত্রণ হারিয়ে ফেলেন। পরে ট্রাকটি যাত্রীবোঝাই একটি করিমনকে চাপা দেয়। এতে ঘটনাস্থলেই তিনজন ও হাসপাতালে নেওয়ার পথে আরও দুজন মারা যান।আহত ব্যক্তিদের বেড়া উপজেলা স্বাস্থ্য কমপ্লেক্স ও পাবনা জেনারেল হাসপাতালে পাঠানো হয়েছে। ট্রাকের ধাক্কায় গুরুতর আহত মেহেদীকে ভর্তি করা হয়েছে রাজশাহী মেডিকেল কলেজ হাসপাতালে।করিমনটি কাশীনাথপুর থেকে পাবনার দিকে যাওয়ার প্রস্তুতি নিচ্ছিল। এটির বেশির ভাগ যাত্রী ছিলেন সুজানগরের আহম্মদপুর গ্রামের। হতাহতের ঘটনায় গ্রামটিতে শোকের ছায়া নেমে এসেছে।বেড়া-সাঁথিয়া-আমিনপুর সার্কেলের সহকারী পুলিশ সুপার (এএসপি) আবু বকর সিদ্দিক জানান, দুর্ঘটনার পরপরই ট্রাকচালক ও তাঁর সহকারী পালিয়ে যান। এ ঘটনায় মামলা করার প্রস্তুতি চলছে।ভটভটির চাপায় একজন নিহত: আমাদের রাজশাহী বিশ্ববিদ্যালয় প্রতিনিধি জানান, রাজশাহীর গোদাগাড়ী উপজেলার শাহাব্দিপুর বাজার এলাকায় রাস্তা পার হচ্ছিল দুটি শিশু। তাদের বাঁচাতে গিয়ে একটি ভটভটি নিয়ন্ত্রণ হারিয়ে উল্টে যায়। এতে রাস্তার পাশে বাজার করতে আসা ফাহিমা খাতুন (৩০) নামের এক নারী ভটভটির চাপায় নিহত হন।গতকাল সকাল সাড়ে নয়টার দিকে এ ঘটনা ঘটে। এতে আহত হন আরও পাঁচজন। তাঁদের মধ্যে দুজনকে রাজশাহী মেডিকেল কলেজ হাসপাতালে ভর্তি করা হয়েছে। নিহত ফাহিমা শাহাব্দিপুর এলাকার শাহিন আলীর স্ত্রী।গোদাগাড়ী থানার ভারপ্রাপ্ত কর্মকর্তা (ওসি) এস এম আবু ফরহাদ জানান, পুলিশ ভটভটিটি আটক করে থানায় নিয়ে এসেছে। এ ঘটনায় আইন অনুযায়ী ব্যবস্থা নেওয়া হবে।
