
শিক্ষামন্ত্রী নুরুল ইসলাম নাহিদ বলেছেন, সংবিধান পাশ কাটিয়ে কিছু করলে তা দেশের জন্য মঙ্গলজনক হবে না। তাই কোনো অসাংবিধানিক পথে নয়, সংবিধানসম্মত উপায়েই নির্বাচন করতে হবে।গতকাল শনিবার বেলা তিনটায় সিলেটের বিয়ানীবাজার উপজেলার কাকরদিয়া তেরাদল উচ্চবিদ্যালয়ে নতুন একাডেমিক ভবনের উদ্বোধনের পর বিদ্যালয় প্রাঙ্গণে আয়োজিত সুধী সমাবেশে মন্ত্রী এ কথা বলেন। এতে সভাপতিত্ব করেন বিদ্যালয় ব্যবস্থাপনা কমিটির সভাপতি সামসউদ্দিন খান। এ সময় উপজেলা পরিষদের চেয়ারম্যান রুমা চক্রবর্ত্তী, উপজেলা নির্বাহী কর্মকর্তা (ইউএনও) সহিদুল ইসলাম চৌধুরী, মাধ্যমিক শিক্ষা কর্মকর্তা মজিবুর রহমান, জেলা আওয়ামী লীগের যুগ্ম সম্পাদক নাসির উদ্দিন খান, উপজেলা আওয়ামী লীগের সভাপতি আবদুল হাসিব উপস্থিত ছিলেন।মন্ত্রী বলেন, বিএনপি-জামায়াত দেশকে মহাবিপর্যয়ের দিকে ঠেলে দিচ্ছে। তাই দেশ ও জাতিকে বিপর্যয়ের কবল থেকে রক্ষা করতে হলে জঙ্গিবাদকে ব্যালটের মাধ্যমে প্রতিহত করতে হবে। তিনি আরও বলেন, আওয়ামী লীগ আবার ক্ষমতায় এলে যুদ্ধাপরাধীদের ফাঁসি কার্যকর করবে। তাই আওয়ামী লীগ যাতে ক্ষমতায় না আসতে পারে, সে জন্য তারা একাত্তরের মতো ধর্মের ঢোল বাজিয়ে মানুষকে বিভ্রান্ত করার চেষ্টা করছে।সকাল থেকে সন্ধ্যা পর্যন্ত মন্ত্রী আলীনগর ইউনিয়নের জড়িগ্রাম রাস্তা পাকাকরণকাজের উদ্বোধন, সৈয়দ নবিব আলী কলেজ ও ঢাকাউত্তর মোহাম্মদপুর উচ্চবিদ্যালয়ের নতুন ভবনের ভিত্তিপ্রস্তর স্থাপন, বৈরাগীবাজার সিনিয়র মাদ্রাসা ও বৈরাগীবাজার আইডিয়াল কলেজের নবনির্মিত ভবনের উদ্বোধন করা ছাড়াও কুড়ারবাজার ইউনিয়ন আওয়ামী লীগ আয়োজিত জনসভায় প্রধান অতিথির বক্তব্য দেন।
