
দেশের স্বার্থ বিকিয়ে দিয়ে বন্ধুরাষ্ট্র ভারতের সঙ্গে কোনো চুক্তি করা হবে না বলে জানিয়েছেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। 
আজ রোববার বিকেলে বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে জাতীয় শ্রমিক লীগ আয়োজিত আলোচনা সভায় প্রধান অতিথির বক্তব্যে এসব কথা বলেন ওবায়দুল কাদের। ঐতিহাসিক ৭ মার্চ উপলক্ষে এ আলোচনা সভার আয়োজন করা হয়। খবর বাসস।
সেতুমন্ত্রী বলেন, ‘ভারতের সঙ্গে আমাদের সম্পর্ক ইতিবাচক। সে দেশের সঙ্গে কোনো চুক্তি হলে তা জাতীয় স্বার্থেই হবে। দেশের স্বার্থ বিকিয়ে দিয়ে প্রধানমন্ত্রী শেখ হাসিনা কোনো চুক্তি করবেন না।’
ওবায়দুল কাদের বলেন, ‘শেখ হাসিনার ভারত সফরের কথা শুনেই বিএনপি তাদের পুরোনো ভারতবিরোধী ভাঙা রেকর্ড বাজানো শুরু করেছে। শেখ হাসিনা তো ভারতে এখনো যাননি। যাওয়ার আগেই আপনারা বিভিন্ন কথা বলা শুরু করেছেন। আমি স্পষ্টভাবে বলছি, শেখ হাসিনা দেশের স্বার্থ বিকিয়ে দিয়ে কোনো চুক্তি করবেন না।’
বিএনপি ভেতরে-ভেতরে আগামী জাতীয় সংসদ নির্বাচনের প্রস্তুতি নিচ্ছে জানিয়ে আওয়ামী লীগ সাধারণ সম্পাদক বলেন, তারা ওপরে ওপরে বলছে, শেখ হাসিনার অধীনে নির্বাচনে যাবে না। কিন্তু তারা তলে তলে নির্বাচনে যাওয়ার প্রস্তুতি শুরু করেছে। আসলে তারা নির্বাচনে যাবে।
আওয়ামী লীগের সহযোগী ও ভ্রাতৃপ্রতিম সংগঠন ছাড়া বঙ্গবন্ধু, বঙ্গবন্ধুর পরিবারের সদস্য এবং আওয়ামী লীগের নামে গড়ে ওঠা বিভিন্ন সংগঠন বন্ধ করার আহ্বান জানিয়ে ওবায়দুল কাদের বলেন, রাজনৈতিক কারণে বিভিন্ন দোকান (সংগঠন) খোলা হয়েছে। এসব সংগঠনের কোনো আদর্শ নেই। এদের কাজ চাঁদাবাজি করে বিভিন্ন অনুষ্ঠানের আয়োজন করা এবং টেলিভিশনে চেহারা দেখানো। এগুলো বন্ধ করতে হবে।
জনগণকে জিম্মি করে কোনো ধর্মঘট কাম্য নয় মন্তব্য করে ওবায়দুল কাদের বলেন, যারা জনগণকে জিম্মি করে ধর্মঘট করে, তারা জনগণের বন্ধু হতে পারে না। আন্দোলনের অনেক ভাষা আছে। কর্মসূচি দিলে তা বাস্তবভিত্তিক কর্মসূচি দিতে হবে। শ্রমিকদের নিয়ে অনেক ষড়যন্ত্র হয়। আপনারা কোনো ষড়যন্ত্রে কান দেবেন না।
জাতীয় শ্রমিক লীগের সভাপতি শুক্কুর মাহমুদের সভাপতিত্বে সভায় আওয়ামী লীগের যুগ্ম সাধারণ সম্পাদক জাহাঙ্গীর কবির নানক, সাংগঠনিক সম্পাদক আ ফ ম বাহাউদ্দিন নাছিম, শ্রমবিষয়ক সম্পাদক হাবিবুর রহমান সিরাজ এবং শ্রমিক লীগের সাধারণ সম্পাদক সিরাজুল ইসলাম, কার্যকরী সভাপতি ফজলুল হক প্রমুখ বক্তব্য দেন।
