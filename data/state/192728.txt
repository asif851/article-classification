
গাজীপুর ও টাঙ্গাইলে পৃথক অভিযানে নিহত আরও দুজনের পরিচয় মিলেছে। এঁদের একজন হলেন আহসান হাবিব। বাবা আলতাব হোসেন। আহসান হাবিবের বাড়ি নওগাঁর রানীনগরে। অন্যজন হলেন আমিনুল এহসান। তাঁর বাড়ি জয়পুরহাটের কালাই উপজেলায়। তাঁর বাবার নাম গাফফার মণ্ডল।
র‍্যাবের আইন ও গণমাধ্যম শাখার পরিচালক কমান্ডার মুফতি মাহমুদ খান প্রথম আলোকে বলেন, গত শনিবার গাজীপুর ও টাঙ্গাইলে পৃথক অভিযানে এঁরা দুজন নিহত হন। আহসান হাবিব টাঙ্গাইল অভিযানে আর আমিনুল এহসান গাজীপুরে অভিযানে নিহত হন।
গত শনিবার গাজীপুরে দুটি পৃথক অভিযানে নয়জন এবং টাঙ্গাইলে একটি অভিযানে দুজন নিহত হন। এই ১১ জনের মধ্যে ওই দিন কেবল তিনজনের নাম জানায় র‍্যাব-পুলিশ। ঢাকা মহানগর পুলিশের অনলাইন নিউজ পোর্টাল ডিএমপি নিউজে বলা হয়, পুলিশের অভিযানে নিহত জঙ্গিদের একজন ফরিদুল ইসলাম ওরফে আকাশ ওরফে প্রভাত। তিনি নব্য জেএমবির ঢাকা বিভাগের ‘অপারেশন কমান্ডার’ ছিলেন। ঘটনাস্থলে স্বরাষ্ট্রমন্ত্রী আসাদুজ্জামান খান কামাল সাংবাদিকদের বলেন, তামিম চৌধুরী নিহত হওয়ার পর এই আকাশ সংগঠনের নেতৃত্ব দিচ্ছিলেন।অন্যদিকে র‌্যাব জানায়, গাজীপুরে তাদের অভিযানে নিহত দুজনের নাম হলো মো. রাশেদ মিয়া ও তৌহিদুল ইসলাম। এর মধ্যে তৌহিদ ঢাকা প্রকৌশল ও প্রযুক্তি বিশ্ববিদ্যালয়ের (ডুয়েট) ছাত্র এবং রাশেদ এবার এসএসসি পাস করেছে। র‌্যাব বলছে, তারা এই নাম বাড়ির মালিকের কাছ থেকে পেয়েছে। এটা প্রকৃত নাম কি না, সে বিষয় তারা নিশ্চিত নয়।
আরও পড়ুন‘মোবাইল ফোনই আমার ছেলেকে শেষ করে দিল’জঙ্গিবিরোধী অভিযানে নিহত ১২
ছবি প্রকাশের ২৪ ঘণ্টা পরও সবার পরিচয় জানা যায়নি
