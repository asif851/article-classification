
নোংরা অস্বাস্থ্যকর পরিবেশের জন্য চট্টগ্রামে তিনটি মিষ্টির দোকানকে আড়াই লাখ টাকা জরিমানা করেছেন ভ্রাম্যমাণ আদালত। আজ রোববার নগরের রিয়াজউদ্দিন বাজার এলাকায় এক অভিযান চালিয়ে এ জরিমানা করা হয়। এ সময় ১০ মণ পচা-বাসি মিষ্টিও ধ্বংস করা হয়।
জেলা প্রশাসনের নির্বাহী ম্যাজিস্ট্রেট রুহুল আমীন এ অভিযানে নেতৃত্বে দেন।দোকানগুলোর মধ্যে খাজা সুইটস এবং মক্কা সুইটসকে এক লাখ টাকা করে এবং জব্বার সুইটসকে ৫০ হাজার টাকা জরিমানা করা হয়।ম্যাজিস্ট্রেট রুহুল আমীনের ভাষ্য, দোকানগুলোতে দীর্ঘদিনের পুরোনো পচা-বাসি মিষ্টি পাওয়া গেছে। ওই সব মিষ্টির ওপর মরা পোকামাকড় আর ছত্রাক দেখা গেছে। এ ছাড়া অভিযান চলাকালে কারখানাতে নোংরা পরিবেশে মিষ্টি তৈরি হচ্ছিল।
