
চট্টগ্রাম বিশ্ববিদ্যালয়ে দুটি ছাত্রাবাস থেকে পেট্রলবোমা, ককটেল, রামদাসহ বিভিন্ন ধারালো অস্ত্র উদ্ধারের ঘটনায় শিবিরের ২৪১ জন নেতা-কর্মীকে আসামি করে হাটহাজারী থানায় দুটি মামলা করেছে পুলিশ। গতকাল মঙ্গলবার রাতে মামলা দুটি করা হয়।
পুলিশ সূত্র জানায়, মঙ্গলবার বিকেলে আবদুর রব ছাত্রাবাসে তল্লাশি চালিয়ে বিভিন্ন কক্ষ থেকে ১৯টি পেট্রলবোমা, পাঁচটি ককটেল, চারটি চকলেট বোমাসহ বেশ কিছু ধারালো অস্ত্র উদ্ধার করে পুলিশ। এ ঘটনায় হাটহাজারী থানার উপপরিদর্শক (এসআই) আবদুর রাজ্জাক বাদী হয়ে ১০৫ জনের নাম উল্লেখ করে ও অজ্ঞাতনামা ১০-১২জনকে আসামি করে একটি মামলা দায়ের করেন।অন্যদিকে সোমবার রাতে এফ রহমান ছাত্রাবাস থেকে একটি রামদা, সাতটি কিরিচ, লোহার রডসহ বিভিন্ন গুরুত্বপূর্ণ নথি উদ্ধারের ঘটনায় হাটহাজারী থানার অপর উপপরিদর্শক আরিফুজ্জামান বাদী হয়ে মামলা করেন। মামলায় ১০৪ জনের নাম উল্লেখ করে ও অজ্ঞাতনামা আরও ১৫-২০জনকে আসামি করা হয়েছে।দুটি মামলাতেই আবদুর রব, এফ রহমান ও আলাওল ছাত্রাবাসের শিবিরের সভাপতি, সাধারণ সম্পাদকসহ অন্য নেতা-কর্মীদের আসামি করা হয়েছে।মামলা দায়েরর বিষয়টি নিশ্চিত করে হাটহাজারী থানার ভারপ্রাপ্ত কর্মকতা (ওসি) ইসমাইল হোসেন প্রথম আলোকে বলেন, ‘দুটি মামলার আসামিরা ছাত্রশিবিরের নেতা-কর্মী। তাদের ধরতে অভিযান অব্যাহত রয়েছে।’
