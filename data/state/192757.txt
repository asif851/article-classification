
ইসলামী বিশ্ববিদ্যালয়ের কোনো আবাসিক শিক্ষার্থী একটানা ১৫ দিন তাঁর নির্ধারিত আসনে অনুপস্থিত থাকলে তাঁর আবাসিক সুবিধা বাতিল করা হবে। আজ মঙ্গলবার সকাল ১০টায় হল প্রাধ্যক্ষ পরিষদের এক জরুরি সভায় এমন সিদ্ধান্ত হয়।
সভা সূত্রে জানা গেছে, ঈদের ছুটি শেষে আজ বিশ্ববিদ্যালয় খোলে। প্রথম দিনেই বিশ্ববিদ্যালয়ে এক সভা হয়। সভায় আবাসিক হলগুলোর প্রাধ্যক্ষরা উপস্থিত ছিলেন। সভায় আবাসিক সুবিধা বাতিলসংক্রান্ত ওই সিদ্ধান্ত হয়। এ ছাড়া অন্য সিদ্ধান্তগুলো হলো সংশ্লিষ্ট হলগুলোর সঙ্গে সংশ্লিষ্ট শিক্ষার্থী ব্যতীত অন্য কোনো শিক্ষার্থী হলে থাকতে পারবেন না। আবাসিক শিক্ষার্থীদের বাইরেও শিক্ষার্থীদের বিশেষ আবাসিক-সুবিধা দেওয়া হবে। এতে যেসব শিক্ষার্থী দূরবর্তী এলাকা থেকে এসেছেন, তাঁরা আবাসিক হলে অন্যের আসনে ‘ডাবলিং’ (এক আসনে দুজন করে) করে থাকতে পারবেন। তবে এ জন্য নির্দিষ্ট ফি জমা দেওয়ার মাধ্যমে হল প্রশাসন কর্তৃক অনুমোদিত নির্ধারিত ফরমে আবেদন করতে হবে। তা ছাড়া সব আবাসিক শিক্ষার্থীকে পরিচয়পত্রে হলের রুম নম্বর ও জাতীয় পরিচয়পত্রের নম্বর অন্তর্ভুক্ত করা হবে, যাতে সহজেই কোনো শিক্ষার্থীর সব তথ্য পাওয়া যায়।আবাসিক হল প্রাধ্যক্ষ পরিষদের সভাপতি মিজানুর রহমান প্রথম আলোকে বলেন, ‘বর্তমানে জঙ্গিবিরোধী অভিযানের অংশ হিসেবে আমরা এ সিদ্ধান্ত নিয়েছি। বিশ্ববিদ্যালয়কে জঙ্গিমুক্ত করার একটি অন্যতম অংশ হচ্ছে বিশ্ববিদ্যালয়ের আবাসিক হলগুলোতে বিশ্ববিদ্যালয়ের শিক্ষার্থীরা নিয়মিত থাকছে কি না, তাদের ব্যাপারে প্রয়োজনীয় তদারকি করা। আমাদের এ সিদ্ধান্ত বিশ্ববিদ্যালয়ে জঙ্গিবাদ প্রতিরোধে একটি বড় পদক্ষেপ হবে বলে আমি মনে করি।’
