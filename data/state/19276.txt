

রাজধানীর তেজগাঁও শিল্প এলাকা থেকে জঙ্গি তৎপরতায় জড়িত থাকার অভিযোগে তিনজনকে গ্রেপ্তার করেছে র‍্যাব। তাঁরা হলেন মো. মফিজুল ইসলাম ওরফে তুষার (২৯), রকিবুল ইসলাম ওরফে রকিবুল মোল্লা (২৩) ও মো. ইলিয়াছ আহমেদ (১৯)। গতকাল মঙ্গলবার রাত সোয়া ১২টার দিকে র‍্যাব-২-এর একটি দল তাঁদের গ্রেপ্তার করে।
র‍্যাব জানায়, গ্রেপ্তার হওয়া তিনজন গাজীপুর জেলায় পোশাক কারখানায় চাকরি করার পাশাপাশি নিষিদ্ধঘোষিত জঙ্গি সংগঠন জেএমবির কর্মকাণ্ডে জড়িত ছিলেন। একই সংগঠনের আরও কয়েকজন জঙ্গির সঙ্গে রাজধানী ঢাকায় এক পীরের মাজারে হামলার পরিকল্পনা ছিল। এ জন্য তেজগাঁও শিল্পাঞ্চলের বেগুনবাড়ি পোস্ট অফিস রোডে জড়ো হয়েছিলেন। গোপন সংবাদ পেয়ে সেখানে অভিযান চালিয়ে এই তিনজনকে গ্রেপ্তার করা হয়। এ সময় তাঁদের কাছ থেকে বিপুল পরিমাণ বিস্ফোরকদ্রব্য ও জঙ্গিবাদী বই উদ্ধার করা হয়।  আজ বুধবার দুপুরে এক সংবাদ ব্রিফিংয়ে এ কথা বলেন র‍্যাব-২ অধিনায়ক মো. ইফতেখারুল মাবুদ। রাজধানীর আগারগাঁওয়ে র‍্যাব-২-এর প্রধান কার্যালয়ে এই ব্রিফিংয়ে তিনি বলেন, বিভিন্ন স্থানে নাশকতার জন্য গ্রেপ্তার তিনজন বিস্ফোরকদ্রব্য জড়ো করেছিলেন। তাঁদের লক্ষ্য ছিল ঢাকার একটি পীরের মাজারে হামলা চালানো। এর মধ্যে ছদ্মবেশে তাঁরা ওই স্থান পর্যবেক্ষণ করেন। তাঁদের দলে সদস্য আছেন ১৫ থেকে ২০ জন। অধিকাংশ গাজীপুর জেলায় বসবাস করেন। দুই বছর ধরে এই দল পরিচালিত হচ্ছে। দলনেতা ছিলেন ইয়াছিন নামের এক ব্যক্তি। ২০১৬ সালের ১৩ মার্চ জেএমবির এক শীর্ষ নেতার সঙ্গে ইয়াছিনকে গ্রেপ্তার করে র‍্যাব। ইয়াছিন গ্রেপ্তারের পর সোয়েব নামে আরেকজন দলটির নেতৃত্বে আসেন। গতকাল গ্রেপ্তার তিনজনের সঙ্গে আরও সাত-আটজন জঙ্গি ছিলেন। তবে তাঁরা পালিয়ে যান। সোয়েবসহ পলাতক জঙ্গি সদস্যদের গ্রেপ্তারের চেষ্টা করা হচ্ছে।
গ্রেপ্তার তিনজনের মধ্যে মফিজুল ইসলাম ও ইলিয়াছ আহমেদ সম্পর্কে চাচাতো ভাই। তাঁদের গ্রামের বাড়ি শেরপুর জেলার নালিতাবাড়ীর পূর্ব মানিককুড়ায়। মফিজুল গাজীপুরের সাইনবোর্ড এলাকায় স্টার লাইন সোয়েটার ফ্যাক্টরিতে কাজ করতেন। সেখানে ২০১৩ সালে জঙ্গি দলের নেতা ইয়াছিনের তাঁর পরিচয় হয়। মফিজুলের ভাই ইলিয়াছ গাজীপুরে বিনোদা গার্মেন্টসে অফিস সহকারীর কাজ করতেন। মফিজুলই তাঁকে জঙ্গি কর্মকাণ্ডে উদ্বুদ্ধ করেন।
অন্যদিকে, রকিবুল ইসলামের বাড়ি ফরিদপুরে আলফাডাঙ্গায় পবনবেগ এলাকায়। তিনিও গাজীপুরের সাইনবোর্ডের কামারঝুরি এলাকার একটি পোশাক কারখানায় চাকরি করতেন।
