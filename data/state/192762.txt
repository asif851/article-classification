
ট্রান্সপারেন্সি ইন্টারন্যাশনাল বাংলাদেশ (টিআইবি) দেশের চলমান রাজনৈতিক অস্থিরতায় উদ্বেগ প্রকাশ করেছে। সংস্থাটি বলেছে, সংকট উত্তরণের চাবিকাঠি দুই নেত্রীর হাতেই রয়েছে। এ অবস্থা থেকে মুক্তির জন্য তাঁদের মধ্যে সমঝোতা হওয়া অত্যন্ত জরুরি। আজ মঙ্গলবার এক বিবৃতিতে টিআইবি এ কথা বলেছে। বিবৃতিতে টিআইবির নির্বাহী পরিচালক ইফতেখারুজ্জামান বলেন, দেশের বর্তমান রাজনৈতিক সহিংসতা, বল প্রয়োগের ‘অসুস্থ প্রতিযোগিতা’, সাধারণ নাগরিকের মৌলিক অধিকার হরণসহ নানা কারণে যেভাবে দেশে সুশাসন ও গণতান্ত্রিক অগ্রযাত্রার ঝুঁকি বাড়ছে, তাতে টিআইবি উদ্বিগ্ন। এ পরিস্থিতিতে টিআইবি শান্তিপূর্ণ উপায়ে সমঝোতার পথ অনুসন্ধানের আহ্বান জানায়। ইফতেখারুজ্জামান বলেন, ‘গণতন্ত্রের নামে দেশের প্রধান দুই রাজনৈতিক দল শক্তি প্রদর্শন ও বল প্রয়োগের প্রতিযোগিতায় অবতীর্ণ হওয়ায় শিশু, নারী ও তরুণসহ সাধারণ মানুষের মৌলিক অধিকার নিষ্ঠুরভাবে খর্ব হচ্ছে। জনগণের স্বাভাবিক জীবনযাপন থেকে শুরু করে স্বাভাবিক মৃত্যুর অধিকার ভূলুণ্ঠিত হচ্ছে। আইনশৃঙ্খলা রক্ষাকারী বাহিনীসহ জবাবদিহি ও আইনের শাসনের মৌলিক প্রতিষ্ঠানগুলোর নিরপেক্ষতা ও পেশাদারি ভূলুণ্ঠিত হচ্ছে, যা দেশের গণতন্ত্র ও সুশাসনের সম্ভাবনার জন্য চরম ঝুঁকিপূর্ণ। ’ইফতেখারুজ্জামান বলেন, বর্তমান সংকটময় পরিস্থিতিতে গণতন্ত্র ও সাধারণ মানুষের স্বার্থ রক্ষায় দুই নেত্রীর মধ্যে পারস্পরিক সমঝোতা অর্জন অত্যন্ত জরুরি। সংকট থেকে উত্তরণের চাবিকাঠি দুই নেত্রীর হাতেই রয়েছে।
