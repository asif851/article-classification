
আগামী সংসদ নির্বাচনে ইলেকট্রনিক ভোটিং মেশিন (ইভিএম) ব্যবহারের বিষয়টি এখন সামনে আনাকে দুরভিসন্ধিমূলক বলে দাবি করেছে বিএনপি। আজ শুক্রবার দুপুরে নয়াপল্টনে দলের কেন্দ্রীয় কার্যালয়ে এক সংবাদ সম্মেলনে বিএনপির জ্যেষ্ঠ যুগ্ম মহাসচিব রুহুল কবির রিজভী এ দাবি করেন।
রিজভী বলেন, প্রধান নির্বাচন কমিশনার (সিইসি) কে এম নূরুল হুদা গতকাল বৃহস্পতিবার বলেছেন, সব রাজনৈতিক দল চাইলেই একাদশ জাতীয় সংসদ নির্বাচনে ইলেকট্রনিক ভোটিং মেশিন (ইভিএম) ব্যবহার করা হবে। এর দুদিন আগে প্রধানমন্ত্রীর একজন উপদেষ্টা বলেছিলেন, আগামী জাতীয় সংসদ নির্বাচনে ইভিএম পদ্ধতি ব্যবহার করা হবে। গতকাল সিইসির বক্তব্যে সেটির প্রতিধ্বনি হয়েছে। নির্বাচন কমিশনের বক্তব্য মূলত সরকারের ইচ্ছা পূরণেরই প্রতিফলন। নির্বাচন নিয়ে সরকারের আগ্রাসী ষড়যন্ত্র এখনো স্বমহিমায় বিরাজমান।
ইভিএমের বিরোধিতা করে রিজভী বলেন, জার্মানি, আমেরিকা, ভারতসহ অনেক দেশে ইভিএম মেশিন নিয়ে বিতর্ক ওঠায় এর ব্যবহার বন্ধ করে দেওয়া হয়েছে। জার্মান আদালত ২০০৯ সালে এক রায়ে বলেছে, ইভিএম মেশিন খুব সহজেই টেম্পারিং করা সম্ভব। এতে ভোট পুনর্গণনার সুযোগ নেই। তাই জার্মান আদালত ওই মেশিনের ব্যবহার নিষিদ্ধ করেছে। গত কয়েক দিন আগে ভারতে কীভাবে ইভিএম পদ্ধতিতে ভোট কারসাজির ঘটনা ঘটেছে, সেটি ছবিসহ প্রকাশ করা হয়েছে।
এ সময় রিজভী অভিযোগ করেন, রমজানের আগেই নিত্যপণ্যের বাজার লাগামহীন হয়ে পড়েছে। চাল-ডালসহ নিত্যপণ্যের বাজার ক্ষমতাসীনদের সিন্ডিকেটের নিয়ন্ত্রণে। সাধারণ মানুষের পকেট কেটে তারা হাজার কোটি টাকা হাতিয়ে নিয়েছে। পবিত্র রমজান সামনে রেখে সিন্ডিকেট চক্র আরও বেপরোয়া হয়ে গেছে। সরকারের কোনো নিয়ন্ত্রণ না থাকায় গত এক সপ্তাহে নিত্যপ্রয়োজনীয় দ্রব্যের মূল্য বৃদ্ধি পেয়েছে দ্বিগুণ। লাফিয়ে লাফিয়ে নিত্যপণ্যের দাম বাড়ায় মানুষের জীবনে ত্রাহি অবস্থা বিরাজ করছে।
রিজভী বলেন, ৪০-৪৫ টাকার কমে মোটা চাল ও ৬৫ টাকার কমে মাঝারি মানের চাল কেনা যাচ্ছে না। মসুর ডালের দাম বেড়ে বর্তমানে কেজি প্রতি ১৪৫ টাকা হয়েছে। গত দুই সপ্তাহে মসুর ডালের দাম কেজিতে ২০ টাকা বেড়ে গেছে। ছোলার সঙ্গে পাল্লা দিয়ে ছোলার ডালের দামও কেজিতে গড়ে ২০ থেকে ২৫ টাকা বেড়েছে। মুগ ডালের দাম কেজিতে ১০ টাকা বেড়েছে। পাইকারি ও খুচরা বাজারে পেঁয়াজ ও রসুনের দামও বেড়েই চলেছে।
