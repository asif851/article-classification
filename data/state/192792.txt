

ব্রাহ্মণবাড়িয়ার নাসিরনগর উপজেলায় হিন্দু সম্প্রদায়ের নিরাপত্তা নিশ্চিত করতে প্রশাসনের প্রতি কঠোর হওয়ার আহ্বান জানিয়েছে ১৪ দল। সেখানে হামলা রোধে প্রশাসনের যাঁরা ব্যর্থ হয়েছেন, তাঁদের দ্রুত সরিয়ে দেওয়ার দাবিও জানায় তারা।আজ রোববার আওয়ামী লীগ সভাপতির ধানমন্ডির রাজনৈতিক কার্যালয়ে সভা শেষে এ কথা জানান ১৪ দলের সমন্বয়ক ও স্বাস্থ্যমন্ত্রী মোহাম্মদ নাসিম।নাসিম বলেন, আওয়ামী লীগের সভাপতিমণ্ডলীর সদস্য আব্দুর রাজ্জাক ও সাম্যবাদী দলের সাধারণ সম্পাদক দিলীপ বড়ুয়ার নেতৃত্বে একটি দল নাসিরনগরে যাবে। সেখানে তারা ক্ষতিগ্রস্ত ব্যক্তিদের সঙ্গে কথা বলবে। প্রশাসনের সঙ্গেও বলবে।
মৎস্য ও প্রাণিসম্পদমন্ত্রী ছায়েদুল হকের হিন্দুদের নিয়ে ‘আপত্তিকর বক্তব্য’ সম্পর্কে জানতে চাইলে স্বাস্থ্যমন্ত্রী মোহাম্মদ নাসিম সাংবাদিকদের উদ্দেশে বলেন, ‘আপনারা যেটা বলেছেন, সেটা অনুমান করে বলেছেন। প্রমাণ সাপেক্ষে ও বাস্তবতা মেনে আমাদের কাজ করতে হয়।’ স্বাধীনতাবিরোধী চক্র নাসিরনগরে হামলা, ভাঙচুর, লুটপাট ও অগ্নিসংযোগের ঘটনা ঘটিয়েছে বলে স্বাস্থ্যমন্ত্রী অভিযোগ করেন। তিনি বলেন, এতে কোনো সন্দেহ নেই, তারা উন্নয়ন বাধাগ্রস্ত করতে এমন করেছে।
১৪ দলের ওই সভায় বাংলাদেশের ওয়ার্কার্স পার্টির সভাপতি ও পর্যটনমন্ত্রী রাশেদ খান মেনন, জাতীয় সমাজতান্ত্রিক দলের সভাপতি ও তথ্যমন্ত্রী হাসানুল হক ইনুসহ ১৪ দলের নেতারা উপস্থিত ছিলেন।
