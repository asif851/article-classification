
প্রশ্নবিদ্ধ নির্বাচন নয়, নারায়ণগঞ্জ সিটি করপোরেশন নির্বাচন একটি মডেল নির্বাচন হোক, এটাই আমরা চাই—এমন মন্তব্য করেছেন ঢাকা রেঞ্জের পুলিশের ডিআইজি এস এম মাহফুজুল হক নুরুজ্জামান।বুধবার বিকেলে ভোটারদের সচেতন করতে লিফলেট বিতরণকালে তিনি সাংবাদিকদের এ কথা বলেন।এ সময় তাঁর সঙ্গে নারায়ণগঞ্জ সিটি করপোরেশন নির্বাচনের রিটার্নিং কর্মকর্তা মো. নুরুজ্জামান তালুকদার, জেলা প্রশাসক রাব্বি মিয়া, পুলিশ সুপার মঈনুল হক, র‌্যাব-১১–এর সিও লে. কর্নেল কামরুল হাসান লিফলেট বিতরণে অংশ নেন। নগরীর চাষাঢ়া ও নিতাইগঞ্জ মোড়ে ডিআইজি এস এম মাহফুজুল হক নুরুজ্জামান লিফলেট বিতরণ করেন।
ডিআইজি এস এম মাহফুজুল হক নুরুজ্জামান বলেন, ‘মানুষ যাতে নিরপেক্ষভাবে, নিঃসংকোচে উৎসবমুখর পরিবেশে ভোট দিতে পারে, সুষ্ঠু ও সুন্দর নির্বাচন হয় এবং এই নির্বাচন যাতে একটা মডেল নির্বাচন হয়, সে ব্যাপারে সবাইকে সতর্ক করা, সচেতন ও আশ্বস্ত করাই লিফলেট বিতরণের উদ্দেশ্য। এই নির্বাচনটি বাংলাদেশে একটি মডেল নির্বাচন হোক, সেটা আমরা চাই। কেউ যাতে এই নির্বাচন নিয়ে প্রশ্ন করতে না পারে এবং প্রশ্নবিদ্ধ নির্বাচন যাতে না হয়, সবার কাছে যাতে গ্রহণযোগ্য নির্বাচন হয়, সে জন্যই আমাদের এই প্রক্রিয়া।’
অন্য অনেক জায়গার চেয়ে নারায়ণগঞ্জের নির্বাচনের পরিবেশ অনেক ভালো উল্লেখ করে তিনি বলেন, ‘কোনো রকম আশঙ্কার কিছু নেই। আমরা এটাকে চ্যালেঞ্জ হিসেবে নিয়েছি।’
সিদ্ধিরগঞ্জ থানার ওসির বিরুদ্ধে মেয়র প্রার্থী সেলিনা হায়াৎ আইভীর অভিযোগ প্রসঙ্গে তিনি বলেন, ‘নির্বাচন কমিশন যদি মনে করে তাহলে আমাদের বললে আমরা পরিবর্তন করব। সব মানুষ যাতে নির্বাচনে অংশ নেয়, সে ব্যাপারে প্রচার চালানোর দায়িত্ব সবার।’
