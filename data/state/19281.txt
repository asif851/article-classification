
মারা যাওয়ার ১৪ দিন পর বাংলাদেশি এক যুবকের লাশ গতকাল বৃহস্পতিবার রাতে হস্তান্তর করেছে ভারতের সীমান্তরক্ষী বাহিনী (বিএসএফ)। আরেক ব্যক্তির লাশ এখনো ভারতে রয়েছে। বিএসএফ বলছে, আরও কয়েক দিন পরে ওই ব্যক্তির লাশ হস্তান্তর করা হবে।
যে ব্যক্তির লাশ হস্তান্তর করা হয়েছে তাঁর নাম আরিফুল ইসলাম (২৮)। বাবার নাম নজির উদ্দিন। বাড়ি রাজশাহীর পবা উপজেলার মাঝাড়দিয়ার এলাকায়।
লাশ হস্তান্তর অনুষ্ঠানে বাংলাদেশের পক্ষ থেকে উপস্থিত ছিলেন রাজশাহী নগরের রাজপাড়া থানার উপপরিদর্শক (এসআই) মুজাহিদুর রহমান। তিনি জানান, গতকাল বিকেল তিনটা থেকে লাশ হস্তান্তরের জন্য তাদের বসিয়ে রাখা হয়। রাত নয়টার সময় লাশ দেওয়া হয়।
এসআই মুজাহিদুর আরও বলেন, আরিফুল ইসলাম সীমান্তের ওপারে ভারতের কাহারপাড়া গ্রামে খালার বাড়িতে গিয়েছিলেন। তিনি সেখানে অসুস্থ হয়ে গত ৩ জুন মারা যান।
লাশ নেওয়ার পর আরিফুলের বড় ভাই রফিকুল ইসলাম বলেন, ওর পেটের ব্যথার অসুখ ছিল। পেটে ব্যথা উঠলে দিশেহারিয়ে এক দিকে দৌড়ে চলে যেত। তাঁদের বাড়ি থেকে সীমান্ত পার হতে পাঁচ মিনিট সময় লাগে। আরিফুল দৌড় দিয়ে ভারতে খালার বাড়িতে চলে গিয়েছিলেন।
এসআই মুজাহিদুর রহমান বলেন, মারা যাওয়ার পর ভারতীয় পুলিশই আরিফুলের সুরতহাল ও ময়নাতদন্ত প্রতিবেদন তৈরি করে। দুই দেশের মধ্যে চিঠি চালাচালির পরে ১৬৫ /৪-৫ নম্বর সীমান্ত পিলার সংলগ্ন এলাকা দিয়ে লাশ হস্তান্তরের সিদ্ধান্ত হয়। তবে কাগজপত্রে অস্পষ্টতা থাকায় ভারতের রানিনগর থানার ভারপ্রাপ্ত কর্মকর্তা (ওসি) অরুপ কুমার রায়কে ডেকে আনা হয়। তিনি সব কাগজপত্র দেখে পুলিশ কর্মকর্তা সুশান্ত কুমার রায়কে দায়িত্ব দিয়ে যান। সুশান্ত রাতে তাদের লাশ হস্তান্তর করেন।
এসআই মুজাহিদ জানান, গত ৯ জুন ভোররাতে গরু আনতে গিয়ে বিএসএফের গুলিতে আহত হয়ে রনি খালাসি নামে আরেক যুবক নিহত হন। তিনি গুলিতে আহত অবস্থায় দৌড় দিয়ে মাঝাড়দিয়ার গ্রামে নিজ বাড়িতে আসেন। কিছুক্ষণ পর মারা যান। তাঁর সঙ্গে ছিলেন রাজশাহীর পবা উপজেলার খড়খড়ি এলাকার মধু মিঞা (৩২) নামের আরেকজন। গুলিবিদ্ধ হয়ে তিনি ভারতীয় সীমান্ত এলাকার মধ্যেই মারা যান। তাঁর লাশ এখনো বিএসএফ হস্তান্তর করেনি।
মুজাহিদ বলেন, আরিফুলের লাশ হস্তান্তর করা কথা শুনে মধুর বাবাও সীমান্তে গিয়ে কান্নাকাটি করছিলেন। বিএসএফ জানিয়েছে লাশ হস্তান্তরের প্রক্রিয়া শেষ হতে আরও কয়েক দিন সময় লাগবে।
অপরাধ
