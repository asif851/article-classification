
রাজনীতি থেকে সরে যাওয়ার ঘোষণা দিয়েছেন জাতীয় সংসদের উপনেতা সৈয়দা সাজেদা চৌধুরীর ছেলে আয়মন আকবর। তিনি নগরকান্দা উপজেলা আওয়ামী লীগের সভাপতি ও ফরিদপুর-২ আসনে তাঁর মায়ের রাজনৈতিক প্রতিনিধি।
গতকাল শুক্রবার বিকেলে সামাজিক যোগাযোগ মাধ্যম ফেসবুকে একটি পোস্টে এ ঘোষণা দেন আয়মন আকবর। পোস্টে তিনি লিখেছেন, ‘নগরকান্দা, সালথা ও হাট কৃষ্ণপুর ইউনিয়নের জনগণ: তোমাদের কাছে আমি কৃতজ্ঞ। আজ থেকে আমি রাজনীতি থেকে সরে যাচ্ছি। আমি অন্তরে তোমাদের ভালোবাসা সব সময় পোষণ করব। প্রিয় বন্ধুগণ তোমরা সাবধানে থেকো।’
ফেসবুকে এ বার্তা দেখে আজ শনিবার সকাল থেকে সালথা নগরকান্দার এলাকার তিন-চার শ মানুষ ঢাকার গুলশান-১ এর ছয় নম্বর সড়কের এক নম্বর বাসায় ভিড় জমায়। ওই বাসাটি সংসদ উপনেতার সরকারি বাসভবন। তাঁরা আয়মন আকবরকে তাঁর সিদ্ধান্ত পরিবর্তনের জন্য পীড়াপিড়ি করেন বলে প্রত্যক্ষদর্শী সূত্রে জানা গেছে।
আয়মন আকবরের ব্যবহৃত দুটি মুঠোফোনই বন্ধ পাওয়ায় এ বিষয়ে তাঁর বক্তব্য নেওয়া সম্ভব হয়নি। পরে স্থানীয় সরকার মন্ত্রণালয় থেকে সদ্য বহিষ্কৃত সালথা উপজেলা পরিষদের চেয়ারম্যান মো. ওয়াহিদুজ্জামানের মাধ্যমে এই প্রতিনিধি আয়মন আকবরের সঙ্গে কথা বলার চেষ্টা করেন। কিন্তু আয়মন আকবর সরাসরি কথা বলতে রাজি হননি। তিনি তাঁর বক্তব্য মো. ওয়াহিদুজ্জামানকে বলেন এ প্রতিনিধিকে জানানোর জন্য।
মো. ওয়াহিদুজ্জামান প্রথম আলোকে জানান, আয়মন আকবর বলেছেন, সালথা-নগরকান্দা সংসদ উপনেতার আসন। এখানে সংসদ উপনেতার কথা মতো ওসি এবং ইউএনও কাজ করবেন। কিন্তু তা হচ্ছে না। তিনি এবং তাঁর মা সম্মান নিয়ে রাজনীতি করতে পারছেন না। জেলা ও পুলিশ প্রশাসন তাঁদের কথা শোনে না। সংসদ উপনেতা এলাকায় সফরে গেলে জেলা প্রশাসক ও পুলিশ সুপার নিজেরা না গিয়ে পাঠান অধস্তন কর্মকর্তাদের। গত ২৯ মার্চ প্রধানমন্ত্রী শেখ হাসিনা ফরিদপুর সফরে গেলে প্রশাসনিক কর্মকর্তারা সংসদ উপনেতার সঙ্গে মর্যাদাপূর্ণ আচরণ করেননি। এর জন্য আয়মন আকবর রাজনীতি ছেড়ে দেওয়ার কথা ভেবেছেন।
