
চাঁপাইনবাবগঞ্জে চার বছরের শিশু কবিতা খাতুনকে অপহরণ ও হত্যা মামলার দুই আসামিকে মৃত্যুদণ্ড ও প্রত্যেককে ২০ হাজার টাকা করে জরিমানার আদেশ দিয়েছেন আদালত। গতকাল মঙ্গলবার জেলা নারী ও শিশু নির্যাতন দমন ট্রাইব্যুনাল-১ এর বিচারক কবিতা খানম এ রায় দেন।দণ্ডপ্রাপ্তরা হলেন চাঁপাইনবাবগঞ্জ পৌর এলাকার আজাইপুর গ্রামের শিহাব রেজা (২৪) ও শংকরবাটি মহল্লার সাগর আহমেদ (২৪)।মামলার সংক্ষিপ্ত বিবরণ সূত্রে জানা গেছে, গত বছরের ৩০ আগস্ট কালীগঞ্জ-ফুলবাগান মহল্লার কোরবান আলীর মেয়ে কবিতাকে (৪) অপহরণ করে আসামিরা। ওই দিনই শিশুটিকে শ্বাসরোধে হত্যা করে। হত্যার পরেও কবিতার পরিবারের কাছে পাঁচ লাখ টাকা মুক্তিপণ দাবি করে আসামিরা। কবিতার বাবা বিষয়টি র্যা বকে জানালে গত ৪ সেপ্টেম্বর শিহাব ও সাগরকে আটক করা হয়। ওই দিন রাতেই পোল্লাডাঙ্গা এলাকার একটি চাতালের পাশ থেকে শিশুটির গলিত লাশ উদ্ধার করা হয়।
