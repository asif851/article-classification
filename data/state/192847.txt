
লালমনিরহাটের পাটগ্রাম উপজেলায় দুই বছর ও আদিতমারী উপজেলায় তিন বছর ধরে সমাজসেবা কর্মকর্তা নেই। পাশের উপজেলা কালীগঞ্জের সমাজসেবা কর্মকর্তা ওই দুটি উপজেলার দায়িত্ব পালন করছেন। এতে তিনটি উপজেলার কার্যালয়ে সৃষ্টি হচ্ছে নানা জটিলতা। এখানে এসে স্থানীয় লোকজন প্রয়োজনীয় সেবা পাচ্ছেন না।পাটগ্রাম উপজেলা সমাজসেবা কার্যালয় সূত্রে জানা গেছে, দুই বছর আগে পাটগ্রাম উপজেলা সমাজসেবা কর্মকর্তা বদলি হয়ে অন্যত্র চলে যান। আদিতমারী উপজেলায় তিন বছর আগে সমাজসেবা কর্মকর্তা সাময়িক বরখাস্ত হন। ওই দুই উপজেলায় কোনো কর্মকর্তা যোগদান করেননি। ফলে কালীগঞ্জ উপজেলার দায়িত্বে থাকা সমাজসেবা কর্মকর্তা আবু সুফিয়ান ওই দুই উপজেলায় অতিরিক্ত দায়িত্ব পালন করছেন। কিন্তু একসঙ্গে তিন উপজেলার দায়িত্ব পালন করায় সপ্তাহে এক উপজেলায় দুই দিন বা এক দিনের বেশি সময় তিনি দিতে পারেন না। ফলে এই তিন উপজেলার সমাজসেবা কার্যালয়ে আসা লোকজন দুর্ভোগের শিকার হচ্ছেন।সমাজসেবা কার্যালয় সূত্রে আরও জানা গেছে, উপজেলা সমাজসেবা কার্যালয়ে মানুষ নানা ধরনের সেবা নিতে এসে। এখানে বয়স্ক, বিধবা, প্রতিবন্ধী, প্রতিবন্ধী শিক্ষাসহ বিভিন্ন ধরনের ভাতার কার্ড অনুমোদন ও সরবরাহ করা হয়। এ ছাড়া পল্লি সমাজসেবা উন্নয়ন ঋণ ও স্বেচ্ছাসেবক সংস্থার নিবন্ধন এই কার্যালয় থেকে দেওয়া হয়। এই কার্যালয় এতিমখানাগুলোর কার্যক্রমও তদারক করে।কয়েকজন ভুক্তভোগী জানান, তিন মাস পর পর বয়স্ক ভাতার কার্ডে সই নিতে আসতে হয়। কিন্তু সমাজসেবা কর্মকর্তা নিয়মিত না আসায় ওই সই নিতে তিন দিন, আবার কখনো কখনো এক সপ্তাহ লেগে যায়। এ বিষয়ে তাঁরা গত মঙ্গলবার উপজেলা নির্বাহী কর্মকর্তার কাছে অভিযোগ দিয়েছেন। পাটগ্রাম উপজেলা সমাজসেবা কার্যালয়ের ইউনিয়ন কর্মকর্তা ও অফিস সহকারী (ভারপ্রাপ্ত) আবদুল বাতেন জানান, একজন কর্মকর্তা তিন উপজেলার দায়িত্বে থাকায় অফিসের ফাইলপত্রে স্বাক্ষরসহ নানা জটিলতার সৃষ্টি হচ্ছে। অনেক সময় মানুষের নানা কথাও শুনতে হচ্ছে।পাটগ্রামে অতিরিক্ত দায়িত্বে থাকা কালীগঞ্জ উপজেলার সমাজসেবা কর্মকর্তা আবু সুফিয়ান বলেন, ‘তিন উপজেলায় দায়িত্বে থাকায় একটু তো সমস্যা হবেই। তার পরও আমি চেষ্টা করছি যথাযথভাবে তিন অফিসের কাজ করার জন্য। তবে এতে কিছুটা হলেও কাজের গতি কমে যায়।’পাটগ্রাম উপজেলা নির্বাহী কর্মকর্তা রফিকুল হক বলেন, ‘এ বিষয়ে অভিযোগ পেয়ে সমাজসেবা অধিদপ্তরের মহাপরিচালকের (ডিজি) সাথে কথা বলেছি। তিনি মৌখিকভাবে এখানে জরুরিভাবে একজন কর্মকর্তা দেওয়ার আশ্বাস দিয়েছেন।’লালমনিরহাট জেলা সমাজসেবা উপপরিচালক (ডিডি) সামিউল আলম বলেন, তিনি ঢাকায় ডিডি সম্মেলনে বিষয়টি নিয়ে আলোচনা করেছেন।
