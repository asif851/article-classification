
সারা দেশের ৭০৩টি ইউনিয়ন পরিষদে চতুর্থ ধাপের নির্বাচনে ভোট নেওয়া শুরু হয়েছে। আজ শনিবার সকাল আটটা থেকে ভোট গ্রহণ শুরু হয়ে চলবে বিকেল চারটা পর্যন্ত।
সহিংসতার আশঙ্কায় গত বৃহস্পতিবার রাজশাহীর বাগমারা উপজেলার ১৬টি ইউনিয়নের নির্বাচন স্থগিত করা হয়েছে। গতকাল শুক্রবার আরও দুটি ইউপির ভোট গ্রহণ স্থগিত করা হয়েছে। সহিংসতার আশঙ্কায় দুই দিনে ১৮টি ইউনিয়নের ভোটাভুটি স্থগিত করা হয়।
কমিশন সচিবালয়ের তথ্য অনুযায়ী, এই ধাপের নির্বাচনে চেয়ারম্যান পদে প্রার্থীর সংখ্যা প্রায় তিন হাজার ২০০। তাঁদের মধ্যে বিনা প্রতিদ্বন্দ্বিতায় জয়ী হওয়ার পথে রয়েছেন ৩৩ জন। তাঁরা সবাই ক্ষমতাসীন আওয়ামী লীগ–মনোনীত। ৮৬টিতে চেয়ারম্যান পদে বিএনপির কোনো প্রার্থী নেই।
প্রথম আলোর প্রতিনিধিদের পাঠানো তথ্য অনুযায়ী, রাজশাহীর বাগমারার ১৬টি ইউনিয়নের নির্বাচন স্থগিত হওয়ার পর বৃহস্পতিবার রাতে গোয়ালকান্দি ইউনিয়নে সহিংসতা ছড়িয়ে পড়ে। এতে ২১ জন আহত হন। ঝিনাইদহের সদর উপজেলার হরিশংকরপুর ইউনিয়নে সংঘর্ষে সাতজন আহত হন। কুড়িগ্রামের ফুলবাড়ীতে জাতীয় পার্টির প্রার্থীর একজন সমর্থককে বেদম পিটুনি দিয়েছেন বিএনপির প্রার্থীর সমর্থকেরা।
আরও পড়ুন...হুইপ আতিউরকে এলাকা ছাড়ার নির্দেশ
