
নির্বাচনী আচরণবিধি লঙ্ঘনের অভিযোগে সিরাজগঞ্জ পৌরসভার আওয়ামী লীগ মনোনীত দলীয় প্রার্থী সৈয়দ আবদুর রউফকে কারণ দর্শানোর নোটিশ দেওয়া হয়েছে। তাঁকে তিন দিনের মধ্যে রিটার্নিং কর্মকর্তার কাছে নোটিশের জবাব দিতে বলা হয়েছে।গতকাল বৃহস্পতিবার রিটার্নিং কর্মকর্তা ও অতিরিক্ত জেলা প্রশাসক কামরুল হাসান নোটিশটি জারি করেন। তিনি বলেন, আওয়ামী লীগ-দলীয় প্রার্থী প্রতীক বরাদ্দ না পেয়েই নৌকা প্রতীক নিয়ে নির্বাচনী প্রচারণা শুরু করেছেন। তিনি শহরের বিভিন্ন স্থানে প্রতীক-সংবলিত পোস্টার লাগিয়েছেন। নির্বাচন কমিশন ঘোষিত নির্বাচনী আইন অনুযায়ী, ১৪ ডিসেম্বরের আগে প্রতীক লাগিয়ে প্রচার করার নিয়ম নেই। প্রতীক নিয়ে প্রচারণা ও পোস্টার লাগানো নির্বাচনী আচরণবিধি লঙ্ঘনের শামিল।গতকাল নির্বাচন কার্যালয়ে অভিযোগটি করেছেন জাসদ মেয়র পদপ্রার্থী নাজমুল ইসলাম।
