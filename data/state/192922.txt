
গাজীপুর সিটি করপোরেশনের টঙ্গী-কামারপাড়া সড়কের পশুর হাট বাতিলের সিদ্ধান্ত নেওয়া হয়েছে। সরকারের উচ্চপর্যায়ের নির্দেশে গতকাল সোমবার এ সিদ্ধান্ত নেওয়া হয়। অন্যান্য বছর সড়কটিতে পশুর হাট বসানোয় ঢাকা-ময়মনসিংহ ও ঢাকা-আশুলিয়া-নবীনগর সড়কে তীব্র যানজটের সৃষ্টি হয়।গাজীপুরের জেলা প্রশাসক এস এম আলম বলেন, গতকাল বিকেলে ঢাকা বিভাগীয় কমিশনারের সঙ্গে জেলা প্রশাসকের ভাওয়াল সম্মেলনকক্ষে ঈদুল আজহা উপলক্ষে নিরাপদে ঘরে ফেরা ও নির্ধারিত স্থানে কোরবানির পশু জবাই-সংক্রান্ত এক ভিডিও কনফারেন্স অনুষ্ঠিত হয়। কনফারেন্সে ঢাকা বিভাগীয় কমিশনার হেলালুদ্দীন আহমদ টঙ্গী-কামারপাড়া সড়কে কোরবানির পশুর হাট না বসানোর বিষয়ে সিদ্ধান্তের কথা জানান। এটি সরকারের নির্দেশনা।ভিডিও কনফারেন্স চলাকালে গাজীপুর স্থানীয় সরকার বিভাগের উপপরিচালক জামিল আহমেদ, অতিরিক্ত জেলা প্রশাসক (সার্বিক) মাহমুদ হাসান, অতিরিক্ত জেলা ম্যাজিস্ট্রেট রাহেনুল ইসলামসহ অন্য কর্মকর্তারা উপস্থিত ছিলেন।
