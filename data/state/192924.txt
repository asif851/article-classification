
রাজধানীর বিভিন্ন এলাকায় অভিযান চালিয়ে শীর্ষ মাদক ব্যবসায়ী নাদিম হোসেন ওরফে পঁচিশসহ সাতজনকে গ্রেপ্তার করা হয়েছে। গ্রেপ্তার অন্য ছয়জন হলেন চাঁদনি বেগম, সাবিনা বেগম, মো. জনি, মো. সোহেল, আবদুল মতিন ও দেলোয়ার হোসেন।
আজ শুক্রবার সকাল থেকে দুপুর পর্যন্ত মোহাম্মদপুরের জেনেভা ক্যাম্প, কারওয়ান বাজারের রেলওয়ে বস্তি ও গুলিস্তান এলাকায় মাদকদ্রব্য নিয়ন্ত্রণ অধিদপ্তরের মহাপরিচালক মো. জামাল উদ্দিন আহমেদের নেতৃত্বে যৌথ টাস্কফোর্সের অভিযানে তাঁদের গ্রেপ্তার করা হয়। গ্রেপ্তার হওয়া ব্যক্তিদের কাছ থেকে ২০৬টি ইয়াবা, ৭১০ বোতল ফেনসিডিল, বিয়ার, বিদেশি মদ, গাঁজা ও সাড়ে ১৭ হাজার টাকা জব্দ করা হয়।
অভিযানে মাদকদ্রব্য নিয়ন্ত্রণ অধিদপ্তর ছাড়াও পুলিশ, বিজিবি, র‍্যাব, কোস্টগার্ড, এপিবিএন ও এনএসআইয়ের ২০০ সদস্য অংশ নেন।
মাদকদ্রব্য নিয়ন্ত্রণ অধিদপ্তরের সংবাদ বিজ্ঞপ্তিতে জানানো হয়, সকালে জেনেভা ক্যাম্পে অভিযান চালানো হয়। এ সময় শীর্ষ মাদক ব্যবসায়ী পঁচিশ, চাঁদনি, সাবিনা, জনি ও সোহেলকে গ্রেপ্তার করা হয়। এঁরা সবাই তালিকাভুক্ত মাদক ব্যবসায়ী। গ্রেপ্তার পাঁচজনের কাছ থেকে ইয়াবা, বিয়ার, বিদেশি মদ, গাঁজা ও সাড়ে ১৭ হাজার টাকা জব্দ করা হয়। এরপর কারওয়ান বাজার থেকে বেশ কিছু মাদকদ্রব্য উদ্ধার করা হয়। এ ছাড়া বিকেলে রাজধানীর গুলিস্তানের কাজী আলাউদ্দিন রোড এলাকায় অভিযান চালিয়ে ৭১০ বোতল ফেনসিডিলসহ আবদুল মতিন ও দেলোয়ার হোসেনকে গ্রেপ্তার করা হয়। এসব ঘটনায় মাদকদ্রব্য নিয়ন্ত্রণ আইনে মামলা করা হবে।
