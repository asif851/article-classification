

জামায়াতে ইসলামী ও বিএনপির ডাকা হরতাল একই সূত্রে গাথা বলে মন্তব্য করেছেন ত্রাণমন্ত্রী মোফাজ্জল হোসেন চৌধুরী মায়া।আজ রোববার রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে হরতালবিরোধী এক মানববন্ধনে এ মন্তব্য করেন মায়া। সম্মিলিত আওয়ামী সমর্থকগোষ্ঠী এই মানববন্ধনের আয়োজন করে।দলের নায়েবে আমির দেলাওয়ার হোসাইন সাঈদীর আমৃত্যু কারাদণ্ডাদেশের প্রতিবাদে আজ ভোর ছয়টা থেকে কাল সোমবার ভোর ছয়টা পর্যন্ত ২৪ ঘণ্টার হরতাল কর্মসূচি দিয়েছে জামায়াত। সুপ্রিম কোর্টের আপিল বিভাগে সাঈদীর রায়ের প্রতিবাদে গত বুধবার দুই দফায় ৪৮ ঘণ্টা হরতাল ঘোষণা করে দলটি। এর মধ্যে প্রথম দফার ২৪ ঘণ্টার হরতাল কর্মসূচি ছিল গত বৃহস্পতিবার। সংবিধানের ষোড়শ সংশোধনী বাতিলের দাবিতে কাল বিএনপির নেতৃত্বাধীন ২০-দলীয় জোট সারা দেশে সকাল-সন্ধ্যা হরতাল ডেকেছে।
হরতালবিরোধী মানববন্ধনে অংশ নিয়ে ঢাকা মহানগর আওয়ামী লীগের সাধারণ সম্পাদক মায়া বলেন, ‘আজকের হরতালে বিএনপি সমর্থন দেয়নি। আবার আগামীকাল তারা হরতাল ডেকেছে। তাদের এই চালাকি জনগণ বোঝে। তারা ঘোলা পানিতে মাছ শিকার করতে চায়। জামায়াতের হরতালে সমর্থন না দিয়ে মানুষের সহানুভূতি পেতে চায়।’ত্রাণমন্ত্রী বলেন, ‘আমরা আইনের প্রতি শ্রদ্ধাশীল। তার পরও বলতে চাই, এই রায়ে (সাঈদী) আমরা খুশি হতে পারিনি। এই রায়ে দেশের মুক্তিযোদ্ধাদের অন্তরে আঘাত লেগেছে। একজন মুক্তিযোদ্ধা হিসেবে এই রায় মেনে নেওয়া খুবই কষ্টকর।’ঢাকা মহানগর আওয়ামী লীগের এই সাধারণ সম্পাদক দাবি করেন, জামায়াত হরতাল ডেকে মাঠে নেই। সারা দেশে গাড়ি, লঞ্চ, ট্রেনসহ অন্যান্য যানবাহন চলছে। দোকানপাট খোলা আছে। কোথাও কোনো প্রভাব পড়েনি। এককথায় হরতাল হয়নি। জনগণ প্রত্যাখ্যান করেছে।মানববন্ধনে আরও বক্তব্য দেন ঢাকা মহানগর আওয়ামী লীগের ভারপ্রাপ্ত সভাপতি এম এ আজিজ, জ্যেষ্ঠ সহসভাপতি ফয়েজ উদ্দিন মিয়া, যুগ্ম সাধারণ সম্পাদক হাজি মো. সেলিম, সাংগঠনিক সম্পাদক শাহে আলম মুরাদ প্রমুখ।এদিকে রাজধানীর বঙ্গবন্ধু অ্যাভিনিউ, জিরোপয়েন্ট, পুরানা পল্টন, কারওয়ান বাজার, তেজগাঁও, ফার্মগেট, মিরপুর, যাত্রাবাড়ী, লালবাগ, আজিমপুর, নিউমার্কেট এলাকায় আজ হরতালবিরোধী মিছিল করেছে আওয়ামী লীগ ও এর সহযোগী-ভ্রাতৃপ্রতিম সংগঠনগুলো।
