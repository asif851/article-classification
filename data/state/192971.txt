
সাতক্ষীরা সদর, তালা ও দেবহাটা উপজেলায় জামায়াতের ডাকা হরতালে কোনো প্রভাব পড়েনি। জামায়াতের নেতা-কর্মীদের কাউকে মাঠে দেখা যায়নি। ভোট কারচুপি, কেন্দ্র দখল, ব্যালট বাক্স ছিনতাইয়ের অভিযোগে আজ মঙ্গলবার সকাল-সন্ধ্যা হরতাল ডেকেছে দলটি।প্রত্যক্ষদর্শীরা জানায়, তিন উপজেলায় সড়ক-মহাসড়কে যাত্রীবাহী বাস, ট্রাক, পিকআপ ভ্যান, মাইক্রো, দূরপাল্লার বাসসহ সব ধরনের যান চলাচল স্বাভাবিক রয়েছে। শহরের বাজার, দোকান, স্কুল-কলেজ সবই চলছে। ব্যাংকে লেনদেন হচ্ছে স্বাভাবিক নিয়মে। ভোমরা স্থলবন্দর চালু রয়েছে। জেলার কোথাও জামায়াত-শিবিরের মিছিল, পিকেটিং সভা-সমাবেশ করার কোনো খবর পাওয়া যায়নি। শহরে গুরুত্বপূর্ণ সড়কে পুলিশের টহল রয়েছে।সাতক্ষীরা সদর, দেবহাটা ও তালা উপজেলায় ভোট ডাকাতি, বোমাবাজি, সন্ত্রাস, ভোটকেন্দ্র দখল, গ্রেপ্তার, এজেন্টদের কেন্দ্র থেকে বের করে দেওয়া, সাধারণ ভোটারদের ভোটকেন্দ্রে যেতে বাধা, প্রশাসনের নগ্ন হস্তক্ষেপসহ মোট ৩৬টি অভিযোগে আজ সকাল থেকে সন্ধ্যা পর্যন্ত জেলা জামায়াত হরতাল ডাকে।এ ব্যাপারে জামায়াতের প্রচার সম্পাদক আজিজুর রহমান জানান, পরিবেশগত কারণে তাদের নেতা-কর্মীরা মাঠে নেই। তবে ভোরের দিকে কোথাও কোথাও তাঁদের কর্মীরা মাঠে ছিল। তিনি বলেন, হরতাল ডাকাও এক ধরনের প্রতিবাদ।
