
রাজধানীর কামরাঙ্গীরচরে গতকাল মঙ্গলবার রাতে অজ্ঞাতপরিচয় এক যুবককে গলা কেটে ও মাথায় আঘাত করে হত্যা করা হয়েছে। একই রাতে ভাষানটেকে মনির হোসেন (২৫) নামের এক যুবককে গুলি করে পালিয়েছে দুর্বৃত্তরা।কামরাঙ্গীরচর থানার পরিদর্শক (তদন্ত) সাকের মোহাম্মদ জুবায়ের বলেন, গতকাল রাত ১০টার দিকে কামরাঙ্গীরচরের ৩১ শয্যা হাসপাতালের পাশে বসে কয়েকজন গল্প করছিলেন। ওই সময় চিৎকার শুনে জাহাঙ্গীর আলম নামে একজন রিকশাচালক ঘটনাস্থলে গিয়ে ওই যুবককে রক্তাক্ত অবস্থায় পড়ে থাকতে দেখেন। তাঁকে উদ্ধার করে ঢাকা মেডিকেলে নেওয়া হলে রাত ১১টার দিকে তিনি মারা যান। রাত সাড়ে ১২টা পর্যন্ত তাঁর পরিচয় পাওয়া যায়নি। বয়স আনুমানিক ২০ বছর।ভাষানটেকে যুবককে গুলি: রাত আটটার দিকে ভাষানটেক এলাকায় মনির হোসেন নামে এক যুবককে গুলি করেছে দুর্বৃত্তরা। কোমরে গুলিবিদ্ধ অবস্থায় মনিরকে ঢাকা মেডিকেল কলেজ হাসপাতালে ভর্তি করা হয়েছে।
