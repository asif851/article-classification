
মুক্তিযুদ্ধকালীন মানবতাবিরোধী অপরাধের অভিযোগে তিন সহোদরের বিরুদ্ধে ময়মনসিংহের আমলী আদালতে মামলা করেছেন এক শহীদ মুক্তিযোদ্ধার ভাই। ওই অপরাধ বর্তমান ত্রিশাল উপজেলার ছলিমপুর গ্রাম ও পোড়াবাড়ী বাজার এলাকায় ঘটেছে বলে গতকাল সোমবার মামলায় অভিযোগ করা হয়।মামলার আসামি তিন সহোদর হলেন মক্কেস আলী (৭৫), নুরুল ইসলাম (৬৮) ও নূর মোহাম্মদ (৬৫)। অপরাধ সংঘটনের জায়গা ত্রিশালের ছলিমপুর গ্রামেই তাঁদের বাড়ি। মামলায় ২০ থেকে ২৫ জন পাকিস্তানি সেনা ও ১০ থেকে ১২ জন রাজাকারকেও আসামি করা হয়।মামলার বিবরণে বলা হয়েছে, ১৯৭১ সালের সেপ্টেম্বর মাসের মাঝামাঝি সময়ে তিন আসামি ও তাঁদের সহযোগীরা পাকিস্তানি সেনাদের নিয়ে ছলিমপুর গ্রামের মুক্তিযোদ্ধা মিজানুর রহমানের বাড়িতে হানা দেন। হামলাকারীরা সেখানে লুটপাট চালান ও অগ্নিসংযোগ করেন। মামলার অভিযোগ, এ সময় বাদীর এক বোনকে ধর্ষণ করেন মক্কেস আলী। একই দিন পোড়াবাড়ী বাজার ও আশপাশের এলাকায় হামলা চালায় ওই দলটি। তাঁরা বাজারের প্রায় ৮০টি দোকানে আগুন দেন এবং এক নারীকে গণধর্ষণ করেন।ছলিমপুর গ্রামের নিহত মুক্তিযোদ্ধা মিজানুর রহমানের ছোট ভাই আব্দুল লতিফ বাদী হয়ে ময়মনসিংহের ৩ নম্বর আমলী আদালতে মামলাটি করেন।বাদীপক্ষের আইনজীবী নজরুল ইসলাম বলেন, বিচারক মো. হাফিজ আল আসাদ মামলাটি গ্রহণ করে ট্রাইব্যুনালে পাঠানোর নির্দেশ দেন।
