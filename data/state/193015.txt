
পদ্মার স্রোতের তোড়ে পন্টুন বিচ্ছিন্ন হয়ে তিনটি লঞ্চ ডুবে যাওয়ার পর সদরঘাট টার্মিনাল থেকে শরীয়তপুর ও ওয়াপদা রুটে নৌ চলাচল বন্ধ করে দেওয়া হয়েছে। আজ সোমবার সকাল আটটার পর থেকে ওই রুটে কোনো লঞ্চ ছেড়ে যায়নি। ভোর পাঁচটার দিকে শরীয়তপুরের নড়িয়া উপজেলার ওয়াপদা লঞ্চঘাটে তিনটি লঞ্চডুবির ঘটনা ঘটে।
নৌ নিরাপত্তা ও ট্রাফিক ব্যবস্থাপনা বিভাগের যুগ্ম পরিচালক জয়নাল আবেদিন বলেন, ঢাকা নদীবন্দরে ১ নম্বর নৌ হুঁশিয়ারি ও দুর্যোগপূর্ণ আবহাওয়া থাকায় এই রুটে নৌ চলাচল বন্ধ রাখা হয়েছে। একই সঙ্গে ৬৫ ফুটের কম দৈর্ঘ্যের লঞ্চের চলাচল বন্ধ করা হয়েছে। আবহাওয়ার পরিস্থিতি উন্নতি না হওয়া পর্যন্ত এ নির্দেশ বলবৎ থাকবে।
তিনটি লঞ্চডুবির ঘটনায় এখনো বেশ কয়েকজন কর্মী ও অনেক যাত্রী নিখোঁজ রয়েছে। নৌবাহিনী ও ফায়ার সার্ভিসের ডুবুরি দল ঘটনাস্থলে যাচ্ছে।
লঞ্চ তিনটি হলো মৌচাক-৪, মহানগরী, নড়িয়া-১। মৌচাক-৪ লঞ্চটি ওয়াপদা লঞ্চঘাট থেকে ঢাকায় চলাচল করে। মহানগরী ও নড়িয়া-১ এই লঞ্চঘাট থেকে নারায়ণগঞ্জে চলাচল করে।
আরও পড়ুন
পদ্মায় তিন লঞ্চডুবি, অনেকেই নিখোঁজ
