
কুষ্টিয়ার ইসলামী বিশ্ববিদ্যালয়ে বাংলা বিভাগের শিক্ষার্থীরা পরীক্ষার দাবিতে বিভাগে তালা লাগিয়ে অবস্থান ধর্মঘট পালন করেছেন। গতকাল মঙ্গলবার শিক্ষার্থীরা সকালে বিভাগের সামনে অবস্থান ধর্মঘট শুরু করলে বিভাগের চেয়ারপারসনের আশ্বাসে আন্দোলন প্রত্যাহার করেন শিক্ষার্থীরা।
শিক্ষার্থীরা বলেন, বাংলা বিভাগের ২০১০-১১ শিক্ষাবর্ষের সম্মান চতুর্থ বর্ষের চূড়ান্ত পরীক্ষা গত বছরের আগস্ট মাসে অনুষ্ঠিত হয়। এরপর থেকে ছয় মাসেরও বেশি সময় চলে গেলেও স্নাতকোত্তর ক্লাস শুরু হয়নি। এ ছাড়া ২০১৪-১৫ শিক্ষাবর্ষের স্নাতকোত্তর শিক্ষার্থীদের ক্লাস গত এক মাস আগে সাসপেন্ড হলেও এখনো তাঁদের পরীক্ষা শুরু হয়নি।
 
