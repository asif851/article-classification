
কুমিল্লার নাঙ্গলকোট পৌরসভা নির্বাচনে অনিয়মের নানা অভিযোগ এনে ভোট বর্জনের ঘোষণা দিয়েছেন বিএনপির মেয়র প্রার্থী।
আজ রোববার নাঙ্গলকোট পৌরসভায় নির্বাচন হচ্ছে। সকাল আটটা থেকে ভোট শুরু হয়েছে। চলবে বিকেল চারটা পর্যন্ত।
বেলা ১১টার দিকে বিএনপির মেয়র প্রার্থী মো. জাহাঙ্গীর আলম নির্বাচন বর্জনের ঘোষণা দেন। উপজেলা বিএনপির কার্যালয়ে সংবাদ সম্মেলন করে এই ঘোষণা দেন তিনি।
জাহাঙ্গীর আলম অভিযোগ করেন, বেলা ১১টার মধ্যে ১১টি ভোটকেন্দ্রের মধ্যে ৯টি থেকে তাঁর এজেন্টদের বের করে দেওয়া হয়। সকাল থেকেই ভোটারদের ভোটকেন্দ্রে আসতে বাধা দেওয়া হয়েছে। ভোট কাটা হয়েছে। প্রশাসনের কাছে অভিযোগ দিয়েও কোনো লাভ হয়নি। তাই নির্বাচন বর্জন করছেন তিনি।
বিএনপির বিদ্রোহী মেয়র প্রার্থী মো. আনোয়ার হোসেনও নির্বাচনে অনিয়মের অভিযোগ করেছেন। তিনি দাবি করেন, ভোট শুরুর আগেই ব্যালট পেপারে সিল মারা হয়েছে।  আওয়ামী লীগের মেয়র প্রার্থী মো. আবদুল মালেক বলেন, কাউকে কোথাও ভোটকেন্দ্রে যেতে বাধা দেওয়া হয়নি। বিএনপি কোন্দলে আবদ্ধ। তাই তাদের দলের লোকজন ভোট দিতে কেন্দ্রে আসেনি।
রিটার্নিং কর্মকর্তা মোহাম্মদ সাইদুল আরীফ বলেন, নির্বাচনে অনিয়মের কোনো অভিযোগ পাননি তিনি। প্রতিটি ভোট কেন্দ্রে পর্যাপ্ত সংখ্যক আইনশৃঙ্খলা রক্ষাকারী বাহিনীর সদস্য রয়েছেন।
