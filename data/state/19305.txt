
পবিত্র ঈদুল ফিতর উপলক্ষে ট্রেনের অগ্রিম টিকিট বিক্রি শুরু হয়েছে। আজ রোববার সকাল নয়টা থেকে টিকিট বিক্রি শুরু হয়। আজ বিক্রি হচ্ছে ২৪ জুলাই যাত্রার টিকিট।রেলওয়ে সূত্র জানায়, প্রতিদিন ঢাকা থেকে সাড়ে ১৭ হাজার এবং চট্টগ্রাম স্টেশন থেকে ছয় হাজার ৮০০ টিকিট বিক্রি করা হবে। প্রতিদিন সকাল নয়টা থেকে বিকেল পাঁচটা পর্যন্ত টিকিট বিক্রি চলবে।ঢাকার কমলাপুর রেলস্টেশনের ২০টি কাউন্টার থেকে আজ টিকিট বিক্রি করা হচ্ছে। টিকিট কিনতে সকাল থেকেই কাউন্টারগুলোর সামনে লম্বা লাইন দেখা গেছে।আগামীকাল বিক্রি হবে ২৫ জুলাইয়ের টিকিট। পর্যায়ক্রমে ঈদের আগের দিন পর্যন্ত টিকিট বিক্রি অব্যাহত থাকবে। আর যাত্রার দিন কাউন্টার থেকে ছাড়া হবে দাঁড়িয়ে যাওয়ার টিকিট।পূর্বাঞ্চল থেকে এবার ১০টি বিশেষ ট্রেনের ব্যবস্থা করা হয়েছে। এর চারটি চলবে চট্টগ্রাম-চাঁদপুর পথে। দুটি চলবে ঢাকা-দেওয়ানগঞ্জ পথে।আর ঢাকা থেকে খুলনার পথে দুটি এবং পার্বতীপুরের পথে আরও দুটি ট্রেন চলাচল করবে। এ ছাড়া, শোলাকিয়ায় ঈদের জামাতের জন্য চারটি বিশেষ ট্রেনের ব্যবস্থা করা হয়েছে।
