
২১ আগস্ট গ্রেনেড হামলা-সংক্রান্ত হত্যা ও বিস্ফোরকদ্রব্য আইনের মামলায় মেজর জেনারেল (অব.) ইসমাইল ফারুক চৌধুরী সাক্ষ্য দিয়েছেন। আসামিপক্ষের জেরা শেষে আদালত নতুন বছরের ৩ জানুয়ারি পরবর্তী সাক্ষ্য গ্রহণের দিন ধার্য করেছেন।গতকাল মঙ্গলবার ঢাকার দ্রুত বিচার ট্রাইব্যুনাল-১-এর বিচারক শাহেদ নূর উদ্দিন এ তারিখ ধার্য করেন। ঢাকা কেন্দ্রীয় কারাগারের সামনে স্থাপিত অস্থায়ী বিশেষ এজলাসে ২১ আগস্ট গ্রেনেড হামলার ঘটনায় করা হত্যা ও বিস্ফোরক মামলার বিচারকাজ চলছে।ইসমাইল ফারুক গতকাল আদালতকে বলেন, ২০০৪ সালে তিনি ১৪ স্বতন্ত্র ইঞ্জিনিয়ার ব্রিগেডের কমান্ডার ছিলেন। ২১ আগস্ট গ্রেনেড হামলার পর মিলিটারি অপারেশনস (এমও) পরিদপ্তর থেকে বঙ্গবন্ধু অ্যাভিনিউর ঘটনায় বোমা ডিসপোজাল টিম পাঠানোর নির্দেশ দেন। ডিসপোজাল টিমে সাত-আটজন ছিলেন। ডিসপোজাল টিম বঙ্গবন্ধু অ্যাভিনিউ থেকে একটি এবং গোলাপ শাহ মাজারের কাছ থেকে দুটি অবিস্ফোরিত গ্রেনেড উদ্ধার ও ধ্বংস করে। পরদিন গুলিস্তান রেলওয়ে হকার্স মার্কেট ও ঢাকার কেন্দ্রীয় কারাগারের ভেতর থেকে গ্রেনেড উদ্ধার করা হয়। তৎকালীন ব্রিগেডিয়ার জেনারেল রফিক ওই অবিস্ফোরিত গ্রেনেড ক্যান্টনমেন্টে আনতে নির্দেশ দেন। গ্রেনেড দুটি ধ্বংস করার আগে স্থিরচিত্র গ্রহণ করা হয় এবং গ্রেনেডের বর্ণনা লিপিবদ্ধ করা হয়। দেখে মনে হয়েছে আরজেস গ্রেনেড। পরে আসামিপক্ষে তাঁকে জেরা করা হয়।এই মামলায় সাক্ষী ৪৯১ জন। তাঁদের মধ্যে গতকাল পর্যন্ত ২০৪ জনের সাক্ষ্য-জেরা শেষ হয়েছে।গতকাল সাক্ষ্য গ্রহণ শুরুর আগে এ মামলায় কারাগারে আটক সাবেক স্বরাষ্ট্র প্রতিমন্ত্রী লুৎফুজ্জামান বাবর, সাবেক উপমন্ত্রী আবদুস সালাম পিন্টু, জঙ্গিনেতা মুফতি আবদুল হান্নানসহ ২৩ জনকে আদালতে হাজির করা হয়। বিএনপির সিনিয়র ভাইস চেয়ারম্যান তারেক রহমানসহ ১৮ জন আসামি পলাতক আছেন। আটজন আছেন জামিনে। মানবতাবিরোধী অপরাধের দায়ে মৃত্যুদণ্ড কার্যকর হওয়ায় জামায়াতে ইসলামীর নেতা আলী আহসান মোহাম্মাদ মুজাহিদকে এই মামলার আসামির তালিকা থেকে বাদ দেওয়া হয়েছে।২০০৪ সালের ২১ আগস্ট আওয়ামী লীগের সমাবেশে গ্রেনেড হামলায় মহিলা আওয়ামী লীগের সভানেত্রী আইভি রহমানসহ ২২ জন নিহত হন। শেখ হাসিনাসহ দলের শতাধিক নেতা-কর্মী আহত হন।
