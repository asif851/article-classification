
চট্টগ্রামে ঘরে ঢুকে এক চিকিৎসককে কুপিয়ে জখমের ঘটনায় গতকাল মঙ্গলবার পর্যন্ত পুলিশ কাউকে গ্রেপ্তার করতে পারেনি।গত সোমবার ভোরে নগরের হালিশহরের রঙ্গিপাড়া এলাকার বাসায় চিকিৎসক তারেক শামসকে কুপিয়ে জখম করে দুর্বৃত্তরা। তিনি চট্টগ্রাম মেডিকেল কলেজ হাসপাতালে চিকিৎসাধীন।এদিকে হামলার ঘটনায় সোমবার রাতে হালিশহর থানায় মামলা করেছেন তারেক শামসের বাবা শামসুল আলম। মামলায় অজ্ঞাতনামা ব্যক্তিকে আসামি করা হয়েছে।অতিরিক্ত উপপুলিশ কমিশনার (পশ্চিম) আরেফিন জুয়েল বলেন, ‘একান্ত ব্যক্তিগত কিংবা পেশাগত কারণে এই হামলার ঘটনা ঘটতে পারে। দু-এক দিন পর আমরা মামলার অগ্রগতি সম্পর্কে মন্তব্য করতে পারব।’বিএমএর নিন্দা: বাংলাদেশ মেডিকেল অ্যাসোসিয়েশনের (বিএমএ) সভাপতি মাহমুদ হাসান ও মহাসচিব এম ইকবাল আর্সলান গতকাল এক বিবৃতিতে চিকিৎসক তারেক শামসের ওপর হামলার তীব্র নিন্দা জানিয়েছেন।
