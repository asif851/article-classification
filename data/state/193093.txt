
বিরোধীদলীয় নেতা রওশন এরশাদ বলেছেন, রোহিঙ্গা ইস্যুতে বাংলাদেশ-মিয়ানমার দ্বিপক্ষীয় সম্পর্ক ক্রমেই জটিল হয়ে উঠছে। মিয়ানমারে সংখ্যালঘু রোহিঙ্গা মুসলমানদের ওপর সীমাহীন নির্যাতন ও জাতিগতভাবে নিধন চালানো হচ্ছে। এতে রোহিঙ্গারা অসহায় হয়ে পড়েছে।
জাতীয় সংসদের বিরোধীদলীয় নেতার কার্যালয় থেকে পাঠানো এক সংবাদ বিজ্ঞপ্তিতে এ তথ্য জানানো হয়। বিজ্ঞপ্তিতে বলা হয়, আজ বৃহস্পতিবার দুপুরে জাতীয় সংসদের বিরোধীদলীয় নেতার কার্যালয়ে তাঁর সঙ্গে সৌজন্য সাক্ষাৎ করেন ইসলামি সহযোগিতা সংস্থার (ওআইসি) মহাসচিব ড. ইউসুফ বিন আহমাদ আল-ওথাইমিন। এ সময় তিনি ওআইসি মহাসচিবের উদ্দেশে এসব কথা বলেন।
রওশন এরশাদ বলেন, রোহিঙ্গাদের এ অবস্থা থেকে উত্তরণের জন্য মিয়ানমারের সঙ্গে রোহিঙ্গা ইস্যুতে ভূমিকা রাখতে পারে ওআইসি। তিনি বলেন, ইসলামি ঐক্যজোটভুক্ত দেশসমূহের সঙ্গে বাংলাদেশের একটি ঘনিষ্ঠ সম্পর্ক রয়েছে। নিয়মিত সংলাপ, সমঝোতা ও সহযোগিতার মাধ্যমে এ বন্ধনকে আরও এগিয়ে নেওয়া যেতে পারে। সত্যিকারের ইসলামি মূল্যবোধকে বিশ্বের শোষিত-বঞ্চিত মানুষের কল্যাণে ব্যবহার করতে হবে।
এ সময় ওআইসির মহাসচিব ইউসুফ বিন আহমাদ আল-ওথাইমিন বলেন, রোহিঙ্গা একটি গুরুত্বপূর্ণ ইস্যু। এ বিষয়টি জাতিসংঘসহ বিভিন্ন আন্তর্জাতিক ফোরামে তুলে ধরা হবে। ওআইসিতে বাংলাদেশের ভূমিকা ক্রমেই বাড়ছে। মুসলিম দেশগুলোর সঙ্গে বাংলাদেশের সম্পর্ক ঐতিহাসিকভাবেই সুদৃঢ়। তিনি বলেন, ওআইসিতে বাংলাদেশের সক্রিয় ভূমিকা এবং ক্রমবর্ধমান গুরুত্বের স্বীকৃতি হিসেবে ঢাকায় ওআইসি পররাষ্ট্রমন্ত্রী ও পর্যটন মন্ত্রীদের সম্মেলন অনুষ্ঠিত হতে যাচ্ছে।
বৈঠকে বিরোধীদলীয় চিফ হুইপ সংসদ সদস্য তাজুল ইসলাম চৌধুরী, বিরোধীদলীয় হুইপ সংসদ সদস্য নূরুল ইসলাম ওমর প্রমুখ উপস্থিত ছিলেন।
