
কুমিল্লা বিশ্ববিদ্যালয়ের নৃবিজ্ঞান বিভাগের সহকারী অধ্যাপক এন এম রবিউল আউয়াল চৌধুরীকে দীর্ঘদিন ধরে মোবাইলে হত্যার হুমকি দেওয়া হচ্ছে বলে তিনি তাঁর ফেসবুক স্ট্যাটাসে উল্লেখ করেছেন। গতকাল রোববার বিকেলে তিনি স্ট্যাটাসটি দেন। আজ সোমবার তিনি হুমকির বিষয়টি প্রথম আলোকে নিশ্চিত করেছেন। রবিউল কুমিল্লা বিশ্ববিদ্যালয়ের সাংস্কৃতিক প্রতিনিধিদলের নেতা ও একাধিক সাংস্কৃতিক সংগঠনের উপদেষ্টা। স্ট্যাটাসে রবিউল লেখেন, ‘০১৭৪৩৭৭০৭০৫ নম্বরটি থেকে গত তিন–চার মাস ধরে একজনের কল পাচ্ছি। আমি-ই যে কেবল পাচ্ছি তা নয়, আমার মা, বোন ও বোনের স্বামীকেও এই একই নম্বর থেকে কলা করা হয়। প্রথম দিকে এই ফোন নম্বরধারী ভদ্রলোক! ফোন করে দুই কোটি টাকা চাইতেন এবং না দিলে আমাকে মেরে ফেলার হুমকি দিতেন। এখনো প্রায় প্রতিদিন আমার মাকে উনি ফোন দেন, তবে এখন আর টাকা চান না। আমাকে অপহরণ, গুম ও খুন করার কথা বলেন নির্বিকারভাবে।’রবিউল আউয়াল প্রথম আলোকে বলেন, ‘রাজশাহী বিশ্ববিদ্যালয়ের ইংরেজি বিভাগের অধ্যাপক এ এফ এম রেজাউল করিম সিদ্দিকী স্যারকে হত্যার পর মনে হলো আমার দীর্ঘদিনের পুঞ্জীভূত বিষয়টি লেখা দরকার। তাই ফেসবুকে ওই বিষয়টি লিখলাম। এ ব্যাপারে শিগগিরই থানায় জিডি (সাধারণ ডায়েরি) করা হবে।’ কুমিল্লা বিশ্ববিদ্যালয় শিক্ষক সমিতির সভাপতি, বিশ্ববিদ্যালয়ের প্রক্টর ও নৃবিজ্ঞান বিভাগের প্রধান মোহাম্মদ আইনুল হক বলেন, সংশ্লিষ্ট শিক্ষককে থানায় জিডি করতে বলা হয়েছে। অনেক দিন ধরে তাঁকে ও তাঁর পরিবারের সদস্যদের হত্যার হুমকি দেওয়া হচ্ছে।
