
চট্টগ্রাম সিটি করপোরেশনের মেয়র আ জ ম নাছির উদ্দীন বলেছেন, দেশের নাগরিকেরা আইন ও নিয়ম মেনে চললে যানজট ও জলাবদ্ধতা থেকে সহজেই মুক্তি মিলবে। তখন অনেক কিছুই বাস্তবায়ন করা সহজ হবে।
গতকাল শনিবার দুপুরে চট্টগ্রাম নগরের একটি হোটেলে বাংলাদেশ সিমেন্ট, আয়রন অ্যান্ড স্টিল মার্চেন্টস অ্যাসোসিয়েশনের মতবিনিময় সভায় এসব কথা বলেন মেয়র। সভায় সভাপতিত্ব করেন অ্যাসোসিয়েশনের সভাপতি হাকিম আলী। বক্তব্য দেন সংগঠনের সাধারণ সম্পাদক আশফাক আহমেদ।
অনুষ্ঠানে মেয়র আ জ ম নাছির বলেন, চট্টগ্রাম নগরকে ক্লিন ও গ্রিন সিটি করার জন্য সবার সহযোগিতা প্রয়োজন। করপোরেশনের পক্ষে তখনই সবকিছু করা সম্ভব হবে, যখন নাগরিকেরা সচেতন হবেন, সহযোগিতা করবেন।
বিশ্বের উন্নত দেশগুলোর ট্রাফিক ব্যবস্থার কথা উল্লেখ করে মেয়র বলেন, উন্নত দেশগুলোতে জনগণের সচেতনতার কারণে সড়কে ট্রাফিক পুলিশের খুব একটা প্রয়োজন হয় না। এ জন্য সেখানে দৃশ্যমান ট্রাফিক পুলিশ চোখে না পড়লেও সবাই নিয়ম মানার কারণে যানজট খুব একটা হয় না। 
