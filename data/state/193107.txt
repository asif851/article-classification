
প্রতারণার মাধ্যমে অর্থ আত্মসাতের অভিযোগে রাজধানী থেকে সাত বিদেশি নাগরিকসহ আট ব্যক্তিকে আটক করেছে র‍্যাপিড অ্যাকশন ব্যাটালিয়ন (র‍্যাব)।
আজ মঙ্গলবার সকালে র‍্যাবের পাঠানো মোবাইল ফোনের খুদে বার্তায় এ তথ্য জানানো হয়।
খুদে বার্তায় বলা হয়, মিরপুর ও দক্ষিণখান এলাকা থেকে আট ব্যক্তিকে আটক করেছে র‍্যাব-৪। আটক ব্যক্তিদের মধ্যে সাতজন নাইজেরিয়ার নাগরিক।
র‍্যাবের ভাষ্য, আটক হওয়া ব্যক্তিরা মোবাইল ও এসএমএসের মাধ্যমে সাধারণ লোকজনকে লটারি জেতার প্রলোভন দেখাতেন। প্রতারণার মাধ্যমে তাঁরা বিপুল পরিমাণ অর্থ আত্মসাৎ করতেন।
ঘটনার বিষয়ে বিস্তারিত তথ্য জানায়নি র‍্যাব। আটক ব্যক্তিদের নাম-পরিচয়ও জানানো হয়নি।
বিস্তারিত তথ্য জানাতে সংবাদ সম্মেলন করার কথা জানিয়েছে র‍্যাব।
