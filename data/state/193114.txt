
প্রতিবছর ৫ শতাংশ করে পানির দাম বাড়ায় চট্টগ্রাম ওয়াসা। কিন্তু আগামী বছর থেকে গ্রাহক পর্যায়ে প্রতি ইউনিটে (এক হাজার লিটার) আবাসিকে ৩১ দশমিক ৪০ শতাংশ ও অনাবাসিক (শিল্প ও বাণিজ্য) ৪৮ দশমিক ৪২ শতাংশ দাম বাড়াতে চায় ওয়াসা। আবাসিক ও অনাবাসিক মিলিয়ে গড়ে প্রায় ৪০ শতাংশ হারে পানির দাম বাড়ানোর প্রস্তাব করা হয়েছে। এক লাফে এত দাম বাড়ানোর এখতিয়ার অবশ্য চট্টগ্রাম ওয়াসার নেই। এ জন্য দাম বাড়াতে স্থানীয় সরকার মন্ত্রণালয়ের কাছে আবেদন জানিয়ে চিঠি দিয়েছে চট্টগ্রাম ওয়াসা কর্তৃপক্ষ।আর্থিক ক্ষতি কমানো ও বিভিন্ন প্রকল্পের বৈদেশিক ঋণ শোধের জন্য পানির দাম বাড়ানোর কোনো বিকল্প নেই বলে দাবি করেছেন চট্টগ্রাম ওয়াসার কর্মকর্তারা।বর্তমানে চট্টগ্রাম ওয়াসার প্রতি ইউনিট পানির দাম আবাসিকে ৭ টাকা ৬১ পয়সা ও অনাবাসিকে ২১ টাকা ৫৬ পয়সা। গত বছর ছিল আবাসিকে প্রতি ইউনিট ৭ টাকা ২৫ পয়সা ও অনাবাসিকে ২০ টাকা ৫৩ পয়সা। কিন্তু এবার পানির দাম আবাসিকে প্রতি ইউনিট ১০ টাকা ও অনাবাসিক গ্রাহকদের জন্য ৩২ টাকা করতে চায়। অর্থাৎ আবাসিকে ইউনিটপ্রতি ২ টাকা ৩৯ পয়সা ও অনাবাসিকে ১০ টাকা ৪৪ পয়সা বাড়ানোর প্রস্তাব করা হয়েছে। যা বর্তমান মূল্যের যথাক্রমে ৩১ ও ৪৮ শতাংশ বেশি। ঢাকা ওয়াসাও এ দামে পানি বিক্রি করছে। এত দিন চট্টগ্রাম ওয়াসার পানির দাম ঢাকা ওয়াসার তুলনায় কম ছিল। কিন্তু এবার এক লাফেই চট্টগ্রাম ওয়াসা পানির দাম বাড়িয়ে ঢাকা ওয়াসার সমান করতে চাচ্ছে।গত ১ নভেম্বর থেকে চট্টগ্রাম ওয়াসার কর্ণফুলী পানি সরবরাহ প্রকল্প চালু হয়েছে। এখন ওয়াসা দিনে গড়ে ২৮-২৯ কোটি লিটার পানি সরবরাহ করতে পারছে। দুই মাস আগে ওয়াসা পানি সরবরাহ করতে পারত দৈনিক ১৭-১৮ কোটি লিটার। ওয়াসার হিসাবে তারা এখন চাহিদার ৭০ শতাংশ পানি সরবরাহ করতে পারছে।প্রতিবছর নভেম্বর মাসে বোর্ডের অনুমোদনের মাধ্যমে পানির দাম ৫ শতাংশ পর্যন্ত বাড়ায় চট্টগ্রাম ওয়াসা। বোর্ডের সর্বোচ্চ দাম বাড়ানোর ক্ষমতা এতটুকুই। এর বেশি বাড়াতে চাইলে স্থানীয় সরকার মন্ত্রণালয়ের বিশেষ কমিটির অনুমোদন লাগে। সম্প্রতি ঢাকা ওয়াসা বিশেষ কমিটির অনুমোদনের মাধ্যমে পানির দাম আবাসিকে ১৭ শতাংশ ও অনাবাসিকে ১৩ শতাংশ বাড়িয়েছে। চট্টগ্রাম ওয়াসাও এই পথ অনুসরণের জন্য ৭ ডিসেম্বর মন্ত্রণালয়কে চিঠি দিয়েছে। চিঠিতে বলা হয়, চট্টগ্রাম ওয়াসার আর্থিক ক্ষতি কমানো ও বিভিন্ন প্রকল্পের বৈদেশিক ঋণ শোধের জন্য পানির দাম বাড়ানোর বিকল্প নেই।এক ধাপে পানির দাম এতটা বাড়ানো যৌক্তিক হবে কি না এ প্রশ্নে চট্টগ্রাম ওয়াসার ব্যবস্থাপনা পরিচালক এ কে এম ফজলুল্লাহ প্রথম আলোকে বলেন, ‘বাজার থেকে আধা লিটার মিনারেল ওয়াটার কিনতে ১৫ টাকা খরচ করতে হয় গ্রাহককে। সেখানে ১০ টাকায় একজন আবাসিক গ্রাহক ১ হাজার লিটার নিরাপদ পানি পাবেন, এটা মোটেও অযৌক্তিক না। দাম বাড়ালে গ্রাহকের ওপর তেমন কোনো চাপ পড়বে না। ঢাকা ওয়াসা চলতি বছরে দুবার পানির দাম বাড়িয়েছে। চট্টগ্রাম ওয়াসা একবারও বাড়ায়নি। সে কারণে একবারেই দাম বাড়ানোর প্রস্তাব দেওয়া হয়েছে। দেখা যাক, হয় কি না।’চট্টগ্রাম ওয়াসার কর্মকর্তাদের দাবি, বিদ্যুৎ, জ্বালানি তেল, বেতন-ভাতাসহ চট্টগ্রাম ওয়াসার প্রতি ইউনিট পানির উৎপাদন খরচ পড়ে ১৫ টাকা ৬ পয়সা। অথচ আবাসিক ও অনাবাসিক মিলিয়ে ১ হাজার লিটার পানির গড় বিক্রয়মূল্য পড়ে ৯ টাকা ২৭ পয়সা। এর কারণ ওয়াসার ৮৮ শতাংশ গ্রাহক আবাসিক ও ১২ শতাংশ গ্রাহক অনাবাসিক। কম দামে পানি বিক্রি করায় বর্তমানে প্রতি ইউনিটে ওয়াসার ৫ টাকা ৭৯ পয়সা ঘাটতি থাকছে। ওয়াসার মোট গ্রাহক ৬৩ হাজার ৫৪৫ জন।ঢাকা ওয়াসার প্রতি ইউনিট পানির উৎপাদন খরচ ১৩ টাকার মতো। তাদের চেয়ে চট্টগ্রাম ওয়াসার উৎপাদন খরচ ইউনিটপ্রতি প্রায় ২ টাকা বেশি৷ এর কারণ কী জানতে চাইলে চট্টগ্রাম ওয়াসার ব্যবস্থাপনা পরিচালক বলেন, চট্টগ্রাম ওয়াসার পানির অর্ধেকই আসছে শোধনাগার থেকে। শোধনাগারে পানির উৎপাদন খরচ বেশি পড়ে।মন্ত্রণালয়ে পাঠানো ওয়াসার চিঠিতে উল্লেখ করা হয়েছে, ২০১৫-১৬ অর্থবছরে চট্টগ্রাম ওয়াসার ব্যয় হয়েছে ৭৭ কোটি ৫৪ লাখ টাকা। এর মধ্যে শুধু জনবলের বেতন-ভাতায় ব্যয় হয়েছে ৩১ কোটি ৫৬ লাখ টাকা ও বিদ্যুৎ বিল দিতে হয়েছে ২৯ কোটি ৯২ লাখ টাকা। বিপরীতে পানি বিক্রি করে আয় হয়েছে ৫৩ কোটি টাকা, ঘাটতি ২৪ থেকে ২৫ কোটি টাকা। অথচ পানি সরবরাহ ও পয়োনিষ্কাশন কর্তৃপক্ষ আইন ১৯৯৬-এর ২২ (২) ধারা অনুযায়ী, পানির দাম উৎপাদন খরচের কম হবে না।নাম প্রকাশের শর্তে চট্টগ্রাম ওয়াসার একজন ঊর্ধ্বতন কর্মকর্তা বলেন, বিশ্বব্যাংক ও জাইকার বিপুল অর্থায়নে চট্টগ্রামে পানির প্রকল্প বাস্তবায়নের কাজ চলছে। এর মধ্যে কর্ণফুলী পানি সরবরাহ প্রকল্পের পানি গ্রাহকের কাছে সরবরাহ শুরু হয়েছে। এখন এসব ঋণের কিস্তি শোধের পালা। দাতা সংস্থাগুলোও বিভিন্ন সময়ে পানির দাম বাড়ানোর জন্য পরামর্শ দিয়েছে।চট্টগ্রাম ওয়াসার পানির দাম বাড়ানোর প্রস্তাবের বিষয়ে ভোক্তা অধিকার সংগঠন কনজ্যুমারস অ্যাসোসিয়েশন অব বাংলাদেশের (ক্যাব) কেন্দ্রীয় কমিটির সহসভাপতি এস এম নাজের হোসাইন বলেন, এক লাফে পানির দাম ৩১ শতাংশ বাড়ানো খুবই অযৌক্তিক সিদ্ধান্ত হবে। কারণ আবাসিক গ্রাহকদের মধ্যে নিম্ন আয়ের মানুষও রয়েছেন। একসঙ্গে পানির দাম এতটা না বাড়িয়ে পানির অপচয় কমানো, বকেয়া বিল আদায় ও সঠিক বিল তৈরির দিকে ওয়াসার নজর দেওয়া উচিত।
