
জিজ্ঞাসাবাদের জন্য বিএনপির ভারপ্রাপ্ত মহাসচিব মির্জা ফখরুল ইসলাম আলমগীরকে আজ শনিবার গাজীপুরের কাশিমপুর থেকে রাজধানীর পল্টন থানায় নিয়ে আসা হয়েছে। সকালে কাশিমপুরে অবস্থিত ঢাকা কেন্দ্রীয় কারাগার-২-এর বন্দী ফখরুলকে পল্টন থানা পুলিশের কাছে হস্তান্তর করে কারা কর্তৃপক্ষ।ঢাকা কেন্দ্রীয় কারাগার-২-এর সিনিয়র সুপার মো. জাহাঙ্গীর কবির জানান, পল্টন থানায় করা একটি মামলায় মির্জা ফখরুলকে রিমান্ডে নিয়ে জিজ্ঞাসাবাদের আবেদন করে পুলিশ। ২৭ জানুয়ারি আদালত মির্জা ফখরুলকে তিন দিন রিমান্ডে নিয়ে জিজ্ঞাসাবাদের আবেদন মঞ্জুর করেন। এর পরিপ্রেক্ষিতে আজ সকাল ১০টার দিকে পল্টন থানার পুলিশ কারাগারে এলে মির্জা ফখরুলকে তাদের কাছে হস্তান্তর করা হয়।পল্টন থানার ভারপ্রাপ্ত কর্মকর্তা (ওসি) মো. মোরশেদ আলম সাংবাদিকদের জানান, আজ সকালে পল্টন থানার উপপরিদর্শক (এসআই) মো. এনায়েত করিমের নেতৃত্বে একটি দল কাশিমপুর কারাগার থেকে মির্জা ফখরুলকে পল্টন থানায় নিয়ে আসে।মির্জা ফখরুল ইসলাম আলমগীর কাশিমপুরের কারাগারের সুরমা ভবনের একজন ডিভিশন পাওয়া বন্দী।
