
বাংলাদেশে শরণার্থী হয়ে আসা এক লাখ রোহিঙ্গার জন্য আশ্রয়কেন্দ্র নির্মাণ করে দেওয়ার আগ্রহ প্রকাশ করেছে তুরস্ক।
আজ রোববার সকালে দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরীর সঙ্গে দেখা করে এই আগ্রহের কথা জানান তুরস্কের আন্তর্জাতিক সম্পর্ক ও সহযোগিতাবিষয়ক সংস্থার সমন্বয়ক আহমেদ রফিক।
মোফাজ্জল হোসেন চৌধুরীর সঙ্গে সাক্ষাৎকালে আহমেদ রফিক রোহিঙ্গা পরিস্থিতিসহ দ্বিপক্ষীয় বিভিন্ন বিষয় নিয়ে আলাপ করেন।
তুর্কি সরকারের প্রতিনিধি রোহিঙ্গা নির্যাতনের বিষয়টিকে ‘অমানবিক’ হিসেবে উল্লেখ করে সমস্যার দ্রুত সমাধান আশা করেন।
আহমেদ রফিককে মোফাজ্জল হোসেন চৌধুরী জানান, একান্ত মানবিক কারণে মিয়ানমারের রোহিঙ্গাদের আশ্রয় দিয়েছে বাংলাদেশ। রোহিঙ্গাদের নিয়ে বাংলাদেশ সরকারের মনোভাব ও অবস্থান তুর্কি সরকারের প্রতিনিধিকে অবহিত করেন ত্রাণমন্ত্রী।
তুরস্কের প্রতিনিধি ত্রাণমন্ত্রীকে জানান, রোহিঙ্গা সমস্যার সুষ্ঠু সমাধানে তুরস্ক বাংলাদেশের পাশে থাকবে। বাংলাদেশে আসা এক লাখ রোহিঙ্গাদের জন্য আশ্রয়কেন্দ্র নির্মাণ করে দেবে তুরস্ক।
রোহিঙ্গাদের আশ্রয়কেন্দ্র নির্মাণের স্থান নিয়েও আলোচনা করেন মোফাজ্জল হোসেন চৌধুরী ও আহমেদ রফিক।
আহমেদ রফিক জানান, তুরস্ক শিগগির ১৩টি আইটেমের সমন্বয়ে প্রস্তুত ১০ হাজার প্যাকেট ত্রাণসামগ্রী দেবে। এই ত্রাণের হস্তান্তরপ্রক্রিয়া নিয়ে মোফাজ্জল হোসেন চৌধুরীর সঙ্গে কথা বলেন তিনি।
তুরস্ক সরকারের প্রতিনিধি আরও জানান, শিগগির তুর্কি উপপ্রধানমন্ত্রী রিসেপ আব্বাস বাংলাদেশ সফর করবেন।
