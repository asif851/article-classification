
কুষ্টিয়ার দৌলতপুর উপজেলার মথুরাপুর বাজারে একটি ক্লিনিকের সামনে থেকে এক তরুণের গুলিবিদ্ধ লাশ উদ্ধার করেছে পুলিশ। ক্লিনিকের সামনে থাকা সিসিটিভি ক্যামেরার ফুটেজ দেখা যায়, দুজন নারী একটি ভ্যানে করে ওই তরুণের লাশ ক্লিনিকের সামনে ফেলে রেখে যান। পুলিশ লাশ ময়নাতদন্তের জন্য কুষ্টিয়া জেনারেল হাসপাতালের মর্গে পাঠিয়েছে।
ওই তরুণের নাম বুলবুল হোসেন (২৪)। তিনি উপজেলার প্রাগপুর ইউনিয়নের ভারতীয় সীমান্তবর্তী জামালপুর গ্রামের মুবার হোসেনের ছেলে। আজ সোমবার ভোরে লাশ উদ্ধারের এই ঘটনা ঘটে।
দৌলতপুর থানার ভারপ্রাপ্ত কর্মকর্তা (ওসি) শাহ দারা খান প্রথম আলোকে বলেন, ভোর সাড়ে চারটার দিকে মথুরাপুর বাজারের কোহিনুর ক্লিনিকের মালিক ফোন করে জানায়, ক্লিনিকের সামনে একটি গুলিবিদ্ধ দেহ পড়ে আছে। খবর পেয়ে ঘটনাস্থলে গিয়ে লাশ উদ্ধার করা হয়। ক্লিনিকের সিসিটিভি ক্যামেরায় দেখা গেছে রাত ১২টার দিকে দুজন নারী একটি ভ্যানে করে ওই তরুণের দেহ ক্লিনিকের সামনে ফেলে রেখে পালিয়ে যাচ্ছে।
ওসি আরও জানান, বুলবুল স্থানীয় মাদক ব্যবসায়ী। ভারত থেকে তিনি মাদক নিয়ে আসত। শনিবার রাতে গুলিবিদ্ধ হয়ে পালিয়ে এসেছে এই তথ্য পুলিশের কাছে ছিল। কিন্তু খোঁজ পাচ্ছিলাম না। মনে হয় তার পরিবারের সদস্যরা গোপনে কোথাও চিকিৎসা দিয়েছেন। এ ব্যাপারে আইনগত ব্যবস্থা নেওয়া হচ্ছে।
