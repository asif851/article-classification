
কেনিয়ার নাইরোবিতে সম্প্রতি অনুষ্ঠিত বিশ্ব বাণিজ্য সংস্থার (ডব্লিউটিও) মন্ত্রী পর্যায়ের সভার ফলাফলকে হতাশাজনক হিসেবে মনে করছে বেসরকারি গবেষণা সংস্থা সিপিডি (সেন্টার ফর পলিসি ডায়ালগ)। আজ বুধবার মহাখালীর ব্র্যাক সেন্টারে এক সংবাদ সম্মেলনে ডব্লিউটিওর বৈঠক মূল্যায়ন করে সিপিডি। সিপিডি বলছে, এ সভার আলোচনা অন্তর্ভুক্তিমূলক হয়নি। আন্তর্জাতিক বিশ্ব বাণিজ্যে শক্তিশালী পাঁচটি দেশ ও জোট পুরো আলোচনা নিয়ন্ত্রণ করেছে। এ সভা থেকে স্বল্পোন্নত দেশগুলো বাড়তি কিছু পায়নি। পুরো সভা মূল্যায়ন করে এর ‘সংযত সমালোচনা’ করেছে সিপিডি। বক্তাদের অভিমত, বিশ্বে এখন অনেক পরিবর্তন হচ্ছে। উন্নত দেশগুলো বিভিন্ন ধরনের জোট করে নিজেদের বাণিজ্যক্ষেত্র উন্নয়ন করছে। বাংলাদেশের এখন এই পরিবর্তনের সঙ্গে কৌশলগত অবস্থান নিতে হবে। গবেষণা বিশ্লেষণের মাধ্যমে পরিবর্তিত পরিস্থিতির বাণিজ্য সুযোগগুলো নেওয়ার চেষ্টা করতে হবে। এ জন্য একটি বিশেষ কর্মপরিকল্পনা থাকা উচিত। এর পাশাপাশি বিশ্ব বাণিজ্য সংস্থার মতো বাণিজ্য ব্যবস্থায়ও সুযোগ করে নিতে হবে। সিপিডির বিশেষ ফেলো দেবপ্রিয় ভট্টাচার্য বলেন, ‘বিশ্ব এখন সংকটপূর্ণ। আবার নতুন সুযোগও সৃষ্টি হয়েছে। নিজেদের সুরক্ষা রেখে বাংলাদেশ আরও আক্রমণাত্মক হবে, আগ্রাসী হবে সেটা বিবেচনায় রাখতে হবে।’  ডব্লিউটিওর সভার মূল্যায়নের প্রবন্ধ উপস্থাপন করেন সিপিডির নির্বাহী পরিচালক মোস্তাফিজুর রহমান। এ ছাড়া সম্প্রতি ফ্রান্সের প্যারিসে অনুষ্ঠিত জলবায়ু পরিবর্তন বিষয়ক সম্মেলনের ফলাফলের ওপর মূল্যায়ন প্রবন্ধ উপস্থাপন করেন সিপিডির গবেষণা পরিচালক ফাহমিদা খাতুন।
 
আরও পড়ুন.. প্রথম সমঝোতামূলক সিদ্ধান্ত: সিপিডিএলডিসির নেতৃত্ব দেবে বাংলাদেশ
