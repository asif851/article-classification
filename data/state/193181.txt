
নির্বাচন কমিশন গঠনে বিএনপির চেয়ারপারসন খালেদা জিয়ার দেওয়া প্রস্তাব প্রত্যাখ্যান করে পাল্টা সাত দফা প্রস্তাব দিয়েছেন বিএনপির সাবেক নেতা ও বিএনএর চেয়ারম্যান নাজমুল হুদা। তিনি বলেছেন, তাঁর প্রস্তাব মেনে নির্বাচন হলে শেখ হাসিনা আবারও প্রধানমন্ত্রী হবেন।
আজ বুধবার জাতীয় প্রেসক্লাবে ‘সরকারের অধীনেই সুষ্ঠু ও নিরপেক্ষ নির্বাচন কমিশন গঠন ও নির্বাচন অনুষ্ঠানের প্রস্তাবনা’ শীর্ষক এক সংবাদ সম্মেলনে বাংলাদেশ জাতীয় জোটের (বিএনএ) পক্ষ থেকে নাজমুল হুদা এই প্রস্তাব তুলে ধরেন। বর্তমান সরকারের অধীনেই নির্বাচনের দাবি জানিয়ে নাজমুল হুদা বলেন, বর্তমান ক্ষমতাসীন সরকারই হবে খালেদা জিয়ার ভাষায় ‘সহায়ক সরকার’। প্রধানমন্ত্রী শেখ হাসিনার প্রশংসা করে নাজমুল হুদা বলেন, একটি অবাধ, সুষ্ঠু নির্বাচন নিশ্চিত করতে শেখ হাসিনার এখন কোনো দুর্বলতা নেই। এ বিষয়ে কারও সঙ্গে আলোচনার প্রয়োজন আছে বলেও তিনি মনে করেন না। ক্ষমতাসীন সরকারের অধীনেই নির্বাচন হতে হবে।
নাজমুল হুদা তাঁর সাত দফা প্রস্তাবে ভোটার তালিকা হালনাগাদ করা, ভোটার পরিচয়পত্র হিসেবে পাসপোর্ট প্রবর্তনের প্রস্তাব করেন। তিনি বলেন, তাঁর এই প্রস্তাব মেনে নিয়ে নির্বাচন হলে শেখ হাসিনাই আবার প্রধানমন্ত্রী হবেন। তাঁর সাত দফার অন্যান্য দফায় নির্বাচনী ব্যয় কমানো, সার্বক্ষণিক নির্বাচন পর্যবেক্ষক, নির্বাচন কমিশন শক্তিশালী করা, রাজনৈতিক দল নিবন্ধন ও নির্বাচনী ট্রাইব্যুনালের কথা বলা হয়েছে।
খালেদা জিয়ার প্রস্তাব প্রত্যাখ্যান করে নাজমুল হুদা বলেন, এই প্রস্তাব প্রত্যাখ্যান করে শাসক দল ঠিক কাজটিই করেছে।
