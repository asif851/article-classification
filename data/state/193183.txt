
‘মানুষ হত্যার অসভ্য রাজনীতি বন্ধ কর, স্বাধীন বাংলাদেশে মানুষের ওপর এ বর্বরতার জবাব চাই’ স্লোগানে গত বৃহস্পতিবার ফেনী জেলা উদীচী শিল্পীগোষ্ঠী শহরের কেন্দ্রীয় শহীদ মিনার চত্বরে অবস্থান কর্মসূচি পালন করেছে। বিকেল তিনটা থেকে সাড়ে পাঁচটা পর্যন্ত চলে এই কর্মসূচি। এ সময় জেলা উদীচীর সভাপতি রাহান খানের সভাপতিত্বে আয়োজিত সমাবেশে সংহতি জানিয়ে বক্তব্য দেন মহিবুল হক চৌধুরী, মাহবুব আলতাস, বিমল শীল, মোমেনুল হক, সফি উদ্দিন বেলাল, রাজিব মজুমদার, শিখা সেন গুপ্তা প্রমুখ। বক্তারা দেশে রাজনীতির নামে পেট্রলবোমায় মানুষ পুড়িয়ে মারার নিন্দা জানান। পাশাপাশি ক্ষমতা আঁকড়ে রাখা ও ক্ষমতায় যাওয়ার দ্বন্দ্বে দেশবাসীকে জিম্মি করে রাখার জন্য দুই প্রধান রাজনৈতিক দলের সমালোচনা করেন। তাঁরা অবিলম্বে সংলাপের মাধ্যমে সমস্যার সমাধান ও জনগণকে জিম্মি দশা থেকে মুক্তির আহ্বান জানান।
