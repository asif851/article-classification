
২০১৫ সালে অনুষ্ঠিত ডিএনসিসি নির্বাচনে ৪ নম্বর ওয়ার্ডে জয়লাভ করেন মো. জামাল মোস্তফা। তিনি কাফরুল থানা আওয়ামী লীগের সভাপতি এবং আগেও এই ওয়ার্ডের কমিশনার ছিলেন। গতকাল ওয়ার্ডের নানান বিষয়ে তিনি প্রথম আলোর সঙ্গে কথা বলেন।জামাল মোস্তফা বলেন, ‘বারবার চিঠি দেওয়ার পরও জাতীয় গৃহায়ণ কর্তৃপক্ষ খালের ওপর তাদের আবাসন প্রকল্পের কাজ চালিয়ে যাচ্ছে। খোদ সরকারি একটি সংস্থা হয়ে কীভাবে খালের ওপর প্রকল্প করতে পারে? সরষের মধ্যে ভূত থাকলে তাড়াবে কে?’কাউন্সিলর বলেন, ওয়ার্ডে সিটি করপোরেশনের কাঁচাবাজার নেই। তাই কোথাও থেকে দোকানপাট তুলে দিলে বাসিন্দারা আপত্তি করেন। একটি কাঁচাবাজারের দাবি দীর্ঘদিনের। বাজারের জন্য অন্য সংস্থার অধীনে থাকা ফাঁকা জায়গা চিহ্নিত হলেও তা হস্তান্তর করা হচ্ছে না।কাউন্সিলর বলেন, টিনশেড কলোনি এলাকার ২০ ফুট সড়ক দখল করে ৭-৮ ফুট বানিয়ে ফেলা হয়েছে। এগুলো দখলমুক্ত করে ২০ ফুট রাস্তা নির্মাণের কাজ শুরু হয়েছে। এক বছর পর ৪ নম্বর ওয়ার্ডে কোনো মাটির রাস্তা থাকবে না।
 
