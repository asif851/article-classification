
ব্রাহ্মণবাড়িয়া পৌরসভা নির্বাচন গত রোববার অনুষ্ঠিত হয়েছে। এতে আওয়ামী লীগের মেয়র প্রার্থী নায়ার কবির চারজন প্রার্থীর সঙ্গে প্রতিদ্বন্দ্বিতা করে বিজয়ী হয়েছেন। এ পৌরসভার ১৪৮ বছরের ইতিহাসে এই প্রথম একজন নারী মেয়র নির্বাচিত হয়েছেন।গত রোববার রাত সোয়া নয়টার দিকে জেলা প্রশাসকের সম্মেলনে কক্ষে পৌরসভা নির্বাচনের রিটার্নিং কর্মকর্তা ও অতিরিক্ত জেলা প্রশাসক বশিরুল হক ভূঞা ফলাফল ঘোষণা করেন। পৌরসভা নির্বাচনে আওয়ামী লীগের মেয়র প্রার্থী নায়ার কবির পেয়েছেন ( নৌকা প্রতীক) ৬০ হাজার ১৬৭ ভোট। তাঁর নিকটতম প্রতিদ্বন্দ্বী বিএনপির প্রার্থী হাফিজুর রহমান মোল্লা (ধানের শীষ) পেয়েছেন ৭ হাজার ৩২৮ ভোট। এ ছাড়া ইসলামী ঐক্যজোট প্রার্থী ইউসুফ ভূঁইয়া (মিনার) ৬ হাজার ৮৭৫ ভোট, ইসলামী আন্দোলন বাংলাদেশের প্রার্থী সিরাজুল ইসলাম ভূঁইয়া (হাত পাখা) ১ হাজার ৫৮৬ ভোট এবং জাতীয় পার্টির প্রার্থী আনিছ খান (লাঙ্গল) ৭৩৭ ভোট পেয়েছেন।ব্রাহ্মণবাড়িয়া পৌরসভা সূত্রে জানা যায়, ১৮৬৮ সালের ব্রাহ্মণবাড়িয়া পৌরসভা প্রতিষ্ঠিত হয়। ১২টি ওয়ার্ড নিয়ে গঠিত এই পৌরসভা ১৯৯২ সালে প্রথম শ্রেণির মর্যাদা লাভ করে। শুরুতে প্রশাসকেরাই পৌরসভার চেয়ারম্যানের দায়িত্ব পালন করেন। ১৯৭৪ সালের ৬ মে প্রয়াত মাহবুবুল হুদা প্রথম পৌরসভার চেয়ারম্যান নির্বাচিত হন।খোঁজ নিয়ে জানা গেছে, নায়ার কবির ব্রাহ্মণবাড়িয়া জেলা আওয়ামী লীগের সহসভাপতি। তিনি সদর আসনের সাবেক সাংসদ ও জেলা আওয়ামী লীগের সাবেক সাধারণ সম্পাদক হুমায়ূন কবীরের স্ত্রী। হুমায়ূন কবীর ১৯৭৭-১৯৮২ এবং ১৯৮৪-৮৮ পর্যন্ত সময়ে দুই দফায় ব্রাহ্মণবাড়িয়া পৌরসভার চেয়ারম্যান ছিলেন। বিএনপির প্রার্থী হাফিজুর রহমান মোল্লা ২০০৪-১১ সময়কালে ব্রাহ্মণবাড়িয়া পৌরসভার মেয়র ছিলেন। ২০১১ সালের নির্বাচনে তিনি জেলা আওয়ামী লীগের সহসভাপতি হেলাল উদ্দিনের সঙ্গে প্রতিদ্বন্দ্বিতা করে পরাজিত হন।নতুন মেয়র জেলা আওয়ামী লীগের সহসভাপতি নায়ার কবির বলেন, ‘জনগণ আমাকে ভোট দিয়ে নির্বাচিত করেছে। জনগণকে সঙ্গে নিয়ে প্রযুক্তির ছোঁয়ায় ব্রাহ্মণবাড়িয়াকে একটি আধুনিক পৌরসভায় উন্নীত করতে চাই।’
