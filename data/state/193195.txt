
বিএনপির জ্যেষ্ঠ যুগ্ম মহাসচিব রুহুল কবির রিজভী অভিযোগ করেছেন, দলের চেয়ারপারসন খালেদা জিয়ার রাজনৈতিক কর্মকাণ্ডে ব্যাঘাত সৃষ্টি করতে এবং তাঁকে হয়রানি করতে ১৪টি মামলা বকশীবাজারের বিশেষ আদালতে স্থানান্তর করা হয়েছে।
আজ বুধবার দুপুরে ঢাকার নয়াপল্টনে বিএনপির কেন্দ্রীয় কার্যালয়ে আয়োজিত সংবাদ সম্মেলনে রিজভী এ অভিযোগ করেন।
খালেদা জিয়ার বিরুদ্ধে বিভিন্ন অভিযোগে করা ১৪টি মামলা গত সোমবার বকশীবাজারে স্থাপিত বিশেষ জজ আদালতে স্থানান্তর করা হয়। এ বিষয়ে আইন মন্ত্রণালয় একটি প্রজ্ঞাপন জারি করে।
রুহুল কবির রিজভী বলেন, বিএনপির চেয়ারপারসন খালেদা জিয়াকে হয়রানিমূলক মিথ্যা মামলায় এমনিতে সপ্তাহে কয়েক দিন আদালতে হাজিরা দিতে হয়। নতুন মামলাগুলো বকশীবাজারে স্থানান্তরের উদ্দেশ্য হলো খালেদা জিয়াকে প্রতিনিয়ত হয়রানির মধ্যে রাখা। আগামী জাতীয় সংসদ নির্বাচন আবারও একতরফা করতে যে যড়যন্ত্র ও অপচেষ্টা চলছে, এটি তারই অংশ। তিনি অভিযোগ করেন, ‘এটি ক্যামেরা ট্রায়ালের মাধ্যমে বিচারকাজ পরিচালনা করার গভীর ষড়যন্ত্র। আগামী জাতীয় সংসদ নির্বাচনকে কেন্দ্র করে বিএনপির চেয়ারপারসন খালেদা জিয়াকে আরও বেশি হয়রানি করতেই সরকারের আরেকটি নির্মম পদক্ষেপ।’
এ সময় উত্তর সিটি করপোরেশন উপনির্বাচনে সুষ্ঠু পরিবেশ নেই দাবি করে রুহুল কবির রিজভী বলেন, বিএনপি তথা ২০–দলীয় জোটের পক্ষ থেকে আনুষ্ঠানিকভাবে প্রার্থিতা ঘোষণার প্রস্তুতি চলছে। কিন্তু আজও গণমাধ্যমে খবর বেরিয়েছে, শঙ্কা ও সংশয়ের মধ্যেই তফসিল ঘোষণা হয়েছে। হঠাৎ আইনি মারপ্যাঁচ দেখিয়ে নির্বাচনকে কোনো রাজনৈতিক উদ্দেশ্য হাসিলের চেষ্টা হয় কি না, তা নিয়ে জনমনে গভীর সন্দেহ সৃষ্টি হয়েছে।
বিএনপির এই নেতা আরও অভিযোগ করেন, ‘আদৌ নির্বাচন সুষ্ঠু হবে কি না, এমন প্রশ্নও ঘুরপাক খাচ্ছে। ডিএনসিসি নির্বাচনের তফসিল ঘোষণা হলেও এখন পর্যন্ত সুষ্ঠু নির্বাচনের কোনো পরিবেশ নির্বাচনী এলাকায় নেই। বিরোধী দলগুলোর সভা-সমাবেশ দূরে থাক, মতবিনিময় সভা করার মতোও পরিবেশ নেই।’  গতকাল মঙ্গলবার ঢাকা উত্তর সিটি করপোরেশন উপনির্বাচনের তফসিল ঘোষণা করেছে নির্বাচন কমিশন। তফসিল অনুযায়ী, ভোট গ্রহণ হবে আগামী ২৬ ফেব্রুয়ারি। প্রার্থীদের মনোনয়নপত্র জমা দেওয়ার শেষ দিন ১৮ জানুয়ারি, তা যাচাই-বাছাই হবে ২১ ও ২২ জানুয়ারি। মনোনয়ন প্রত্যাহারের শেষ সময় ২৯ জানুয়ারি।
 
 
