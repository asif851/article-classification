
এক বছরের বেশি সময় পর উন্মুক্ত কোনো স্থানে বড় ধরনের রাজনৈতিক সমাবেশে যোগ দিতে যাচ্ছেন বিএনপির চেয়ারপারসন খালেদা জিয়া।৫ জানুয়ারি নির্বাচনের দ্বিতীয় বর্ষপূর্তিতে আজ মঙ্গলবার বেলা দুইটায় রাজধানীর নয়াপল্টনে দলের কেন্দ্রীয় কার্যালয়ের সামনে সমাবেশ করবে বিএনপি। ওই সমাবেশে খালেদা জিয়া অংশ নেবেন।সবশেষ ২০১৪ সালের ডিসেম্বরে নারায়ণগঞ্জের সোনারগাঁওয়ে ২০-দলীয় জোটের জনসভায় যোগ দিয়েছিলেন বিএনপির চেয়ারপারসন।এরপর গত বছরের ৫ জানুয়ারি নয়াপল্টনে দলের কেন্দ্রীয় কার্যালয়ের সামনে সমাবেশে খালেদা জিয়ার যোগ দেওয়ার কথা ছিল। কিন্তু তিনি তাঁর গুলশানের কার্যালয় থেকে বের হতে পারেননি। সেখানে তাঁকে অবরুদ্ধ করে রাখা হয়।নয়াপল্টনে দলের কেন্দ্রীয় কার্যালয়ের সামনে সমাবেশে সবশেষ ২০১২ সালে বক্তব্য দেন খালেদা জিয়া। অবশ্য গত বছর পয়লা বৈশাখে দলীয় কার্যালয়ের সামনের অনুষ্ঠানে যোগ দেন তিনি। সেখানে সংক্ষিপ্ত বক্তৃতায় ঢাকা সিটি করপোরেশন নির্বাচনে বিএনপি-সমর্থিত দুই মেয়র প্রার্থীর পক্ষে ভোট চান। পরে দুই মেয়র প্রার্থীর পক্ষে প্রচার চালাতে রাজপথেও নেমেছিলেন খালেদা জিয়া। এ সময় তাঁর গাড়িবহরে হামলাও হয়।৫ জানুয়ারি নির্বাচনের দ্বিতীয় বর্ষপূর্তিতে আজ রাজধানীতে আওয়ামী লীগও সমাবেশ করবে। বেলা আড়াইটায় বঙ্গবন্ধু অ্যাভিনিউ ও ধানমন্ডির ৩২ নম্বর সড়কের রাসেল স্কয়ারে দুটি সমাবেশ করবে ক্ষমতাসীন দলটি।
গত বছর থেকে ৫ জানুয়ারি নির্বাচনের বর্ষপূর্তিকে আওয়ামী লীগ ‘গণতন্ত্রের বিজয় দিবস’ ও বিএনপি ‘গণতন্ত্র হত্যা দিবস’ হিসেবে পালন করছে।
আরও পড়ুন: 
আওয়ামী লীগ ও বিএনপির সমাবেশের প্রস্তুতি
