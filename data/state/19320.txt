
সিলেটের এমসি কলেজে ছাত্রলীগের দুই পক্ষের সংঘর্ষে হেলমেট পরে সশস্ত্র মহড়া দেওয়া ছাত্রলীগের ক্যাডার আবদুল হান্নানকে দুই দিনের রিমান্ড শেষে গতকাল বৃহস্পতিবার কারাগারে পাঠানো হয়েছে।তদন্ত-সংশ্লিষ্ট পুলিশ সদস্যরা জানিয়েছেন, সংঘর্ষের সময় আবদুল হান্নানের হাতে থাকা অস্ত্রের বিষয়ে পুলিশ কোনো তথ্যই রিমান্ড চলাকালে তাঁর মুখ থেকে বের করতে পারেনি।পুলিশ সূত্রে জানা গেছে, গত ৭ মার্চ এমসি কলেজে ছাত্রলীগের দুই পক্ষে সংঘর্ষের ঘটনায় এক পক্ষের কর্মী রুবেল আহমদের করা মামলার আসামি হান্নান। এ মামলা ছাড়াও তাঁর বিরুদ্ধে ২০১৩ সালের ১৯ মে এমসি কলেজ ক্যাম্পাসে সংঘর্ষের ঘটনায় অস্ত্র আইনে একটি ও গত ১৭ জানুয়ারি টিলাগড়ে একটি ব্যবসাপ্রতিষ্ঠানে হামলার ঘটনায় আরেকটি মামলা হয়।২০১৩ সালের ১৯ মে এমসি কলেজ ক্যাম্পাসে ছাত্রলীগের দুই পক্ষের সংঘর্ষের সময় আগ্নেয়াস্ত্র হাতে হান্নানের ছবি ২০ মে প্রথম আলোয় ছাপা হয়। দুই বছর পর গত ৭ মার্চ তাঁকে একই ভূমিকায় দেখা গেলে ৮ মার্চ প্রথম আলোয় ‘আবার সেই হান্নান, এবার আগ্নেয়াস্ত্র অন্যের হাতে’ শিরোনামে আরেকটি সচিত্র প্রতিবেদন ছাপা হয়।হান্নান ২০ এপ্রিল আদালতে আত্মসমর্পণ করলে তাঁকে কারাগারে পাঠানো হয়।
