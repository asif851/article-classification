
বরগুনার তালতলী উপজেলার চন্দনতলা গ্রাম থেকে উচ্ছেদ হওয়া ১৪টি হিন্দু পরিবার জেলা প্রশাসনের সহায়তায় গতকাল মঙ্গলবার নিজ নিজ বসতবাড়িতে ফিরেছে।এর আগে সন্ত্রাসীরা যেসব ঘর ভেঙে লুটপাট করে নিয়ে গিয়েছিল, সেসব ঘরের কাঠামোর কিছু অংশ উদ্ধার করে ঘর নির্মাণ করে দেওয়া হয় জেলা প্রশাসনের পক্ষ থেকে। একই সঙ্গে প্রতিটি পরিবারকে ছয় হাজার টাকা, দুই বান্ডিল ঢেউটিন ও ১৫ দিনের খাদ্যসহায়তা দেওয়া হয়। এসব পরিবারের নিরাপত্তার জন্য সেখানে একটি অস্থায়ী পুলিশ চৌকিও করা হয়েছে।গতকাল সকাল ১০টার দিকে জেলা প্রশাসক মীর জহুরুল ইসলাম ও পুলিশ সুপার সাইফুল ইসলাম উচ্ছেদ হওয়া হিন্দু পরিবারের সদস্যদের নিয়ে বরগুনা থেকে চন্দনতলা গ্রামে তাঁদের আবাসস্থলে যান। এসব পরিবারকে নিজেদের ঘরে তুলে দেওয়া হয়। এ সময় এসব পরিবারের সদস্যরা কান্নায় ভেঙে পড়েন। এ সময় জেলা প্রশাসক ও পুলিশ সুপার তাঁদের সান্ত্বনা ও নিরাপত্তার আশ্বাস দেন। পরে সেখানে একটি মতবিনিময় সভা হয়। পচাকোড়ালিয়া ইউনিয়ন পরিষদের (ইউপি) চেয়ারম্যান নজির হোসেন পাটোয়ারীর সভাপতিত্বে এতে বক্তব্য দেন জেলা প্রশাসক, পুলিশ সুপার, জেলা পরিষদের প্রশাসক জাহাঙ্গীর কবির, অতিরিক্ত জেলা ম্যাজিস্ট্রেট হাবিবুর রহমান, অতিরিক্ত পুলিশ সুপার জাহাঙ্গীর আলম, ইউএনও কাজী তোফায়েল আহম্মেদ, থানার ওসি বাবুল আকতার প্রমুখ।ভুক্তভোগী যাদব চন্দ্র সরকার সন্ত্রাসীদের নির্যাতনের বর্ণনা দিয়ে বলেন, ‘আমরা বাপ-দাদার ভিটা ছেড়ে যেতে চাই না। আমরা নিরাপত্তা চাই। এর সুষ্ঠু বিচার চাই।’ জেলা প্রশাসক বলেন, ‘আমরা সব সময় আপনাদের পাশে আছি। আপনারা মনোবল হারাবেন না।’ পুলিশ সুপার বলেন, ‘এসব পরিবারকে উচ্ছেদের পেছনে যেসব অপশক্তি আছে, তাদের চিহ্নিত করা হবে এবং তাদের বিরুদ্ধে আইনগত ব্যবস্থা নেওয়া হবে।’নাম প্রকাশ না করার শর্তে ভুক্তভোগীদের কয়েকজন বলেন, ১৪টি হিন্দু পরিবারকে উচ্ছেদের নেপথ্যে রয়েছেন যুবলীগ নেতা জাকির সরদার ও তাঁর বড় ভাই সালাম সরদার। তাঁরা সন্ত্রাসী রশিদ আকনকে দিয়ে এসব করিয়েছেন।জাকির সরদার ও তাঁর বড় ভাই সালাম সরদার ১৪ হিন্দু পরিবারের বসতভিটাসহ ৪০ একর জমি দখল করার জন্য রশিদ আকনকে দিয়ে দীর্ঘদিন ধরে পরিবারগুলোর সদস্যদের ওপর শারীরিক, মানসিক নির্যাতন চালাচ্ছিলেন। এ পরিস্থিতিতে ২০১৩ সালে তিনটি ও ২০১৪ সালের শেষ দিকে দুটি পরিবার বাড়ি ছেড়ে বরগুনায় আশ্রয় নেয়। গত ১২ মার্চ রাতে আরও নয়টি পরিবার বাড়িঘর ছেড়ে বরগুনায় চলে আসে। ১৩ মার্চ জাকির, সালাম ও রশিদ আকনের নেতৃত্বে সন্ত্রাসীরা এসব পরিবারের বাড়িঘর ভেঙে লুটপাট করে।এ নিয়ে ৩০ মার্চ প্রথম আলোয় ‘১৪টি হিন্দু পরিবারকে উচ্ছেদ’ ও ৩১ মার্চ ‘১৪টি হিন্দু পরিবারকে ঘর তুলে দিচ্ছে প্রশাসন’ শিরোনামে প্রতিবেদন ছাপা হয়।
