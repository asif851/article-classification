
সহায়ক সরকার ছাড়াই বিএনপি আগামী নির্বাচনে অংশ নেবে বলে মন্তব্য করেছেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের।
আজ সোমবার বেগমগঞ্জ ও লক্ষ্মীপুর সড়ক পরিদর্শনে এসে সাংবাদিকদের প্রশ্নের জবাবে ওবায়দুল কাদের এই মন্তব্য করেন।
ওবায়দুল কাদের বলেন, বিএনপি আন্দোলন ডেকে ঘরে বসে হিন্দি সিরিয়াল দেখে। সহায়ক সরকারের মতো মামাবাড়ির আবদার তারা যতই করুক, সহায়ক সরকার ছাড়াই আগামী নির্বাচনে বিএনপি অংশ নেবে।
বেহাল সড়কের চেয়ে বিএনপির অবস্থা খারাপ উল্লেখ করে মন্ত্রী বলেন, ‘আন্দোলন করার সক্ষমতা তাদের কতটুকু আছে তা জানি না, তবে এতটুকু জানি যে বাংলাদেশের জনগণ তাদের সঙ্গে নেই। যদি জনগণ তাদের সঙ্গে থাকত, তাহলে ঘোষণা দিয়ে দুই-চার শ লোক নিয়ে ঢাকা শহরে মিছিল বের করতে পারত।’
ওবায়দুল কাদের বলেন, অতিবৃষ্টিতে রায়পুর-লক্ষ্মীপুর ও বেগমগঞ্জ সড়কের যে ÿক্ষতি হয়েছে, তা ১৫ দিন থেকে এক মাসের মধ্যে সংস্কার করা হবে। এ কাজের জন্য ৯৪ কোটি টাকার প্রকল্প হাতে নেওয়া হয়েছে।
পরে স্থানীয় চন্দ্রগঞ্জ বাজারে আওয়ামী লীগ আয়োজিত এক পথসভায় বক্তব্য দেন মন্ত্রী। এ সময় তিনি আগামী সংসদ নির্বাচনে নৌকায় ভোট চান।
এ সময় উপস্থিত ছিলেন সংসদ সদস্য এ কে এম শাহজাহান কামাল, আওয়ামী লীগের কেন্দ্রীয় কমিটির যুব ও ক্রীড়াবিষয়ক সম্পাদক হারুনুর রশিদ, জেলা আওয়ামী লীগের সভাপতি গোলাম ফারুক প্রমুখ।
