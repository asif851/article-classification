
ইসলামী ফ্রন্ট নেতা নূরুল ইসলাম ফারুকী হত্যাকাণ্ডে জড়িত সন্দেহে আটক মাহমুদা খাতুন ও শরিফুল ইসলামের দুই দিন রিমান্ডে নেওয়ার আদেশ দিয়েছেন আদালত।
আজ রোববার ঢাকার মহানগর হাকিম ওয়ায়েজ কুরনী খান চৌধুরী দুই দিন রিমান্ড মঞ্জুর করেন।আজ দুই আসামিকে ফৌজদারি কার্যবিধির ৫৪ ধারায় আটক দেখিয়ে সাত দিন করে রিমান্ডে নেওয়ার আবেদন করেন মহানগর গোয়েন্দা পুলিশ (ডিবি) পরিদর্শক জুলহাস উদ্দিন।
আদালতে দেওয়া প্রতিবেদনে বলা হয়, হত্যাকাণ্ডের আগে মাহমুদা ফারুকীর বাসায় গিয়েছিলেন। প্রতিবেদনে বলা হয়, খুন হওয়ার দিন মাহমুদা মৃতের বাসায় যান এবং ফ্ল্যাটের বিভিন্ন কক্ষ দেখে আসেন। ওই দিন ফারুকীর বাসা থাকতে চাওয়া, খুন হওয়ার আগে বাসা থেকে বেরিয়ে যাওয়া—এসব বিষয়ে জিজ্ঞাসাবাদ করা প্রয়োজন। তাঁর সহযোগী শরিফুল ইসলামও কোনো না-কোনোভাবে হত্যাকাণ্ডের ঘটনায় জড়িত থাকতে পারেন। মামলার ঘটনার সুষ্ঠু তদন্তের স্বার্থে জিজ্ঞাসাবাদ করা প্রয়োজন। শুনানি শেষে আদালত দুই দিন করে রিমান্ড মঞ্জুর করেন।
উল্লেখ্য, গত বুধবার রাতে রাজধানীর পূর্ব রাজাবাজারের বাড়িতে পরিবারের সবাইকে বেঁধে ইসলামী ফ্রন্টের সভাপতিমণ্ডলীর সদস্য ও একাধিক বেসরকারি চ্যানেলের ইসলামি অনুষ্ঠানের উপস্থাপক ফারুকীকে গলা কেটে হত্যা করে দুর্বৃত্তরা। এ হত্যায় জড়িত সন্দেহে নারায়ণগঞ্জের রূপগঞ্জের মুড়াপাড়া থেকে মাহমুদা খাতুন ও শরিফুল ইসলামকে আটক করে পুলিশ।
