
বিএনপির চেয়ারপারসন খালেদা জিয়ার উদ্দেশে প্রধানমন্ত্রীর রাজনৈতিক উপদেষ্টা এইচ টি ইমাম বলেছেন, কান টানলে মাথা আসে। সাম্প্রতিক জঙ্গি হামলাগুলোকে যদি সব সূত্র থেকে দেখা যায়, তাহলে মাথা চলে আসে। এর জন্য আগে থেকেই অফেন্স ইজ দ্য বেস্ট ডিফেন্স (আক্রমণই সর্বোত্তম প্রতিরক্ষা) পদ্ধতি তারা গ্রহণ করেছে। তবে এতে কোনো কাজ হবে না।আজ শুক্রবার দুপুরে আওয়ামী লীগ সভানেত্রীর ধানমন্ডির রাজনৈতিক কার্যালয়ে দলটির ২০তম জাতীয় সম্মেলন উপলক্ষে গঠিত প্রচার ও প্রকাশনা উপকমিটির সভায় বিএনপির চেয়ারপারসন খালেদা জিয়ার উদ্দেশে এইচ টি ইমাম এসব কথা বলেন। সম্প্রতি খালেদা জিয়া এক বিবৃতিতে বলেছেন, সাম্প্রতিক হত্যাকাণ্ডের সঙ্গে আওয়ামী লীগ জড়িত।এইচ টি ইমাম বলেন, ‘বিএনপির কাছে শিষ্টাচারপূর্ণ কথা আশা করি না। যদি তাই হতো তাহলে বিএনপি নেত্রী সাবেক প্রধানমন্ত্রী, আওয়ামী লীগের প্রধান ও দেশের বর্তমান প্রধানমন্ত্রীকে নাম ধরে যা বলেছেন, কতটুকু বেয়াদব হলে এমন শিষ্টাচারবহির্ভূত কথা তিনি বলতে পারেন। এই আপত্তিকর আচরণ কিছুতেই সহ্য করা যায় না।’প্রচার ও প্রকাশনা উপকমিটির আহ্বায়ক এইচ টি ইমাম বলেন, ‘বিভিন্ন জায়গায় যতগুলো গুপ্তহত্যা হয়েছে, তার প্রায় সব কটিই গুছিয়ে এসেছে। সুরাহা হয়ে এসেছে। আমরাও এই বিষয়গুলো জানি। কিন্তু সব তথ্য প্রকাশ করা যায় না। কীভাবে কখন কোথায় হত্যা করা হচ্ছে, এর যোগসূত্র খুঁজে পাওয়া যাচ্ছে। এই যোগসূত্র থেকে আমরা পাচ্ছি যে শিবির ও ছাত্রদল এবং তাদের মাথা যারা অর্থাৎ ছত্রচ্ছায়া দিচ্ছে, তারা হলো জামায়াত-বিএনপি। জামায়াতে ইসলামী হিন্দ, জামায়েতে ইসলামী পাকিস্তান, আল-কায়েদা, তালেবান, সিরিয়ার আইএস, মুসলিম ব্রাদার হুড, নাইজেরিয়ার বোকো হারাম, সোমালিয়ার আল-শাবাব—এরা একই সূত্রে গাঁথা। এরা মানবতার শত্রু।’
 প্রচার ও প্রকাশনা উপকমিটির সভায় আওয়ামী লীগের প্রচার ও প্রকাশনা সম্পাদক হাছান মাহমুদ, উপপ্রচার ও প্রকাশনা সম্পাদক অসীম কুমার উকিল, ডাক ও টেলিযোগাযোগ প্রতিমন্ত্রী তারানা হালিম প্রমুখ উপস্থিত ছিলেন।
