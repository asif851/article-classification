
দুই বিদেশি হত্যার ঘটনায় যাঁরাই জড়িত থাকুক, পুলিশ তাদের খুঁজে বের করবে এবং শাস্তিরও ব্যবস্থা করা হবে বলে মন্তব্য করেছেন বাংলাদেশ পুলিশের অতিরিক্ত মহাপরিদর্শক (সিআইডি) শেখ হিমায়েত উদ্দিন।আজ রোববার সকালে ফেনীর পুলিশ সুপারের সম্মেলন কক্ষে সাংবাদিকদের সিআইডি প্রধান বলেন, দেশে দুজন বিদেশি নাগরিক হত্যার ঘটনা একই উদ্দেশ্যে করা হয়েছে।সিআইডি প্রধান বলেন, সিআইডির একটি ঐতিহ্য রয়েছে। বঙ্গবন্ধু হত্যা মামলা, ২১শে আগস্ট গ্রেনেড হামলা, উদীচী, রমনা বটমূলে, সিপিবির সভা, চট্টগ্রামের ১০ ট্রাক অস্ত্র মামলা, বিডিআর বিদ্রোহ মামলাসহ দেশের গুরুত্বপূর্ণ মামলা সমূহ নিখুঁত ও সূক্ষ্মভাবে তদন্ত করেছে এবং করবে। সিআইডির মূল কাজই হচ্ছে নিখুঁত ও সূক্ষ্ম ভাবে মামলা তদন্ত করা।সকালে ফেনীর সুপারের কার্যালয়ের তৃতীয় তলায় ঊর্ধ্বমুখী সম্প্রসারিত নব নির্মিত ফেনী জেলা সিআইডি ক্যাম্প কার্যালয় উদ্বোধন করেন হিমায়েত উদ্দিন। এ উপলক্ষে ফেনীর স্থানীয় সাংবাদিকদের সঙ্গে এক মতবিনিময় সভার আয়োজন করা হয়।সিআইডি কুমিল্লা অঞ্চলের এসপি ডক্টর নাজমুল করিম খানের সভাপতিত্বে বক্তব্য রাখেন সিআইডি চট্টগ্রাম অঞ্চলের এসপি মোশাররফ হোসেন ও ফেনী জেলা পুলিশ সুপার রেজাউল হক। উপস্থিত ছিলেন গণপূর্ত অধিদপ্তর ফেনীর নির্বাহী প্রকৌশলী মো. আমিনুর রহমান, ফেনীর অতিরিক্ত পুলিশ সুপার মুহাম্মদ শামসুল আলম সরকার, সিআইডি ফেনী ক্যাম্পের জ্যেষ্ঠ সহকারী পুলিশ সুপার মো. মোজাম্মেল হক।
