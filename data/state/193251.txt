
দেশে সর্বোচ্চ বিদ্যুৎ উৎপাদনের রেকর্ড হয়েছে গতকাল মঙ্গলবার রাত ১১টার দিকে। এ সময় ১০ হাজার ১৩৭ মেগাওয়াট বিদ্যুৎ উৎপন্ন হয়েছে। এটি দেশের সর্বকালের সর্বোচ্চ রেকর্ড বলে বিদ্যুৎ উন্নয়ন বোর্ডের (পিডিবি) সূত্রে জানা গেছে।এর আগে গত ১৯ মার্চ বিদ্যুৎ উৎপাদন ছিল ১০ হাজার ৮৪ মেগাওয়াট। সেদিনের চেয়ে মঙ্গলবার ৫৩ মেগাওয়াট বেশি বিদ্যুৎ উৎপাদন হয়েছে।
বিদ্যুৎ উৎপাদন বোর্ডের (পিডিবি) সূত্র জানায়, তারা এবার গ্রীষ্মে ১২ হাজার মেগাওয়াট পর্যন্ত বিদ্যুৎ উৎপাদন করতে পারবে। কিন্তু এখন পর্যন্ত দেশে বিদ্যুৎ উৎপাদনের সর্বোচ্চ রেকর্ড ১০ হাজার ১৩৭ মেগাওয়াট।
পিডিবি সূত্রে জানা গেছে, বর্তমান মহাজোট সরকারের সময়ে এর আগে ২০১৬ সালে ৩০ জুনে বিদ্যুৎ উৎপাদন হয় ৯ হাজার ৩৬ মেগাওয়াট। এর আগে ২০১৬ সালের ৯ জুন দেশে সর্বোচ্চ ৮ হাজার ৭৭৬ মেগাওয়াট বিদ্যুৎ উৎপন্ন হয়। ২০১৫ সালের ১৩ আগস্ট সর্বোচ্চ ৮ হাজার ১৭৭ মেগাওয়াট বিদ্যুৎ উৎপন্ন হয়েছিল।
 
