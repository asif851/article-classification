
একুশে পদক পাওয়া শাস্ত্রীয় সংগীতের বিশিষ্ট গুরু পণ্ডিত রামকানাই দাশ গুরুতর অসুস্থ। তাঁর মস্তিষ্কে রক্তক্ষরণ হয়েছে। তিনি এখন রাজধানীর মেট্রোপলিটন হাসপাতালে চিকিৎসাধীন। শারীরিক অবস্থার অবনতি হওয়ায় গতকাল শুক্রবার বিকেলে জরুরি ভিত্তিতে তাঁর মস্তিষ্কে অস্ত্রোপচার করা হয়।পণ্ডিত রামকানাইয়ের ছেলে তবলাশিল্পী পিনু সেন দাশ জানান, গত মঙ্গলবার সিলেটে নিজ বাসভবনে অসুস্থ হয়ে পড়েন রামকানাই। ওই দিন সন্ধ্যায় সিলেটে একটি বেসরকারি হাসপাতালে তাঁকে ভর্তি করা হয়। সেখানেই মস্তিষ্কে রক্তক্ষরণ হওয়ার ব্যাপারটি জানা যায়। পরদিন বুধবার তাঁকে ঢাকায় আনা হয়। গতকাল শুক্রবার দুপুরে নিউরোসার্জন কনক কান্তি বড়ুয়া জানান, মঙ্গলবার রাতে সিলেটে পণ্ডিত রামকানাই দাশের একটি সিটি স্ক্যান করা হয়েছিল। তাতে দেখা যায়, রক্তক্ষরণের পরিমাণ ছিল অল্প। ঢাকায় আনার পরও তিনি কথা বলেছেন। গত বৃহস্পতিবার রাতে তিনি অচেতন হয়ে পড়েন। আবার সিটি স্ক্যান করলে দেখা যায়, রক্তক্ষরণের পরিমাণ বেড়েছে। তিনি হৃদ্রোগেও ভুগছেন। কনক কান্তি বড়ুয়া জানান, গতকাল দুপুরে রামকানাইয়ের জন্য একটি মেডিকেল বোর্ড গঠন করা হয়েছে। বোর্ডে ছিলেন নিউরোসার্জন অধ্যাপক রশিদ উদ্দিন আহম্মদ ও অধ্যাপক আফজালুর রহমান। তাঁরা দ্রুত অস্ত্রোপচারের পরামর্শ দিয়েছেন। পণ্ডিত রামকানাই দাশ ২০১৩ সালে মেরিল-প্রথম আলো আজীবন সম্মাননায় ভূষিত হন। তিনি দীর্ঘ সময় ধরে পুরাতনী বাংলা গান নিয়ে কাজ করছেন। পুরাতনী বাংলা গানকে নাগরিক শ্রোতাদের কাছে জনপ্রিয় করতে ভূমিকা রাখেন তিনি। দেশে ও দেশের বাইরে তাঁর অসংখ্য ছাত্রছাত্রী রয়েছে। পিনু সেন দাশ তাঁর বাবার আশু রোগমুক্তির জন্য সবার কাছে দোয়া চেয়েছেন।
