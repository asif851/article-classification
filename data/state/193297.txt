
কয়েক দিন বিরতির পর আবার বৃষ্টি শুরু হয়েছে। দেশের বেশির ভাগ স্থানে গতকাল বুধবার রাত থেকে শুরু হয়েছে বেশ ভারী বৃষ্টি। আবহাওয়া অধিদপ্তর জানিয়েছে, আজ বৃহস্পতিবার সকাল ছয়টা থেকে নয়টা পর্যন্ত রাজধানী ঢাকায় ৩০ মিলিমিটার বৃষ্টি হয়েছে। মৌলভীবাজারের শ্রীমঙ্গলে সব চেয়ে বেশি ৫৬ মিলিমিটার বৃষ্টি হয়েছে। খেপুপাড়ায় বৃষ্টি হয়েছে ৪৪ মিলিমিটার। বৃষ্টির কারণ সম্পর্কে আবহাওয়া অধিদপ্তর জানায়, মধ্য ও তৎসংলগ্ন এলাকায় লঘুচাপটি উত্তর–পশ্চিম দিকে অগ্রসর হয়ে পশ্চিম মধ্য বঙ্গোপসাগরে অবস্থান করছে। এটি আরও ঘনীভূত হওয়ার সম্ভাবনা রয়েছে। এর প্রভাবে সারা দেশে বৃষ্টি হচ্ছে। বৃষ্টি প্রবণতা বাড়তে পারে বলে উল্লেখ করে আবহাওয়া অধিদপ্তর জানায়, দেশের সব বিভাগে দমকা হাওয়াসহ বৃষ্টি অথবা বজ্রবৃষ্টি হতে পারে। একই সঙ্গে দিন ও রাতের তাপমাত্রা সামান্য কমতে পারে। ঝোড়ো হাওয়ার কারণে খুলনা, বরিশাল, পটুয়াখালী, নোয়াখালী, চট্টগ্রাম ও কুমিল্লা অঞ্চলের নৌবন্দরগুলোকে ২ নম্বর নৌ হঁশিয়ারি সংকেত দেখিয়ে যেতে বলা হয়েছে।
