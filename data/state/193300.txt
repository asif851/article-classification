
গাইবান্ধার সাদুল্যাপুর উপজেলার দামোদরপুর ইউনিয়নের জামুডাঙ্গা গ্রামের ঘাঘট নদ থেকে বালু উত্তোলন মেশিন, পাইপ ও উত্তোলন করা লক্ষাধিক টাকা মূল্যের বালু জব্দ করেছেন ভ্রাম্যমাণ আদালত। টের পেয়ে বালু ব্যবসায়ী গা ঢাকা দেন। আদালত পরিচালনা করেন ইউএনও আবদুল্লাহ আল মামুন তালুকদার। তিনি জানান, দীর্ঘদিন ধরে জামুডাঙ্গা গ্রামের বালু ব্যবসায়ী রাজু মিয়া ঘাঘট নদ থেকে অবৈধভাবে বালু উত্তোলন করে আসছিলেন। গোপন সংবাদের ভিত্তিতে গতকাল বৃহস্পতিবার দুপুরে অভিযান চালিয়ে বালু উত্তোলন মেশিন, পাইপ ও বালু জব্দ করে সাদুল্যাপুর থানার পুলিশের হেফাজতে রাখা হয়েছে। এ ঘটনায় ওই ব্যবসায়ীর বিরুদ্ধে আইনগত ব্যবস্থা নেওয়া হবে। গাইবান্ধা প্রতিনিধি|
