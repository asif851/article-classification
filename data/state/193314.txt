
মুন্সিগঞ্জের শ্রীনগর উপজেলার ঢাকা-মাওয়া মহাসড়কের পাশে কেওয়টখিরা এলাকায় মাটির নিচে থেকে পরিত্যক্ত অবস্থায় ১১৭টি থ্রি নট থ্রি রাইফেলের গুলি ও চারটি গ্রেনেড উদ্ধার করা হয়েছে। আজ শনিবার শ্রমিকেরা মসজিদের নির্মাণ করা কাজ করার সময় মাটি খুঁড়লে এ গুলি ও গ্রেনেড বের হয়ে আসে।স্থানীয় লোকজন বলেন, আজ সকালে মাটি খোঁড়ার একপর্যায়ে প্রায় ছয় ফুট গভীর মাটির নিচে একটি মাটির কলস পাওয়া যায়। সেই কলসের ভেতর থেকে এই অস্ত্র ও গ্রেনেড উদ্ধার করা হয়। উদ্ধার হওয়া গুলি ও গ্রেনেড শ্রীনগর থানায় হস্তান্তর করা হয়েছে।জানতে চাইলে সহকারী পুলিশ সুপার (শ্রীনগর সার্কেল) সামছুজ্জামান সাংবাদিকদের বলেন, গুলি ও গ্রেনেডগুলো অনেক পুরোনো। এইগুলোর এখন আর কার্যকারিতা নেই। ধারণা করা হচ্ছে, ১৯৭১ সালে মুক্তিযুদ্ধের সময় বা তার পরে কেউ এই সব গ্রেনেড ও গুলি লুকিয়ে রেখেছিল।
