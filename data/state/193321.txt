
মেয়ে শিশুটির জন্মবার্ষিকী ও কান ফোঁড়ানো অনুষ্ঠানের জন্য ভাড়া নেওয়া হয়েছিল গাজীপুরের কালিয়াকৈর উপজেলার পুরো ‘রাঙামাটি ওয়াটার ফ্রন্ট’। এতে অতিথিদের খাবারের পেছনেই খরচ হয়েছে অন্তত আট লাখ টাকা।এটি ছিল পুলিশের ঢাকা রেঞ্জের উপমহাপরিদর্শক (ডিআইজি) এস এম মাহফুজুল হক নূরুজ্জামানের একমাত্র মেয়ের অনুষ্ঠান। নামীদামি উপহার নিয়ে অনুষ্ঠানে যোগ দেন ঢাকা রেঞ্জের অধীন প্রায় সব পুলিশ সুপার, অতিরিক্ত পুলিশ সুপার, থানার ভারপ্রাপ্ত কর্মকর্তাসহ (ওসি) অন্য কর্মকর্তারা।রাঙামাটি ওয়াটার ফ্রন্ট ও পুলিশের কয়েকজন কর্মকর্তা জানান, ডিআইজি নূরুজ্জামান অনুষ্ঠান সফল করতে ওয়াটার ফ্রন্টের বিশাল সম্মেলনকক্ষ, অতিথিদের বিশ্রামের জন্য নয়টি ভিআইপি কটেজ ও সুইমিং পুল ভাড়া করেন। সন্ধ্যায় ছিল তারকা কণ্ঠশিল্পীদের নিয়ে গানের অনুষ্ঠান।ওয়াটার ফ্রন্ট কর্তৃপক্ষ সূত্র জানায়, পার্কের সম্মেলনকক্ষের ভাড়া ৮০ হাজার টাকা। আর আট হাজার টাকা করে নয়টি কটেজের ভাড়া ৭২ হাজার টাকা। চটপটি-ফুচকা খাওয়ার জন্য বরাদ্দ ছিল ৮০ হাজার টাকা। দুপুরের খাবার ও সন্ধ্যায় নাশতা বাবদ জনপ্রতি বরাদ্দ করা হয় দেড় হাজার টাকা। ৫০০ অতিথির পেছনে ব্যয় হয় সাড়ে সাত লাখ টাকা।গতকাল বিকেল সাড়ে পাঁচটায় কালিয়াকৈরের রাঙামাটি গ্রামে অবস্থিত ওই বিনোদনকেন্দ্রে গিয়ে দেখা যায়, ফটকের বাইরে জেলার সব থানার ওসির গাড়ি। ভেতরে ডিআইজিসহ অতিথিদের গাড়ি। বিভিন্ন স্থানে নিরাপত্তার দায়িত্বে ছিলেন কালিয়াকৈর থানার পুলিশ সদস্যরা। সম্মেলনকক্ষে চলছিল কেক কাটা ও সংগীতানুষ্ঠান।অনুষ্ঠানের এক বাবুর্চি বললেন, তাঁকে শ্রীপুর থেকে আনা হয়েছে। দুপুরের খাবার ও সন্ধ্যার নাশতায় ১৮টি পদ করা হয়েছে। এতে খরচ পড়েছে জনপ্রতি প্রায় দেড় হাজার টাকা।রাঙামাটি ওয়াটার ফ্রন্টের বিপণন ব্যবস্থাপক মো. ময়নুদ্দিন প্রথম আলোকে বলেন, পার্কের ব্যবসা করতে গিয়ে অনেক বিপদের সম্মুখীন হতে হয়। এ জন্য পুলিশের অনুষ্ঠান থেকে কোনো টাকা-পয়সা নেওয়া হয়নি।এসব ব্যাপারে জানতে চাইলে ডিআইজি নূরুজ্জামান গতকাল রাতে মুঠোফোনে প্রথম আলোকে বলেন, ‘অনুষ্ঠানে পাঁচ শ নয়, দেড় শ থেকে দুই শ অতিথি ছিলেন। খাবারের ১৮ পদ নয়। দুপুরের খাবারে কাচ্চি বিরিয়ানি, রোস্ট ও সালাদ ছিল। আর অনুষ্ঠানের জন্য পার্ক কর্তৃপক্ষের ভাড়া পরিশোধ করেছেন আমার এক বোন।’ডিআইজি আরও বলেন, ‘আমার পাঁচ ভাই-বোন যুক্তরাষ্ট্রে থাকেন। অনুষ্ঠানের সব খরচ তাঁরাই দিয়েছেন। আমার এক টাকাও খরচ হয়নি।’
