
যোগাযোগমন্ত্রী ওবায়দুল কাদের বলেছেন, এই নভেম্বরেই সর্বদলীয় সরকার গঠন হয়ে যাবে। নির্বাচনকালীন সর্বদলীয় সরকার গঠনের লক্ষ্যে আগামী এক সপ্তাহের মধ্যে মন্ত্রিসভার সদস্যরা পদত্যাগ করবেন।আজ মঙ্গলবার সকালে সচিবালয়ে সাংবাদিকদের যোগাযোগমন্ত্রী এসব কথা বলেন।সচিবালয়ে বাংলাদেশ জ্ঞান ও প্রকাশক সমিতির নেতাদের সঙ্গে বৈঠক শেষে যোগাযোগমন্ত্রী ওবায়দুল কাদের সাংবাদিকদের বলেন, ‘আমরা পদত্যাগের জন্য প্রস্তুত। আমি আমার পদত্যাগপত্র লিখেও রেখেছি। এক সপ্তাহের মধ্যে প্রধানমন্ত্রীর কাছে পদত্যাগপত্র জমা দেওয়া হবে। এই পদত্যাগপত্র গ্রহণ বা প্রত্যাখ্যান করা হবে না।’এ সময় সংবাদিকদের এক প্রশ্নের জবাবে ওবায়দুল কাদের জানান, যাঁরা সর্বদলীয় সরকারে থাকবেন না, তাঁদের পদত্যাগপত্র রাষ্ট্রপতির কাছে চলে যাবে। যাঁরা সর্বদলীয় সরকারে থাকবেন, তাঁদের নতুন করে শপথ নিতে হবে না। তবে যাঁরা নতুন করে সর্বদলীয় সরকারে আসবেন, তাঁদের শপথ নিতে হবে বলে জানান যোগাযোগমন্ত্রী। সাংবাদিকদের প্রশ্নের জবাবে ওবায়দুল কাদের বলেন, ‘চলতি নভেম্বরের তৃতীয় বা চতুর্থ সপ্তাহের শুরুর দিকে সর্বদলীয় সরকার গঠন হয়ে যাবে।’এ সময় মন্ত্রী জানান, প্রধান বিরোধী দল বিএনপিকে সর্বদলীয় সরকারে আনতে সরকারের চেষ্টা অব্যাহত রয়েছে।
