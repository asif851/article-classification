
ময়মনসিংহের ভালুকা উপজেলায় ঢাকা-ময়মনসিংহ মহাসড়কে ট্রাকের পেছনে বাসের ধাক্কায় তিন বাসযাত্রী নিহত হয়েছেন। আহত হয়েছেন বাসের অনন্ত পাঁচ যাত্রী। আজ মঙ্গলবার সকাল আটটার দিকে মহাসড়কের সিডস্টোর এলাকায় এ দুর্ঘটনা ঘটে।
নিহত যাত্রীদের মধ্যে তোফায়েল আহমেদ (২৭) নামের একজনের পরিচয় পাওয়া গেছে। বাকি যাত্রীদের পরিচয় পাওয়া যায়নি।
ভালুকার ভরাডোবা হাইওয়ে পুলিশ ও ফায়ার সার্ভিস সূত্রে জানা যায়, সকাল আটটার দিকে সিডস্টোর বাজার এলাকায় ঢাকা থেকে ময়মনসিংহগামী যাত্রীবাহী একটি বাস সামনে থাকা মালবাহী একটি ট্রাকের সঙ্গে সজোরে ধাক্কা খায়। এতে ঘটনাস্থলেই বাসের তিন যাত্রী নিহত হন। আহত হন অন্তত পাঁচজন। আহত যাত্রীদের মধ্যে চারজনকে ময়মনসিংহ মেডিকেল কলেজ হাসপাতালে ভর্তি করা হয়েছে।
ভালুকা ফায়ার সার্ভিসের দায়িত্বপ্রাপ্ত কর্মকর্তা রাকিবুল হাসান বলেন, নিহত যাত্রীদের পরিচয় শনাক্তের কাজ চলছে।
প্রথম আলোর হিসাব অনুযায়ী, আজসহ টানা ৪৩৫ দিনে নিহত ব্যক্তির সংখ্যা প্রায় চার হাজার। আর গতকাল সোমবার বাংলাদেশ যাত্রী কল্যাণ সমিতির প্রকাশিত তথ্য অনুযায়ী, চলতি বছরের ১ জানুয়ারি থেকে ৩০ এপ্রিল পর্যন্ত চার মাসে ১ হাজার ৮৭১টি সড়ক দুর্ঘটনায় ২ হাজার ১২৩ জন নিহত হয়েছেন, আহত ব্যক্তির সংখ্যা ৫ হাজার ৫৫৮।
বাংলাদেশ যাত্রী কল্যাণ সমিতি চলতি বছরের প্রথম চার মাসে দেশের ২১টি জাতীয় ও আঞ্চলিক সংবাদপত্র এবং ১০টি অনলাইন গণমাধ্যমে প্রকাশিত সড়ক দুর্ঘটনা সংবাদ পর্যবেক্ষণ শেষে এই প্রতিবেদন তৈরি করেছে। এতে বলা হয়, চার মাসে সড়ক দুর্ঘটনায় ১ হাজার ৯১৭ জন নিহত হন। পরে হাসপাতালে চিকিৎসাধীন অবস্থায় মারা যান ২০৬ জন। প্রতিবেদনটি বলছে, ২০১৭ সালের তুলনায় চলতি বছরের এই সময়ে দুর্ঘটনা ১ দশমিক ৬ শতাংশ, নিহত ১ দশমিক ৪৪ শতাংশ, আহত ৮ দশমিক ৩১ শতাংশ বেড়েছে।
