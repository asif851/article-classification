
রাজনৈতিক মিত্র জামায়াতে ইসলামীর ইফতারে বিএনপির চেয়ারপারসন খালেদা জিয়ার অংশ নেওয়ার কঠোর সমালোচনা করেছেন তাঁর প্রতিপক্ষ রাজনৈতিক নেতারা। বিএনপির নেতারা অবশ্য বলছেন, জামায়াত বিএনপির জোটের শরিক। তাঁদের ইফতারে খালেদা জিয়া যাবেন, এটি স্বাভাবিক।বিএনপির নেতৃত্বাধীন ২০-দলীয় জোটের শরিক দল জামায়াতে ইসলামী। দলটিকে জোটে রাখা নিয়ে দেশে-বিদেশে চাপে আছে বিএনপি। বিএনপির নীতিনির্ধারণী পর্যায়ের একটি অংশও দলের ভেতর এ নিয়ে কথা বলছেন। নেতাদের ফাঁস হওয়া ফোনালাপে এর প্রমাণ পাওয়া যায়। এর আগে ইউরোপীয় ইউনিয়নও বিএনপিকে জামায়াত ছাড়ার পরামর্শ দিয়েছিল। সর্বশেষ ভারতের প্রধানমন্ত্রী নরেন্দ্র মোদির সঙ্গে খালেদা জিয়ার বৈঠক নিয়ে জামায়াতও দুশ্চিন্তায় পড়েছিল।এর মধ্যে বিএনপির চেয়ারপারসন খালেদা জিয়া গত বৃহস্পতিবার জামায়াতে ইসলামীর ইফতারে অংশ নেন। এটাকে একটি বার্তা হিসেবে দেখছেন বিএনপির কেউ কেউ।জামায়াতের ইফতারে যোগ দেওয়ায় খালেদা জিয়ার সমালোচনা করেন জাতীয় সমাজতান্ত্রিক দলের (জাসদ) সভাপতি ও তথ্যমন্ত্রী হাসানুল হক ইনু। গতকাল শুক্রবার এক অনুষ্ঠানে তিনি বলেন, এতে প্রমাণ হয়, খালেদা জিয়া ও জামায়াত এক সুতায় বাধা। তিনি আর পাল্টাবেন না।আওয়ামী লীগের প্রচার ও প্রকাশনা সম্পাদক হাছান মাহমুদও খালেদা জিয়ার কঠোর সমালোচনা করেছেন। গতকাল জাতীয় প্রেসক্লাবে এক অনুষ্ঠানে তিনি খালেদা জিয়াকে উদ্দেশ করে বলেন, ‘ইউরোপীয় ইউনিয়ন আপনাকে প্রকাশ্যে জামায়াত ছাড়ার কথা বলেছে। সমগ্র পৃথিবী আপনাকে জামায়াত ছাড়ার কথা বলেছে। আপনার দলের নেতারাও জামায়াত ছাড়ার কথা বলছেন। এরপরও আপনি যখন জামায়াতের পাশে গিয়ে বসেন, তখন মনে হয় আপনি বিএনপি ছাড়তে পারলেও জামায়াত ছাড়তে পারবেন না।’
