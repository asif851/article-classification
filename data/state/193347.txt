
কক্সবাজারের টেকনাফে সেন্ট মার্টিনের পূর্বে বঙ্গোপসাগর থেকে একটি ট্রলারসহ মিয়ানমারের ১০ জন মাঝিমাল্লাকে আটক করেছেন বাংলাদেশ নৌবাহিনীর টহল জাহাজের সদস্যরা। 
আজ বৃহস্পতিবার ভোররাত সাড়ে চারটার দিকে তাঁদের সেন্ট মার্টিনের পূর্বে বাংলাদেশ জলসীমানায় থেকে অবৈধভাবে অনুপ্রবেশের দায়ে আটক করা হয়েছে। এ সময় তাঁদের কাছ থেকে তিনটি বড় তলোয়ার ও দুটি চাপাতি উদ্ধার করা হয়।পুলিশ সূত্র জানায়, প্রতিদিনের মতো টহল দিচ্ছিল বাংলাদেশ নৌবাহিনীর একটি টহল জাহাজ। এ সময় সহেন্দভাজন একটি ট্রলার বাংলাদেশ জলসীমানায় দেখতে পায়। তখন নৌবাহিনীর জাহাজটি কাছাকাছি এলে ওই ট্রলারটিতে মিয়ানমারের কয়েকজন লোক দেখতে পায়। নৌবাহিনীর সদস্যদের উপস্থিতি টের পেয়ে ট্রলারটি পালানোর চেষ্টা করলে তাদের আটক করতে সক্ষম হয়। পরে ট্রলারে তল্লাশি চালালে তিনটি বড় তলোয়ার ও দুটি চাপাতি উদ্ধার করা হয়। সেন্ট মার্টিন কোস্টগার্ডের মাধ্যমে বৃহস্পতিবার দুপুরে দিকে ওই ১০ জনকে টেকনাফ মডেল থানার পুলিশের কাছে হস্তান্তর করা হয়েছে। আটক মিয়ানমারের মাঝিমাল্লারা রাখাইন। টেকনাফ মডেল থানার ভারপ্রাপ্ত কর্মকর্তা (ওসি) মো. মাইন উদ্দিন খান প্রথম আলোকে বলেন, সাগর থেকে আটক ১০ জনের বিরুদ্ধে অবৈধ অস্ত্র ও বৈদেশিক নাগরিক আইনের তাঁদের বিরুদ্ধে দুটি মামলা করে আজ বিকেলে কক্সবাজার আদালতে পাঠানো হলে বিচারক তাঁদের জেলহাজতে পাঠান।
