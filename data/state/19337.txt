
সরকার চাইলে খুন-গুম বন্ধ করা সম্ভব বলে মনে করেন জাতীয় পার্টির (জাপা) চেয়ারম্যান ও প্রধানমন্ত্রীর বিশেষ দূত এইচ এম এরশাদ। এ জন্য পুলিশকে স্বাধীনতা দেওয়া ও রাজনৈতিক হস্তক্ষেপ বন্ধের আহ্বান জানিয়েছেন তিনি।আজ বৃহস্পতিবার রাজধানীর বনানীতে জাপার চেয়ারম্যানের কার্যালয়ে এক অনুষ্ঠানে এ মতামত ব্যক্ত করেন এরশাদ। জাতীয় পার্টিতে অটোরিকশাশ্রমিকদের যোগদান উপলক্ষে ওই অনুষ্ঠানের আয়োজন করা হয়।এরশাদ বলেন, প্রতিদিন খবরের কাগজ খুললেই দেখি, খুন-গুম। এমন কোনো দিন নেই যে, রক্ত নেই। এটা কি বন্ধ করা যায় না?জাপার চেয়ারম্যান বলেন, ‘যাঁরা অপরাধী, যাঁরা খুন-গুম করেন, তাঁরা জানেন, তাঁদের কিছু হবে না। ওসি সাহেবের কাছে গেলে, একজন ফোন করে বলবেন, “আমার লোক, ছেড়ে দাও। এফআইআর দিয়ো না।” তাই পুলিশকে স্বাধীনভাবে কাজ করতে দিতে হবে। এটা সরকারের দায়িত্ব। সরকার যদি চায়, তাহলে সব খুন-গুম বন্ধ করা সম্ভব।’
সরকারের উদ্দেশে এরশাদ বলেন, ‘পুলিশকে স্বাধীনতা দিন। রাজনৈতিক হস্তক্ষেপ বন্ধ করুন। তাহলে খুন-গুম বন্ধ হয়ে যাবে।’
জাতীয় শ্রমিক পার্টির সভাপতি শাহ আলম তালুকদারের সভাপতিত্বে অনুষ্ঠানে দলের মহাসচিবসহ অন্য নেতারা উপস্থিত ছিলেন।

