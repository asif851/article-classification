
ব্যাংকের বিভিন্ন ধরনের কার্ডের গোপনীয় ব্যক্তিগত তথ্য সুরক্ষায় প্রতিটি এটিএম (অটোমেটেড টেলার মেশিন) বুথে এক মাসের মধ্যে প্রতিরোধক যন্ত্র বসানোর নির্দেশ দেওয়া হয়েছে। বাংলাদেশ ব্যাংক বলেছে, প্রতিটি বুথে এন্টি স্কিমিং ও পিন শিল্ড ডিভাইস বসানো বাধ্যতামূলক। বাংলাদেশ ব্যাংক গত রোববার এ সংক্রান্ত নির্দেশনা জারি করেছে। কেন্দ্রীয় ব্যাংকের পেমেন্ট সিস্টেমস বিভাগ থেকে এ নির্দেশনা জারি করা হয়। তাতে বাংলাদেশ ব্যাংক বলেছে, নতুনভাবে কোনো এটিএম বুথ স্থাপনের ক্ষেত্রে বাধ্যতামূলকভাবে শুরু থেকে এ দুটি যন্ত্র বসাতে হবে। আর যেসব এটিএম বসানো হয়ে গেছে সেগুলোতে এক মাসের মধ্যে এ দুটি যন্ত্র বসাতে হবে। সম্প্রতি গ্রাহকের কার্ডের তথ্য চুরি করে জালিয়াতির মাধ্যমে গ্রাহকের অজান্তে টাকা তুলে নেওয়ার ঘটনার পর নতুন করে এ নির্দেশনা জারি করা হয়। এ ছাড়া এটিএম লেনদেন নিরাপদ ও ঝুঁকিমুক্ত করতে বেশ কিছু দিক নির্দেশনাও দিয়েছে বাংলাদেশ ব্যাংক। সম্প্রতি বেসরকারি তিনটি ব্যাংকের চারটি এটিএম বুথে স্কিমিং ডিভাইস বসিয়ে গ্রাহকের কার্ডের গোপন তথ্য চুরি করে জালিয়াতির ঘটনা ঘটে। বেসরকারি ইস্টার্ন, সিটি ও ইউনাইটেড কর্মাশিয়াল ব্যাংকের (ইউসিবি) চারটি বুথে এ ডিভাইস বসানো হয় বলে বাংলাদেশ ব্যাংকের নির্বাহী পরিচালক ও মুখপাত্র শুভঙ্কর সাহা প্রথম আলোকে জানান। এ ঘটনায় ইউসিবি ব্যাংকের পক্ষ থেকে গত শুক্রবার বনানী থানায় একটি মামলা দায়ের করা হয়।
আরও পড়ুন: 
চারটি বুথে বসানো হয় স্কিমিং ডিভাইস
