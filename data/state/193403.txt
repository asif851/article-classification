
 
যোগাযোগমন্ত্রী ওবায়দুল কাদের বলেছেন, বর্তমানে ছাত্ররাজনীতির নামে অশুভ প্রবণতা চলছে। ইদানীং ছাত্ররাজনীতির সঙ্গে শিক্ষকরাজনীতি আপস করছে।আজ শুক্রবার সকালে গাজীপুরের ইসলামিক ইউনিভার্সিটি অব টেকনোলজিতে পুর ও পরিবেশ প্রকৌশল বিভাগ আয়োজিত ‘সেনোভেশন ২০১৩’ অনুষ্ঠানের উদ্বোধনীতে যোগাযোগমন্ত্রী এসব কথা বলেন।ওবায়দুল কাদেরের অভিযোগ, শিক্ষকরাজনীতির মধ্যে যেমন ছাত্ররাজনীতির অনুপ্রবেশ ঘটেছে, তেমনি ছাত্ররাজনীতির মধ্যেও শিক্ষকরাজনীতির অনুপ্রবেশ ঘটেছে। যে যার দলবাজির স্বার্থে উভয়পক্ষকে ব্যবহার করছে। এতে ধ্বংস হচ্ছে ভবিষ্যত্। তিনি বলেন, শিক্ষকেরা দল সমর্থন করবেন, কিন্তু দলবাজি করা ঠিক নয়।যোগাযোগমন্ত্রী বলেন, ‘আমি অবেলার মন্ত্রী। ১৭ মাসে যতটুকু সম্ভব হয়েছে, ততটুকু কাজ করেছি। রাস্তায় রাস্তায় ঘুরে বেড়িয়েছি। এতে মনে হয়েছে, মুসাফির হয়ে গেছি। দেশে যেকোনো সময়ের চেয়ে এখন রাস্তার অবস্থা ভালো। সড়ক বিভাগের দুর্নীতি বন্ধ হয়েছে। আমি মন্ত্রী যদি দুর্নীতি করি, বদলি-বাণিজ্য করি, সেটা গোপন থাকবে না। এটা যখন সবাই জেনে যাবে, তখন ওই বিভাগে আর কোনো কাজ হবে না। তাই অন্যকে ভালো করতে হলে নিজেকে ভালো হতে হবে।’
ইজাজ হোসেন মাহমুদের সভাপতিত্বে অনুষ্ঠানে বিশেষ অতিথি হিসেবে বক্তব্য দেন ইসলামিক ইউনিভার্সিটি অব টেকনোলজির উপাচার্য ইমতিয়াজ হোসাইন, পুর ও পরিবেশ প্রকৌশল বিভাগের চেয়ারম্যান সদরুল ইসলাম।
অনুষ্ঠান শেষে যোগাযোগমন্ত্রী শিক্ষার্থীদের তোলা আলোকচিত্র প্রদর্শনী ঘুরে দেখেন। সেনোভেশন অনুষ্ঠান উপলক্ষে ওই বিভাগের শিক্ষার্থীরা তাদের তৈরি বিভিন্ন প্রকল্প দেখান|
