
রংপুরের বদরগঞ্জ উপজেলার লালদীঘি পীরপাল বিএম কলেজের অধ্যক্ষ আমিনুল কবীর ১০ হাজার টাকা সড়কে পেয়ে তা প্রকৃত মালিককে ফেরত দিয়ে সততার দৃষ্টান্ত স্থাপন করেছেন। গতকাল সোমবার দুপুরে উপযুক্ত প্রমাণ সাপেক্ষে এলাকার গণ্যমান্য ব্যক্তিদের উপস্থিতিতে তিনি ওই টাকা মালিককে ফেরত দিয়েছেন।কয়েকজন প্রত্যক্ষদর্শী সূত্রে জানা গেছে, অধ্যক্ষ আমিনুল কবীর ১৫ দিন আগে কলেজ শেষে বিকেলে বাসায় ফিরছিলেন। পথে চম্পাতলী কালিরহাটের অদূরে বদরগঞ্জ-লালদীঘি সড়কে ছড়িয়ে–ছিটিয়ে পড়ে থাকা ওই টাকা কুড়িয়ে তিনি নিজ হেফাজতে রাখেন। এরপর টাকার মালিককে খুঁজতে ওই দিনই তিনি উপজেলার বিভিন্ন স্থানে মাইকিং করেন। পরে স্থানীয় একটি ইটভাটার শ্রমিক উপজেলার আমরুলবাড়ি চটকুপাড়া গ্রামের আবু হোসেন (৪৬) ওই টাকা তাঁর নিজের বলে দাবি করেন।
আমিনুল বলেন, ‘ওই টাকা ছিল দরিদ্র আবু হোসেনের। যথাযথ প্রমাণ সাপেক্ষে তাঁর হাতে টাকা তুলে দিতে পেরে আজ খুব ভালো লাগছে।’
আবু হোসেন বলেন, ‘ইটভাটায় শ্রমিকের কাজ করে ওই ১০ হাজার টাকা জমিয়েছিলাম। তা রাস্তায় পকেট থেকে কখন পড়ে গিয়েছিল, তা বুঝতে পারিনি। টাকা হারিয়ে খুব কষ্টে ছিলাম। কখনো ভাবিনি হারানো টাকা ফেরত পাব। দুনিয়াতে এখনো অনেক ভালো মানুষ আছেন, যাঁরা মানুষের টাকা কখনো নয়–ছয় করেন না। স্যার (আমিনুল কবীর) খুব ভালো মানুষ।’
 
 
