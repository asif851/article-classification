
রাজশাহী প্রকৌশল ও প্রযুক্তি বিশ্ববিদ্যালয় শাখা ছাত্রলীগের তথ্য ও গবেষণা সম্পাদক সাইফুজ্জামান সোহাগকে ‘র‍্যাব পরিচয়ে’ নিজ বাড়ি থেকে তুলে নিয়ে যাওয়ার অভিযোগ উঠেছে। সোহাগ বিশ্ববিদ্যালয়ের মেকানিক্যাল ইঞ্জিনিয়ারিং বিভাগের চতুর্থ বর্ষের শিক্ষার্থী।আজ শুক্রবার সকালে রাজশাহী চেম্বার অব কমার্স অ্যান্ড ইন্ডাস্ট্রির সম্মেলন কক্ষে পরিবারের পক্ষ থেকে সংবাদ সম্মেলন করে সোহাগকে তুলে নিয়ে যাওয়ার অভিযোগ করা হয়। সোহাগের বাড়ি রাজশাহী নগরের রাজপাড়া থানার তেরোখাদিয়া এলাকার পশ্চিমপাড়ায়। তবে র‍্যাব ও পুলিশের পক্ষ থেকে জানানো হয়েছে, সোহাগকে আটক করা হয়নি।সংবাদ সম্মেলনে সোহাগের বাবা আক্কাস-উজ-জামান দাবি করেন, গত বুধবার রাত তিনটার দিকে ১৫ জনের মতো একটি দল সাদা একটি মাইক্রোবাসে করে এসে ‘র‍্যাব পরিচয়’ দিয়ে বাড়ির মূল ফটক খুলতে বলেন। আমরা প্রথম দিকে ফটক খুলতে চাইনি। অনেক জোরাজুরির পর ফটক খোলার সঙ্গে সঙ্গে তারা তিন তলায় আমার ছেলের ঘরে যায়। ওর ল্যাপটপ খুলে কী কী আছে দেখতে থাকে। কিছুক্ষণ পর ল্যাপটপ ও ক্যামেরাসহ সোহাগকে তারা ধরে নিয়ে যায় বলে অভিযোগ তার বাবার। কোথায় নিয়ে যাওয়া হচ্ছে জানতে চাইলে আমাদের বলেছে, সকালে থানায় খোঁজ করবেন।সাইফুজ্জামান সোহাগের মা শিরিন জামান কান্নাজড়িত কণ্ঠে সংবাদ সম্মেলনে জানান, ‘র‍্যাব পরিচয়ে’ যারা এসেছিল, তারা সোহাগের সঙ্গে তার সহপাঠী এক ছাত্রীর বিষয়ে কথা বলেছেন। তবে কী কথা হয়েছে, সে বিষয়ে কোনো তথ্য দিতে পারেননি সোহাগের মা।সোহাগ বিবাহিত। সোহাগের স্ত্রী ঢাকায় একটি মেডিকেল কলেজে পড়েন জানিয়ে আক্কাস উজ জামান দাবি করেন, ‘তুলে নিয়ে যাওয়ার’ খবর পেয়ে সোহাগের স্ত্রী বাসায় এসে দেখেছে, তার গয়না পাওয়া যাচ্ছে না। তিনি বলেন, আমরা বৃহস্পতিবার সকালে রাজপাড়া থানায় খোঁজ নিতে গেলে আমাদের বলা হয়েছে, সোহাগ সেখানে নেই। পুলিশ নাকি কিছুই জানে না। আমরা র‍্যাবের কাছেও গিয়েছি। তারা বলেছে, রাতে ওই এলাকায় র‍্যাব কোনো অভিযান চালাইনি। সংবাদ সম্মেলনে সোহাগের বাবা বলেন, আমার ছেলে যদি অপরাধ করেও থাকে, তাহলে তাঁকে আদালতে সোপর্দ করে আইনের আওতায় আনা হোক।রাজশাহী প্রকৌশল ও প্রযুক্তি বিশ্ববিদ্যালয় শাখা ছাত্রলীগের সাধারণ সম্পাদক তৌহিদুর রহমান বলেন, ‘আমরা ঘটনা শুনেছি। দলের নেতা-কর্মীদের খোঁজ নিতে বলেছি। দলের কারও সঙ্গে সোহাগের মনোমালিন্য হয়েছে বলে শুনিনি।’নগরের রাজপাড়া থানার ভারপ্রাপ্ত কর্মকর্তা (ওসি) মাহমুদুর রহমান জানান, এ ঘটনায় সোহাগের বাবা একটি সাধারণ ডায়েরি করেছেন। আমরা এখনো তাঁর খোঁজ পাইনি। তবে চেষ্টা চালিয়ে যাচ্ছি।এ ব্যাপারে জানতে চাইলে রাজশাহী র‍্যাব-৫ এর উপ-অধিনায়ক মো. আবদুস সালাম বলেন, গতকাল বৃহস্পতিবার সোহাগের বাবা অভিযোগ দিয়ে গেছেন। তবে র‍্যাবের কেউ তাঁকে গ্রেপ্তার করেনি। আমরা ঘটনা খতিয়ে দেখছি। চেষ্টা করছি দ্রুত তাঁকে খুঁজে বের করার।
