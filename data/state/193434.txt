
উচ্চ আদালতের রায় উপেক্ষা করে পুনর্বাসন ছাড়া ‘অগ্নিসংযোগ করে’ বস্তি উচ্ছেদের প্রতিবাদে আজ শুক্রবার বিক্ষোভ সমাবেশ ও মিছিল করেছে বাংলাদেশের কমিউনিস্ট পার্টি (সিপিবি)। এ ছাড়া আবাসিক খাতে গ্যাস সংকট সমাধান, অবিলম্বে বাড়ি ভাড়া নিয়ন্ত্রণ আইন কার্যকর, ঢাকার বিদ্যালয়গুলোতে ছাত্র বেতন বৃদ্ধি বন্ধের দাবি জানিয়েছে দলটি।জাতীয় প্রেসক্লাবের সামনে এই কর্মসূচি পালন করে সিপিবি। সিপিবির এক সংবাদ বিজ্ঞপ্তিতে বিষয়টি জানানো হয়।সিপিবি ঢাকা কমিটির সভাপতি শ্রমিক নেতা আবদুল কাদেরের সভাপতিত্বে অনুষ্ঠিত সমাবেশে বক্তব্য দেন কেন্দ্রীয় কমিটির প্রেসিডিয়াম সদস্য কাজী সাজ্জাদ জহির, ঢাকা কমিটির সাধারণ সম্পাদক সাজেদুল হক ও সিপিবি নেতা আসলাম খান, কে এম রুহুল আমীন, মাকসুদা আক্তার প্রমুখ।
কাজী সাজ্জাদ জহির বলেন, প্রশ্নবিদ্ধ নির্বাচনের মধ্য দিয়ে ক্ষমতায় অধিষ্ঠ হয়ে সরকার একের পর এক গণবিরোধী কর্মকাণ্ডে লিপ্ত রয়েছে। ‘গণতন্ত্র নয় উন্নয়ন’ এমনই এক তত্ত্ব দিয়ে সরকার তার অগণতান্ত্রিক, কর্তৃত্ববাদী শাসনকে জায়েজ করার জন্য প্রচার চালাচ্ছেন। এ প্রবণতা এ দেশে নতুন কোনো বৈশিষ্ট্য নয়।সাজেদুল হক বলেন, বাংলাদেশের জনগণ আজ সাম্প্রদায়িকতা, সাম্রাজ্যবাদ ও লুটেরাদের কবলে পড়ে আছে। ঢাকার সাধারণ মানুষ এর থেকে বিচ্ছিন্ন নয়। সিটি করপোরেশনের দুই মেয়র লোক দেখানো কর্মসূচি পালনের মধ্য দিয়ে বাজিমাত করবার চেষ্টা করছে। তারা ঢাকাকে এক বিলাসবহুল, তিলোত্তমা নগরীতে রূপান্তরের স্বপ্ন দেখাচ্ছেন; যেখানে সীমিত আয়ের মধ্যবিত্ত, শ্রমিক-কর্মচারী, ক্ষুদ্র ব্যবসায়ী, হকার, বস্তিবাসীদের ঠাঁই নেই।
