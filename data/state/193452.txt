
যশোরের মনিরামপুর উপজেলার মোলাম মিয়ার বটতলায় বাসের ধাক্কায় তানজিম সুলতানা (১৯) নামের এক কলেজছাত্রী নিহত হয়েছেন। আজ শুক্রবার সকাল সাড়ে ১০টার দিকে যশোর-সাতক্ষীরা সড়কে এ দুর্ঘটনা ঘটে।
দুর্ঘটনার প্রতিবাদে স্থানীয় এলাকাবাসী বেলা ১১টা থেকে সাড়ে ১১টা পর্যন্ত যশোর-সাতক্ষীরা মহাসড়ক অবরোধ করেন।
তানজিমের বাড়ি মনিরামপুর উপজেলার মোহনপুর গ্রামে। তিনি যশোর এমএম কলেজের ইংরেজি বিষয়ের প্রথম বর্ষের শিক্ষার্থী। দুর্ঘটনায় আহত হয়েছেন সবুজ হোসেন (৩০)। তাঁকে মনিরামপুর উপজেলা স্বাস্থ্য কমপ্লেক্সে ভর্তি করা হয়েছে।
তানজিমের বাবা কামরুল হুদা মুকুল জানান, সকালে তানজিম তাঁর ফুপাতো ভাই সবুজ হোসেনের মোটরসাইকেলে করে যশোর-সাতক্ষীরা সড়ক দিয়ে যশোর থেকে বাড়ি আসছিলেন। মোলাম মিয়ার বটতলা এলাকায় যশোর থেকে সাতক্ষীরাগামী একটি বাস মোটরসাইকেলটিকে পেছন দিক থেকে ধাক্কা দেয়। এতে তানজিম ঘটনাস্থলেই মারা যান।
