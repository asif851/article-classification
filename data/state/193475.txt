
বিরোধী দল বিএনপি শর্তহীনভাবে উদ্যোগ নিলে সংলাপ হতে পারে বলে মনে করেন আওয়ামী লীগের উপদেষ্টা পরিষদের সদস্য তোফায়েল আহমেদ। আজ বিকেলে বঙ্গবন্ধু অ্যাভিনিউয়ে কৃষক লীগ আয়োজিত সমাবেশে তিনি এ মন্তব্য করেন।‘আলোচনার জন্য সরকারকেই উদ্যোগ নিতে হবে’—বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের এমন মন্তব্যের বিষয়ে তোফায়েল বলেন, ‘আমরা তো প্রস্তাব দিয়েছি। কেন আমরা আবার প্রস্তাব দেব। আপনাদেরকেই নিঃশর্ত প্রস্তাব দিতে হবে। তবে তত্ত্বাবধায়ক নিয়ে কোনো আলোচনা হবে না। নিঃশর্ত আলোচনার জন্য আওয়ামী লীগ সব সময় প্রস্তুত।’প্রধানমন্ত্রী শেখ হাসিনার প্রস্তাব করা সর্বদলীয় সরকার গঠন প্রক্রিয়া শুরু হয়ে গেছে উল্লেখ করে সাবেক মন্ত্রী তোফায়েল বলেন, ‘সর্বদলীয় সরকার গঠন প্রক্রিয়া শুরু হয়ে গেছে। নির্বাচন কমিশনও আরপিও তৈরির কাজ শুরু করেছে। নির্বাচনের সময় ঘনিয়ে আসছে।’খালেদা জিয়াকে সংবিধান পড়ার আহ্বান জানিয়ে তোফায়েল আরও বলেন, ‘আপনি না বুঝে বলেছিলেন ২৭ অক্টোবরের পর সরকার অবৈধ হয়ে যাবে। আগামী ২৪ জানুয়ারি পর্যন্ত সরকারও থাকবে সংসদও থাকবে।’ বিরোধী দল হরতাল প্রত্যাহার করলে ২০ জন মায়ের বুক খালি হতো না বলে মন্তব্য করেন তোফায়েল।সমাবেশে খাদ্যমন্ত্রী ও আওয়ামী লীগের কৃষিবিষয়ক সম্পাদক আব্দুর রাজ্জাক বলেন, যে অস্ত্র দিয়ে জামায়াত-শিবির ও বিএনপি মানুষকে মারছে, একদিন এই অস্ত্র আত্মসমর্পণ করবে। সরকারের উন্নয়নের জন্য বিএনপি নির্বাচনে আসতে ভয় পায় বলে উল্লেখ করেন রাজ্জাক।আইন প্রতিমন্ত্রী কামরুল ইসলাম বিরোধী দলের উদ্দেশে বলেন, হরতাল দিয়ে খালি হাতে মাঠে নামুন, জনগণ আপনাদের গণধোলাই দেবে। আপনারা পালানোর পথ পাবেন না।কৃষক লীগের সভাপতি মোতাহার হোসেন মোল্লার সভাপতিত্বে সমাবেশে আরও বক্তব্য দেন সাংসদ এ কে এম রহমত আলী, আওয়ামী লীগের সাংগঠনিক সম্পাদক আ ফ ম বাহাউদ্দিন নাছিম, কৃষক লীগের সাধারণ সম্পাদক শামসুল হক রেজা প্রমুখ।
