
গাজীপুরে এক কলেজছাত্রকে হত্যার দায়ে নয়জনের মৃত্যুদণ্ডাদেশ দিয়েছেন আদালত। একই সঙ্গে তাঁদের ১০ হাজার টাকা করে জরিমানা করা হয়েছে। আজ বুধবার দুপুরে গাজীপুরের অতিরিক্ত জেলা ও দায়রা জজ আদালত-১–এর বিচারক ফজলে এলাহী ভূঁইয়া এ রায় দেন।
অন্য একটি ধারায় এই নয় আসামির প্রত্যেককে ছয় মাসের সশ্রম কারাদণ্ড ও এক হাজার টাকা করে জরিমানা এবং আরেকটি ধারায় দুই বছরের সশ্রম কারাদণ্ড ও দুই হাজার টাকা করে জরিমানা করা হয়েছে।
নিহত ওই কলেজছাত্রের নাম শাহাদাত হোসেন সোহাগ (২২)। তিনি ভাওয়াল বদরে আলম সরকারি কলেজের অনার্স তৃতীয় বর্ষের বিজ্ঞান বিভাগের ছাত্র ছিলেন।
মৃত্যুদণ্ডপ্রাপ্ত নয়জন হলেন গাজীপুর সিটি করপোরেশনের জেলা শহরের নিয়ামত সড়ক এলাকার শামসুল হকের ছেলে সেলিম ও একই এলাকার আবদুল সোবাহানের ছেলে আসাদুল ইসলাম, উত্তর ছায়াবীথি এলাকার নাজমুল হকের ছেলে জহিরুল ইসলাম ওরফে জাকির হোসেন ওরফে জন্টু, বিলাশপুর এলাকার বাবুল মিয়ার ছেলে জুয়েল, শেরপুরের ঝিনাইগাতী থানার বাঘেরভিটা এলাকার বাক্কা মিয়ার ছেলে বাক্কা সুমন, দক্ষিণ ছায়াবীথি এলাকার মো. আ. মালেকের ছেলে তৌহিদুল ইসলাম ওরফে প্রিতম ওরফে প্রিতু ওরফে ইতু, রথখোলা এলাকার সিদ্দিকের ছেলে আরিফ, সামন্তপুর এলাকার লেহাজ উদ্দিনের ছেলে মো. হানিফ এবং উত্তর বিলাশপুর এলাকার মৃত আইয়ুব আলীর ছেলে রিপন আহমেদ জুয়েল।
তাঁদের মধ্যে সেলিম, হানিফ, জুয়েল ও আসাদুল ইসলাম পলাতক। রায় ঘোষণার সময় বাকি পাঁচজন উপস্থিত ছিলেন।
গাজীপুর আদালতের অতিরিক্ত সরকারি কৌঁসুলি মো. আতাউর রহমান জানান, ২০১০ সালের ৮ জানুয়ারি সোহাগের বন্ধু বিহন কায়সার ফোন করে তাঁকে জেলা শহরের রাজবাড়ি মাঠে আসতে বলেন। সোহাগ তাঁর বন্ধু নাহিদকে সঙ্গে নিয়ে ওই মাঠে গিয়ে বিহন কায়সার, তাঁর স্ত্রী আঁখি, হানিফকে ও আসামিদের দেখতে পান। সেখানে কথা-কাটাকাটির একপর্যায়ে আসামিরা ছুরি, কিরিচ, ক্রিকেটের স্ট্যাম্প নিয়ে সোহাগসহ তাঁদের ওপর হামলা চালান। আসামিদের ছুরির আঘাতে সোহাগ আহত হন। পরে তাঁকে রিকশাযোগে হাসপাতালে নেওয়ার পথে আবার হামলা ও ছুরিকাঘাত করেন আসামিরা। পরে সোহাগকে হাসপাতালে নিলে কর্তব্যরত চিকিৎসক তাঁকে মৃত ঘোষণা করেন। এ ঘটনায় সোহাগের পালক বাবা আবুল হাসেম সুফি বাদী হয়ে জয়দেবপুর থানায় মামলা করেন।
