
চুয়াডাঙ্গার জীবননগর উপজেলার সীমান্ত ইউনিয়নের বেণীপুর বাঁওড় (জলাভূমি) থেকে খলিলুর রহমান (৬০) নামের এক ব্যক্তির লাশ উদ্ধার করা হয়েছে। নিখোঁজের এক দিন পর গতকাল সোমবার রাতে লাশটি উদ্ধার করে জীবননগর থানার পুলিশ।
পুলিশের ধারণা, খলিলুর রহমান পানিতে ডুবে মারা গেছেন। তাঁর বাড়ি বেণীপুর গ্রামের বিশ্বাসপাড়ায়। তিনি দীর্ঘদিন ধরে বাঁওড়ের নৈশপ্রহরী হিসেবে কাজ করে আসছিলেন।
পুলিশ ও পারিবারিক সূত্রে জানা গেছে, খলিলুর অন্যান্য দিনের মতো গত রোববার রাতে বাঁওড় পাহারার উদ্দেশ্যে বাড়ি থেকে বের হন। পরদিন সোমবার সকালে বাড়িতে ফিরে না আসায় পরিবারের সদস্যরা বাঁওড় ও আশপাশের এলাকা এবং আত্মীয়স্বজনের বাড়িতে খোঁজ নেন। সারাদিন কোনো খোঁজ পাওয়া না গেলেও সন্ধ্যারাতে বাঁওড়ে লাশ ভেসে উঠতে দেখে প্রত্যক্ষদর্শী ব্যক্তিরা নিহত ব্যক্তির স্বজন ও থানা-পুলিশকে খবর দেন। খবর পেয়ে ওই দিন রাতেই লাশ উদ্ধার করে থানায় নেয় পুলিশ। ময়নাতদন্তের জন্য আজ মঙ্গলবার সকালে লাশটি চুয়াডাঙ্গা সদর হাসপাতালের মর্গে পাঠানো হয়।
জীবননগর থানার ভারপ্রাপ্ত কর্মকর্তা (ওসি) এনামুল হক জানান, প্রাথমিক তথ্যানুযায়ী পানিতে ডুবে মৃত্যু বলে মনে হয়েছে। তবে সন্দেহ কাটাতে ময়নাতদন্তের উদ্যোগ নেওয়া হয়েছে। এ ঘটনায় নিহত ব্যক্তির ভগ্নিপতি উজ্জ্বল হোসেন বাদী হয়ে থানায় একটি অপমৃত্যু মামলা করেছেন।
