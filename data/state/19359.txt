
নিউইয়র্কের গ্র্যান্ড হায়াত হোটেলে অবস্থানরত প্রধানমন্ত্রী শেখ হাসিনার সফরসঙ্গীদের নিয়ে আরও একটি অঘটনের খবর পাওয়া গেছে। বাংলাদেশি প্রতিনিধিদলের সঙ্গে থাকা বেসরকারি একটি টেলিভিশন চ্যানেলের একজন নারী সাংবাদিক সেখানে প্রধানমন্ত্রীর সঙ্গে তাঁর কথোপকথন গোপনে রেকর্ড করেন। পরে কর্মকর্তারা রেকর্ডটি জব্দ করেন।
কর্মকর্তারা জানান, গতকাল শুক্রবার দুপুরে ওই নারী সাংবাদিক সাক্ষাতের জন্য প্রধানমন্ত্রীর কক্ষে যান। তাঁর সঙ্গে শেখ হাসিনা অনানুষ্ঠানিক কথাবার্তা বলেন। কথাবার্তার এক পর্যায়ে ওই সাংবাদিক তাঁর সঙ্গে থাকা ভিডিও ক্যামেরাটি চালু করে দেন। প্রধানমন্ত্রীর বক্তব্য গ্রহণ বা রেকর্ড করার অনুমতি না নেওয়ায় প্রটোকল কর্মকর্তারা তাতে বাধ সাধেন।
প্রধানমন্ত্রীর কক্ষ থেকে বেরিয়ে আসার পর ওই সাংবাদিকের ভিডিও ক্যামেরা পরীক্ষা করা হয়। ওই ভিডিওতে প্রধানমন্ত্রীর সব অনানুষ্ঠানিক কথাবার্তা রেকর্ড পাওয়া যায়। পরে প্রধানমন্ত্রীর প্রটোকল কর্মকর্তারা ওই সাংবাদিকের ধারণ করা ভিডিও টেপটি জব্দ করেন।
এর আগে গত বৃহস্পতিবার জাতিসংঘের বাংলাদেশ মিশনের সামনে রাস্তায় প্রধানমন্ত্রীর সফরসঙ্গী এক কর্মকর্তা প্রধানমন্ত্রীর ভাষণের কপির প্যাকেট ফেলে রাখায় বিব্রতকর পরিস্থিতির সৃষ্টি হয়। ওই প্যাকেটকে বোমা মনে করে সেখানে নিরাপত্তাকর্মীরা ছুটে আসেন। পরে সেটি বাংলাদেশ মিশনের কর্মকর্তারা উদ্ধার করেন।
 
প্রধানমন্ত্রীর ভাষণের প্যাকেট নিউইয়র্কের রাস্তায়, বোমা সন্দেহে হুলুস্থুল!
