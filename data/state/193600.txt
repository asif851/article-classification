
বাগেরহাটের সাইনবোর্ড-বগী আঞ্চলিক মহাসড়কের ১৯ কিলোমিটারের নির্মাণের দ্বিতীয় পর্যায়ের কাজের উদ্বোধন করা হয়েছে। গত বুধবার বাগেরহাট-৪ (মোরেলগঞ্জ-শরণখোলা) আসনের সাংসদ মোজাম্মেল হোসেন সাইনবোর্ড এলাকায় আনুষ্ঠানিকভাবে এর উদ্বোধন করেন।বাগেরহাট-২ (সদর-কচুয়া) আসনের সাংসদ মীর শওকাত আলী বাদশা, বাগেরহাটের জেলা প্রশাসক জাহাংগীর আলম এবং বাগেরহাট সড়ক বিভাগের নির্বাহী প্রকৌশলী দেওয়ান আবুল কাশেম মোহাম্মদ নাহিন রেজা এ সময় উপস্থিত ছিলেন।উদ্বোধনী অনুষ্ঠানে জেলা প্রশাসক দ্রুত এবং যথাযথভাবে সড়কটির নির্মাণকাজ শেষ করার জন্য ঠিকাদারের প্রতি আহ্বান জানান। তিনি বলেন, কাজের স্বচ্ছতা নিশ্চিত করতে সড়কের দুই প্রান্তে ঠিকাদারি প্রতিষ্ঠানকে কাজের যাবতীয় তথ্যসংবলিত বোর্ড টানিয়ে দিতে হবে।সড়কের প্রথমাংশের ওই ১৯ কিলোমিটারের (সাইনবোর্ড মোড় থেকে মোরেলগঞ্জ বাসস্ট্যান্ড পর্যন্ত ) কাজের জন্য নিয়োজিত এমএম বিইএল-টিএল জেভি নির্ধারিত সময়ে কাজ শেষ করতে পারেনি। একাধিকবার মেয়াদ বাড়ানোর পরও কাজ শেষ করতে পারেনি প্রতিষ্ঠানটি। তাই মেয়াদ শেষ হওয়ার প্রায় আট মাস পর চলতি বছরের ২৪ মার্চ তাদের কার্যাদেশ বাতিল করা হয়। এরপর দরপত্র আহ্বান করে টিএসএল-এমআইএসই জেভি নামে আরেকটি প্রতিষ্ঠানকে নতুন করে কার্যাদেশ দেওয়া হয়। ২০১৬ সালের জুন মাস পর্যন্ত এই সড়কের নির্মাণকাজের মেয়াদ নির্ধারণ করা হয়েছে।গত ২৯ জুলাই প্রথম আলোয় ‘আড়াই বছরেও শেষ হয়নি সংস্কারকাজ’ শিরোনামে এ বিষয়ে একটি প্রতিবেদন ছাপা হয়।
