
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর চিকিৎসার জন্য আজ বৃহস্পতিবার সকালে সিঙ্গাপুরের উদ্দেশে ঢাকা ছেড়েছেন। সকাল আটটা ৫০ মিনিটে তিনি হজরত শাহজালাল আন্তর্জাতিক বিমানবন্দর থেকে সিঙ্গাপুরের উদ্দেশে রওনা হন।বিএনপির চেয়ারপারসনের প্রেস উইংয়ের সদস্য শায়রুল কবির খান এ কথা জানিয়েছেন।মির্জা ফখরুলের সঙ্গে আছেন তাঁর স্ত্রী রাহাত আরা। সিঙ্গাপুরের ন্যাশনাল ইউনিভার্সিটি হাসপাতালে তিনি চিকিৎসা নেবেন।২০১৪ সালে ৫ জানুয়ারির ‘একতরফা’ সংসদ নির্বাচনের বর্ষপূর্তিকে কেন্দ্র করে গত বছরের ৬ জানুয়ারি বিএনপির নেতৃত্বাধীন জোটের আন্দোলন কর্মসূচি শুরুর প্রথম দিনে জাতীয় প্রেসক্লাবের সামনে থেকে মির্জা ফখরুলকে গ্রেপ্তার করে পুলিশ। কারাগারে থাকার সময় অসুস্থ হয়ে পড়লে প্রায় এক মাস তিনি বিএসএমএমইউর প্রিজন সেলে চিকিৎসাধীন ছিলেন। বেশ কয়েক মাস কারাভোগের পর গত বছরের ১৪ জুলাই তিনি জামিনে মুক্তি পান। এর পর সিঙ্গাপুরে চিকিৎসার জন্য যান।
