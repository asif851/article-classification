
লালমনিরহাটের পাটগ্রাম উপজেলার বুড়িমারী সীমান্তের ওপারে সফিকুল ইসলাম (৩৫) নামের এক বাংলাদেশিকে আটক করেছে ভারতীয় সীমান্তরক্ষী বাহিনী (বিএসএফ)। গত মঙ্গলবার রাত সাড়ে আটটার দিকে উপজেলার বুড়িমারী ইউনিয়নের বুড়িমারী স্থলবন্দর সীমান্তের ওপারে ভারতীয় গ্রাম চ্যাংড়াবান্ধায় এ ঘটনা ঘটে।সফিকুল ইসলাম বুড়িমারী ইউনিয়নের বর্মতল গ্রামের হাসান আলীর ছেলে।বর্ডার গার্ড বাংলাদেশ (বিজিবি) ও প্রত্যক্ষদর্শী সূত্রে জানা গেছে, সফিকুলসহ গরু পারাপারকারী (রাখাল) দলের কয়েকজন সদস্য বুড়িমারী স্থলবন্দর সীমান্তের ৮৪২ নম্বর মেইন পিলারের ৪ নম্বর সাবপিলারের কাছ দিয়ে মঙ্গলবার সন্ধ্যার দিকে ভারতের চ্যাংড়াবান্ধা গ্রামে যান গরু আনতে। পরে ভারতীয় ব্যবসায়ীদের সহযোগিতায় সেখান থেকে মঙ্গলবার রাত সাড়ে আটটার দিকে তাঁরা গরু নিয়ে ফিরছিলেন। ভারতের কোচবিহার ৬১ বিএসএফ ব্যাটালিয়নের চ্যাংড়াবান্ধা ক্যাম্পের সদস্যরা গরু পারাপারকারী দলটিকে ধাওয়া করেন। দলের অন্য সদস্যরা পালিয়ে এলেও সফিকুল বিএসএফের হাতে আটক হন। পরে বিএসএফের সদস্যরা তাঁকে ক্যাম্পে নিয়ে যান।বিজিবির বুড়িমারী স্থলবন্দর বিজির ক্যাম্পের কোম্পানি কমান্ডার ফোরকানুল হক জানান, গতকাল বুধবার সকাল আটটার দিকে ওই সীমান্ত এলাকায় বিএসএফ ও বিজিবির মধ্যে কোম্পানি কমান্ডার পর্যায়ে পতাকা বৈঠক অনুষ্ঠিত হয়েছে। বৈঠকে বিজিবি কমান্ডার আটক সফিকুলকে ফেরত চাইলে বিএসএফ কমান্ডার জানান, অবৈধভাবে ভারতে প্রবেশ করে গরু নিয়ে ফেরত যাওয়ার সময় সফিকুলকে আটক করা হয়েছে। তাই অনুপ্রবেশের অভিযোগে তাঁকে ভারতের মেকলিগঞ্জ থানা-পুলিশের কাছে হস্তান্তর করা হয়েছে।লালমনিরহাট ১৫ বিজিবি ব্যাটালিয়নের পরিচালক লে. কর্নেল গোলাম মোর্শেদ ঘটনার সত্যতা নিশ্চিত করেছেন।
