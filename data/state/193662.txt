
নারায়ণগঞ্জ সিটি করপোরেশনের মেয়র সেলিনা হায়াৎ আইভী বলেছেন, ‘বিগত ৪০ বছর এই শহর কারও আধিপত্য বিস্তার আর রাম রাজত্বে চলে গিয়েছিল। নারায়ণগঞ্জের নাম মুছে গিয়ে একজনের নামের নগরী হয়ে উঠেছিল। আমি সাহসিকতার সঙ্গে এসব কর্মকাণ্ডের প্রতিবাদ করেছি। এ প্রতিবাদে সহযোগিতা করেছে শহরের অগণিত মানুষ। দীর্ঘ ১৪ বছর পর এই শহরের মানুষ এখন কথা বলে, অন্যায়ের প্রতিবাদ করে।’মেয়র বলেন, ‘আমার সঙ্গে অনেকের বিভাজন তৈরি হয়েছে, সেটা ত্বকী হত্যা, আশিক ও চঞ্চল হত্যা নিয়ে। তবে কোনো রাজনৈতিক ব্যক্তি যদি ভালো কাজ করে, আমি তাঁকে ধন্যবাদ জানাতে কার্পণ্য করব না। যেসব রাজনীতিবিদ আদর্শ ও নৈতিকতা থেকে মানুষের কল্যাণে কাজ করেন, তাঁদের সহযোগিতা করতে হবে। তাঁদের সঙ্গে যদি কারও দূরত্ব থাকে, তাহলে সমাজের স্বার্থে তা দূর করা উচিত।’আজ বৃহস্পতিবার দুপুরে নারায়ণগঞ্জ প্রেসক্লাবের হানিফ খান মিলনায়তনে একটি অনলাইন গণমাধ্যম আয়োজিত ‘নারায়ণগঞ্জে সুস্থ, সুন্দর ও গণতান্ত্রিক পরিবেশ রক্ষায় গণমাধ্যমের ভূমিকা’ শীর্ষক গোলটেবিল বৈঠকে মেয়র এসব কথা বলেন। মেয়র আইভী বলেন, নারায়ণগঞ্জে এখন ব্যাঙের ছাতার মতো গজিয়ে ওঠা গণমাধ্যমগুলো মাদক ও সন্ত্রাসের সঙ্গে জড়িয়ে গণমাধ্যমকে হাতিয়ার হিসেবে ব্যবহার করছে। আর কিছু রাজনীতিবিদই তাদের সে সুযোগ করে দিচ্ছে। কারণ রাজনীতিবিদেরাও অনেক ক্ষেত্রে কলুষিত হয়ে গিয়েছেন। নারায়ণগঞ্জের উন্নয়ন, সত্য প্রকাশ করা ও গণমাধ্যমের স্বাধীনতার জন্য সবাইকে সাহসী ভূমিকা রাখতে সাংবাদিকদের প্রতি আহ্বান জানান তিনি। 
বিএনপির কেন্দ্রীয় নির্বাহী কমিটির সদস্য ও সাবেক সাংসদ মুহাম্মদ গিয়াস উদ্দিন বলেন, সুষ্ঠু সাংবাদিকতায় গণমাধ্যমের মালিকেরা অন্তরায়, এটা আজ সুস্পষ্ট। গণতন্ত্রকে রক্ষার জন্য গণমাধ্যমকর্মীদের সবাইকে সাহসী ভূমিকা রাখতে হবে। তিনি বলেন, আবার অনেক সময় রাজনীতিকেরাও সুষ্ঠু সাংবাদিকতায় প্রতিবন্ধকতা সৃষ্টি করেন। সত্য ও বস্তুনিষ্ঠ সংবাদ প্রকাশ করলে হুমকি-ধমকি ও নির্যাতনের শিকার হন সাংবাদিকেরা।  নারায়ণগঞ্জ জেলা আওয়ামী লীগের সভাপতি আবদুল হাই বলেন, সুষ্ঠু গণতান্ত্রিক চর্চার জন্য প্রথমে দরকার সুস্থ মানসিকতা। রাজনীতিবিদেরা যদি সুষ্ঠু মানসিকতা নিয়ে রাজনীতি করেন, তবেই গণতান্ত্রিক পরিবেশ সুস্থ হবে। সুষ্ঠু রাজনীতির জন্য সবচেয়ে বড় বাধা হলো দুর্নীতি আর পেশিশক্তি। তিনি বলেন, ‘আমি জেলা পরিষদের প্রশাসকের দায়িত্ব নেওয়ার আগে ভেবেছিলাম, জেলা পরিষদকে দুর্নীতিমুক্ত করব। কিন্তু আমি তা করতে পারিনি।’
নারায়ণগঞ্জ মহানগর বিএনপির সভাপতি ও সাবেক সাংসদ আবুল কালাম বলেন, সাংবাদিকদের আর্থিক স্বচ্ছতা যদি নিশ্চিত করা যায়, তবেই সাংবাদিকেরা তাঁদের বস্তুনিষ্ঠ সংবাদ পরিবেশনের ক্ষেত্রে মনোযোগী হবেন। তিনি নারায়ণগঞ্জের মাদক, যানজটসহ বিভিন্ন সমস্যা তুলে ধরে তা সমাধানের জন্য মেয়র সেলিনা হায়াৎ আইভীকে অনুরোধ করে বলেন, এসব সমস্যা সমাধানের জন্য বিএনপির পক্ষ থেকে মেয়রকে সব ধরনের সহযোগিতা করা হবে।
নারায়ণগঞ্জ বিডি ডট নেট-এর সম্পাদক রফিকুল ইসলামের সভাপতিত্বে গোলটেবিল বৈঠকে নারায়ণগঞ্জ প্রেসক্লাবের সভাপতি মাহাবুবুর রহমান মাসুম, নারায়ণগঞ্জ নাগরিক কমিটির সভাপতি এ বি সিদ্দিক, নারায়ণগঞ্জ জেলা আইনজীবী সমিতির সাবেক সভাপতি সাখাওয়াত হোসেন খান, নারায়ণগঞ্জ সাংবাদিক ইউনিয়নের সভাপতি আবদুস সালাম, সাধারণ সম্পাদক আফজাল হোসেন, জেলা বিএনপির নেতা জান্নাতুল ফেরদৌস, মহানগর বিএনপির সভাপতি এ টি এম কামাল, নারায়ণগঞ্জ নাগরিক কমিটির সাধারণ সম্পাদক আবদুর রহমানসহ বাংলাদেশের কমিউনিস্ট পার্টি, শ্রমিক সংগঠন, নাগরিক কমিটি ও সাংস্কৃতিক জোটসহ সর্বস্তরের নেতারা অংশ নেন।
