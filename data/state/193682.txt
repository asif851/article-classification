
দেশে প্রয়োজনের মাত্র ১ থেকে ২ শতাংশ কিডনি প্রতিস্থাপন করা সম্ভব হয়। মূলত কিডনিদাতার স্বল্পতার কারণে দেশে কিডনি প্রতিস্থাপনের হার খুবই কম। বিশেষজ্ঞরা বলেছেন, এই বাধা দূর করতে ব্যাপক জনসচেতনতা দরকার। আজ সোমবার বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) কিডনি প্রতিস্থাপন-বিষয়ক এক আলোচনা ও সংবাদ সম্মেলনে বিশেষজ্ঞরা এ কথা বলেন।
বিশ্ববিদ্যালয়ে ৫০০ সফল কিডনির প্রতিস্থাপন উপলক্ষে এ অনুষ্ঠানের আয়োজন করা হয়।
অনুষ্ঠানে জানানো হয়, ১৯৮৮ সাল থেকে বিএসএমএমইউতে নিয়মিত কিডনি প্রতিস্থাপন করা হচ্ছে। তবে গত ২৯ বছরের হিসাবে দেখা গেছে, প্রতিবছর এই বিশ্ববিদ্যালয়ে গড়ে মাত্র ১৭টি কিডনি প্রতিস্থাপন করা হয়। উপস্থিত বিশেষজ্ঞ ও সাংবাদিকেরা বলেন এই সংখ্যা খুব কম। এ সময় তাঁরা দ্রুত সংশ্লিষ্ট আইন পরিবর্তনসহ জনসচেতনতা বৃদ্ধি করার ওপর জোর নেন।
অনুষ্ঠানের সভাপতিত্ব করেন বিএসএমএমইউর উপাচার্য অধ্যাপক কামরুল হাসান খান। এ সময় উপস্থিত ছিলেন বিশ্ববিদ্যালয়ের সহ-উপাচার্য মোহাম্মদ সারফুদ্দিন, অধ্যাপক শহীদুল্লাহ শিকদার, প্রক্টর হাবিবুর রহমান প্রমুখ।
