
নারায়ণগঞ্জের আলোচিত সাত খুন ও মেধাবী ছাত্র তানভীর মুহাম্মদ ত্বকী হত্যা মামলার অভিযোগপত্র শিগগিরই আদালতে দাখিল করা হবে বলে জানিয়েছেন স্বরাষ্ট্র প্রতিমন্ত্রী আসাদুজ্জামান খান।আজ রোববার নারায়ণগঞ্জের বন্দর উপজেলার সোনাকান্দায় নৌবাহিনী পরিচালিত ‘ডকইয়ার্ড অ্যান্ড ইঞ্জিনিয়ারিং ওয়ার্কস লিমিটেড’-এর তৈরি দুটি হারবার বোট কোস্টগার্ডের সদস্যদের কাছে হস্তান্তর অনুষ্ঠান শেষে সাংবাদিকদের এসব কথা বলেন স্বরাষ্ট্র প্রতিমন্ত্রী।আসাদুজ্জামান খান বলেন, ‘ত্বকী হত্যা মামলা অধিকতর ও আরও স্বচ্ছ তদন্তের জন্য র‌্যাবকে দায়িত্ব দেওয়া হয়েছে। আমি মনে করছি, র‌্যাব শিগগিরই তদন্ত প্রতিবেদন প্রদান করবে। এই হত্যাকাণ্ডের সঙ্গে যারা যারা জড়িত, তাদের মুখোশ উন্মোচিত হবে এবং অপরাধীদের চিহ্নিত করে জনগণের সামনে উপস্থাপিত করতে পারব।’স্বরাষ্ট্র প্রতিমন্ত্রী আরও বলেন, ‘সাত খুনের ঘটনা নারায়ণগঞ্জবাসীসহ সারা দেশের মানুষকে আলোড়িত করেছে। ইতিমধ্যে সাত খুনের ঘটনায় জড়িত ব্যক্তিরা চিহ্নিত হয়েছে। খুব শিগগির আদালতে অভিযোগপত্র দাখিল করা হবে। মামলার প্রধান আসামি নূর হোসেনকে দেশে ফেরত আনার জন্য ভারত সম্মতি দিয়েছে। আমাদের সঙ্গে তাদের যোগাযোগ রয়েছে। তাঁকে যেকোনো সময় দেশে ফেরত আনা হবে।’
উল্লেখ্য, ২৯ কোটি ১৯ লাখ টাকা ব্যয়ে কোস্টগার্ডের জন্য এক বছরে নৌবাহিনী পরিচালিত ডকইয়ার্ড অ্যান্ড ইঞ্জিনিয়ারিং ওয়ার্কস লিমিটেডে বোট দুটি তৈরি করা হয়েছে। তবে এই বোট দুটি বিদেশ থেকে আমদানি করা হলে ৪৫ কোটি টাকার বেশি ব্যয় হতো বলে দাবি করেছে ডকইয়ার্ড কর্তৃপক্ষ।
আসাদুজ্জামান বলেন, বোট দুটি সমুদ্রোপকূলীয় এলাকায় নিরাপত্তা, মাদক নির্মূল, অপরাধ দমনের পাশাপাশি বিভিন্ন উদ্ধারকাজে গুরুত্বপূর্ণ ভূমিকা রাখবে। ডকইয়ার্ডের ব্যবস্থাপনা পরিচালক কমডোর এম খুরশীদ মালিক বলেন, কোস্টগার্ডের জন্য হারবার বোট দুটি মেরিন কোয়ালিটি অ্যালুমিনিয়াম প্লেট দ্বারা নির্মিত। প্রতিটি বোট দৈর্ঘে৵ ১৮ মিটার এবং প্রস্থে ৫ দশমিক ৫১ মিটার। ওজন ২৫ টন। সুইডেনের বিখ্যাত ভলভো পেন্টা কোম্পানির ৮০০ এইচপি ক্ষমতাসম্পন্ন মেরিন ডিজেল ইঞ্জিন দ্বারা পরিচালিত সর্ব্বোচ্চ ২৮ নট গতিসম্পন্ন বোট দুটি ৩৫০ নটিক্যাল মাইল দূরত্ব অতিক্রম করতে সক্ষম।
অনুষ্ঠানে বিশেষ অতিথি হিসেবে ছিলেন বাংলাদেশ কোস্টগার্ডের মহাপরিচালক রিয়ার অ্যাডমিরাল এম মুকবুল হোসেন। এ সময় আরও উপস্থিত ছিলেন সহকারী নৌপ্রধান রিয়ার অ্যাডমিরাল সৈয়দ আবু মনসুর আরশাদুল আবেদীন, জেলা প্রশাসক আনিছুর রহমান মিঞা, জেলা পুলিশ সুপার খন্দকার মহিদ উদ্দিন প্রমুখ।
