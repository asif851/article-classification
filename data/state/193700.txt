
পাবনা বিজ্ঞান ও প্রযুক্তি বিশ্ববিদ্যালয়ের ২০১৫-১৬ শিক্ষাবর্ষের প্রথম বর্ষ ভর্তি পরীক্ষা আগামী ১৩ নভেম্বর অনুষ্ঠিত হবে। ফরম বিতরণ করা হবে ২৭ সেপ্টেম্বর থেকে আগামী ২৫ অক্টোবর পর্যন্ত। নতুন ছয়টি বিভাগসহ ১৯টি বিভাগে চলতি বছর শিক্ষার্থী ভর্তি করা হবে ৮৪০ জন।
বিশ্ববিদ্যালয় সূত্রে জানা গেছে, নিয়মিত ১৩টি বিভাগের সঙ্গে বিশ্ববিদ্যালয়ে নতুন ছয়টি বিভাগ চালু হয়েছে। এগুলো হচ্ছে নগর ও অঞ্চল পরিকল্পনা, রসায়ন, পরিসংখ্যান, সমাজকর্ম, ইংরেজি ও লোকপ্রশাসন। ফলে, চলতি বছর বিশ্ববিদ্যালয়টি অতিরিক্ত ২৬০ জন শিক্ষার্থী ভর্তি হতে পারবেন। এ ছাড়া আগের কম্পিউটার সায়েন্স অ্যান্ড ইঞ্জিনিয়ারিং, ইলেকট্রিক্যাল অ্যান্ড ইলেকট্রনিক ইঞ্জিনিয়ারিং, ইলেকট্রনিক অ্যান্ড টেলিকমিউনিকেশন ইঞ্জিনিয়ারিং, ইনফরমেশন অ্যান্ড কমিউনিকেশন ইঞ্জিনিয়ারিং, সিভিল ইঞ্জিনিয়ারিং, স্থাপত্য, গণিত, পদার্থবিজ্ঞান, ফার্মেসি, ভূগোল ও পরিবেশ, ব্যবসায় প্রশাসন, অর্থনীতি ও বাংলা বিভাগে ভর্তির সুযোগ পাবেন ৮৪০ জন শিক্ষার্থী।
