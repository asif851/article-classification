
ফেনীর সোনাগাজী উপজেলায় আজ শনিবার বিকেলে পুলিশের সঙ্গে ছাত্রদল ও যুবদলের কর্মী-সমর্থকদের পাল্টাপাল্টি ধাওয়া ও সংঘর্ষের ঘটনা ঘটেছে। এতে পুলিশের সাত সদস্যসহ অন্তত ৩৫ জন আহত হয়। ঘটনায় জড়িত সন্দেহে পাঁচজনকে আটক করেছে পুলিশ।
এদিকে ছাত্রদল ও যুবদলের মিছিলে ‘হামলার প্রতিবাদে’ আগামীকাল রোববার সোনাগাজীতে সকাল-সন্ধ্যা হরতাল ডেকেছে উপজেলা ছাত্রদল ও যুবদল।
উপজেলা বিএনপির সাবেক সাধারণ সম্পাদক ও চর চান্দিয়া ইউনিয়ন পরিষদের চেয়ারম্যান সামছুদ্দিন হরতাল আহ্বানের সত্যতা নিশ্চিত করেছেন।
পুলিশের আহত সদস্যরা হলেন সোনাগাজী মডেল থানার ভারপ্রাপ্ত কর্মকর্তা (ওসি) সুভাষ চন্দ্র পাল, পরিদর্শক (ওসি-তদন্ত) আরজুন, উপপরিদর্শক (এসআই) মো. মামুন, কনস্টেবল সামছুল হক, মো. হারুণ, মো. রফিক ও মো. মফিজ। আহত লোকজনকে উপজেলা স্বাস্থ্য কমপ্লেক্স ও স্থানীয় বিভিন্ন ক্লিনিকে পাঠানো হয়েছে।
পুলিশ, প্রত্যক্ষদর্শী ও দলীয় সূত্রে জানা গেছে, বিকেলে সোনাগাজী মোহাম্মদ ছাবের পাইলট স্কুল মাঠে উপজেলা ছাত্রদলের একটি পূর্বনির্ধারিত ছাত্র-গণজমায়েত অনুষ্ঠিত হওয়ার কথা ছিল। এতে প্রধান অতিথি ছিলেন ফেনী-৩ আসনের (সোনাগাজী-দাগনভূঞা) সাংসদ ও বিএনপির চেয়ারপারসনের উপদেষ্টা মোহাম্মদ মোশাররফ হোসেন। সভা শুরুর আগে বিকেল চারটার দিকে উপজেলা সদরের জিরো পয়েন্টে ছাত্রদল ও যুবদলের একটি মিছিল থেকে ককটেল বিস্ফোরণ করা হয়েছে বলে অভিযোগ তুলে পুলিশ মিছিলকারীদের লাঠিপেটা করে। এতে ছাত্রদল ও যুবদলের কর্মী-সমর্থকদের সঙ্গে পুলিশের পাল্টাপাল্টি ধাওয়া শুরু হলে ছাত্রদলের কর্মীরা পুলিশকে লক্ষ্য করে ইটপাটকেল ছোড়েন। একপর্যায়ে জিরো পয়েন্টের পাশে আওয়ামী লীগের অফিস থেকে ছাত্রলীগ ও যুবলীগের নেতা-কর্মীরা এসে ছাত্রদল ও যুবদলের কর্মীদের ধাওয়া করেন। উভয় পক্ষের মধ্যে সংঘর্ষ লেগে যায়। সংঘর্ষের সময় অন্তত ১৫টি ককটেলের বিস্ফোরণ ঘটে। এ সময় পুলিশের সাত সদস্যসহ অন্তত ৩৫ জন আহত হয়। পরিস্থিতি নিয়ন্ত্রণে আনতে পুলিশ বেশ কয়েকটি কাঁদানে গ্যাসের শেল ও শটগানের গুলি ছোড়ে। পরে ফেনী থেকে অতিরিক্ত পুলিশ ও র‌্যাপিড অ্যাকশন ব্যাটালিয়নের (র‌্যাব) সদস্যরা ঘটনাস্থলে গিয়ে পরিস্থিতি নিয়ন্ত্রণে আনেন।
ফেনীর পুলিশ সুপার (এসপি) পরিতোষ ঘোষ ঘটনার সত্যতা নিশ্চিত করে বলেন, পরিস্থিত এখন শান্ত। এ ঘটনায় পুলিশের পক্ষ থেকে মামলা করার প্রস্তুতি চলছে। উপজেলা সদরে পুলিশ ও র‌্যাবের টহল অব্যাহত রয়েছে।
