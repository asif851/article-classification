
কিশোরগঞ্জের বাজিতপুর উপজেলা পরিষদ নির্বাচনে অবশেষে বিএনপির একক প্রার্থী নির্ধারিত হয়েছে। দলের কেন্দ্রীয় ও স্থানীয় নেতাদের দুই দিনের প্রচেষ্টায় বিদ্রোহী প্রার্থীরা লড়াই থেকে সরে দাঁড়ান। ফলে এখানে আওয়ামী লীগ ও বিএনপি-সমর্থিত প্রার্থীর মধ্যে হাড্ডাহাড্ডি লড়াই হবে বলে ধারণা করা হচ্ছে।বাজিতপুর উপজেলার ভাগলপুর এলাকার ব্যবসায়ী আক্কাছ মিয়া, রিকশাচালক আবু মিয়া, বাজারের চাল ব্যবসায়ী আরজ মিয়াসহ কয়েকজন জানান, বিএনপি একক প্রার্থী ঠিক করতে পারায় নির্বাচনে ভালো ফল করবে।দলীয় সূত্র জানায়, নির্বাচনে এত দিন বিএনপির একজন প্রার্থী ও তিনজন বিদ্রোহী প্রার্থী ছিলেন। এ কারণে আওয়ামী লীগ-সমর্থিত প্রার্থী ছাত্রলীগের সাবেক সাধারণ সম্পাদক ছরওয়ার আলম (আনারস) সুবিধাজনক অবস্থায় ছিলেন।বিএনপি-সমর্থিত প্রার্থী কাইয়ুম খান (কাপ-পিরিচ)। বিদ্রোহী তিন প্রার্থী ছিলেন উপজেলা বিএনপির সাধারণ সম্পাদক মনিরুজ্জামান (দোয়াত-কলম) ও সদস্য কাজল ভুঞা (মোটরসাইকেল) এবং জাতীয়তাবাদী স্বনির্ভর দলের কেন্দ্রীয় পর্ষদের সভাপতি শাহ আলম (ঘোড়া)। ফলে বিএনপির প্রার্থীর অবস্থান ছিল দুর্বল।জেলা বিএনপি সূত্রে জানা গেছে, কেন্দ্রীয় কমিটির নির্দেশনা অনুযায়ী শনিবার উপজেলা বিএনপির সভাপতি সাবেক সাংসদ মজিবুর রহমান বাজিতপুরে দলের নেতাদের নিয়ে একাধিক সভা করেন। সভায় প্রার্থীদের বক্তব্য শোনার পর বিএনপির একক প্রার্থী নির্ধারিত হয়। সভায় উপস্থিত বিদ্রোহী প্রার্থীরা তাঁদের বক্তব্যে ক্ষোভ ও দুঃখ প্রকাশ করেন। পরে সম্মিলিত সিদ্ধান্তে কাইয়ুম খানকে একক প্রার্থী ঘোষণা দেওয়া হয়। অন্য তিন বিদ্রোহী প্রার্থী ওই সিদ্ধান্ত মেনে নেন।এদিকে বিএনপির চেয়ারপারসনের উপদেষ্টা এম ওসমান ফারুক ও জেলা বিএনপির সাধারণ সম্পাদক মাজহারুল ইসলামসহ একটি দল রোববার দিনব্যাপী বাজিতপুরে অবস্থান করে দলীয় প্রার্থী ও নির্বাচনের মাঠ থেকে সরে দাঁড়ানো তিন নেতাকে নিয়ে একাধিক বৈঠক করেন।
 
