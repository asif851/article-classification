
প্রধানমন্ত্রী শেখ হাসিনার সঙ্গে সাক্ষাতের সময় নির্বাচনকালীন সরকারে থাকা জাতীয় পার্টির মন্ত্রীরা তফসিল পরিবর্তন করার অনুরোধ করেছেন। আজ শুক্রবার রাত আটটার কিছু আগে এরশাদ তাঁর বাসভবনে অপেক্ষমাণ সাংবাদিকদের এ কথা বলেন। তবে তিনি আজও বলেছেন সব দলের অংশগ্রহণ ছাড়া জাতীয় পার্টি নির্বাচনে যাবে না।
গতকাল বৃহস্পতিবার জাতীয় পার্টি থেকে নির্বাচনকালীন সরকারে যোগ দেওয়া তিন মন্ত্রী রওশন এরশাদ, রুহুল আমিন হাওলাদার ও মুজিবুল হক চুন্নু প্রধানমন্ত্রী শেখ হাসিনার কাছে পদত্যাগপত্র জমা দিতে চান। সে সময়ে তাঁরা তফসিল পরিবর্তনের অনুরোধ জানান। 
এ দিকে আজ দুপুর ১২টার দিকে পার্টির মহাসচিব রুহুল আমিন হাওলাদার সরকারের সঙ্গে আলোচনা চলছে বলে যে বক্তব্য দিয়েছিলেন তাকে ভিত্তিহীন বলেছেন এরশাদ। তিনি বলেছেন তাঁর সঙ্গে সরকারের কোনো রকম যোগাযোগ হয়নি। এগুলো গুজব। বিরোধী দলের সঙ্গেও তাঁর কোনো যোগাযোগ হয়নি বলে জানান তিনি।
এখন পর্যন্ত দলটির দুই প্রেসিডিয়াম সদস্য জিয়াউদ্দিন আহমেদ বাবলু ও আনিসুল ইসলাম মাহমুদ এরশাদের কাছে পদত্যাগপত্র জমা দেননি। তবে এরশাদ বলেছেন তাঁরা পদত্যাগপত্র জমা দেবেন।  
