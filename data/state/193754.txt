
মানবাধিকারকর্মী সুলতানা কামাল বলেছেন, ‘সুন্দরবনের প্রতি সরকারের অবহেলামূলক মনোভাব প্রবলভাবে বেমানান। এই অবহেলামূলক আচরণ দেখেই সম্ভবত বনখেকোদের ঔদ্ধত্যপূর্ণ অত্যাচার বৃদ্ধি পেয়েছে। আমরা বিদ্যুৎও চাই, কিন্তু অক্ষত সুন্দরবনও চাই।’
রাজধানীর শাহবাগে জাতীয় জাদুঘরের সামনে আজ মঙ্গলবার শোভাযাত্রাপূর্ব সমাবেশে সুলতানা কামাল এ কথা বলেন। ১৪ ফেব্রুয়ারি ‘সুন্দরবন দিবস’ উপলক্ষে সুন্দরবন রক্ষা জাতীয় কমিটি ও এর আওতাধীন ৫৩টি পরিবেশবাদী সংগঠন এই সমাবেশের আয়োজন করে। দিবসটির মূল প্রতিপাদ্য ‘সর্বোচ্চ ধ্বংসাত্মক সংকটের মুখে সুন্দরবন! সুন্দরবন রক্ষা করুন, প্রকৃতি বাঁচান, দেশ বাঁচান!’
সকাল ১০টায় জাতীয় জাদুঘরের সামনে প্রতিবাদী গানের মধ্য দিয়ে শুরু হয় সমাবেশ। এরপর সমাবেশে সুন্দরবন রক্ষা জাতীয় কমিটির আহ্বায়ক সুলতানা কামাল লিখিত বক্তব্য পাঠ করে বলেন, সুন্দরবন প্রশ্নে সরকারের নির্লিপ্ততা ও রামপাল প্রকল্প বাস্তবায়নের দৃঢ়তায় দেশবাসী উদ্বিগ্ন। জনগণ আবার একত্র হবে, সোচ্চার হবে সুন্দরবন বাঁচাতে।
সমাবেশ থেকে সুন্দরবনের ভেতরে ও এর আশপাশে নির্মাণাধীন সব সরকারি-বেসরকারি প্রকল্প ও স্থাপনা নির্মাণ অবিলম্বে বন্ধ করা, সুন্দরবনের অভ্যন্তরে নৌ চলাচল হ্রাস করা, সেখানকার জনগোষ্ঠীর জন্য শিক্ষা ও জীবিকার ব্যবস্থা করাসহ ছয় দফা দাবি জানানো হয়।
সমাবেশ শেষে বেলা ১১টার দিকে শোভাযাত্রা বের হয়। দোয়েল চত্বর হয়ে জাতীয় প্রেসক্লাবের সামনে গিয়ে শোভাযাত্রাটি শেষ হয়। সেখানে এক সংক্ষিপ্ত সমাবেশে সুন্দরবন রক্ষা জাতীয় কমিটির সদস্যসচিব ও বাংলাদেশ পরিবেশ আন্দোলনের সাধারণ সম্পাদক (বাপা) মো. আবদুল মতিন বলেন, সুন্দরবন ধ্বংসে একের পর এক প্রকল্প শুরু হয়েছে। সুন্দরবন রক্ষা করতে হবে—এটা দেশের সবাই বুঝতে পারছে, শুধু সরকার এখনো বুঝতে পারছে না।
