
ঈদে ও পূজায় ঘরমুখো মানুষের নিরাপদ যাতায়াত নিশ্চিত করতে ঢাকা-আরিচা মহাসড়কের আমিনবাজার, সাভার বাসস্ট্যান্ড, নবীনগর এবং ঢাকা-টাঙ্গাইল মহাসড়কের আশুলিয়া, বাইপাইল, কবীরপুর ও চন্দ্রায় আইপি (ইন্টারনেট প্রটোকল) ক্যামেরা বসানো হয়েছে। এ ছাড়া ধামরাইয়ের বারবারিয়াতে ক্যামেরা স্থাপনের কাজ চলছে। পুলিশের উর্ধ্বতন কর্মকর্তারা আজ সোমবার বিকেলে এসব ক্যামেরা স্থাপনের কাজ তদারকি করেন। আগামী বুধবার পুলিশের মহাপরিদর্শক এর উদ্বোধন করবেন। হাইওয়ে পুলিশ সূত্রে জানা যায়, কেন্দ্রীয়ভাবে পুলিশ সদর দপ্তর থেকে এসব ক্যামেরা নিয়ন্ত্রণ করা হবে। এর সাহায্যে পুরো সড়কের চিত্র দেখা যাবে। এর ফলে এসব সড়কে যানজট সৃষ্টি হলে অথবা যানজটের পরিস্থিতি তৈরী হলে সেখানে তাত্ক্ষণিকভাবে ব্যবস্থা নেওয়া যাবে। ঢাকা জেলা পুলিশের অতিরিক্ত পুলিশ সুপার আশরাফুল আজিম বলেন, ঈদ ও পূজায় ঘরমুখো মানুষের নিরাপদ যাতায়াত নিশ্চিত করতে আইপি ক্যামেরা স্থাপনের উদ্যোগ নেওয়া হয়েছে। এই ক্যামেরা স্থাপনের মধ্য দিয়ে মহাসড়কগুলো কেন্দ্রীয় নিয়ন্ত্রণের আওতায় আসল। এতে তাত্ক্ষণিকভাবে কার্যকর ব্যবস্থা নেওয়া সম্ভব হবে।
