
টানা বৃষ্টি আর উজানের ঢলে ফুঁসে উঠেছে পদ্মা, যমুনা ও ব্রহ্মপুত্র। দ্বিতীয়বারের মতো বন্যা দেখা দিয়েছে দেশের উত্তর এবং উত্তর-পূর্বাঞ্চলে। শুধু পদ্মা, যমুনা, ব্রহ্মপুত্রই নয়, এর শাখা নদ-নদীগুলোর পানিও উপচে পড়েছে আশপাশের এলাকাগুলোতে। আগামী তিন দিন এসব নদীর পানি আরও বাড়ার পূর্বাভাস দিয়েছে বন্যা নিয়ন্ত্রণ ও সতর্কীকরণ কেন্দ্র।
আজ সোমবার সকাল নয়টা তাদের তথ্য অনুযায়ী, পদ্মা, যমুনা, ব্রহ্মপুত্রসহ দেশের ২০টি নদ-নদীর পানি বিপৎসীমার ওপর দিয়ে প্রবাহিত হচ্ছে। নেত্রকোনায় জারিয়াজঞ্জাইলে কংস নদের পানি বিপৎসীমার সবচেয়ে বেশি ১৮১ সেন্টিমিটার ওপর দিয়ে বয়ে যাচ্ছে। বড় নদ-নদীগুলোর মধ্যে সিরাজগঞ্জে বাহাদুরাবাদে যমুনার পানি ১১৮ সেন্টিমিটার, কাজীপুরে ১০০ সেন্টিমিটার; কুড়িগ্রামে চিলমারীতে ব্রহ্মপুত্র ১১৮ সেন্টিমিটার ওপরে প্রবাহিত হচ্ছে। গোয়ালন্দে পদ্মার পানি বয়ে যাচ্ছে বিপৎসীমার ১৬ সেন্টিমিটার ওপর দিয়ে। এ ছাড়া কুড়িগ্রামে ধরলা নদীর পানি ১৩১ সেন্টিমিটার ওপর দিয়ে বয়ে যাচ্ছে।
এদিকে সিলেটে কানাইঘাটে সুরমা নদীর ছিল বিপৎসীমার ৯৭ সেন্টিমিটার ওপরে। আর অমলশীদে কুশিয়ারার পানি ছিল বিপৎসীমার ৮২ সেন্টিমিটার ওপরে। এই দুটি নদীর পানি আগামী ২৪ ঘণ্টায় আরও বৃদ্ধি পেতে পারে বলে জানায় বন্যা নিয়ন্ত্রণ ও সতর্কীকরণ কেন্দ্র।
ম্যাপে নদীগুলো পানির স্তুরের অবস্থা
 
