
সিরাজগঞ্জের কামারখন্দ উপজেলার সীমান্তবাজার এলাকায় বঙ্গবন্ধু সেতু পশ্চিম সংযোগ মহাসড়কে দুটি ট্রাকের মুখোমুখি সংঘর্ষে দুজন নিহত হয়েছেন। তাঁরা দুজনেই ট্রাকের চালক ছিলেন।
গতকাল বুধবার দিবাগত রাত দেড়টার দিকে এই দুর্ঘটনা ঘটে। নিহত চালকদের মধ্যে একজনের পরিচয় জানা গেছে। তাঁর নাম নজরুল ইসলাম (৪২)। বাড়ি নওগাঁয়।
বঙ্গবন্ধু সেতু পশ্চিম থানার ভারপ্রাপ্ত কর্মকর্তা (ওসি) আবু দাউদের ভাষ্য, নওগাঁ থেকে চালবোঝাই একটি ট্রাক ঢাকার দিকে যাচ্ছিল। বিপরীত দিক থেকে আসা আরেকটি ট্রাকের সঙ্গে সেটির মুখোমুখি সংঘর্ষ হয়। এতে দুটি ট্রাকের সামনের অংশ দুমড়ে–মুচড়ে যায়। আহত দুই ট্রাকচালককে উদ্ধার করে সিরাজগঞ্জ জেনারেল হাসপাতালে পাঠানো হয়। সেখানে চিকিৎসাধীন অবস্থায় ভোরের দিকে দুজনেই মারা যান। তাঁদের লাশ হাসপাতালের মর্গে রাখা হয়েছে।
