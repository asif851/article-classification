
সুনামগঞ্জের দিরাই উপজেলার মুক্তিযোদ্ধা যাচাই-বাছাই কমিটির সভায় হট্টগোল হয়েছে। এক আবেদনকারীর আবেদন ফরম না পাওয়ায় এই ঘটনা ঘটে। পরে অনলাইন থেকে ফরম সংগ্রহ করে ওই আবেদনকারীর যাচাই-বাছাই হয়।
দিরাই উপজেলার চরনারচর ইউনিয়নের শ্যামরচর গ্রামের অমর চাঁদ দাস (৭২) বলেন, ১৫ ফেব্রুয়ারি তিনি উপজেলা মুক্তিযোদ্ধা যাচাই-বাছাই কমিটির কাছে আবেদন ফরম জমা দিতে গেলে উপজেলা মুক্তিযোদ্ধা সংসদের কমান্ডার আতাউর রহমান তাঁর ফরম নিতে অস্বীকার করেন। এর কারণ হিসেবে আতাউর রহমান বলেন, যাচাই-বাছাইয়ে মুক্তিযুদ্ধের সংগঠকদের কোনো কোটা নেই এবং ট্রেনিং ছাড়া কেউ মুক্তিযোদ্ধা হতে পারবে না। পরে অমর চাঁদ দাস এলাকার কয়েকজন মুক্তিযোদ্ধা সংগঠকের উদাহরণ দিলে তিনি ফরম দিতে বাধ্য হন। জাতীয় মুক্তিযোদ্ধা কাউন্সিলের (জামুকা) প্রতিনিধির উপস্থিতিতে তিনি ফরম জমা দেন।
গতকাল রোববার দিরাই উপজেলা গণমিলনায়তনে ছিল আবেদন যাচাই-বাছাইয়ের দিন। সভায় উপস্থিত ছিলেন এমন দুজন ব্যক্তি বলেন, অমর চাঁদ দাস কমিটির সামনে যাওয়ার পর আতাউর রহমান জানান, তাঁর কোনো আবেদন নেই। তখন তিনি আবেদন জমা দিয়েছেন জানিয়ে এর প্রতিবাদ করলে হট্টগোল শুরু হয়। এ নিয়ে কমিটির সদস্যদের সঙ্গে বেশ কিছু সময় অমর চাঁদ দাসের তর্কবিতর্ক চলে। পরে সেখানে থাকা উপজেলা নির্বাহী কর্মকর্তা (ইউএনও) তৌহিদুজ্জামান পাভেল অনলাইনে করা অমর চাঁদ দাসের আবেদনটি সংগ্রহ করেন এবং তাঁর সাক্ষাৎকার নেওয়া হয়।
অমর চাঁদ দাস বলেন, শুধু তাঁর সঙ্গে নয়, আতাউর রহমান এ রকম আচরণ এলাকার আরও কয়েকজন আবেদনকারীর সঙ্গে করেছেন। তিনি বলেন, ‘কমিটির সামনে চিৎকার করে বলেছি, আমি সনদের কাঙাল নই, সঠিক হলে সনদ দেবেন, না হলে না। তার আগে যাঁরা যাচাই-বাছাই কমিটিতে থেকে দুর্নীতি করছেন, মিথ্যার আশ্রয় নিচ্ছেন তাঁদের বিচার চাই।’
এ ব্যাপারে আতাউর রহমান বলেন, ‘আমরা উনার আবেদন যাচাই-বাছাই করেছি। তাৎক্ষণিক তাঁর ফরমটি পাওয়া না যাওয়ায় অনলাইনের আবেদন দেখে সেটি করা হয়েছে।’ প্রথমে অমর চাঁদ দাসের আবেদন না নেওয়া প্রসঙ্গে তিনি বলেন, ‘ট্রেনিং ছাড়া তো মুক্তিযোদ্ধা হবে না, এ ছাড়া যাচাই-বাছাইয়ে সংগঠকের কোনো কোটা নেই, তাঁকে এটাই বলেছিলাম।’
ইউএনও তৌহিদুজ্জামান পাভেল বলেন, ‘হট্টগোল হয়েছে বলা যাবে না। একজন আবেদনকারীর ফরম পাওয়া যাচ্ছিল না। তিনি নাকি উপজেলা কমান্ডারের কাছে ফরম জমা দিয়েছিলেন। কিন্তু সেটি আমার দপ্তরে আসেনি। পরে অনলাইন থেকে আবেদন সংগ্রহ করে তাঁর সাক্ষাৎকার নেওয়া হয়েছে। আমরা প্রায় আধঘণ্টা উনার সঙ্গে কথা বলেছি।’
 
