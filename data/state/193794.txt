

চিত্রনায়ক শাকিব খান অভিনীত চলচ্চিত্র নির্মাণকাজ থেকে সংশ্লিষ্টদের বিরত রাখতে বাংলাদেশ চলচ্চিত্র পরিবারের দেওয়া বিজ্ঞপ্তির কার্যকারিতা তিনটি চলচ্চিত্রের ক্ষেত্রে স্থগিত করেছেন হাইকোর্ট।
এক রিট আবেদনের প্রাথমিক শুনানি নিয়ে আজ রোববার বিচারপতি সালমা মাসুদ চৌধুরী ও বিচারপতি এ কে এম জহিরুল হক সমন্বয়ে গঠিত হাইকোর্ট বেঞ্চ রুলসহ এই আদেশ দেন। এর ফলে শাকিব খান ওই তিন চলচ্চিত্রে অভিনয় করতে পারবেন বলে জানিয়েছেন তাঁর আইনজীবী মনিরুজ্জামান আসাদ।
এর আগে ১৮ জুলাই বাংলাদেশ চলচ্চিত্র পরিবার এক বিজ্ঞপ্তিতে জানায়, এই সিদ্ধান্ত নেওয়া হয়েছে যে চিত্রনায়ক শাকিব খান অভিনীত পুরোনো এবং নতুন কোনো ছবির শুটিংয়ের কাজে বাংলাদেশ চলচ্চিত্র পরিবারের অন্তর্ভুক্ত সংগঠনগুলোর কোনো সদস্য অংশ নেবেন না। চিত্রনায়ক শাকিব খান সংশ্লিষ্ট সব চলচ্চিত্র নির্মাণসংক্রান্ত কাজ থেকে নিজেদের বিরত রাখবেন।
এই বিজ্ঞপ্তির বৈধতা চ্যালেঞ্জ করে শাপলা মিডিয়ার স্বত্বাধিকারী সেলিম খান রিটটি করেন। যার প্রযোজনায় শাকিব খানের তিনটি ছবি নির্মাণাধীন। এই তিনটি ছবি হলো ‘আমি নেতা হব’, ‘মামলা, হামলা, ঝামেলা’, ‘কথা দিয়ে কেউ কথা রাখে না’।

রুলে ওই তিনটি ছবির নির্মাণ কার্যক্রম পরিচালনায় অনুকূল পরিবেশ নিশ্চিতে বিবাদীদের নিষ্ক্রিয়তা কেন বেআইনি হবে না এবং শাকিব খান অভিনীত ছবিতে কেউ সহযোগিতা করতে পারবে না—এমন বিজ্ঞপ্তি কেন আইনগত কর্তৃত্ববহির্ভূত হবে না, তা জানতে চাওয়া হয়েছে।
তথ্যসচিব, এফডিসির ব্যবস্থাপনা পরিচালক, বাংলাদেশ চলচ্চিত্র পরিবারের আহ্বায়ক, সদস্যসচিব, বাংলাদেশ চলচ্চিত্র পরিচালক সমিতির সভাপতি, সাধারণ সম্পাদকসহ ১৮ বিবাদীকে চার সপ্তাহের মধ্যে রুলের জবাব দিতে বলা হয়েছে।
আইনজীবী মনিরুজ্জামান আসাদ বলেন, শাপলা মিডিয়ার ব্যানারে শাকিব খান অভিনীত ওই তিনটি চলচ্চিত্র নির্মাণকাজে সহযোগিতা করতে বিবাদীদের অন্তর্বর্তীকালীন নির্দেশনা দেওয়া হয়েছে।
