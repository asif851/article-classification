
ঢাকা বিশ্ববিদ্যালয়ের শিক্ষার পরিবেশ বজায় রাখা ও ঐতিহাসিক স্থাপনা রক্ষায় মেট্রোরেলের রুট পরিবর্তনের দাবি জানিয়েছেন বিশ্ববিদ্যালয় শিক্ষার্থীরা। তাঁরা বলছেন, যানজট নিরসনে তাঁরা অবশ্যই মেট্রোরেল চান, তবে তা ঢাকা বিশ্ববিদ্যালয় এলাকার ভেতর দিয়ে নয়।গতকাল বৃহস্পতিবার ছাত্র-শিক্ষক কেন্দ্রের (টিএসসি) রাজু ভাস্কর্যের পাদদেশে প্রায় পাঁচ শ শিক্ষার্থী এই মানববন্ধনে অংশ নেন। ‘মেট্রোরেলের রুট বদলাও, ঢাকা বিশ্ববিদ্যালয় বাঁচাও’ শীর্ষক এই মানববন্ধনের আয়োজক ‘ঢাকা বিশ্ববিদ্যালয়ের সাধারণ শিক্ষার্থীবৃন্দ’। এতে বিশ্ববিদ্যালয়ের কয়েকজন শিক্ষক ও ছাত্র সংগঠনের প্রতিনিধিরাও একাত্মতা প্রকাশ করেন।প্রাণরসায়ন ও অণুপ্রাণবিজ্ঞান বিভাগের শিক্ষার্থী তাইসা তাশরীন বলেন, মেট্রোরেলের রুটটি যদি ঢাকা বিশ্ববিদ্যালয় এলাকার মধ্য দিয়ে যায় তবে গোটা ক্যাম্পাসের শিক্ষা পরিবেশ বিঘ্নিত হবে। বিশেষ করে ক্ষতিগ্রস্ত হবে চারুকলা, টিএসসি ও দোয়েল চত্বর এলাকা। এই মেট্রোরেলের শব্দে ঢাকা বিশ্ববিদ্যালয়ের কেন্দ্রীয় গ্রন্থাগার ও দোয়েল চত্বরের পাশে বিশ্ববিদ্যালয়ের বিজ্ঞান লাইব্রেরিতে শিক্ষার্থীদের লেখাপড়া ব্যাহত হবে।বিশ্ববিদ্যালয়ের সমাজবিজ্ঞান বিভাগের শিক্ষক সামিনা লুৎফা বলেন, ‘ক্যান্টনমেন্টের ভেতর দিয়ে যদি মেট্রোরেলের রুট পরিবর্তন করা সম্ভব হয়, তবে ঢাকা বিশ্ববিদ্যালয়ের ভেতর দিয়ে রুট কেন পরিবর্তন করা হবে না? কোনো ধরনের আলোচনা ছাড়াই ঢাকা বিশ্ববিদ্যালয়ের বুক চিড়ে কর্তৃপক্ষ একতরফাভাবে এই প্রকল্প বাস্তবায়নের উদ্যোগ নিয়েছে। এই রেলের কারণে যে কম্পন হবে তাতে কোনোভাবেই বিজ্ঞান বিভাগের ল্যাবগুলোয় গবেষণাকাজ চালানো যাবে না।’মানববন্ধনে সংহতি জানিয়ে রাজু ভাস্কর্যের ভাস্কর শ্যামল চৌধুরী বলেন, ক্যাম্পাস দিয়ে মেট্রোরেল গেলে শিক্ষার পরিবেশ বিঘ্নিত হবে। এটা অন্য রুট দিয়ে গেলে সব বাঁচবে। মেট্রোরেল অন্য রুট দিয়ে নিয়ে যাওয়ার ব্যবস্থা করতে তিনি সরকারের প্রতি অনুরোধ জানান।মানববন্ধনে শিক্ষার্থীরা ‘বাঁচাও বাঁচাও, মেট্রোরেল সরাও’, ‘ঢাবি হবে গুলিস্তান, থাকবে কোথায় ঢাবির প্রাণ’, ‘মেট্রোমুক্ত ক্যাম্পাস চাই’ ইত্যাদি লেখা প্ল্যাকার্ড বহন করেন। মানববন্ধন শেষে শিক্ষার্থীরা একটি বিক্ষোভ মিছিল করেন।
