
প্রধানমন্ত্রীর বিশেষ দূত ও জাতীয় পার্টির চেয়ারম্যান হুসেইন মুহম্মদ এরশাদ বলেছেন, দেশে মধ্যবর্তী নির্বাচন করার মতো কোনো অবস্থা তৈরি হয়নি। কারণ, জাতীয় নির্বাচন গ্রহণযোগ্য হয়েছে। তাই বর্তমান সরকার পাঁচ বছর ক্ষমতায় থাকবে। গতকাল রোববার বেলা একটায় সাংগঠনিক সফরে কুড়িগ্রাম এসে স্থানীয় সার্কিট হাউসে সাংবাদিকদের সঙ্গে আলাপকালে হুসেইন মুহম্মদ এরশাদ এ কথা বলেন।এরশাদ বলেন, ‘গত সংসদ নির্বাচন নিয়ে যা হয়েছে, হয়েছে। এখন সংসদ বসেছে। সংসদ গ্রহণযোগ্য হয়েছে। সংসদ চলবে।’উপজেলা নির্বাচনে জাপা প্রার্থীদের ভরাডুবি প্রসঙ্গে এরশাদ বলেন, এটি লাঙ্গল মার্কার নির্বাচন নয়। তা ছাড়া একাধিক প্রার্থী থাকায় ফলাফল ভালো হয়নি।গতকাল দুপুরে রংপুর থেকে কুড়িগ্রামে পৌঁছালে মন্ত্রীর পদমর্যাদায় প্রধানমন্ত্রীর বিশেষ দূত এরশাদকে সরকারি প্রটোকল ও গার্ড অব অনার দেওয়া হয়। পরে এরশাদ দলীয় নেতা-কর্মীদের সঙ্গে মতবিনিময় করেন।এ সময় সদর উপজেলা নির্বাচনে জাতীয় পার্টি-সমর্থিত প্রার্থী চৌধুরী সফিকুল ইসলাম, জাপা নেতা আজিজার রহমানসহ স্থানীয় নেতারা উপস্থিত ছিলেন।
 
