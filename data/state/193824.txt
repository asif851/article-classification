
কুয়েতের রাজধানী কুয়েত সিটির উপশহর ফারওয়ানিয়াসহ আশপাশের এলাকায় গোপনে পরিচালিত যৌনপল্লি সম্পর্কে দেশটির পুলিশকে তথ্য দিয়েছেন বাংলাদেশি এক নারী। পুলিশ ওই নারীকে গ্রেপ্তার করেছে। গতকাল বৃহস্পতিবার কুয়েতের দৈনিক আল-আনবার প্রতিবেদনে এ কথা বলা হয়েছে।
প্রতিবেদনে বলা হয়, বাংলাদেশি ওই নারী পুলিশকে যৌনকর্মীদের নামসহ তালিকা দিয়েছেন। দেশটির নিরাপত্তা বাহিনী সূত্র জানিয়েছে, ওই এলাকায় গোপনে পরিচালিত যৌনপল্লি সম্পর্কে তাঁর কাছে আরও তথ্য রয়েছে, কারণ তিনি নিজেও একজন যৌনকর্মী। ফারওয়ানিয়ার নিরাপত্তাপ্রধান ব্রিগেডিয়ার সালেহ মাতারের নির্দেশে ওই নারীকে গ্রেপ্তার করা হয়েছে। তাঁর কাছ থেকে ১০৯টি গর্ভপাতের বড়িসহ ওই পেশা-সংশ্লিষ্ট বিভিন্ন উপকরণ উদ্ধার করা হয়েছে। পুলিশের জিজ্ঞাসাবাদে ওই নারী গর্ভপাতের প্রতিটি বড়ি ৪০ কুয়েতি দিনারে বিক্রি করতেন বলে জানিয়েছেন।
