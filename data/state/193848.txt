
ঢাকা মহানগর আওয়ামী লীগের সাবেক সভাপতি এবং ঢাকা সিটি করপোরেশনের নির্বাচিত প্রথম মেয়র মোহাম্মদ হানিফের দশম মৃত্যুবার্ষিকী আজ ২৮ নভেম্বর। তাঁর স্মৃতির প্রতি গভীর শ্রদ্ধা জানিয়ে রাষ্ট্রপতি আবদুল হামিদ, প্রধানমন্ত্রী শেখ হাসিনা ও জাতীয় সংসদের স্পিকার শিরীন শারমিন চৌধুরী বাণী দিয়েছেন।মৃত্যুবার্ষিকী উপলক্ষে ঢাকা দক্ষিণ সিটি করপোরেশন, ঢাকা মহানগর আওয়ামী লীগ ও এর সহযোগী সংগঠন, মেয়র মোহাম্মদ হানিফ মেমোরিয়াল ফাউন্ডেশন, বঙ্গবন্ধু সাংস্কৃতিক জোটসহ বিভিন্ন সংগঠন বেশ কিছু কর্মসূচি হাতে নিয়েছে। কর্মসূচির মধ্য রয়েছে সকাল সাড়ে ১০টায় আজিমপুরে মেয়র হানিফের কবরে পুষ্পস্তবক অর্পণ, কবর জিয়ারত ও দোয়া মাহফিল এবং বেলা তিনটায় দক্ষিণ সিটি করপোরেশনের আয়োজনে নগরভবনে স্মরণসভা ও দোয়া মাহফিল। সভায় আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদেরসহ আওয়ামী লীগের শীর্ষ নেতারা উপস্থিত থাকবেন।
