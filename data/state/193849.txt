
খাগড়াছড়ির মাটিরাঙা উপজেলা সদর থেকে আট কিলোমিটার দূরে দক্ষিণ মুসলিমপাড়া এলাকায় পাহাড় কেটে বাঁধ নির্মাণের ঘটনায় তদন্ত কমিটি গঠন করেছেন খাগড়াছড়ির জেলা প্রশাসক।
সূত্র জানায়, ২৩ ফেব্রুয়ারি প্রথম আলোয় ‘পাহাড় কেটে বাঁধ নির্মাণ!’ শিরোনামে একটি প্রতিবেদন প্রকাশিত হয়। মাটিরাঙা উপজেলা নির্বাহী কর্মকর্তা (ইউএনও) মোহাম্মদ মাহে আলম বলেন, পাহাড় কেটে বাঁধ নির্মাণের বিষয়টি জেলা প্রশাসকের নজরে এসেছে। খাগড়াছড়ির অতিরিক্ত জেলা ম্যাজিস্ট্রেট আনার কলিকে তদন্তের দায়িত্ব দিয়েছেন তিনি।
খাগড়াছড়ির জেলা প্রশাসক মো. মাসুদ করিম বলেন, ‘পাহাড় কেটে বাঁধ নির্মাণের বিষয়টি আমার জানা ছিল না। প্রথম আলোয় সংবাদ প্রকাশের পর নজরে এসেছে। অতিরিক্ত জেলা ম্যাজিস্ট্রেটকে তদন্তের দায়িত্ব দেওয়া হয়েছে।’ তিনি আরও বলেন, বিনা অনুমতিতে পাহাড় কর্তনকারীর বিরুদ্ধে অবশ্যই আইনগত ব্যবস্থা নেওয়া হবে।
প্রসঙ্গত, বিএডিসি একটি মাটির বাঁধের দরপত্র আহ্বান করে। কাজটি পায় রাঙামাটির মা হালিমা এন্টারপ্রাইজ নামের একটি ঠিকাদারি প্রতিষ্ঠান। চলতি বছরের ২২ জানুয়ারি থেকে একটি বড় পাহাড় কেটে বাঁধ নির্মাণের কাজ শুরু করা হয়। 
