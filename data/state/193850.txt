
বিএনপির নেতৃত্বাধীন ২০-দলীয় জোটের হরতালের কারণে আগামীকাল রোববারের এসএসসি ও সমমানের পরীক্ষা হবে কি না, তা আজ দুপুর ১২টায় জানানো হবে। ওই সময় শিক্ষামন্ত্রী নুরুল ইসলাম নাহিদ তাঁর রাজধানীর হেয়ার রোডের বাসভবনে এক সংবাদ সম্মেলনে এ সিদ্ধান্ত জানাবেন। শিক্ষা মন্ত্রণালয়ের দুজন কর্মকর্তা মুঠোফোনের খুদেবার্তায় এ তথ্য জানান।শিক্ষা মন্ত্রণালয়ের আগের সিদ্ধান্ত অনুযায়ী, হরতাল থাকলে পরীক্ষা পিছিয়ে দেওয়া হবে। তবে অবরোধে পরীক্ষা হবে। ইতিমধ্যে হরতালের কারণে সাত দিনের পরীক্ষা পেছানো হয়েছে। এর মধ্যে পাঁচ দিনের পরীক্ষা শুক্র ও শনিবারে নেওয়া হয়েছে। বিএনপি-জামায়াতের ডাকা হরতালের কারণে এখন পর্যন্ত একটি পরীক্ষাও পূর্বনির্ধারিত সময়সূচি অনুযায়ী হয়নি।
