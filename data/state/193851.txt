
ব্রাহ্মণবাড়িয়া রেলস্টেশনে মাদ্রাসা ছাত্রদের হামলার ঘটনায় অজ্ঞাতনামা এক হাজার দুই শ জন আসামির বিরুদ্ধে মামলা হয়েছে। আজ বুধবার দুপুরে রেলস্টেশন মাস্টার মহিদুর রহমান আখাউড়া রেলওয়ে থানায় এ মামলাটি করেন।
আখাউড়া রেলওয়ে থানার ভারপ্রাপ্ত কর্মকর্তা (ওসি) আবদুস সাত্তার মামলার সত্যতা নিশ্চিত করেছেন। তিনি বলেন, অপরাধীদের শনাক্তের চেষ্টা চলছে। শনাক্তের পর তাঁদের গ্রেপ্তার করা হবে। এই ঘটনায় নিরীহ কাউকে হয়রানি করা হবে না বলে জানান তিনি।গত সোমবার বিকেলে শহরের জেলা পরিষদ মার্কেট এলাকায় এক ইজিবাইক চালক ও এক দোকানির সঙ্গে স্থানীয় জামিয়া ইসলামিয়া ইউনুছিয়া মাদ্রাসার এক ছাত্রের বাগ্‌বিতণ্ডা হয়। এর জের ধরে ওই মাদ্রাসার ছাত্ররা ওই এলাকায় দোকানপাট ভাঙচুর করে। তখন ব্যবসায়ীদের সঙ্গে মাদ্রাসা ছাত্রদের সংঘর্ষ হয়। সংঘর্ষে আহত মাসুদুর রহমান (২০) নামের এক ছাত্র গতকাল মঙ্গলবার ভোরে মারা যান। এ মৃত্যুর খবর ছড়িয়ে পড়লে মাদ্রাসার ছাত্ররা গতকাল রেলস্টেশনসহ ব্রাহ্মণবাড়িয়ার বিভিন্ন স্থানে হামলা চালায়।
