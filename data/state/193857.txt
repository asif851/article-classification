
বিভিন্ন ক্যাডারের মোট ৩৯১ জন কর্মকর্তাকে সরকারের উপসচিব হিসেবে পদোন্নতি দেওয়া হয়েছে। গতকাল মঙ্গলবার রাতে এ পদোন্নতি দিয়ে প্রজ্ঞাপন জারি করেছে জনপ্রশাসন মন্ত্রণালয়।
নতুন পদোন্নতি পাওয়া কর্মকর্তাদের মধ্যে ২৪তম বিসিএসের প্রশাসন ক্যাডারের কর্মকর্তাই বেশি। তবে অন্যান্য ক্যাডার থেকে যাঁরা পদোন্নতি পেয়েছেন, তাঁরা ২৪তমের আগের বিসিএসের কর্মকর্তা।
নিয়ম অনুযায়ী প্রশাসন ক্যাডারের ৭৫ শতাংশ কর্মকর্তাকে উপসচিব করা হয়। অন্য ক্যাডারের ২৫ শতাংশ কর্মকর্তা এ পদে পদোন্নতি পান।
এর আগে গত ডিসেম্বরে যুগ্ম সচিব এবং অতিরিক্ত সচিব পদে পদোন্নতি দেওয়া হয়। সেই সময় উপসচিব পদে পদোন্নতি দেওয়ার বিষয়টিও আলোচনায় আসে। তবে বিভিন্ন কারণে এ পদে পদোন্নতি দিতে দেরি হয়ে যায়।
রেওয়াজ অনুযায়ী যেসব কর্মকর্তা উপসচিব হলেন, তাঁদের জনপ্রশাসনে বিশেষ ভারপ্রাপ্ত কর্মকর্তা (ওএসডি) করা হয়েছে। এরপর তাঁদের বিভিন্ন জায়গায় পদায়ন করা হবে।
জনপ্রশাসন মন্ত্রণালয়ের এক সূত্র জানায়, নতুন উপসচিব হওয়া বেশির ভাগ কর্মকর্তাকেই এখন যে জায়গায়, সেখানেই রাখা হবে।
