
সারা দেশে জাতীয়করণ হওয়া কলেজশিক্ষকদের বিসিএস সাধারণ শিক্ষা ক্যাডারে অন্তর্ভুক্ত না করা এবং তাঁদের চাকরি শুধু সংশ্লিষ্ট কলেজে সীমাবদ্ধ রাখার দাবি জানিয়েছে বিসিএস সাধারণ শিক্ষা সমিতি। গতকাল সোমবার বিভিন্ন জেলায় মতবিনিময়সহ বিভিন্ন কর্মসূচিতে এই দাবি জানানো হয়।
এসব কর্মসূচিতে বক্তারা বলেন, কলেজগুলোতে কর্মরত শিক্ষকদের জন্য পৃথক নিয়োগ, পদায়ন জ্যেষ্ঠতা, পদোন্নতি ও পরিচালনাসহ চাকরির শর্ত নির্ধারণ করে নীতিমালা প্রণয়ন করা দরকার, যাতে বিসিএস পরীক্ষার মাধ্যমে মেধার ভিত্তিতে যোগদান করা কর্মকর্তাদের স্বার্থ ও মর্যাদা কোনোভাবেই ক্ষুণ্ন না হয়। কিন্তু বেসরকারি কলেজের শিক্ষকদের ক্যাডারভুক্ত করার পাঁয়তারা চলছে। এখন জাতীয়করণ হওয়া শিক্ষকেরা যদি সরাসরি ক্যাডারে অন্তর্ভুক্ত হন, তাহলে বিদ্যমান বিসিএস শিক্ষক ক্যাডারের কর্মকর্তারা জ্যেষ্ঠতা হারাবেন। এর ফলে বিসিএস সাধারণ শিক্ষা ক্যাডারের মেধাবী শিক্ষকেরাও মারাত্মক ক্ষতিগ্রস্ত হবেন।
আমাদের আঞ্চলিক কার্যালয়, নিজস্ব প্রতিবেদক ও প্রতিনিধিদের পাঠানো খবর:
বরিশাল
দুপুর ১২টায় নগরের প্রেসক্লাব মিলনায়তনে অনুষ্ঠিত সংবাদ সম্মেলনে বিসিএস সাধারণ শিক্ষা সমিতির সাধারণ সম্পাদক মো. আক্তারুজ্জামান খান লিখিত বক্তব্যে বলেন, ক্যাডার সার্ভিস হতে হলে অবশ্যই পিএসসির সুনির্দিষ্ট নীতিমালা অনুসরণ করতে হবে। নতুনভাবে জাতীয়করণ করা কলেজের শিক্ষকদের সেই সুযোগ নেই। তাঁরা সরাসরি জাতীয়করণের সুবিধা পাচ্ছেন। তাঁরা কোনো নীতিমালা অনুসরণ করেন না। পৃথক নীতিমালা না করে বেসরকারি কলেজশিক্ষকদের জাতীয়করণের সুবিধা দিলে বিসিএস ক্যাডারধারী শিক্ষকেরা চরম বিপাকে পড়বেন। পদোন্নতিসহ নানা বৈষম্যের শিকার হবেন।
সংবাদ সম্মেলনে অন্যদের মধ্যে বক্তব্য দেন ব্রজমোহন কলেজের উপাধ্যক্ষ স্বপন কুমার পাল ও বিসিএস সাধারণ শিক্ষা সমিতি কেন্দ্রীয় যুগ্ম সাধারণ সম্পাদক সরদার আকবর আলী। এ সময় বরিশালের বিভিন্ন সরকারি কলেজের শিক্ষকেরা উপস্থিত ছিলেন।
ফরিদপুর
বেলা সাড়ে ১১টার দিকে ফরিদপুর প্রেসক্লাব মিলনায়তনে মতবিনিময় সভায় লিখিত বক্তব্য পড়ে শোনান জেলা বিসিএস সাধারণ শিক্ষা সমিতির দপ্তর সম্পাদক আশরাফুল আজম। মতবিনিময় সভায় সাংবাদিকদের বিভিন্ন প্রশ্নের জবাব দেন জেলা কমিটির সভাপতি সরকারি রাজেন্দ্র কলেজের অধ্যক্ষ মোশার্রফ আলী, সহসভাপতি সরকারি ইয়াছিন কলেজের অধ্যক্ষ গোবিন্দ চন্দ্র বিশ্বাস, সারদা সুন্দরী মহিলা কলেজ ইউনিটের সভাপতি অধ্যক্ষ হাসিনা বানু, জেলা কমিটির সাধারণ সম্পাদক সিরাজুল ইসলাম, কেন্দ্রীয় কমিটির সহসভাপতি রাখাল চন্দ্র চক্রবর্তী, কেন্দ্রীয় কমিটির সদস্য সিদ্দিকুর রহমান ও জাহাঙ্গীর আলম, জেলা কমিটির সদস্য রেজভী জামান প্রমুখ।
তাঁরা বলেন, তাঁরা কোনো শিক্ষাপ্রতিষ্ঠান বা কোনো শিক্ষককে জাতীয়করণের বিরোধী নন। তবে তাঁরা শুধু চান তাঁদের জন্য স্বতন্ত্র বিধিমালা করা হোক। তাঁদের কোনোভাবেই বিসিএস শিক্ষা ক্যাডার সার্ভিসে অন্তর্ভুক্ত করা যাবে না।
খুলনা
গতকাল খুলনা প্রেসক্লাবে সংবাদ সম্মেলনে লিখিত বক্তব্য পাঠ করেন সংগঠনের কেন্দ্রীয় কমিটির সাংগঠনিক সম্পাদক শংকর কুমার মল্লিক। এ সময় কেন্দ্রীয় কমিটির সহসভাপতি খান আহমেদুল কবির, খুলনা জেলা কমিটির সহসভাপতি আবদুল জব্বার প্রমুখ উপস্থিত ছিলেন। বিশেষ কাজে ব্যস্ত থাকায় জেলা কমিটির সভাপতি ও সাধারণ সম্পাদক সংবাদ সম্মেলনে উপস্থিত হতে পারেননি বলে জানানো হয়।
সাতক্ষীরা
দুপুর ১২টার দিকে সাতক্ষীরা প্রেসক্লাব মিলনায়তনে মতবিনিময় সভায় বিসিএস সাধারণ শিক্ষা সমিতি সাতক্ষীরা জেলা ইউনিটের সহসভাপতি, সাতক্ষীরা সরকারি মহিলা কলেজের অধ্যক্ষ এম হাসান সরোওয়ার্দী সভাপতিত্ব করেন। আলোচনায় অংশ নেন বিসিএস সাধারণ শিক্ষা সমিতি কেন্দ্রীয় কমিটির নির্বাহী সদস্য কাজী আসাদুল ইসলাম, সাতক্ষীরা জেলা ইউনিটের সাধারণ সম্পাদক অলিউর রহমান, সাতক্ষীরা সরকারি কলেজের সহযোগী অধ্যাপক আবুল হাসেম, মহাদেব চন্দ্র সিংহ, জাহাঙ্গীর আলী প্রমুখ।
ভোলা
ভোলা সরকারি কলেজের শিক্ষক সম্মেলনকক্ষে দুপুর ১২টায় মতবিনিময় সভার আয়োজন করে বিসিএস সাধারণ শিক্ষা সমিতির ভোলা জেলা ইউনিট।
ভোলা সরকারি কলেজের অধ্যক্ষ পারভীন আখতারের সভাপতিত্বে বক্তব্য দেন ভোলা জেলা ইউনিটের সাধারণ সম্পাদক মাহবুব আলম, ভোলা সরকারি কলেজের উপাধ্যক্ষ আ. কাদের, হিসাববিজ্ঞান বিভাগের সহযোগী অধ্যাপক নুর মোহম্মদ মাসুদ প্রমুখ।
