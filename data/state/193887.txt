
জাপানে গিয়ে আশ্রয় প্রার্থনা করেছিলেন দুই বাংলাদেশি। দালালেরা তাঁদের জানায়, একটি কাজ করলে তাঁরা আশ্রয় পেতে পারেন। পরিষ্কার করতে হবে পারমাণবিক বিদ্যুৎকেন্দ্র এলাকার দূষিত বর্জ্য। সায় দেওয়ায় তাঁদের লাগানো হয় ওই কাজে।জাপানের বিচার মন্ত্রণালয় জানিয়েছে, আশ্রয়ের অনুমোদনের সঙ্গে এ ধরনের কাজের কোনো সম্পর্ক নেই। প্রতারণার বিষয়টি তারা তদন্ত করে দেখছে। দেশটির সংবাদপত্র শুনিচি গতকাল বুধবার এক প্রতিবেদনে এ খবর জানায়।২০১১ সালের ১১ মার্চ ভূমিকম্প ও সুনামির কারণে ফুকুশিমা পারমাণবিক বিদ্যুৎকেন্দ্রে বড় ধরনের বিপর্যয় ঘটে। তেজস্ক্রিয়া ছড়িয়ে পড়ে আশপাশের বহু এলাকায়। লাখো লোককে সরিয়ে নেওয়া হয়।ওই এলাকা দূষণমুক্ত করতে বিভিন্ন প্রতিষ্ঠানকে দায়িত্ব দেওয়া হয়েছে। প্রতিষ্ঠানগুলো তেজস্ক্রিয়াযুক্ত দূষিত মাটি সারিয়ে ফেলছে। কিন্তু এ কাজের জন্য লোক পাওয়া যাচ্ছে না। ঝুঁকিপূর্ণ বিধায় কেউ আগ্রহী হচ্ছেন না।২০১৩ সালে দুই বাংলাদেশি জাপানে গিয়ে আশ্রয় প্রার্থনা করেন। দেশে তাঁরা রাজনৈতিক হয়রানির শিকার হচ্ছিলেন জানিয়ে জাপানে আশ্রয় চান তাঁরা। আশ্রয়প্রার্থী এক বাংলাদেশি মুনির হোসেন জাপানি পত্রিকাটিকে বলেন, দালাল ও নির্মাতাপ্রতিষ্ঠান তাঁদের জানায়, তাঁরা যদি ভিসার মেয়াদ বাড়াতে চান, তাহলে দূষিত বর্জ্য পরিষ্কার করতে হবে। তাঁরা ২০১৫ সালের জানুয়ারি থেকে মার্চ পর্যন্ত ফুকুশিমা কেন্দ্রের প্রায় ৫০ কিলোমিটার দক্ষিণে একটি গ্রামে দূষিত বর্জ্য পরিষ্কারের কাজ করেন।তবে রয়টার্স ওই দুই বাংলাদেশির সঙ্গে যোগাযোগ করতে পারেনি।জাপান বিদেশি শ্রমিক নেওয়ার ব্যাপারে কড়া নিয়ম অনুসরণ করে। কিন্তু আশ্রয়প্রার্থীদের আবেদন বিবেচনা করে তাঁদের কাজের অনুমতি দেওয়া হয়। এ ক্ষেত্রে আশ্রয়প্রার্থীদের প্রতি ছয় মাস পরপর আবেদন নবায়ন করতে হয়।আশ্রয়প্রার্থীদের কাজের অনুমতি দেওয়ার প্রক্রিয়ার সঙ্গে যুক্ত বিচার মন্ত্রণালয়ের কর্মকর্তা মিতসুসি উরাগামি বলেন, আশ্রয়প্রার্থীরা দূষিত বর্জ্য পরিষ্কার করলে থাকার অনুমতি পাবেন, এমন কোনো বিধান নেই। দুটি সম্পূর্ণ আলাদা বিষয়। কেউ যদি বিষয়টি ভুল ব্যাখ্যা দেন, তাহলে সমস্যা। বিষয়টি তদন্ত করে দেখা হচ্ছে।দূষিত বর্জ্য অপসারণের কাজ দেখভাল করে পরিবেশ মন্ত্রণালয়। এই মন্ত্রণালয়ের কর্মকর্তা তাকুয়া নোমোতো বলেন, পত্রিকাটি প্রতারণাকারী প্রতিষ্ঠান বা দালালদের নাম জানায়নি। ফলে মন্ত্রণালয় বিষয়টি তদন্ত করে নিশ্চিত করতে পারছে না। তিনি বলেন, মন্ত্রণালয় প্রত্যাশা করে বর্জ্য পরিষ্কারে সংশ্লিষ্ট সব প্রতিষ্ঠান আইন মেনে কাজ করবে।ফুকুশিমা লেবার ব্যুরো চলিত মাসে জানায়, বর্তমানে ১ হাজার ২০টি প্রতিষ্ঠান দূষিত বর্জ্য পরিষ্কারের কাজ করছে। এর অর্ধেকের বেশি প্রতিষ্ঠান গত বছর শ্রমনিরাপত্তা আইন লঙ্ঘন করেছে।২০১৩ সালে রয়টার্সের এক প্রতিবেদনে বলা হয়, গৃহহীন লোকদের নামমাত্র পারিশ্রমিকে ফুকুশিমার বর্জ্য পরিষ্কারের কাজে লাগানো হয়েছিল। প্রতিষ্ঠানগুলো সাব-কন্ট্রাক্টে অন্য প্রতিষ্ঠানকে কাজ দেয়। এর অধিকাংশেরই পরমাণু নিরাপত্তা নিয়ে কোনো অভিজ্ঞতা নেই।
 
