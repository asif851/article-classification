
একটা শিমুলগাছের মগডালে বাইনোকুলার তাক করেছেন আলী রেজা। একটা ফিঙে। কেশরী ফিঙে কি না তা নিশ্চিত হওয়ার জন্য দলের অন্যদের ডাকলেন। মারুফ রানা এসে একটা ছবি তুললেন। ঘন শিমুলকুঁড়ির ভেতরে বসে আছে পাখিটি। কিছুক্ষণের মধ্যে আলো পড়ে এল। একাধিক ছবি আর নেওয়া সম্ভব হলো না। তখনো তাঁরা বুঝতে পারেননি বাংলাদেশে দেখা পাখির তালিকায় একটি নতুন নাম যোগ করে ফেলেছেন। গত ৯ ফেব্রুয়ারি বিকেলে রাজশাহীর শিমলা পার্কে দেখা এই নতুন পাখির স্বীকৃতি পেতে আরও কয়েক দিন সময় লেগে যায়।
১৮ মার্চ রাতে বঙ্গবন্ধু শেখ মুজিবুর রহমান কৃষি বিশ্ববিদ্যালয়ের বন্য প্রাণী প্রজনন ও সংরক্ষণ কেন্দ্রের অধ্যাপক আ ন ম আমিনুর রহমান ছবি দেখে এই প্রতিবেদককে ধলা-পেট ফিঙের পরিচয় নিশ্চিত করেন। বাংলাদেশ বার্ড ক্লাবের প্রতিষ্ঠাতা ইনাম আল হক বলেন, এর আগে বাংলাদেশে সাত প্রজাতির ফিঙে দেখা গেছে। এটা দিয়ে সংখ্যা হলো আট। কোনো কর্তৃপক্ষ এখনো পাখিটির বাংলা নাম দেয়নি। তবে অতীতের ধারাবাহিকতায় এটাকে ‘ধলা-পেট ফিঙে’ বলা যেতে পারে।ইংরেজি নাম white-bellied drongo। ভারত ও শ্রীলঙ্কায় দেখা মেলে। শুকনো ঝোপঝাড় অথবা উন্মুক্ত বনে বাস করে। এর আগে বাংলাদেশে অন্য সাত প্রজাতির ফিঙে দেখা গেছে। এই গোত্রের অন্য ফিঙের মতো ধলা-পেট ফিঙেও পতঙ্গভোগী। এরা প্রধানত কালো রঙের। তবে শরীরের ওপরের অংশে চকচকে পালক অনুপস্থিত। গলা ও বুক ধূসর রঙের। পেট ও পায়ুর অংশ সম্পূর্ণ সাদা। একই জায়গায় বসবাসকারী অন্য কালো ফিঙেদের চেয়ে এদের লেজের অংশ কম গাঢ়। অল্প বয়সে এই ফিঙের শরীরের পুরোটাই কালো থাকে। তাই সে সময় একে কালো ফিঙে বলে ভুল হতে পারে। ছোট ছিমছাম গড়নের এই ফিঙের এক প্রজাতি শ্রীলঙ্কায় পাওয়া যায়, যার পায়ুর অংশটি আবার সাদা নয়।‘বার্ড বাংলাদেশ ফেসবুক’ গ্রুপের অ্যাডমিন আলী রেজা। তিনি পাখির পরিচয় নিশ্চিত করার জন্য সেই রাতেই Ask Id’s of Indian Birds নামের একটি গ্রুপে দেন। সেখানে পাখিটির পরিচয় নিয়ে অনেক মতামত আদান-প্রদান হয়। পরে আলী রেজা ছবিটি ব্রিটিশ পাখি বিশেষজ্ঞ পল থমসনের কাছে পাঠান।পরের দিন তাঁরা আবার শিমলা পার্কে যান। দুপুরে শিমুলগাছ থেকে উড়ে যাওয়ার সময় আবার পাখিটিকে ক্যামেরাবন্দী করেন মারুফ রানা। এরপর পাশের একটি কড়ই গাছে গিয়ে বসলে বেলা ১টা ৩৯ মিনিটের সময় তার আরও একটি ছবি তোলার সুযোগ পাওয়া যায়। এদিকে Ask Id’s of Indian Birds গ্রুপের মাধ্যমেই পাখির পরিচয় নিশ্চিত হওয়া যায়। এদিকে পাখির ছবি দেখে পল থমসন নিশ্চিত করেন যে এটি white-bellied drongo। তিনি লিখেছেন, yes I don’t think there is anything else that it could be except-white-bellied drongo. রাজশাহী থেকে আরও একটি নতুন পাখি আবিষ্কারের জন্য তিনি আলী রেজা ও তাঁর বন্ধুদের অভিনন্দন জানিয়েছেন।
 
