
পূর্ববিরোধের জের ধরে পটুয়াখালীর বাউফল উপজেলার কেশবপুর ইউনিয়নের ভরিপাশা গ্রামে গত রোববার রাতে একটি বাড়িতে সন্ত্রাসীরা হামলা চালিয়েছে বলে অভিযোগ পাওয়া গেছে। এ সময় এক নারীসহ পাঁচজনকে পিটিয়ে জখম করা হয়। তাঁদের মধ্যে তিনজনকে উপজেলা স্বাস্থ্য কমপ্লেক্সে ভর্তি করা হয়েছে।স্থানীয় সূত্রে জানা গেছে, ভরিপাশা গ্রামের মোশারেফ হোসেনের সঙ্গে একই বাড়ির গিয়াস উদ্দিনের দীর্ঘদিন ধরে জমি নিয়ে বিরোধ চলে আসছে। রোববার রাত সাড়ে নয়টার দিকে গিয়াস উদ্দিনের ছেলে মো. জিহাদুল ইসলামের নেতৃত্বে তিনটি মোটরসাইকেলে ১০-১২ জনের একটি সন্ত্রাসী দল এসে ওই বাড়িতে ঢুকে প্রতিপক্ষের দুটি ঘরে হামলা চালায়। এতে বাধা দেওয়ায় এক নারীসহ পাঁচজনকে পিটিয়ে আহত করা হয়। আহত ব্যক্তিদের মধ্যে সাইফুল ইসলাম, নিয়াজ উদ্দিন ও তাঁর মা রাশেদা বেগমকে উপজেলা স্বাস্থ্য কমপ্লেক্সে ভর্তি করা হয়েছে।তবে জিহাদুল এ ঘটনার সঙ্গে জড়িত নন বলে দাবি করেন।বাউফল থানার ভারপ্রাপ্ত কর্মকর্তা (ওসি) আ জা ম মাসুদুজ্জামান বলেন, ‘পূর্ববিরোধের জের ধরে এ ঘটনা ঘটেছে। লিখিত অভিযোগ পেয়েছি। এ বিষয়ে প্রয়োজনীয় ব্যবস্থা নেওয়া হবে।’
