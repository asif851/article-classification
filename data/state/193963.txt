
বঙ্গোপসাগরে সৃষ্টি হওয়া নিম্নচাপটি স্থল নিম্নচাপে পরিণত হয়ে আরও উত্তর পূর্ব দিকে এগিয়ে যাচ্ছে। এর প্রভাবে আজ সোমবার সারা দেশে বৃষ্টিপাত হচ্ছে। আজ রাত নয়টা পর্যন্ত রাজধানী ঢাকায় ১৫৩ মিলিমিটার বৃষ্টি হয়েছে—যা চলতি বছর প্রায় ২৭ ঘণ্টায় রাজধানীতে সর্বোচ্চ বৃষ্টির রেকর্ড।
আবহাওয়া অধিদপ্তরের আজ রাত নয়টায় দেওয়া তথ্য অনুযায়ী, বঙ্গোপসাগরে সৃষ্ট হওয়া নিম্নচাপটি স্থল নিম্নচাপে রূপ নিয়ে হবিগঞ্জের দিকে এগোচ্ছে। সন্ধ্যা ছয়টার দিকে এটি কিশোরগঞ্জ-হবিগঞ্জ ও তৎসংলগ্ন এলাকায় অবস্থান করছিল। নিম্নচাপের প্রভাবে আজ সারা রাত বৃষ্টি হওয়ার সম্ভবনা রয়েছে। কাল থেকে বৃষ্টি কমে আসতে পারে।
আবহাওয়া অধিদপ্তর জানায়, গতকাল রোববার সন্ধ্যা ছয়টা থেকে আজ সন্ধ্যা ছয়টা পর্যন্ত দেশে সবচেয়ে বেশি বৃষ্টিপাত হয়েছে চট্টগ্রামে—১৯০ মিলিমিটার। একই সময়ে রাজধানী ঢাকায় বৃষ্টিপাত হয়েছে ১৩৩ মিলিমিটার। সন্ধ্যা ছয়টা থেকে রাত নয়টা পর্যন্ত রাজধানীতে আরও ২০ মিলিমিটার বৃষ্টিপাত হয়। সব মিলিয়ে ঢাকায় ২৭ ঘণ্টায় বৃষ্টি হয়েছে ১৫৩ মিলিমিটার। ঢাকায় এ বছর ২৭ ঘণ্টায় এটিই সবচেয়ে বেশি বৃষ্টিপাতের রেকর্ড।
এ ছাড়া বিভাগীয় শহরগুলোর মধ্যে আজ ময়মনসিংহে ৯২, সিলেটে ৩৫, রাজশাহী ও রংপুরে ৫, খুলনায় ৩৪ ও বরিশালে ৭৯ মিলিমিটার বৃষ্টি হয়েছে। বৃষ্টির কারণে দেশের বিভিন্ন স্থানের তাপমাত্রা কমে এসেছে। এদিকে সারা দেশে মৌসুমি বায়ুর বিস্তার ঘটেছে। এর প্রভাবে চলতি মাসে আরও বৃষ্টির সম্ভাবনা রয়েছে।
