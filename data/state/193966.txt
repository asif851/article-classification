
সভা-সমাবেশে নিষেধাজ্ঞা জারির মাধ্যমে সরকার তাদের ‘শেষ অস্ত্র’ ছেড়ে দিয়েছে বলে মন্তব্য করেছেন বিএনপির স্থায়ী কমিটির সদস্য এম কে আনোয়ার। তিনি বলেছেন, এরপর হয়তো সরকার জরুরি অবস্থা জারি করবে। এর আগেও জরুরি অবস্থা জারি হয়েছে, কিন্তু জনগণ তা মেনে নেয়নি।আজ সোমবার বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের রোগমুক্তি কামনায় আয়োজিত দোয়া মাহফিলে এম কে আনোয়ার এসব কথা বলেন। নয়াপল্টনের ভাসানী মিলনায়তনে ওই দোয়া মাহফিলের আয়োজন করে ঢাকা মহানগর বিএনপি।সভা-সমাবেশে নিষেধাজ্ঞা, পত্রিকা ও টিভি চ্যানেল বন্ধ করার সমালোচনা করে এম কে আনোয়ার বলেন, ‘আগেও আপনারা সংবাদপত্র বন্ধ করেছিলেন। সবাই জানেন, কী পরিণতি হয়েছিল। আবার আপনারা সেদিকেই এগোচ্ছেন।’
সরকারকে উদ্দেশ করে এম কে আনোয়ার বলেন, ‘অনাগতকাল ক্ষমতায় থাকার দুঃস্বপ্ন দেখবেন না। যারা এ ধরনের স্বপ্ন দেখেছে, দেশে-বিদেশে তাদের পরিণতি ভালো হয়নি।’
বিএনপির এই নেতা বলেন, এখন সারা জাতির জন্য দোয়া প্রয়োজন। সবচেয়ে বেশি দোয়া প্রয়োজন সরকারের জন্য। সরকারের অনেকেই সুস্থ নন। তাঁরা অপ্রাসঙ্গিক, অসাংবিধানিক কথাবার্তা বলছেন।
সংলাপ নিয়ে সরকারের একেক মন্ত্রী একেক ধরনের কথা বলছেন—এমন মন্তব্য করে এম কে আনোয়ার বলেন, ‘তত্ত্বাবধায়ক সরকারের প্রধান কে হবেন, কীভাবে হবেন, তা স্পষ্ট করুন।’
দোয়া মাহফিলে অন্যদের মধ্যে ঢাকা মহানগর বিএনপির সদস্যসচিব আবদুস সালাম, বিএনপির সাংগঠনিক সম্পাদক ফজলুল হক প্রমুখ উপস্থিত ছিলেন।
 
