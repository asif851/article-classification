
প্রধানমন্ত্রী শেখ হাসিনাকে ফোন করে কথা বলেছেন জাতিসংঘের মহাসচিব বান কি মুন। এ সময় প্রধানমন্ত্রী জাতিসংঘের মহাসচিবকে জানিয়েছেন তিন সিটি করপোরেশন নির্বাচনই সুষ্ঠু হয়েছে। প্রধানমন্ত্রীর প্রেস সচিব এ কে এম শামীম চৌধুরী সংবাদমাধ্যমকে এ কথা জানিয়েছেন। প্রধানমন্ত্রীর প্রেস সচিবের দেওয়া তথ্য অনুযায়ী, আজ শুক্রবার বেলা ১টা ৪৮ মিনিটে প্রধানমন্ত্রীকে ফোন করেন বান কি মুন। তাঁদের মধ্যে সদ্য সমাপ্ত সিটি করপোরেশন নির্বাচনসহ বিভিন্ন বিষয়ে প্রায় ১৪ মিনিট আলাপ হয়। প্রধানমন্ত্রীর প্রেস সচিবের বরাত দিয়ে বিভিন্ন গণমাধ্যম জানিয়েছে, জাতিসংঘ মহাসচিব প্রধানমন্ত্রীকে বলেন, বিএনপির সিটি নির্বাচনে আসা স্বস্তিকর ছিল, কিন্তু মাঝপথে সরে যাওয়া দুঃখজনক। এ জন্য উদ্বেগও প্রকাশ করেন মুন। প্রধানমন্ত্রীর প্রেস সচিব জানান, বান কি মুন প্রধানমন্ত্রীকে বলেন, সিটি করপোরেশন নির্বাচনে কিছু অনিয়ম হয়েছে বলে তাঁকে জানানো হয়েছে। জাতিসংঘ মহাসচিবের এমন কথায় প্রধানমন্ত্রী জানান, নির্বাচন সুষ্ঠু হয়েছে। বাংলাদেশের ইতিহাসে প্রাণহানি ছাড়া এই প্রথম কোনো নির্বাচন অনুষ্ঠিত হলো। নির্বাচনে জিতবে না বলে, নির্বাচনকে প্রশ্নবিদ্ধ করতেই বিএনপি ভোট বর্জন করেছে। 
শামীম চৌধুরী জানান, প্রধানমন্ত্রী জাতিসংঘ মহাসচিবকে বলেছেন—তিন ঘণ্টা পর বিএনপি নির্বাচন বর্জন করেও যে ভোট দলটির সমর্থিত প্রার্থীরা পেয়েছেন তাতে প্রশ্ন তোলার সুযোগ নেই। বিএনপির আন্দোলনের ডাকে জনগণ আসেনি, নেতা-কর্মীরাও আন্দোলনে থাকেনি। একইভাবে নির্বাচনে অংশ নিয়েও নেতা-কর্মীদের মাঠে নামাতে পারেনি তার দল। নেতা-কর্মীদের পোলিং এজেন্ট বানিয়ে নির্বাচন কেন্দ্রেও পাঠাতে পারেনি তারা। কারণ তারা জনগণকে হত্যা করে আন্দোলন করেছে। প্রধানমন্ত্রী জাতিসংঘ মহাসচিবকে বলেন, তাঁর সরকার জনগণকে শান্তি ও নিরাপত্তা দিতে দৃঢ় প্রতিজ্ঞ। একই সঙ্গে গণতন্ত্রের ধারা অব্যাহত রাখতে কাজ করে যাচ্ছে। বিএনপিকে সন্ত্রাসের পথ থেকে ফেরাতে বান কি মুনের প্রতি প্রধানমন্ত্রী অনুরোধ জানান। এর পরিপ্রেক্ষিতে জাতিসংঘ মহাসচিব বলেছেন, এ বিষয়ে তাঁর সহকারী অস্কার ফার্নান্দেজ তারানকোকে বলা হয়েছে। গণতান্ত্রিক পথ সুগম করতে প্রয়োজনে আলোচনা করবেন তারানকো। বান কি মুন প্রধানমন্ত্রীর কাছে বাংলাদেশের আর্থসামাজিক উন্নয়ন, এমডিজি অর্জন, শান্তিরক্ষা মিশনে বাংলাদেশের ভূমিকার প্রশংসা করেন। গণতন্ত্র সুসংহত করতে আওয়ামী লীগ সরকারের নিরলস কাজের জন্য ধন্যবাদ জানান। একই সঙ্গে তিনি স্পষ্ট ভাষায় সন্ত্রাস ও নাশকতামূলক কর্মকাণ্ডের নিন্দা জানান। প্রধানমন্ত্রী টেলিফোন করার জন্য জন্য বান কি মুনকে ধন্যবাদ জানান। বাংলাদেশের গণতন্ত্র প্রক্রিয়া অব্যাহত রাখার ক্ষেত্রে বান কি মুনের আন্তরিকতার প্রশংসা করেন তিনি। তিন সিটিতেই সুষ্ঠুভাবে নির্বাচন হয়েছে বলেও জাতিসংঘ মহাসচিবকে জানান প্রধানমন্ত্রী। তিনি বলেন, সাধারণ মানুষ সুন্দরভাবে ভোট দিয়েছে। শান্তি-শৃঙ্খলা রক্ষায় আইনশৃঙ্খলা বাহিনী দৃঢ় ভূমিকা পালন করেছে। নির্বাচনে ৪৪ শতাংশ ভোট পড়েছে জানিয়ে জাতিসংঘ মহাসচিবকে প্রধানমন্ত্রী বলেন, ভোটের সংখ্যা অস্বাভাবিক ছিল না। যে কারণে ভোট নিয়ে কোনো প্রশ্ন তোলোর অবকাশ নেই। নির্বাচন কমিশনের কাছে ৫ শতাংশ অনিয়মের অভিযোগ এসেছে উল্লেখ করে তিনি বলেন, এই ৫ শতাংশ ভোট বাতিল করেই ফল ঘোষণা দেয় কমিশন। বিএনপি অসৎ উদ্দেশে নির্বাচন থেকে সড়ে দাঁড়ায় উল্লেখ করে বান কি মুনকে প্রধানমন্ত্রী আরও বলেন, গত তিন মাসের বেশি সময় ধরে বিএনপি যেভাবে মানুষ পুড়িয়ে হত্যা করেছে, জনজীবন ও জনসম্পদ নষ্ট করেছে তা জনগণ চায়নি। জনগণ তা মেনে নিতে পারেনি। এ কারণেই মানুষ বিএনপিকে ভোট দেয়নি। আর এটা বুঝতে পেরেই নির্বাচন শুরুর তিন ঘণ্টার পরই বিএনপি নির্বাচন থেকে সরে দাঁড়ায়।
