
হজরত শাহজালাল আন্তর্জাতিক বিমানবন্দরে আজ সোমবার সকালে প্রায় দেড় কেজি সোনাসহ এক বিমানযাত্রীকে আটক করেছে ঢাকা কাস্টম হাউসের প্রিভেনটিভ দল। আটক যাত্রীর নাম ফারুক হোসেন (৩৩)।
সকালে থাই এয়ারওয়েজের একটি ফ্লাইটে করে ফারুক হোসেন ব্যাংকক থেকে ঢাকায় নামেন। পরে বিমানবন্দরের গ্রিন চ্যানেল থেকে ১৪৬২ গ্রাম সোনাসহ তাঁকে আটক করা হয়। ঢাকা কাস্টম হাউসের প্রিভেনটিভ দলের ভাষ্য, আটক হওয়া সোনার দাম ৭৫ লাখ টাকা।
ঢাকা কাস্টম হাউসের সহকারী কমিশনার ও প্রিভেনটিভ দলের প্রধান এইচ এম আহসানুল কবীর প্রথম আলোকে বলেন, ফারুক হোসেন সিঙ্গাপুরে নির্মাণশ্রমিকের কাজ করেন। সোনা পাচারের কৌশল হিসেবে সিঙ্গাপুর থেকে ফ্লাইট পরিবর্তন করে ব্যাংকক হয়ে ঢাকায় আসেন তিনি। ফারুক হোসেনের পরনের জিন্‌সের প্যান্টের কোমরের অংশের ভেতরে ১৪টি সোনার বার ও ১৩টি সোনার চেইন পাওয়া যায়। তবে ফারুক নিজেকে জব্দ হওয়া সোনার বাহক হিসেবে দাবি করেন। এর মালিকের নামও তিনি জানেন না। এ ঘটনায় বিমানবন্দর থানায় মামলা করা হবে।
