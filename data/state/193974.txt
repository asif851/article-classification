
পরিচ্ছন্নতাকর্মীরা এসেছিলেন হাজতখানা পরিষ্কার করতে। এ সময় এক আসামির কক্ষও পরিষ্কার করতে আসেন তাঁরা। দরজাটা ছিল খোলা। আর সেই সুযোগে হাওয়া হয়ে গেলেন আসামি।এ ঘটনা ঘটেছে আজ সোমবার সকালে মৌলভীবাজারের শ্রীমঙ্গল থানায়। পালিয়ে যাওয়া ব্যক্তি একটি মামলার সন্দেহভাজন আসামি। নাম সেলিম মিয়া। তিনি শ্রীমঙ্গলের শাহীবাগ এলাকার বাসিন্দা।শ্রীমঙ্গলের র‌্যাব অফিস সূত্রে জানা যায়, গতকাল রোববার বিকেলে শহরতলির হবিগঞ্জ রোডের বাসস্ট্যান্ড এলাকা থেকে র‌্যাব সদস্যরা সেলিম মিয়াকে আটক করে রাতেই শ্রীমঙ্গল থানায় পাঠায়। আজ সকালে শ্রীমঙ্গল থানা হাজতখানা পরিষ্কার করতে আসেন পরিচ্ছন্নতাকর্মী। আসামির থাকার কক্ষ পরিষ্কার করার সময় সেলিম মিয়া দরজা খুলে বের হয়ে থানার পেছনের দেয়াল টপকে কলেজ রোড হয়ে পালিয়ে যান।
শ্রীমঙ্গল থানা অফিসার ইনচার্জ কে এম নজরুল ইসলাম বলেন, দায়িত্বে অবহেলার কারণে কর্তব্যরত ডিউটি অফিসার ও সেন্ট্রির বিরুদ্ধে ব্যবস্থা নেওয়া হচ্ছে।এ ব্যাপারে মৌলভীবাজার শ্রীমঙ্গল সার্কেল এএসপি মো. আশফাকুজ্জামান বলেন, পালিয়ে যাওয়া আসামিকে আটকের চেষ্টা চলছে। এ ব্যাপারে একটি সাধারণ ডায়েরি করা হয়েছে।
