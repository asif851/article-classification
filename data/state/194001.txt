
দুই দফায় গ্যাসের মূল্যবৃদ্ধির প্রতিবাদে আগামী ২ মার্চ বৃহস্পতিবার দুই ঘণ্টার জন্য অবস্থান প্রতিবাদ কর্মসূচি পালন করবে বিএনপি। ওই দিন সকাল ১০টা থেকে দুপুর ১২ পর্যন্ত সারা দেশব্যাপী এই কর্মসূচি পালন করবে দলটি।
আজ মঙ্গলবার বিএনপির জ্যেষ্ঠ যুগ্ম মহাসচিব রুহুল কবির রিজভী এ কথা জানিয়েছেন। লিখিত বক্তব্যে তিনি বলেন, ‘ভোটারবিহীন সরকারের গ্যাসের মূল্যবৃদ্ধির অগণতান্ত্রিক সিদ্ধান্তের’ প্রতিবাদে এই কর্মসূচি পালিত হবে।
রিজভী বলেন, গ্যাসের মূল্যবৃদ্ধির প্রতিবাদে কয়েকটি রাজনৈতিক সংগঠনের ডাকা আজকের হরতালে শাহবাগে হরতাল–সমর্থকদের ওপর পুলিশ বেপরোয়া লাঠিপেটা, কাঁদানে গ্যাসের সেল ও জলকামান থেকে গরম পানি নিক্ষেপ করেছে। এর ফলে বেশ কিছু হরতাল–সমর্থক আহত হয়েছেন। এই ঘটনাই প্রমাণ করে, জনস্বার্থ–সংশ্লিষ্ট সামান্য প্রতিবাদও সরকার সহ্য করতে পারে না।
