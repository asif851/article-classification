
২০০৮ সালে স্বাধীন হওয়া কসোভোকে স্বীকৃতি দেওয়ার সিদ্ধান্ত নিয়েছে বাংলাদেশ। আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার নিয়মিত বৈঠকে কসোভোকে স্বাধীন ও সার্বভৌম রাষ্ট্র হিসেবে আনুষ্ঠানিকভাবে স্বীকৃতি দেওয়ার প্রস্তাব অনুমোদন করা হয়।
বৈঠক শেষে সংবাদ ব্রিফিংয়ে মন্ত্রিপরিষদ সচিব মোহাম্মদ শফিউল আলম এই সিদ্ধান্তের কথা জানান। তিনি বলেন, এখন পররাষ্ট্র মন্ত্রণালয়ের মাধ্যমে বিষয়টি কসোভোকে জানিয়ে দেওয়া হবে।
মন্ত্রিপরিষদ সচিব বলেন, বাংলাদেশ হবে ১১৪তম স্বীকৃতি দানকারী দেশ। ইতিমধ্যে ওআইসির ৫৭টি দেশের মধ্যে ৩৬টি দেশ কসোভোকে স্বীকৃতি দিয়েছে। এ ছাড়া যুক্তরাষ্ট্র, যুক্তরাজ্য ও ফ্রান্সও কসোভোকে স্বীকৃতি দিয়েছে।
কসোভো সার্বিয়ার একটি প্রদেশ ছিল। তবে ১৯৯৯ সাল থেকে এটি জাতিসংঘের তত্ত্বাবধানে ছিল। ইউরোপের এই মুসলিম দেশটি ২০০৮ সালে স্বাধীনতা ঘোষণা করে।
আজকের বৈঠকে সামুদ্রিক মৎস্য আইন-২০১৭, শেখ হাসিনা জাতীয় যুব উন্নয়ন ইনস্টিটিউট আইন-২০১৭ ও জাতীয় যুবনীতির খসড়া অনুমোদন দেওয়া হয়। এ ছাড়া বাংলাদেশ ও ভুটানের মধ্যে স্বাক্ষরের জন্য দ্বৈত করারোপণ পরিহার ও রাজস্ব ফাঁকি রোধসংক্রান্ত চুক্তির খসড়া অনুমোদন দেওয়া হয়েছে। কাতারের সঙ্গে একই রকম আরেকটি চুক্তির খসড়াও অনুমোদন দেওয়া হয়।
