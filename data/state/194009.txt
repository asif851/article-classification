

বিএনপির মহাসচিব মির্জা ফখরুল ইসলাম আলমগীর বলেছেন, তাঁদের দলের সিনিয়র ভাইস চেয়ারম্যান তারেক রহমানের সাজার বিষয়টি রাজনৈতিক ও আইনগতভাবে মোকাবিলা করা হবে।আজ শনিবার দুপুরে যুক্তরাজ্যের লন্ডন থেকে দেশে ফিরে হজরত শাহজালাল আন্তর্জাতিক বিমানবন্দরে সাংবাদিকদের প্রশ্নের জবাবে মির্জা ফখরুল এ কথা বলেন।মির্জা ফখরুল দাবি করেন, তারেক রহমানকে রাজনৈতিকভাবেই সাজা দেওয়া হয়েছে। তাই রাজনৈতিকভাবেই এর মোকাবিলা করা হবে। এবং আইনগতভাবেও মোকাবিলা করা হবে। তিনি অভিযোগ করেন, ‘সরকার তারেক রহমানকে রাজনীতি থেকে দূরে রাখতে চায়। এই জন্য তারা বিভিন্ন মামলা দিয়ে সাজা দেওয়ার কৌশল অবলম্বন করছে।’এক প্রশ্নের জবাবে মির্জা ফখরুল বলেন, বর্তমান পরিস্থিতিতে জাতীয় ঐক্যের কোনো বিকল্প নেই। কিন্তু ক্ষমতাসীন আওয়ামী লীগ এই ঐক্যে আগ্রহী নয়। এ কারণেই তারা নানা অজুহাত তৈরি করছে।অর্থ পাচারের মামলায় লন্ডনে অবস্থানরত তারেক রহমানকে সাত বছরের কারাদণ্ড এবং অর্থদণ্ড দিয়েছেন উচ্চ আদালত। গতকাল শুক্রবার এক সংবাদ সম্মেলনে বিএনপির পক্ষ থেকে বলা হয়, সময় এলে তারেক রহমান দেশে ফিরে আপিল করবেন। একই সঙ্গে রায়ের প্রতিক্রিয়ায় সারা দেশে বিক্ষোভ কর্মসূচিও ঘোষণা করে বিএনপি।
