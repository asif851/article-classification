
২০১৭ সালের মধ্যে ঢাকা শহরের পরিত্যক্ত খেলার মাঠ ও পার্কগুলোকে জল-সবুজে ঢেকে নতুন রূপে সাজানোর ঘোষণা দিয়েছেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন ৷
আজ রোববার দুপুরে পুরান ঢাকার শাঁখারীবাজারে ‘জনতার মুখোমুখি জনপ্রতিনিধি’ শীর্ষক এক অনুষ্ঠানে এ ঘোষণা দেন মেয়র খোকন। অনুষ্ঠানের আয়োজন করে ঢাকা দক্ষিণ সিটি করপোরেশনের ৩৬ ও ৩৭ নম্বর ওয়ার্ড।
সাঈদ খোকন বলেন, ঢাকাকে সবুজায়ন করতে ইতিমধ্যে ৩১টি খেলার মাঠ ও পার্ক চিহ্নিত করা হয়েছে। ডিএসসিসির অধীনে ‘জল-সবুজে ঢাকা’ নামে একটি প্রকল্পের কাজ শুরু হয়েছে। এতে ৭০ জন স্থপতি কাজ করছেন। এর মাধ্যমে নগরবাসীর জন্য সুস্থ বিনোদনের ব্যবস্থা করা হবে।
সাঈদ খোকন আরও বলেন, এক সময় ঢাকা শহর সুন্দর ছিল। মানুষও ছিল কম। কিন্তু বর্তমানে প্রায় দুই কোটি মানুষ এই শহরে বাস করছে। এতে ঢাকা বাসের অযোগ্য হয়ে পড়ছে। এখন আবার ঢাকাকে বাসযোগ্য করার চেষ্টা চলছে। প্রায় ৩০০ রাস্তাঘাটের সংস্কার কাজ চলছে। আগামী বর্ষা মৌসুমের আগেই নগরের অলিগলি মানুষের চলাচলের উপযোগী করা হবে। তিনি বলেন, শহরের ময়লা আবর্জনা পরিষ্কার করতে রাতদিন কাজ করছেন পরিচ্ছন্ন কর্মীরা। তবে শীতকাল হওয়ায় সড়কে ধুলাবালির পরিমাণ বেড়েছে। প্রতিদিন ভোর ছয়টায় সড়কে পানি ছিটিয়ে দেয় ডিএসসিসি।
অনুষ্ঠানে উন্মুক্ত আলোচনায় ইসলামপুরের বাসিন্দা ফিরোজ আহমেদ বলেন, ‘পুরান ঢাকার শাঁখারীবাজার, ইসলামপুর, বাংলাবাজার এলাকায় সকাল নয়টা থেকে বিকেল তিনটা পর্যন্ত লাইনে গ্যাস থাকে না। এতে অধিকাংশ পরিবারে রান্না-বান্না করা সম্ভব হয় না। সন্ধ্যার দিকে গ্যাস থাকলেও এর চাপ থাকে কম।’ তাঁর ওই বক্তব্যের পরিপ্রেক্ষিতে তিতাস গ্যাসের ব্যবস্থাপনা পরিচালককে মুঠোফোনে কল দেন সাঈদ খোকন ৷ আগামী এক মাসের মধ্যে ওই এলাকাগুলোতে গ্যাস সংকট থাকবে না বলে সাঈদ খোকনকে জানান ওই ব্যবস্থাপনা পরিচালক ৷
রাধিকা মোহন বসাক লেনের বাসিন্দা রফিকুল ইসলাম বলেন, তাঁর এই লেনসহ পানি টোলা, আহসান মঞ্জিল, ওয়াইজঘাট, বাদামতলী এলাকায় সড়কে ময়লা-আবর্জনায় স্তূপ হয়ে রয়েছে। ডিএসসিসির পরিচ্ছন্ন কর্মীরা তা নিয়মিত পরিষ্কার করে না। পচা দুর্গন্ধের কারণে সড়কে চলাচল করা দায়। এ ছাড়া এসব এলাকায় গত কয়েক সপ্তাহ ধরে মশার উৎপাত বেড়ে গেছে। এ পরিপ্রেক্ষিতে ময়লা-আবর্জনা পরিষ্কার ও মশার ওষুধ ছিটানোর জন্য সংশ্লিষ্টদের নির্দেশ দেন মেয়র।
শাঁখারীবাজারের বাসিন্দা রঞ্জন বিশ্বাস বলেন, ‘জনসন রোডের শাঁখারীবাজার মোড়ের বাস স্ট্যান্ডে সারা দিনই গাড়ির চাপ থাকে। এই স্ট্যান্ড এলাকায় সড়ক পার হতে গিয়ে প্রায়ই দুর্ঘটনা ঘটে। পথচারীদের জন্য শাঁখারীবাজার মোড়ে একটি পদচারী সেতু নির্মাণ করতে হবে।’ এ সময় এই এলাকায় একটি পদচারী সেতু নির্মাণের প্রতিশ্রুতি দেন মেয়র।
অনুষ্ঠানে ডিএসসিসির ৩৬ নম্বর ওয়ার্ডের কাউন্সিলর রঞ্জন বিশ্বাস, ৩৭ নম্বর ওয়ার্ডের কাউন্সিলর আবদুর রহমান মিয়াজীসহ সিটি করপোরেশন, ওয়াসা, গ্যাস ও বিদ্যুৎ বিভাগের কর্মকর্তারা উপস্থিত ছিলেন।
