
জ্ঞাত আয় বহির্ভূত সম্পদ অর্জনের অভিযোগে দেশের আর্থিক খাতের সবচেয়ে বড় কেলেঙ্কারির জন্য অভিযুক্ত তানভীর মাহমুদের স্ত্রী ও হল-মার্ক গ্রুপের চেয়ারম্যান জেসমিন ইসলামের বিরুদ্ধে অভিযোগপত্র অনুমোদন দিয়েছে দুর্নীতি দমন কমিশন (দুদক)। আজ রোববার কমিশনের নিয়মিত বৈঠকে এ মামলার অভিযোগপত্র অনুমোদন দেওয়া হয়। দুদকের উপপরিচালক (জনসংযোগ) প্রণব কুমার ভট্টাচার্য মামলার অনুমোদনের বিষয়টি প্রথম আলোকে জানান। দুদক সূত্র জানায়, নিদিষ্ট সময়ে সম্পদ বিবরণী কমিশনে দাখিল না করার অভিযোগে ২০১৩ সালের ১২ ডিসেম্বর রাজধানীর থানায় দুদকের উপসহকারী পরিচালক মুহাম্মদ জয়নাল আবেদীন বাদী হয়ে জেসমিন ইসলামের বিরুদ্ধে মামলা করেন। মামলার এজাহারে বলা হয়, জেসমিন ইসলাম জ্ঞাত আয়বহির্ভূত স্বনামে ও বেনামে বিপুল সম্পদের মালিক হয়েছেন বলে অনুসন্ধানে প্রমাণ পেয়েছে দুদকের সংশ্লিষ্ট অনুসন্ধান দল। এ কারণে তাঁকে বিস্তারিত সম্পদের বিবরণী ও দায়-দেনার তথ্য দুদকে জমা দেওয়ার জন্য বলা হলেও তিনি হিসাব দেননি। দীর্ঘ তদন্ত শেষে তাঁর বিরুদ্ধে অভিযোগপত্র দায়েরের সুপারিশ করে কমিশনে প্রতিবেদন জমা দেন তদন্ত কর্মকর্তা। সে ধারাবাহিকতায় কমিশন অভিযোগপত্র অনুমোদন করেছে কমিশন। সাড়ে তিন হাজার কোটি টাকারও বেশি অর্থ লোপাটের ঘটনায় হল-মার্কসহ পাঁচটি প্রতিষ্ঠানের বিরুদ্ধে মোট ৩৮ মামলায় অভিযোগপত্র দিয়েছে দুদক। এর প্রায় সবগুলোতেই জেসমিন ইসলাম আসামি।
