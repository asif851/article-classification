
১০ বছরে বাংলাদেশ থেকে ৬৫ বিলিয়ন (সাড়ে ৬ হাজার কোটি) মার্কিন ডলার পাচার হয়েছে বলে মার্কিন সংস্থাকে উদ্ধৃত করে তথ্য দিয়েছেন বাংলাদেশ ব্যাংকের সাবেক গভর্নর মোহাম্মদ ফরাসউদ্দিন। গতকাল মঙ্গলবার শিল্পকলা একাডেমির জাতীয় নাট্যশালায় দুর্নীতি দমন কমিশনের ত্রয়োদশ প্রতিষ্ঠাবার্ষিকীর অনুষ্ঠানে প্রধান অতিথির বক্তব্যে আক্ষেপ করে তিনি বলেন, ‘অনেকে বলেন দেশের ভেতরে বিনিয়োগের পরিবেশ নেই। তাই বলেই কি অর্থ পাচার করতে হবে? এই মাটি, পানি, জলবায়ুতে আপনি বড় হয়েছেন। এই মাটির প্রতি কি আপনার দায়বদ্ধতা নেই?’
‘সবাই মিলে গড়ব দুর্নীতিমুক্ত বাংলাদেশ’ প্রতিপাদ্য নিয়ে দুদকের চেয়ারম্যান ইকবাল মাহমুদের সভাপতিত্বে ওই আলোচনা সভা অনুষ্ঠিত হয়।
সভায় প্রধান অতিথির বক্তব্যে সাবেক গভর্নর ফরাসউদ্দিন বলেন, ওয়াশিংটনভিত্তিক ফাইন্যান্সিয়াল ইন্টেলিজেন্সের প্রতিবেদন অনুসারে ২০০৪ থেকে ২০১৪ পর্যন্ত বাংলাদেশ থেকে ৬৫ বিলিয়ন মার্কিন ডলার বিদেশে পাচার হয়েছে। এসব ক্ষেত্রে দুদককে দৃষ্টি দিতে হবে।
সাবেক এই গভর্নর বলেন, বাজার অর্থনীতিতে উন্নয়নের পাশাপাশি দুর্নীতিপরায়ণরা লুটপাট করতে চাইবে, এটাই স্বাভাবিক। এখানেই দুদকের মতো প্রতিষ্ঠানের কার্যক্রম। দেশের মোবাইল ব্যাংকিং এবং ই-কমার্সের ক্ষেত্রে নিয়ামক পরিমণ্ডল না থাকায় দুর্নীতি হচ্ছে। বগুড়ায় তাঁর এক শিক্ষককে মোবাইল ব্যাংকিংয়ের মাধ্যমে কিছু টাকা পাঠানোর অভিজ্ঞতা উল্লেখ করে ফরাসউদ্দিন বলেন, সেখানে গুনে গুনে ২ শতাংশ কেটে রেখেছে। তারপর টাকা তুলতে গেলে শিক্ষকের কাছ থেকেও টাকা কেটে নিয়েছে। এই রকম লুটপাট ও ডাকাতি চলছে। সম্প্রতি বাংলাদেশ ব্যাংক কঠোর ব্যবস্থা নেওয়ায় মোবাইল ফান্ড ট্রান্সফারের ক্ষেত্রে শৃঙ্খলা ফিরলেও ই-কমার্সের (কেনাকাটার) মাধ্যমে বিত্তবানরা ট্যাক্স না দিয়েই দ্রব্যসামগ্রী কিনছেন। বাংলাদেশ ছাড়া অন্য কোনো দেশে এ–জাতীয় ঘটনা বিরল।
সভাপতির বক্তব্যে দুদকের চেয়ারম্যান ইকবাল মাহমুদ বলেন, ‘অনেক সমালোচকের সঙ্গে আমিও একমত যে অনেক বড় দুর্নীতিবাজদের কাছে হয়তো আমরা এখনো যেতে পারিনি। তবে সবাইকে এটাও মনে রাখতে হবে, পরিবেশ-পরিস্থিতি দেখে যদি আমরা এদের ধরতে হাত বাড়াই, তাহলে এ হাত তুলে আনব না, মাঝপথে থেমে যাব না।’
বর্তমান শিক্ষাব্যবস্থাকে ‘ক্যাপসুল মার্কা’ উল্লেখ করে চেয়ারম্যান বলেন, ‘শিক্ষাব্যবস্থার আমূল পরিবর্তন দরকার। তথাকথিত কোচিংয়ের মাধ্যমে ক্যাপসুল মার্কা শিক্ষা আমরা চাই না। আমরা এমন শিক্ষা চাই, যাতে আমাদের সন্তানেরা নিজেদের সুনাগরিক হিসেবে গড়ে তুলতে পারে।’
ওই সভার আগে গতকাল সকাল সাড়ে নয়টায় দুদকের প্রধান কার্যালয় প্রাঙ্গণে জাতীয় পতাকা এবং সংস্থার পতাকা উত্তোলনের মাধ্যমে প্রতিষ্ঠাবার্ষিকীর উদ্বোধন করেন চেয়ারম্যান ইকবাল মাহমুদ। এ সময় তাঁর সঙ্গে ছিলেন কমিশনার নাসির উদ্দীন আহমেদ ও এ এফ এম আমিনুল ইসলাম। সেখানে সাংবাদিকদের প্রশ্নের জবাবে দুদকের চেয়ারম্যান বলেন, নির্বাচন কমিশনে সব প্রার্থীকে অবশ্যই সঠিক সম্পদের হিসাব দিতে হবে। মিথ্যা তথ্য প্রদান করলে খতিয়ে দেখা হবে। এ ক্ষেত্রে আইন নিজস্ব গতিতেই চলবে।
 
