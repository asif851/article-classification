
প্রিয় ক্যাম্পাসে ফিরে নিজের অনুভূতি ব্যক্ত করেছেন শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক ও লেখক ড. মুহম্মদ জাফর ইকবাল। তিনি বলেন, ‘আমার খুব ভালো লাগছে ক্যাম্পাসে ফেরত এসে। মনে হচ্ছিল, প্রথমে আমার বিশ্ববিদ্যালয়ের ছেলেমেয়েদের নিজে এসে বলি যে আমি ভালো আছি। এরপর ঢাকায় ফিরে গিয়ে বিশ্রাম নেব। এ দুর্ঘটনা না ঘটলে আমি কখনোই টের পেতাম না যে বাংলাদেশের এত মানুষ আমাকে এত ভালোবাসে।’
আজ বুধবার বেলা দেড়টার দিকে ক্যাম্পাসে ফিরে নিজের বাসভবনে প্রবেশের আগে সাংবাদিকদের প্রশ্নের জবাবে এসব কথা বলেন মুহম্মদ জাফর ইকবাল।এ সময় সাংবাদিকদের এক প্রশ্নের জবাবে লেখক বলেন, ‘আমি মৃত্যুর খুব কাছাকাছি থেকে ফেরত এসেছি তো, তাই আমার পারস্পেকটিভ চেঞ্জ হয়ে গেছে। এখন ব্যক্তিগতভাবে আমার কারও ওপর কোনো রাগ নাই। ওই ছেলেটার ওপর আমার কোনো রাগ নাই। বরং ওই ছেলেটির জন্য আমার একধরনের মায়া হয়। এই সুন্দর পৃথিবীতে সে এত সুন্দরভাবে জীবনযাপন করতে পারত। কিন্তু তা না করে সে বিভ্রান্ত হয়ে এসব করেছে। আমি চাই, আর যেন কেউ বিভ্রান্ত না হয়।’
এর আগে বেলা পৌনে একটার দিকে নভোএয়ারের একটি ফ্লাইটে সিলেট ওসমানী আন্তর্জাতিক বিমানবন্দরে পৌঁছালে জাফর ইকবালকে স্বাগত জানান বিশ্ববিদ্যালয়ের উপাচার্য ফরিদ উদ্দিন আহমেদ, কোষাধ্যক্ষ মো. ইলিয়াস উদ্দীন বিশ্বাস, কম্পিউটার সায়েন্স অ্যান্ড ইঞ্জিনিয়ারিং (সিএসই) বিভাগের বিভাগীয় প্রধান অধ্যাপক মো. রেজা সেলিমসহ সিএসই, ট্রিপলই ও সফটওয়্যার ইঞ্জিনিয়ারিং বিভাগের শিক্ষকেরা। বেলা দেড়টার দিকে স্ত্রী অধ্যাপক ইয়াসমিন হক, মেয়ে ইয়েশিম ইকবালকে নিয়ে ক্যাম্পাসে ফেরেন জাফর ইকবাল।
৩ মার্চ শাহজালাল বিজ্ঞান ও প্রযুক্তি বিশ্ববিদ্যালয়ের ক্যাম্পাসে অনুষ্ঠান চলাকালে বিশ্ববিদ্যালয়ের কম্পিউটার সায়েন্স অ্যান্ড ইঞ্জিনিয়ারিং বিভাগের অধ্যাপক ড. মুহম্মদ জাফর ইকবাল হামলার শিকার হন। অনুষ্ঠানে তাঁর পেছনে থাকা ফয়জুর রহমান ওরফে ফয়জুল নামের এক যুবক ধারালো অস্ত্র দিয়ে তাঁকে আঘাত করেন। উন্নত চিকিৎসার জন্য জাফর ইকবালকে ঢাকার সিএমএইচে আনা হয়। তাঁর ওপর হামলার ঘটনায় দেশব্যাপী নিন্দার ঝড় বয়ে যায়।
