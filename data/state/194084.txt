
খুলনা প্রকৌশল ও প্রযুক্তি বিশ্ববিদ্যালয়ে (কুয়েট) আজ সোমবার থেকে শুরু হচ্ছে দুই দিনব্যাপী চতুর্থ ইন্টারন্যাশনাল কনফারেন্স অন মেকানিক্যাল, ইন্ডাস্ট্রিয়াল অ্যান্ড এনার্জি ইঞ্জিনিয়ারিং (আইসিএমআইইই) শীর্ষক আন্তর্জাতিক সম্মেলন। যন্ত্রকৌশল অনুষদ এই সম্মেলনের আয়োজন করছে। যুক্তরাষ্ট্র, ভারত, মালয়েশিয়া, দক্ষিণ কোরিয়া ও বাংলাদেশের দেড় শতাধিক খ্যাতনামা গবেষক-প্রকৌশলী এই সম্মেলনে অংশগ্রহণ করে ১২০টি টেকনিক্যাল পেপার উপস্থাপন করবেন। আয়োজক সূত্র জানিয়েছে, দেশের শিল্পের সমৃদ্ধি এবং আধুনিক শিল্পায়ন তথা দেশের সব ক্ষেত্রে আধুনিক তথ্যপ্রযুক্তির ব্যবহার, বিশ্বের বিভিন্ন দেশের খ্যাতনামা গবেষক, প্রকৌশলীর সঙ্গে দেশের গবেষক, প্রকৌশলীর চিন্তাদর্শনের বিনিময় এবং উভয়ের মধ্যে সেতুবন্ধ তৈরির জন্য এ সম্মেলনের আয়োজন। খুলনা অফিস
