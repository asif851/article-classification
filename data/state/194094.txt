
জামালপুরের মাদারগঞ্জ উপজেলায় কলহের জেরে ঘুমন্ত স্বামীর গোপনাঙ্গ ব্লেড দিয়ে কেটে ফেলার অভিযোগ উঠেছে তাঁর স্ত্রীর বিরুদ্ধে। ওই ব্যক্তির নাম রাসেদুল ইসলাম (৫০)।
গতকাল রোববার রাত ১১টার দিকে উপজেলা পৌর শহরের বালিজুড়ি এলাকার পণ্ডিত পাড়ায় এ ঘটনায় ঘটে। এ ঘটনায় পুলিশ রাসেদুলের স্ত্রী ফেরদৌসী বেগমকে (৪০) গ্রেপ্তার করেছে। আহত রাসেদুল মালয়েশিয়াপ্রবাসী ছিলেন। তিন মাস আগে তিনি গ্রামের বাড়িতে ফিরেছেন।
পুলিশ ও স্থানীয় সূত্রে জানা গেছে, রাসেদুল দশ বছর ধরে মালয়েশিয়াপ্রবাসী ছিলেন। গত নভেম্বর মাসে তিনি গ্রামের বাড়িতে আসেন। বিদেশে থাকাকালীন স্ত্রীর কাছে পাঠানো টাকার হিসাব চান তিনি। টাকার হিসাব দিতে না পারায় প্রায়ই স্বামী-স্ত্রীর মধ্যে ঝগড়া লাগত। গতকাল রাতে এ নিয়ে দুজনের আবারও ঝগড়া হয়। পরে রাসেদুল ঘুমিয়ে পড়লে স্ত্রী ফেরদৌসী ব্লেড দিয়ে তাঁর গোপনাঙ্গ কাটার চেষ্টা করেন। এ সময় স্বামীর চিৎকারে আশপাশের লোকজন রাসেদুলকে রক্তাক্ত অবস্থায় উদ্ধার করে প্রথমে উপজেলা স্বাস্থ্য কমপ্লেক্সে ভর্তি করেন। পরে উন্নত চিকিৎসার জন্য তাঁকে জামালপুর জেনারেল হাসপাতালে ভর্তি করা হয়। খবর পেয়ে পুলিশ ঘটনাস্থলে গিয়ে রাতেই ফেরদৌসী বেগমকে গ্রেপ্তার করে।
জামালপুর জেনারেল হাসপাতালের ভারপ্রাপ্ত পরিচালক চিকিৎসক ফেরদৌস হাসান প্রথম আলোকে বলেন, রাসেদুলের গোপনাঙ্গের প্রায় তিন ভাগ কাটা গেছে। অস্ত্রোপচার করে তা জোড়া লাগানো হবে।
রাসেদুল ইসলামের চাচাতো ভাই আবদুল করিম বলেন, ‘আমার ভাই তাঁর স্ত্রীর কাছে বিদেশ থেকে টাকা পাঠাতেন। কিন্তু বিদেশ থেকে আসার পর ভাই টাকার কোনো হদিস পাচ্ছেন না। এসব বিষয় নিয়ে আমার ভাই প্রতিবাদ করায় তাঁর স্ত্রী এ ঘটনা ঘটিয়েছেন।’
মাদারগঞ্জ থানার উপপরিদর্শক (এসআই) মোহাম্মদ হারুন-অর-রশিদ প্রথম আলোকে বলেন, ‘রাসেদুল-ফেরদৌসী দম্পতির কোনো ছেলে নেই। তাঁদের তিনটি মেয়ে আছে। বিদেশে থাকা অবস্থায় স্ত্রীর কাছে পাঠানো টাকার হিসাব ও কিছু টাকা চাওয়ায় দুজনের মধ্যে কলহ লেগেই থাকত। এই কলহের জেরেই রাসেদুলের স্ত্রী এ ঘটনা ঘটিয়েছেন। এ ঘটনায় রাসেদুলের চাচাতো ভাই আবদুল করিম বাদী হয়ে আজ সোমবার দুপুরে একটি মামলা করেছেন।’
