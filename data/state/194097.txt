
জলবায়ু পরিবর্তনের প্রভাব ও মিয়ানমার থেকে মানুষের অনুপ্রবেশের কারণে দেশে ম্যালেরিয়ার ঝুঁকি এখনো কমেনি। দেশে বর্তমানে প্রায় ১ কোটি ৩২ লাখ ৫০ হাজার মানুষ ম্যালেরিয়ার ঝুঁকিতে আছে।গতকাল শনিবার স্বাস্থ্য অধিদপ্তরের এমআইএস সভাকক্ষে আয়োজিত সংবাদ সম্মেলনে এ তথ্য দেওয়া হয়। জাতীয় ম্যালেরিয়া নিয়ন্ত্রণ কর্মসূচি ও বেসরকারি সংস্থা ব্র্যাক এই সংবাদ সম্মেলনের আয়োজন করে।সংবাদ সম্মেলনে বলা হয়, সরকারের সহায়তায় ব্র্যাকসহ বিভিন্ন বেসরকারি সংস্থার সমন্বিত কার্যক্রমের ফলে দেশে ম্যালেরিয়ার প্রকোপ ও এতে মৃত্যু অনেক কমে এসেছে। ২৫ এপ্রিল ম্যালেরিয়া দিবস উপলক্ষে এই সংবাদ সম্মেলনের আয়োজন করা হয়।সংবাদ সম্মেলনে মূল বক্তব্য উপস্থাপন করেন জাতীয় কর্মসূচির মূল্যায়ন বিশেষজ্ঞ মো. নজরুল ইসলাম। তিনি বলেন, দেশের ১৩টি ম্যালেরিয়াপ্রবণ জেলায় রোগের প্রকোপ ২০১৮ সালের মধ্যে ৮০ শতাংশ কমিয়ে আনার লক্ষ্য নির্ধারণ করা হয়েছে। একই সঙ্গে ম্যালেরিয়ায় মৃত্যু শূন্যে নামিয়ে আনার চেষ্টা করা হবে।সাংবাদিকদের জানানো হয়, ২০১৪ মালে ম্যালেরিয়ায় আক্রান্ত হয়েছিল ৫৭ হাজার ৪৮০ জন এবং মৃত্যু হয়েছিল ৪৫ জনের। ২০১৫ সালে আক্রান্তের সংখ্যা কমে দাঁড়ায় ৩৯ হাজার ৭১৯ জনে এবং মৃত্যু হয় ৯ জনের।স্বাস্থ্য অধিদপ্তরের অতিরিক্ত মহাপরিচালক আবুল কালাম আজাদ বলেন, জলবায়ু পরিবর্তনের কারণে মশার দেহে পরিবর্তন হচ্ছে। তাই ম্যালেরিয়ার ঝুঁকি কমছে না। বিজ্ঞপ্তি।
