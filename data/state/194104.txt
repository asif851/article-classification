
মানবতাবিরোধী অপরাধের দায়ে ফাঁসির দণ্ডাদেশপ্রাপ্ত সালাউদ্দিন কাদের চৌধুরীর রায় পুনর্বিবেচনার আবেদনের ওপর শুনানির আগামীকাল বুধবারের কার্যতালিকায় এসেছে। আবেদনটি আপিল বিভাগের কার্যতালিকার তিন নম্বরে রয়েছে। 
সাকা চৌধুরীর ওই আবেদনের ওপর শুনানির বিষয়টি আজ মঙ্গলবারের কার্যতালিকায় ছিল। প্রধান বিচারপতি সুরেন্দ্র কুমার সিনহার নেতৃত্বাধীন সুপ্রিম কোর্টের আপিল বিভাগের চার সদস্যের বেঞ্চে শুনানি হওয়ার কথা ছিল। আসামিপক্ষ শুনানি না করার আবেদন জানালে আদালত তা মঞ্জুর করেন। ১৯৭১ সালে চট্টগ্রামের বিভিন্ন এলাকায় গণহত্যা ও মানবতাবিরোধী অপরাধের দায়ে ২০১৩ সালের ১ অক্টোবর সাকা চৌধুরীকে ফাঁসির আদেশ দেন আন্তর্জাতিক অপরাধ ট্রাইব্যুনাল-১। ট্রাইব্যুনালের রায়ের বিরুদ্ধে সর্বোচ্চ আদালতে আপিল করেন সাকা চৌধুরী। আপিলে মৃত্যুদণ্ডাদেশ বহাল থাকে। এরপর পুনর্বিবেচনার আবেদন করেন তিনি। চলতি বছরের ৩০ সেপ্টেম্বর সাকা চৌধুরীর বিরুদ্ধে মানবতাবিরোধী অপরাধের মামলার পূর্ণাঙ্গ রায় প্রকাশ করেন আপিল বিভাগ। এর ১৪ দিনের মাথায় ওই রায় পুনর্বিবেচনার জন্য আবেদন করেন সাকা চৌধুরী।
