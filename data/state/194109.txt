
রাজধানীর ওয়ারী থানা এলাকায় ছিনতাইকারীর ছুরিকাঘাতে বেসরকারি বিশ্ববিদ্যালয়ের এক ছাত্র নিহত হয়েছেন। আজ রোববার সকাল ছয়টার দিকে এ ঘটনা ঘটে।
নিহত ছাত্রের নাম আবু তালহা (২২)। তিনি ড্যাফোডিল বিশ্ববিদ্যালয়ের আশুলিয়া শাখার কম্পিউটার সায়েন্সের দ্বিতীয় বর্ষের ছাত্র ছিলেন। তাঁর বাবার নাম নুরুদ্দীন খন্দকার। তাঁর বাসা টিকাটুলির কে এম দাস লেনে।
পুলিশ ও আবু তালহার মা–বাবার সঙ্গে কথা বলে জানা যায়, তালহা সকাল সাড়ে ছয়টায় যাত্রাবাড়ী যাওয়ার উদ্দেশে বাসা থেকে বের হন। রিকশায় করে তিনি বাসস্ট্যান্ডের দিকে যাচ্ছিলেন। বাসা থেকে মাত্র ১০০ গজ দূরে যাওয়ার পর কয়েকজন ছিনতাইকারী তাঁর গতিরোধ করে। তাঁকে ছুরিকাঘাত করে সঙ্গে থাকা মোবাইল ফোন ও টাকা নিয়ে পালিয়ে যায়। তালহার চিৎকারে এলাকাবাসী ও পরিবারের লোকজন ছুটে আসেন। আহত অবস্থায় তাঁকে উদ্ধার করে দ্রুত ঢাকা মেডিকেল কলেজ হাসপাতালে নেওয়া হলে সেখানে সকাল সোয়া আটটার দিকে মারা যান তিনি।
ঢাকা মেডিকেল কলেজ হাসপাতালের উপপরিদর্শক (এসআই) বাচ্চু মিয়া বলেন, ময়নাতদন্তের জন্য লাশ হাসপাতালের মর্গে রাখা হয়েছে।
