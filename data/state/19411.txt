
পৃথক মামলায় মির্জা ফখরুল ইসলাম আলমগীরসহ বিএনপির পাঁচ নেতার আগাম জামিন আদেশ বাতিল ঘোষণা করেছেন আপিল বিভাগ।
জামিন মঞ্জুর করে হাইকোর্টের দেওয়া আদেশের বিরুদ্ধে রাষ্ট্রপক্ষের করা আবেদনের শুনানি শেষে আজ রোববার প্রধান বিচারপতি মো. মোজাম্মেল হোসেনের নেতৃত্বাধীন পাঁচ বিচারপতির বেঞ্চ এ আদেশ দেন।অন্য নেতারা হলেন—মির্জা আব্বাস, আমানউল্লাহ আমান, আবদুস সালাম ও ওবায়দুল হক নাসির।আদালত সূত্র জানায়, গত ২০ জানুয়ারি শাহবাগ ও রমনা থানায় করা পৃথক চারটি মামলায় হাইকোর্টের একটি দ্বৈত বেঞ্চ এই পাঁচ নেতার আগাম অন্তর্বর্তীকালীন জামিন মঞ্জুর করেছিলেন। এর বিরুদ্ধে রাষ্ট্রপক্ষ আপিল বিভাগে আবেদন করে।আদালতে বিএনপির নেতাদের পক্ষে ছিলেন আইনজীবী এ জে মোহাম্মদ আলী ও জয়নুল আবেদিন।রাষ্ট্রপক্ষে ছিলেন ডেপুটি অ্যাটর্নি জেনারেল মো. সোহরাওয়ারদী। আদেশের বিষয়টি জানিয়ে তিনি প্রথম আলোকে বলেন, রমনা থানায় করা এক মামলায় মির্জা ফখরুল, রমনা ও শাহবাগসহ চার মামলায় মির্জা আব্বাস ও নাসির, তিন মামলায় আমানউল্লাহ আমান ও দুই মামলায় আবদুস সালামের আগাম জামিন বাতিল করেছেন আপিল বিভাগ। ফলে এসব মামলায় তাঁদের ক্ষেত্রে পরবর্তী আইনগত পদক্ষেপ নিতে বাধা নেই।
