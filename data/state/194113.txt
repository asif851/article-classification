
দুর্যোগপূর্ণ আবহাওয়ার কারণে বরিশালসহ দক্ষিণাঞ্চলের অভ্যন্তরীণ পথে ছোট (৬৫ ফুটের নিচে) লঞ্চ চলাচলের ওপর নিষেধাজ্ঞা জারি করা হয়েছে। আজ শনিবার সকাল থেকে এই নিষেধাজ্ঞা জারি করে বাংলাদেশ অভ্যন্তরীণ নৌপরিবহন কর্তৃপক্ষ (বিআইডব্লিউটিএ)।
বরিশাল নৌবন্দরের নৌনিরাপত্তা ও ট্রাফিক বিভাগের উপপরিচালক আজমল হুদা প্রথম আলোকে বিষয়টি নিশ্চিত করেছেন। তিনি জানান, তিন দিন ধরে বরিশাল, তথা গোটা দক্ষিণাঞ্চলে বৃষ্টি আর ঝোড়ো বাতাস বয়ে যাচ্ছে। দুর্যোগপূর্ণ আবহাওয়ার কারণে নদী বন্দরগুলোকে ২ নম্বর সতর্ক সংকেত জারি করেছে আবহাওয়া অধিদপ্তর। এ জন্য ৬৫ ফুটের নিচের ছোট লঞ্চ চলাচলে এই নিষেধাজ্ঞা আরোপ করা হয়েছে।
আজমল হুদা বলেন, দক্ষিণাঞ্চলের অভ্যন্তরীণ যেসব পথে বড় লঞ্চ চলাচল করছে, সেসব লঞ্চের চালকদের বিশেষ সতর্কতা অবলম্বন করতে বলা হয়েছে। পাশাপাশি আবহাওয়া অনুকূলে না থাকলে নিরাপদে লঞ্চ ভিড়িয়ে রাখার জন্য চালক-মাস্টারদের নির্দেশনা দেওয়া হয়েছে।
বরিশাল আবহাওয়া অফিসের জ্যেষ্ঠ পরিদর্শক মো. ইউসুফ জানান, বঙ্গোপসাগরে সঞ্চলনশীল মেঘমালা সৃষ্টি হওয়ায় এর প্রভাবে উপকূলে বৃষ্টি হচ্ছে। একই সঙ্গে বজ্রপাত ও ঝোড়ো হাওয়া বইতে পারে। তিনি জানান, গত ২৪ ঘণ্টায় বরিশালে ৭৩ দশমিক ৮ মিলিমিটার বৃষ্টিপাত রেকর্ড করা হয়েছে।
