
নির্বাচন কমিশনের নির্ধারিত নির্বাচনী ব্যয় অনেক জায়গায় লঙ্ঘিত হচ্ছে বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। তিনি বলেন, ‘মানি হ্যাজ অ্যা রোল টু প্লে—অস্বীকার করার উপায় নেই। সব রাজনৈতিক দলের নির্বাচনী ব্যয়সীমা মেনে চলা উচিত।’আজ মঙ্গলবার সচিবালয়ে সড়ক পরিবহন ও সেতু মন্ত্রণালয়ের সভাকক্ষে এক প্রশ্নের উত্তরে সাংবাদিকদের সেতুমন্ত্রী এ কথা বলেন।দলের মন্ত্রী ও সাংসদদের জেলা পরিষদ নির্বাচনের আচরণবিধি মেনে চলার আহ্বান জানিয়ে আওয়ামী লীগের সাধারণ সম্পাদক ওবায়দুল কাদের বলেন, কোনো অবস্থায়ই নির্বাচন কমিশনের আচরণবিধি লঙ্ঘন করে তাঁরা এলাকায় অবস্থান করতে পারবেন না। নির্বাচনী কর্মকাণ্ডে অংশ নিতে পারবেন না।দলের বিদ্রোহীদের বিরুদ্ধে ব্যবস্থা নেওয়ার বিষয়ে সাংবাদিকদের এক প্রশ্নের জবাবে মন্ত্রী বলেন, এই নির্বাচনে তাঁরা দলীয় মনোনয়ন দেননি। তবে অনেককেই সমর্থন দিয়েছেন। এই সমর্থনের বাইরে কেউ যদি প্রতিদ্বন্দ্বিতা করেন, তাহলে তাঁরা নিষেধ করতে পারেন না। কারণ, নির্বাচন করার অধিকার সবার আছে।
