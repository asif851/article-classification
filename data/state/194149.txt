
চট্টগ্রামের সীতাকুণ্ড পৌরসভার আমিরাবাদ এলাকার জঙ্গি আস্তানা থেকে গ্রেপ্তার জসিম ও আরজিনাকে আজ শুক্রবার বিকেলে চট্টগ্রাম আদালতে হাজির করা হবে। তাঁদের জিজ্ঞাসাবাদের জন্য ১৫ দিন রিমান্ডের আবেদন জানাবে পুলিশ।
সীতাকুণ্ড থানার ভারপ্রাপ্ত কর্মকর্তা (ওসি) ইফতেখার হাসান আজ প্রথম আলোকে এই তথ্য জানান।
ইফতেখার হাসান বলেন, দুজনের বিরুদ্ধে সীতাকুণ্ড থানায় তিনটি মামলা হয়েছে। তিন মামলায় আজ বিকেলে তাঁদের আদালতে হাজির করে ১৫ দিনের রিমান্ডের আবেদন জানানো হবে।
গত বুধবার পৌরসভার আমিরাবাদ এলাকার ‘সাধন কুটির’ নামের একটি বাড়িতে অভিযান চালায় পুলিশ। সেখান থেকে গ্রেনেড, সুইসাইড ভেস্ট, পিস্তল, বোমা তৈরির সরঞ্জামসহ জসিম ও আরজিনাকে ধরা হয়। এ ঘটনায় গতকাল বৃহস্পতিবার রাতে সীতাকুণ্ড থানায় সন্ত্রাস দমন ও অস্ত্র আইনে পৃথক দুটি মামলা হয়েছে। দুই মামলায় জসিম ও আরজিনাকে আসামি করা হয়েছে।
জসিম ও আরজিনার দেওয়া তথ্যের ভিত্তিতে পৌরসভার প্রেমতলা চৌধুরীপাড়া এলাকায় বুধবার আরেকটি জঙ্গি আস্তানার সন্ধান পায় পুলিশ। পরদিন বৃহস্পতিবার সকালে ‘ছায়ানীড়’ নামের বাড়িতে অভিযান চালানো হয়। অভিযানে নারীসহ চার জঙ্গি ও এক শিশু নিহত হয়। এ ঘটনায় হত্যা ও সন্ত্রাস দমন আইনে আরও দুটি মামলা করে সীতাকুণ্ড থানা-পুলিশ। সন্ত্রাস দমন আইনের মামলায় জসিম ও আরজিনাকে আসামি করা হয়েছে। আর হত্যা মামলায় অজ্ঞাত ব্যক্তিদের আসামি করা হয়েছে।
আরও পড়ুন:সীতাকুণ্ডে জঙ্গি আস্তানায় পুলিশের অভিযানআত্মঘাতী নারীসহ নিহত ৫
 
