
মৌলভীবাজারের বড়লেখা উপজেলায় ভারী বর্ষণে টিলার মাটি ধসে ঘরচাপায় মা ও মেয়ের মৃত্যু হয়েছে।
গতকাল শনিবার দিবাগত রাত সোয়া তিনটার দিকে বড়লেখা উপজেলার সদর (বড়লেখা) ইউনিয়নের ডিমাই গ্রামে এই ঘটনা ঘটে।
নিহত ব্যক্তিরা হলেন ডিমাই গ্রামের আছিয়া বেগম (৪০) ও তাঁর মেয়ে ফাহমিদা বেগম (১৩)।
বড়লেখা সদর ইউনিয়ন পরিষদের (ইউপি) চেয়ারম্যান মো. সুয়েব আহমদ আজ রোববার প্রথম আলোকে বলেন, গতকাল রাত ১২টা থেকে আজ সকাল ১০টা পর্যন্ত টানা বৃষ্টি হয়েছে। এতে রাতে টিলার মাটি ধসে নিচে ঘরের ওপর পড়ে। ওই ঘরচাপায় মা-মেয়ের মৃত্যু হয়েছে।
বড়লেখা থানার ভারপ্রাপ্ত কর্মকর্তা (ওসি) মুহাম্মদ সহিদুর রহমান প্রথম আলোকে বলেন, টিলার মধ্যে টিন ও বেড়ার ঘর ছিল। টিলার মাটি ধসে ঘরের নিচে চাপা পড়ায় ঘটনাস্থলে ওই দুজনের মৃত্যু হয়। লাশ দুটি উদ্ধার করা হয়েছে। এদিকে গতকাল ভোরে সিলেটের কোম্পানীগঞ্জ উপজেলার পশ্চিম কালাইরাগ গ্রামে উজান থেকে নেমে আসা পাহাড়ি ঢলের পানিতে ডুবে শিশুসহ দুজন মারা গেছে। এ ছাড়া নিখোঁজ রয়েছে আরও এক শিশু।
