
সেনাবাহিনী গত নির্বাচনে দক্ষতার সঙ্গে দায়িত্ব পালন করে গণতন্ত্রের অগ্রযাত্রাকে অব্যাহত রাখতে সহযোগিতা করেছে উল্লেখ করে প্রধানমন্ত্রী শেখ হাসিনা বলেছেন, অশুভ শক্তির মোকাবিলা করতে সেনাবাহিনী প্রস্তুত।রাজবাড়ীর বালিয়াকান্দি উপজেলার সোনাকান্দায় গড়াই নদের তীরে গতকাল বৃহস্পতিবার সেনাবাহিনীর ৫৫ পদাতিক ডিভিশনের শীতকালীন মহড়া ও ‘অ্যাসাল্ট রিভার ক্রসিং অপারেশন’-এর সমাপনী অনুষ্ঠান উপলক্ষে আয়োজিত দরবারে এক ভাষণে প্রধানমন্ত্রী এ কথা বলেন। খবর বাসস ও ইউএনবির।শেখ হাসিনা বলেন, ‘আমি নিশ্চিত, যেকোনো ধরনের অশুভ শক্তির মোকাবিলা এবং দেশের স্বাধীনতা, সার্বভৌমত্ব ও অখণ্ডতা রক্ষায় আমাদের সেনাবাহিনী পুরোপুরি প্রস্তুত।’প্রধানমন্ত্রী বলেন, জনগণের সমর্থন ও আস্থা ছাড়া একজন সৈনিক যুদ্ধে বিজয়ী হতে পারেন না। রাজনীতিবিদ ও সশস্ত্র বাহিনীর সদস্যদের প্রধান শক্তি হচ্ছে জনগণ। জনগণকে সেবাদানের মাধ্যমে তাদের আস্থা অর্জনে সর্বাত্মক প্রচেষ্টা চালাতে সশস্ত্র বাহিনীর প্রতি আহ্বান জানিয়েছেন তিনি।দেশের স্বাধীনতা ও সার্বভৌমত্ব রক্ষায় সেনাবাহিনীকে একটি আধুনিক ও সুসজ্জিত বাহিনী হিসেবে গড়ে তোলার অঙ্গীকার পুনর্ব্যক্ত করেন শেখ হাসিনা। তিনি বলেন, সেনাবাহিনী পেশাগত কর্মকাণ্ডের পাশাপাশি দেশ ও জাতির প্রয়োজনে অর্পিত দায়িত্বও পালন করছে। গত নির্বাচনে দেশপ্রেমিক সেনাবাহিনী নিরপেক্ষতা ও দক্ষতার সঙ্গে দায়িত্ব পালন করে গণতন্ত্রের অগ্রযাত্রাকে অব্যাহত রাখতে সহযোগিতা করেছে। ছবিসহ ভোটার তালিকা প্রণয়ন ও জাতীয় পরিচয়পত্র তৈরি করে সেনাবাহিনী দেশ-বিদেশে প্রশংসা কুড়িয়েছে।সেনাবাহিনী কল্যাণ তহবিলের আয় বৃদ্ধির জন্য বিভিন্ন কর্মসূচি গ্রহণের কথা উল্লেখ করে শেখ হাসিনা বলেন, অস্থায়ী কর্তব্য পালনে জেসিও এবং অন্যান্য পদবির সৈনিকদের দৈনিক ভাতা, ইন এইড টু সিভিল পাওয়ার দায়িত্ব পালনের দৈনিক ভাতা এবং এলপিআরের সময়কাল চার মাস থেকে ছয় মাস বৃদ্ধির প্রস্তাব অনুমোদন করা হয়েছে। এর আগে প্রধানমন্ত্রী ৫৫ পদাতিক ডিভিশনের শীতকালীন মহড়া প্রত্যক্ষ করেন। এতে প্রায় আট হাজার সেনা, ২৬৫ প্যারা কমান্ডার, দুটি ফাইটার জেট, দুটি কার্ডো প্লেন ও চারটি হেলিকপ্টার অংশগ্রহণ করে। পরে প্রধানমন্ত্রী গরিবদের মধ্যে শীতবস্ত্র বিতরণ করেন।অনুষ্ঠানে প্রধানমন্ত্রীর নিরাপত্তা উপদেষ্টা মেজর জেনারেল (অব.) তারিক আহমেদ সিদ্দিকী, সেনাবাহিনী জেনারেল ইকবাল করিম ভুইয়া উপস্থিত ছিলেন। স্বাগত বক্তব্য দেন ৫৫ পদাতিক ডিভিশনের জেনারেল অফিসার কমান্ডিং (জিওসি) মেজর জেনারেল এস এম মতিউর রহমান।
