
তথ্যমন্ত্রী হাসানুল হক ইনু বলেছেন, নিউইয়র্কে টাঙ্গাইল সমিতিতে দেওয়া লতিফ সিদ্দিকীর বক্তব্যের সঙ্গে সরকার, দল বা জোটের কোনো সম্পর্ক নেই। এ বক্তব্য একান্তই তাঁর ব্যক্তিগত এবং এর দায়ভার তাঁর নিজের।হজ পালনরত তথ্যমন্ত্রী হাসানুল হক ইনু আজ শুক্রবার মিনা থেকে টেলিফোনে এ কথা বলেছেন বলে নিশ্চিত করেছেন তথ্য মন্ত্রণালয়ের জ্যেষ্ঠ তথ্য কর্মকর্তা মীর আকরাম উদ্দীন আহম্মদ।হাসানুল হক ইনু বলেন, সরকার ইসলামসহ কোনো ধর্মের বিরুদ্ধে বা কোনো ধর্মপ্রাণ নাগরিকের অনুভূতিতে আঘাতকারী কোনো বক্তব্যকে কখনো সমর্থন করে না।তথ্যমন্ত্রী বলেন, ‘মহামান্য রাষ্ট্রপতি, ধর্মমন্ত্রী, পররাষ্ট্রমন্ত্রী, বেসামরিক বিমান চলাচল ও পর্যটনমন্ত্রী এবং দুর্যোগ ব্যবস্থাপনা ও ত্রাণমন্ত্রী এবং সরকারের উচ্চপর্যায়ের কর্মকর্তাদের সমন্বয়ে ১৩০ জনের বিশেষ প্রতিনিধিদলসহ ১ হাজার ৫০৫ জন সরকারি ব্যবস্থাপনায় এবং ৯৮ হাজারেরও বেশি বাংলাদেশি নাগরিক বেসরকারিভাবে এ বছরেও সরকারের পৃষ্ঠপোষকতায় হজ পালন করছেন। ধর্মমন্ত্রী হজ পালন-সম্পর্কিত বিষয়াদি সরাসরি তদারকি করছেন।’ইনু বলেন, ‘লতিফ সিদ্দিকীর ধর্মবিরোধী বক্তব্যের কারণে মাননীয় প্রধানমন্ত্রী ইতিমধ্যেই তাঁকে শুধু মন্ত্রিসভা থেকেই নয়, দল ও জোটের সব দায়িত্ব থেকে অব্যাহতি দেওয়ার সিদ্ধান্ত নিয়েছেন।’
তথ্যমন্ত্রী আরও বলেন, যেহেতু লতিফ সিদ্দিকীর বক্তব্যের বিষয়ে সরকারের সর্বোচ্চ পর্যায় থেকে সিদ্ধান্ত নেওয়া হয়েছে, তাই এ নিয়ে বিভ্রান্তির কোনো সুযোগ নেই।
