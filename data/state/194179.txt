
এবার আর আস্ত সোনার বার নয়। সোনার পাত ও চেইন। তাও আবার ছুরির খাপ, ফ্লাস্ক আর নুডলসের প্যাকেটের ভেতর করে। হজরত শাহজালাল বিমানবন্দরে এমনই এক সোনার চালান ধরল ঢাকা কাস্টম হাউস কর্তৃপক্ষ।আজ শুক্রবার দুপুর সোয়া ১২টার দিকে  মো. এমদাদুল হালাত খান নামের এক যাত্রীর লাগেজ থেকে ১৭০টি সোনার পাত ও চেইন উদ্ধার করা হয়। কর্তৃপক্ষের দাবি, উদ্ধার হওয়া স্বর্ণের ওজন ১ কেজি ৩৯৫ গ্রাম। যার আনুমানিক মূল্য ৭০ লাখ টাকা।ঢাকা কাস্টম হাউসের যুগ্ম কমিশনার এ এম সোহেল রহমান প্রথম আলোকে জানান, গতকাল এয়ার অ্যারাবিয়ার ফ্লাইটে করে শারজাহ থেকে দেশে আসেন এমদাদুল। কিন্তু তাঁর লাগেজটি আজ দুপুরে এসে পৌঁছায়। লাগেজ নিতে এমদাদুল বিমানবন্দরে আসেন। লাগেজটি বিমানবন্দরে স্ক্যান করে সময় এর মধ্যে সোনার অস্তিত্ব ধরা পড়ে। তখন তাঁর লাগেজ খুলে একটি ছুরির খাপ, ফ্লাস্ক ও নুডলসের প্যাকেটের মধ্য থেকে সোনার পাত ও চেইনগুলো উদ্ধার করা হয়।সোহেল রহমান আরও জানান, এ ঘটনায় এমদাদুলকে আটক করা হয়েছে। তাঁর বিরুদ্ধে আইনগত ব্যবস্থা নেওয়া হচ্ছে।
