
মিয়ানমার থেকে পালিয়ে আসা রোহিঙ্গাদের ঢল থামছেই না। আজ শনিবার নতুন করে আরও ১০৭ রোহিঙ্গা মিয়ানমার থেকে পালিয়ে বাংলাদেশে এসেছে। প্রথম আলোকে এ তথ্য নিশ্চিত করেছেন টেকনাফ উপজেলা নির্বাহী কর্মকর্তা (ইউএনও) মো. জাহিদ হোসেন ছিদ্দিক। 
সংশ্লিষ্টরা বলেন, রাখাইন রাজ্যে থেকে পালিয়ে আসা রোহিঙ্গাদের স্বদেশে ফেরত পাঠাতে গত ২৩ নভেম্বর মিয়ানমার-বাংলাদেশের মধ্যে প্রত্যাবাসন চুক্তি সই হয়। এর মধ্যেই ৮০ দিনে ইঞ্জিনচালিত নৌকায় করে সাগর পাড়ি দিয়ে কক্সবাজারের টেকনাফের রোহিঙ্গা শিবিরে আশ্রয় নিয়েছে ১০ হাজার ১৩৯ জন রোহিঙ্গা।
টেকনাফ ইউএনও বলেন, গত বছরের ২৫ আগস্টের পর থেকে মিয়ানমারের রাখাইন রাজ্য থেকে রোহিঙ্গার ঢল নামে বাংলাদেশে। ওই সময় নাইক্ষ্যংছড়ি, উখিয়া ও টেকনাফের বিভিন্ন সীমান্ত পয়েন্ট দিয়ে স্থল, নদী ও সাগরপথে সাড়ে ছয় লাখের মতো রোহিঙ্গা বাংলাদেশে আশ্রয় নেয়। নির্যাতনের কারণে পালিয়ে আসা রোহিঙ্গাদের ফেরত পাঠাতে বাংলাদেশ সরকার কাজ করছে। ২৩ নভেম্বর মিয়ানমারের সঙ্গে বাংলাদেশের সমঝোতা স্মারক সই হয়েছে। এরপরও রোহিঙ্গাদের আসা থেমে নেই। ৮০ দিনে বাংলাদেশ সেনাবাহিনীর ত্রাণকেন্দ্রের মাধ্যমে টেকনাফে আসা ১০ হাজার ১৩৯ জন রোহিঙ্গার ঠাঁই হয়েছে উখিয়ার ও টেকনাফের বিভিন্ন রোহিঙ্গা শিবিরে।আজ সকাল পর্যন্ত টেকনাফের সাবরাং ইউনিয়নের বিভিন্ন পয়েন্ট দিয়ে ২৮ পরিবারের ১০৭ জন রোহিঙ্গা নতুন করে এসেছে।
সেনাবাহিনীর টেকনাফের সাবরাং হারিয়াখালী ত্রাণকেন্দ্রে দায়িত্বরত জেলা প্রশাসকের প্রতিনিধি ও টেকনাফ উপজেলার জ্যেষ্ঠ মৎস্য কর্মকর্তা মো. দেলোয়ার হোসেন প্রথম আলোকে বলেন, আজ সকাল পর্যন্ত নতুন করে এসেছে ২৮টি পরিবারের ১০৭ জন রোহিঙ্গা। তাদের প্রথমে সেনাবাহিনীর হারিয়াখালী ত্রাণকেন্দ্রে নেওয়া হয়। এরপর তাদের টেকনাফের নয়াপাড়া রোহিঙ্গা শিবিরে পাঠানো হয়। নাফ নদীতে বর্ডার গার্ড বাংলাদেশ (বিজিবি) সতর্ক অবস্থায় থাকায় রোহিঙ্গারা এখন সাগর পাড়ি দিয়ে টেকনাফে আসছে। কোনোভাবে রোহিঙ্গা আসা বন্ধ করা যাচ্ছে না।
নিবন্ধিত হলো ১০ লাখ ৬২ হাজার ৫৮২ রোহিঙ্গাআজ সন্ধ্যা পর্যন্ত ১০ লাখ ৬২ হাজার ৫৮২ জন রোহিঙ্গা নারী, পুরুষ ও শিশুকে নিবন্ধনের আওতায় আনা হয়েছে। বহিরাগমন বিভাগ ও পাসপোর্ট অধিদপ্তরের উপপরিচালক আবু নোমান মোহাম্মদ জাকির হোসেন প্রথম আলোকে এ তথ্য জানান। তিনি বলেন, বহিরাগমন বিভাগ ও পাসপোর্ট অধিদপ্তরের তত্ত্বাবধানে বাংলাদেশ সেনাবাহিনী, বিজিবি, আনসার ও জাতিসংঘের শরণার্থীবিষয়ক সংস্থা ইউএনএইচসিআরের কর্মীরা রোহিঙ্গাদের নিবন্ধনের কাজ করছেন। উখিয়া ও টেকনাফে ১২টি আশ্রয়কেন্দ্রে বসবাসকারী রোহিঙ্গাদের বর্তমানে চারটি ক্যাম্পের মাধ্যমে নিবন্ধনপ্রক্রিয়ার কাজ চলছে। গত এক সপ্তাহে দুটি ক্যাম্পের কার্যক্রম বন্ধ করে দেওয়া হয়েছে। চলতি সপ্তাহের শেষের দিকে আরও একটি ক্যাম্পের কাজ বন্ধ করে দেওয়া হবে।গত বছরের ১১ সেপ্টেম্বর থেকে রোহিঙ্গাদের বায়োমেট্রিক পদ্ধতিতে নিবন্ধনের কাজ শুরু করা হয়। এ পর্যন্ত নতুন ও পুরোনো মিলে ১০ লাখ ৬২ হাজার ৫৮২ জন রোহিঙ্গাকে নিবন্ধনের আওতায় আনা সম্ভব হয়েছে।
