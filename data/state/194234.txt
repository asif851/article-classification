
মেধার বিকাশ ঘটিয়ে আন্তর্জাতিক অঙ্গনে যোগ্যতার পরিচয় দেওয়াই নতুন প্রজন্মের মূল লক্ষ্য। আর সে জন্য বেশি বেশি করে বিজ্ঞান ও প্রযুক্তি চর্চায় নিজেদের নিয়োজিত করতে হবে।
ঢাকার ধানমন্ডির নিউ মডেল বহুমুখী উচ্চবিদ্যালয়ে অনুষ্ঠিত আল-আরাফাহ্‌ ইসলামী ব্যাংক তৃতীয় বাংলাদেশ জুনিয়র সায়েন্স অলিম্পিয়াডের (বিডিজেএসও) ঢাকা আঞ্চলিক পর্ব অনুষ্ঠিত হচ্ছে। অনুষ্ঠানের উদ্বোধনী পর্বে অতিথিরা এসব কথা বলেন।
আজ শুক্রবার সকাল সাড়ে নয়টায় জাতীয় সংগীতের সঙ্গে জাতীয়, বাংলাদেশ ও আন্তর্জাতিক জুনিয়র সায়েন্স অলিম্পিয়াডের পতাকা উড়িয়ে অলিম্পিয়াডের উদ্বোধন করা হয়। এ সময় উপস্থিত ছিলেন দেশের জ্যেষ্ঠ বিজ্ঞানী ও বাংলাদেশ ফ্রিডম ফাউন্ডেশনের (বিএফএফ) ট্রাস্টি রেজাউর রহমান, আল-আরাফাহ্ ইসলামী ব্যাংকের উপব্যবস্থাপনা পরিচালক মো. ফজলুল করিম, বিদ্যালয়ের সহকারী প্রধান শিক্ষক হেলাল উদ্দিন চৌধুরী, বিএফএফের নির্বাহী পরিচালক সাজ্জাদুর রহমান চৌধুরী, বাংলাদেশ বিজ্ঞান জনপ্রিয়করণ সমিতির (এসপিএসবি) সহসভাপতি মুনির হাসান প্রমুখ।
উদ্বোধনের পর ঢাকা এবং আশপাশের অঞ্চলের বিভিন্ন শিক্ষাপ্রতিষ্ঠানের প্রায় ৫৫০জন শিক্ষার্থী পদার্থ, রসায়ন ও জীববিজ্ঞান বিষয়ে সোয়া ঘণ্টার লিখিত পরীক্ষায় অংশ নেয়। পরীক্ষার ফলাফল www.bdjso.org ওয়েবসাইটে প্রকাশ করা হবে।
স্কুল পর্যায়ের শিক্ষার্থীদের জন্য আয়োজিত আন্তর্জাতিক জুনিয়র সায়েন্স অলিম্পিয়াডে অংশগ্রহণের জন্য বাংলাদেশ দলের সদস্যদের নির্বাচিত করার লক্ষ্যে দেশের নয়টি অঞ্চলে আঞ্চলিক অলিম্পিয়াড অনুষ্ঠিত হচ্ছে। আগামীকাল ৫ আগস্ট চট্টগ্রাম ও ময়মনসিংহে অবশিষ্ট দুটি আঞ্চলিক বাছাই অনুষ্ঠিত হবে। আঞ্চলিকের বিজয়ীদের নিয়ে ১২ আগস্ট শনিবার ফার্মগেট-সংলগ্ন ইউনিভার্সিটি অব এশিয়া প্যাসিফিকে তৃতীয় বাংলাদেশ জুনিয়র সায়েন্স অলিম্পিয়াডের (বিডিজেএসও) জাতীয় পর্ব অনুষ্ঠিত হবে।
আল-আরাফাহ্‌ ইসলামী ব্যাংকের পৃষ্ঠপোষকতায় এবং বাংলাদেশ বিজ্ঞান জনপ্রিয়করণ সমিতি (এসপিএসবি) ও বাংলাদেশ ফ্রিডম ফাউন্ডেশন বিডিজেএস আয়োজন করছে। সহযোগী হিসেবে আছে দৈনিক প্রথম আলো এবং ম্যাগাজিন পার্টনার বিজ্ঞানচিন্তা।
 
