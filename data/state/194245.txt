
চট্টগ্রামে ১০ হাজার ইয়াবা বড়িসহ এক কাভার্ড ভ্যানচালককে গ্রেপ্তার করেছে পুলিশ। তাঁর নাম রুনু বড়ুয়া (৪৫)। গতকাল বৃহস্পতিবার সকালে নগরের মইজ্জারটেক এলাকা থেকে তাঁকে গ্রেপ্তার করা হয়। কর্ণফুলী থানার ভারপ্রাপ্ত কর্মকর্তা (ওসি) রফিকুল ইসলাম প্রথম আলোকে বলেন, কক্সবাজারের টেকনাফ থেকে ইয়াবা বড়ির একটি চালান পাচার হচ্ছে এমন তথ্যের ভিত্তিতে মইজ্জারটেক এলাকায় তল্লাশি চালানো হয়। এ সময় একটি কাভার্ড ভ্যান থেকে ১০ হাজার ইয়াবা বড়ি উদ্ধার করা হয়। প্রাথমিক জিজ্ঞাসাবাদে চালক রুনু বড়ুয়া পুলিশকে জানিয়েছেন, তিনি বদলি চালক হিসেবে উখিয়ার কুতুপালং এলাকা থেকে গাড়িতে উঠেছেন। এর আগে টেকনাফ থেকে আরেক চালক গাড়িটি সেখানে নিয়ে আসেন। ইয়াবা বড়ির বিষয়ে তিনি কিছুই জানেন না। এ ঘটনায় থানায় মামলা হয়েছে।
