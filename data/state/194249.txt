
বিএনপির মহাসচিব মির্জা ফখরুল ইসলাম আলমগীরের গাড়িবহরে হামলার বিষয়ে পুলিশ তদন্ত শুরু করছে বলে জানিয়েছেন স্বরাষ্ট্রমন্ত্রী আসাদুজ্জামান খান কামাল। আজ সোমবার সচিবালয়ে স্বরাষ্ট্র মন্ত্রণালয়ের অধীনে আইনশৃঙ্খলা বাহিনীর সঙ্গে বার্ষিক কর্মসম্পাদন চুক্তি (এপিএ) সই অনুষ্ঠানে তিনি এ কথা বলেন।
মন্ত্রী বলেন, তদন্ত প্রতিবেদন পাওয়ার পরই জানা যাবে কারা এবং কী উদ্দেশ্যে এ হামলা চালিয়েছে। সাংবাদিকদের এক প্রশ্নের জবাবে তিনি বলেন, ‘পাহাড়ের দুর্ঘটনা একটি প্রাকৃতিক দুর্যোগ। এমন একটা বিষয় নিয়ে তারা কীভাবে রাজনীতি করে—এটা আমার বোধগম্য নয়।’
গতকাল রোববার মির্জা ফখরুল ইসলাম আলমগীরের নেতৃত্বে বিএনপির একটি প্রতিনিধিদল রাঙামাটি যাওয়ার পথে হামলার শিকার হয়। চট্টগ্রামের রাঙ্গুনিয়া উপজেলায় আওয়ামী লীগের লোকজন তাঁদের ওপর হামলা চালায় বলে বিএনপি অভিযোগ করে।
