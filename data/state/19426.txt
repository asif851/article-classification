
টাঙ্গাইলের কালিহাতীতে প্রতিবাদ-বিক্ষোভের সময় চারজন নিহত হওয়ার ঘটনার তদন্ত প্রতিবেদন আগামী ৬০ দিনের মধ্যে জমা দেওয়ার নির্দেশ দিয়েছেন হাইকোর্ট।একটি রিট আবেদনের প্রাথমিক শুনানি শেষে বিচারপতি মইনুল ইসলাম চৌধুরী ও বিচারপতি জাফর আহমেদের সমন্বয়ে গঠিত অবকাশ-কালীন বেঞ্চ গতকাল বুধবার এ আদেশ দেন। একই সঙ্গে কালিহাতীতে বিক্ষুব্ধ জনতাকে ছত্রভঙ্গ করতে পুলিশের নেওয়া ব্যবস্থা আইনানুগভাবে হয়েছে কি না, তা জানতে চেয়ে রুল দিয়েছেন আদালত। স্বরাষ্ট্রসচিব, পুলিশের মহাপরিদর্শক (আইজিপি), ঢাকা রেঞ্জের ডিআইজি, অতিরিক্ত ডিআইজি (শৃঙ্খলা), টাঙ্গাইলের জেলা প্রশাসক ও পুলিশ সুপারকে চার সপ্তাহের মধ্যে রুলের জবাব দিতে বলা হয়েছে।বাংলাদেশ জাতীয় মহিলা আইনজীবী সমিতির নির্বাহী পরিচালক সালমা আলী গত ২১ সেপ্টেম্বর এ রিট আবেদন করেন। গতকাল আদালতে আবেদনকারীর পক্ষে শুনানি করেন জাতীয় মানবাধিকার কমিশনের সদস্য ও আইনজীবী ফাওজিয়া করিম ফিরোজ। রাষ্ট্রপক্ষে ছিলেন অ্যাটর্নি জেনারেল মাহবুবে আলম ও ডেপুটি অ্যাটর্নি জেনারেল মো. মোতাহার হোসেন সাজু।
