
জাতীয় পার্টি আজ শুক্রবার রাজধানীর ওয়েস্টিন হোটেলে এক ইফতার মাহফিলের আয়োজন করে। ইফতারে যোগ দেন বিভিন্ন দেশের কূটনীতিক, হাইকমিশনার, রাষ্ট্রদূতসহ দেশের বিভিন্ন রাজনৈতিক দলের শীর্ষ নেতারা। জাপার এই ইফতার মাহফিল ছিল রাজনৈতিক দলের নেতা-কর্মীদের এক মিলনমেলার মতো। জাপার চেয়ারম্যান এইচ এম এরশাদ একে মধুর মিলন বলে বর্ণনা দিয়েছেন।
ইফতারের আগে এক বক্তব্যে এরশাদ বলেন, ‘আমরা রাজনীতি করি, কেউ কারও শত্রু নই, আমরা একে অপরের প্রতিদ্বন্দ্বী। রাজনৈতিক, অর্থনৈতিক ও সামাজিকভাবে আমরা ঐক্যবদ্ধ হলে দেশে অশান্তি থাকত না। আমরা কি পারি না সবাই রাজনৈতিকভাবে ঐক্যবদ্ধ হয়ে গণতন্ত্রের পথে হাঁটতে?’ তিনি বলেন, ‘আমরা শান্তি চাই, শান্তিপূর্ণভাবে ক্ষমতা হস্তান্তর হোক, সেটা চাই।’
ইফতার মাহফিলে উপস্থিত ছিলেন কৃষিমন্ত্রী মতিয়া চৌধুরী, তথ্যমন্ত্রী হাসানুল হক ইনু, সংস্কৃতিমন্ত্রী আবুল কালাম আজাদ, জাতীয় সংসদের চিফ হুইপ উপাধ্যক্ষ আব্দুস শহীদ, বাংলাদেশের ওয়ার্কার্স পার্টির সভাপতি সাংসদ রাশেদ খান মেনন, বিএনপির স্থায়ী কমিটির সদস্য এম কে আনোয়ার ও মওদুদ আহমদ, বিএনপির নেতা আবদুল্লাহ আল নোমান, আওয়ামী লীগের যুগ্ম সাধারণ সম্পাদক মাহবুব উল আলম হানিফ, জাপার মহাসচিব এ বি এম রুহুল আমীন হাওলাদার, জাপার সাংসদ আনিসুল ইসলাম মাহমুদ প্রমুখ।
