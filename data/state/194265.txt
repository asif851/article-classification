
নিজের জমি নেই তাঁদের। অন্যের জমি বন্দোবস্ত (লিজ) নিয়ে করলা ও চিচিঙ্গা চাষ করেন খালেদা বিবি ও তাঁর স্বামী শরিফুল ইসলাম। গত মঙ্গলবার রাতে পূর্বশত্রুতার জের ধরে তাঁদের চাষ করা ২৫ শতক জমির করলা গাছের গোড়া কেটে দিয়েছে দুর্বৃত্তরা। জয়পুরহাটের ক্ষেতলাল উপজেলার রামপুরা রানীপুকুর গ্রামে এই ঘটনা ঘটে।খালেদা কান্নাজড়িত কণ্ঠে বলেন, ‘সন্তানের মতো যত্ন করে হামরা শাকসবজি আবাদ করি। কিন্তু শত্রুতার বলি হলো হামার করলা খেত।’ শরিফুল ইসলাম জানান, তাঁদের ঘরভিটা ছাড়া ফসলি কোনো জমিজমা নেই। তিন বিঘা জমি বন্দোবস্ত নিয়ে বিভিন্ন ধরনের ফসলের চাষ করেন তাঁরা। রানীপুকুর মাঠে এবার ২৫ শতক জমিতে করলা গাছ রোপণ করেন। আর মাত্র দুই সপ্তাহ পরই করলা ঘরে আসত। কিন্তু রাতের অন্ধকারে কে বা কারা তাঁদের করলাগাছ কেটে দিয়েছে। জমিতে ইতিমধ্যেই তাঁদের ১২ থেকে ১৪ হাজার টাকা খরচ হয়েছে।
