
পটুয়াখালীর গলাচিপা পৌরসভায় পারিবারিক কলহের জের ধরে মো. লাবলু মৃধা নামের এক ব্যক্তির পিটুনিতে তাঁর ছেলে মো. আসিফ আলমের (১৪) মৃত্যু হয়েছে বলে অভিযোগ উঠেছে।
গতকাল মঙ্গলবার পৌরসভার ৬ নম্বর ওয়ার্ডের ইসলামবাগ এলাকার একটি বাড়িতে এ ঘটনা ঘটে। স্ত্রী সামসুন নাহারের দায়ের করা মামলায় লাবলু মৃধাকে গ্রেপ্তার করেছে পুলিশ।
পুলিশ ও এজাহার সূত্রে জানা গেছে, লাবলু মৃধা পটুয়াখালী সদর উপজেলার মরিচবুনিয়া ইউনিয়নের পাটুখালী এলাকার বাসিন্দা। তিনি ভাড়ায় মোটরসাইকেল চালান। দুই বছর ধরে লাবলু মৃধা গলাচিপা পৌরসভার ইসলামবাগে তাঁর শ্বশুরের বাসায় থাকেন। পারিবারিক বিভিন্ন বিষয় নিয়ে স্ত্রী সামসুন নাহারের সঙ্গে তাঁর প্রায়ই ঝগড়া হতো।
গতকাল সকাল ছয়টার দিকে স্বামী-স্ত্রীর মধ্যে ঝগড়া হয়। এ সময় লাবলু মৃধা শিল দিয়ে স্ত্রীর মাথায় আঘাত করেন। আহত সামসুন নাহার দ্রুত ঘর থেকে বেরিয়ে যান। পরে লাবলু মৃধা পাশের ঘরে ঘুমন্ত আসিফকে শিল দিয়ে আঘাত করতে থাকেন। এতে আসিফের মাথা থেঁতলে যায়। পরে প্রতিবেশীরা আসিফ ও সামসুন নাহারকে উপজেলা স্বাস্থ্য কমপ্লেক্সে নিয়ে যান। সেখানে কর্তব্যরত চিকিৎসক আসিফকে মৃত ঘোষণা করেন। এদিকে লাবলু মৃধাকে বাড়িতে আটকে রাখা হয়। সেখান থেকে পুলিশ তাঁকে থানায় নিয়ে যায়।
 
