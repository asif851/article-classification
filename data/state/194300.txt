
বিশ্ব বৈমানিকদের সর্বোচ্চ সম্মাননা পেয়েছেন বিমান বাংলাদেশ এয়ারলাইনসের অবসরপ্রাপ্ত বৈমানিক ক্যাপ্টেন সৈয়দ মাহবুব হেলাল। ইন্টারন্যাশনাল ফেডারেশন অব এয়ারলাইনস পাইলটস্ অ্যাসোসিয়েশন (ইফাআলপা) তাঁকে ‘আজীবন সম্মাননা’ দিয়েছে। এই প্রথম এশিয়া মহাদেশের কোনো বৈমানিক এই সম্মাননা পেলেন।
আজ রোববার বিশ্ব বৈমানিকদের ৭২ তম বার্ষিক সম্মেলনের একটি অনুষ্ঠানে মাহবুব হেলালকে এ সম্মাননা দেওয়া হয়। (ইফাআলপা) ও ইন্টারন্যাশনাল সিভিল অ্যাভিয়েশন অর্গানাইজেশনের (আইকাও) সদর দপ্তর কানাডার মন্ট্রিলে এই বার্ষিক সম্মেলন চলছে।
আইকাও ও ফেডারেল অ্যাভিয়েশন অ্যাডমিনিস্ট্রেশনে (এফএএ) কর্মকর্তাসহ সারা বিশ্ব থেকে ৫৫০ বৈমানিক প্রতিনিধিরা এই সম্মেলনে অংশ নিচ্ছেন। বিমান বাংলাদেশ এয়ারলাইনসের জনসংযোগ বিভাগ এক সংবাদ বিজ্ঞপ্তিতে এই সম্মাননার কথা জানিয়েছে।বৈমানিকদের পেশাগত উন্নয়নের অবদানের জন্য ক্যাপ্টেন হেলালকে এই আজীবন সম্মাননা দেওয়া হয়। এই সম্মাননা প্রতি ৫ বছর অন্তর সারা বিশ্বের মধ্যে একজন বৈমানিককে দেওয়া হয়।
ক্যাপ্টেন হেলাল ১৯৮৪ সালে বৈমানিক হিসেবে বিমান বাংলাদেশ এয়ারলাইনসে যোগদান করেন। তিনি বাংলাদেশ এয়ারলাইনস পাইলটস্ অ্যাসোসিয়েশনের (বাপা) চারবার সভাপতি ছিলেন। ক্যাপ্টেন হেলাল ২০১৪ সালে কমান্ডার ডিসি-১০ হিসেবে বিমান বাংলাদেশ এয়ারলাইনস থেকে অবসর নেন।
সম্মাননা নেওয়ার সময় ক্যাপ্টেন হেলাল বাংলাদেশের সিভিল অ্যাভিয়েশন খাতের উন্নতিতে সর্বাত্মক সহযোগিতার জন্য বাংলাদেশ সরকারকে আন্তরিক কৃতজ্ঞতা জানান। তাঁর এই প্রাপ্তিকে তিনি বাংলাদেশের বৈমানিক সমাজকে উৎসর্গ করেন।
