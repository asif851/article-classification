
বঙ্গবন্ধুর স্বদেশ প্রত্যাবর্তনের মহাসমাবেশ সফল ও ছাত্রদলের হরতাল প্রতিরোধে আগামীকাল সকাল থেকেই রাস্তায় থাকবেন আওয়ামী লীগ এবং এর অঙ্গ ও সহযোগী সংগঠনের নেতা-কর্মীরা।বিরোধী জোটের নেতা-কর্মীরা যেন কোনো নাশকতা না করতে পারেন, এ জন্য সকাল থেকেই রাজধানীর প্রবেশপথ ও রাস্তার মোড়ে মোড়ে আইনশৃঙ্খলা রক্ষাকারী বাহিনীর সঙ্গে অবস্থান নেবেন দলটির নেতা-কর্মীরা। আওয়ামী লীগের নীতিনির্ধারণী পর্যায়ের নেতাদের সঙ্গে কথা বলে এসব তথ্য জানা গেছে।জানতে চাইলে আওয়ামী লীগের সভাপতিমণ্ডলীর সদস্য এবং সড়ক পরিবহন ও সেতুমন্ত্রী ওবায়দুল কাদের প্রথম আলোকে বলেন, অবরোধ কিংবা হরতালে গত কয়েক বছর ঢাকায় কোনো প্রভাব ফেলছে না। আগামীকালও এর প্রভাব সোহরাওয়ার্দী উদ্যানের সমাবেশে পড়বে না। সমাবেশ সফল করতে সংশ্লিষ্ট সবাই সতর্ক থাকবে।দলটির দুজন শীর্ষ নেতা জানিয়েছেন, সোহরাওয়ার্দী উদ্যানে যেহেতু প্রধানমন্ত্রী আসবেন। এ জন্য ওই এলাকাসহ পুরো এলাকায় নাশকতা করা হলেই আইনশৃঙ্খলা রক্ষাকারী বাহিনী সর্বোচ্চ ব্যবস্থা নেবে বলে তাঁরা মনে করেন। এ ছাড়া ছাত্রলীগের নেতা-কর্মীরাও সংশ্লিষ্ট এলাকায় অবস্থান নেবেন।জানতে চাইলে ছাত্রলীগের সাধারণ সম্পাদক সিদ্দিকী নাজমুল আলম প্রথম আলোকে বলেন, ‘মহাসমাবেশ বানচালের জন্য ছাত্রদল হরতাল দিয়েছে। রাজধানী ঢাকাসহ কোথাও কোনো নাশকতা হলে দাঁতভাঙা জবাব দেওয়া হবে। কোনো ছাড় দেওয়া হবে না।’গতকাল ধানমন্ডিতে আওয়ামী লীগ সভানেত্রীর রাজনৈতিক কার্যালয়ে এক যৌথসভায় সোহরাওয়ার্দী উদ্যানে জনসভা সফল করতে ঢাকার দলীয় সাংসদ ও মহানগরের শীর্ষ নেতা, দলের সহযোগী সংগঠনের শীর্ষ নেতা, পার্শ্ববর্তী জেলার সভাপতি-সম্পাদকদের নির্দেশ দিয়েছেন দলটির সাধারণ সম্পাদক সৈয়দ আশরাফুল ইসলাম। এ ছাড়া জনগণের জানমাল রক্ষায়ও তাদের পাশে থাকার নির্দেশ দেন তিনি।বৈঠকে উপস্থিত একাধিক নেতা জানান, স্বেচ্ছাসেবক লীগ, ছাত্রলীগ, যুবলীগ ও সরকারদলীয় সাংসদদের ঢাকার প্রবেশপথগুলোতে বাড়তি সতর্ক থাকতে বলা হয়। সিদ্ধান্ত হয়, টঙ্গীতে গাজীপুর জেলা আওয়ামী লীগ ও সহযোগী সংগঠন, নারায়ণগঞ্জ, সাভারসহ স্ব-স্ব এলাকায় দলের সহযোগী সংগঠনের নেতারা যেন বিএনপি-জামায়াতের কর্মকাণ্ড সম্পর্কে সতর্ক থাকেন।এদিকে ঢাকা মহানগর আওয়ামী লীগের দুজন শীর্ষ নেতা জানান, জনগণের জানমাল রক্ষায় আওয়ামী লীগ সব সময় মাঠে থাকে। আগামীকালও যথারীতি বঙ্গবন্ধু অ্যাভিনিউসহ রাজধানীতে অবস্থান নেবেন তাঁরা। এ বিষয়ে খাদ্যমন্ত্রী ও ঢাকা মহানগর আওয়ামী লীগের যুগ্ম সাধারণ সম্পাদক কামরুল ইসলাম আজ এক যৌথসভায় বিএনপি-জামায়াত জোটের উদ্দেশে বলেন, আর কয়টা দিন পর দেখবেন, পাবলিক এদের কীভাবে ধাওয়া করে। তারা পালিয়ে গিয়েও কূল পাবে না। কারণ, তারা যেভাবে মানুষকে হত্যা করছে, রেললাইন উপড়ে ফেলছে, গাড়িতে আগুন দিচ্ছে। আর মিথ্যাচারে এমন ফুঁসছে। দেখবেন জনগণ কীভাবে এদের ধাওয়া করে।
