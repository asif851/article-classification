
জাতীয় সংসদে সাংসদদের অশালীন বক্তব্য সম্পর্কে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, ‘এর দায় সংসদ নেতার। আমাদের কিছু বলার নেই।’ আজ মঙ্গলবার দুপুরে সিলেটে মির্জা ফখরুল সাংবাদিকদের এসব কথা বলেন। মির্জা ফখরুল বলেন, বর্তমান সরকার গত সাড়ে চার বছরে বিরোধী দলগুলোর প্রতি যে নির্যাতন চালিয়েছে, তাতে তাদের সঙ্গে সরকারের আস্থার কোনো জায়গা নেই। সে কারণেই তত্ত্বাবধায়ক সরকার ছাড়া কোনো দলীয় সরকারের অধীনে নির্বাচনে যাবে না বিএনপি। বর্তমান সরকারের আমলে স্থানীয় নির্বাচন সুষ্ঠু হলেও জাতীয় নির্বাচনে বাধা কোথায়—সাংবাদিকদের এমন প্রশ্নের জবাবে মির্জা ফখরুল বলেন, ‘জাতীয় ও স্থানীয় নির্বাচন এক নয়। জাতীয় নির্বাচনে সরকার পরিবর্তন হয় আর স্থানীয় নির্বাচনে সরকারের ওপর কোনো প্রভাব পড়ে না। স্থানীয় নির্বাচন এ সরকারের অধীনে সুষ্ঠু হলেও জাতীয় নির্বাচন নিরপেক্ষ সরকারের অধীনেই হতে হবে।’ বিএনপির সূত্র জানায়, পরিবারের সদস্যদের নিয়ে মির্জা ফখরুল ইসলাম আলমগীর আজ বেলা ১১টার দিকে ব্যক্তিগত সফরে সিলেটে পৌঁছান। তিনি হজরত শাহজালাল (র.), হজরত শাহপরান (র.) ও হজরত বুরহান উদ্দিন (র.)-এর মাজার জিয়ারত করেন। দুপুরে সিলেট সিটি করপোরেশনের নবনির্বাচিত মেয়র আরিফুল হক চৌধুরীর বাসভবনে গিয়ে বিএনপির স্থানীয় নেতাদের সঙ্গে মিলিত হন তিনি। বেলা তিনটার দিকে তিনি সড়কপথে ঢাকার উদ্দেশে রওনা দেন।‘সিটি নির্বাচনে জাতীয়তাবাদী শক্তির বিজয় হয়েছে’
দেশের চারটি সিটি নির্বাচনে ১৮-দলীয় জোট-সমর্থিত মেয়র প্রার্থীদের পক্ষে রায় দিয়ে বর্তমান সরকারের ওপর অনাস্থা প্রকাশ করেছে জানিয়ে মির্জা ফখরুল বলেন, ‘জাতীয়তাবাদী শক্তির ঐক্যের কোনো বিকল্প নেই, তা সিলেটবাসী প্রমাণ করেছে। সিলেট বিএনপির নেতা-কর্মীরা ঐক্যবদ্ধ হয়ে বিএনপি-সমর্থিত মেয়র প্রার্থী আরিফুল হক চৌধুরীর বিজয় নিয়ে আসতে সক্ষম হয়েছেন। তাই এই বিজয় জাতীয়তাবাদী শক্তির বিজয়, সিটি নির্বাচনে জাতীয়তাবাদী শক্তির বিজয় হয়েছে।’
আজ অপরাহ্নে সিলেটের নবনির্বাচিত সিটি মেয়রের বাসায় স্থানীয় বিএনপির নেতাদের সঙ্গে মতবিনিময় সভায় বক্তৃতায় ফখরুল এ কথা বলেন। এ সময় আগামী জাতীয় নির্বাচনেও এমন বিজয় উপহার দেওয়ার আহ্বান জানান মির্জা ফখরুল। এ সময় তিনি তত্ত্বাবধায়ক সরকারের অধীনে নির্বাচন ও নির্বাচনের আগে নিখোঁজ বিএনপির নেতা এম ইলিয়াস আলীকে ফিরিয়ে দেওয়ার আহ্বান জানান।
মতবিনিময়কালে সিলেট সিটির নবনির্বাচিত মেয়র আরিফুল হক চৌধুরী ছাড়াও জেলা বিএনপির সাধারণ সম্পাদক আবদুল গফফার, মহানগর বিএনপির সাধারণ সম্পাদক আবদুল কাইয়ুম জালালী, বিএনপির কেন্দ্রীয় নির্বাহী কমিটির সদস্য শাহরিয়ার হোসেন চৌধুরী, বিএনপির কেন্দ্রীয় নির্বাহী কমিটির সদস্য আবুল কাহের শামীম, কেন্দ্রীয় সদস্য ও ছাতক উপজেলা পরিষদের চেয়ারম্যান মিজানুর রহমান চৌধুরী প্রমুখ উপস্থিত ছিলেন।
