
প্রায় এক যুগ পর গত শুক্রবার রাজবাড়ীর গোয়ালন্দ পৌর আওয়ামী লীগের সম্মেলন হয়েছে। পরদিন শনিবার রাতে ‘প্রেস বিজ্ঞপ্তির’ মাধ্যমে রাজবাড়ী থেকে সভাপতি ও সম্পাদকের নাম ঘোষণা করা হয়।দলীয় সূত্রে জানা গেছে, ২০০৩ সালের ১০ জুলাই পৌর আওয়ামী লীগের প্রথম সম্মেলনে কাউন্সিলরদের ভোটে সভাপতি হয়েছিলেন ফকির আবদুল কাদের। সাধারণ সম্পাদক হয়েছিলেন আতিকুজ্জামান ওরফে সেন্টু। এরপর প্রায় সাড়ে ১১ বছর পার হলেও নানা সমস্যায় সম্মেলন হয়নি।গত শুক্রবারের সম্মেলনে সাধারণ সম্পাদক প্রার্থী ছিলেন আতিকুজ্জামান। তিনি বলেন, কাউন্সিলরদের ভোটে সাধারণ সম্পাদক নির্বাচিত হওয়ার পর সেনা-সমর্থিত তত্ত্বাবধায়ক সরকার আসায় রাজনৈতিক কর্মকাণ্ড স্থগিত, বিএনপি-জামায়াত জোট সরকারবিরোধী আন্দোলন এবং যুদ্ধাপরাধীদের বিচারের দাবিতে রাজপথে থাকাসহ নানা কারণে কাউন্সিল হয়নি। এবারও কাউন্সিলরদের ভোটে নেতা নির্বাচনের পক্ষে থাকলেও একাধিক প্রার্থী থাকায় জেলা নেতাদের মধ্যস্থতায় নেতা নির্বাচনের সিদ্ধান্তকে তিনি মেনে নেন।সভাপতি ও সাধারণ সম্পাদক প্রার্থী ছিলেন—এমন কয়েকজন জানান, জেলা আওয়ামী লীগের নেতাদের কথামতো আট প্রার্থীর মধ্যে সাতজন একমত হলেও সভাপতি প্রার্থী পৌর স্বেচ্ছাসেবক লীগের সাবেক সভাপতি মোকছেদ আলী বিশ্বাস কাউন্সিলরদের ভোটে নেতা নির্বাচনের দাবি জানান। শুক্রবার সম্মেলনের বক্তব্যেও একই কথা বলেন। পরে তিনিও জেলা নেতাদের সিদ্ধান্ত মেনে নেওয়ার পক্ষে মত দেন।শহীদ মুক্তিযোদ্ধা মহিউদ্দিন আনছার ক্লাব চত্বরে ফকির আবদুল কাদেরের সভাপতিত্বে সম্মেলনে প্রধান অতিথি ছিলেন রাজবাড়ী-১ আসনের সাংসদ ও জেলা আওয়ামী লীগের সাধারণ সম্পাদক কাজী কেরামত আলী। এ সময় সব প্রার্থী সাংসদ যাঁকে সভাপতি ও সাধারণ সম্পাদক হিসেবে ঘোষণা করবেন, তাঁকেই মেনে নেওয়ার কথা দেন। প্রধান অতিথি বক্তব্যকালে পরদিন (শনিবার) পত্রিকার মাধ্যমে সভাপতি-সম্পাদকের নাম ঘোষণার কথা জানান। বিকেল থেকে রাত পর্যন্ত অতিথিদের বক্তব্য ও সাংস্কৃতিক অনুষ্ঠানের মধ্য দিয়ে শেষ হয় সম্মেলন।শনিবার রাত ১০টার দিকে প্রেস বিজ্ঞপ্তির মাধ্যমে সভাপতি হিসেবে গোলাম মাহাবুব রাব্বানী এবং সাধারণ সম্পাদক হিসেবে বিপ্লব ঘোষের নাম ঘোষণা করা হয়। এ ছাড়া সহসভাপতি শহিদুল ইসলাম খান, মোকছেদ আলী বিশ্বাস ও যুগ্ম সাধারণ সম্পাদক হিসেবে শফিকুল ইসলাম ওরফে সুজ্জলের নাম জানানো হয়।সাংসদ কাজী কেরামত আলী সম্মেলনে বলেন, এখানে সভাপতি-সম্পাদকের নাম ঘোষণা দেওয়ার মতো পরিবেশ নেই। সবার মতামতের ভিত্তিতে এক দিন পর পত্রিকার মাধ্যমে জানিয়ে দেওয়া হবে।
