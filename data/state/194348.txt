
আজ রোববার শারদীয় দুর্গাপূজার মহানবমী পালন করবে হিন্দু সম্প্রদায়। গতকাল শনিবার মহাষ্টমীর দিন বিপুল উৎসাহ ও উদ্দীপনার মধ্য দিয়ে কুমারী পূজা অনুষ্ঠিত হয়েছে। আর মাত্র এক দিন পরেই মর্ত্য ছেড়ে কৈলাসে স্বামীগৃহে ফিরে যাবেন দুর্গতিনাশিনী দেবী দুর্গা। পেছনে ফেলে যাবেন ভক্তদের চার দিনের আনন্দ-উল্লাস আর বিজয়ার অশ্রু।গতকাল ছিল মহাষ্টমী। রাজধানীর রামকৃষ্ণ মিশনে অনুষ্ঠিত হয় পূজার আকর্ষণীয় পর্ব ‘কুমারী পূজা’। মাতৃভাবে কুমারী কন্যাকে জীবন্ত প্রতিমা কল্পনা করে জগজ্জননীর উদ্দেশে শ্রদ্ধা নিবেদন করাই কুমারী পূজা। গতকালের ‘কুমারী’ মায়ের নাম আদৃতা চৌধুরী। শাস্ত্রমতে, এদিন তার নামকরণ করা হয় ‘উমা’। ভক্তদের মতে, এটি একাধারে ঈশ্বরের উপাসনা, মানববন্দনা আর নারীর মর্যাদার প্রতিষ্ঠা। নারীর সম্মান, মানুষের সম্মান আর ঈশ্বর আরাধনাই কুমারী পূজার অন্তর্নিহিত শিক্ষা।সকালে রামকৃষ্ণ মিশনে জনসমুদ্র: মিষ্টি রোদের সকাল। মতিঝিল থেকে গোপীবাগমুখী রাস্তায় ঢুকতেই ঢাকঢোলের আওয়াজ শোনা যাচ্ছিল। বিরামহীন ঢোলের আওয়াজের সঙ্গে থেমে থেমে বেজে উঠছে ঘণ্টা আর কাঁসার শব্দ আর নানা বয়সের নারীদের ভক্তিভরা উলুধ্বনি। এরই মাঝে পিতার কোলে চড়ে মণ্ডপে অধিষ্ঠিত হলেন ‘কুমারী মা’। হাজারো ভক্ত জয়ধ্বনি দিয়ে বরণ করে নেন ‘কুমারী মা’ আদৃতা চৌধুরীকে। শনিবার সারা দেশের রামকৃষ্ণ মিশন ছাড়াও মিশননিয়ন্ত্রিত বিভিন্ন মঠেও কুমারী পূজা অনুষ্ঠিত হয়েছে।টুকটুকে লাল শাড়ি পরে আসা কুমারী মায়ের চোখে-মুখে ভীতিমিশ্রিত আনন্দের ছাপ। চারদিকে তখন অগণিত মানুষের ভিড়। কুমারী মা আসনে আসার পর পূজার আনুষ্ঠানিকতা শুরু হয়।গ্রিন বার্ড স্কুলের নার্সারির ছাত্রী এবারের কুমারী মা আদৃতা চৌধুরীর বাবা মলয় কান্তি চৌধুরী এবং মা মুক্তা চৌধুরী। ২০০৮ সালের ৭ মার্চ জন্ম নেওয়া আদৃতা ভক্তদের পূজা গ্রহণ শেষে অনুভূতি প্রকাশ করতে গিয়ে বললেন, ‘সবাই আমাকে দেখতে এসেছে, পুজো দিয়েছে। খুবই ভালো লাগছে।’ কুমারী পূজার তাৎপর্য ব্যাখ্যা করে রামকৃষ্ণ মিশনের স্বামী ভবেষাত্মানন্দ বলেন, নারী জগদ্ধাত্রীর অংশবিশেষ। সমগ্র বিশ্বে তিনি মহামায়ারূপে প্রকাশিত। ঈশ্বরের অনন্ত ভাব। মাতৃভাবেও ঈশ্বরের আরাধনা করা যায়। তাঁর বৈচিত্র্যময় আরাধনার এক বর্ণাঢ্য পর্ব শারদীয় দুর্গোৎসবে কুমারী পূজা।সারা দেশে মহাষ্টমী পূজা: রাজধানীসহ দেশের অন্যান্য অঞ্চলের মন্দিরে ও পূজামণ্ডপেও বিপুল উৎসাহ, আনন্দ আর ধর্মীয় আচার মেনে মহাষ্টমীর পূজা শেষ হয়েছে। এসব মন্দির ও মণ্ডপে মূল প্রতিমায় পূজা অনুষ্ঠিত হয়। তবে গতকাল ছুটির দিন পুরান ঢাকাসহ রাজধানীর পূজামণ্ডপগুলোতে দেবী দর্শনের জন্য দর্শনার্থীদের ভিড় ছিল প্রায় বাঁধভাঙা। সন্ধ্যায় সাংস্কৃতিক অনুষ্ঠান আর আলোকসজ্জায় আলোকিত হয়ে যায় সব মণ্ডপ।
আজ মহানবমী, কাল শেষ দুর্গাপূজা: শারদীয় দুর্গোৎসবের চতুর্থ দিনে আজ মহানবমী। নানা আচারের মধ্য দিয়ে মহানবমীর পূজা শেষে যথারীতি থাকবে অঞ্জলি নিবেদন ও প্রসাদ বিতরণ। আজ চন্দ্রের নবমী তিথিতে সারা দেশে অনুষ্ঠিত হবে মহানবমী পূজা। শাস্ত্র অনুযায়ী, শাপলা, শালুক ও বলিদানের মাধ্যমে দেবীর পূজা হবে। মূলত আজই পূজার শেষ দিন। তবে বিজয়া দশমীর দিনেও বেশ কিছু আনুষ্ঠানিকতা থাকে। সোমবার বিজয়া দশমীতে দুর্গা দেবীর দশমী বিহিত পূজা সমাপন ও বিসর্জন অনুষ্ঠিত হবে।
 
