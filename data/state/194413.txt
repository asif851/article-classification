
মালয়েশিয়ায় মানবপাচারের দায়ে এক বাংলাদেশিকে ১০ বছরের কারাদণ্ড দিয়েছেন মালয়েশিয়ার একটি আদালত। আজ বৃহস্পতিবার মালয়েশিয়ার জুডিশিয়াল কমিশনার আবু বকর কাতার ওই দণ্ড দেন। খবর দ্য স্টার অনলাইন মালয়েশিয়ার।
দণ্ডাদেশ পাওয়া ওই ব্যক্তির নাম নুরুল ইসলাম (৩২)। ২০১৪ সাল থেকে ২০১৫ সাল পর্যন্ত থাইল্যান্ডের আন্দামান সাগর দিয়ে মোহাম্মদ নুরবাসইয়া, দেলওয়ার ও জয় নামের তিন বাংলাদেশিকে তিনি মালয়েশিয়ায় পাচার করেন। নুরুল ইসলাম পাচারের কথা আদালতে স্বীকার করেছেন।গত ২ মে নুরুলকে গ্রেপ্তার করা হয়। আদালত বলেছেন, ওই দিন থেকেই তাঁর দণ্ডাদেশ কার্যকর বলে ধরা হবে।এ ছাড়া মো. তোফাজির হুসাইন নামের এক বাংলাদেশিকে পাচারের অভিযোগে বিয়াও ওউ চুম্পু নামের থাইল্যান্ডের আরেক নাগরিককে অভিযুক্ত করেছেন মালয়েশিয়ার আদালত।
