

নারায়ণগঞ্জের রূপগঞ্জের পূর্বাচল এলাকায় অভিযান চালিয়ে বিপুল পরিমাণ অস্ত্রশস্ত্র ও গোলাবারুদ উদ্ধার করেছে পুলিশ।
গতকাল বৃহস্পতিবার দিবাগত রাত থেকে শুরু হওয়া অভিযান আজ শুক্রবারও চলে।
অভিযানে দুটি রকেট লঞ্চার, ৬২টি সাব মেশিনগান,৫টি পিস্তল, ৪২টি হ্যান্ড গ্রেনেড, ৪৫টি ম্যাগাজিন, বিপুলসংখ্যক গুলিসহ অস্ত্র ও গোলাবারুদ উদ্ধার হয়েছে।
ঘটনার সঙ্গে জড়িত সন্দেহে তিন ব্যক্তিকে আটকের কথা আজ সকালে জানিয়েছিল পুলিশ।
রূপগঞ্জে অস্ত্রশস্ত্র উদ্ধারের খবর পেয়ে ঘটনাস্থলে যান পুলিশের মহাপরিদর্শক (আইজিপি) এ কে এম শহীদুল হক।
বড় ধরনের নাশকতার উদ্দেশ্যে রূপগঞ্জে অস্ত্রশস্ত্র মজুত করা হয়ে থাকতে পারে বলে আইজিপি ধারণা করছেন।
এক মাদক ব্যবসায়ীকে গ্রেপ্তারের পর তাঁর দেওয়া তথ্যের ভিত্তিতে রূপগঞ্জের পূর্বাচলে অভিযানে যায় পুলিশ। অভিযানে জেলা পুলিশের বিভিন্ন শাখা অংশ নেয়। অংশ নেয় ফায়ার সার্ভিস।  পূর্বাচলের ব্লু সিটি হাউজিং ও ৫ নম্বর সেক্টরের একটি কৃত্রিম লেক থেকে অস্ত্রশস্ত্র উদ্ধার হয়।  অধিকাংশ অস্ত্রশস্ত্র ৫ নম্বর সেক্টরের কৃত্রিম লেক থেকে উদ্ধার করা হয় বলে জানিয়েছে পুলিশ। এখানে থেকে উদ্ধার হওয়া অস্ত্রশস্ত্র ২১টি ব্যাগে প্লাস্টিকে মোড়ানো ছিল।
জেলার অতিরিক্ত পুলিশ সুপার ফারুক হোসেন আজ সকালে প্রথম আলোকে বলেন, গোপন তথ্যের ভিত্তিতে গতকাল দিবাগত রাতে তাঁরা অভিযান শুরু করেন।
পুলিশ সদর দপ্তরের সহকারী মহাপরিদর্শক (এআইজি-গোপনীয়) মো. মনিরুজ্জামান প্রথম আলোকে বলেন, প্রথমে একজন মাদক ব্যবসায়ীকে ধরা হয়। তাঁর বাড়িতে একটি আগ্নেয়াস্ত্র পাওয়া যায়। তাঁর দেওয়া তথ্যের সূত্র ধরে পূর্বাচলে অভিযানে যায় পুলিশ।
