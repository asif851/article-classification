
গৃহায়ণ ও গণপূর্তমন্ত্রী প্রকৌশলী মোশাররফ হোসেন বলেছেন, নারায়ণগঞ্জ ও ফেনীতে যে গুম-খুনের ঘটনা ঘটেছে সে ব্যাপারে সরকার কাউকে ছাড় দিচ্ছে না। আজ রোববার প্রধানমন্ত্রী শেখ হাসিনার ‘গণতন্ত্রের জন্য সংগ্রাম’ শীর্ষক আলোকচিত্র প্রদর্শনীর ১৮তম দিনে গ্যালারি পরিদর্শনে এসে তিনি এ মন্তব্য করেন।মোশাররফ হোসেন বলেন, ‘সরকার আইনগতভাবে নানা পদক্ষেপ নিয়েছে। অপরাধী দলের হোক আর যেই হোক। প্রধানমন্ত্রী শেখ হাসিনা কাউকেই ছাড় দিচ্ছেন না।’সমাজকল্যাণমন্ত্রী সৈয়দ মহসিন আলী বলেন, ‘যদি বঙ্গবন্ধু বেঁচে থাকতেন বাংলাদেশ আজ কোথায় যেত তা অনুমেয়। যে মালয়েশিয়ার লোক একসময় আমাদের দেশে এসে লেখাপড়া শিখে যেত। সেই মালয়েশিয়া আজ কোথায়। শুধু নেতৃত্বের কারণে।’সাংসদ শেখ ফজলে নূর তাপস বলেন, ‘যুদ্ধাপরাধীদের বিচার নিয়ে লিখে দিতে পারি। যদি আজকে শেখ হাসিনা এই কাজ না করতেন তা হলে কারও পক্ষে সম্ভব হতো না জীবনের ঝুঁকি নিয়ে এত বড় কাজ করা।’
রাজধানীর শিল্পকলা একাডেমীতে প্রধানমন্ত্রী শেখ হাসিনার ৩৩তম স্বদেশ প্রত্যাবর্তন দিবস উপলক্ষে এ প্রদর্শনীর আয়োজন করেছে যুবলীগ। সংগঠনের চেয়ারম্যান ওমর ফারুক চৌধুরীর সভাপতিত্বে সভায় আরও বক্তব্য দেন আওয়ামী লীগ নেতা আবদুস শহীদ, আফজাল হোসেন, সাংসদ আসলামুল হক, যুবলীগের নেতা ফজলুল হক আতিক প্রমুখ।
