
বিএনপির স্থায়ী কমিটির সদস্য নজরুল ইসলাম খান বলেছেন, অবৈধভাবে সরকার উত্খাতের আগ্রহ আর কারও থাকলেও বিএনপির নেই।আজ রোববার বিকেলে জাতীয় প্রেসক্লাবে এক আলোচনা সভায় নজরুল এ কথা বলেন। জিয়াউর রহমানের মৃত্যুবার্ষিকী উপলক্ষে তাঁতী দল ওই আলোচনার আয়োজন করে।গতকাল শনিবার আওয়ামী লীগের সাধারণ সম্পাদক সৈয়দ আশরাফুল ইসলাম বলেছিলেন, বৈধ পথে শেখ হাসিনাকে পরাজিত করা সম্ভব না। তাঁকে সরানো যাবে অবৈধ পথে। আওয়ামী লীগ ও আওয়ামী পরিবার ঐক্যবদ্ধ থাকলে ১৫ আগস্টের মতো আরেকটি নীলনকশা বাস্তবায়ন সম্ভব না।তাঁর এই বক্তব্যের পরিপ্রেক্ষিতে নজরুল বলেন, ‘আমরা সরকারের পতন চাই। সবার অংশগ্রহণে নির্বাচনের মাধ্যমে জনগণের সত্যিকারের প্রতিনিধিদের দ্বারা সরকার প্রতিষ্ঠিত হোক, এটা চাই।’বিএনপির এই নেতা বলেন, অবৈধভাবে যারা ক্ষমতায় এসেছে বিএনপি কখনো তাদের সমর্থন করেনি। বরং আওয়ামী লীগ এরশাদ যখন ক্ষমতা দখল করে তখন শেখ হাসিনা বলেছিলেন, ‘আই অ্যাম নট আনহ্যাপি।’ এক-এগারোর সরকারকেও প্রত্যক্ষভাবে স্বাগত জানিয়েছিল আওয়ামী লীগ।সভায় অন্যদের মধ্যে জাগপার সভাপতি শফিউল আলম, যুবদলের সভাপতি মোয়াজ্জেম হোসেন প্রমুখ বক্তব্য দেন।
