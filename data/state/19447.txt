
রোহিঙ্গাদের আশ্রয় দেওয়ার অভিযোগে কক্সবাজার-৪ (উখিয়া-টেকনাফ) আসনের সাংসদ আবদুর রহমান বদির দুই ভাই মো. শফিক ও মো. ফয়সলের বিরুদ্ধে একটি মামলা করা হয়েছে। এই দুই ভাইয়ের বিরুদ্ধে ইয়াবা ব্যবসায় জড়িত থাকার অভিযোগ রয়েছে। তাই আজ রোববার ভোরে পুলিশ দুই ভাইকে ধরতে তাঁদের বাড়িতে তল্লাশি চালিয়েছে। এ সময় তাঁদের পাওয়া না গেলেও শফিকের বাড়ি থেকে মিয়ানমারের নাগরিক শামসুল আলমকে আটক করা হয়।
টেকনাফ মডেল থানার ভারপ্রাপ্ত কর্মকর্তা (ওসি) মোক্তার হোসেন বলেন, স্বরাষ্ট্র মন্ত্রণালয়ের ইয়াবা ব্যবসায়ীদের তালিকায় বদিসহ পাঁচ ভাইয়ের নাম রয়েছে। তাই অভিযুক্ত ব্যক্তিদের ধরতে অভিযান চালানো হয়। বদির দুই ভাই শফিক ও ফয়সল বাড়িতে ছিলেন না, তাই তাঁদের ধরা সম্ভব হয়নি। তবে শফিকের বাড়ি থেকে মিয়ানমারের নাগরিক শামসুল আলমকে আটক করা হয়েছে। পরে তাঁকে আজ দুপুরে কক্সবাজার আদালতে পাঠানো হয়েছে। তাঁর বাড়ি মিয়ানমারের বুছিদং গ্রামে।
আটক ব্যক্তির বিরুদ্ধে উপ​পরিদর্শক (এসআই) মো. আলমগীর বাদী হয়ে বৈদেশিক নাগরিক আইনে এবং সাংসদ বদির দুই ভাই শফিক ও ফয়সলকে রোহিঙ্গাদের আশ্রয়-প্রশ্রয় দেওয়ার অভিযোগে একটি মামলা করেছেন।
টেকনাফ উপজেলা আওয়ামী লীগের সভাপতি ও সাবেক সাংসদ মোহাম্মদ আলী বলেন, সাংসদ বদির খালাতো ভাই ও টেকনাফের ইয়াবা গডফাদার মংমং সেনকে গতকাল শনিবার দুপুরে পুলিশ গ্রেপ্তার করেছে। তাঁর নেতৃত্বেই মিয়ানমার-বাংলাদেশের মধ্যে ইয়াবা ও সোনার চোরাচালান হচ্ছে। ইয়াবা বিক্রির কোটি কোটি টাকা লেনদেন হয় মংমং সেনের হুন্ডির মাধ্যমে। মংমং সেনকে রিমান্ডে এনে পুলিশ জিজ্ঞাসাবাদ চালালে ইয়াবা, হুন্ডি ও সোনা চোরাচালানের রাঘব বোয়ালদের তথ্য পাবে।
