
ঢাকা-চট্টগ্রাম রেললাইনের ব্রাহ্মণবাড়িয়ার কসবা উপজেলার মন্দভাগ রেলস্টেশনে আজ সোমবার বিকেল সাড়ে চারটার দিকে  সিলেট থেকে ছেড়ে আসা চট্টগ্রামগামী একটি মালবাহী ট্রেনের ছয়টি বগি লাইনচ্যুত হয়। ফলে  সন্ধ্যা সাড়ে ছয়টা পর্যন্ত ঢাকা-চট্টগ্রাম, চট্টগ্রাম-সিলেট, নোয়াখালী-ঢাকা, নোয়াখালী-সিলেট রেলপথে ট্রেন চলাচল বন্ধ ছিল।
ট্রেনের বগি লাইনচ্যুত হওয়ার কারণে ঢাকা থেকে ছেড়ে আসা চট্টগ্রামগামী সুবর্ণ এক্সপ্রেস ট্রেনটি কসবা রেলস্টেশনে, চট্টগ্রাম থেকে ছেড়ে আসা ঢাকাগামী মহানগর এক্সপ্রেস ট্রেনটি কুমিল্লা রেলস্টেশনে, চট্টগ্রাম থেকে ছেড়ে আসা ঢাকাগামী কর্ণফুলী এক্সপ্রেস ট্রেনটি রাজাপুর রেলস্টেশনে, ঢাকা থেকে ছেড়ে আসা চট্টগ্রামগামী মহানগর এক্সপ্রেস আখাউড়া রেলজংশনে আটকা আছে। এতে করে যাত্রীরা চরম ভোগান্তিতে পড়েন। 
রেলওয়ের কুমিল্লা অঞ্চলের ভারপ্রাপ্ত সহকারী নির্বাহী প্রকৌশলী মো. হামিদুল হক প্রথম আলো ডটকমকে বলেন, আখাউড়া রেল জংশন থেকে একটি উদ্ধারকারী রিলিফ ট্রেন লাইনচ্যুত বগি সরিয়ে নেয়। পরে ট্রেন চলাচল শুরু হয়।  
