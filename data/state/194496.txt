
ক্ষুদ্রতম চাঁদের কথাটা হেঁয়ালির মতো মনে হতে পারে। কিন্তু আজ বৃহস্পতিবার রাতে সত্যিই ক্ষুদ্রতম চাঁদ দেখা যাবে। বাংলাদেশ অ্যাস্ট্রোনমিক্যাল সোসাইটির সাধারণ সম্পাদক এফ আর সরকার জানান, চাঁদ পৃথিবীকে গড়ে ২ লাখ ৩৮ হাজার ৮৫৫ মাইল দূর থেকে প্রদক্ষিণ করে। কিন্তু কোনো কোনো সময় চাঁদ পৃথিবী থেকে ২ লাখ ৫২ হাজার মাইল পর্যন্ত দূরে সরে যায়। তখন চাঁদকে আকারে খুব ছোট দেখা যায়, একে বলে ‘মাইক্রো মুন’ বা ক্ষুদ্রতম চাঁদ। আজ দিবাগত মধ্যরাতে চাঁদ পৃথিবী থেকে ২ লাখ ৫১ হাজার ৭৫৩ মাইল দূরে চলে যাবে। ফলে চাঁদের আলো ১২ শতাংশ কম ছড়াবে পৃথিবীতে। 
