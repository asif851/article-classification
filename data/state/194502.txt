
ব্রাহ্মণবাড়িয়ার কসবায় নিম্নমানের কাজে বাধা দেওয়ায় এলজিইডির উপসহকারী প্রকৌশলী মাহফুজুল হককে লাঞ্ছিতের অভিযোগ পাওয়া গেছে। গত রোববার দুই জ্যেষ্ঠ সহকারী প্রকৌশলীর সামনেই আবু সাইদ নামের ঠিকাদার তাঁকে লাঞ্ছিত করেন। এ কারণে কাজ বন্ধ করে দিয়েছে জেলা প্রকৌশল অধিদপ্তর।এলজিইডি প্রকৌশলী সূত্র জানায়, উপজেলার মূলগ্রাম ইউনিয়নের চারগাছ বাজার থেকে মূলগ্রাম বাজার হয়ে ময়দাগঞ্জ বাজার পর্যন্ত সড়ক মেরামত ও পিচ দিয়ে উন্নয়নের জন্য ৭৭ লাখ টাকার প্রাক্কলন করে দরপত্র আহ্বান করা হয়। ব্রাহ্মণবাড়িয়ার তুষি এন্টারপ্রাইজ নামের ঠিকাদারি প্রতিষ্ঠান ৬৬ লাখ ১৬ হাজার ৭৯০ টাকায় কার্যাদেশ পায়। ওই প্রতিষ্ঠানের নামে কাজটি করছেন আবু সাইদ। তবে রাস্তার মেরামতকাজ তদারকি করেন মাহফুজুল। তিনি নিম্নমানের সামগ্রী ব্যবহারের বিষয়টি ঊর্ধ্বতন কর্তৃপক্ষকে জানান। গত রোববার এলজিইডির ব্রাহ্মণবাড়িয়ার জ্যেষ্ঠ সহকারী প্রকৌশলী মামুন খান ও জাহাঙ্গীর আলম ঘটনাস্থলে পরিদর্শন করে এর সত্যতা পান। এ সময় তাঁদের উপস্থিতিতে মাহফুজুলকে আবু সাইদ কিল-ঘুষি মারেন। মামুন খান জানান, মাহফুজুলকে লাঞ্ছিত করার ঘটনায় ওই কাজটি বন্ধ রাখা হয়েছে। বিষয়টি ্ঊর্ধ্বতন কর্তৃপক্ষকে জানানো হয়েছে। আবু সাইদের দাবি, তিনি উপসহকারী প্রকৌশলীকে লাঞ্ছিত করেননি।
