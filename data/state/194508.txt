
রাজধানী ঢাকা দীর্ঘদিন ধরে এলোমেলোভাবে গড়ে উঠেছে। ঢাকাকে এখন পরিকল্পিতভাবে গড়ে তোলা খুবই কঠিন। তাই একে পরিকল্পনার মধ্যে আনার চেয়ে ঢাকার কাছাকাছি পরিকল্পিত নগরায়ণ করা যেতে পারে। তাতে ঢাকার ওপরে ভবিষ্যতে চাপ কমে আসবে।গতকাল শনিবার ঢাকা বিশ্ববিদ্যালয়ের নবাব নওয়াব আলী সিনেট ভবনের মিলনায়তনে ‘বাংলাদেশের নগরায়ণ: সাম্প্রতিক গবেষণা’ শীর্ষক সম্মেলনে বিশেষজ্ঞরা এ কথা বলেন। নগর গবেষণা কেন্দ্রের (সিইউএস) ৪৩তম প্রতিষ্ঠাবার্ষিকী উপলক্ষে এই সম্মেলনের আয়োজন করা হয়। সম্মেলনে ঢাকা বিশ্ববিদ্যালয়, বাংলাদেশ প্রকৌশল বিশ্ববিদ্যালয়সহ কয়েকটি বিশ্ববিদ্যালয়ের শিক্ষক, শিক্ষার্থী ও গবেষকেরা মোট ১৬টি গবেষণা প্রবন্ধ উপস্থাপন করেন। ঢাকা বিশ্ববিদ্যালয়ের ভূগোল ও পরিবেশবিজ্ঞান বিভাগের ছাত্র ইয়াসিন ওয়াহিদ রাব্বির গবেষণায় দেখা গেছে, ঢাকা মহানগরের মধ্যেই স্থানভেদে জলবায়ুর পার্থক্য আছে। মতিঝিল, সেগুনবাগিচা, ঢাকা বিশ্ববিদ্যালয় ও আগারগাঁও—এই চারটি এলাকায় তিনি তাপমাত্রা ও আর্দ্রতা পরিমাপ করেছেন। তাতে দেখা গেছে, ঢাকার ছোট ছোট এলাকার জলবায়ুর ভিন্নতা আছে। চারটি এলাকার মধ্যে দেখা গেছে, মতিঝিলে গড় তাপমাত্রা সবচেয়ে বেশি। একই বিভাগের শিক্ষক নাজমুন নাহার দুটি বস্তির ওপর পরিচালিত গবেষণার ফলাফল উপস্থাপন করেন। তাতে দেখা গেছে, বস্তির ৮৯ ভাগ নারী গ্রাম থেকে শহরে এসেছেন কাজের উদ্দেশ্যে। এদের মধ্যে ৪৯ শতাংশের আসার কারণ দারিদ্র্য, জমি হাতছাড়া হওয়া, ফসলের ক্ষতি, সংসারের প্রধান ব্যক্তির মৃত্যু অথবা নিজ এলাকায় কাজ করতে সামাজিক বাধা। ব্র্যাক বিশ্ববিদ্যালয়ের গবেষণা সহযোগী তাজরিনা হাবিব ২০০০ ও ২০১৩ সালের ঢাকার স্যাটেলাইট ইমেজ নিয়ে গবেষণা করেছেন। তিনি দেখিয়েছেন, ২০০০ সালে ঢাকার ৪০ শতাংশ জায়গায় ভবন ছিল। আর ২০১৩ সালে তা বেড়ে ৫৬ শতাংশে দাঁড়িয়েছে।সকালে সম্মেলনের উদ্বোধনী অনুষ্ঠানে বিনিয়োগ বোর্ডের কার্যনির্বাহী চেয়ারম্যান সৈয়দ আবদুস সামাদ বলেন, নগরের নামে পৃথিবীতে অনেক সভ্যতা গড়ে উঠেছে, কিন্তু ঢাকার নগরায়ণ সেভাবে হয়নি। ঢাকাকে পরিকল্পিত করে গড়ে তুলতে বিভিন্ন সময়ে উদ্যোগ নেওয়া হলেও তা কাজে আসেনি। একে এখন আর পরিকল্পিত করে গড়ে তোলা কঠিন। পোশাক কারখানাগুলো ঢাকায় হওয়ায় জনসংখ্যার চাপ বেড়েছে। অনুষ্ঠানের সভাপতি নগর গবেষণা কেন্দ্রের সহসভাপতি অধ্যাপক আমিরুল ইসলাম চৌধুরী বলেন, যুদ্ধের কারণে মধ্যপ্রাচ্যে নগরগুলো নষ্ট হচ্ছে। এতে সভ্যতাও ধ্বংস হচ্ছে। কিন্তু এ দেশের মানুষ ঢাকাকে নষ্ট করেছে অন্যভাবে। ঢাকার পরিবর্তনটা ব্যাপক। তবে আশার কথা, এখন ঢাকার চেয়ে গাজীপুরের দিকে মানুষের সংখ্যা বাড়ছে।
