
টাঙ্গাইলে শিশু পাচারের অভিযোগে গ্রেপ্তার মা স্বপ্না ভদ্র ও ছেলে রানা ভদ্রের তিন দিন করে রিমান্ড মঞ্জুর করেছেন আদালত। সেই সঙ্গে উদ্ধার হওয়া পাঁচ শিশুকে নিরাপত্তা হেফাজতে পাঠানো হয়েছে।
গতকাল বুধবার গোয়েন্দা পুলিশ তাঁদের আদালতে হাজির করে সাত দিনের রিমান্ড আবেদন করে। আজ বৃহস্পতিবার বিচারিক হাকিম রুপন কুমার দাসের আদালতে শুনানি শেষে এই রিমান্ড মঞ্জুর করা হয়।
এদিকে উদ্ধার হওয়া শিশুদের মধ্যে শ্যামা (১২), সংগীত (১১), আপন (৪) ও অনলকে (৪) বগুড়া কিশোর-কিশোরী উন্নয়ন কেন্দ্রে এবং কাজলকে (১০) টঙ্গী কিশোর উন্নয়ন কেন্দ্রে পাঠানোর আদেশ দিয়েছেন আদালত।
গোপন সূত্রে খবর পেয়ে গত সোমবার রাতে শহরের আকুরটাকুর তালতলা এলাকার একটি বাসায় অভিযান চালায় গোয়েন্দা পুলিশ। তখন ওই বাড়ি থেকে স্বপ্না ভদ্র (৫৭) ও তাঁর ছেলে রানা ভদ্রকে (২৫) গ্রেপ্তার করা হয়। এ সময় তাঁদের হেফাজতে থাকা দুই মেয়েশিশুসহ পাঁচ শিশুকে উদ্ধার করা হয়। গত মঙ্গলবার গোয়েন্দা পুলিশের উপপরিদর্শক (এসআই) আসাদুজ্জামান টিটু বাদী হয়ে মানব পাচার প্রতিরোধ ও দমন আইনে গ্রেপ্তার মা ও ছেলেসহ ছয়জনের বিরুদ্ধে টাঙ্গাইল সদর থানায় মামলা করেন। মামলার অন্য আসামিরা হলেন স্বপ্না ভদ্রের মেয়ে রনি ভদ্র (২৭) ও মনি ভদ্র (২৬), স্বপ্না ভদ্রের ভাই অসীম কুমার ভৌমিক (৪২) ও তাঁর স্ত্রী পল্লবী ভৌমিক (৩০)।
 
