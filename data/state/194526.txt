

রাজধানীর ঢাকা রেসিডেন্সিয়াল মডেল স্কুল অ্যান্ড কলেজের মাঠে ডাচ বাংলা ব্যাংক-প্রথম আলো গণিত উৎসব-২০১৮ এর ঢাকা আঞ্চলিক উৎসব অনুষ্ঠিত হচ্ছে। আজ শুক্রবার সকালে জাতীয় সংগীতের তালে তালে জাতীয় পতাকা উত্তোলন করেন ওই কলেজের অধ্যক্ষ ব্রিগেডিয়ার জেনারেল শেখ শরিফুল ইসলাম।
অনুষ্ঠানে বাংলাদেশ গণিত অলিম্পিয়াডের পতাকা উত্তোলন করেন বাংলাদেশ গণিত অলিম্পিয়াড কমিটির সদস্য অধ্যাপক আনোয়ার হোসেন এবং আন্তর্জাতিক গণিত অলিম্পিয়াডের পতাকা উত্তোলন করেন ডাচ বাংলা ব্যাংক লিমিটেডের ব্যবস্থাপনা পরিচালক আবুল কাশেম মো. শিরিন।

আনুষ্ঠানিক উদ্বোধন ঘোষণা করেন ব্রিগেডিয়ার জেনারেল শেখ শরিফুল ইসলাম। পরে অতিথিরা বেলুন উড়িয়ে অনুষ্ঠানের শুরু করেন।
অনুষ্ঠানে উপস্থিত ছিলেন প্রথম আলোর সহযোগী সম্পাদক আনিসুল হক, বাংলাদেশ গণিত অলিম্পিয়াড কমিটির সাধারণ সম্পাদক মুনির হাসান।
এবারের আঞ্চলিক উৎসবে প্রায় তিন হাজার শিক্ষার্থী অংশ নিয়েছে।
