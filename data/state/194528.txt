
মাইক্রোবাসের ভেতর থেকে এক দুর্বৃত্ত রিকশায় থাকা নারীর ভ্যানিটি ব্যাগ ধরে টান দিল। ব্যাগটি ডান হাতের সঙ্গে প্যঁচানো থাকায় তিনি ছিটকে রাস্তায় পড়ে যান। এ অবস্থায় মাইক্রোবাসটি তাঁকে সোবহানবাগ মসজিদের সামনে থেকে টেনেহিঁচড়ে প্রায় ১০০ গজ দূরে নিয়ে যায়। রাপা প্লাজার কাছে হাত থেকে ব্যাগটি ছুটে যায়। এরপর মাইক্রোবাসে থাকা দুর্বৃত্তরা ব্যাগটি নিয়ে পালিয়ে যায়।গতকাল মঙ্গলবার ঢাকা মেডিকেল কলেজ মর্গে পুলিশের সামনে এভাবেই ছিনতাইয়ের বিবরণ দিচ্ছিলেন ঘটনার প্রত্যক্ষদর্শী খান মো. ইব্রাহিম। গতকাল সকালে রাজধানীর সোবহানবাগে তাঁর সামনে এ ছিনতাইয়ের ঘটনা ঘটে। ওই ঘটনায় নিহত হন গৃহবধূ আয়েশা আক্তার ওরফে রিপা (২৭)।ধানমন্ডি থানার ভারপ্রাপ্ত কর্মকর্তা (ওসি) আবু বকর সিদ্দিক প্রথম আলোকে বলেন, ২৪ অক্টোবর আয়েশা বান্দরবানে গিয়েছিলেন। সেখান থেকে গতকাল সকালে তিনি শ্যামলী পরিবহনে রাজধানীর পান্থপথে এসে নামেন। সেখান থেকে রিকশায় লালমাটিয়ার ভাড়া বাসায় ফেরার পথে ছিনতাইকারীর কবলে পড়েন।খান মো. ইব্রাহিম প্রথম আলোকে বলেন, আয়েশার সঙ্গে তিনিও একই রিকশায় ছিলেন। সকাল সাড়ে ছয়টার দিকে সাদা রঙের একটি মাইক্রোবাস সোবহানবাগ জামে মসজিদের সামনে ধীর গতিতে চলতে থাকে। সেখান থেকে আয়েশাকে বহনকারী রিকশাটি অতিক্রম করার সময় একপর্যায়ে মাইক্রোবাসের ভেতর থেকে এক দুর্বৃত্ত রিকশায় থাকা আয়েশার ভ্যানিটি ব্যাগ ধরে টেন দেয়। মাইক্রোবাসের ভেতরে অন্তত চার-পাঁচজন দুর্বৃত্ত ছিল।ইব্রাহিম জানান, আয়েশাকে উদ্ধার করে ধানমন্ডির বাংলাদেশ মেডিকেল কলেজ হাসপাতালে নেওয়া হলে কর্তব্যরত চিকিৎসক তাঁকে মৃত ঘোষণা করেন। আয়েশার ভ্যানিটি ব্যাগে দুটি মুঠোফোন ছিল।আয়েশার বড় ভাই রায়হানজাদা ওরফে রবি বলেন, আয়েশা লালমাটিয়া এ ব্লকের ৫/৬ নম্বরের দ্বিতীয় তলায় তাঁর বোন সীমা আক্তারের সঙ্গে থাকতেন। রাইসা নামে তাঁর নয় বছরের একটি মেয়ে আছে। আয়েশার স্বামী আওলাদ হোসেন জমি বেচাকেনার মধ্যস্থতা করেন। ব্যস্ততার কারণে সোমবার রাতে তিনি বাসার বাইরে ছিলেন।ঢাকা মেডিকেল কলেজ মর্গে ময়নাতদন্ত শেষে দুপুরে আয়েশার লাশ লালমাটিয়ায় তাঁদের ভাড়া বাসার সামনে নেওয়া হলে স্বজনেরা কফিনের ওপর কান্নায় ভেঙে পড়েন। এ সময় তাঁর একমাত্র সন্তান রাইসা বিলাপ করে বলে, ‘তোমরা আমার আম্মুকে এনে দাও, আম্মু ছাড়া আমি বাঁচব না।’ধানমন্ডি থানার ওসি আবু বকর সিদ্দিক বলেন, ছিনতাইকারীরা মুঠোফোনসহ ভ্যানিটি ব্যাগটি ছিনিয়ে নিয়েছে। ছিনতাইকারীদের গ্রেপ্তারে চেষ্টা চলছে। এ ব্যাপারে থানায় মামলার প্রস্তুতি চলছে।আয়েশার গ্রামের বাড়ি নারায়ণগঞ্জের সোনারগাঁওয়ের মোগড়াপাড়ার দমদমায়।
