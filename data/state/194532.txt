
গরু চোরাচালান রোধ করা গেলে সীমান্তে বাংলাদেশি হত্যা কমিয়ে আনার বিষয়টি আরও কার্যকর করা সম্ভব হবে। বর্ডার গার্ড বাংলাদেশের (বিজিবি) মহাপরিচালক মেজর জেনারেল আজিজ আহমেদ এমনটাই মনে করেন।  আজ শুক্রবার সকালে রাজধানীর পিলখানায় বিজিবি সদর দপ্তরে এক সংবাদ সম্মেলনে বিজিবির মহাপরিচালক এই মত দেন।
সম্প্রতি ভারতে শেষ হওয়া প্রতিবেশী দুই দেশের সীমান্তরক্ষী বাহিনীর শীর্ষ কর্মকর্তাদের বৈঠক নিয়ে এই সংবাদ সম্মেলনের আয়োজন করা হয়।
বিজিবি মহাপরিচালক বলেন, ভারতের সঙ্গে সীমান্তে বাংলাদেশি হত্যার ৯৫ ভাগই গরু চোরাচালানের কারণে ঘটে। এর সঙ্গে মাদক ও অস্ত্র চোরাচালানের বিষয়টিও জড়িত। তাই গরু চোরাচালান রোধ করা গেলে সীমান্তে বাংলাদেশি হত্যা কমিয়ে আনার বিষয়টি আরও কার্যকর করা সম্ভব হবে।
আজিজ আহমেদ মনে করেন, গরু যেহেতু ভারত থেকে আসে, তাই এই চোরাচালান বন্ধে ভারতীয় সীমান্তরক্ষী বাহিনীর (বিএসএফ) ভূমিকা মুখ্য।
বিষয়টি বিবেচনায় নিয়ে বিএসএফের প্রধানকে সীমান্ত দিয়ে গরু চোরাচালান বন্ধে কার্যকর পদক্ষেপ নিতে অনুরোধ জানানো হয়েছে বলে উল্লেখ করেন বিজিবি মহাপরিচালক।
আজিজ আহমেদ জানান, চলতি বছর বাংলাদেশের ২৬ জন নাগরিক সীমান্তে প্রাণ হারিয়েছেন। তাঁদের মধ্যে ২২ জন বিএসএফের হাতে নিহত হয়েছেন।
