
বিএনপির মহাসচিব মির্জা ফখরুল ইসলাম আলমগীর সরকারকে উদ্দেশ করে বলেছেন, কাদের চাপে ইসলামী ব্যাংকে পরিবর্তন হয়েছে।
আজ সোমবার সকালে নয়াপল্টনে দলের কেন্দ্রীয় কার্যালয়ে সংবাদ সম্মেলনে মির্জা ফখরুল এ কথা বলেন।
সাংবাদিকদের এক প্রশ্নের জবাবে মির্জা ফখরুল বলেন, ‘অর্থমন্ত্রী বলেছেন বিদেশি ও দেশের চাপে তারা ইসলামী ব্যাংকে পরিবর্তন করেছে। আমরা জানতে চাই, এটা কোন বিদেশ? কাদের চাপে ইসলামী ব্যাংকে পরিবর্তন। এটা জানার অধিকার আছে।’ ইসলামী ব্যাংকের নতুন পরিচালনা পর্ষদ সম্পর্কে তিনি বলেন, ‘আমি ভালো–মন্দ বলতে চাই না। ইসলামী ব্যাংক এমন কী সমস্যা তৈরি করেছে, যার জন্য তাদের পরিচালনা পর্ষদকে নতুন করে গঠন করতে হবে।’
শিক্ষাব্যবস্থার অনিয়ম তুলে ধরতে বিএনপি এই সংবাদ সম্মেলনের আয়োজন করে। এতে লিখিত বক্তব্য পাঠ করেন এ কে এম ওবায়দুল ইসলাম। বিএনপি যদি এতই দুর্বল হয়, তবে কেন তাদের সভা-সমাবেশ করতে দেওয়া হচ্ছে না। তিনি বলেন, এর কারণ সরকার জানে, বিএনপি রাস্তায় নেমে পড়লে তাদের সামাল দেওয়া যাবে না।
আওয়ামী লীগ সাধারণ সম্পাদক ওবায়দুল কাদের সম্প্রতি ছাত্রলীগের এক অনুষ্ঠানে বলেছেন, বিএনপি আন্দোলনে দুর্বল হলেও সমর্থনে তাদের দুর্বল ভাবলে চলবে না। এই বক্তব্যের প্রসঙ্গে বিএনপির মহাসচিব বলেন, ‘আমি ধন্যবাদ জানাব আওয়ামী লীগের সাধারণ সম্পাদক সাহেবকে। তিনি কালকে একটা সত্য কথা উচ্চারণ করেছেন, বিএনপিকে দুর্বল ভাবলে ভুল করা হবে। যেদিন জনগণ ভোটের অধিকার পাবে, সেদিন তারা শক্তিটা প্রদর্শন করবে। আপনারা আসলে জানেন বলেই আমরা আবার সমবেত হতে পারি না, সংগঠিত হতে পারি না, আমরা যেন মিছিল করতে পারি না। নির্বাচনটাকেও সরকার নিজের কন্ট্রোলে রাখার চেষ্টা করছে।’
বিএনপির এই নেতা বলেন, দেশে দুই ধরনের আইন চলছে। একটি হচ্ছে আওয়ামী লীগের জন্য। আরেকটি বাকিদের জন্য। ৫ জানুয়ারি বিএনপিকে সমাবেশ করতে না দেওয়া প্রসঙ্গে ফখরুল বলেন, দেশের একটি বৃহৎ রাজনৈতিক দলকে সমাবেশ করতে দেওয়া হয়নি। তিনি বলেন, ২০১৪ সালের ৫ জানুয়ারি পর থেকে এ পর্যন্ত সাতবার অনুমতি চেয়ে বিএনপি পাইনি।
মিথ্যা মামলায় বিএনপি চেয়ারপারসন খালেদা জিয়াকে হয়রানি করা হচ্ছে, এমন অভিযোগ করে তিনি বলেন, ইতিহাস সাক্ষী। জনগণের কাছে একদিন এর জন্য ক্ষমতাসীনদের জবাব দিতে হবে।
সংবাদ সম্মেলনে শিক্ষাব্যবস্থার সার্বিক অনিয়মের চিত্র তুলে ধরে বিএনপির শিক্ষাবিষয়ক সম্পাদক এ বি এম ওবায়দুল ইসলাম বলেন, দেশকে ধ্বংস করার অপচেষ্টার অংশ হিসেবেই শিক্ষাব্যবস্থাকে পরিকল্পিতভাবে ধ্বংস করা হচ্ছে। তাই অনতিবিলম্বে দলমত–নির্বিশেষে সবাইকে সোচ্চার হওয়ার আহ্বান জানান তিনি।
সংবাদ সম্মেলনে উপস্থিত ছিলেন বিএনপির স্থায়ী কমিটির সদস্য আবদুল মঈন খান, বিএনপি নেতা এ জেড এম জাহিদ হোসেন, নিতাই রায় চৌধুরী, আতাউর রহমান ঢালী, মোয়াজ্জেম হোসেন আলাল, খায়রুল কবির খোকন প্রমুখ।
