
মামলা না থাকার পরও কারাবাসে থাকা সুনামগঞ্জের রিকশাচালক আনসার আলীকে মুক্তির আদেশ দিয়েছেন আদালত।
আনসার আলীকে মুক্তির আদেশের অনুমতি আজ সোমবার দুপুরে ঢাকার মুখ্য মহানগর হাকিম আদালত সংশ্লিষ্ট কারাগারে পাঠানোর নির্দেশ দিয়েছেন। ১ অক্টোবর থেকে তিনি সুনামগঞ্জ কারাগারে আটক রয়েছেন।
আজ আসামির আইনজীবী শ্রী প্রাণনাথ আদালতের দেওয়া মুক্তির আদেশের বিষয়টি নিশ্চিত করেছেন।
প্রথম আলোতে আজ ‘মামলা নেই, তবু কারাগারে আনসার’ শীর্ষক একটি প্রতিবেদন প্রকাশিত হয়।
আদালত সূত্রে জানা গেছে, ঢাকার মুখ্য মহানগর হাকিম আদালতের নামে পাঠানো একটি প্রতারণা ও আত্মসাতের মামলার গ্রেপ্তারি পরোয়ানায় ১ অক্টোবর আনসার আলীকে গ্রেপ্তার করে সুনামগঞ্জ সদর থানার পুলিশ। ওই দিনই পুলিশ তাঁকে সুনামগঞ্জের বিচারিক হাকিম (আমলি) আদালতে হাজির করলে আদালত তাঁকে কারাগারে পাঠানোর আদেশ দেন। একই সঙ্গে ওই আদেশের অনুলিপি ঢাকার সংশ্লিষ্ট আদালতে পাঠানো হয়। তবে সংশ্লিষ্ট আদালতে এই আনসার আলীর বিরুদ্ধে কোনো মামলার অস্তিত্ব পাওয়া যায়নি।
ঢাকার মুখ্য মহানগর হাকিম আদালতের নালিশি মামলা-সংক্রান্ত নিবন্ধন খাতা খুঁজে দেখা যায়, ১৫৫/২০১২ নম্বরে একটি নালিশি মামলা রয়েছে। তবে ওই মামলার আসামির তালিকায় গ্রেপ্তার হওয়া আনসার আলীর নাম নেই। সংশ্লিষ্ট ব্যক্তিরা বলছেন, আনসার আলীর বিরুদ্ধে গ্রেপ্তারি পরোয়ানায় যে সিল-স্বাক্ষর ব্যবহার করা হয়েছে, সেসব ভুয়া।
