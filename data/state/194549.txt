
জনস্বার্থে সরকার একান্ত অপরিহার্য মনে করলে মসজিদসহ ধর্মীয় উপাসনালয় মন্দির, প্যাগোডা, কবরস্থান ইত্যাদি অধিগ্রহণ করতে পারবে। সে ক্ষেত্রে ওই সব ধর্মীয় স্থাপনা স্থানান্তর করে পুনর্নির্মাণ করে দিতে হবে। এমন বিধান যুক্ত করে ‘স্থাবর সম্পত্তি অধিগ্রহণ ও হুকুম দখল আইন ২০১৭’-এর খসড়া অনুমোদন দিয়েছে মন্ত্রিসভা।
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার বৈঠকে এ সিদ্ধান্ত নেওয়া হয়। বৈঠক শেষে দুপুরে সংবাদ বিফ্রিংয়ে মন্ত্রিপরিষদসচিব মোহাম্মদ শফিউল আলম এ তথ্য জানান। তিনি বলেন, সাধারণ বিধান অনুসারে আগের মতো ধর্মীয় উপাসনালয় অধিগ্রহণ করা যাবে না। তবে সরকার জনস্বার্থে একান্ত অপরিহার্য মনে করলে যেন তা অধিগ্রহণ করতে পারে, সে জন্য প্রস্তাবিত আইনে এ বিধান যুক্ত করতে বলা হয়েছে। এ ক্ষেত্রে উদাহরণ তুলে ধরে তিনি বলেন, যদি কোনো একটি মসজিদ না সরালে সড়কে চলাচল ও কার্যক্রম বাধাগ্রস্ত হচ্ছে বলে মনে করা হয়, তাহলে সেই মসজিদ সেখান থেকে অন্যত্র সরিয়ে নেওয়া যাবে। প্রস্তাবিত আইনে যেকোনো স্থাবর সম্পত্তি সরকারি ও বেসরকারি পর্যায়ে অধিগ্রহণের ক্ষেত্রে ক্ষতিপূরণের পরিমাণ ২০০ থেকে ৩০০ শতাংশ বাড়ানো হয়েছে বলে জানান মন্ত্রিপরিষদসচিব। তিনি বলেন, প্রস্তাবিত আইনে সরকারি পর্যায়ে স্থাবর সম্পত্তি অধিগ্রহণে ক্ষতিগ্রস্ত ব্যক্তিকে বাজারদরের তুলনায় ২০০ শতাংশ বেশি ক্ষতিপূরণ দিতে হবে। অধিগ্রহণ করা জমির বাজারমূল্য এক কোটি টাকা হলে ২০০ শতাংশ বেশি হিসাবে আরও দুই কোটি টাকা যুক্ত করে মোট তিন কোটি টাকা ক্ষতিগ্রস্তকে দিতে হবে। আর কোনো প্রতিষ্ঠান বা ব্যক্তি এই মূল্যের জমি অধিগ্রহণ করলে ৩০০ শতাংশ হিসাবে ক্ষতিগ্রস্তকে চার কোটি টাকা দিতে হবে।
এ ছাড়া আজকের সভায় জাতীয় চলচ্চিত্র নীতিমালা ২০১৭-এর খসড়ার অনুমোদন দেওয়া হয়েছে। এই নীতিমালা অনুসারে, চলচ্চিত্রে সরাসরি ধর্ষণের দৃশ্য দেখানো যাবে না। অশ্লীল ও কুরুচিপূর্ণ ভাষা পরিহার করতে হবে। যৌথ প্রযোজনার চলচ্চিত্র নির্মাণে উৎসাহিত করাসহ আরও অনেক বিষয় রাখা হয়েছে নীতিমালায়।
প্রধানমন্ত্রীর কন্যা সায়মা ওয়াজেদ হোসেন পুতুল জনস্বাস্থ্যে অসামান্য অবদানের স্বীকৃতিস্বরূপ বিশ্ব স্বাস্থ্য সংস্থার (ডব্লিউএইচও) সাউথ-ইস্ট এশিয়ান রিজিয়ন অ্যাওয়ার্ড ফর ‘এক্সিলেন্স ইন পাবলিক হেলথ’ পুরস্কার পাওয়ায় মন্ত্রিপরিষদ সভায় তাঁকে অভিনন্দন জানানো হয়।
