
মাদারীপুরের রাজৈর উপজেলার কামালদি এলাকায় সড়ক দুর্ঘটনায় দুই ব্যবসায়ী নিহত হয়েছেন।রাজৈর থানার ভারপ্রাপ্ত কর্মকর্তা (ওসি) আনোয়ার হোসেন ভূঁইয়া বলেন, ঢাকা-বরিশাল মহাসড়কের কামালদি এলাকায় বিকল হয়ে পড়েছিল একটি ট্রাক। কুষ্টিয়া থেকে আসা বরিশালগামী একটি চলন্ত পিকআপভ্যান ট্রাকটির পেছনে ধাক্কা খেলে ভ্যানটির ভেতরে থাকা দুই কলা ব্যবসায়ী আবদুল আলীম ও আবদুল ওয়াহিদ ঘটনাস্থলেই মারা যান। তাঁদের বাড়ি কুষ্টিয়ার খোকসা উপজেলায়।ওসি বলেন, ধারণা করা হচ্ছে পিকআপে চালক ঘুমিয়ে পড়ায় এ দুর্ঘটনা ঘটেছে। দুজনের মরদেহ উদ্ধার করে মাদারীপুর সদর হাসপাতাল মর্গে পাঠানো হয়েছে। পরিবারের সদস্যরা এলে লাশ হস্তান্তর করা হবে। দুর্ঘটনার পর ট্রাক ও পিকআপের লোকজন পালিয়ে গেছে।
