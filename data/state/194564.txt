
যশোর শহরের উকিলবার মোড়ে গতকাল সোমবার সন্ধ্যায় জেলা ছাত্রদলের সহসভাপতি কবির হোসেন ওরফে পলাশকে (৩০) গুলি করে হত্যা করেছে দুর্বৃত্তরা। এ সময় শামসুজ্জামান নামের ছাত্রদলের আরেক নেতা গুলিবিদ্ধ হন।কবির হোসেন শহরের নীলরতন ধর সড়কের বাসিন্দা মহিদুল ইসলামের ছেলে।জেলা ছাত্রদলের সভাপতি রবিউল ইসলাম জানান, কবির হত্যাকাণ্ডের প্রতিবাদে আগামীকাল বুধবার জেলায় সকাল-সন্ধ্যা হরতাল ডাকা হয়েছে।প্রত্যক্ষদর্শীরা জানান, সন্ধ্যা সাতটার দিকে কবির ও শামসুজ্জামান বন্ধুদের সঙ্গে উকিলবার মোড়ে বসে চা পান করছিলেন। এ সময় কয়েকজন যুবক এসে কবিরের মাথায় ও শামসুজ্জামানের পায়ে গুলি করেন। পরে তাঁরা কয়েকটি ককটেলের বিস্ফোরণ ঘটিয়ে পালিয়ে যান। জনতা দুজনকে উদ্ধার করে যশোর জেনারেল হাসপাতালে নিয়ে যান।হাসপাতালের জরুরি বিভাগের চিকিৎসক কল্লোল কুমার সাহা জানান, চিকিৎসাধীন অবস্থায় কবিরের মৃত্যু হয়েছে।এ ঘটনার পর ছাত্রদলের নেতা-কর্মীরা শহরের দড়াটানা মোড়ে বেশ কয়েকটি মোটরসাইকেল, অটোরিকশা ও দোকানপাট ভাঙচুর করেন। পুলিশ সুপার জয়দেব ভদ্রসহ ঊর্ধ্বতন কর্মকর্তারা ঘটনাস্থলে উপস্থিত হন।সহকারি পুলিশ সুপার রেশমা শারমীন জানান, গুলিতে ছাত্রদল নেতা নিহত হওয়ার পর শহরে ভাঙচুর চালানো হয়। শহরে পুলিশ মোতায়েন করা হয়েছে। এখন পরিস্থিতি শান্ত।
 
