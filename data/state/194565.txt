
ঢাকা শহরে তিন লাখের বেশি হকার আছে। প্রতিদিন পুলিশ, রাজনৈতিক দল ও লাইনম্যানদের ৫০ টাকা করে চাঁদা দেন এসব হকার। জাতীয় অর্থনীতিতে হকারদের বিরাট অবদান থাকা সত্ত্বেও তা মোট দেশজ উৎপাদনে (জিডিপি) তাঁদের অবদান এখনো স্বীকার করে না সরকার। গতকাল বৃহস্পতিবার রাজধানীর কর্নেল তাহের মিলনায়তনে ‘হকার ও নগর দরিদ্রদের পুনর্বাসনসহ সামাজিক সুরক্ষায় আইন ও নীতিমালা প্রণয়ন এবং এশীয় সম্মেলন’ উপলক্ষে সংবাদ সম্মেলন ও আলোচনা সভায় এসব কথা বলেন বক্তারা। তাঁরা জাতীয় অর্থনীতিতে হকারদের অবদান স্বীকার করে তাঁদের জন্য সরকারের নীতিমালা প্রণয়নের দাবি করেন। সেই সঙ্গে তাঁদের শ্রমিক হিসেবে স্বীকৃতির দাবি জানান। বাংলাদেশ হকার্স ফেডারেশন এই সভার আয়োজন করে। সভায় প্রধান অতিথি ছিলেন ইন্টারন্যাশনাল ফেডারেশন অব হকার্স অ্যান্ড আরবান পুওরের (আইএফএইচইউপি) আহ্বায়ক শক্তিমান ঘোষ। আলোচনা সভায় আইএফএইচইউপির সহ-আহ্বায়ক আবুল হোসেন বলেন, হকার না থাকলে এই শহর অচল হয়ে যাবে। বাংলাদেশে কৃষকের পর সবচেয়ে শক্তিশালী হকাররা। তিনি শ্রম আইনে হকারদের শ্রমিক হিসেবে স্বীকৃতির পাশাপাশি তাঁদের জন্য সামাজিক সুরক্ষা কর্মসূচি চালুর দাবি করেন। বাংলাদেশ হকার্স ফেডারেশনের সভাপতি এম এ কাশেমের সভাপতিত্বে অন্যদের মধ্যে বক্তব্য দেন ফেডারেশনের কার্যকর সভাপতি কামাল সিদ্দীকি।
