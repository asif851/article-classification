
বিএনপির নেতৃত্বাধীন ২০-দলীয় জোট আগামীকাল রোববার সকাল ছয়টা থেকে বুধবার সকাল ছয়টা পর্যন্ত ৭২ ঘণ্টার হরতালের ডাক দিয়েছে। আজ শনিবার বিএনপির যুগ্ম মহাসচিব সালাহ উদ্দিন আহমেদের পাঠানো বিবৃতিতে এ কর্মসূচির কথা জানানো হয়।
বিএনপির এই নেতা বিবৃতিতে শান্তিপূর্ণভাবে হরতাল পালন করতে বিএনপি ও ২০-দলীয় জোটের সব পর্যায়ের নেতা-কর্মী ও দেশবাসীকে দলের চেয়ারপারসন খালেদা জিয়ার পক্ষ থেকে আহ্বান জানান।
২০ দলের ডাকে আজ অবরোধের ৩৯তম দিন চলছে।
বিবৃতিতে দাবি করা হয়, নির্দলীয় সরকারের অধীনে অবাধ ও সুষ্ঠু জাতীয় সংসদ নির্বাচনের দাবিতে, দেশব্যাপী ক্রসফায়ারের মাধ্যমে নেতা-কর্মীকে হত্যা ও গুলি করে পঙ্গু ও আহত করার প্রতিবাদে, দেশব্যাপী বিরোধীদলীয় নেতা-কর্মীসহ নিরীহ জনগণকে গণগ্রেপ্তারের প্রতিবাদে, জনগণের ভোটের অধিকার প্রতিষ্ঠা ও গণতন্ত্র পুনরুদ্ধারের দাবিতে, খালেদা জিয়াকে অভুক্ত রেখে হত্যার ষড়যন্ত্রের প্রতিবাদে, অন্যায়ভাবে মিথ্যা মামলায় গ্রেপ্তার হওয়া বিএনপি ও ২০-দলীয় জোটের জ্যেষ্ঠ নেতা ও সব রাজবন্দীর মুক্তির দাবিতে ২০-দলীয় জোটের অবরোধ কর্মসূচির পাশাপাশি হরতাল ডাকা হয়েছে।
