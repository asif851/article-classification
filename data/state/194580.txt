
দিনাজপুরের হিলি সীমান্ত দিয়ে ভারত থেকে মাদক নিয়ে বাংলাদেশে প্রবেশে বাধা দেওয়ায় বর্ডার গার্ড বাংলাদেশের (বিজিবি) সদস্যদের লক্ষ্য করে মাদক চোরাকারবারিরা ইট-পাথর নিক্ষেপ করলে বিজিবি ২২টি ফাঁকা গুলি ছোড়ে। গতকাল রোববার ভোররাত সাড়ে চারটার দিকে সীমান্তের হাঁড়িপুকুর এলাকার ২৮৬ মেইন পিলারের ১০ সাব-পিলারের কাছে এ ঘটনা ঘটে।হিলি বাসুদেবপুর ক্যাম্পের কোম্পানি কমান্ডার নায়েক সুবেদার দেলোয়ার হোসেন জানান, রোববার ভোরে হাঁড়িপুকুরের ২৮৬/১০ সীমান্ত দিয়ে ভারত থেকে ৫০-৬০ জন মাদক চোরাকারবারি মাদক নিয়ে বাংলাদেশে প্রবেশের চেষ্টা করে। টহলরত নায়েক সুবেদার আশরাফুল ইসলামের নেতৃত্বে বিজিবির চার সদস্য আটকের চেষ্টা করলে চোরাকারবারিরা বিজিবির সদস্যদের লক্ষ্য করে ইট-পাটকেল ছুড়তে থাকে। বিজিবির সদস্যরা আত্মরক্ষার্থে ২২টি ফাঁকা ছোড়েন। এ সময় মাদক চোরাকারবারিরা অবস্থা বেগতিক দেখে একটি বস্তা রেখে পালিয়ে যায়।
