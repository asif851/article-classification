
সারা দেশে আজ বুধবার সকাল ছয়টা থেকে পরদিন বৃহস্পতিবার সকাল ছয়টা পর্যন্ত ২৪ ঘণ্টার হরতাল ডেকেছে জামায়াতে ইসলামী। দলের ভারপ্রাপ্ত আমির মকবুল আহমাদ গতকাল মঙ্গলবার এক বিবৃতিতে এই কর্মসূচি ঘোষণা করেন।সুপ্রিম কোর্টের আপিল বিভাগে দলের সেক্রেটারি জেনারেল আলী আহসান মোহাম্মাদ মুজাহিদের মৃত্যুদণ্ড বহাল থাকার প্রতিবাদ এবং তিনিসহ আটক নেতা-কর্মীদের মুক্তির দাবিতে এ হরতাল দিয়েছে জামায়াত। এদিকে ঢাকা সড়ক পরিবহন মালিক সমিতি হরতাল প্রত্যাখ্যান করে বাস চালানোর ঘোষণা দিয়েছে।বর্ডার গার্ড বাংলাদেশের (বিজিবি) সদর দপ্তর থেকে জানানো হয়, হরতালে রাজধানীতে ১৮ প্লাটুন বিজিবি মোতায়েন থাকবে।একাত্তরে মুক্তিযুদ্ধকালে বুদ্ধিজীবী নিধনের পরিকল্পনা ও সহযোগিতার দায়ে আলবদর বাহিনীর নেতা মুজাহিদের ফাঁসি বহাল রেখে গতকাল সকালে আপিলের রায় ঘোষণা করেন প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ। এই রায় ঘোষণার পর বিবৃতি দিয়ে হরতাল ডাকল জামায়াত।বিবৃতিতে উল্লেখ করা হয়, হাসপাতাল, অ্যাম্বুলেন্স, ফার্মেসি ইত্যাদি হরতালের আওতামুক্ত থাকবে। বিবৃতিতে ঘোষিত এ কর্মসূচি শান্তিপূর্ণভাবে সফল করার জন্য দেশের বুদ্ধিজীবী, পেশাজীবী, আইনবিদ, শিক্ষাবিদ, সাংবাদিক, কৃষক, শ্রমিক, মেহনতি মানুষসহ সর্বস্তরের জনগণের প্রতি আহ্বান জানানো হয়।এদিকে ঢাকা সড়ক পরিবহন মালিক সমিতি বলেছে, হরতাল প্রত্যাখ্যান করে রাজধানী ঢাকা ও আশপাশের জেলাগুলোতে তারা বাস চলাচল অব্যাহত রাখবে। আর যাত্রী পাওয়া সাপেক্ষে আন্তজেলা পথেও গাড়ি চলাচল করবে।মালিক সমিতির সাধারণ সম্পাদক খোন্দকার এনায়েত উল্যাহ বলেন, হরতাল-অবরোধের কারণে সড়ক পরিবহনের মালিকেরা নানা সংকটের সম্মুখীন। জনবিরোধী এ হরতাল মালিক-শ্রমিকেরা ঘৃণাভরে প্রত্যাখ্যান করছেন।
