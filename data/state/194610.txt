
২৬ মার্চ স্বাধীনতা দিবস উপলক্ষে রাজধানী ঢাকাসহ সারা দেশে শোভাযাত্রাসহ সাত দিনের কর্মসূচি দিয়েছে বিএনপি। আজ সোমবার দুপুরে দলের এক যৌথসভা শেষে এ কর্মসূচির ঘোষণা দেন জ্যেষ্ঠ যুগ্ম মহাসচিব রুহুল কবীর রিজভী।
রিজভী বলেন, ২৬ মার্চ বেলা তিনটায় রাজধানীর নয়াপল্টনে বিএনপির কেন্দ্রীয় কার্যালয়ের সামনে থেকে শোভাযাত্রা বের হবে। এর আগে সকাল সাতটায় খালেদা জিয়ার নেতৃত্বে সাভারে জাতীয় স্মৃতিসৌধে, নয়টায় শেরেবাংলা নগরে জিয়াউর রহমানের কবরে পুষ্পস্তবক অর্পণ করা হবে।
স্বাধীনতা দিবসের দিন সকালে কেন্দ্রীয় কার্যালয়ে জাতীয় ও দলীয় পতাকা উত্তোলন, সন্ধ্যায় জাতীয়তাবাদী সামাজিক সাংস্কৃতিক সংস্থার (জাসাস) উদ্যোগে সাংস্কৃতিক অনুষ্ঠান, জাতীয়তাবাদী যুবদলের উদ্যোগে আলোকচিত্র প্রদর্শনী ও ছাত্রদলের উদ্যোগে চিত্রাঙ্কন প্রতিযোগিতা হবে।
পরদিন ২৭ মার্চ ইঞ্জিনিয়ার্স ইনস্টিটিউশন মিলনায়তনে বীর মুক্তিযোদ্ধাদের সংবর্ধনা দেওয়া হবে। এতে খালেদা জিয়া প্রধান অতিথি থাকবেন।
রিজভী বলেন, এ বছর আলোচনা সভার পরিবর্তে সারা দেশে শোভাযাত্রা ও রচনা প্রতিযোগিতার আয়োজন করা হয়েছে।
বিএনপির মহাসচিব মির্জা ফখরুল ইসলাম আলমগীরের সভাপতিত্ব যৌথসভায় যুগ্ম মহাসচিব মুজিবুর রহমান সারোয়ার, সৈয়দ মোয়াজ্জম হোসেন, খায়রুল কবীর, কেন্দ্রীয় নেতা রুহুল কুদ্দুস তালুকদার, বিলকিস জাহান, এমরান সালেহ, শামা ওবায়েদ, মাহবুবুর রহমান প্রমুখ উপস্থিত ছিলেন।
