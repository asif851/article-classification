

বিদেশে যাওয়ার আগে প্রধান বিচারপতি সুরেন্দ্র কুমার সিনহা কী বলে গেছেন—এটা বড় কথা নয়। লিখিতভাবে জানিয়েছেন, তিনি অসুস্থ, এ জন্য তাঁর ছুটি মঞ্জুর হয়েছে বলে মন্তব্য করেছেন নৌপরিবহনমন্ত্রী শাজাহান খান।

আজ শনিবার সকালে মাদারীপুরের কালকিনিতে মুক্তিযোদ্ধাদের যাচাই-বাছাই অনুষ্ঠানে সাংবাদিকদের এক প্রশ্নের জবাবে নৌমন্ত্রী এ কথা বলেন।
শাজাহান খান বলেন, ‘সরকারের এমন কোনো পরিস্থিতি সৃষ্টি হয়নি যে প্রধান বিচারপতিকে চাপে রেখে ছুটিতে পাঠাতে হবে। এমনকি সরকারের এটা করার কোনো সুযোগও নেই। বিচারপতি লিখিতভাবে যেটি বলবেন, সেটিই গ্রহণযোগ্য। বিচারপতি ভবিষ্যতেও ছুটি চাইলে সেটিও মঞ্জুর হবে।’
সামনে জাতীয় নির্বাচনে বিএনপি অংশ নেবে উল্লেখ করে নৌপরিবহনমন্ত্রী বলেন, বিএনপি এখন বলছে, নির্বাচনে সেনাবাহিনী মোতায়েন করতে হবে। সেনাবাহিনী মোতায়েনের বিষয়ে পুরো সিদ্ধান্তই নির্বাচন কমিশনের। এ বিষয়ে কারও হাত নেই। বিএনপি ক্ষমতায় থাকতে সেনাবাহিনী ব্যবহার করে ক্ষমতার অপব্যবহার করেছে। তারা যা–ই বলুক না কেন, বিএনপি নির্বাচনে অংশ নেবে, তা না হলে রাজনৈতিকভাবে তারা দেউলিয়ায় পরিণত হবে।
এ সময় উপস্থিত ছিলেন কালকিনি উপজেলা নির্বাহী কর্মকর্তা (ইউএনও) শেখ হাফিজুর রহমান, জেলা মুক্তিযোদ্ধা সংসদের কমান্ডার শাজাহান হাওলাদার, সদর থানার ভারপ্রাপ্ত কর্মকর্তা (ওসি) কামরুল হাসান, কালকিনি উপজেলা পরিষদের সাবেক চেয়ারম্যান মীর গোলাম ফারুক, বাংলাদেশ কৃষক লীগের কেন্দ্রীয় কমিটির সাংগঠনিক সম্পাদক সোহাগ তালুকদার প্রমুখ।
