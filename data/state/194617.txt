
নির্দিষ্ট সময়ের পরিবর্তে সারা বছর হজযাত্রীদের রেজিস্ট্রেশন করার পদ্ধতি চালু করার ইঙ্গিত দিয়েছেন প্রধানমন্ত্রী শেখ হাসিনা। আজ বৃহস্পতিবার রাজধানীর উত্তরায় আশকোনা হজক্যাম্পে হজযাত্রীদের সঙ্গে শুভেচ্ছা বিনিময় ও হজকার্যক্রম ২০১৫-এর উদ্বোধনী অনুষ্ঠানে বক্তব্য রাখেন তিনি।
এ সময় হজকার্যক্রম ডিজিটালাইজড করার কথা তুলে ধরে প্রধানমন্ত্রী বলেন, হজের সব কার্যক্রম আরও সহজ করা হবে। খবর বাসসের।
প্রধানমন্ত্রী বলেন, বর্তমান পদ্ধতিতে একটি নির্দিষ্ট সময়সীমার মধ্যে হজযাত্রীদের তাড়াহুড়ো করে রেজিস্ট্রেশন করতে হয়। সারা বছর রেজিস্ট্রেশনের সুযোগ থাকলে সময় নিয়ে ধীরেসুস্থে তাঁরা কাজটি করতে পারবেন। সে ক্ষেত্রে সৌদি সরকার সংখ্যা নির্ধারণ করে দিলে লটারির মাধ্যমে হজযাত্রীদের তালিকা তৈরি করা যাবে।
শেখ হাসিনা আরও বলেন, হজ যাত্রীদের সঙ্গে কেউ যেন প্রতারণা করতে না পারে তাঁর সরকার সে ব্যবস্থা নিয়েছে। তার পরও কেউ প্রতারণা করলে তাকে কঠোর শাস্তি পেতে হবে বলে হুঁশিয়ারি ​দিয়েছেন তিনি।
প্রধানমন্ত্রী হজে গিয়ে হাজিদের দেশ, দেশের মানুষ ও নিজের জন্য দোয়া করতে বলেন।
হজযাত্রীদের উদ্দেশে প্রধানমন্ত্রী বলেন, ‘পবিত্র জায়গায় যাচ্ছেন, দেশের জন্য, দেশের মানুষের জন্য দোয়া করবেন। আমার জন্য দোয়া করবেন আমি যেন আমার হাত দিয়ে দেশের মানুষের কল্যাণ করতে পারি। দোয়া করবেন যে গুরুদায়িত্ব আমি পেয়েছি, তা যেন যথাযথভাবে পালন করতে পারি।’
সরকারের বিভিন্ন কর্মকাণ্ড তুলে ধরে শেখ হাসিনা বলেন, আওয়ামী লীগ সরকার যখনই ক্ষমতায় এসেছে তখনই ইসলামের সেবা করেছে।
তিনি বলেন, ইসলাম শান্তির ধর্ম, এখানে সন্ত্রাস, জঙ্গিবাদ, নারী নির্যাতন, মাদকসহ কোনো অপরাধের স্থান নেই। তার পরও এসব ঘটনা ঘটে। সরকার মানুষকে এসব বিষয়ে সচেতন করার কাজ করছে, বিভিন্ন পদক্ষেপ নিচ্ছে।
অতীতে ধর্ম নিয়ে রাজনীতি করা হয়েছে মন্তব্য করে শেখ হাসিনা বলেন, ‘আমরা ধর্ম নিয়ে রাজনীতি করতে চাই না। আমরা চাই সবাই স্বাধীনভাবে ধর্ম পালন করবে।’
চলতি বছরের শুরুতে বিএনপি-জামায়াতের আন্দোলনের সহিংসতার কথা তুলে ধরে প্রধানমন্ত্রী বলেন, ‘আন্দোলনের নামে মানুষকে পুড়িয়ে হত্যা করা হয়েছে। মুসলমান হয়ে মুসলমানদের পুড়িয়ে মেরেছে তারা।’
ধর্মমন্ত্রী অধ্যক্ষ মতিউর রহমানের সভাপতিত্বে অনুষ্ঠানে আরও বক্তব্য রাখেন বেসামরিক বিমান ও পর্যটন মন্ত্রী রাশেদ খান মেনন, সংসদ সদস্য সাহারা খাতুন, বজলুল হক হারুন, বাংলাদেশে নিযুক্ত সৌদি দূতাবাসের চার্জ দ্য অ্যাফেয়ার্স ও ধর্ম বিষয়ক মন্ত্রণালয়ের সচিব।
