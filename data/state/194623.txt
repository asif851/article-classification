
গাজীপুরের কালিয়াকৈর উপজেলার আন্দারমানিক পূর্বপাড়া এলাকায় লুৎফর রহমান মোল্লা (৩৫) নামের এক ব্যক্তির ঝুলন্ত লাশ উদ্ধার করেছে পুলিশ। তবে দ্বিতীয় স্ত্রীকে নিয়ে ওই ঘরে লুৎফর থাকলেও তাঁর মৃত্যুর পর স্ত্রীকে খুঁজে পাওয়া যাচ্ছে না। 
আজ মঙ্গলবার সকালে ওই লাশ উদ্ধার করা হয়। লাশ উদ্ধারের সময় লুৎফরের স্ত্রীকে পায়নি পুলিশ। পুলিশ বলছে, ঝিনাইদহের শৈলকুপা থেকে এসে দেড় মাস আগে ওই এলাকায় বাসা ভাড়া নেন তিনি। সেখানে দ্বিতীয় স্ত্রী লাবনী খাতুনকে নিয়ে থাকতেন তিনি। নিহত ব্যক্তির পরিবার ও পুলিশ জানায়, শৈলকুপায় লুৎফরের প্রথম স্ত্রী ও দুই মেয়ে আছে। গত দেড় মাস আগে একই এলাকার ছামসুল আলমের স্ত্রী লাবনী খাতুনকে নিয়ে পালিয়ে গাজীপুরের কালিয়াকৈরে আসেন লুৎফর। পরে তাঁরা বিয়ে করেন। এরপর আন্দারমানিক পূর্বপাড়া এলাকার একটি কক্ষ ভাড়া নেন। আজ সকালে তাঁদের ঘরের দরজা খোলা দেখেন প্রতিবেশীরা। সেখানে লুৎফরের ঝুলন্ত লাশ দেখে পুলিশে খবর দেন তাঁরা। খবর পেয়ে পুলিশ ঘটনাস্থলে গিয়ে নিহত ব্যক্তির লাশ উদ্ধার করে। ময়নাতদন্তের জন্য লাশ গাজীপুর শহীদ তাজউদ্দীন মেডিকেল কলেজ হাসপাতালের মর্গে পাঠিয়েছে পুলিশ। কালিয়াকৈর থানাধীন মৌচাক পুলিশ ফাঁড়ির সহকারী উপপরিদর্শক (এএসআই) আজিবর রহমান জানান, লুৎফর ও লাবনী স্বামী-স্ত্রী পরিচয়ে ঘর ভাড়া নিয়ে ছিলেন। ওই ঘরের ভেতরে ফ্যান ঝোলানোর রডের সঙ্গে গলায় গামছা প্যাঁচানো অবস্থায় লুৎফরের ঝুলন্ত লাশ উদ্ধার করা হয়। ঘরের ভেতর কেউ ছিল না।
