
নারায়ণগঞ্জের শহরের খানপুর ব্যাংক কলোনিতে ফাহিম নামের চার বছরের এক শিশুকে গলাটিপে তার সত্বাবা হত্যা করেছে বলে অভিযোগ পাওয়া গেছে। আজ বুধবার বিকেলে এ ঘটনা ঘটে।
নিহত ফাহিমের মা সাথী বেগম জানান, দুই মাস আগে প্রথম স্বামীর সঙ্গে  বিবাহবিচ্ছেদ ঘটে তাঁর। পরে দ্বিতীয় বিয়ে করেন টুইস্টিং মিলের শ্রমিক কিরণকে। স্বামী-স্ত্রী দুজন একই মিলে কাজ করেন। স্বামী কাজ করেন রাতের পালায়, তিনি দিনের।
আজ সকালে শিশুপুত্র ফাহিমকে সত্বাবার কাছে রেখে কাজে যান তিনি। বিকেলে বাসায় এসে তিনি ফাহিমের মৃতদেহ ঘরের মেঝেতে পড়ে থাকতে দেখেন।
নিহত ফাহিমের বাবা আজিজ অভিযোগ করেন, দুপুরের দিকে সত্বাবা কিরণ ফাহিমকে গলাটিপে হত্যা করেন। হত্যাকাণ্ডের মোড় ঘোরাতে কিরণ মৃত ফাহিমকে খানপুর ২০০ শয্যাবিশিষ্ট হাসপাতালে নিয়ে যান। সেখানে কর্তব্যরত চিকিত্সক তাকে মৃত ঘোষণা করলে লাশ বাসায় নিয়ে আসেন কিরণ। এ সময় আশপাশের লোকজনের সন্দেহ হলে কিরণকে মারধর করলে তিনি হত্যার কথা স্বীকার করেন। পরে স্থানীয় লোকজন তাঁকে পুলিশের কাছে তাঁকে হস্তান্তর করেন।
ফতুল্লা থানার ভারপ্রাপ্ত কর্মকর্তা (ওসি-তদন্ত) আবদুর রাজ্জাক ঘটনার সত্যতা স্বীকার করেছেন ।
