
নড়াইলের লোহাগড়ায় অষ্টম শ্রেণিপড়ুয়া এক কিশোরীকে (১৪) অপহরণের পর ধর্ষণের অভিযোগ পাওয়া গেছে। আজ রোববার সকাল ওই কিশোরীর মামা বাদী হয়ে লোহাগড়া থানায় একটি মামলা করেছেন।
এর আগে গতকাল শনিবার সন্ধ্যায় ওই কিশোরীর স্বজনেরা লোহাগড়ার লক্ষ্মীপাশা বাসস্ট্যান্ড এলাকা থেকে অভিযুক্ত আল আমিন শেখ ও মেয়েটিকে উদ্ধার করে পুলিশে সোপর্দ করেন।
মামলায় অভিযোগ করা হয়েছে, নড়াইল সদর উপজেলার বাঁশগ্রাম ইউনিয়নের ওই কিশোরী গত ২২ ফেব্রুয়ারি থেকে নিখোঁজ ছিল। আল আমিন শেখ (২৪) তাকে অপহরণ করে নিয়ে যান। পরে বিভিন্ন জায়গায় নিয়ে গিয়ে ওই কিশোরীকে ধর্ষণ করেন আল আমিন। গতকাল (শনিবার) কিশোরীকে আবারও ফুসলিয়ে অন্য জায়গায় নিয়ে যাওয়ার সময় লক্ষ্মীপাশা বাসস্ট্যান্ড এলাকা থেকে তাঁদের আটক করা হয়।
মামলার তদন্ত কর্মকর্তা উপপরিদর্শক (এসআই) কে এম জাফর আলী বলেন, আল আমিনকে আজ নড়াইল আদালতের মাধ্যমে কারাগারে পাঠানো হয়েছে। ডাক্তারি পরীক্ষার জন্য ওই কিশোরীকে নড়াইল সদর হাসপাতালে পাঠানো হয়েছে।
