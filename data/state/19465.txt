
নারায়ণগঞ্জ শহরের ডিআইটি বাণিজ্যিক এলাকায় গতকাল রোববার ইসলামী ছাত্রশিবিরের নেতা-কর্মীদের সঙ্গে পুলিশের সংঘর্ষ ও পাল্টাপাল্টি ধাওয়ায় পাঁচজন আহত হয়েছে। পুলিশ শটগানের অর্ধশতাধিক গুলি ছুড়ে পরিস্থিতি নিয়ন্ত্রণে আনে। গুলিবিদ্ধ অবস্থায় শিবিরের এক কর্মীকে আটক করে।প্রত্যক্ষদর্শী ও পুলিশ জানায়, মানবতাবিরোধী অপরাধের মামলায় গ্রেপ্তার ও সাজা পাওয়া জামায়াতে ইসলামীর কেন্দ্রীয় নেতাদের মুক্তিসহ বিভিন্ন দাবিতে গতকাল দুপুর ১২টার দিকে শহরের ডিআইটি বাণিজ্যিক এলাকা থেকে ঝটিকা মিছিল বের করেন ছাত্রশিবিরের নেতা-কর্মীরা। একপর্যায়ে তাঁরা সড়কে পেট্রল ঢেলে আগুন ধরিয়ে দেন। খবর পেয়ে পুলিশ ধাওয়া দিলে শিবিরের কর্মীদের সঙ্গে পাল্টাপাল্টি ধাওয়ার ঘটনা ঘটে। পরিস্থিতি নিয়ন্ত্রণে আনতে পুলিশ শটগানের অর্ধশতাধিক গুলি নিক্ষেপ করে। এ সময় আতঙ্ক ছড়িয়ে পড়লে শহরের দোকানপাট বন্ধ হয়ে যায়।ঘটনার সত্যতা নিশ্চিত করে সদর মডেল থানার ভারপ্রাপ্ত কর্মকর্তা (ওসি) মঞ্জুর কাদের জানান, পুলিশ শটগানের গুলি ছুড়ে শিবিরের কর্মীদের ছত্রভঙ্গ করে দেয়। এ সময় গুলিবিদ্ধ অবস্থায় মতিন নামের শিবিরের এক কর্মীকে আটক করা হয়। তাঁর বাড়ি ফতুল্লার ধর্মগঞ্জে। প্রাথমিক চিকিৎসা দিয়ে তাঁকে থানায় আটক রাখা হয়েছে।
