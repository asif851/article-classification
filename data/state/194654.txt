
রাজবাড়ীর গোয়ালন্দ শহরে এক গৃহবধূ বর্বর নির্যাতনের শিকার হয়েছেন। তিনি উপজেলা স্বাস্থ্য কমপ্লেক্সে চিকিৎসাধীন। এ ঘটনায় তাঁর স্বামী বাচ্চু শেখকে গ্রেপ্তার করেছে পুলিশ। পরে তাঁকে আদালতের মাধ্যমে কারাগারে পাঠানো হয়েছে। বাচ্চুর বাড়ি পৌরসভার ৯ নম্বর ওয়ার্ডের কাইমদ্দিন প্রামাণিকপাড়ায়। গতকাল সোমবার সকালে আসমা বেগম (৩৫) বলেন, এর আগেও তাঁর বিয়ে হয়েছিল। কিন্তু পরে বিচ্ছেদ হয়। প্রায় নয় মাস আগে বাচ্চুর (৪০) সঙ্গে পারিবারিকভাবে তাঁর বিয়ে হয়। এ বিয়ের পর থেকে নানা সময় যৌতুকের দাবিতে তাঁকে নির্যাতন করা হতো। সম্প্রতি তিনি বাবার বাড়ি থেকে বাচ্চুকে সিএনজিচালিত অটোরিকশা কিনে দেন। এরপরও তাঁর ওপর নির্যাতন বন্ধ হয় না। ২৬ জুন বাচ্চু তাঁর ওপর ‘যৌন নির্যাতন’ চালান। এ অবস্থায় বিকেলে রান্না করতে পারেননি বলে ক্ষিপ্ত হয়ে বাচ্চু তাঁকে হাতুড়িপেটা করেন। খবর পেয়ে পরদিন আসমার বাবা ও ভাই এসে তাঁকে প্রথমে উপজেলা স্বাস্থ্য কমপ্লেক্সে ও পরে ফরিদপুর মেডিকেল কলেজ হাসপাতালে নিয়ে যান। সেখানে অবস্থার উন্নতি না হওয়ায় তাঁকে সাভারের একটি হাসপাতালে ভর্তি করা হয়। গত রোববার আবারও তাঁকে গোয়ালন্দ উপজেলা স্বাস্থ্য কমপ্লেক্সে আনা হয়। স্বাস্থ্য কমপ্লেক্সের চিকিৎসা কর্মকর্তা কাজী শফিকুল আযম শুভ বলেন, গৃহবধূ আসমার শরীরে নানা ধরনের নির্যাতন চালানো হয়েছে। তিনি আশঙ্কামুক্ত নন।
