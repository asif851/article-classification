
নতুন নির্বাচন কমিশন গঠন ও কাঠামো সম্পর্কে বিএনপির একটি প্রস্তাব আজ শুক্রবার আনুষ্ঠানিকভাবে উপস্থাপন করবেন দলটির চেয়ারপারসন খালেদা জিয়া। বিকেলে রাজধানীর একটি হোটেলে এই প্রস্তাব উপস্থাপন করবেন তিনি।আগামী ফেব্রুয়ারিতে বর্তমান নির্বাচন কমিশনের মেয়াদ শেষ হবে। নির্বাচন কমিশন গঠন নিয়ে এখনো কোনো আইন নেই। সংবিধানে বলা আছে, রাষ্ট্রপতি প্রধানমন্ত্রীর পরামর্শক্রমে নির্বাচন কমিশন গঠন করবেন। প্রয়াত রাষ্ট্রপতি জিল্লুর রহমান নিজ উদ্যোগে একটি ‘সার্চ কমিটি’র মাধ্যমে বর্তমান কমিশন গঠন করেছিলেন। বর্তমান কমিশনের মেয়াদের শেষ পর্যায়ে এসে আবার কমিশন পুনর্গঠন নিয়ে আলোচনা শুরু হয়েছে। বিএনপি সবার সঙ্গে আলোচনা করে ‘গ্রহণযোগ্য’ একটি কমিশন গঠনের আহ্বান জানাচ্ছে।
