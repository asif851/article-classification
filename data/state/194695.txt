
বাংলাদেশে ঢোকার চেষ্টাকালে মিয়ানমারের ১২ রোহিঙ্গা ও তাদের বহন করা চারটি নৌকা ফেরত পাঠিয়েছে বর্ডার গার্ড বাংলাদেশ (বিজিবি)। গতকাল সোমবার সন্ধ্যা থেকে আজ মঙ্গলবার সকাল পর্যন্ত কক্সবাজারের উখিয়া ও টেকনাফ উপজেলার বিভিন্ন সীমান্ত পয়েন্টে দিয়ে বিচ্ছিন্নভাবে প্রবেশের চেষ্টার সময় রোহিঙ্গাদের মিয়ানমারে ফেরত পাঠানো হয়।
উখিয়া সীমান্তের দায়িত্বে থাকা কক্সবাজার-৩৪ বিজিবির অধিনায়ক লে. কর্নেল ইমরান উল্লাহ সরকার প্রথম আলোকে বলেন, আজ সকাল পর্যন্ত সীমান্ত এলাকা দিয়ে অনুপ্রবেশের সময় ২ শিশু, ৬ নারী, ৪ জন পুরুষসহ মোট ১২ রোহিঙ্গাকে আটক করে তাদের দেশে ফেরত যেতে বাধ্য করা হয়। সীমান্তে বিজিবির তৎপরতা অব্যাহত রয়েছে।
ইমরান উল্লাহ সরকার বলেন, গত ১ নভেম্বর থেকে ২০ ডিসেম্বর পর্যন্ত সীমান্ত পয়েন্ট দিয়ে অনুপ্রবেশের চেষ্টাকালে ৫৪৭ রোহিঙ্গা শিশু, নারী ও পুরুষকে প্রতিহত করে মিয়ানমারের ফেরত যেতে বাধ্য করা হয়।
টেকনাফ-২ বিজিবির ভারপ্রাপ্ত অধিনায়ক মেজর আবু রাসেল ছিদ্দিকী প্রথম আলোকে বলেন, গতকাল সন্ধ্যা সাতটা থেকে আজ সকাল ছয়টা পর্যন্ত টেকনাফের হ্নীলা সীমান্ত পয়েন্ট দিয়ে চারটি নৌকায় করে রোহিঙ্গারা অনুপ্রবেশের চেষ্টা করে। প্রতিটি নৌকায় ১৫ জনের মতো রোহিঙ্গা শিশু, নারী ও পুরুষ ছিল। সব কটি নৌকা মিয়ানমারে ফেরত পাঠানো হয়েছে।
