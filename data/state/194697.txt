
চুয়াডাঙ্গার আলমডাঙ্গা উপজেলার রেলস্টেশন এলাকা থেকে গতকাল শনিবার সকালে গাঁজাসহ ১০ ব্যক্তিকে আটক করে বিভিন্ন মেয়াদে কারাদণ্ড দিয়েছেন ভ্রাম্যমাণ আদালত। দণ্ডিত ব্যক্তিরা হলেন আলমডাঙ্গার কোর্টপাড়ার রিয়াজ উদ্দীন, গোবিন্দপুরের আবদুল মান্নান ও আজম হোসেন, গাংনী ইউনিয়নের নান্দবারের রবিউল ইসলাম, মোড়ভাঙ্গার রুবেল হোসেন, চুয়াডাঙ্গা পৌরসভার বেলগাছি গ্রামের জুবায়ের হোসেন এবং কুষ্টিয়ার আজাদ হোসেন, শামীম হোসেন, রুবেল হোসেন ও টুটুল হোসেন। আদালতের নির্বাহী হাকিম ও আলমডাঙ্গার ইউএনও আজাদ জাহান বলেন, রিয়াজের কাছ থেকে ১ কেজি এবং অন্য ব্যক্তিদের কাছ থেকে ৪৫০ গ্রাম করে গাঁজা জব্দ করা হয়েছে। রিয়াজকে এক বছর এবং অন্য ব্যক্তিদের ছয় মাস করে কারাদণ্ড দেওয়া হয়েছে। 
