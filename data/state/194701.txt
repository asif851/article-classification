
লঞ্চের অগ্রিম টিকিট ২০ আগস্ট থেকে দেওয়া হবে। ঢাকা নদীবন্দর সদরঘাট টার্মিনালে নতুন ভবনের টিকিট কাউন্টার থেকে অগ্রিম টিকিট বিক্রি করতে হবে। ২৭ আগস্ট থেকে বিশেষ লঞ্চ সার্ভিস চলাচল করবে।
যাত্রী হয়রানি রোধ ও যাত্রীসেবা নিশ্চিত করতে আজ বৃহস্পতিবার বিকেলে সদরঘাট টার্মিনালের সভাকক্ষে বাংলাদেশ অভ্যন্তরীণ নৌপরিবহন কর্তৃপক্ষের (বিআইডব্লিউটিএ) সমন্বয় প্রস্তুতি সভায় এ সিদ্ধান্ত নেওয়া হয়।
সভায় বিআইডব্লিউটিএর চেয়ারম্যান কমোডর মোজাম্মেল হক বলেন, ২০ আগস্ট থেকে সদরঘাট টার্মিনালে নতুন ভবনে নির্মিত লঞ্চের টিকিট কাউন্টার থেকে অগ্রিম টিকিট বিক্রি করতে হবে। এর ব্যতিক্রম ঘটলে তার দায় লঞ্চের মালিকদের নিতে হবে। প্রতিটি লঞ্চে সার্ভেয়ার রেজিস্ট্রেশন ও ফিটনেস সনদ নিয়মমাফিক রাখতে হবে। দক্ষ মাস্টার ও চালকের উপস্থিতি নিশ্চিত করতে হবে এবং তাঁদের ইউনিফর্ম পরতে হবে। বন্যার ও আবহাওয়া পূর্বাভাস অনুসরণ করে সতর্কতার সঙ্গে লঞ্চ চলাচল করতে হবে। তিনি আরও বলেন, প্রতিদিন সদরঘাট দিয়ে প্রায় ৬০ হাজার লোক যাতায়াত করে। কিন্তু ঈদের সময় প্রায় ২০ লাখ লোক এই পথে যাতায়াত করে। তাই যাত্রীদের হয়রানি রোধ ও নিরাপত্তা নিশ্চিত করতে সবার সহযোগিতা দরকার।
ঢাকা জেলা অতিরিক্ত পুলিশ সুপার সাইদুর রহমান বলেন, ২৮ আগস্ট থেকে ঈদের পরবর্তী সাত দিন পর্যন্ত দিনে ও রাতে মালবাহী জাহাজ, কার্গো ও বাল্কহেড চলাচল করতে পারবে না। এ ছাড়া লঞ্চে ও ছাদে অতিরিক্ত যাত্রী বহন করতে দেওয়া হবে না এবং মাঝনদী থেকে খেয়া নৌকাযোগে কোনো অবস্থাতেই লঞ্চের যাত্রীদের উঠতে দেওয়া যাবে না।
ডিএমপি লালবাগ বিভাগের উপকমিশনার মোহাম্মদ ইব্রাহিম খান বলেন, সদরঘাট টার্মিনাল এলাকায় যাত্রী হয়রানি ও নিরাপত্তায় পুলিশ মোতায়েন থাকবে। সড়কপথে হকার ও যানজট নিরসনে অতিরিক্ত পুলিশ দায়িত্ব পালন করবে।
