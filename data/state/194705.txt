
উত্তরবঙ্গের সঙ্গে রাজধানীর অন্যতম প্রবেশপথ গাবতলীতে ফরমালিনযুক্ত ১০০ টন আম, ১০০ ঝুড়ি লিচু, ২০ মণ জাম ও চার মণ পাকা পেঁপে বুলডোজার দিয়ে ধ্বংস করা হয়েছে।আজ শুক্রবার ভোরে ভ্রাম্যমাণ আদালত এগুলো ধ্বংস করেন। এ সময় তিনজনকে সাড়ে ১১ হাজার টাকা জরিমানা করা হয়েছে।ভ্রাম্যমাণ আদালতের নির্বাহী ম্যাজিস্ট্রেটের দায়িত্বে থাকা সাভার উপজেলা সহকারী কমিশনার (ভূমি) লিয়াকত আলী প্রথম আলোকে বলেন, সন্ধ্যা ছয়টা থেকে গভীর রাত পর্যন্ত অভিযান চালিয়ে উত্তরবঙ্গসহ দেশের বিভিন্ন অঞ্চল থেকে ট্রাকে আসা ফল পরীক্ষা করে ফরমালিনের মাত্রা নির্ণয় করা হয়।এর মধ্যে আমে সাত থেকে ১৪৩ পিপিএম, লিচুতে ১০-৬০ পিপিএম, জামে ২০-৩০ পিপিএম, পেঁপে ১৫-১৮ পিপিএম ফরমালিন পাওয়া গেছে। সহনীয় মাত্রা দশমিক শূন্য ৫ পিপিএম। গাবতলীতে আসা আমের ট্রাকগুলোর মধ্যে শতকরা ২৫ ভাগ ট্রাকে আমের ফরমালিন পাওয়া যায়নি। এসব আম কাঁচা ছিল। তবে শতভাগ লিচু ও জামে ফরমালিন পাওয়া গেছে।লিয়াকত আলী  বলেন, ‘আমার ধারণা, রাজধানীর প্রবেশপথে চেকপোস্ট বসানোর কারণে ব্যবসায়ীরা কৌশলে ফরমালিনমুক্ত কাঁচা আম রাজধানীতে নিয়ে পরে ফরমালিন দিতে পারেন।’
তুরাগ থানার ধোর এলাকায় গতকাল সন্ধ্যা থেকে ভোর পর্যন্ত অভিযান চালিয়ে ফরমালিন মেশানো ৩০০ মণ আম ধ্বংস করা হয়। অভিযানের নেতৃত্বে ছিলেন সাভারের আমিনবাজার রাজস্ব সার্কেলের সহকারী কমিশনার (ভূমি) শামসুল আরিফ।
