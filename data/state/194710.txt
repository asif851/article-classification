
কুয়াশার মধ্যে সড়ক, মহাসড়কে গাড়ি চালানোর সময় যানবাহনের সর্বোচ্চ গতিসীমা ঘণ্টায় ৫০ কিলোমিটার বেঁধে দিয়েছে সরকার। আজ মঙ্গলবার সচিবালয়ে জাতীয় সড়ক নিরাপত্তা কাউন্সিলের সভায় এ সিদ্ধান্ত নেওয়া হয়।
সভা শেষে সাংবাদিকদের কাছে এই সিদ্ধান্তের কথা জানান সড়ক পরিবহন ও সেতুমন্ত্রী ওবায়দুল কাদের। তিনি বলেন, যানবাহনের গতি সর্বোচ্চ ৪০ থেকে ৫০ কিলোমিটারের মধ্যে রাখতে হবে এবং চলন্ত গাড়িগুলোকে অবশ্যই ফগলাইট জ্বালিয়ে রাখতে হবে। মন্ত্রী বলেন, প্রয়োজন হলে ঘন কুয়াশার সময় যানবাহন চলাচল বন্ধ রাখা হবে।
সম্প্রতি কুয়াশার কারণে বেশ কিছু দুর্ঘটনায় প্রাণহানি হয়েছে। আহতও হয়েছেন অনেকে। গত শনিবার বঙ্গবন্ধু সেতুতে কুয়াশার কারণে পরপর কয়েকটি দুর্ঘটনা ঘটে। এসব দুর্ঘটনায় ভূমিমন্ত্রীর ছেলেসহ অন্তত ৭ জন নিহত হন।
