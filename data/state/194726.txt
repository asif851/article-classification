
রাজশাহীর চারঘাট উপজেলায় গতকাল রোববার মাদক ব্যবসায়ীরা পিটিয়ে এক পুলিশ কর্মকর্তার হাত ভেঙে দিয়েছেন। একই দিন বাঘা উপজেলায় গ্রেপ্তারের পর ডাকাতির মামলার এক আসামি হাতকড়া নিয়ে পালিয়ে গেছেন।পুলিশ সূত্রে জানা গেছে, চারঘাটের বাদুড়িয়া গ্রামের মহিদুল ইসলাম (২৫) নামের মাদক মামলার এক আসামির বিরুদ্ধে আদালত থেকে গ্রেপ্তারি পরোয়ানা জারি হয়েছে। গতকাল দুপুরে চারঘাট থানার এএসআই মোশাররফ হোসেন দুজন কনস্টেবল নিয়ে তাঁকে গ্রেপ্তার করতে বাদুড়িয়া গ্রামে যান। সেখানে এএসআই মোশাররফ হোসেন মহিদুলকে জাপটে ধরেন। এ সময় স্থানীয় মাদক ব্যবসায়ীরা এক হয়ে মহিদুলকে তাঁর হাত থেকে ছিনিয়ে নেন। এরপর তাঁরা পিটিয়ে মোশাররফের ডান হাতের কবজি ভেঙে দেন। খবর পেয়ে থানা থেকে অতিরিক্ত পুলিশ গিয়ে তাঁদের উদ্ধার করেন। এ ঘটনায় চারঘাট থানায় মামলা হয়েছে।এদিকে গতকাল সকাল সাতটার দিকে বাঘা থানার এএসআই সেলিম খান ও হাসান আলী উপজেলার কলিগ্রাম এলাকায় কামরুজ্জামান ওরফে বাবু (২৫) নামের এক আসামিকে গ্রেপ্তার করতে যান। বাবুর বিরুদ্ধে চুরি, ডাকাতি, ছিনতাই ও নারী নির্যাতনসহ বিভিন্ন মামলায় আদালতের ছয়টি গ্রেপ্তারি পরোয়ানা রয়েছে। পুলিশ বাবুর বাড়িতে গিয়ে তাঁকে গ্রেপ্তার করে হাতকড়া লাগিয়ে দেয়। এ সময় বাবুর বাবা-মা হাঁসুয়া নিয়ে পুলিশের দিকে তেড়ে আসেন। এই সুযোগে কামরুজ্জামান হাতকড়া নিয়ে পালিয়ে যান।ঘটনার সত্যতা নিশ্চিত করে গতকাল বিকেলে বাঘা থানার ওসি আবুল খায়ের বলেন, সারা দিনেও হাতকড়া উদ্ধার করা সম্ভব হয়নি। এ ঘটনায় মামলার প্রস্তুতি চলছে।
