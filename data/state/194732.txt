
সমঝোতার আগেই তফসিল ঘোষণা চলমান সংকটকে আরও বাড়িয়ে দিয়েছে বলে মন্তব্য করেছেন বাংলাদেশের কমিউনিস্ট পার্টির (সিপিবি) সভাপতি মুজাহিদুল ইসলাম সেলিম। আজ মঙ্গলবার পুরানা পল্টনের মুক্তি ভবনের প্রগতি সম্মেলনকক্ষে রাজনৈতিক পরিস্থিতি ও নির্বাচন সম্পর্কে অবস্থান ও বক্তব্য তুলে ধরতে সিপিবি আয়োজিত সংবাদ সম্মেলনে তিনি এসব কথা বলেন।
মুজাহিদুল ইসলাম সেলিম বলেন, ঘোষিত তফসিলে সবার অংশগ্রহণে গ্রহণযোগ্য ও অর্থবহ নির্বাচন সম্ভব নয়। সবার অংশগ্রহণ ছাড়া একতরফা নির্বাচন করা হলে তা জনগণের কাছে গ্রহণযোগ্য হবে না। সবার অংশগ্রহণে গ্রহণযোগ্য ও অর্থবহ নির্বাচনের জন্য সিপিবি শেষ পর্যন্ত চেষ্টা চালিয়ে যাবে। সেটা না হলে অগ্রহণযোগ্য পাতানো নির্বাচনে সিপিবি অংশগ্রহণ করবে না।
সংবাদ সম্মেলনে সিপিবি সভাপতি আরও বলেন, ক্ষমতা ধরে রাখার জন্য বিএনপিকে নির্বাচনী প্রক্রিয়ার বাইরে রেখে আওয়ামী লীগ একতরফা নির্বাচন করতে চায়। আবার সবার অংশগ্রহণে যাতে নির্বাচন না হয়, তার জন্য নানা অপশক্তি তত্পর।
সংবাদ সম্মেলনের লিখিত বক্তব্যে আরও বলা হয়, দুই জোটের দ্বন্দ্ব-সংঘাতের মাশুল দিতে হচ্ছে দেশ ও দেশের মানুষকে। বিপন্ন হচ্ছে গণতন্ত্র ও গণতান্ত্রিক অধিকার। এসব দ্বন্দ্ব-সংঘাতের সুযোগ নিয়ে বিদেশিশক্তি নানাভাবে অভ্যন্তরীণ ব্যাপারে হস্তক্ষেপ করে চলেছে এবং দেশের স্বার্থের বিরুদ্ধে সরকারের কাছে থেকে বিভিন্ন সুবিধা হাতিয়ে নিচ্ছে। টিকফাসহ দেশবিরোধী নানা চুক্তিতে বাংলাদেশকে আবদ্ধ করা হচ্ছে।
সংবাদ সম্মেলনে লিখিত বক্তব্য পাঠ করেন সিপিবির সাধারণ সম্পাদক সৈয়দ আবু জাফর আহমেদ। এ সময় উপস্থিত ছিলেন হায়দার আকবর খান রনো, সাজ্জাদ জহির চন্দন, আহসান হাবিব লাবলু, রুহিন হোসেন প্রিন্স, মাহবুবুল আলম, ফজলুল রহমান, আবদুল কাদের, শাহীন রহমান, অনিরুদ্ধ দাশ অঞ্জন, জলি তালুকদার প্রমুখ।
