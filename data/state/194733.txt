
৫০ একর জমি ও বিনিয়োগের বিষয়ে আনুষ্ঠানিক প্রস্তাব চেয়েছে ভারত। আর চলতি সপ্তাহেই ঢাকায় ভারতীয় হাইকমিশনে আনুষ্ঠানিক প্রস্তাব পাঠাবে তৈরি পোশাকশিল্পের মালিকদের সংগঠন বিজিএমইএ।সংগঠনের সভাপতি আতিকুল ইসলাম গতকাল শনিবার সন্ধ্যায় প্রথম আলোকে জানান, গত সপ্তাহে বাংলাদেশে নিযুক্ত ভারতের উপহাইকমিশনার সন্দ্বীপ চক্রবর্তী বিজিএমইএকে বিনিয়োগের আনুষ্ঠানিক প্রস্তাবটি হাইকমিশনে জমা দিতে বলেছেন।উল্লেখ্য, ভারতের প্রধানমন্ত্রী নরেন্দ্র মোদি গত সপ্তাহে দুই দিনের সফরে বাংলাদেশে আসেন। সফরের দ্বিতীয় দিন ৭ জুন কয়েকজন ব্যবসায়ীর সঙ্গে সোনারগাঁও হোটেলে বৈঠক করেন তিনি। এ সময় আতিকুল ইসলাম মোদির কাছে তাঁর দেশে ৫০ একর জমি বরাদ্দ চান।বিজিএমইএর সভাপতি গতকাল এ বিষয়ে বলেন, ‘আমাদের জন্য বিষয়টি নতুন। তাই যেনতেনভাবে নয়, সব দিক বিচার-বিশ্লেষণ করে বিনিয়োগ প্রস্তাবের পরিকল্পনা তৈরি করছি আমরা। আশা করছি, সরকারের অনুমতি নিয়ে চলতি সপ্তাহেই ভারতীয় হাইকমিশনে প্রস্তাব জমা দেব।’ভারতে জায়গা পেলে সেখানে ভারতের সবচেয়ে বড় পোশাকপণ্যের গুদাম ও বিতরণকেন্দ্র গড়ে তুলতে চায় বিজিএমইএ। এ ছাড়া মোদির কাছে ভারতে তৈরি পোশাকের এক হাজার বিক্রয়কেন্দ্র (রিটেইল শপ) স্থাপন করারও আগ্রহ প্রকাশ করেন সংগঠনটির সভাপতি। এসবের জন্য ২ কোটি ৫০ লাখ ডলার বিনিয়োগ করে একটি কোম্পানি গঠন করা হবে বলে জানান আতিকুল ইসলাম।মোদির সফরের পর এক সপ্তাহ পার হয়েছে। এর মধ্যে ভারতের পক্ষ থেকে ৫০ একর জমির বিষয়ে আনুষ্ঠানিকভাবে কিছু জানানো হয়েছে কি না—জানতে চাইলে বিজিএমইএর সভাপতি বলেন, ‘না। তবে যেহেতু নরেন্দ্র মোদি সেদিন ইতিবাচক মনোভাব দেখিয়েছেন, তাই হয়তো ভারতের হাইকমিশন থেকে আমাদের সঙ্গে যোগাযোগ করা হয়েছে।’এদিকে প্রাথমিকভাবে ভারতীয় হাইকমিশনে আজ রোববারই প্রস্তাব দেওয়ার কথা ছিল। আতিকুল ইসলাম গতকাল বিকেলে এমনটাই জানিয়েছিলেন। তখন তিনি বলেন, ‘আমরা কাল (আজ) প্রস্তাবটি ভারতীয় হাইকমিশনে জমা দেব। একই সঙ্গে সেটি প্রধানমন্ত্রীর কার্যালয়, বাণিজ্য মন্ত্রণালয় ও বাংলাদেশ ব্যাংকে দেওয়া হবে।’ প্রস্তাব তৈরি হয়েছে কি না—তখন জানতে চাইলে বিজিএমইএর সভাপতি বলেন, ‘আজ রাতে (গতকাল) এফবিসিসিআইয়ের সভাপতি আবদুল মাতলুব আহমাদের সঙ্গে বৈঠকে করে চূড়ান্ত করব।’ পৌনে এক ঘণ্টা পর তিনি আবার বলেন, ‘কাল নয়, এ সপ্তাহের যেকোনো দিন প্রস্তাব দেওয়া হবে।’
