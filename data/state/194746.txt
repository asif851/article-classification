
প্রধানমন্ত্রী শেখ হাসিনা বলেছেন, দক্ষিণ এশিয়াকে একটি দারিদ্র্যমুক্ত, শান্তিপূর্ণ অঞ্চল হিসেবে গড়ে তোলার লক্ষ্যে লেখক ও সাহিত্যিকদের একসঙ্গে কাজ করতে হবে। এ সময় দারিদ্র্যকে এ অঞ্চলের প্রধান শত্রু বলে উল্লেখ করেন প্রধানমন্ত্রী। আজ বৃহস্পতিবার রাজধানীর জাতীয় জাদুঘর মিলনায়তনে দুই দিনব্যাপী সার্ক সাহিত্য উত্সবের উদ্বোধনী অনুষ্ঠানের ভাষণে প্রধানমন্ত্রী এসব কথা বলেন। খবর বাসসের।
শেখ হাসিনা বলেন, ‘রাজনীতি হোক আর সাহিত্যই হোক, সবকিছুর মূল উদ্দেশ্য মানুষের জীবনমানের উন্নয়ন। এ অঞ্চলের প্রধান সমস্যা দারিদ্র্য। অথচ এটা হওয়ার কথা ছিল না। আমি বিশ্বাস করি, আমরা এক হয়ে কাজ করলে সার্কভুক্ত দেশগুলো দ্রুততম সময়ে দারিদ্র্যের দুষ্টচক্র থেকে বেরিয়ে আসতে সক্ষম হবে।’
বাংলার বাউল, কবিয়াল, সাধক, বয়াতিরাও আমাদের সাহিত্য-সংগীতকে সমৃদ্ধ করেছেন উল্লেখ করে শেখ হাসিনা বলেন, ‘বাংলার কামার-কুমার-সুতারগণও একেকজন সৃষ্টিশীল শিল্পী। সেকালের ফকির লালন শাহ, সিরাজ সাঁই বা একালের আবদুল করিম, রাধারমণ দত্ত প্রমুখ আমাদের মনোজগতকে শাণিত করেছেন।’
সার্ক সাহিত্য উত্সবে ভারত, পাকিস্তান, শ্রীলঙ্কা, ভুটান, মালদ্বীপ ও আফগানিস্তানের খ্যাতনামা ৩০ জন ও স্বাগতিক বাংলাদেশের ৩৮ জন লেখক, কবি ও সাহিত্যিক অংশ নিচ্ছেন।
ফাউন্ডেশন অব সার্ক রাইটারস অ্যান্ড লিটারেচারের বাংলাদেশ চ্যাপ্টার রাইট ফাউন্ডেশন আয়োজিত এই অনুষ্ঠানে বক্তব্য দেন সংস্কৃতিমন্ত্রী আসাদুজ্জামান নূর, সব্যসাচী লেখক সৈয়দ শামসুল হক এবং ফাউন্ডেশন অব সার্ক রাইটারস অ্যান্ড লিটারেচারের সভাপতি অজিত কাউর।
স্বাগত বক্তব্য দেন সেলিনা হোসেন। ধন্যবাদ জ্ঞাপন করেন রুবানা হক। অনুষ্ঠানের শুরুতে কবি শামসুর রাহমানের ‘স্বাধীনতা তুমি’ কবিতা আবৃত্তি করেন বাংলায় ভাস্বর বন্দ্যোপাধ্যায় ও ইংরেজিতে ডালিয়া রহমান। এবারের উত্সবের মূল প্রতিপাদ্য হচ্ছে ‘সীমানা পেরিয়ে: আস্থার ও মিলনে’।
