
সকাল থেকে হই-হুল্লোড়। ​বেলুন ও ফিতা দিয়ে সাজানো হলো গাছ। কাটা হলো কেক। কেকের টুকরা নিয়ে গাছটির দিকে এ​গিয়ে গেলেন শিক্ষক-শিক্ষার্থীরা। গাছের এক জায়গায় লাগিয়ে দিলেন ​কেকের ক্রিম। যেন গাছটিকেই খাওয়াচ্ছেন কেক!যে গাছটিকে ঘিরে এত আনন্দ, তার নাম পলাশ। রাজশাহী বিশ্ববিদ্যালয়ের চারুকলা অনুষদের সামনে প্রায় ১৮ বছর ধরে দাঁড়িয়ে থাকা গাছটির আজ জন্মদিন।১৯৯৭ সাল থেকে প্রতি বছর ৫ নভেম্বর পলাশ গাছটির জন্মদিন পালন করেন চারুকলা বিভাগের শিক্ষক-শিক্ষার্থীরা।অনুষ্ঠানে উপস্থিত চারুকলা বিভাগের শিক্ষক কনক কুমার পাঠক বলেন, গাছের সঙ্গে মানুষের রয়েছে একটি নিবিড় সম্পর্ক। আমরা যা ত্যাগ করি তা গ্রহণ করে গাছ। আর গাছ যা ত্যাগ করে আমরা তা গ্রহণ করি। সেই সম্পর্ককে স্মরণ করে গাছের প্রতি শ্রদ্ধা জানানোর জন্যই প্রতি বছর এই আয়োজন।অনুষদের স্নাতকোত্তরের শিক্ষার্থী মেহেদি হাসান জানালেন এই জন্মদিন পালনের ইতিহাস। তিনি বলেন, ১৯৯৪ সালে চারুকলা বিভাগ প্রতিষ্ঠার সময় গাছটি লাগানো হয়। ১৯৯৭ সাল থেকে প্রতিবছর ৫ নভেম্বর এই গাছটির জন্মদিন পালন করা হয়। গাছটি লাগিয়েছিলেন বিভাগের মালি। যাকে সবাই ‘চান্দু ভাই’ হিসেবেই জানে। এটা মূলত বৃক্ষকে ভালোবাসার প্রতীকী অনুষ্ঠান। মূলত শিক্ষার্থীরা কাছ থেকে টাকা তুলে এ আয়োজন করা হয়।অনুষদের কয়েকজন শিক্ষার্থীর সঙ্গে কথা বলে জানা যায়, কয়েক বছর আগে পলাশ গাছের চারপাশ টেরাকোটা দিয়ে বাধাই করা হয়েছে। শিক্ষার্থীরা এর নাম দিয়েছেন ‘পলাশ তলা’। শিক্ষার্থীরা পলাশ তলায় বসে আড্ডা দেয়, ছবি আঁকে। বিভাগের শিক্ষার্থী শারমিন সুলতানা বলেন, এটা এখন চারুকলা বিভাগের ঐতিহ্য হয়ে গেছে।

