
মাধ্যমিক স্কুল সার্টিফিকেট (এসএসসি) ও সমমানের পরীক্ষার ফল প্রকাশ করা হবে চলতি মে মাসের শেষ দিকে। শিক্ষামন্ত্রী নুরুল ইসলাম নাহিদ গতকাল বুধবার রাতে প্রথম আলোকে এ কথা বলেন।শিক্ষা মন্ত্রণালয়ের একটি সূত্র জানায়, ৩০ বা ৩১ মে এসএসসির ফল প্রকাশ করার প্রস্তুতি চলছে। প্রথা অনুযায়ী প্রধানমন্ত্রীর কাছে ফলাফলের অনুলিপি দেওয়া হয়। তাই প্রধানমন্ত্রী শেখ হাসিনার সম্মতি পাওয়ার ভিত্তিতে ফল প্রকাশের দিন চূড়ান্ত করা হবে।গত ৬ ফেব্রুয়ারি এসএসসি পরীক্ষা শুরু হয়ে শেষ হয় মার্চের শুরুর দিকে। বিএনপির নেতৃত্বাধীন ২০-দলীয় জোটের ডাকা হরতালের কারণে একটি পরীক্ষাও পূর্বঘোষিত সময়সূচি অনুযায়ী হতে পারেনি। সব কটি পরীক্ষা হয়েছে পরিবর্তিত তারিখে সাপ্তাহিক ছুটির দিন শুক্র ও শনিবারে।
