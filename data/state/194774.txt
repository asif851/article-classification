
২০১১ সালের ক্রিকেট বিশ্বকাপের প্রচারণায় ইসলামী ব্যাংকের টাকা নেওয়ার জন্য বর্তমান পরিকল্পনামন্ত্রী আ হ ম মুস্তফা কামালকে দায়ী করেছেন অর্থনীতিবিদ আবুল বারকাত। রাজধানীর ইঞ্জিনিয়ার্স ইনস্টিটিউশন মিলনায়তনে বাংলাদেশ অর্থনীতি সমিতি আয়োজিত ‘মৌলবাদের রাজনৈতিক অর্থনীতি ও জঙ্গিবাদ: মর্মার্থ ও করণীয়’ শীর্ষক এক সেমিনারে এ কথা বলেন তিনি।
আবুল বারকাত বলেন, ‘আমি মনে করি ইসলামী ব্যাংককে বিশ্বকাপ ক্রিকেটের স্পনসর করে সরকার ভুল করেছে। এর মাধ্যমে সরাসরি ইসলামী ব্যাংককে স্বীকৃতি দেওয়া হয়েছে। জনতা ব্যাংকের চেয়ারম্যান হিসেবে এটা ঠেকাতে আমি তখন সরকারকে চিঠি দিয়েছিলাম। কিন্তু আজকের পরিকল্পনামন্ত্রী লোটাস কামালের কারণে সেটা ঠেকানো যায়নি।’আবুল বারকাত আরও বলেন, ‘সেই সময় কিছুদিনের জন্য দেশের বাইরে গিয়েছিলাম। এসে দেখি বিমানবন্দরে খেজুরগাছ আর বাতি জ্বলছে। শেরাটনের সামনে দেখলাম বিরাট এক নৌকা, তলায় লেখা সৌজন্যে ইসলামী ব্যাংক আর ওপরে লেখা নৌকা আমার পরিচয়।’এ ব্যাপারে জানতে পরিকল্পনামন্ত্রী আ হ ম মুস্তফা কামালের সঙ্গে যোগাযোগের চেষ্টা করা হলে তাঁকে পাওয়া যায়নি।উল্লেখ্য, ২০১১ সালে ক্রিকেট বিশ্বকাপের প্রচারণায় অন্যতম স্পনসর হিসেবে সরকারকে ৮০ কোটি টাকা দিয়েছিল ইসলামী ব্যাংক বাংলাদেশ লিমিটেড।প্রবন্ধ উপস্থাপনায় অধ্যাপক বারকাত আরও বলেন, ইসলামী ব্যাংকের মতো মৌলবাদী আদর্শে পরিচালিত বিভিন্ন ব্যবসাপ্রতিষ্ঠানের এখন বার্ষিক মুনাফার পরিমাণ ২ হাজার ৪৬৪ কোটি টাকা। আর ১৯৭৫ থেকে ২০১৪—এই ৪০ বছরে মৌলবাদের অর্থনীতির মোট পুঞ্জীভূত মুনাফার পরিমাণ ২ লাখ কোটি টাকা।দেশের মূল অর্থনীতির ওপর মৌলবাদের অর্থনীতির প্রভাব নিয়ে আবুল বারকাত বলেন, ‘ধর্মভিত্তিক মৌলবাদ শুধুমাত্র মূলধারার অর্থনীতির মধ্যে মৌলবাদের অর্থনীতি সৃষ্টি ও বিকশিত করেনি, তারা সৃষ্টি করেছে সরকারের মধ্যে সরকার এবং রাষ্ট্রের মধ্যে রাষ্ট্র।’অর্থনীতি সমিতির সভাপতি আশরাফ উদ্দিন চৌধুরীর সভাপতিত্বে সেমিনারে স্বাগত বক্তব্য দেন সমিতির সাধারণ সম্পাদক জামালউদ্দিন আহমেদ।
