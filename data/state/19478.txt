
বাংলাদেশের সমাজকল্যাণমন্ত্রী সৈয়দ মহসিন আলী বলেছেন, ‘কলকাতার বাঙালিদের মুখে হিন্দি কথা শুনলে আমার দুঃখ বোধ হয়। কেন কলকাতার অনেক বাঙালি হিন্দিতে কথা বলেন? কেন তাঁরা বাংলা জানা সত্ত্বেও হিন্দিতে কথা বলেন?’
আজ বিকেলে ভারতের পশ্চিমবঙ্গের কলকাতা প্রেসক্লাবে আচার্য দীনেশ চন্দ্র সেন রিসার্চ সোসাইটি আয়োজিত এক অনুষ্ঠানে এ কথা বলেন মন্ত্রী। অনুষ্ঠানে মন্ত্রীকে বাংলাদেশের মুক্তিযুদ্ধে এবং সমাজকল্যাণ কার্যক্রমে বিশেষ অবদান রাখার জন্য স্বর্ণপদক দেওয়া হয়। কলকাতা বিশ্ববিদ্যালয়ের সহ-উপাচার্য ধ্রুবজ্যোতি চট্টোপাধ্যায় তাঁর হাতে স্বর্ণপদক তুলে দেন।
মহসিন আলী আরও বলেন, ‘আমরা আশাবাদী শীঘ্রই ভারতের সঙ্গে আমাদের তিস্তার পানি বণ্টন এবং সীমান্ত (ছিটমহল) চুক্তি হবে।’ তিনি পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে বাংলাদেশ সফরের জন্য ধন্যবাদ জানিয়ে বলেন, ‘এতে আমাদের পারস্পরিক সম্পর্ক আরও দৃঢ় হবে।’ মমতা ভারতের সঙ্গে বাংলাদেশের ওই চুক্তিগুলো সম্পাদনে যথার্থ ভূমিকা নেবেন বলেও আশাবাদ ব্যক্ত করেন তিনি।
