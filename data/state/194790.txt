
ঝিনাইদহ সদর উপজেলার চুয়াডাঙ্গা গ্রামে দুটি ‘জঙ্গি আস্তানায়’ আজ বুধবার দ্বিতীয় দিনের অভিযান শুরু করা হয়েছে। গতকাল মঙ্গলবার ওই আস্তানা ঘেরাও করে দিনভর অভিযান চালায় র‍্যাব। পরে সন্ধ্যা ছয়টার দিকে অভিযান স্থগিত করা হয়।
গতকাল অভিযানে ওই দুই আস্তানার পাঁচটি স্থান থেকে দুটি সুইসাইড ভেস্ট (আত্মঘাতী বন্ধনী), পাঁচটি শক্তিশালী বোমা, ১৮টি ডিনামাইট স্টিক, বোমা তৈরির ১৮৬টি পিভিসি সার্কিট, চার ড্রাম রাসায়নিক দ্রব্য ও একটি অ্যান্টিমাইন উদ্ধার করা হয়েছে।
আজ সকাল সাড়ে ১০টার দিকে র‍্যাবের আইন ও গণমাধ্যম শাখার পরিচালক মুফতি মাহমুদ খান প্রথম আলোকে বলেন, গতকাল ঘটনাস্থল থেকে যে পরিমাণ বিস্ফোরক ও অস্ত্র উদ্ধার করা হয়েছে, তার বাইরে আর কিছু পাওয়া যায়নি। পুরো এলাকায় তল্লাশি চালানো হয়েছে। বোমা নিষ্ক্রিয়কারী দল ঘটনাস্থলে কাজ করছে।
র‍্যাব জানায়, গতকাল দুটি সুইসাইড ভেস্ট উদ্ধার করা হয়। নারীদের সার্জিক্যাল বেল্টে বিভিন্ন বিস্ফোরক (এক্সক্লুসিভ) রেখে সুইসাইড ভেস্ট বানানো হয়েছে। এ দুটি নিষ্ক্রিয় করা হবে। এরপর আনুষ্ঠানিকভাবে অভিযান সমাপ্ত ঘোষণা করা হবে বলে জানিয়েছে র‍্যাব।
 
