
প্রধানমন্ত্রী শেখ হাসিনা আজ সোমবার ঢাকায় সম্মিলিত সামরিক হাসপাতালে (সিএমএইচ) চিকিৎসাধীন জাতীয় সংসদের স্পিকার শিরীন শারমিন চৌধুরীকে দেখতে যান। প্রধানমন্ত্রীর উপ–প্রেস সচিব আশরাফুল আলম খোকন জানান, অসুস্থ স্পিকারকে দেখতে শেখ হাসিনা আজ রাতে সিএমএইচে যান এবং তাঁর শয্যাপাশে কিছু সময় অবস্থান করেন। শেখ হাসিনা উপস্থিত চিকিৎসকদের সঙ্গে কথা বলেন এবং তাঁদের কাছে স্পিকারের স্বাস্থ্য সম্পর্কে খোঁজখবর নেন। প্রধানমন্ত্রী তাঁর দ্রুত রোগমুক্তি কামনা করেন। শিরীন শারমিন চৌধুরী গত শনিবার থেকে সিএমএইচের ইনটেনসিভ কেয়ার ইউনিটে (আইসিইউ) চিকিৎসাধীন রয়েছেন। সূত্র জানায়, শনিবার রাতে স্পিকার হঠাৎ করে অসুস্থ হয়ে পড়েন। প্রথমে তাঁকে একটি বেসরকারি হাসপাতালে নিয়ে যাওয়া হয়। ওই দিন রাতেই তাঁকে সিএমএইচে স্থানান্তর করা হয়।
