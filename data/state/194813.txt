
তথ্যমন্ত্রী হাসানুল হক ইনু বলেছেন, সরকার আর খালেদা জিয়ার মাঝখানে অসংখ্য পোড়া মানুষের লাশ। এদের ডিঙিয়ে খালেদার সঙ্গে সংলাপ সম্ভব নয়।আজ শনিবার দুপুরে উত্তরা হাউস বিল্ডিং মোড়ে জাতীয় সমাজতান্ত্রিক দল-জাসদ (ঢাকা-উত্তর) আয়োজিত মানববন্ধনে প্রধান অতিথির বক্তৃতায় তথ্যমন্ত্রী এ কথা বলেন।তথ্য মন্ত্রণালয়ের এক বিজ্ঞপ্তিতে এ কথা জানানো হয়েছে।বিএনপির নেত্রী রাজনীতির সব নিয়মকানুন ভেঙে নিছক সন্ত্রাসের পথ বেছে নিয়েছেন, উল্লেখ করে তথ্যমন্ত্রী বলেন, খালেদা জিয়া প্রশাসনের বিরুদ্ধে আন্দোলন না করে নিরীহ জনগণকে আগুনে পুড়িয়ে হত্যা করে সাম্প্রতিক ইতিহাসে নজিরবিহীন নিষ্ঠুরতা আর বর্বরতার পরিচয় দিচ্ছেন।
তথ্যমন্ত্রী ও জাসদের সভাপতি হাসানুল হক ইনু বলেন, আওয়ামী লীগ ও জাসদ যখন আইনের আওতার মধ্যে থেকে সভা-সমাবেশ করে সন্ত্রাসীদের তাণ্ডব মোকাবিলা করছে, খালেদা জিয়ার আগুন-সন্ত্রাসীরা তখন রাতের আাঁধারে নাশকতা চালাচ্ছে।
