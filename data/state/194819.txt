
জাতীয় সংসদ ভবনের নিরাপত্তা আরও জোরদার করার নির্দেশ দিয়েছেন ডেপুটি স্পিকার মো. ফজলে রাব্বী মিয়া। আজ বুধবার সকালে জাতীয় সংসদ ভবন এলাকা পরিদর্শনের সময় তিনি এ নির্দেশ দেন।ডেপুটি স্পিকার সংসদ ভবনের প্রতিটি চেকপোস্ট সরেজমিনে পরিদর্শন করেন। সেখানে কর্তব্যরত নিরাপত্তাকর্মীদের খোঁজখবর নেন। নিরাপত্তাকর্মীদের জন্য পর্যাপ্ত বুলেট প্রুফ জ্যাকেট ও হেলমেট সরবরাহ করার প্রয়োজনীয় ব্যবস্থা গ্রহণেরও নির্দেশ দেন।জাতীয় সংসদ সচিবালয়ের এক বিজ্ঞপ্তিতে এসব তথ্য জানানো হয়।ডেপুটি স্পিকার মো. ফজলে রাব্বী মিয়া পরিদর্শনকালে সংসদ ভবনে অননুমোদিত কোনো ব্যক্তি বা গাড়ি যাতে প্রবেশ করতে না পারে, সে বিষয়ে কর্তব্যরত নিরাপত্তাকর্মীদের সতর্ক থাকার নির্দেশ দেন। এ সময় তিনি নিজে দাঁড়িয়ে থেকে কয়েকজন দর্শনার্থীর প্রবেশের বৈধতা যাচাই করেন এবং সংসদ সচিবালয়ের একজন কর্মকর্তার আইডি কার্ড প্রদর্শিত অবস্থায় না থাকায় তাঁকে ভর্ৎসনা করেন।ডেপুটি স্পিকার ভিভিআইপিদের প্রবেশপথে (গলফ-৮) নিরাপত্তাকর্মীর সংখ্যা আরও বাড়াতে সিনিয়র সচিব ও সার্জেন্ট অ্যাট আর্মসকে নির্দেশ দেন। সব চেকপোস্টের প্রবেশপথের গতিরোধক বাঁশকলগুলোকে ইলেকট্রিক করারও পরামর্শ দেন তিনি।
ডেপুটি স্পিকার চেকপোস্টগুলোকে বিজয় সরণির ৬ নম্বর গেটের অনুরূপ পাকাকরণের পরামর্শ দিয়ে টয়লেটসহ নিরাপত্তাকর্মীদের কাজের অনুকূল অন্যান্য সুযোগ-সুবিধা বৃদ্ধির জন্য সিনিয়র সচিবকে প্রয়োজনীয় ব্যবস্থা নিতে বলেন।
এ সময় জাতীয় সংসদের সিনিয়র সচিব মো. আবদুল রব হাওলাদার, সার্জেন্ট অ্যাট আর্মস কমোডর সৈয়দ আরিফুল ইসলাম, ডেপুটি সার্জেন্ট অ্যাট আর্মস পুলিশ সুপার মো. সেলিম খান ও অন্য কর্মকর্তারা উপস্থিত ছিলেন।
