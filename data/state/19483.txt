
পুরান ঢাকার তাঁতীবাজার ও হোসেনি দালান এলাকায় আজ বৃহস্পতিবার দুপুরে দেড় ঘণ্টার ব্যবধানে গুলি ও ছুরিকাঘাত করে তিন দোকান কর্মচারীর কাছ থেকে প্রায় ১২ লাখ টাকা ছিনিয়ে নিয়েছে দুর্বৃত্তরা।
গুরুতর আহত দোকান কর্মচারী রাজিব হোসেন (২৪), সুমন চন্দ্র দাস (৩৫) ও শফিকুল ইসলামকে (২৮) ঢাকা মেডিকেল কলেজ হাসপাতালে ভর্তি করা হয়েছে। রাজিব ও সুমন বায়তুল মোকাররম মসজিদ মার্কেটের একটি জুয়েলার্সের এবং শফিকুল নিমতলীর একটি ব্যবসাপ্রতিষ্ঠানের কর্মচারী।
পুলিশ ও হাসপাতাল সূত্র জানায়, বেলা দেড়টার দিকে বায়তুল মোকাররম মার্কেটের জুয়েলার্সের কর্মচারী রাজীব ও সুমন ১০ লাখ টাকা হাতব্যাগে নিয়ে পুরান ঢাকার তাঁতীবাজারের সোনার দোকানে যান। তারা রিকশায় করে তাঁতীবাজার মোড়ে গিয়ে নামেন। সেখানে থেকে হেঁটে সোনার দোকানে যাওয়ার সময় পাঁচজন ছিনতাইকারী তাঁদের পথরোধ করে। একপর্যায়ে ছিনতাইকারীরা তাদের দুজনকে পেছন থেকে গুলি করে টাকাভর্তি হাতব্যাগ নিয়ে পালিয়ে যায়।
হাসপাতালে চিকিত্সাধীন রাজীব ও সুমন জানান, কিছু বুঝে ওঠার আগেই ছিনতাইকারীরা অতর্কিতে বোমা ফাটিয়ে এলাকায় আতঙ্ক সৃষ্টি করে। ছিনতাইকারীরা ব্যস্ততম সড়কে তাঁদের দুজনকে গুলি করে টাকাভর্তি হাতব্যাগ নিয়ে অস্ত্র উঁচিয়ে আদালতের দিকে চলে যায়। তারা চিত্কার করলেও অস্ত্রের ভয়ে কেউ কাছে যেতে সাহস পাননি।
কোতোয়ালি থানার পরিদর্শক (তদন্ত) মো. ফিরোজ হোসেন মোল্লা প্রথম আলোকে বলেন, ছিনতাই হওয়া টাকা উদ্ধার করা যায়নি।  ঘটনার সঙ্গে জড়িতদের আটক করা যায়নি।
দুপুর ১২টার দিকে হোসেনি দালানের কাছে ছিনতাইকারীরা আরেক দোকান কর্মচারী শফিকুলকে এলোপাতাড়ি ছুরিকাঘাত করে তাঁর কাছ থেকে দুই লাখ ছিনিয়ে নেয়। শফিকুল নিমতলী এজেড এন্টারপ্রাইজের কর্মচারী।
প্রতিষ্ঠানটির মালিক আবু ইউসুফ জানান, কর্মচারী শফিকুলকে এলিফেন্ট রোডের একটি ব্যাংক থেকে দুই লাখ টাকা তুলতে পাঠানো হয়। সেখান থেকে ফেরার পথে ছিনতাইকারীরা শফিকুলকে কুপিয়ে দুই লাখ টাকা নিয়ে গেছে।
চকবাজার থানার উপপরিদর্শক (এসআই) খন্দকার আশরাফুল কবির ঘটনাটি নিশ্চিত করে বলেন, ছিনতাই হওয়া টাকা উদ্ধার এবং এর সঙ্গে জড়িতদের গ্রেপ্তারে পুলিশ তত্পর।  
