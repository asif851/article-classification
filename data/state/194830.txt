
সুখী এবং পরিবেশবান্ধব ১৪০টি দেশের মধ্যে বাংলাদেশের স্থান অষ্টম। ওয়ার্ল্ড ইকোনমিক ফোরাম নামে সুইজারল্যান্ডের জেনেভাভিত্তিক একটি অলাভজনক প্রতিষ্ঠান এ তালিকা তৈরি করেছে।‘হ্যাপি প্ল্যানেট ইনডেক্স ২০১৬’ শীর্ষক ওই গবেষণায় বলা হয়, বাংলাদেশ গত ২৫ বছরে মানব উন্নয়নের ক্ষেত্রে বেশ এগিয়েছে। ২০১৪ সালে নবায়নযোগ্য জ্বালানি খাতে কর্মসংস্থানের দিক থেকে বিশ্বের শীর্ষ ১০টি দেশের মধ্যে ছিল বাংলাদেশ। জলবায়ু পরিবর্তনের প্রভাবে দেশটি সুনির্দিষ্ট ঝুঁকিতে রয়েছে। তা মোকাবিলায় এ ধরনের কর্মসংস্থানের উদ্যোগ প্রয়োজন।দেশগুলোর মানুষের গড় আয়ু, কল্যাণ, পরিবেশগত পদক্ষেপ এবং অসমতার বিষয়ে বিভিন্ন সূত্র থেকে তথ্য সংগ্রহের ভিত্তিতে ওই জরিপ প্রতিবেদন তৈরি করা হয়।সুখী দেশগুলোর তালিকায় শীর্ষে রয়েছে কোস্টারিকা। দ্বিতীয় থেকে দশম স্থানগুলো যথাক্রমে মেক্সিকো, কলম্বিয়া, ভানুয়াতু, ভিয়েতনাম, পানামা, নিকারাগুয়া, বাংলাদেশ, থাইল্যান্ড ও ইকুয়েডর। কোস্টারিকা তৃতীয়বার এই তালিকার শীর্ষে স্থান পেল।
