
ক্রীড়া উপমন্ত্রী আরিফ খান জয়কে স্বাগত জানাতে ময়মনসিংহের তারাকান্দা ও ফুলপুর উপজেলায় কমপক্ষে ৪০টি তোরণ নির্মাণ করা হয়েছে।আওয়ামী লীগ ও এর অঙ্গসংগঠনের বিভিন্ন নেতা-কর্মী, ব্যবসায়ী এবং কয়েকটি ইউনিয়ন পরিষদের (ইউপি) চেয়ারম্যানদের পক্ষ থেকে এসব তোরণ নির্মাণ করা হয়।গতকাল বুধবার ফুলপুর উপজেলায় ভাষাসৈনিক শামছুল হক স্মৃতি গোল্ডকাপ ফুটবল টুর্নামেন্টের চূড়ান্ত খেলায় ক্রীড়া উপমন্ত্রী আরিফ খান জয়, ময়মনসিংহ-২ (ফুলপুর-তারাকান্দা) আসনের সাংসদ শরীফ আহমেদ ও ময়মনসিংহ-১০ (গফরগাঁও) আসনের সাংসদ ফাহমি গোলন্দাজ বাবেল, ময়মনসিংহ-৯ (নান্দাইল) আসনের সাংসদ আনোয়ারুল আবেদিন উপস্থিত ছিলেন।সরেজমিনে গতকাল বুধবার বেলা ১১টা থেকে দুপুর ১২টা পর্যন্ত ময়মনসিংহ-শেরপুর সড়কে কমপক্ষে ৪০টি তোরণ চোখে পড়ে। তারাকান্দা উপজেলার গোপালপুর বাজার থেকে ফুলপুর উপজেলা সদরের বাসস্ট্যান্ড পর্যন্ত প্রায় ২০ কিলোমিটারের মধ্যে এসব তোরণ নির্মাণ করা হয়েছে।এর মধ্যে তারাকান্দা উপজেলা সদরের বাসস্ট্যান্ড এলাকার এক কিলোমিটার সড়কের মধ্যে ১৭টি তোরণ দেখা গেছে। বাসস্ট্যান্ড এলাকায় তারাকান্দা থানার সামনে পুলিশ প্রশাসনের পক্ষ থেকেও একটি তোরণ বানানো হয়েছে।এসব তোরণ নিয়ে তারাকান্দা উপজেলার সাধারণ মানুষের মধ্যে নানা প্রতিক্রিয়ার সৃষ্টি হয়েছে। নাম প্রকাশ না করার শর্তে তারাকান্দা উপজেলার আওয়ামী লীগের সমর্থক এক ব্যক্তি বলেন, প্রধানমন্ত্রীর আগমনেও এত কম জায়গায় এত তোরণ বানানো হয় কি না, সন্দেহ। তিনি এটাকে মাত্রাতিরিক্ত বলে মন্তব্য করেন।নাম প্রকাশ না করার শর্তে দলীয় একটি সূত্র জানায়, এসব তোরণ নির্মাণের জন্য কারও ওপর কোনো ধরনের চাপ বা নির্দেশ ছিল না। স্থানীয় নেতা-কর্মীরাই উপমন্ত্রী ও সাংসদদের খুশি করতে এবং নিজের নাম জাহির করতে তোরণগুলো বানিয়েছেন।তোরণ নির্মাণ করা একজন শ্রমিক বলেন, প্রতিটি তোরণের জন্য দুই হাজার থেকে তিন হাজার টাকা ব্যয় হয়েছে।তারাকান্দা উপজেলা ছাত্রলীগের সাবেক সভাপতি বিল্লাল হোসেন চৌধুরী বলেন, তারাকান্দা ও ফুলপুর উপজেলায় মন্ত্রীরা সাধারণত কম আসেন। এ জন্য দলের নেতা-কর্মীরা তাঁদের স্বাগত জানাতে ওই সব তোরণ বানিয়েছেন।
