
পরিকল্পনামন্ত্রী আ হ ম মুস্তফা কামাল বলেছেন, ‘বিশ্বকাপ আয়োজনের সময় স্পনসরশিপের জন্য বাংলাদেশের এমন কোনো ব্যাংক নেই, যাদের কাছে আমি গিয়েছি। কেউ সেভাবে সাড়া দেয়নি। সব ব্যাংকের সঙ্গে যোগাযোগ করে ব্যর্থ হয়ে ইসলামী ব্যাংকের টাকা নিই।’
পরিকল্পনা কমিশনের এনইসি সম্মেলন কক্ষে আজ সোমবার দুপুরে এক সংবাদ সম্মেলনে পরিকল্পনামন্ত্রী এ কথা বলেন।
সম্প্রতি ঢাকা বিশ্ববিদ্যালয়ের শিক্ষক ও অর্থনীতি সমিতির সাবেক সভাপতি আবুল বারকাত বলেছিলেন, ইসলামী ব্যাংকের টাকা নেওয়ার জন্য লোটাস কামাল (আ হ ম মুস্তফা কামাল) দায়ী। এ অভিযোগের ব্যাখ্যা দেওয়ার জন্য পরিকল্পনামন্ত্রী এই সংবাদ সম্মেলন করেন।
কেন ইসলামী ব্যাংকের টাকা নেওয়া যায়—এর ব্যাখ্যা দিয়ে পরিকল্পনামন্ত্রী বলেন, ‘অবৈধ কাজের জন্য এক ঘণ্টার জন্যও ইসলামী ব্যাংকের লাইসেন্স স্থগিত করেনি বাংলাদেশ ব্যাংক। মহৎ উদ্দেশ্যে টাকা নিয়েছি। বিশ্বকাপের আয়োজন বিশ্ব মানচিত্রে বাংলাদেশকে অন্য উচ্চতায় নিয়ে গেছে।’
পরিকল্পনামন্ত্রী জানান, ইসলামী ব্যাংকের কাছ থেকে ১০ কোটি টাকা নেওয়া হয়েছে। এর মধ্যে দেড় কোটি কর হিসেবে কেটে রেখে বাকি টাকা ক্রিকেটে খরচ করা হয়েছে। এ ছাড়া প্রিমিয়ার ব্যাংক থেকে ৫০ লাখ টাকার মতো নেওয়া হয়েছে। আর কোনো ব্যাংক থেকে টাকা নেওয়া হয়নি। সব মিলিয়ে ওই অনুষ্ঠান করতে ৩০ কোটি টাকার মতো খরচ হয়েছে। বাকি টাকা বাংলাদেশ ক্রিকেট বোর্ড (বিসিবি) নিজের টাকা খরচ করেছে।
আ হ ম মুস্তফা কামাল বলেন, ‘এত বছর পর কেন তিনি (আবুল বারকাত) আমার সম্পর্কে এমন মন্তব্য করলেন, বুঝতে পারলাম না। বিভিন্ন সভায় তো ওনার সঙ্গে দেখা হয়েছে। তখন তিনি বলতে পারতেন, কামাল সাহেব, ইসলামী ব্যাংক খারাপ। বিশ্বকাপের চার বছর পর ওনার মনে হলো, কাজটি ঠিক হয়নি।’ তিনি আরও বলেন, ‘এখন ওনার দায়িত্ব হলো, ইসলামী ব্যাংক সম্পর্কে কোনো তথ্য থাকলে তা নিয়ন্ত্রক সংস্থা হিসেবে বাংলাদেশ ব্যাংককে অবহিত করা। বাংলাদেশ ব্যাংক প্রয়োজন মনে করলে ব্যবস্থা নেবে। তিনি আমাকেও তথ্য জানাতে পারেন।’
