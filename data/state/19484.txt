
বিএনপির নিখোঁজ যুগ্ম মহাসচিব সালাহউদ্দিন আহমদ র‍্যাবের কাছে আছে বলে দাবি করেছেন দলটির চেয়ারপারসন খালেদা জিয়া। তাঁর কিছু হলে পরিণতি ভালো হবে না বলেও হুঁশিয়ারি উচ্চারণ করেছেন তিনি।আজ শনিবার রাতে বিএনপি চেয়ারপারসনের গুলশানের কার্যালয়ে বিএনপি-সমর্থক কর আইনজীবীদের সঙ্গে মতবিনিময়কালে খালেদা জিয়া এ কথা বলেন।খালেদা জিয়া বলেন, ‘আগামীকাল রোববার সালাহউদ্দিন আহমদ নিখোঁজ হওয়ার দুই মাস পূর্ণ হবে। আমরা এখনও তাঁকে পাইনি। সালাহউদ্দিন র‍্যাবের কাছে আছে।’ তিনি তাঁকে অবিলম্বে তাঁর পরিবারের কাছে অথবা যেখানে থেকে তুলে নেওয়া হয়েছিল সেখানে ফেরত দিয়ে যাওয়ার দাবি জানান।এ ছাড়া স্থলসীমান্ত চুক্তির অনুমোদনের জন্য ভারতের প্রধানমন্ত্রী নরেন্দ্র মোদিকে ধন্যবাদ জানান বিএনপির চেয়ারপারসন।সিটি করপোরেশন নির্বাচন প্রসঙ্গে খালেদা জিয়া বলেন, নির্বাচনে সরকার পুলিশ ও সন্ত্রাসীদের মাধ্যমে ভোট ডাকাতি করেছে। নির্বাচন সুষ্ঠু হলে জনগণের রায় বিএনপির পক্ষে যেত বলে দাবি করেন তিনি। এ সময় তিনি আরও অভিযোগ করেন, বিএনপির হরতাল-অবরোধের সময় আওয়ামী লীগ ও ছাত্রলীগ পেট্রলবোমা হামলা করেছে। তারা পেট্রলবোমা মেরে বিএনপির আন্দোলনকে ভিন্ন খাতে নিতে চেয়েছিল বলে দাবি করেন তিনি।খালেদা জিয়ার বক্তব্যের সময় দলটির স্থায়ী কমিটির সদস্য জমিরউদ্দিন সরকার, বিএনপি চেয়ারপারসনের উপদেষ্টা আহমদ আজম খান, কর আইনজীবী সমিতির সভাপতি মাজম আলী প্রমুখ উপস্থিত ছিলেন। বক্তব্যের পর আইনজীবীদের সঙ্গে রুদ্ধদ্বার বৈঠক করেন খালেদা জিয়া।
