
দেশের ছয়টি উপজেলার শতভাগ মানুষ বিদ্যুৎ–সংযোগের আওতায় এসেছে। এই ছয়টি উপজেলায় কোনো বাড়ি বা পরিবার বিদ্যুৎ ছাড়া নেই। উপজেলা ছয়টি হচ্ছে গোপালগঞ্জের টুঙ্গিপাড়া, নারায়ণগঞ্জের বন্দর, কুমিল্লার আদর্শ সদর, চাঁপাইনবাবগঞ্জের ভোলাহাট, নরসিংদীর পলাশ ও চট্টগ্রামের বোয়ালখালী। 
বিদ্যুৎ, জ্বালানি ও খনিজ সম্পদ মন্ত্রণালয় সূত্রে এই খবর জানা গেছে। মন্ত্রণালয় সূত্রে জানা গেছে, এই ছয়টি উপজেলায় গ্রিডের বিদ্যুতের পাশাপাশি কিছু পরিবার বাড়িভিত্তিক সৌরবিদ্যুৎ ব্যবস্থার (সোলার হোম সিস্টেম) আওতায় রয়েছে। তবে বিদ্যুৎবিহীন কোনো বাড়ি এই উপজেলাগুলোতে নেই। সরকার ‘২০২১ সালের মধ্যে সবার জন্য বিদ্যুৎ’ পরিকল্পনার বাস্তবায়ন করছে। এই বাস্তবায়ন কার্যক্রমে সবচেয়ে গুরুত্বপূর্ণ ভূমিকা হচ্ছে পল্লী বিদ্যুতায়ন বোর্ডের (আরইবি)। গ্রামাঞ্চলের ঘরে ঘরে বিদ্যুৎ পৌঁছে দেওয়া তাদের দায়িত্ব। এ লক্ষ্যে আরইবি প্রতি মাসে লক্ষাধিক নতুন গ্রাহককে সংযোগ দিচ্ছে। কোনো মাসে পাঁচ লাখ পর্যন্ত গ্রাহক আরইবির নতুন সংযোগের আওতায় এসেছে।
