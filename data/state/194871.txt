
ভারতের পশ্চিমবঙ্গের বর্ধমান থেকে গ্রেপ্তার আইএসের সন্দেহভাজন জঙ্গি মোহাম্মদ মসিউদ্দিন মুসা বাংলাদেশের গোয়েন্দাদের জিজ্ঞাসাবাদে বেশ কিছু তথ্য দিয়েছেন বলে ভারতীয় গণমাধ্যমে খবর বের হয়েছে।
খবরে বলা হয়েছে, বাংলাদেশের সাম্প্রতিক জঙ্গিবাদী কর্মকাণ্ডের সঙ্গে ‘নব্য জামাআতুল মুজাহিদীন বাংলাদেশ (জেএমবি)’ জড়িত বলে পুলিশের পক্ষ থেকে বলা হচ্ছে। মুসার কাছ থেকে এ ‘নব্য জেএমবি’ সম্পর্কে খোঁজ নিয়েছেন বাংলাদেশের গোয়েন্দারা। এ ছাড়া তাঁর কাছ থেকে এই সংগঠনের নেতা আবু সুলেমান ওরফে মোহাম্মদ সুলেমান সম্পর্কেও তথ্য পাওয়া গেছে।
ভারতীয় গণমাধ্যমের খবরে আরও বলা হয়েছে, বাংলাদেশের তিন গোয়েন্দা যখন মুসাকে জিজ্ঞাসাবাদ করেন, তখন ভারতের জাতীয় তদন্তকারী সংস্থার (এনআইএ) সদস্যরা সেখানে উপস্থিত ছিলেন।
গত মঙ্গলবার বিকেল ৫টা থেকে রাত ১০টা পর্যন্ত সল্টলেকে এনআইএর কার্যালয়ে মুসার সঙ্গে কথা বলেন বাংলাদেশের গোয়েন্দারা। পরে বুধবার ভোর পাঁচটা থেকে দুপুর ১২টা পর্যন্ত আবার তাঁর সঙ্গে ওই কর্মকর্তারা কথা বলেন। মুসাকে জিজ্ঞাসাবাদ করতে মঙ্গলবার কলকাতায় যান বাংলাদেশের তিনজন গোয়েন্দা কর্মকর্তা।
এনআইএ সূত্রের বরাত দিয়ে ভারতের গণমাধ্যমের খবরে বলা হয়েছে, মুসা বলেছেন যে বয়সে তরুণ ও তথ্যপ্রযুক্তিতে দক্ষ জেএমবি সদস্যদের একাংশ সিরিয়ায় থাকা আইএসের সদস্যদের পরামর্শে বাংলাদেশে জঙ্গি হামলা চালাচ্ছে। এই পরামর্শদাতাদের মধ্যে সুলেমান অন্যতম। ভারতের বর্ধমানের খাগড়াগড় বিস্ফোরণের পর পশ্চিমবঙ্গ তথা ভারতে জেএমবির নেটওয়ার্কের বিষয়টি সামনে চলে আসে। ধরা পড়ে সংগঠনটির কয়েকজন সদস্য। জেএমবির ওই সদস্যরা মূলত আল-কায়েদার অনুসারী ছিলেন। কিন্তু খাগড়াগড়ের ঘটনার কিছুদিন পরই জেএমবির ওই তরুণ সদস্যরা সংগঠনের মধ্যে নিজেদের বিচ্ছিন্ন করে নেয় এবং আইএসের পথ ধরে। তখন এই ধারার অংশটি মনে করতে থাকে, বিশাল প্রস্তুতির দরকার নেই; শত্রু হত্যার জন্য দ্রুত পরিকল্পনা করে কাজ সারতে হবে। এ কারণে ‘নব্য জেএমবি’র সদস্যসংখ্যা কম হলেও তৎপরতা বেশি বলে এনআইএ সূত্র জানায়।
গত ৬ জুলাই মুসাকে গ্রেপ্তার করে ভারতের সিআইডি পুলিশ। আইএসের সঙ্গে মুসার যুক্ত থাকার প্রমাণ পাওয়ার দাবি করেছে ভারতীয় পুলিশ। তাঁর সঙ্গে বাংলাদেশের জঙ্গিদের ও বর্ধমানের খাগড়াগড়ে বোমা বিস্ফোরণের ঘটনায় জড়িত ব্যক্তিদের যোগাযোগ থাকার কথাও জানিয়েছে তারা।
