

তাঁতশিল্পকে আরও আধুনিক ও বহুমুখীকরণের ওপর গুরুত্বারোপ করে প্রধানমন্ত্রী শেখ হাসিনা বলেছেন, এই শিল্পের প্রসারে সম্ভাব্য সব ধরনের পদক্ষেপ তাঁর সরকার নেবে। আজ রোববার রাজধানীর কৃষিবিদ ইনস্টিটিউশন মিলনায়তনে বাংলাদেশ তাঁতী লীগের জাতীয় সম্মেলনে প্রধান অতিথির ভাষণে এ কথা বলেন তিনি।
প্রধানমন্ত্রী বলেন, ‘মসলিনের ওপর চার ইঞ্চি জরির কাজ করতে পুরো দিন লেগে যায়।... এই যে তারা মনোযোগ দিয়ে একটি বস্ত্র তৈরি করছেন, এটাও তো একটি অত্যন্ত উন্নত মানের শিল্প। কাজেই এটাকে আরও বেশি সহযোগিতা করার জন্য আমাদের সরকার সব সময় প্রস্তুত এবং আমরা তা করে যাব।’
বাংলাদেশ তাঁত বোর্ডকে ডিজিটালাইজড করার ক্ষেত্রে সরকারের উদ্যোগের কথা উল্লেখ করে প্রধানমন্ত্রী বলেন, ইতিমধ্যে দেশে একটি টেক্সটাইল বিশ্ববিদ্যালয় প্রতিষ্ঠা করা হয়েছে। এই শিল্প যেন আরও উন্নত হয়, সম্প্রসারিত হয়, সেদিকেই নজর দেওয়া হচ্ছে।
প্রধানমন্ত্রী শেখ হাসিনা বলেন, ‘তাঁতের শাড়ি আমরা ব্যবহার করি। তবে, আমার মনে হয় আমাদের ছেলেমেয়েরাও এই তাঁতিদের তৈরি কাপড় ব্যবহার করতে পারে। এই শাড়ি দেখতেও সুন্দর।’ তিনি বলেন, ‘আমাদের তাঁতশিল্পের কাপড় শুধু পরিধান নয়, ঘরের নানা কাজেও ব্যবহারের সুযোগ রয়েছে। আমি আশা করব, সবাই সেদিকে নজর দেবেন। এই তাঁতশিল্পকে আমরা আরও উন্নত এবং সমৃদ্ধিশালী করতে চাই। সেদিকে আমাদের দৃষ্টি রয়েছে এবং এ জন্য যা যা করণীয় আমরা তা করব।’
সম্মেলনে বিশেষ অতিথি হিসেবে উপস্থিত ছিলেন আওয়ামী লীগের সাধারণ সম্পাদক ও সড়ক পরিবহন ও সেতুমন্ত্রী ওবায়দুল কাদের। সম্মেলনে সভাপতিত্ব করেন বাংলাদেশ তাঁতী লীগের আহ্বায়ক এনায়েতুর রহমান চৌধুরী। স্বাগত বক্তব্য দেন বাংলাদেশ তাঁতী লীগের যুগ্ম আহ্বায়ক সাধনা দাস গুপ্তা। অনুষ্ঠানে মন্ত্রিপরিষদের সদস্য, সংসদ সদস্য, সরকারের উচ্চপর্যায়ের কর্মকর্তা, কাউন্সিলর ও আমন্ত্রিত অতিথিরা উপস্থিত ছিলেন।
এর আগে প্রধানমন্ত্রী শেখ হাসিনা বেলুন ও পায়রা উড়িয়ে সম্মেলনের উদ্বোধন করেন। তিনি সংগঠনের নেতাদের নিয়ে জাতীয় ও দলীয় পতাকা উত্তোলন করেন। এ সময় সমবেত কণ্ঠে জাতীয় সংগীত পরিবেশন করা হয়।
