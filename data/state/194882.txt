
ব্রিটিশ পার্লামেন্ট বাংলাদেশ নিয়ে বিতর্কে বাংলাদেশে বিচারবহির্ভূত হত্যাকাণ্ড ও বাকস্বাধীনতা পরিস্থিতির লক্ষণীয় কোনো উন্নতি হয়নি বলে মন্তব্য করা হয়েছে। আজ বুধবার ব্রিটিশ পার্লামেন্টের নিম্নকক্ষ হাউস অব কমন্সে ‘বাংলাদেশ এবং এর ভবিষ্যৎ’ শীর্ষক এই বিতর্কে ব্রিটিশ এমপিরা এ কথা বলেন। 
দেশটির পার্লামেন্টের বাংলাদেশ বিষয়ক সর্বদলীয় কমিটির সভাপতি অ্যান মেইন এমপি এই বিতর্কের উদ্যোক্তা। স্থানীয় সময় দুপুর আড়াইটা থেকে বিকেল চারটা পর্যন্ত ওয়েস্টমিনস্টার হলে অনুষ্ঠিত এই বিতর্কে ২০ জনের বেশি এমপি উপস্থিত ছিলেন। আটজন এমপি বিতর্কে অংশ নেন। বিতর্কে পররাষ্ট্র বিষয়ক (ফরেন অ্যান্ড কমনওয়েলথ অফিস) প্রতিমন্ত্রী হিউগো সোয়ার বলেন, বাংলাদেশে এ বছরের শুরুতে গত বছরের ৫ জানুয়ারির নির্বাচনের বর্ষপূর্তিকে কেন্দ্র করে নাশকতার ঘটনায় শতাধিক লোক প্রাণ হারিয়েছে। রাজনৈতিক সংঘাত সম্পর্কে যুক্তরাজ্য বারবার দুই পক্ষকে সহনীয় আচরণের আহ্বান জানিয়ে আসছে।
বাংলাদেশে ব্লগারদের হত্যার ঘটনা উল্লেখ করে হিউগো সোয়ার বলেন, দেশটিতে বিচারবহির্ভূত হত্যাকাণ্ড এবং বাকস্বাধীনতা পরিস্থিতির লক্ষণীয় কোনো উন্নতি নেই। এ সময় ভারতীয় প্রধানমন্ত্রী নরেন্দ্র মোদির বাংলাদেশ সফরকে যুক্তরাজ্য স্বাগত জানায় উল্লেখ করে তিনি বলেন, ওই সফরে স্থলসীমান্ত চুক্তি হওয়ায় হাজার হাজার মানুষের দীর্ঘদিনের ভোগান্তি দূর হবে।
বিতর্কের সূচনা বক্তব্যে ক্ষমতাসীন কনজারভেটিভ দলীয় এমপি অ্যান মেইন রাজনৈতিক সংঘাত এবং অস্থিরতাকে বাংলাদেশের প্রধান সমস্যা হিসেবে চিহ্নিত করেন। তিনি বলেন, তত্ত্বাবধায়ক সরকার পদ্ধতি বিলোপের ঘটনায় অসন্তুষ্ট বিএনপির রাজনীতিতে সম্পৃক্ততা হ্রাস পেয়েছে।
অ্যান মেইন সর্বশেষ অনুষ্ঠিত তিন সিটির মেয়র নির্বাচনকে ‘দুঃখজনক’ বলে উল্লেখ করেন। তিনি আরও বলেন, বাংলাদেশে দুর্নীতি একটি ভয়াবহ সমস্যা। তিনি যুক্তরাজ্য বাংলাদেশকে প্রতিবছর যে ২৫০ মিলিয়ন পাউন্ড সাহায্য প্রদান করছে-তা সঠিক কাজে লাগছে কিনা তা নিশ্চিত করার ওপর জোর দেন।
বিতর্কে এ ছাড়া বাংলাদেশের পোশাক শ্রমিকদের অধিকার, শিশুশ্রম, বাল্যবিবাহ এবং জলবায়ু পরিবর্তনজনিত ক্ষতিকর প্রভাবের মতো বিষয়গুলোয়ও গুরুত্ব পায়।
