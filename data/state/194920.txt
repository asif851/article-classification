
রাজধানীর মিরপুরে দুই কলেজছাত্রীর ওপর হামলার ঘটনা ঘটেছে। আজ বুধবার দুপুরে মিরপুরের বিসিআইসি কলেজের বিপরীতে একটি দোকানে এ ঘটনা ঘটে। হামলার শিকার এই দুই শিক্ষার্থীর পরিবারের অভিযোগ, উত্ত্যক্তের প্রতিবাদ করায় তাঁদের ওপর হামলা চালানো হয়েছে। হামলায় একজনের বাঁ পা ভেঙে গেছে এবং আরেক শিক্ষার্থী কোমরে আঘাত পেয়েছেন। আহত দুজনকে পঙ্গু হাসপাতালে চিকিৎসা দেওয়া হয়েছে। এ ঘটনায় জীবন করিম নামের এক যুবককে আসামি করে শাহ আলী থানায় মামলা হয়েছে। 
প্রত্যক্ষদর্শীরা জানান, মারধরের শিকার হওয়া দুই ছাত্রী পূর্ব মণিপুরের বাসিন্দা। সম্পর্কে তাঁরা যমজ বোন। আজ দুপুরে ক্লাস শেষে বাড়ি ফিরছিলেন এই দুই ছাত্রী। এ সময় বাসে উঠতে গেলে তাঁদের উত্ত্যক্ত করতে থাকে জীবন করিমসহ আরও তিন যুবক। একপর্যায়ে যুবকেরা দুই ছাত্রীকে মারধর করতে থাকেন। খবর পেয়ে কলেজের শিক্ষকেরা এগিয়ে এলে তাঁদের ওপর চড়াও হন জীবন ও তাঁর সঙ্গীরা।মামলার বাদী ওই দুই শিক্ষার্থীর বাবা প্রথম আলোকে বলেন, বিসিআইসি কলেজের সামনে প্রায়ই জীবনসহ কয়েক যুবক শিক্ষার্থীদের উত্ত্যক্ত করতেন। ঘটনার সময় তাঁর দুই মেয়েসহ অন্য শিক্ষার্থীদের তাঁরা উত্ত্যক্ত করছিলেন। এ সময় তাঁর বড় মেয়ে প্রথমে প্রতিবাদ করেন। এতে ক্ষিপ্ত হয়ে জীবন তাঁর মুখ চেপে ধাক্কা মেরে মাটিতে ফেলে দেন। এ ঘটনা দেখে ছোট মেয়ে মারধরের কারণ জানতে চাইলে তাঁর ওপর ওই যুবকেরা চড়াও হন। একপর্যায়ে লাঠি নিয়ে ছোট মেয়েটিকে আঘাত করতে থাকেন জীবন। আঘাতের কারণে তাঁর বাঁ পা ভেঙে গেছে। শাহ আলী থানার ভারপ্রাপ্ত কর্মকর্তা (ওসি) আনোয়ার হোসেন বলেন, আজ দুপুরে মামলা করা হয়েছে। মামলায় জীবনকে আসামি করা হয়েছে। এর সঙ্গে জড়িত ব্যক্তিদের গ্রেপ্তার করা হবে।
