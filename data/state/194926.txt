
বিজিএমইএ ভবন ভাঙতে হাইকোর্টের দেওয়া রায় বহাল রেখেছেন আপিল বিভাগ। হাইকোর্টের রায়ের বিরুদ্ধে পোশাকমালিকদের সংগঠন বিজিএমইএর করা আপিল আবেদন আজ বৃহস্পতিবার প্রধান বিচারপতি এস কে সিনহার নেতৃত্বাধীন চার সদস্যের বেঞ্চ খারিজ করে দেন।
হাইকোর্টের রায় বহাল রেখে আপিল খারিজ করায় বিজিএমইএ ভবন ভাঙতে আর বাধা থাকল না।২০১০ সালের ২ অক্টোবর একটি ইংরেজি দৈনিকে প্রকাশিত সংবাদে বলা হয়, রাজউকের অনুমতি ছাড়া বিজিএমইএ ভবন নির্মাণ করা হয়েছে। এটি আদালতের দৃষ্টিগোচর করা হলে আদালত স্বতঃপ্রণোদিত হয়ে রুল জারি করেন। পরে এই মামলার জন্য হাইকোর্ট কয়েকজন অ্যামিকাস কিউরি নিযুক্ত করেন। তাঁরা আদালতে বক্তব্য দেন। জমির মালিকানা না থাকা ও জলাধার আইন লঙ্ঘন করে হাতিরঝিলে বিজিএমইএ ভবন নির্মাণ করার অভিযোগ প্রমাণিত হওয়ায় হাইকোর্ট ২০১১ সালের ৩ এপ্রিল ভবনটি ভেঙে ফেলতে রায় দেন এবং জলাধার আগের অবস্থায় ফিরিয়ে আনতে বলেন। রায়ের অনুলিপি পাওয়ার ৯০ দিনের মধ্যে ভবনটি ভেঙে ফেলতে নির্দেশনাও দেওয়া হয়।এই রায়ের বিরুদ্ধে বিজিএমইএ আপিল করে। আজ সেই আপিল খারিজ করে দেন আপিল বিভাগ।
