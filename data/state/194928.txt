
বিশ্বকাপ ফুটবলের সময় বাংলাদেশের অনেক জায়গায় ব্রাজিলের পতাকা উড়তে দেখা যায়। ফুটবলে ব্রাজিলের ভক্ত সমর্থক এ দেশে অসংখ্য। এবার বাংলাদেশ ক্রিকেট দলের ভক্ত-সমর্থক পাওয়া গেল ব্রাজিলে! 
ব্রাজিলের ১৯ বছরের তরুণী সিলভিয়া মোরেনা সামাজিক যোগাযোগ মাধ্যম ফেসবুকে তাঁর প্রোফাইল ছবি রাঙিয়েছেন বাংলাদেশ ক্রিকেটের সমর্থনে। এশিয়া কাপ টি-টোয়েন্টি ফাইনালের আগে ৬ মার্চ লাল-সবুজ জুড়ে দিয়েছেন তাঁর ছবিতে। এখনো এটাই তাঁর প্রোফাইল ছবি হিসেবে আছে। ক্রিকেট যে দেশে মোটেও জনপ্রিয় নয়, সেই ব্রাজিলের একজন বাংলাদেশের ক্রিকেটের ভক্ত। ঘটনাটি বিস্ময় জাগানিয়াই বটে! বাংলাদেশ ক্রিকেটের ভক্ত সিলভিয়া মোরেনার (ফেসবুক প্রোফাইল নাম সিসি মোরেনা) কথা গতকাল মঙ্গলবার বিকেলে জানতে পারি। জাপান প্রবাসী বাংলাদেশি চিকিৎসক শেখ মিজানুর রহমান জানান তাঁর কথা। ভাইবারে তিনি বলেন, ‘ব্রাজিলের একটি মেয়ে বাংলাদেশ ক্রিকেট দলের ফ্যান।’ ফেসবুকে সিলভিয়ার প্রোফাইলে গিয়ে দেখা গেল লাল-সবুজে রাঙানো তাঁর প্রোফাইল ছবি। শেখ মিজানুর রহমান জানালেন, তাঁর ফেসবুক বন্ধু সিলভিয়া পর্তুগিজ ছাড়া অন্য কোনো ভাষা জানেন না। গুগল ট্রান্সলেটের সাহায্যে ইংরেজি থেকে পর্তুগিজ ভাষায় রূপান্তর করে ফেসবুক ম্যাসেঞ্জারে ব্রাজিলে থাকা সিলভিয়াকে বার্তা পাঠানো হলো। মঙ্গলবার রাতে প্রথম আলোর পাঠানো সেই বার্তার জবাব দিতে থাকেন সিলভিয়া। প্রোফাইল ছবিতে বাংলাদেশ কেন? জিজ্ঞেস করায় সিলভিয়া বলেন, ‘আমি বাংলাদেশের “সুপার ফ্যান”। বাংলাদেশ ক্রিকেটের জন্য প্রচার চালাতে এবং বাংলাদেশকে তুলে ধরতে প্রোফাইল ছবিটি পরিবর্তন করেছি।’ ব্রাজিলের দক্ষিণ-পূর্বাঞ্চলীয় রাজ্য এসপিরিতো স্যান্তোর (হলি স্পিরিট) রাজধানী ভিতোরিয়ার বাসিন্দা সিলভিয়া। পড়াশোনার পাশাপাশি সেখানেই একটি নিরাপত্তা প্রতিষ্ঠানে চাকরি করেন তিনি। ক্রিকেট পছন্দ করেন? সিলভিয়ার উত্তর, ‘ভালোবাসি’। জানালেন বাংলাদেশের সাব্বির রহমান ও মাহমুদউল্লাহ তাঁর প্রিয় খেলোয়াড়। সিলভিয়া এও বললেন, ‘বাংলাদেশে বেড়াতে যেতে চাই আমি। আমার স্বপ্ন বাংলাদেশ ঘুরে আসার।’ টি-টোয়েন্টি বিশ্বকাপ বাংলাদেশ জিতবে এই বিশ্বাস সিলভিয়ার। বললেন, ‘এ জন্য আমি অনেক প্রার্থনা করছি। আশা করি, তারা খুব ভালো লড়াই করবে।’
