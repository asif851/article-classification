
বাংলাদেশকে ভারতের সিকিমের মতো রাজ্যে পরিণত করার রাজনৈতিক ও অর্থনৈতিক প্রক্রিয়া শুরু হয়েছে বলে অভিযোগ করেছেন বিএনপির স্থায়ী কমিটির সদস্য আ স ম হান্নান শাহ। তিনি বলেন, বাংলাদেশকে সিকিমের মতো হজম করা যাবে না।
আজ সোমবার দুপুরে রাজধানীর ফটো জার্নালিস্ট অ্যাসোসিয়েশন মিলনায়তনে এক আলোচনা সভায় হান্নান শাহ এসব কথা বলেন। বিএনপির নেতৃত্বাধীন জোটের শরিক দল জাতীয় গণতান্ত্রিক পার্টি (জাগপা) উগ্রবাদ ও সন্ত্রাসবাদের প্রতিবাদে ওই আলোচনার আয়োজন করে।
হান্নান শাহ অভিযোগ করেন, বাংলাদেশের বর্তমান সরকার ভারতের ইশারা ছাড়া কোনো কিছু করে না। কিন্তু দিল্লির ছত্রচ্ছায়ায় থেকে আজীবন দেশ শাসন করা যাবে না।
বিএনপির এই নেতা দাবি করেন, বিএনপির শাসনামলে নিষিদ্ধঘোষিত জঙ্গিগোষ্ঠী জেএমবিকে নির্মূল করা হয়েছিল। কিন্তু এই আওয়ামী লীগের আমলে তারা আবার মাথাচাড়া দিয়েছে।
জুমার নামাজের খুতবা পর্যবেক্ষণের সরকারি সিদ্ধান্তের সমালোচনা করে জাগপার সভাপতি শফিউল আলম প্রধান বলেন, মসজিদের ইমাম কী বয়ান করবেন, এখন সরকার তা ঠিক করে দেবে।
বিএনপির জ্যেষ্ঠ যুগ্ম মহাসচিব রুহুল কবির রিজভী বলেন, সরকার জঙ্গিবাদ দমন করার বিষয়ে আন্তরিক কি না, নাকি তারাই জঙ্গিবাদের মদদ দিচ্ছে, তা নিয়ে সংশয় আছে। কারণ, দেশের এই পরিস্থিতিতেও সরকার জাতীয় ঐক্যের আহ্বানে সাড়া না দিয়ে দোষারোপের রাজনীতি করছে।
