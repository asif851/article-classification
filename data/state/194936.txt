
পুরান ঢাকার মিটফোর্ড এলাকার নয়টি মার্কেটে ভেজাল ও মেয়াদোত্তীর্ণ ওষুধ বিক্রির অভিযোগে কয়েকজন ব্যবসায়ীকে জেল-জরিমানা করার প্রতিবাদে আজ রোববার ওষুধ ব্যবসায়ীরা দোকান বন্ধ রেখে বিক্ষোভ করছেন। ফলে ওই এলাকায় থাকা মিটফোর্ড হাসপাতালসহ বিভিন্ন হাসপাতাল ও ক্লিনিকে আসা রোগীদের লোকজন ওষুধ কিনতে পারছেন না।
বাংলাদেশ কেমিস্ট অ্যান্ড ড্রাগিস্ট সমিতির সহকারী সাধারণ সম্পাদক মনির হোসেন বলেন, ব্যবসায়ীরা নিজ উদ্যোগে এ বিক্ষোভ করছেন। এখন পর্যন্ত সমিতির পক্ষ থেকে কোনো সিদ্ধান্ত নেওয়া হয়নি।
গতকাল শনিবার সকাল ১০টার দিকে নির্বাহী ম্যাজিস্ট্রেট শরীফ মোহাম্মদ ফরহাদ হোসেনের নেতৃত্বে র্যাব মিটফোর্ড এলাকায় ভান্ডারি মার্কেট, খান মার্কেট, আমিন মার্কেট, আমির মার্কেট, আলিফ লাম মীম মার্কেট, নায়লা মার্কেট, নুরপুরী মার্কেট, বিসিবিএস ও আলী মার্কেটে অভিযান চালায়। এতে অংশ নেন ঔষধ প্রশাসন অধিদপ্তরের মহাপরিচালক মেজর জেনারেল জাহাঙ্গীর হোসেন মল্লিক ও র্যাব-১০-এর পরিচালক লে. কর্নেল ইমরান ইবনে এ রউফ এবং বিএসটিআইয়ের ঊর্ধ্বতন কর্মকর্তারা। অভিযান চলাকালে ওষুধ ব্যবসায়ীদের সঙ্গে হাতাহাতির ঘটনায় র্যাবের একজন সদস্য আহত হন।
অভিযানে প্রচুর পরিমাণে মেয়াদোত্তীর্ণ, ভেজাল, অবৈধ ও নিম্নমানের ওষুধ, নানা রকম সম্পূরক খাদ্য, ব্যথানাশক ওষুধ পাওয়া যায়। এসব ওষুধ সংরক্ষণ-প্রক্রিয়া ও বিক্রিতে জড়িত থাকার অভিযোগে ১০৩ জন ব্যবসায়ীকে গ্রেপ্তার করা হয়েছে। তাঁদের মধ্যে ২০ জনকে এক বছর করে কারাদণ্ড দেওয়া হয় এবং বাকি ৮৩ জনকে প্রায় সোয়া কোটি টাকা জরিমানা করা হয়।
এসব ঘটনায় মোট ৮০টি মামলা এবং বিভিন্ন মার্কেটের ২৮টি ওষুধের দোকান ও গুদাম সিলগালা করে দেওয়া হয়েছে।
 
মিটফোর্ডে মেয়াদোত্তীর্ণ ওষুধ বিক্রি
১০৩ ব্যবসায়ীর জেল জরিমানা, ২৮ দোকান সিল, ৮০টি মামলা
