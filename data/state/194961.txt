
‘১৯৭৫ সালের ৭ নভেম্বর সংঘটিত সিপাহি-জনতার অভ্যুত্থানের মহানায়ক কর্নেল তাহেরকে (বীর উত্তম) প্রহসনের বিচারের নামে হত্যা করা হয়েছে। এ হত্যার দায়ে আদালত ঘোষিত ঠান্ডা মাথার খুনি জিয়াউর রহমানের মরণোত্তর বিচার নিশ্চিত করতে হবে। সেই সঙ্গে জঙ্গিবাদী-সন্ত্রাসবাদী গোষ্ঠী এবং তাদের মূল পাহারাদার খালেদা জিয়া ও বিএনপি-জামায়াতকে রাজনীতি থেকে চিরতরে বিদায় করে মুক্তিযুদ্ধের পথে এগিয়ে যেতে হবে।’
গতকাল শুক্রবার বেলা ১১টায় ‘কর্নেল তাহের দিবস’ উপলক্ষে সিলেটের কেন্দ্রীয় শহীদ মিনারে কর্নেল আবু তাহেরের প্রতিকৃতিতে জেলা ও মহানগর জাসদের উদ্যোগে শ্রদ্ধা নিবেদন করা হয়। এ সময় জাসদের কেন্দ্রীয় যুগ্ম সম্পাদক লোকমান আহমদ ওই সব কথা বলেন।
মহানগর জাসদের সভাপতি মিশফাক আহমদ চৌধুরীর সভাপতিত্বে ও সাধারণ সম্পাদক গিয়াস আহমদের সঞ্চালনায় অনুষ্ঠানে জাসদের প্রবীণ নেতা মাহমুদ আলী, ইছহাক আলী, জেলা জাসদের যুগ্ম সাধারণ সম্পাদক আলাউদ্দিন আহমদ, মহানগরের আমিরুল ইসলাম চৌধুরী, আলতাফ হোসেন, ১৬ নম্বর ওয়ার্ড সভাপতি শামসুল আলম, ১৭ নম্বর ওয়ার্ডের সভাপতি সুজাত আহমদ প্রমুখ বক্তব্য দেন। 
