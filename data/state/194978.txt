
অর্থ আত্মসাৎ ও পাচারসংক্রান্ত দুই মামলায় অভিযোগ গঠনের বিরুদ্ধে ডেসটিনি গ্রুপের ব্যবস্থাপনা পরিচালক (এমডি) মোহাম্মদ রফিকুল আমীন ও ডেসটিনি ২০০০ লিমিটেডের চেয়ারম্যান মোহাম্মদ হোসেনের করা আবেদন খারিজ করে হাইকোর্টের দেওয়া আদেশ বহাল রাখা হয়েছে।
হাইকোর্টের আদেশের বিরুদ্ধে ডেসটিনির এই দুই শীর্ষ কর্মকর্তার করা আবেদনের পরিপ্রেক্ষিতে চেম্বার বিচারপতি ‘নো অর্ডার’ দিয়েছেন। আজ বুধবার চেম্বার বিচারপতি সৈয়দ মাহমুদ হোসেন এ আদেশ দেন।
এতে ওই দুই মামলার কার্যক্রম যথারীতি চলবে বলে জানিয়েছেন দুদকের কৌঁসুলি খুরশিদ আলম খান। এর আগে গত ২৪ নভেম্বর দুই মামলায় অভিযোগ গঠনের বিরুদ্ধে মোহাম্মদ রফিকুল আমীন ও মোহাম্মদ হোসেনের করা আবেদন সরাসরি খারিজ করে দেন হাইকোর্ট। ওই আদেশের বিরুদ্ধে তাঁরা আবেদন করেন।
আজ খুরশিদ আলম খান প্রথম আলোকে বলেন, এই দুই কর্মকর্তাকে নিয়মিত ‘লিভ টু আপিল’ করতে বলা হয়েছে।
আদালতে দুর্নীতি দমন কমিশনের (দুদক) পক্ষে শুনানি করেন আইনজীবী খুরশিদ আলম খান এবং ডেসটিনির ওই দুই শীর্ষ কর্মকর্তার পক্ষে ছিলেন আইনজীবী আজমালুল হোসেন কিউসি ও আইনজীবী এ বি এম সিদ্দিকুর রহমান খান।
ডেসটিনির অর্থ আত্মসাৎ ও পাচারসংক্রান্ত দুটি মামলায় প্রতিষ্ঠানের চেয়ারম্যান, সভাপতি, ব্যবস্থাপনা পরিচালকসহ ৫৩ জনের বিরুদ্ধে গত ২৪ আগস্ট অভিযোগ গঠন করেন বিচারিক আদালত।
২০১২ সালের ৩১ জুলাই রাজধানীর কলাবাগান থানায় ডেসটিনির ২৩ কর্তাব্যক্তির বিরুদ্ধে দুটি মামলা করে দুদক। ২২ মাস পর ২০১৪ সালের ৪ মে দাখিল করা অভিযোগপত্রে আসামি করা হয় ৫৩ জনকে। ৪ হাজার ১১৮ কোটি টাকা আত্মসাৎ এবং এর মধ্যে ৯৬ কোটি টাকা পাচারের অভিযোগ আনা হয় তাঁদের বিরুদ্ধে।
