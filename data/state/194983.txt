
গাজীপুরের কালিয়াকৈর উপজেলায় ২৩২ একর জমিতে গড়ে উঠছে তথ্যপ্রযুক্তিনির্ভর বঙ্গবন্ধু হাইটেক সিটি। এ পার্কের মাঝ দিয়ে চলে গেছে উত্তরাঞ্চলে যাওয়ার রেলপথ। পার্কের সঙ্গে ঢাকার যোগাযোগব্যবস্থা উন্নত করতে পার্কের সামনে তৈরি করা হচ্ছে সর্বাধুনিক রেলস্টেশন। ওই স্টেশন থেকে ঢাকা পর্যন্ত চলবে ডেমু ট্রেন।
হাইটেক সিটি কর্তৃপক্ষ সূত্রে জানা গেছে, ঢাকা-টাঙ্গাইল মহাসড়কে কালিয়াকৈরের গোয়ালবাথান এলাকায় ২৩২ একর জমিতে পার্কের কাজ চলছে। এরই মধ্যে পার্কের প্রশাসনিক ভবনসহ বেশ কয়েকটি ভবন, রাস্তাঘাটসহ অবকাঠামোগত কাজ হয়েছে। এখনো কাজ চলছে।
রেলওয়ে কর্তৃপক্ষ সূত্রে জানা গেছে, হাইটেক পার্কের সামনে রেলস্টেশন নির্মাণ করা হচ্ছে। ৪৮ কোটি ৫৯ লাখ ব্যয়ে স্টেশনের নির্মাণকাজ আগামী বছরের ডিসেম্বর নাগাদ শেষ হবে। গত ২৩ মে রেলমন্ত্রী মুজিবুল হক পার্ক এলাকায় ওই স্টেশনের নির্মাণকাজ পরিদর্শন করেন। এখানে আধুনিক রেললাইন, স্টেশন বিল্ডিং, আধুনিক সিগন্যালিং সিস্টেম নির্মাণ করা হচ্ছে। এর নির্মাণকাজ শেষ হলে ঢাকা থেকে হাইটেক পার্ক পর্যন্ত ডেমু ট্রেন চালু করা হবে।
দেশের সর্ববৃহৎ এ হাইটেক সিটি সরকারের সার্বিক সহযোগিতায় পিপিপি মডেলে বাস্তবায়িত হচ্ছে। সিটির ২৩২ একর জমিকে পাঁচটি ব্লকে ভাগ করা হয়েছে। ১ নম্বর ব্লকে প্রশাসনিক ভবন, হাসপাতাল, কাস্টম হাউস, স্কুল-কলেজ, ব্যাংক, শপিং মল, ২ নম্বর ব্লকে আবাসিক, ৩ নম্বর ব্লকে শিল্প এলাকা, কনভেনশন সেন্টার ও হোটেল, ৪ নম্বর ব্লকে শিল্প এলাকা, হেলিপ্যাড এবং ৫ নম্বর ব্লকে শিল্প এলাকা ও ওয়াটার ট্রিটমেন্ট প্ল্যান্ট নির্মাণ করা হবে। আগামী ১০ বছরে এ হাইটেক পার্কে প্রায় ৭০ হাজার মানুষের কর্মসংস্থান হবে। জনপ্রশাসনে তথ্যপ্রযুক্তি ব্যবহারের মাধ্যমে কাজের দক্ষতা, স্বচ্ছতা, জবাবদিহি ও সেবার মান বাড়ানোর জন্য উচ্চক্ষমতাসম্পন্ন ডাটা সেন্টারের প্রয়োজনে প্রকল্পটি গুরুত্বপূর্ণ ভূমিকা পালন করবে।
সম্প্রতি এক মতবিনিময় সভায় বঙ্গবন্ধু হাইটেক সিটির ব্যবস্থাপনা পরিচালক হোসনে আরা বেগম বলেন, এসব প্রকল্প বাস্তবায়নে কালিয়াকৈর হাইটেক পার্কে মানুষের সমাগম অনেক বাড়বে। 
