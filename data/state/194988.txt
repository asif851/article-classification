
পাবনার সাঁথিয়া উপজেলায় ভেজাল দুধ তৈরির অপরাধে ভ্রাম্যমাণ আদালত নাজমা বেগম (৪৫) নামের এক নারীকে তিন লাখ টাকা জরিমানা করেছেন। গতকাল বুধবার সকাল আটটার দিকে উপজেলা নির্বাহী কর্মকর্তা (ইউএনও) শফিকুল ইসলামের ভ্রাম্যমাণ আদালত এই সাজা দেন।
 ইউএনও বলেন, ‘তৈরি করা ভেজাল দুধ ভালো দুধের সঙ্গে মিশিয়ে একটি বেসরকারি দুগ্ধ প্রক্রিয়াকরণ কেন্দ্রে সরবরাহ করা হতো বলে নাজমা বেগম আমাদের জানিয়েছেন। গত বছরের নভেম্বরে তাঁর ছেলে নাজমুল ইসলামকে ভ্রাম্যমাণ আদালত ভেজাল দুধ তৈরির দায়ে এক লাখ টাকা জরিমানা করেন।’
আদালত-সংশ্লিষ্ট সূত্র জানায়, উপজেলার সোনাতলা গ্রামের দুধ ব্যবসায়ী আবদুস সবুরের স্ত্রী নাজমা বেগম দীর্ঘদিন ধরে ভেজাল দুধ তৈরি করে আসছিলেন। উৎপাদিত ভেজাল দুধ ভালো দুধের সঙ্গে মিশিয়ে সরবরাহ করা হতো। এ জন্য তিনি গ্রামে দুধ সংগ্রহ ও শীতলীকরণ কেন্দ্র স্থাপন করেছিলেন। গোপন সূত্রে খবর পেয়ে প্রাণিসম্পদ কর্মকর্তা মো. জামালউদ্দিন গতকাল সকালে সেখানে গিয়ে ভেজাল দুধ তৈরি করতে দেখেন। বিষয়টি দেখামাত্রই তিনি ইউএনওকে জানান।
