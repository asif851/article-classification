
রাজধানীতে মাদ্রাসাছাত্র হাফিজুর রহমানের অস্বাভাবিক মৃত্যুর ঘটনায় একটি হত্যা মামলা হয়েছে। গতকাল সোমবার রাতে হাফিজুরের বাবা দুলাল মিয়া মাদ্রাসার অধ্যক্ষ, তাঁর স্ত্রীসহ চারজনকে আসামি করে মামলা করেন। এ ঘটনায় চারজনকে গ্রেপ্তার করেছে পুলিশ।
হাফিজুর রহমানের বয়স নয় বছর। সে ২২ দিন আগে মিরপুর ১২ নম্বর সেকশনের মারকাজুল তারতীলীল হাফিজিয়া মাদ্রাসায় ভর্তি হয়। তার বাবা দুলাল মিয়া নিউমার্কেট এলাকার ফুটপাতে ব্যবসা করেন। চার বোন ও এক ভাইয়ের মধ্যে হাফিজুর তৃতীয়। গতকাল মাদ্রাসার ভেতরে হাফিজুর রহমানের অস্বাভাবিক মৃত্যু হয়। মাদ্রাসার অধ্যক্ষের কক্ষ থেকে শিশুটির লাশ উদ্ধার করে পুলিশ। মাদ্রাসা কর্তৃপক্ষের দাবি, শিশুটি আত্মহত্যা করেছে। তবে দুলাল মিয়ার দাবি, তাকে হত্যা করা হয়েছে।
দুলাল মিয়া প্রথম আলোকে বলেন, মামলায় মাদ্রাসাটির অধ্যক্ষ জোনাইদ বীন ইসাহাক, অধ্যক্ষের স্ত্রীসহ চারজনকে আসামি করা হয়েছে। ময়নাতদন্ত শেষে আজ মঙ্গলবার সকালে মিরপুর ১০ নম্বর গোরস্থানে ছেলের লাশ দাফন করেছেন বলে জানান তিনি।
মামলার তথ্যের সত্যতা নিশ্চিত করেছেন মাদ্রাসা থেকে লাশ উদ্ধারকারী পল্লবী থানার উপপরিদর্শক (এসআই) জাহিদুল ইসলাম। তিনি বলেন, আসামিদের গ্রেপ্তার করা হয়েছে। তাঁদের রিমান্ডে নিয়ে জিজ্ঞাসাবাদ করা হবে। এ জন্য রিমান্ডের আবেদন করে আদালতে পাঠানো হবে।
