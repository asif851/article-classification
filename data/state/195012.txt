
চট্টগ্রাম বন্দর দিয়ে কনটেইনারে পণ্য রপ্তানি কার্যক্রম গতকাল রোববার থেকে পুরোদমে শুরু হয়েছে। গতকাল পাঁচটি জাহাজে রপ্তানি হয়েছে ৩ হাজার ৬০ কনটেইনার পণ্য। গত শুক্রবার কনটেইনারবাহী গাড়িমালিক-শ্রমিকদের কর্মবিরতি স্থগিত হওয়ার পর গতকাল থেকেই মূলত পণ্য রপ্তানি পুরোপুরি শুরু হয়।
মহাসড়কে গাড়িভেদে পণ্য পরিবহনের পরিসীমা বেঁধে দেওয়ার প্রতিবাদে গত সোমবার থেকে কর্মবিরতিতে যায় কনটেইনারবাহী গাড়িমালিক-শ্রমিকদের সংগঠন প্রাইম মুভার ট্রেইলার মালিক-শ্রমিক ঐক্য পরিষদ। গত শুক্রবার এই কর্মবিরতি ৪ অক্টোবর পর্যন্ত স্থগিত করেন সংগঠনের নেতারা।
বন্দর সূত্র জানায়, কর্মবিরতি স্থগিত হওয়ার পরদিন শনিবার মাত্রা ৩৯ কনটেইনার পণ্য নিয়ে একটি জাহাজ বন্দর ছেড়ে যায়। গতকাল পাঁচটি জাহাজ ৩ হাজার ৬০ কনটেইনার বন্দর ত্যাগ করেছে।
বেসরকারি কনটেইনার ডিপো অ্যাসোসিয়েশনের সচিব রুহুল আমিন সিকদার বলেন, শনিবার সকাল আটটা থেকে গতকাল সকাল আটটা পর্যন্ত ২ হাজার ২৯৫ কনটেইনার ডিপো থেকে বন্দরে নেওয়া হয়েছে। কর্মবিরতি স্থগিত করার পর গত দুই দিনে ডিপো থেকে বন্দরে নেওয়া হয়েছে ৩ হাজার ৭৬৪ কনটেইনার।
