
চট্টগ্রামের সাতকানিয়া উপজেলায় ইয়াবাসহ গ্রেপ্তার হওয়া ছাত্রলীগের এক নেতার মুক্তির দাবিতে স্লোগান দিয়ে ৮-১০টি গাড়ি ভাঙচুর করা হয়েছে। আজ শুক্রবার রাত আটটার দিকে চট্টগ্রাম-কক্সবাজার মহাসড়কে উপজেলার কেরানিহাট এলাকায় এ ঘটনা ঘটে।
প্রত্যক্ষদর্শীরা জানান, রাত আটটার কেরানিহাট এলাকায় প্রায় ১৫-২০ জন যুবক ছাত্রলীগের স্লোগান দিয়ে গাড়ি ভাঙচুর করেন। এতে চালকসহ বেশ কয়েকজন যাত্রী আহত হন। এ সময় প্রায় আধা ঘণ্টা ওই মহাসড়কে গাড়ি চলাচল বন্ধ ছিল। পরে খবর পেয়ে পুলিশ ঘটনাস্থলে পৌঁছালে ভাঙচুরকারীরা পালিয়ে যান।
গ্রেপ্তার হওয়া শফিউল আলম উপজেলার কেঁওটিয়া ইউনিয়ন ছাত্রলীগের সভাপতি। গত বুধবার রাতে কেরানিরহাট থেকে ইয়াবাসহ তাঁকে গ্রেপ্তার করা হয়। স্থানীয় সূত্রে জানা গেছে, শফিউল উপজেলা ছাত্রলীগের সাবেক আহ্বায়ক এস এম আজিজের পক্ষের কর্মী। ভাঙচুরকারীরা এস এম আজিজের নামে স্লোগান দেন বলে প্রত্যক্ষদর্শী কয়েকজন জানিয়েছেন। এ বিষয়ে জানতে চাইলে এস এম আজিজ প্রথম আলোকে বলেন, যারা গাড়ি ভাঙচুর করেছে, তারা ছাত্রলীগের কেউ নয়। প্রতিপক্ষের লোকজন তাঁকে ফাঁসাতে তাঁর নামে স্লোগান দিয়ে থাকতে পারে।
সাতকানিয়া থানার ভারপ্রাপ্ত কর্মকর্তা (ওসি) মো. রফিকুল হোসেন বলেন, ‘কারা গাড়ি ভাঙচুর করেছে, তা আমরা বলতে পারছি না। আমরা ঘটনাস্থলে আসার পর কাউকে পাইনি। বিষয়টি তদন্ত করে দেখা হচ্ছে।’
