
কক্সবাজার শহর জামায়াতের আমির আবু তাহের চৌধুরীকে গতকাল বুধবার গ্রেপ্তার করেছে গোয়েন্দা পুলিশ (ডিবি)। শহরের প্রধান সড়কের হলিডে মোড় থেকে তাঁকে গ্রেপ্তার করা হয়।ডিবির ভারপ্রাপ্ত কর্মকর্তা এ কে এম মনজুরুল আলম জানান, নাশকতার পরিকল্পনার অভিযোগে আবু তাহেরকে গ্রেপ্তার করা হয়েছে। তাঁর বিরুদ্ধে সদর মডেল থানায় একাধিক মামলা রয়েছে।ইউনিয়ন জামায়াতের আমির গ্রেপ্তার: লোহাগাড়া (চট্টগ্রাম) প্রতিনিধি জানান, লোহাগাড়ার কলাউজান ইউনিয়ন জামায়াতের আমির মো. নাজিম উদ্দিনকে মঙ্গলবার গভীর রাতে গ্রেপ্তার করেছে পুলিশ।পুলিশ বলছে, নাজিম উদ্দিনের দেওয়া তথ্য অনুযায়ী তাঁর বাড়ি থেকে একটি আগ্নেয়াস্ত্র ও তিনটি গুলি উদ্ধার করা হয়েছে। এদিকে একই রাতে লোহাগাড়ার বিভিন্ন স্থান থেকে জামায়াত-শিবিরের আরও নয়জন নেতা-কর্মীকে গ্রেপ্তার করেছে পুলিশ।সীতাকুণ্ডে গ্রেপ্তার ১৫: সীতাকুণ্ড (চট্টগ্রাম) প্রতিনিধি জানান, সম্প্রতি ঢাকা-চট্টগ্রাম মহাসড়কের সীতাকুণ্ডে গাড়িতে আগুন, ভাঙচুরসহ নাশকতার ঘটনায় জড়িত থাকার অভিযোগে মঙ্গলবার রাত থেকে গতকাল বুধবার দুপুর পর্যন্ত উপজেলার বিভিন্ন স্থানে অভিযান চালিয়ে ১৫ জনকে গ্রেপ্তার করেছে পুলিশ।
