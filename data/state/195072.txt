
মানিকগঞ্জে এক চালক ও এক কর্মকর্তার হাত-পা বেঁধে একটি পিকআপ ভ্যান ছিনতাই করেছে দুর্বৃত্তরা। গত মঙ্গলবার দিবাগত রাতে ঢাকা-আরিচা মহাসড়কের সাটুরিয়া উপজেলার গোলড়া হাইওয়ে থানার কাছে এ ঘটনা ঘটে।পিকআপ ভ্যানটি কৃষিকাজে ব্যবহূত সামগ্রীর বিক্রয়প্রতিষ্ঠান যশোরের বাইসান ট্রেডার্সের।প্রতিষ্ঠানটির মালিক প্রণব মুখার্জি প্রথম আলোকে জানান, গত মঙ্গলবার সন্ধ্যা পর্যন্ত হরতাল থাকায় রাতে প্রতিষ্ঠানের একটি পিকআপ ভ্যান (ঢাকা মেট্রো-ন-১১-৩৫৭০) নিয়ে ঢাকার কল্যাণপুর থেকে যশোরে যাচ্ছিলেন চালক খায়রুল ইসলাম। খালি ওই গাড়িতে প্রতিষ্ঠানের বিপণন কর্মকর্তা তিমির বিশ্বাসও ছিলেন। দিবাগত রাত আড়াইটার দিকে গোলড়া এলাকায় পৌঁছালে গতিরোধকের কারণে গাড়িটির গতি কমানো হয়। এ সময় ছিনতাইকারী দলের পাঁচ সদস্য অতর্কিত গাড়ির গেটের কাছে এসে খায়রুল ও তিমিরের চোখ বেঁধে ফেলে। পরে তাঁদের হাত-পা বেঁধে সড়কের পাশে ফেলে পিকআপ নিয়ে পালিয়ে যায়। অনেক চেষ্টার পর ভোর চারটার দিকে বাঁধন খুলতে পারেন তিমির। পরে তিনি চালককেও বাঁধনমুক্ত করেন।এ ঘটনায় সাটুরিয়া থানায় লিখিত অভিযোগ দিয়েছেন প্রণব মুখার্জি। সাটুরিয়া থানার ভারপ্রাপ্ত কর্মকর্তা (ওসি) মো. সফিকুল ইসলাম বলেন, গাড়িটি উদ্ধারে প্রয়োজনীয় আইনানুগ ব্যবস্থা নেওয়া হবে।
