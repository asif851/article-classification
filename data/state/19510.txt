
অগ্রণী ব্যাংকের সিনিয়র অফিসার পদে নিয়োগ পরীক্ষার প্রশ্নপত্র ফাঁসের ঘটনায় সকালে হয়ে যাওয়া পরীক্ষা বাতিলের দাবিতে রাজধানীর শাহবাগ মোড় অবরোধ করেন পরীক্ষার্থীরা। এ ছাড়া দুপুরে তাঁরা ঢাকা বিশ্ববিদ্যালয়ের ব্যাংকিং অ্যান্ড ইন্স্যুরেন্স বিভাগের সামনে অবস্থান নেন।
গত শুক্রবার সকাল ১০টা থেকে বেলা ১১টা পর্যন্ত অগ্রণী ব্যাংকের পরীক্ষা হয়। কিন্তু প্রশ্নপত্র ফাঁস হওয়ার পরিপ্রেক্ষিতে বিকেল ভাগের পরীক্ষা স্থগিত করা হয়। কিন্তু কর্তৃপক্ষের বক্তব্য, সকালের পরীক্ষা হয়ে যাওয়ায় সেটা বাতিল করা হবে না।
সকালের ভাগের পরীক্ষা বাতিলের দাবিতে আজ বেলা ১১টার দিকে ঢাকা বিশ্ববিদ্যালয় গ্রন্থাগারের সামনে পরীক্ষার্থীরা অবস্থান নেন। সেখান থেকে তাঁরা ব্যবসায় শিক্ষা অনুষদে গিয়ে ব্যাংকিং বিভাগের সামনে আধা ঘণ্টা অবস্থান করেন। দরপত্রের মাধ্যমে এই বিভাগ থেকে অগ্রণী ব্যাংকের নিয়োগ পরীক্ষা নেওয়া হয়।
পরে দুপুর ১২টার দিকে শাহবাগে গিয়ে ১৫-২০ মিনিটের জন্য মূল সড়ক অবরোধ করেন। পরে আগামীকাল নতুন কর্মসূচি ঘোষণা করে তাঁরা কর্মসূচি শেষ করেন।
আন্দোলনরত শিক্ষার্থীদের একজন ঢাকা বিশ্ববিদ্যালয়ের ইতিহাস বিভাগের মো. শওকত প্রথম আলোকে বলেন, শুক্রবারের পরীক্ষা বাতিল ছাড়াও তাঁদের আরও দুটি দাবি রয়েছে। এগুলো হলো প্রশ্ন ফাঁসে জড়িত ব্যক্তিদের দৃষ্টান্তমূলক শাস্তি ও ভবিষ্যতে যাতে প্রশ্ন ফাঁস না হয়, সে নিশ্চয়তা দেওয়া। আগামীকাল ১১টার দিকে তাঁরা আবারও ব্যাংকিং অ্যান্ড ইন্স্যুরেন্স বিভাগ ঘেরাও করবেন।
আরও পড়ুন:প্রশ্ন ফাঁস, বিকেলের পরীক্ষা স্থগিত
 
