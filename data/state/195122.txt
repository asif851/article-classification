
আশুগঞ্জ থেকে এলেঙ্গা পর্যন্ত গ্যাসের সঞ্চালন লাইনে পিগিং করবে গ্যাস ট্রান্সমিশন কোম্পানি লিমিটেড (জিটিসিএল)। এ জন্য আগামী ১৫ সেপ্টেম্বর বৃহস্পতিবার থেকে ২০ সেপ্টেম্বর মঙ্গলবার পর্যন্ত ছয় দিন শেরপুরসহ বৃহত্তর ময়মনসিংহের সাত এলাকায় গ্যাস সরবরাহ বন্ধ থাকবে।
এসব এলাকা হচ্ছে টাঙ্গাইলের ঘাটাইল সেনানিবাস ও গোপালপুর উপজেলা, কিশোরগঞ্জ জেলা শহর, জামালপুর জেলা শহর, সরিষাবাড়ি উপজেলা ও তারাকান্দি ইউনিয়ন ও শেরপুর জেলা শহর।
এ কার্যক্রম চলাকালে এলেঙ্গা, টাঙ্গাইল, মির্জাপুর ও চন্দ্রা এলাকায় গ্যাস সরবরাহ ব্যাহত হতে পারে বলে এক বিজ্ঞপ্তিতে জানিয়েছে জিটিসিএল। তিতাস গ্যাস কর্তৃপক্ষ গত কয়েক দিন ধরে শেরপুর জেলা শহরে মাইকিং করে গ্যাস সরবরাহ বন্ধ থাকার বিষয়টি শহরবাসীকে জানিয়েছে।
টানা ছয় দিন গ্যাস সরবরাহ বন্ধ থাকার সংবাদে গ্রাহকদের মধ্যে বিকল্প ব্যবস্থা হিসেবে কেরোসিনচালিত স্টোভ ও সিলিন্ডার গ্যাসের চাহিদা বৃদ্ধি পেয়েছে। অনেকে আবার মাটির চুলাও সংগ্রহ করছেন।
আজ বুধবার দুপুরে শেরপুর জেলা শহরের বিভিন্ন মনোহারি ও ক্রোকারিজ সামগ্রীর দোকানে গিয়ে কেরোসিনচালিত স্টোভ পাওয়া যায়নি। চাহিদা বাড়ায় কোনো কোনো ব্যবসায়ী অতিরিক্ত দামে বিক্রি করেছেন বলে ক্রেতারা অভিযোগ করেন।
শহরের নয়আনী বাজার এলাকার মনোহারী ব্যবসায়ী বিকাশ দত্ত বলেন, তাঁর দোকানে সারা বছরে ১০-১৫টি স্টোভ বিক্রি হতো। কিন্তু গ্যাস সরবরাহ বন্ধ থাকবে বলে দু দিনেই ৫০ টির বেশি স্টোভ বিক্রি করেছেন। তবে কোম্পানি কর্তৃক নির্ধারিত মূল্যেই তিনি স্টোভ বিক্রি করেছেন বলে জানান।
নয়আনী বাজার এলাকার ক্রোকারিজ ব্যবসায়ী বিশ্বজিৎ সাহা বলেন, গত তিন দিনে তাঁর দোকান থেকেও অর্ধ-শতাধিক স্টোভ বিক্রি হয়েছে।
তিতাস গ্যাস ট্রান্সমিশন অ্যান্ড ডিস্ট্রিবিউশন কোম্পানির ব্যবস্থাপক (জনসংযোগ) মোহাম্মদ শাহজাহান সাংবাদিকদের জানিয়েছেন, আশুগঞ্জ থেকে এলেঙ্গা পর্যন্ত ২৪ ইঞ্চি ব্যাসের ১২৫ কিলোমিটার পাইপলাইনটির পিগিং শেষ হলে আগামী ২১ সেপ্টেম্বর বুধবার থেকে গ্যাস সরবরাহ স্বাভাবিক হয়ে যাবে। গ্রাহকদের সাময়িক অসুবিধার জন্য তিতাস গ্যাসের পক্ষ থেকে দুঃখ প্রকাশ করা হয়েছে।
