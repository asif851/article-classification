
সড়ক পরিবহন ও সেতুমন্ত্রী ওবায়দুল কাদের বলেছেন, দেশে সড়ক দুর্ঘটনা ক্রমান্বয়ে কমেছে। কোনো কোনো প্রতিষ্ঠান ও সংস্থা সড়ক দুর্ঘটনা নিয়ে অতিরঞ্জিত পরিসংখ্যান প্রকাশ করে, যা বাস্তবতার সঙ্গে সংগতিপূর্ণ নয়।
আজ বুধবার জাতীয় সংসদে চট্টগ্রাম-১১ আসনের সাংসদ এম আব্দুল লতিফের প্রশ্নের লিখিত জবাবে ওবায়দুল কাদের এসব কথা বলেন।
সড়ক পরিবহনমন্ত্রী বলেন, পুলিশ সদর দপ্তরের পরিসংখ্যান অনুযায়ী ২০১৬ সালে ২ হাজার ৫৬৬টি দুর্ঘটনায় ২ হাজার ৪৬৩ জনের মৃত্যু হয়েছে। আহত হয়েছে ২ হাজার ১৩৪ জন। ২০০৯ সালের হিসাবে ৩ হাজার ৩৮১টি দুর্ঘটনায় ২ হাজার ৯৫৮ জন নিহত ও ২ হাজার ৬৮৬ জন আহত হয়।
মন্ত্রী জানান, জাতিসংঘের এসডিজি অনুসমর্থনকারী দেশ হিসেবে বাংলাদেশ ২০২০ সালের মধ্যে সড়ক দুর্ঘটনায় হতাহত হওয়ার সংখ্যা অর্ধেকে নামিয়ে আনতে অঙ্গীকারবদ্ধ। সড়ক দুর্ঘটনা কমানোর লক্ষ্যে ধারাবাহিকভাবে প্রকল্প, কার্যক্রম ও কর্মসূচি বাস্তবায়ন করে যাচ্ছে। ফলে হতাহত হওয়ার সংখ্যা ক্রমে হ্রাস পাচ্ছে।
ফেনী-২ আসনের সাংসদ নিজাম উদ্দীন হাজারীর প্রশ্নের জবাবে ওবায়দুল কাদের জানান, দেশে এখন ৩০ লাখ ৮ হাজার ২৫৭টি মোটরযান আছে। এর মধ্যে বাস ৩৯ হাজার ৯৪৫টি, মিনিবাস ২৭ হাজার ১১৮টি, ট্রাক ১ লাখ ১৯ হাজার ৮০৪টি, লরি ৪ হাজার ৬৬৪টি এবং প্রাইভেটকার আছে ৩ লাখ ১০ হাজার ৮২১টি।
সংরক্ষিত মহিলা আসনের সাংসদ সানজিদা খানমের প্রশ্নের জবাবে সড়ক পরিবহনমন্ত্রী বলেন, ঢাকা মহানগরীতে নারীদের চলাচলের সুবিধার্থে বিআরটিসির মহিলা বাস বাড়ানোর পরিকল্পনা সরকারের আছে। বিআরটিসিতে নতুন বাস সংযোজিত হলে ঢাকা মহানগরে মহিলা বাস সার্ভিসের সংখ্যা বাড়ানো হবে।
