
যাত্রীবাহী বাস চালাতে চালাতে আবারও ঘুমিয়ে পড়েছেন এক চালক। ঘুমের ঘোরে চালানোর ফলে বাসটি ৪৪০ ভোল্টের বিদ্যুতের ট্রান্সফরমারযুক্ত দুটি খুঁটিতে ধাক্কা খায়। তবে বেঁচে গেছেন বাসের ৪৮ জন যাত্রী।আজ রোববার সকালে সীতাকুণ্ডের ছলিমপুর বাংলাবাজার এলাকায় ঢাকা-চট্টগ্রাম মহাসড়কে এ দুর্ঘটনা ঘটে। এতে চালকের সহকারী আবদুর রহিমসহ তিন যাত্রী সামান্য আহত হয়েছেন।এর আগে ৩ ফেব্রুয়ারি মামুন স্পেশাল নামের আরেকটি বাসের চালক ঘুমিয়ে পড়েন। চালকের ঘুমের কারণে বাসটি রাস্তার পাশের নিচু জায়গায় পড়ে যায়। তবে সেদিনও ভাগ্যক্রমে বাসের ৪৫ জন যাত্রী বেঁচে যান ।বাসের চালকের সহকারী রহিম জানান, গতকাল শনিবার রাত সাড়ে আটটায় নরসিংদী থেকে চট্টগ্রামের উদ্দেশে সীমান্ত পরিবহনের বাসটি রওনা হয়। বাসটি অন্য একজন চালকের চালানোর কথা ছিল। তিনি আসতে না পারায় বদলি চালক বাসটি চালান। চালকের নাম জানাতে পারেননি সহকারী রহিম। তিনি জানান, সারা রাত গাড়ি চালিয়ে সকালে বাসটি সীতাকুণ্ডে পৌঁছায়। কিন্তু সকাল থেকেই চালক ঘুমিয়ে পড়তে থাকেন। তিনি এলোমেলোভাবে গাড়ি চালান। পরে ঢাকা-চট্টগ্রাম মহাসড়কে সীতাকুণ্ডের ছলিমপুর ইউনিয়নের বাংলাবাজার এলাকায় বিদ্যুতের খুঁটিতে ধাক্কা দিলে এ দুর্ঘটনা ঘটে।প্রত্যক্ষদর্শীরা জানান, বাসটি একটি তেলের দোকানের সামনে দুটি বিদ্যুতের খুঁটিতে ধাক্কা দেয়। এতে বাসের সামনের অংশ ভেঙে যায়। বিদ্যুতের খুঁটি দুটির সঙ্গে একটি বড় ট্রান্সফরমার আটকানো রয়েছে। ট্রান্সফরমারটি বিস্ফোরিত হলে আরও বড় দুর্ঘটনা ঘটতে পারত। বারো আউলিয়া হাইওয়ে থানার উপপরিদর্শক মিজানুর রহমান প্রথম আলোকে বলেন, এ ধরনের দুর্ঘটনায় ট্রান্সফরমারে বিস্ফোরণ ঘটে যায়। বাসটি আটক করা হয়েছে। চালক দুর্ঘটনার পর পালিয়ে গেছেন।
