
কিছু টিভি চ্যানেলের নেতিবাচক সংবাদ শান্তিতে বিঘ্ন ঘটায় ও বিশৃঙ্খলা সৃষ্টি করে বলে মন্তব্য করেছেন তথ্যমন্ত্রী হাসানুল হক ইনু। গতকাল সোমবার জাতীয় সংসদে সরকারি দলের হাবিবুর রহমান মোল্লার প্রশ্নের জবাবে তিনি এ মন্তব্য করেন।তথ্যমন্ত্রী বলেন, কিছু কিছু চ্যানেল স্বাধীনতার সুযোগ নিয়ে অনেক সময় সংবাদের নেতিবাচক দিক প্রচার করে। বর্তমান সরকারের সময় গণমাধ্যম অবাধ স্বাধীনতা ভোগ করছে। সব গণমাধ্যম বস্তুনিষ্ঠ সংবাদ প্রকাশ করবে, সরকার সব সময় এমনটা প্রত্যাশা করে। কারণ, স্বাধীনতার সঙ্গে দায়বদ্ধতার বিষয়টি জড়িত। স্বাধীনতার নামে যেসব চ্যানেল অপসাংবাদিকতায় জড়িত, তাদের ক্ষেত্রে আইনি কাঠামোর কোনো দুর্বলতা নেই। একটি স্বাধীন, বহুমুখী, দায়বদ্ধ ও দায়িত্বশীল সম্প্রচারব্যবস্থা গড়ে তোলা ও সম্প্রচারমাধ্যমগুলোকে একটি সমন্বিত কাঠামোয় আনতে জাতীয় সম্প্রচারনীতি প্রণয়ন করা হয়েছে। এ ছাড়া স্বাধীন সম্প্রচার কমিশন গঠনসহ অন্যান্য প্রাসঙ্গিক বিষয় অন্তর্ভুক্ত করে সম্প্রচার আইন ২০১৬, প্রণয়নের উদ্যোগ নেওয়া হয়েছে। প্রস্তাবিত আইনের একটি খসড়াও প্রণয়ন করা হয়েছে।মোহাম্মদ নোমানের প্রশ্নের জবাবে বিদ্যুৎ ও জ্বালানি প্রতিমন্ত্রী নসরুল হামিদ জানান, বর্তমানে সরকারি খাতে ৭ হাজার ৭৬ মেগাওয়াট ক্ষমতার ১৭টি ও বেসরকারি খাতে ৩ হাজার ৬৮১ মেগাওয়াট ক্ষমতার ১৪টি বিদ্যুৎকেন্দ্রসহ মোট ১০ হাজার ৭৫৭ মেগাওয়াট ক্ষমতার ৩১টি বিদ্যুৎকেন্দ্র নির্মাণাধীন রয়েছে। এগুলো ২০১৬ থেকে ২০২০ সালের মধ্যে পর্যায়ক্রমে চালু হবে। সামশুল হক চৌধুরীর প্রশ্নের জবাবে প্রতিমন্ত্রী জানান, পল্লী বিদ্যুতায়ন বোর্ডের আওতাধীন পল্লী বিদ্যুৎ সমিতিগুলোর বর্তমান গ্রাহক সংখ্যা প্রায় ১ কোটি ৫৬ লাখ। গত ২০১৫-১৬ অর্থবছরে পল্লী বিদ্যুতের নিট লোকসান ছিল ৪৯১ কোটি ৪৯ লাখ ৬১ হাজার ৪৭ টাকা। বিদ্যুৎ ও জ্বালানি প্রতিমন্ত্রীর অনুপস্থিতিতে তাঁর পক্ষে পরিকল্পনামন্ত্রী আ হ ম মুস্তফা কামাল প্রশ্নের জবাব দেন।ওয়াসিকা আয়শা খানের প্রশ্নের জবাবে শিল্পমন্ত্রী আমির হোসেন আমু বলেন, দেশে বর্তমানে ক্ষুদ্র, কুটির ও মাঝারি শিল্পের সংখ্যা ৭ লাখ ৮৩ হাজার ৯৫২টি। প্রশ্নোত্তরের আগে স্পিকার শিরীন শারমিন চৌধুরীর সভাপতিত্বে বিকেল সাড়ে পাঁচটার দিকে সংসদের অধিবেশন শুরু হয়।
