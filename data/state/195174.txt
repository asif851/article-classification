
বিশ্বখ্যাত ম্যাগাজিন ফোর্বস-এর ‘এশিয়ার ৩০ বছরের নিচে ৩০ পথিকৃৎ নারীর’ তালিকায় স্থান পেয়েছেন জাতিসংঘের টেকসই উন্নয়ন লক্ষ্যমাত্রার যুবদূত বাংলাদেশের সওগাত নাজবিন খান। সামাজিক উদ্যোক্তাদের মূল খাতের পাশাপাশি এবারে নতুন করে শুরু করা ‘পাইওনিয়ার উইম্যান’ ক্যাটাগরিতে তাঁকে নির্বাচিত করা হয়েছে।এর আগে নাজবিন খান কমনওয়েলথ ইয়ুথ অ্যাওয়ার্ড ফর এক্সিলেন্স-২০১৬, এশিয়া ইয়ং পারসন অব দ্য ইয়ার ২০১৬ এবং গ্রিন ট্যালেন্ট অ্যাওয়ার্ড ২০১৫ লাভ করেন। ময়মনসিংহের ফুলপুরে পিছিয়ে পড়া গ্রামীণ জনগোষ্ঠীর শিক্ষা এবং অর্থনৈতিক উন্নয়নের জন্য এইচ এ ফাউন্ডেশন প্রতিষ্ঠার কারণে তাঁকে এই স্বীকৃতি দিয়েছে ফোর্বস ম্যাগাজিন। এইচ এ ফাউন্ডেশনের সবচেয়ে উল্লেখযোগ্য কার্যক্রম হচ্ছে এইচ এ ডিজিটাল স্কুল অ্যান্ড কলেজ। প্রতিষ্ঠানটিতে শিক্ষার্থীরা মাল্টিমিডিয়া-নির্ভর ক্লাসরুম শিক্ষার পাশাপাশি ল্যাপটপ, ট্যাবের মতো ডিজিটাল প্রযুক্তি ব্যবহার করে। গ্রামীণ জনগোষ্ঠীর এই বিদ্যালয়টিতে অধিকাংশ শিক্ষার্থী বিনা খরচে আধুনিক শিক্ষা পাচ্ছে। শিক্ষকদেরও দীর্ঘ সময়ের প্রশিক্ষণ দিয়ে উপযোগী করা হয়েছে। বর্তমানে আশপাশের ৫০টি গ্রামের ৬০৫ জন শিক্ষার্থী ওই স্কুল-কলেজে পড়াশোনা করছে।গতকাল বৃহস্পতিবার সকালে টেলিফোনে প্রতিক্রিয়া জানতে চাওয়া হলে সওগাত প্রথম আলোকে বলেন, ‘এই স্বীকৃতি আমাকে আরও কাজ করতে অনুপ্রাণিত করবে। গ্রামের বিপুল জনগোষ্ঠীর সার্বিক উন্নয়নের জন্য মানসম্মত শিক্ষাই সবচেয়ে বড় ভূমিকা পালন করতে পারে।’ছোটবেলা থেকে শহরের শিক্ষার সঙ্গে গ্রামীণ শিক্ষার পার্থক্য লক্ষ্য করেছেন সওগাত। তাঁর মতে, ‘গ্রামীণ শিক্ষাপ্রতিষ্ঠানগুলোতে মানসম্মত শিক্ষার অভাবে সেখানকার গ্র্যাজুয়েটরা শহরের সুবিধাভোগীদের সঙ্গে লড়াইয়ে হেরে যাচ্ছেন। অথচ বাংলাদেশ তো গ্রামই।’
