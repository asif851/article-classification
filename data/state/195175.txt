
নির্দলীয় সরকারের দাবি না মানলে আন্দোলনের ঢেউয়ের আঘাতে সরকারের ক্ষমতার তাসের ঘর বিলীন হয়ে যাবে বলে হুঁশিয়ারি দিয়েছেন বিএনপির মুখপাত্র সালাহউদ্দিন আহমেদ। তিনি বলেছেন, বিএনপি সংলাপ-সমঝোতার মাধ্যমে সমস্যার সমাধান চায়। আজ রোববার এক বিবৃতিতে এসব কথা বলেন অজ্ঞাত স্থানে থাকা বিএনপির যুগ্ম মহাসচিব সালাহউদ্দিন আহমেদ।বিবৃতিতে সালাহউদ্দিন বলেন, ‘আমরা প্রধানমন্ত্রীকে আবারও আহ্বান জানাই, আপনি পদত্যাগ করুন। নির্দলীয় সরকারের অধীনে নির্বাচন মেনে নিন, দেশ ও জাতিকে রক্ষা করুন। জনগণ আপনার নিরাপদ প্রস্থানের বিষয়টি সহানুভূতির সঙ্গে বিবেচনা করবে। অন্যথায় জনতার আন্দোলনের উত্তাল ঢেউয়ের আঘাতে আপনার ক্ষমতার তাসের ঘর বিলীন হয়ে যাবে।’সালাহউদ্দিন বিবৃতিতে বলেন, ‘আমরা বিশ্বাস করি নির্বাচনই ক্ষমতা হস্তান্তরের একমাত্র গণতান্ত্রিক ও সাংবিধানিক প্রক্রিয়া। সংলাপ-সমঝোতার মাধ্যমে সমস্যার সমাধান হোক তা বিরোধীদলীয় নেতা দেশনেত্রী বেগম খালেদা জিয়া বারবারই চেয়েছেন।’
বিবৃতিতে বলা হয়, দেশের ৯০ শতাংশ মানুষই নির্দলীয়-নিরপেক্ষ সরকারের পক্ষে মত দিয়েছেন। কিন্তু শেখ হাসিনা বিরোধী দলবিহীন একতরফা নির্বাচনে সংকল্পবদ্ধ। কারণ, নিরপেক্ষ বিশ্বাসযোগ্য নির্বাচনে আওয়ামী লীগের চরম ভরাডুবি হবে।
