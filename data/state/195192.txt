
শেরপুরের ঝিনাইগাতী উপজেলায় চার বছরের একটি শিশুকে নিপীড়নের অভিযোগ উঠেছে। গত শনিবার দুপুরে উপজেলার গজনী অবকাশকেন্দ্র-সংলগ্ন আগরবাগান এলাকায় এ ঘটনা ঘটে। পুলিশ এক কিশোরকে (১৫) গ্রেপ্তার করেছে।
নিপীড়নের শিকার শিশুটিকে শেরপুর জেলা সদর হাসপাতালে ভর্তি করা হয়েছে। এ ঘটনায় শিশুটির বাবা শনিবার রাতে ওই কিশোরকে আসামি করে ঝিনাইগাতী থানায় মামলা করেন। গতকাল রোববার দুপুরে ওই কিশোরকে আদালতের মাধ্যমে কারাগারে পাঠানো হয়েছে।
এজাহার ও থানার পুলিশ সূত্রে জানা গেছে, শনিবার দুপুর সাড়ে ১২টার দিকে গজনী অবকাশকেন্দ্র এলাকায় চার বছর বয়সী ছেলেটি খেলা করছিল। তাকে চকলেট ও বিস্কুট খাওয়ানোর প্রলোভন দেখিয়ে প্রতিবেশী ওই কিশোর পাশের আগর বাগানে নিয়ে যায়। সেখানে সে শিশুটিকে বলাৎকার করে। পরে শিশুটি বাড়িতে ফিরে কান্নাকাটি করতে থাকে। তার মা কান্নার কারণ জানতে চাইলে শিশুটি সব খুলে বলে। পরিবারের সদস্যরা শিশুটিকে দ্রুত ঝিনাইগাতী উপজেলা স্বাস্থ্য কমপ্লেক্সে নিয়ে যান। পরে তাকে জেলা সদর হাসপাতালে নেওয়া হয়। অভিযোগ পেয়ে রাতেই কিশোরটিকে বাড়ি থেকে আটক করে পুলিশ। রাত সাড়ে ১০টার দিকে শিশুটির বাবা ওই কিশোরকে আসামি করে থানায় মামলা করেন। গতকাল তাকে জেলা জজ আদালতে নেওয়া হয়।
আদালত পুলিশের উপপরিদর্শক (এসআই) মো. আবদুল হামিদ বলেন, কিশোরটিকে কারাগারে পাঠানো হয়েছে। আদালত তাকে দ্রুত গাজীপুরে কিশোর সংশোধন কেন্দ্রে পাঠানোর নির্দেশ দিয়েছেন। 
