
স্বাস্থ্য ও পরিবারকল্যাণমন্ত্রী এবং আওয়ামী লীগের প্রেসিডিয়াম সদস্য মোহাম্মদ নাসিম বলেছেন, ৫ জানুয়ারির নির্বাচন না হলে দেশে মার্শাল ল হতো। শেখ হাসিনা জীবনের ঝুঁকি নিয়ে জাতীয় ও আন্তর্জাতিক সব ষড়যন্ত্র ব্যর্থ করে দেশে একটি নির্বাচন করেছেন। গণতন্ত্র ও মানুষের ভোটাধিকার ফিরিয়ে দিয়েছেন।
আজ মঙ্গলবার সিরাজগঞ্জ জেলার এনায়েতপুর থানা আওয়ামী লীগের ত্রি-বার্ষিক সম্মেলনে প্রধান অতিথির বক্তব্যে মোহাম্মদ নাসিম এসব কথা বলেন।
নাসিম বলেন, খালেদা জিয়া নির্বাচন চাননি। তিনি ধ্বংসলীলা চেয়েছিলেন। তাঁর দল ও জামায়াত মিলে নির্বাচন ঠেকানোর নামে মানুষ হত্যা করেছে। গণতান্ত্রিক দেশে নির্বাচন ছাড়া কোনো দল টিকে থাকতে পারে না।
খালেদা জিয়াকে উদ্দেশ করে মোহাম্মদ নাসিম বলেন, ‘২০১৯ সালের আগে আর কোনো নির্বাচন নয়। জনগণকে কষ্ট দিয়ে রাজনীতি করে ক্ষমতায় যাওয়া যাবে না। আগে নিজের ঘরের সোনার ছেলেদের সামলান, তারপর সরকারের বিরুদ্ধে আন্দোলনের ডাক দেবেন। আন্দোলনের হুমকি-ধমকিতে আওয়ামী লীগ বিচলিত নয়। আপনারা নির্বাচন না করে যে ভুল করেছেন, সে ভুলের খেসারত আপনাকেই দিতে হবে।’
এনায়েতপুর থানা আওয়ামী লীগের সভাপতি আবদুল খালেকের সভাপতিত্বে ওই সম্মেলন উদ্বোধন করেন জেলা আওয়ামী লীগের ভারপ্রাপ্ত সভাপতি মোস্তাফিজুর রহমান। প্রধান বক্তা হিসেবে উপস্থিত ছিলেন জেলা আওয়ামী লীগের সাধারণ সম্পাদক কে এম হোসেন আলী।
