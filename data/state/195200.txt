
বাগেরহাটের ফকিরহাটে ব্রিজের ওঠার মুখে বাসের ধাক্কায় পিকআপভ্যান উল্টে দুই যাত্রী নিহত হয়েছেন। আহত হয়েছেন পিকআপের চালক ও তাঁর সহকারী। পুলিশ জানায়, ঘন কুয়াশার কারণে এ দুর্ঘটনা ঘটেছে।
এ ছাড়া সদর উপজেলার বারাকপুর এলাকায় দুটি বাসের মুখোমুখি সংঘর্ষে এক চালক নিহত হন।
আজ শনিবার বাগেরহাট-খুলনা মহাসড়কে এ দুটি দুর্ঘটনা ঘটে।
পুলিশ জানায়, ফকিরহাটের দুর্ঘটনায় নিহত ব্যক্তিরা হলেন বাগেরহাট সদরের দেপাড়া এলাকার সেকেন্দার হাওলাদারের ছেলে মিজানুর হাওলাদার (৩০) ও কোড়ামারা গ্রামের আলাউদ্দিন শেখের ছেলে আল-আমিন শেখ (২৮)। দুজনই গরু ব্যবসায়ী ছিলেন। আর বারাকপুরে নিহত ব্যক্তি হলেন হানিফ পরিবহনের চালক মো. মুকুল নিহত হন। তাঁর বাড়ি রংপুরে।
বাগেরহাটের কাটাখালী হাইওয়ে থানার উপপরিদর্শক (এসআই) মো. জামাল শেখ বলেন, বাগেরহাট থেকে কয়েকজন গরু ব্যবসায়ী গরু আনতে পিকআপভ্যানে করে যশোর যাচ্ছিল। ভোরে ঘন কুয়াশার মধ্যে পিকআপটি মহাসড়কের ফকিরহাটে ধরের ব্রিজে ওঠার সময় বাসের সঙ্গে ধাক্কা খায়। বাসটি ব্রিজ থেকে নামছিল। বাসের ধাক্কায় পিকআপটি দুমড়েমুচড়ে যায় এবং এর আরোহীরা গুরুতর আহত হন। স্থানীয়রা তাদের উদ্ধার করে খুলনা মেডিকেল কলেজ হাসপাতালে নিয়ে গেলে কর্তব্যরত চিকিৎসক আল-আমিন ও মিজানুরকে মৃত বলে ঘোষণা করেন। অন্য দুজন প্রাথমিক চিকিৎসা নিয়ে অন্যত্র চলে গেছে।
বেলা সাড়ে ১১টার দিকে মহাসড়কের বারাকপুর এলাকায় বাগেরহাট থেকে ঢাকাগামী মিমজাল পরিবহনের সঙ্গে হানিফ পরিবহনের মুখোমুখি সংঘর্ষ হয়। এতে হানিফ পরিবহনের চালক মুকুল নিহত হন।
বাগেরহাট ফায়ার সার্ভিস ও সিভিল ডিফেন্সের উপসহকারী পরিচালক (ডিএডি) সরদার মাসুদুর রহমান প্রথম আলোকে বলেন, ঢাকা থেকে বাগেরহাটের উদ্দেশে ছেড়ে আসা হানিফ পরিবহনের বাসের সঙ্গে বিপরীত দিক থেকে আসা মিমজাল পরিবহনের মুখোমুখি সংঘর্ষ হয়। এতে দুই পরিবহনের চালকসহ তিনজন গুরুতর আহত হন। তাঁদের উদ্ধার করে বাগেরহাট সদর হাসপাতালে নেওয়া হলে চিকিৎসক মুকুলকে নিহত ঘোষণা করে। অপর দুজনকে চিকিৎসা দেওয়া হচ্ছে।
