
নির্দলীয় সরকারের অধীনে নির্বাচনের দাবিতে আবারও হরতালের ঘোষণা দিয়েছে বিএনপির নেতৃত্বাধীন ১৮-দলীয় জোট। এর আগে দুই দফায় ৬০ ঘণ্টা হরতালের ডাক দিলেও এবার তারা আগামী রোববার থেকে ৭২ ঘণ্টার হরতাল ডেকেছে। রোববার সকাল ছয়টা থেকে শুরু হয়ে বুধবার সকাল ছয়টা পর্যন্ত এ হরতাল পালন করবে ১৮-দলীয় জোট।আজ শুক্রবার বিএনপির চেয়ারপারসনের গুলশান কার্যালয়ে ১৮-দলীয় জোটের মহাসচিব পর্যায়ে এক বৈঠক অনুষ্ঠিত হয়। বৈঠক শেষে জোটের এ কর্মসূচি ঘোষণা করেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর।বিএনপির চেয়ারপারসন খালেদা জিয়ার সভাপতিত্বে গতকাল বৃহস্পতিবার রাতে বিএনপির স্থায়ী কমিটির বৈঠকে হরতাল দেওয়ার নীতিগত সিদ্ধান্ত হয়।১৮-দলীয় জোট গত সোমবার ভোর ছয়টা থেকে বুধবার সন্ধ্যা ছয়টা পর্যন্ত সারা দেশে টানা হরতাল পালন করে। এর আগে একই দাবিতে গত ২৭, ২৮ ও ২৯ অক্টোবর বিরোধী দল ৬০ ঘণ্টার হরতাল পালন করে।
