
সিলেট শহরতলির বালুচর এলাকায় আদিবাসী ওঁরাওদের জায়গা রক্ষা ও দখলকারী ইউপি চেয়ারম্যান আবদুল মছব্বিরের বিরুদ্ধে ব্যবস্থা নেওয়ার দাবিতে মানববন্ধন ও বিক্ষোভ মিছিল হয়েছে।‘সিলেট অঞ্চলের আদিবাসী জনগোষ্ঠী’ ও ‘হিউম্যান রাইটস ডিফেন্ডার’ নামের আদিবাসীদের মানবাধিকারবিষয়ক সংগঠনের উদ্যোগে গতকাল বৃহস্পতিবার সকাল সাড়ে ১০টায় সিলেটের কেন্দ্রীয় শহীদ মিনারের সামনে মানববন্ধন করে সমাবেশ ও বিক্ষোভ মিছিলও হয়। পরে পুলিশ ও জেলা প্রশাসনে একটি স্মারকলিপি পেশ করে দখলদার ইউপি চেয়ারম্যানকে গ্রেপ্তারের দাবি জানানো হয়।সিলেট সদরের টুলটিকর ইউনিয়ন পরিষদের (ইউপি) চেয়ারম্যান আবদুল মছব্বিরের লোকজন গত মঙ্গলবার সকালে বালুচরের চন্দনটিলার একাংশ দখল করে বাঁশ দিয়ে ঘর নির্মাণ শুরু করেন। ওঁরাও আদিবাসীদের প্রতিবাদের মুখে ঘর নির্মাণকারীরা পালিয়ে যায়। ওই দিন বিকেলে ওঁরাওদের পক্ষ থেকে সিলেট মহানগর পুলিশের শাহপরান থানায় অভিযোগ দিলে পুলিশ সাধারণ ডায়েরি (জিডি) হিসেবে গ্রহণ করে।বুধবার প্রথম আলোয় ‘সিলেটে ওঁরাওদের জায়গায় ইউপি চেয়ারম্যানের ঘর!’ শিরোনামে প্রতিবেদন ছাপা হয়।সিলেট কেন্দ্রীয় শহীদ মিনার চত্বরে গতকাল সকাল ১০টায় ওঁরাও জনগোষ্ঠীর শতাধিক নারী-পুরুষ সমবেত হন। তাঁদের সঙ্গে আদিবাসী সংগঠন, মানবাধিকার ও নাগরিক সংগঠনের নেতারা একাত্ম হন। মানববন্ধন চলাকালে আয়োজক সংগঠন সিলেট অঞ্চলের আদিবাসী জনগোষ্ঠীর সদস্য সচিব লক্ষ্মীকান্ত সিংহ লিখিত বক্তব্য পাঠ করেন। এর সঙ্গে একাত্মতা প্রকাশ করে বক্তব্য দেন মদনমোহন কলেজের অধ্যক্ষ আবুল ফতেহ ফাত্তাহ, সিপিবির কেন্দ্রীয় পলিটব্যুরোর সদস্য কমরেড সিকান্দার আলী প্রমুখ।
