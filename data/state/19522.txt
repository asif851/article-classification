
‘সুরমা দূষণ বন্ধ করো’ স্লোগানে গতকাল বৃহস্পতিবার সিলেট নগরের ১০টি স্থান ঘিরে সাইক্লিং হয়েছে। গতকাল বিকেল চারটা থেকে দুই ঘণ্টার সাইক্লিংয়ের মাধ্যমে নদীদূষণের বিরুদ্ধে জনসচেতনতার আহ্বান–সংবলিত প্রচারপত্র বিলি করা হয়।১৪ মার্চ আন্তর্জাতিক নদীকৃত্য দিবস উপলক্ষে বাংলাদেশ পরিবেশ আন্দোলন, ওয়াটারকিপার অ্যালায়েন্সের ‘সুরমা রিভার ওয়াটারকিপার’ ও সাইক্লিস্টদের সংগঠন ‘ক্রিটিক্যাল ম্যাস’-এর উদ্যোগে সাইকেল চালানোর এই কর্মসূচি পালন করা হয়। বিকেল চারটায় সুরমা নদীর কিনব্রিজের কাছে ঐতিহ্যবাহী আলী আমজদের ঘড়িঘরের সামনে সাইকেল চালানোর সূচনা উপলক্ষে আলোচনা সভা হয়। সভার পরপরই দুই শতাধিক সাইক্লিস্ট সাইকেল শোভাযাত্রায় অংশগ্রহণ করেন। এ সময় সুরমা নদীদূষণের বিরুদ্ধে জনসচেতনতামূলক প্রচারপত্র ও নদী রক্ষায় জনসাধারণের সার্বক্ষণিক সচেতনতায় মাইকিং করা হয়।
