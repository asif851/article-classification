
প্রধানমন্ত্রী শেখ হাসিনা ২৮ সেপ্টেম্বর যুক্তরাষ্ট্রের নিউইয়র্কে ভারতের প্রধানমন্ত্রী মনমোহন সিংয়ের সঙ্গে বৈঠক করবেন। জাতিসংঘ সাধারণ পরিষদের ৬৮তম অধিবেশনের ফাঁকে প্রতিবেশী দুই দেশের প্রধানমন্ত্রীর এ বৈঠক হবে।জাতিসংঘে বাংলাদেশের স্থায়ী প্রতিনিধি এ কে আবদুল মোমেন আজ বৃহস্পতিবার সন্ধ্যায় মুঠোফোনে প্রথম আলো ডটকমকে এ তথ্য জানিয়েছেন।আবদুল মোমেন বলেন, ২৭ সেপ্টেম্বর সন্ধ্যায় মনমোহন সিংয়ের নিউইয়র্ক যাওয়ার কথা আছে। পরের দিন ২৮ সেপ্টেম্বর প্রধানমন্ত্রী শেখ হাসিনার জন্মদিন উপলক্ষে বিকেলে একটি সংবর্ধনা অনুষ্ঠানের আয়োজন করা হয়েছে। এ পরিস্থিতিতে ২৮ সেপ্টেম্বর সকালে দুই প্রধানমন্ত্রীর বৈঠক অনুষ্ঠানের প্রস্তুতি নেওয়া হয়েছে।
পররাষ্ট্র মন্ত্রণালয়ের কর্মকর্তারা জানিয়েছেন, দুই প্রতিবেশী দেশের প্রধানমন্ত্রীদের এ বৈঠকে দ্বিপক্ষীয় বিভিন্ন বিষয় আলোচনায় প্রাধান্য পাবে। বিশেষ করে বাংলাদেশের পক্ষ থেকে স্থল সীমান্ত চুক্তি বাস্তবায়নের লক্ষ্যে ভারতের সংবিধান সংশোধন ও তিস্তা চুক্তি সইয়ের বিষয়টিতে গুরুত্বারোপ করা হবে।
