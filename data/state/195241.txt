
সুপ্রিম কোর্টের জামে মসজিদের খতিব ও একাধিক বেসরকারি টেলিভিশন চ্যানেলের ধর্মীয় অনুষ্ঠানের উপস্থাপক মাওলানা নূরুল ইসলাম ফারুকী হত্যাকাণ্ডের উদ্দেশ্য (মোটিভ), এতে কারা জড়িত, তা তিন দিনেও উদ্ঘাটন করতে পারেনি পুলিশ।তবে ফারুকীর ধর্মীয় মতাদর্শ নিয়ে বিরোধের বিষয়টি সামনে রেখে পুলিশ এখন পর্যন্ত ৩০ জনকে জিজ্ঞাসাবাদ করেছে। গতকাল শুক্রবারও এই হত্যাকাণ্ডের বিচারের দাবিতে দেশের বিভিন্ন স্থানে বিক্ষোভ মিছিল করেছে আহলে সুন্নাত ওয়াল জামায়াতের সহযোগী সংগঠন ছাত্রসেনা ও বাংলাদেশ ইসলামী ফ্রন্ট।ফারুকী আহলে সুন্নাত ওয়াল জামায়াতের আন্তর্জাতিক সম্পাদক এবং বাংলাদেশ ইসলামী ফ্রন্টের (মতিন) সভাপতিমণ্ডলীর সদস্য ছিলেন। একাধিক ব্যবসাপ্রতিষ্ঠানের মালিকও ছিলেন তিনি। জানাজা: গতকাল বেলা পৌনে তিনটায় হাইকোর্ট প্রাঙ্গণে জাতীয় ঈদগাহ মাঠে ফারুকীর দ্বিতীয় জানাজা অনুষ্ঠিত হয়। জাতীয় মসজিদ বায়তুল মোকাররমের খতিব মাওলানা মো. সালাহউদ্দিন জানাজা পড়ান। জানাজায় প্রধান বিচারপতি মো. মোজাম্মেল হোসেনসহ বিশিষ্ট ব্যক্তিরা অংশ নেন। জানাজা শেষে মরদেহ গ্রামের বাড়ি পঞ্চগড়ে নিয়ে যাওয়া হয়।ঈদগাহ মাঠে ফারুকীর ছেলে, ভাই, ঘনিষ্ঠ বন্ধু ছাড়াও বাংলাদেশ ইসলামী ফ্রন্ট ও তরীকত ফেডারেশনের নেতারা বক্তব্য দেন। তাঁরা এই হত্যার জন্য বিভিন্ন ধর্মীয় প্রতিপক্ষকে দায়ী করে এর বিচারের দাবি জানান।ইসলামী ছাত্রসেনার সভাপতি নূরুল ইসলাম চিশতি আজ শনিবারের মধ্যে হত্যাকারী গ্রেপ্তার না হলে সংগঠনের পক্ষ থেকে কাল রোববার সারা দেশে সকাল-সন্ধ্যা হরতাল পালনের ঘোষণা দেন।তরীকত ফেডারেশনের চেয়ারম্যান ও সাংসদ নজিবুল বশর মাইজভান্ডারী উপস্থিত সবাইকে শপথ পড়িয়ে বলেন, ‘ফারুকীর রক্ত বৃথা যেতে দেব না। জামায়াত-শিবির, জঙ্গিবাদী, ওহাবি, মওদুদীবাদী, আহলে হাদিস, সালাফিদের বিরুদ্ধে আমাদের আন্দোলন অব্যাহত থাকবে।’ ফারুকীর বড় ছেলে আহমদ রেজা ফারুকী বাবার হত্যার জন্য আহলে সুন্নাতবিরোধীদের দায়ী করেন।গত বুধবার রাত আটটার দিকে আট-নয়জন দুর্বৃত্ত পূর্ব রাজাবাজারের দোতলার ভাড়া বাসায় ঢুকে স্ত্রী ও স্বজনদের আটকে রেখে তাঁদের সামনে ফারুকীকে গলা কেটে হত্যা করে।মামলার তদন্তের সঙ্গে সংশ্লিষ্ট কর্মকর্তারা বলেন, ফারুকীকে খুন করে টাকা, সোনার গয়নাসহ মালামাল নিয়ে গেলেও এটি ডাকাতির ঘটনা নয় বলে তাঁরা নিশ্চিত। ঘটনাটি ভিন্ন খাতে নিতে দুর্বৃত্তরা ডাকাতির ঘটনা সাজানোর চেষ্টা করেছে। গত বছরের ২১ ডিসেম্বর রাজধানীর গোপীবাগে কথিত পীর লুৎফর রহমানসহ ছয় খুনের ঘটনার সঙ্গে এই হত্যাকাণ্ডের মিল আছে। দুটি খুনের ঘটনার ধরন একই রকম।মামলা তদন্ত তদারক কর্মকর্তা পুলিশের তেজগাঁও বিভাগের উপকমিশনার বিপ্লব কুমার সরকার বলেন, ফারুকীর মুঠোফোনের সূত্র ধরে সন্দেহভাজনদের একটি তালিকা তৈরি করা হচ্ছে।  বিক্ষোভ: ফারুকীর হত্যাকারীদের গ্রেপ্তার ও বিচারের দাবিতে বাদ জুমা পঞ্চগড়, চট্টগ্রাম, খাগড়াছড়ি, সৈয়দপুর ও পটুয়াখালীর বাউফলে বিক্ষোভ সমাবেশ, মিছিল ও মানববন্ধন করেছে আহলে সুন্নাত, ইসলামী ফ্রন্ট, গাউসিয়া কমিটি ও আক্বিদা রক্ষা কমিটি। পঞ্চগড়: ঈমান আক্বিদা জেলা রক্ষা কমিটির ব্যানারে বিক্ষোভ সমাবেশ ও মিছিল হয়। মিছিলটি শেরেবাংলা পার্ক থেকে শুরু হয়ে শহরের গুরুত্বপূর্ণ সড়ক ঘুরে আবার সেখানে গিয়ে শেষ হয়। সেখানে অনুষ্ঠিত প্রতিবাদ সমাবেশে ঈমান আক্বিদা রক্ষা কমিটির জেলা সভাপতি আবদুর রহমান, সাধারণ সম্পাদক মো. আবদুল্লাহ, কেন্দ্রীয় জামে মসজিদের ইমাম মুফতি আ ন ম আবদুল করিমসহ বিভিন্ন সামাজিক ও রাজনৈতিক সংগঠনের নেতারা বক্তব্য দেন। চট্টগ্রাম: বাদ জুমা চট্টগ্রামের জমিয়াতুল ফালাহ মসজিদ প্রাঙ্গণ থেকে মিছিল বের করে আহলে সুন্নাত ওয়াল জামায়াত, ইসলামী ফ্রন্ট ও গাউসিয়া কমিটি। মিছিলটি বিভিন্ন সড়ক ঘুরে চট্টগ্রাম প্রেসক্লাবের সামনে সমাবেশ করে।এ ছাড়া খাগড়াছড়ি, নীলফামারীর সৈয়দপুর ও পটুয়াখালীর বাউফল থেকেও বিক্ষোভ মিছিল অনুষ্ঠানের খবর এসেছে।
