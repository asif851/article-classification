
কুষ্টিয়ার ভেড়ামারা রেলওয়ে স্টেশনের কাছে রাজশাহীগামী মধুমতী ট্রেনের ইঞ্জিনসহ লাইনচ্যুত বগিটির উদ্ধারকাজ চলছে। একই সঙ্গে একটি লাইন স্বাভাবিক হওয়ায় ট্রেন চলাচল শুরু হয়েছে। গতকাল রোববার সন্ধ্যা সোয়া সাতটার দিকে গোয়ালন্দ থেকে রাজশাহীগামী মধুমতী ট্রেনটি লাইনচ্যুত হয়। এরপর ওই এলাকায় ট্রেন চলাচল বন্ধ ছিল।
রেলওয়ের পাকশী বিভাগীয় ব্যবস্থাপক অসীম কুমার তালুকদার বলেন, রাত দুইটার দিকে একটি লাইন স্বাভাবিক রাখা হয়েছে। ওই লাইন দিয়ে আপ-ডাউন উভয়মুখী ট্রেন দেরিতে হলেও চলাচল করছে। রাত থেকে ইঞ্জিনসহ বগিটি উদ্ধারের চেষ্টা চলছে। আশা করা যাচ্ছে বেলা ১১টার মধ্যে বগিসহ ইঞ্জিনের উদ্ধারকাজ শেষ হবে।
মধুমতী ট্রেনের পরিচালক আবদুর রহিম রাতে প্রথম আলোকে বলেন, কুষ্টিয়ার ভেড়ামারা রেলওয়ে স্টেশনের কাছে দক্ষিণ গেট এলাকায় আসার পরই ইঞ্জিনসহ একটি বগি লাইনচ্যুত হয়।
 
