

বাসা থেকে বের হলে গলির মুখের সোজা যে দোকান, তার নাম ‘মা জেনারেল স্টোর’। আচ্ছা, এমন কোনো গলি পাওয়া যাবে, যেখানে ‘মা/জননী’ নামে দোকান নেই? ঘর থেকে বের হয়ে একটু খেয়াল করলেই দেখা 
যাবে একটি-দুটি নয়, অনেক দোকানের সাইনবোর্ডই ‘মা’ শব্দ দিয়ে শুরু।
মোহাম্মদপুরের নবোদয় হাউজিং এলাকায় মোবাইল মেরামত ও বিক্রির একটি দোকানের সাইনবোর্ডে লেখা ‘মা টেলিকম’। দুই ভাই মিলে এ দোকান দিয়েছেন। কথা হয় ছোট ভাই কামাল হোসেনের সঙ্গে। মা টেলিকম কেন? প্রশ্ন শুনেই কিছুটা লাজুক ভঙ্গিতে বলেন, ‘সবাই তো দেয়।’ মা কি জানেন? নাহ্‌! তাঁকে জানানো হয়নি।মায়ের নামে দোকান কেন? প্রশ্ন শুনলেই সবার চোখে-মুখে কৃতজ্ঞতার একটি হাসি ফুটে ওঠে। মোহাম্মদীয়া হাউজিং এলাকায় একটি দোকানের সামনে প্লাস্টিকের ফুলের মালা ঝুলছে। চকচক করছে দোকান। লাল রঙের সাইনবোর্ডে সাদা রঙে লেখা ‘মায়ের দোয়া হোটেল’। ভেতরে বসেছিলেন আব্দুর রব। দুই মালিকের একজন। দোকানের বয়স ১৮ দিন। নামের প্রসঙ্গ তুলতেই বলেন, ‘মালিক আমরা দুইজন, এই নামে হেয়ও রাজি হয়েছে, আমিও। মায়ের দোয়া তো আমাগো লগে সব সময়ই থাকে।’ তাঁর মা বেঁচে নেই। কিন্তু মায়ের দোয়াকে সঙ্গী করেই দোকান এগিয়ে যাবে বলে আশা করেন।‘মা-ই একমাত্র জাতি, যাঁদের মনে সন্তানের জন্য সব সময়ই দোয়া থাকে। দোকান তাঁরে উদ্দেশ্য করেই হইব।’ কলাবাগানের লেকসার্কাস রোডের ‘জননী স্টোর’-এর দোকানি আবু কালাম কথাগুলো বলছিলেন। মা এখন হাঁটাচলা করতে পারেন না। তাঁর সঙ্গেই থাকেন। তিনি আরও বলেন, ‘মা’র জন্য যা করি, তা কিছুই না। দোকান তো অছিলা।’পশ্চিম ধানমন্ডির মা মেডিসিনে গিয়ে প্রসঙ্গটি তুলতেই দোকানি স্মিত একটি হাসি দিলেন। দোকানি মো. সালেহীন বলেন, ‘এই নাম সবচেয়ে বেশি চলে। দোকানের নাম ঠিক করতে গেলে “মা” শব্দটাই মনে আসে। আর এই নামের প্রতি মানুষেরও কিছুটা দুর্বলতা আছে। এই নাম দেখলে মানুষের মনে পজিটিভ চিন্তা হয়।’মায়ের কথা চিন্তা করে অনেকে দোকানের নাম রাখলেও কেউ কেউ কিছু না ভেবেই দিয়েছেন। কিন্তু এ বিষয়টি নিয়ে প্রশ্ন করলেই তাঁরা ভাবনায় পড়ে যান। এমনই একজন মো. সোহেল। ধানমন্ডির মধুবাজারে তাঁর দোকানের নাম ‘মা টেইলার্স।’ তিনি বলেন, ‘দেওয়ার সময় তো চিন্তা করি নাই। আপনে জিগাইলেন, আসলেই বহু দোকানের এই নাম। মানুষ তো মারেই সবচেয়ে বেশি ভালোবাসে।’এই এলাকার আরেকটি দোকান ‘মায়ের দোয়া বিরিয়ানি’। এর মালিক কামরান হোসেন বলেন, আরেকজনের কাছ থেকে দোকানটি কিনেছেন। নাম পাল্টানোর প্রশ্ন করতেই বলেন, ‘পাল্টাইব ক্যান? মায়ের দোয়া ছাড়া কি দুনিয়ায় চলন যায়?’মায়ের নাম দিয়ে এত দোকান আছে যে লিখেও শেষ করা যাবে না। নিত্যপ্রয়োজনীয় সব ধরনের পণ্যের দোকানই পাওয়া যাবে এ নামে। রিকশার পেছনে দুপাশে ছোট করে লেখা থাকে ‘মা’। সিএনজিচালিত অটোরিকশাতে লেখা থাকে ‘মায়ের দোয়া’। অর্থাৎ মা আছেন সবখানে।

