
রংপুরে নবম শ্রেণির এক মাদ্রাসাছাত্রীকে অ্যাসিড নিক্ষেপের প্রতিবাদ ও এ ঘটনায় দায়ী ব্যক্তিদের বিচারের দাবিতে গতকাল শুক্রবার জেলা শহরে মানববন্ধন কর্মসূচি পালিত হয়েছে।প্রথম আলো রংপুর বন্ধুসভার আয়োজনে ও প্রথম আলো ট্রাস্টের উদ্যোগে অ্যাসিডদগ্ধ নারীদের জন্য সহায়তা তহবিলের পক্ষ থেকে এ মানববন্ধন হয়। বিকেল পাঁচটায় রংপুর পাবলিক লাইব্রেরি মাঠের সামনে আধা ঘণ্টার মানববন্ধনে বক্তব্য দেন সাংস্কৃতিক ব্যক্তিত্ব মফিজুল ইসলাম ও মকসুদার রহমান, বেগম রোকেয়া বিশ্ববিদ্যালয়ের শিক্ষক তুহিন ওয়াদুদ ও আশানুজ্জামান, কাউনিয়া ডিগ্রি কলেজের শিক্ষক শাশ্বত ভট্টাচার্য প্রমুখ।গত বুধবার রাতে মিঠাপুকুর উপজেলার ওই ছাত্রী ঘরে পড়াশোনা করছিল। এ সময় জানালা দিয়ে দুর্বৃত্তরা তার ওপর অ্যাসিড ছোড়ে। এতে তার মুখের কিছু অংশ ঝলসে যায়। মেয়েটির বাবা মিঠাপুকুর থানায় বৃহস্পতিবার মামলা করেন। মামলার প্রধান আসামি আশরাফুল নামের এক যুবককে পুলিশ গ্রেপ্তার করেছে। পরে আদালতের মাধ্যমে তাঁকে জেলা কারাগারে পাঠানো হয়েছে।
