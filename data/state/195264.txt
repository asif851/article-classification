
বেসরকারি মোবাইল ফোন অপারেটর রবির আজিয়াটা লিমিটেডের ব্যাংক হিসাব তিন দিনের জন্য জব্দ থাকছে। জাতীয় রাজস্ব বোর্ডের (এনবিআর) সিদ্ধান্ত স্থগিত করে রবির ব্যাংক হিসাব জব্দে হাইকোর্ট যে আদেশ দিয়েছিলেন, তা স্থগিত করেছেন আপিল বিভাগ। তিন দিনের জন্য এই স্থগিতাদেশ দেওয়া হয়েছে।হাইকোর্টের আদেশের বিরুদ্ধে রাষ্ট্রপক্ষের করা এক আবেদনের শুনানি নিয়ে আজ বৃহস্পতিবার প্রধান বিচারপতি সৈয়দ মাহমুদ হোসেনের নেতৃত্বাধীন চার সদস্যের আপিল বিভাগ এই আদেশ দেন।এতে রবির ব্যাংক হিসাব তিন দিনের জন্য জব্দ রাখতে এনবিআরের সিদ্ধান্ত বহাল থাকল বলে জানিয়েছেন ডেপুটি অ্যাটর্নি জেনারেল এস এম মনিরুজ্জামান।এর আগে ২৬ ফেব্রুয়ারি ১৯ কোটি টাকা মূল্য সংযোজন কর ও সম্পূরক শুল্ক ফাঁকি দেওয়ার অভিযোগে এনবিআর রবির ব্যাংক হিসাব তিন কার্যদিবসের জন্য জব্দ রাখতে দেশের সব ব্যাংককে চিঠি পাঠায়। এই চিঠি ও সংশ্লিষ্ট আইনের বিধান চ্যালেঞ্জ করে পরদিন রিট করে রবি। প্রাথমিক শুনানি নিয়ে হাইকোর্টের দ্বৈত বেঞ্চ রুল দেওয়ার পাশাপাশি ওই চিঠির কার্যকারিতা স্থগিত করেন। এতে স্থগিতাদেশ চেয়ে গতকাল চেম্বার বিচারপতির আদালতে আবেদন করে রাষ্ট্রপক্ষ। এর পরিপ্রেক্ষিতে চেম্বার বিচারপতি রাষ্ট্রপক্ষের করা আবেদনটি আজ আপিল বিভাগের নিয়মিত বেঞ্চে শুনানির জন্য পাঠান। এর ধারাবাহিকতায় আজ আবেদনের ওপর শুনানি হয়।
আদালতে রাষ্ট্রপক্ষে শুনানিতে অংশ নেন অ্যাটর্নি জেনারেল মাহবুবে আলম ও ডেপুটি অ্যাটর্নি জেনারেল এস এম মনিরুজ্জামান। রবির পক্ষে শুনানি করেন আইনজীবী তানজিব-উল-আলম।
