
প্রশ্নপত্র ফাঁসের অভিযোগে নাটোর সদর উপজেলার প্রাথমিক বিদ্যালয়ের প্রথম ও চতুর্থ শ্রেণির আজকের পরীক্ষা বাতিল করেছে জেলা প্রশাসন। আজ সোমবার উপজেলার ১০২টি সরকারি প্রাথমিক বিদ্যালয়ে প্রথম ও চতুর্থ শ্রেণির বার্ষিক পরীক্ষায় গণিত বিষয়ের পরীক্ষা ছিল। ঘটনা তদন্তে তিন সদস্যের তদন্ত কমিটি গঠন করা হয়েছে।নাটোর সদর উপজেলার প্রাথমিক শিক্ষা কর্মকর্তা আশরাফুল ইসলাম জানান, আজ সকালে যথাসময়ে প্রথম ও চতুর্থ শ্রেণির গণিত বিষয়ের পরীক্ষা শুরু হয়েছিল। পরীক্ষা শুরুর পরপরই উপজেলার আগদিঘা সরকারি প্রাথমিক বিদ্যালয়ে একটি সাদা কাগজে হাতে লেখা প্রশ্নপত্র পাওয়া যায়। ওই প্রশ্নপত্রের সঙ্গে মূল প্রশ্নপত্রের অনেক মিল পাওয়া যায়। বিষয়টি ঊর্ধ্বতন কর্মকর্তাকে অবহিত করা হলে তাঁদের নির্দেশে উপজেলার সব পরীক্ষাকেন্দ্রে গণিত বিষয়ের পরীক্ষা বাতিল করা হয়। এতে প্রায় সাড়ে চার হাজার পরীক্ষার্থীর পরীক্ষা বাতিল হয়েছে। পরবর্তী সময়ে নতুন প্রশ্নপত্রে পরীক্ষা নেওয়া হবে।
জেলা প্রশাসকের কার্যালয় সূত্রে জানা যায়, প্রশ্নপত্র ফাঁসের অভিযোগ ওঠার কারণে পরীক্ষা বাতিল করা হয়েছে। ঘটনা তদন্তে উপজেলার সহকারী কমিশনার (ভূমি) শামীম ভূঁইয়ার নেতৃত্বে তিন সদস্যের তদন্ত কমিটি গঠন করা হয়েছে। তাঁদের প্রতিবেদনের পর জানা যাবে কীভাবে প্রশ্ন ফাঁস হয়েছে।
ভারপ্রাপ্ত জেলা প্রাথমিক শিক্ষা কর্মকর্তা আনোয়ার হোসেন জানান, বিষয়টি জানার পরপরই উপজেলা প্রাথমিক শিক্ষা কর্মকর্তাকে ঘটনাস্থলে পাঠানো হয়েছে।
 
