
চট্টগ্রামে জমির দলিল জালিয়াতির মামলায় দুজনকে ৫ বছর করে কারাদণ্ড, ১০ হাজার টাকা জরিমানা, অনাদায়ে আরও ছয় মাসের কারাদণ্ড দিয়েছেন আদালত। গতকাল সোমবার চট্টগ্রাম মুখ্য মহানগর হাকিম মো. শাহজাহান কবির আসামিদের অনুপস্থিতিতে এ রায় দেন। দণ্ডাদেশ পাওয়া ব্যক্তিরা হলেন মো. জসীম ও মো. ছালেহ। আদালতের বেঞ্চ সহকারী নূরে হুদা প্রথম আলোকে বলেন, নগরের কর্ণফুলী থানার চরলক্ষ্যা এলাকার মো. সেকান্দর বাদী হয়ে তাঁর জমির দলিল জাল করার অভিযোগে ২০১৩ সালের ১১ জুন আদালতে দুজনের বিরুদ্ধে মামলা করেন। সাতজন সাক্ষীর সাক্ষ্য শেষে আদালত এ রায় দেন। নিজস্ব প্রতিবেদক, চট্টগ্রাম
