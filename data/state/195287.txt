
লক্ষ্মীপুর সদর উপজেলার উত্তর জয়পুর গ্রামে গত বুধবার দিবাগত রাতে সন্ত্রাসী জুয়েল বাহিনীর সঙ্গে পুলিশের গোলাগুলি হয়েছে। এতে বাহিনীপ্রধান মো. জুয়েল গুলিবিদ্ধ হন। পুলিশ তাঁকে আটক এবং একটি এলজি ও ১২টি গুলি জব্দ করেছে।আটক হওয়া মো. জুয়েলের (৩০) বাড়ি সদর উপজেলার উত্তর জয়পুর গ্রামে। তিনি ওই গ্রামের আবদুল আলীর ছেলে।পুলিশের গোয়েন্দা শাখার (ডিবি) লক্ষ্মীপুর কার্যালয়ের ভারপ্রাপ্ত কর্মকর্তা আবদুল্লাহ আল মামুন দাবি করেন, ‘বুধবার রাতে জেলা পুলিশের তালিকাভুক্ত সন্ত্রাসী মো. জুয়েল ও তার বাহিনীর সদস্যরা অস্ত্রসহ উত্তর জয়পুর গ্রামে অবস্থান করছিল। এ খবর পেয়ে রাত চারটার দিকে সদর, চন্দ্রগঞ্জ থানা ও ডিবি পুলিশ সেখানে অভিযান চালায়। এ সময় পুলিশের উপস্থিতি টের পেয়ে তারা গুলি ছোড়ে। পুলিশও আত্মরক্ষার্থে পাল্টা গুলি ছোড়ে। এতে জুয়েলের ডান পায়ে গুলি লাগে। সে পুলিশি পাহারায় লক্ষ্মীপুর সদর হাসপাতালে চিকিৎসা নিচ্ছে।’পুলিশ সুপার শাহ মিজান সাফিউর রহমান বলেন, ‘জুয়েলের বিরুদ্ধে বিভিন্ন থানায় ডাকাতি, চাঁদাবাজিসহ ১২টি মামলা আছে। সে পুলিশের তালিকাভুক্ত সন্ত্রাসী। তাকে গ্রেপ্তারের জন্য বুধবার ভোররাতে পুলিশ সদর উপজেলার উত্তর জয়পুর এলাকায় অভিযান চালায়। পুলিশ ঘটনাস্থল থেকে অস্ত্র ও গুলি জব্দ করেছে।’
