
‘আমার গ্রামের নাম তালবাড়িয়া। আমার গ্রামে ঢাকার দামে ইন্টারনেট চাই।’ এ রকম কয়েক শ গ্রামের নাম লেখা প্ল্যাকার্ড হাতে নিয়ে দাঁড়িয়ে আছেন কয়েক শ যুবক। সবার দাবি একটাই, ঢাকার দামে প্রত্যন্ত গ্রামেও ইন্টারনেট সংযোগ চান তাঁরা।আজ রোববার বিকেলে কুষ্টিয়া শহরের থানা মোড়ে ইন্টারনেটের দাবিতে এ মানববন্ধন অনুষ্ঠিত হয়। ‘প্রযুক্তিতে কুষ্টিয়া’ নামে একটি সংগঠন এ মানববন্ধনের আয়োজন করে।মানববন্ধনে বক্তারা বলেন, পাকা সড়ক ও সেতুর প্রয়োজন যদি ন্যায্য এবং যৌক্তিক হয়, ন্যায্য দামে ব্রডব্যান্ড ইন্টারনেটের দাবিও যৌক্তিক। তাঁরা বলেন, ঢাকায় ইন্টারনেট ব্যবহারকারীরা যে দামে ব্রডব্যান্ড ইন্টারনেট ব্যবহার করছে, কুষ্টিয়াবাসী তার দ্বিগুণ দামে ইন্টারনেট ব্যবহার করছে।বক্তারা বলেন, আউটসোর্সিং পেশায় আয়ের দিক থেকে কুষ্টিয়া সবার ওপরে। কিন্তু ইন্টারনেটের খরচ বেশি হওয়ায় এখানকার ছোট শহর ও গ্রামের ফ্রিল্যান্সাররা ঢাকায় যেতে বাধ্য হচ্ছেন। তাঁরা বলেন, সরকার গ্রামে গ্রামে ন্যায্য মূল্যে ইন্টারনেট পৌঁছে দিলে প্রযুক্তি খাতে কোটি কোটি টাকা বিনিয়োগের সুফল পেতে শুরু করবে।মানববন্ধনে কয়েক শ যুবক, বিভিন্ন প্রতিষ্ঠানের ছাত্রছাত্রী ও পেশাজীবী মানুষেরা অংশ নেন। প্রযুক্তিতে কুষ্টিয়া সংগঠনের কুষ্টিয়া শাখার সভাপতি আনোয়ার কবীর অনুষ্ঠানে সভাপতিত্ব করেন।
