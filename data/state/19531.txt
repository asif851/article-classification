
রাজধানীর মোহাম্মদপুরে এটিএম বুথে নিরাপত্তারক্ষী এনামুল হত্যার ঘটনায় এক নারীসহ চারজনকে গ্রেপ্তার করেছে পুলিশ। গতকাল বুধবার সন্ধ্যা থেকে আজ বৃহস্পতিবার ভোর পর্যন্ত মোহাম্মদপুরের বিভিন্ন এলাকায় অভিযান চালিয়ে তাঁদের গ্রেপ্তার করা হয়।
গ্রেপ্তার হওয়া ব্যক্তিরা হলেন পারভেজ (২৪), জুয়েল ২৭), সানি (২২) ও মেঘলা (৪৫)। এ ছাড়া হত্যাকাণ্ডে ব্যবহূত একটি ছুরিও উদ্ধার করা হয়েছে।
ঘটনার সত্যতা নিশ্চিত করে মোহাম্মদপুর থানার ভারপ্রাপ্ত কর্মকর্তা মো. আজিজুল হক প্রথম আলো ডটকমকে জানান, সিসিটিভির ফুটেজ দেখে এই চারজনকে শনাক্ত করা হয়েছিল। সেই সূত্র ধরে তাঁদের গ্রেপ্তার করা হয়েছে। তিনি আরও জানান, প্রাথমিক জিজ্ঞাসাবাদে গ্রেপ্তার হওয়া ব্যক্তিরা হত্যার কথা স্বীকার করেছেন। রিমান্ড চেয়ে আজ তাঁদের আদালতে পাঠানো হবে।
গ্রেপ্তার হওয়া ব্যক্তিদের ভাষ্যের বরাত দিয়ে মোহাম্মদপুর থানার পরিদর্শক (তদন্ত) মো. আবদুল মতিন দাবি করেন, মোহাম্মদপুরের সলিমুল্লাহ রোডের একটি পরিত্যক্ত বাড়িতে মেঘলা মেয়েদের নিয়ে অবৈধ ব্যবসা করতেন। এনামুলের সেখানে যাতায়াত ছিল। আর্থিক লেনদেন নিয়ে ঘটনার দুই দিন আগে মেঘলার সঙ্গে এনামুলের বাগবিতণ্ডা হয়। বিষয়টি মেঘলা স্থানীয় তিন যুবক পারভেজ, সানি ও জুয়েলকে জানান। ঘটনার আগের দিন বিকেল পাঁচটায় মোহাম্মদপুরে বুথের কাছাকাছি স্থানে এনামুলের সঙ্গে জুয়েল ও সানির দেখা হয়। এ সময় এনামুলকে তাঁরা হুমকি-ধমকি দেন। পরে ওই দিন গভীর রাতে পারভেজকে সঙ্গে নিয়ে এনামুলকে বুথের সামনে হত্যা করেন জুয়েল ও সানি। হত্যাকাণ্ডের আগে মেঘলা বুথের সামনে থেকে এনামুলকে ডেকে আনেন।
গত শনিবার ভোরে মোহাম্মদপুরের নূরজাহান রোডের ডাচ-বাংলা ব্যাংকের বুথের সামনে থেকে এনামুলের মৃতদেহ উদ্ধার করা হয়। এনামুল এলিট ফোর্স সিকিউরিটি কোম্পানির নিরাপত্তারক্ষী ছিলেন। তাঁর বাড়ি কিশোরগঞ্জের তাড়াইল উপজেলার ভাওয়াইল গ্রামে। বাবার নাম আবদুর রশিদ। তিনি মা-বাবাসহ মোহাম্মদপুরের নবোদয় হাউজিংয়ের একটি বাসায় ভাড়া থাকতেন।
