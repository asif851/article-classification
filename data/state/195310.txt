
সুন্দরবনের সাতক্ষীরা রেঞ্জে আজ শনিবার সকাল সোয়া আটটার দিকে কোস্টগার্ডের সদস্যদের সঙ্গে বনদস্যু জাহাঙ্গীর বাহিনীর বন্দুকযুদ্ধ হয়েছে। এ সময় অপহূত দুজন জেলেসহ বেশ কিছু আগ্নেয়াস্ত্র উদ্ধার করেছে কোস্টগার্ড।
ঘটনার সত্যতা নিশ্চিত করে সুন্দরবন এলাকায় দায়িত্বরত কোস্টগার্ডের স্টাফ অফিসার (অপারেশন) কমান্ডার মুফতি মাহমুদ খান প্রথম আলো ডটকমকে জানান, মুক্তিপণের দাবিতে বেশ কিছুদিন থেকেই সুন্দরবনের জেলেদের অপহরণ করা হচ্ছে। এর পরিপ্রেক্ষিতে ১ আগস্ট থেকে পশ্চিম সুন্দরবনে অভিযান শুরু করা হয়। আজ সকাল আটটার দিকে সাতক্ষীরার শ্যামনগর উপজেলা এলাকার কলাগাছি খাল এলাকায় তিনটি ইঞ্জিনচালিত নৌকাকে দেখে থামতে বলা হয়। এর মধ্যে দুটি নৌকা থেকে কয়েকজন নেমে দৌড়ে সুন্দরবনের মধ্য পালিয়ে যায়। অন্য আরেকটি নৌকা থেকে কোস্টগার্ডকে লক্ষ্য করে গুলি চালানো হয়। এ সময় কোস্টগার্ডের সদস্যরাও পাল্টা গুলি ছোড়েন। ২০ মিনিট গুলি বিনিময়ের পর নৌকায় থাকা জলদস্যুরা সুন্দরবনের দিকে পালিয়ে যায়। পরে ওই নৌকা থেকে অপহূত দুই জেলে—কয়রা উপজেলার সাবির হোসেন (৪৪) ও শ্যামনগর উপজেলার আবুল কালামকে উদ্ধার করা হয়। এ ছাড়া ওই নৌকা থেকে একটি পিস্তল, তিনটি শাটারগান, দুটি একনলা বন্দুক, পাঁচটি থ্রি নট থ্রি রাইফেলের গুলি, দুটি বড় রামদাসহ পাঁচটি দেশীয় অস্ত্র উদ্ধার করা হয়েছে। উদ্ধার হওয়া জেলেদের নিজ নিজ বাড়িতে পাঠিয়ে দেওয়া হয়েছে।
তবে এ বিষয়ে পশ্চিম সুন্দরবনের সাতক্ষীরা রেঞ্জ কর্মকর্তা হাসান কবীরের কাছে জানতে চাওয়া হলে তিনি জানান, এ বিষয় তাঁদের কাছে কোনো তথ্য নেই।
