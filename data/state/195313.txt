
রাষ্ট্রপতি আবদুল হামিদের সঙ্গে সৌজন্য সাক্ষাৎ করতে বঙ্গভবনে গেছেন ভারতের সফররত প্রধানমন্ত্রী নরেন্দ্র মোদি।আজ রোববার বেলা ১১টা ৪০ মিনিটের দিকে বঙ্গভবনে যান মোদি। তাঁকে সাদরে অভ্যর্থনা জানান রাষ্ট্রপতি আবদুল হামিদ।রাষ্ট্রপতির কাছ থেকে ভারতের সাবেক প্রধানমন্ত্রী ও বিজেপি নেতা অটল বিহারী বাজপেয়ির পক্ষে ‘বাংলাদেশ মুক্তিযুদ্ধ সম্মাননা’ গ্রহণ করবেন ভারতের প্রধানমন্ত্রী। এরপর রাষ্ট্রপতির সঙ্গে মধ্যাহ্ন ভোজ সারবেন তিনি।বিকেলে মোদির সঙ্গে সাবেক প্রধানমন্ত্রী খালেদা জিয়া ও বিরোধীদলীয় নেত্রী রওশন এরশাদ সৌজন্য সাক্ষাৎ করবেন।সন্ধ্যায় বঙ্গবন্ধু আন্তর্জাতিক সম্মেলন কেন্দ্রে বাংলাদেশ-ভারত সম্পর্ক নিয়ে জনবক্তৃতা দেবেন ভারতের প্রধানমন্ত্রী। বক্তৃতা অনুষ্ঠান শেষে সরাসরি বিমানবন্দরে গিয়ে দিল্লির পথে যাত্রা করবেন মোদি।বাংলাদেশ সফরের দ্বিতীয় দিনে আজ ঢাকায় ব্যস্ত সময় পার করছেন মোদি। সকাল পৌনে নয়টার দিকে ঢাকেশ্বরী মন্দিরে পৌঁছান ভারতের প্রধানমন্ত্রী। এর মধ্য দিয়ে সফরের দ্বিতীয় দিনের কার্যসূচি শুরু করেন তিনি। সেখানে তাঁকে ফুল দিয়ে অভ্যর্থনা জানানো হয়। মন্দির দর্শন এবং প্রার্থনায় অংশ নেওয়ায় পর মোদির হাতে স্মারক ও ক্রেস্ট তুলে দেওয়া হয়। পরিয়ে দেওয়া হয় উত্তরীয়।এরপর ৯টা ১০ মিনিটের দিকে মোদি যান রামকৃষ্ণ মিশনে। সেখানেও তাঁকে অভ্যর্থনা জানানো হয়। তিনি রামকৃষ্ণ মঠ ও মিশন দর্শন করেন। অংশ নেন প্রার্থনায়। সেখানেও তাঁকে একাধিক স্মারক ও ক্রেস্ট দেওয়া হয়।
রামকৃষ্ণ মিশন থেকে সকাল সাড়ে নয়টার দিকে মোদি রওনা দেন বারিধারায় ভারতীয় হাইকমিশনের উদ্দেশে। সকাল পৌনে ১০টার দিকে তিনি সেখানে পৌঁছান। দূতাবাস প্রাঙ্গণে একটি গাছের চারা রোপণের পর নতুন চ্যান্সেরি উদ্বোধন করেন মোদি। যুদ্ধাহত মুক্তিযোদ্ধাদের চিকিৎসায় ব্যবহারের জন্য বাংলাদেশ সরকারকে একটি অ্যাম্বুলেন্স দেন ভারতীয় প্রধানমন্ত্রী। ভারত সরকারের সহায়তায় নির্মিত ছয়টি প্রকল্পের উদ্বোধন করেন তিনি। পরে সেখান থেকে হোটেল সোনারগাঁওয়ে ফেরেন তিনি। দুপুরে এখান থেকে বঙ্গভবনে যান।দুই দিনের রাষ্ট্রীয় সফরে মোদি প্রথমবারের মতো গতকাল শনিবার সকালে বাংলাদেশে আসেন।
