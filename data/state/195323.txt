
সিলেটে শুল্ক ফাঁকি দিয়ে আনা বিলাসবহুল তিনটি গাড়ি জব্দ করেছে শুল্ক গোয়েন্দা অধিদপ্তর। গাড়ি তিনটির মূল্য প্রায় আট কোটি টাকা। আজ সোমবার দুপুরে সিলেট নগরের খাসদবির এলাকায় অধিদপ্তরের সিলেট আঞ্চলিক কার্যালয়ে এ সংবাদ সম্মেলন করে এ তথ্য জানানো হয়। সেখানে গাড়ি তিনটিও সাংবাদিকদের দেখানো হয়।সংবাদ সম্মেলনে লিখিত বক্তব্য পাঠ করেন অধিদপ্তরের ঢাকার মহাপরিচালক মইনুল হক খান। তিনি জানান, চলতি মাসে ধারাবাহিক অভিযানে মৌলভীবাজার ও সিলেট থেকে তিনটি গাড়ি জব্দ করা হয়েছে। এর মধ্যে গত ২ সেপ্টেম্বর সিলেট নগরের লন্ডনি রোডে জাগুয়ার এস ব্র্যান্ডের গাড়ি, মৌলভীবাজার থেকে ৫ সেপ্টেম্বর নিশান ৩০০-জেড এক্স এবং ২২ সেপ্টেম্বর শ্রীমঙ্গল রোডের একটি ওয়ার্কশপে অভিযান চালিয়ে মিতসুবিশি ব্র্যান্ডের একটি গাড়ি জব্দ করা হয়। তিনটি গাড়ি ‘কারনেট দ্য পেসেজ’ সুবিধায় শুল্ক ফাঁকি দিয়ে আমদানি করা।‘কারনেট দ্য পেসেজ’ সুবিধার আওতায় বিদেশি পর্যটকেরা অন্য দেশে নিজের গাড়ি নিয়ে যেতে পারেন এবং গাড়ি চালিয়ে ওই দেশের দর্শনীয় স্থানগুলো ঘুরে দেখত পারেন। তবে এই সুবিধাটি জাতিসংঘের একটি সনদের আওতায় দেওয়া হয়ে থাকে। বাংলাদেশ এখন পর্যন্ত ওই সনদে সই করেনি।মইনুল খান বলেন, কারনেট সুবিধার অপব্যবহারের মাধ্যমে আনা গাড়ি জব্দ করতে সারা দেশে সাঁড়াশি অভিযান চলছে। চলতি মাসে সিলেট অঞ্চল থেকে তিনটি গাড়িসহ এ পর্যন্ত সাতটি গাড়ি জব্দ করা হয়েছে। এর মধ্যে গাড়ি স্বেচ্ছায় শুল্ক গোয়েন্দা দপ্তরে দেওয়ার ঘটনাও রয়েছে। তিনি আরও বলেন, যাঁরা স্বেচ্ছায় গাড়ি দিচ্ছেন, তাঁদের আইনানুগ সহায়তা দেওয়া হচ্ছে।
