
যশোর সদর উপজেলার গহেরপুর গ্রামে আবু সাঈদ (১৯) নামে এক তরুণকে ছুরিকাঘাতে হত্যা করা হয়েছে। গত মঙ্গলবার রাত আটটার দিকে সন্ত্রাসীরা সাঈদের পেটে ছুরি দিয়ে আঘাত করলে আশঙ্কাজনক অবস্থায় তাঁকে যশোর জেনারেল হাসপাতালে ভর্তি করা হয়। চিকিৎসাধীন অবস্থায় গতকাল বুধবার সকালে তিনি মারা যান।আবু সাঈদ সদর উপজেলার তেজরোল গ্রামের আবু খায়েরের ছেলে। তাঁরা গহেরপুরে আবদুস সাত্তারের ঘর ভাড়া নিয়ে বসবাস করতেন। সাঈদ বাবার সঙ্গে ভ্যান চালাতেন।পুলিশ ও প্রত্যক্ষদর্শী ব্যক্তি সূত্রে জানা গেছে, মঙ্গলবার রাতে আবদুস সাত্তারের ছেলেসহ স্থানীয় কয়েকজন আবু খায়েরের ঘরে নেশা করতে যান। এ সময় আবু সাঈদ বাধা দিলে কথা-কাটাকাটি হয়। একপর্যায়ে তাঁদের একজন সাঈদের পেটে ছুরিকাঘাত করেন। ঠেকাতে গেলে তাঁরা খায়েরকেও বেদম পিটিয়ে আহত করেন। স্বজন ও স্থানীয় লোকজন দুজনকে যশোর জেনারেল হাসপাতালে ভর্তি করান। সেখানে সাঈদ মারা যান।আবু খায়ের সাংবাদিকদের বলেন, ‘ঘরের মালিক আবদুস সাত্তারের ছেলে মিজানসহ কয়েকজন ঘরে প্রায়ই নেশা করতে আসতেন। মঙ্গলবার রাতে মিজানসহ কয়েকজন ঘরে নেশা করতে আসেন। বাধা দিলে তাঁরা আমাকে মারধর করে আর ছেলে সাঈদের পেটে ছুরি ঢুকিয়ে দেন।’যশোর কোতোয়ালি থানার ওসি ইলিয়াস হোসেন বলেন, ঘটনার পর থেকে মিজানসহ তাঁর পরিবারের লোকজন পলাতক রয়েছেন।
