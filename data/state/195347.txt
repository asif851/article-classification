
চট্টগ্রাম নগরের খুলশী থানার ঝাউতলা বাজারে আজ শুক্রবার বেলা সোয়া ১১টার দিকে ইয়াছিন বাবুল (৫২) নামের এক আলু ব্যবসায়ী খুন হয়েছেন। এ খুনের ঘটনায় ওই বাজারের আরেক ব্যবসায়ী বেলাল মোল্লাকে দায়ী করেছেন নিহত ইয়াছিনের পরিবারের সদস্যরা। এ ঘটনায় জড়িত সন্দেহে দুজনকে আটক করেছে পুলিশ।নিহত ইয়াছিনের বাড়ি সীতাকুণ্ডের বাড়বকুণ্ড এলাকায়। তিনি চট্টগ্রাম নগরের বিশ্ব কলোনির এন-ব্লকে পরিবার নিয়ে থাকতেন। তাঁর পাঁচ মেয়ে ও এক ছেলে। ইয়াছিনের ছোট ভাই মোহাম্মদ নাছির প্রথম আলো ডটকমকে বলেন, আজ বেলা সোয়া ১১টার দিকে ব্যবসায়ী বেলাল মোল্লা ও তাঁর পাঁচ-ছয়জন সহযোগী লোহার রড, পাইপ ও কিরিচ নিয়ে ইয়াছিনের দোকানে অতর্কিত হামলা চালান।তাঁরা ইয়াছিনকে বেধড়ক মারধর করেন। পরে বাজারের অন্য ব্যবসায়ীরা ইয়াছিনকে আহত অবস্থায় উদ্ধার করে চট্টগ্রাম মেডিকেল কলেজ হাসপাতালে নিয়ে যান। সেখানে কর্তব্যরত চিকিত্সক তাঁকে মৃত ঘোষণা করেন।মোহাম্মদ নাছির অভিযোগ করেন, বেলাল মোল্লা রাস্তা দখল করে মালামাল রেখে ব্যবসা করছিলেন। এ নিয়ে ইয়াছিনের সঙ্গে বেলালের বাগবিতণ্ডা হয়। এর জের ধরে বেলাল ও তার সহযোগীরা ইয়াছিনকে হত্যা করেন।
ঘটনার সত্যতা নিশ্চিত করে খুলশী থানার ভারপ্রাপ্ত কর্মকর্তা (ওসি) মাঈনুল ইসলাম ভুঁইয়া প্রথম আলো ডটকমকে বলেন, ‘দোকানের সামনে পণ্য নামানো নিয়ে ইয়াছিন ও বেলাল মোল্লার মধ্যে ঝগড়া হয়। এর জের ধরে খুনের ঘটনা ঘটেছে বলে আমরা অভিযোগ পেয়েছি।’ তিনি জানান, এ খুনের ঘটনায় জড়িত থাকার সন্দেহে নূর নবী বাহার (২৫) ও মাইনুল হাসান পারভেজ (২৫) নামের দুজনকে আটক করা হয়েছে। বেলাল মোল্লা পলাতক।ঘটনার পর ঝাউতলা এলাকায় থমথমে অবস্থা বিরাজ করছে। অনাকাঙ্ক্ষিত পরিস্থিতি এড়াতে ঘটনাস্থলে পুলিশ মোতায়েন রয়েছে।
