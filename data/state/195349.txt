
‘রাজধানীতে ভাড়ায় চলবে মোটরসাইকেল’ শীর্ষক খবরের প্রতিবাদ জানিয়েছে বাংলাদেশ রোড ট্রান্সপোর্ট অথরিটি (বিআরটিএ)। সংস্থাটি বলছে, এ সংবাদ প্রকাশের ফলে জনমনে বিভ্রান্তির সৃষ্টি হয়েছে। মোটরসাইকেল ‘প্রাইভেট’ হিসেবে নিবন্ধিত। প্রাইভেট নিবন্ধিত মোটরযানের বাণিজ্যিক ব্যবহার সম্পূর্ণ বেআইনি। রাজধানীতে ভাড়ায় মোটরসাইকেল চালানোর সরকারি সিদ্ধান্ত নেই।
আজ বুধবার বিআরটিএর পরিচালক (প্রকৌশলী) মো. নুরুল ইসলাম স্বাক্ষরিত এক প্রতিবাদলিপিতে এসব কথা বলা হয়েছে।
গত শনিবার রাজধানীতে সংবাদ সম্মেলনে ‘ডাটাভক্সসেল লিমিটেড’ নামের একটি প্রতিষ্ঠান ‘স্যাম’ (শেয়ার আ মোটরসাইকেল) নামের একটি অ্যাপ্লিকেশনের কথা জানায়। স্যাম ব্যবহার করে যাত্রীরা মোটরসাইকেল ভাড়া করে গন্তব্যে পৌঁছাতে পারবেন। যুক্তরাষ্ট্রে বসবাসরত কিছু বাংলাদেশি ও ভারতীয় প্রকৌশলী মিলে অ্যাপটি তৈরি করেছেন। সংবাদ সম্মেলনে বলা হয়, স্যাম অ্যাপটি রাইডারের (যাত্রী) সঙ্গে বাইকারের (ব্যক্তিগত মোটরসাইকেলের মালিক) সংযোগ করিয়ে দেবে। বাইকার ও রাইডার স্যাম অ্যাপ্লিকেশন ব্যবহার করে একই গন্তব্যে পৌঁছাতে পারবে। যাত্রীরা তাদের টাকাও পরিশোধ করতে পারবে এই অ্যাপের মাধ্যমে। ওই সংবাদ সম্মেলনের নানা তথ্য নিয়ে প্রথম আলো অনলাইনে ‘রাজধানীতে ভাড়ায় চলবে মোটরসাইকেল’ শীর্ষক একটি সংবাদ প্রকাশিত হয়। এই সংবাদের প্রতিবাদ জানিয়েছে বিআরটিএ।
ওই খবরের প্রতিবাদ জানিয়ে বিআরটিএর প্রতিবাদে বলা হয়েছে, এ সংবাদ প্রকাশের ফলে জনমনে বিভ্রান্তির সৃষ্টি হয়েছে এবং বিআরটিএতে এ বিষয়ে বিভিন্ন জায়গা থেকে বিস্তারিত তথ্য জানতে চাওয়া হচ্ছে। মোটরসাইকেল ‘প্রাইভেট’ হিসেবে নিবন্ধন দেওয়া হয়। প্রাইভেট নিবন্ধিত কোনো মোটরযানের বাণিজ্যিক ব্যবহার সম্পূর্ণ বেআইনি।
বিজ্ঞপ্তিতে বলা হয়েছে, মোটরসাইকেল ‘প্রাইভেট’ হিসেবে নিবন্ধন দেওয়া হয়। প্রাইভেট হিসেবে নিবন্ধিত কোনো মোটরযানের বাণিজ্যিক ব্যবহার সম্পূর্ণ বেআইনি। বিদ্যমান আইন ও বিধিমোতাবেক মোটরসাইকেলকে বাণিজ্যিক ব্যবহারের উদ্দেশ্যে নিবন্ধন প্রদানের কোনো সুযোগ নেই। অথচ প্রচলিত বিবিবিধান সম্পর্কে সম্যক ধারণা না নিয়ে সংবাদ সম্মেলনের মাধ্যমে ‘রাজধানীতে ভাড়ায় চলবে মোটরসাইকেল’ ধরনের ঘোষণা সম্পূর্ণ অবৈধ। তা ছাড়া রাজধানীতে ভাড়ায় মোটরসাইকেল চলাচলের বিষয়ে কোনো সরকারি সিদ্ধান্ত গৃহীত হয়নি। এ ধরনের আইন ও বিধিবহির্ভূত সংবাদ জনমনে বিভ্রান্তি সৃষ্টি করতে পারে। তাই সংশ্লিষ্ট প্রতিষ্ঠান এ ধরনের বেআইনি কর্মকাণ্ড থেকে বিরত থাকবে বলে বিআরটিএর পক্ষ থেকে আশা করা হয়েছে।
আরও পড়ুনরাজধানীতে ভাড়ায় চলবে মোটরসাইকেল
