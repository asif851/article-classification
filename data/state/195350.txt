
পুলিশের নির্যাতনের শিকার সাংবাদিক মিজানুর রহমানের জামিন আবেদন নামঞ্জুর করে বিচারিক হাকিমের দেওয়া আদেশের বিরুদ্ধে আজ সোমবার পটুয়াখালী জেলা ও দায়রা জজ আদালতে আবেদন করা হয়েছে। মিজানের উপস্থিতিতে আগামীকাল মঙ্গলবার এর ওপর শুনানি হবে।পুলিশকে মারধর ও সরকারি কাজে বাধা দেওয়ার অভিযোগে ১৭ মার্চ রাতে প্রথম আলোর বাউফল প্রতিনিধি মিজানুর রহমানকে গ্রেপ্তার করে পুলিশ। গ্রেপ্তারের পর তাঁকে থানায় নিয়ে রাতভর নির্যাতন করা হয়। পরদিন পাঠানো হয় কারাগারে। এরপর গতকাল রোববার পটুয়াখালীর দ্বিতীয় বিচারিক হাকিম এ এস এম তারিক শামস-এর আদালতে মিজানের উপস্থিতিতে জামিনের আবেদনের ওপর শুনানি অনুষ্ঠিত হয়। শুনানি শেষে আদালত জামিন আবেদন নামঞ্জুর করেন। পরে তাঁর চিকিৎসার আবেদন করা হলে, আদালত পটুয়াখালী জেল সুপারকে কারাবিধি অনুযায়ী সুচিকিৎসার আদেশ দেন। মিজানের আইনজীবী লুৎফর রহমান জানান, জেলা ও দায়রা জজ আদালতে মিজানের জামিন আবেদন করা হয়েছে। আদালতে মিজানের উপস্থিতিতে শুনানির জন্য আগামীকাল দিন ধার্য করেন।মিজানের বাবা আবদুস সালামের অভিযোগ, বিভিন্ন সময়ে ক্ষমতাসীন দলের লোকজনের অনিয়ম তুলে ধরে প্রতিবেদন প্রকাশ করায় মিজানকে বাউফল থানায় আটকে নির্দয়ভাবে নির্যাতন করা হয়েছে। এর আগেও মিজানকে বিভিন্ন মিথ্যা মামলা দিয়ে হয়রানির চেষ্টা চালানো হয় বলে অভিযোগ তাঁর।
জাতীয় মানবাধিকার কমিশনের নিন্দা: প্রথম আলোর বাউফল প্রতিনিধি মিজানুর রহমানকে বাউফল থানা হেফাজতে নির্যাতন ও লাঞ্ছিত করার ঘটনায় জাতীয় মানবাধিকার কমিশনের পক্ষ থেকে নিন্দা জানিয়েছেন কমিশনের চেয়ারম্যান মিজানুর রহমান। আজ জাতীয় মানবাধিকার কমিশন থেকে গণমাধ্যমে পাঠানো এক বিবৃতিতে কমিশনের চেয়ারম্যান মিজানুর রহমান এই নিন্দা প্রকাশ করেন।
বিবৃতিতে মিজানুর রহমান বলেন, বর্তমান সময়ে সাংবাদিকদের ক্রমবর্ধমান এ ধরনের হামলায় কমিশন গভীরভাবে উদ্বিগ্ন। কমিশন মনে করে, এ ধরনের ঘটনার পুনরাবৃত্তি রোধে বিষয়টি দ্রুত আমলে নিয়ে যথোপযুক্ত পদক্ষেপ নেওয়া অত্যাবশ্যকীয়। এছাড়া এ বিষয়ে প্রয়োজনীয় ব্যবস্থা গ্রহণ করার জন্য ইতিমধ্যে স্বরাষ্ট্র প্রতিমন্ত্রীর সদয় দৃষ্টি আকর্ষণ করা হয়েছে।
জাতীয় মানবাধিকার কমিশনের চেয়ারম্যান আরও বলেন, ‘সাম্প্রতিক সময়ে দেশের বিভিন্ন স্থানে সাংবাদিকদের নানা ধরনের হুমকি, হামলা ও নির্যাতনের বিষয় গণমাধ্যমে প্রকাশিত হয়েছে। সাংবাদিকদের ওপর ক্রমবর্ধমান এ ধরনের হামলায় আমি গভীরভাবে উদ্বিগ্ন। আমি মনে করি, এ ধরনের ঘটনার বিষয়ে দ্রুত ব্যবস্থা গ্রহণ করা পাশাপাশি জড়িতদের বিরুদ্ধে আইনানুগ দৃষ্টান্তমূলক শাস্তি দেওয়া প্রয়োজন।’
আরও পড়ুন: 
মিজান দাঁড়াতেই পারছেন না, জামিন হয়নি
