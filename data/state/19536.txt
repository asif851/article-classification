
নতুন নির্বাচন কমিশনও যোগ্যতার সঙ্গে তাদের দায়িত্ব পালন করবে বলে আশা প্রকাশ করেছেন বিদায়ী প্রধান নির্বাচন কমিশনার (সিইসি) কাজী রকিবউদ্দীন আহমদ। তিনি নতুন নির্বাচন কমিশনারদের শুভেচ্ছা জানিয়েছেন।
সিইসি বলেন, ‘এটা সাংবিধানিক দায়িত্ব, দেশের দায়িত্ব ও রাষ্ট্রের দায়িত্ব। আমরা অন্তর থেকে এ দায়িত্ব পালন করেছি। আশা করছি, নতুন নির্বাচন কমিশনও যোগ্যতার সঙ্গে তাদের দায়িত্ব পালন করবে।’
আজ মঙ্গলবার সাভার জাতীয় স্মৃতিসৌধে বিদায়ী নির্বাচন কমিশনারদের নিয়ে মুক্তিযুদ্ধে বীর শহীদদের প্রতি ফুল দিয়ে শ্রদ্ধা জানান কাজী রকিবউদ্দীন আহমদ। এরপর তিনি সাংবাদিকদের এসব কথা বলেন।
সকালে স্মৃতিসৌধে পৌঁছালে কাজী রকিবউদ্দীন আহমদকে ফুল দিয়ে স্বাগত জানান ঢাকার পুলিশ সুপার শাহ মিজান শাফিউর রহমান ও ঢাকা বিভাগীয় নির্বাচন কমিশনার শাহ আলম।
পরে রকিবউদ্দীন আহমদ স্মৃতিসৌধের মূল বেদিতে ফুল দিয়ে শ্রদ্ধা নিবেদন করেন এবং এক মিনিট নীরবে দাঁড়িয়ে থাকেন। শ্রদ্ধা নিবেদন শেষে তিনি স্মৃতিসৌধের পরিদর্শন বইয়ে স্বাক্ষর করেন।
নির্বাচন কমিশনার (অব.) ব্রিগেডিয়ার জেনারেল মো. জাবেদ আলী, মো. শাহনেওয়াজ, মোহাম্মদ আবু হাফিজ এ সময় উপস্থিত ছিলেন।
