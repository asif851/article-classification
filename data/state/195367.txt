
অশিক্ষা, বাল্যবিবাহ, দারিদ্র্য ও সুচিকিৎসার অভাবে রংপুরের তারাগঞ্জ উপজেলার ৫০ শতাংশের বেশি অন্তঃসত্ত্বা নারী অপুষ্টির শিকার হচ্ছেন। দারিদ্র্যসীমার নিচে বসবাস করা মায়েরা দুই হাজার ক্যালরির নিচে খাদ্য গ্রহণ করায় অপুষ্টিতে ভুগছেন।বেসরকারি সংস্থা ব্র্যাকের স্বাস্থ্য, পুষ্টি ও জনসংখ্যা কর্মসূচির কর্মকর্তা এবং তারাগঞ্জ উপজেলা স্বাস্থ্য কমপ্লেক্সের চিকিৎসকেরা এসব তথ্য জানিয়েছেন।উপজেলা স্বাস্থ্য কমপ্লেক্সের স্ত্রীরোগ (গাইনি) বিশেষজ্ঞ কিসমোত আরা শেখ বলেন, প্রতিদিন হাসপাতালে চিকিৎসা নিতে আসা অন্তঃসত্ত্বা ১০ নারীর মধ্যে পাঁচজনই অপুষ্টির শিকার। সঠিক মানের খাবার না খাওয়ায় অপুষ্টির শিকার হচ্ছেন তাঁরা। ফলে রক্তশূন্যতাসহ নানা রোগে আক্রান্ত হচ্ছেন তাঁরা। এতে করে গর্ভাবস্থায় মৃত্যুঝুঁকিও বাড়ছে।উপজেলা স্বাস্থ্য ও পরিবার পরিকল্পনা কর্মকর্তা শাহজাহান বলেন, অশিক্ষা, বাল্যবিবাহ ও দারিদ্র্যের কারণেই ৫০ শতাংশের বেশি মা পুষ্টিহীনতায় ভুগছেন। গর্ভাবস্থায় মায়েরা অপুষ্টির শিকার হলে তার প্রভাব পড়ে গর্ভের সন্তানের ওপর।ব্র্যাকের স্বাস্থ্য, পুষ্টি ও জনসংখ্যা কর্মসূচির তারাগঞ্জের ব্যবস্থাপক ওমর ফারুক জানান, তারাগঞ্জে এক হাজার ৭৮১ জন অন্তঃসত্ত্বা নারীর মধ্যে ৯৭৯ জন অপুষ্টিতে ভুগছেন। এসব মায়ের নিয়মিত পরীক্ষা-নিরীক্ষা, ওজন মাপা ও পরামর্শ সেবা দেন তাঁরা। এ ছাড়া তাঁরা শিশুদের সাত মাস থেকে পাঁচ বছর পর্যন্ত পুষ্টিকণা অর্থের বিনিময়ে বিতরণ করেন।সরকারপাড়া গ্রামের আনিছা বেগম (১৮) বলেছে, ‘মোর স্বামী দিনমজুর, দুই বেলা খাবার জোটপার পায় না। সরকার থাকি ভিটামিন খাবার কিনি খাওয়ার জন্যে মাসে মাসে ৩৫০ টাকা করি দেয়। কিন্তু মুই পাওছুন না।’উপজেলা মহিলাবিষয়ক কর্মকর্তা মাহমুদা বেগম বলেন, পাঁটি ইউনিয়নের ১১০ জন অন্তঃসত্ত্বা নারীকে পুষ্টিজাতীয় খাবার খেতে প্রতি মাসে ৩৫০ টাকা করে দেওয়া হচ্ছে। প্রয়োজনের তুলনায় বরাদ্দ কম পাওয়া সব অন্তঃসত্ত্বা নারীকে সুবিধা দেওয়া সম্ভব হচ্ছে না।সম্প্রতি এক সকালে তারাগঞ্জ স্বাস্থ্য কমপ্লেক্সে গিয়ে দেখা যায়, বহির্বিভাগের সামনে অর্ধশতাধিক নারী-পুরুষ চিকিৎসা নেওয়ার জন্য অপেক্ষা তরছেন। এ সময় জুম্মাপাড়া গ্রামের অন্তঃসত্ত্বা লাভলী খাতুন (১৯), মাঝাপাড়া গ্রামের নুরবানু বেগম (২৩), দীঘিরপাড় গ্রামের সাথী বেগম (১৮), ময়না খাতুন (১৮) ও জুলেখা বেগম (১৯) জানান, গর্ভাবস্থায় কী কী খাবার খেতে হয় তা তাঁরা জানেন না। তা ছাড়া অভাবের কারণে পুষ্টিকর খাবার কিনে খাওয়ার সামর্থ্য তাঁদের নেই।উপজেলার জগদীশপুর গ্রামের আনোয়ারা খাতুন (২১) জানান, চিকিৎসক পরীক্ষা-নিরীক্ষা করে জানিয়েছেন, তিনি রক্তশূন্যতায় ভুগছেন। তাঁকে বেশি করে পুষ্টিকর খাবার খেতে হবে। কিন্তু তাঁর স্বামী আবদুল খালেক অন্যের দোকানে চুল কাটার কাজ করেন, যা আয় হয়, তা দিয়ে সংসার চলে না। পুষ্টিকর খাবার পাবেন কোথায়?এ ব্যাপারে জানতে চাইলে উপজেলা পরিবার পরিকল্পনা কর্মকর্তা মোজাম্মেল হক জানান, ২৩ জন পরিবারকল্যাণ সহকারী অন্তঃসত্ত্বা নারীদের নানান পরামর্শ দিচ্ছেন। সরকারিভাবেও অন্তঃসত্ত্বা নারীকে আয়রন ও ক্যালসিয়াম বড়ি ও নিয়মিত টিকা দেওয়া হয়। কিন্তু অনেক মা অজ্ঞতার কারণে আয়রন, ভিটামিন বড়ি ও পুষ্টিকর খাবার খান না। ১০ জন মায়ের মধ্যে একজন মনে করেন, পুষ্টিকর খাবার ও ভিটামিনজাতীয় খাবার খেলে পেটের বাচ্চা বড় হয় এবং বাচ্চা প্রসব করতে কষ্ট হবে অথবা অস্ত্রোপচার (সিজার) করতে হবে। এভাবে শতকরা ১০ জন অন্তঃসত্ত্বা নারী পুষ্টিকর খাবার পরিহার করেন।
