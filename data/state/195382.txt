
গোপালগঞ্জের টুঙ্গিপাড়া হিন্দু সাধু পরমানন্দ রায় (৭০) হত্যা মামলার এজাহারভুক্ত আসামি শরিফুল শেখকে (২৫) সাত দিনের রিমান্ডে নিয়েছে পুলিশ। আজ সোমবার দুপুর ১২টার দিকে তাঁকে গোপালগঞ্জের জ্যেষ্ঠ বিচারিক হাকিম গৌতম ঘোষের আদালতে হাজির করে সাত দিনের রিমান্ড আবেদন করে পুলিশ। আদালত সাত দিনেরই রিমান্ড মঞ্জুর করেন।মামলার তদন্তকারী কর্মকর্তা টুঙ্গিপাড়া থানার উপপরিদর্শক (এসআই) সুশান্ত কুমার খান সাংবাদিকদের বলেন, আশা করছি, রিমান্ডে শরিফুলের কাছ থেকে হত্যাসংশ্লিষ্ট গুরুত্বপূর্ণ তথ্য পাওয়া যাবে। নিহত সাধু পরমানন্দ রায়ের বাড়ি টুঙ্গিপাড়া উপজেলার কুশলী ইউনিয়নের দক্ষিণ বাসুরিয়া গ্রামে। এলাকার বিভিন্ন ধর্মীয় অনুষ্ঠানে গীতা ও ভগবত পাঠ এবং ধর্ম আলোচনার কাজে যুক্ত ছিলেন তিনি। গত শুক্রবার সন্ধ্যা সাড়ে ছয়টার দিকে গিমাডাঙ্গা হাট থেকে বাড়ি যাওয়ার পথে গিমাডাঙ্গা দক্ষিণ পাড়া এলাকায় দুর্বৃত্তরা তাঁকে ছুরিকাহত করে। গত শনিবার ঢাকা মেডিকেল কলেজ হাসপাতালে চিকিৎসাধীন অবস্থায় মারা যান তিনি। এ ঘটনায় গতকাল রোববার তিনজনকে আসামি করে তাঁর ছেলে প্রফুল্ল রায় টুঙ্গিপাড়া থানায় হত্যা মামলা করেন। পরে পুলিশ এজাহারভুক্ত ১ নম্বর আসামি শরিফুলকে গ্রেপ্তার করে।
