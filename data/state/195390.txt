
জার্মান বেতার সংস্থা ডয়চে ভেলে আয়োজিত দ্য বেস্ট অব ব্লগস (ববস) প্রতিযোগিতায় ‘সামাজিক পরিবর্তন’ বিভাগের জুরি পুরস্কার পেয়েছেন মুক্তমনা ব্লগের রাফিদা বন‍্যা আহমেদ ৷ আজ রোববার ডয়চে ভেলের ওয়েবসাইটে ‘দ‍্য ববস-বেস্ট অব অনলাইন অ্যাক্টিভিজম’ শিরোনামের এ পুরস্কার ঘোষণা করা হয়।
চলতি বছর এ পুরস্কারের ১১ তম আসরে বাংলাদেশ, সিরিয়া এবং মেক্সিকোর ব্লগাররা সম্মাননা পাচ্ছেন। আগামী জুন মাসে জার্মানির বন শহরে অনুষ্ঠিতব্য গ্লোবাল মিডিয়া ফোরামে বিজয়ীদের হাতে পুরস্কার তুলে দেওয়া হবে৷ এ ছাড়া বাংলা ভাষাভিত্তিক বিভাগে দ‍্য ববস-এর ‘পিপল’স চয়েস অ্যাওয়ার্ড’ পুরস্কার পেয়েছে টুনস ম‍্যাগাজিন ৷ কার্টুনিস্ট আরিফুর রহমান ম‍্যাগাজিনটির প্রকাশক ৷ ‘শিল্প ও সংবাদমাধ্যম’ বিভাগে জুরি পুরস্কার জিতেছে ‘জয়তুন, দ‍্য লিটেল রিফিউজ’ প্রকল্পটি ৷ এ প্রকল্পে গৃহযুদ্ধের কবলে পড়ে গৃহহীন সিরীয়-ফিলিস্তিনি শরণার্থী জয়তুন-এর জীবনসংগ্রাম তুলে ধরা হয়েছে। ‘গোপনীয়তা ও তথ্য সুরক্ষা’ বিভাগে জুরি অ্যাওয়ার্ড জিতেছে মেক্সিকোর ‘রেনকো ইলেক্ট্রোনিকো’ প্রকল্প ৷ প্রথমবারের মতো চালু হওয়া ‘বাক্‌স্বাধীনতা পুরস্কার’ পেয়েছেন সৌদি আরবে কারাবন্দী ব্লগার রাইফ বাদাউয়ি।
