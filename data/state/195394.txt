
ডেমরা-আমুলিয়া-রামপুরা শেখের জায়গা লিংক রোডে ভারী যান চলাচলের ওপর তিন মাসের নিষেধাজ্ঞা দিয়েছেন হাইকোর্ট। এক রিট আবেদনে শুনানি নিয়ে আজ সোমবার বিচারপতি সালমা মাসুদ চৌধুরী ও বিচারপতি এ কে এম জহিরুল হকের সমন্বয়ে গঠিত হাইকোর্ট বেঞ্চ রুলসহ এ আদেশ দেন।
ওই লিংক রোডটি ধ্বংস ও ক্ষয়ক্ষতির হাত থেকে রক্ষা করার জন্য বিবাদীদের নিষ্ক্রিয়তা কেন অবৈধ হবে না, তা জানতে চাওয়া হয়েছে রুলে। সড়ক পরিবহন ও সেতুসচিব, স্বরাষ্ট্রসচিব, পুলিশের মহাপরিদর্শক, বাংলাদেশ সড়ক পরিবহন কর্তৃপক্ষের (বিআরটিএ) চেয়ারম্যানসহ ১১ জন বিবাদীকে চার সপ্তাহের মধ্যে রুলের জবাব দিতে বলা হয়েছে।
‘তদারকির অভাবে বছর ঘুরতেই রাস্তা ভেঙে তছনছ’ শিরোনামে ২৫ মে একটি দৈনিকে প্রতিবেদন ছাপা হয়। এটা যুক্ত করে বনশ্রীর বাসিন্দা এ কে এম কামরুল হাসান খান পাঠান গতকাল রোববার রিটটি করেন।আদালতে রিটের পক্ষে শুনানি করেন আইনজীবী এম এম জি সারোয়ার। রাষ্ট্রপক্ষে ছিলেন সহকারী অ্যাটর্নি জেনারেল অরবিন্দ কুমার রায়।
রিট আবেদনকারীর আইনজীবী এম এম জি সারোয়ার আজ প্রথম আলোকে বলেন, সড়ক ও জনপথ বিভাগ গত ২০ এপ্রিল ওই সড়কে অতিরিক্ত ওজনবাহী যান চলাচল বন্ধের বিষয়ে মহানগর পুলিশ কমিশনারের বরাবর চিঠি দেয়। চিঠিতে বলা হয়, যোগাযোগ মন্ত্রণালয়ের ২০১২ সালে প্রকাশিত বিআরটিএ নীতিমালা অনুযায়ী, সিঙ্গেল এক্সেলের একটি গাড়ির সর্বোচ্চ ওজনক্ষমতা সাড়ে ১৫ টন, যা ওই লিংক রোডে চলাচলের উপযোগী। সাড়ে ১৫ টন ওজনের অধিক ভারী যানবাহন চলাচল বন্ধ করার জন্য অনুরোধ করা হয় চিঠিতে। ওই চিঠি দেওয়ার পরও দৃশ্যমান অগ্রগতি না হওয়ায় রিটটি করা হয়।
