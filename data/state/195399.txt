
বিএনপির জ্যেষ্ঠ যুগ্ম মহাসচিব রুহুল কবির রিজভী অভিযোগ করেছেন, দলের সিনিয়র ভাইস চেয়ারম্যান তারেক রহমানকে সাজা দেওয়ার প্রতিবাদে ডাকা বিএনপির কর্মসূচি বানচাল করতে গতকাল শুক্রবার রাত থেকে দলের নেতা-কর্মীদের বাড়িতে আইনশৃঙ্খলা রক্ষাকারী বাহিনীর সদস্যরা হামলা চালাচ্ছেন।
আজ শনিবার দুপুরে নয়াপল্টনে দলের কেন্দ্রীয় কার্যালয়ে এক সংবাদ সম্মেলনে রিজভী এই অভিযোগ করেন। তারেকের সাজার প্রতিবাদে আজ শনিবার সারা দেশে বিক্ষোভ কর্মসূচি পালনের কথা রয়েছে বিএনপির।
রিজভী বলেন, আইনশৃঙ্খলা রক্ষাকারী বাহিনী হামলা চালিয়ে বাড়িঘরে লুটতরাজ, ভাঙচুর ও ধরপাকড়ের এক বিভীষিকাময় পরিস্থিতির সৃষ্টি করেছে।
রিজভী দাবি করেন, সরকার জঙ্গি তৎপরতা টিকিয়ে রাখতে চায়। কারণ, এই পরিস্থিতি একটি ‘অবৈধ’ সরকারের জন্য ‘পরম প্রাপ্তি’। সরকার দৃঢ়ভাবে মনে করে, এই পরিস্থিতি বজায় থাকলেই জনগণের দৃষ্টি ভিন্ন খাতে প্রবাহমান থাকবে। জঙ্গিবাদ টিকে থাকলে বিরোধী দলের ওপর ক্রমাগত দায় চাপিয়ে যাওয়া যাবে। তাই জঙ্গি দমনে সরকারের কোনো কার্যকর পদক্ষেপ ছিল না এবং তারা নিজেদের ব্যর্থতাও কখনো স্বীকার করেনি। তাদের এই নির্লিপ্ততায় উগ্রবাদীরা আরও বলশালী হয়েছে এবং শিকড় আরও গভীরে গেছে।
