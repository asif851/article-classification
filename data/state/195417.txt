
‘আচ্ছা ওই অমানুষগুলো কি কাল রাতে স্ত্রীকে জড়িয়ে ধরে ঘুমিয়েছে? নিজ কন্যাকে ‘মা’ ডেকে মুখে তুলে খাইয়ে দিয়েছে? তনুর শান্ত চোখ দুটো আমাকে সারা রাত এই প্রশ্ন করেছে।’কুমিল্লা ভিক্টোরিয়া কলেজের শিক্ষার্থী ও নাট্যকর্মী সোহাগী আক্তার তনু হত্যার বিচারের দাবিতে এভাবেই নিজের ক্ষোভ ঝাড়লেন নির্মাতা ও অভিনেত্রী মেহের আফরোজ শাওন। সম্প্রতি নিজের ফেসবুকে একটি পোস্টের মাধ্যমে শাওন তাঁর এই ক্ষোভ প্রকাশ করেন। শুধু শাওন নন, সাংস্কৃতিক অঙ্গনের আরও অনেকে তনু হত্যার বিচারের দাবিতে সোচ্চার।কুমিল্লা ভিক্টোরিয়া কলেজের শিক্ষার্থী ও নাট্যকর্মী তনুর হত্যায় জড়িত খুনিদের চিহ্নিত করে দৃষ্টান্তমূলক শাস্তির দাবিতে মাঠে নেমেছে সারা দেশের মানুষ। সবার একটাই দাবি, ‘তনু হত্যাকারীদের দৃষ্টান্তমূলক বিচার চাই।’
নির্মাতা মোস্তফা সরয়ার ফারুকী তাঁর ফেসবুক পোস্টে লিখেছেন, ‘তনু হত্যা ও ধর্ষণের প্রতিবাদে বাংলাদেশের অনলাইন বরাবরের মতো যে রকম সরব থেকেছে, তাতে এই সময়ের এই কালের মানুষ হিসেবে আমি আশ্বস্ত বোধ করছি। বিশ্বাস করি এই ঘটনার বিচার হবে। এবং এ–ও বিশ্বাস করি, জাতীয় গুরুত্বপূর্ণ আরও বিষয়াদিতেও আমাদের নাট্যজনেরা সরব থাকবে, অবজেকটিভলি সোচ্চার হবে।’গণমাধ্যম ব্যক্তিত্ব আব্দুন নূর তুষার বলেছেন, ‘তনু আপনার মেয়ে, আমার মেয়ে হতে পারত। তনু আপনার বোন আমার বোন হতে পারত। তনু কারও মেয়ে, কারও বোন, কারও প্রেমিকা, কারও বন্ধু। তাঁকে ধর্ষণ করে হত্যা করা হয়েছে। মেয়েটি হিজাব পরত। তারপরও সে রেহাই পায়নি। স্বাধীন দেশেও নারীরা স্বাধীন না।’সংগীতশিল্পী কোনাল তাঁর ফেসবুক পোস্টে লিখেছেন ‘তোমাকে নিয়ে কত কিছুই বলতে চেয়েছি। ভিডিওবার্তা রেডি করেছি, বলতে বলতে থেমে গেছি। অতি শোকে আসলে পাথর হয়ে গেছি।’গায়ক ও সংগীত পরিচালক বেলাল খান লিখেছেন, ‘তনুকে আমরা বাঁচাতে পারিনি। কিন্তু তনুই যেন হয় এমন পাশবিক নির্মমতার শেষ শিকার। তনুর যন্ত্রণাকাতর আর্তনাদ হোক আমাদের প্রতিবাদী কণ্ঠস্বর। না হয় তনুদের সংখ্যা প্রতিনিয়ত বাড়তেই থাকবে। সে তালিকায় হয়তো যুক্ত হবে আমারই প্রিয় সন্তান, বোন কিংবা আপনার।’অভিনেত্রী শামীমা তুষ্টি সবাইকে তনু হত্যার বিচারের প্রতিবাদ করার আহ্বান জানিয়েছেন। তিনি ফেসবুকে লিখেছেন, ‘তনু হত্যার বিচার চাই। আর কোনো তনুকে আমরা হারাতে চাই না। ফেসবুকে লাইক, কমেন্ট, শেয়ার দিলেই হবে না, মাঠে এসে প্রতিবাদ করুন।’এ ছাড়াও নির্মাতা শিহাব শাহীন, রেদওয়ান রনি, মডেল ও অভিনয়শিল্পী, প্রসূণ আজাদ, শবনম ফারিয়া, তাওসিফ মাহবুব, ভাবনা, মিশু চৌধুরী ও সাফা কবীরসহ আরও অনেকে তনু হত্যার দাবিতে সোচ্চার হয়েছেন।
