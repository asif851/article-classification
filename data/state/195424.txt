
বিএনপি চেয়ারপারসন খালেদা জিয়ার জামিন স্থগিত থাকার প্রতিবাদে রাজধানীর ফকিরাপুল এলাকায় ঝটিকা মিছিল করেছে জাতীয়তাবাদী ছাত্রদল। আজ সোমবার দুপুর সাড়ে ১২টার দিকে এই মিছিল হয়।
জিয়া অরফানেজ ট্রাস্ট দুর্নীতি মামলায় নিম্ন আদালতে দণ্ডপ্রাপ্ত খালেদা জিয়াকে হাইকোর্টের দেওয়া জামিন আগামী ৮ মে পর্যন্ত স্থগিত করেছেন আপিল বিভাগ। আজ সকালে আদালতের এই আদেশের পর ফকিরাপুল এলাকায় তাৎক্ষণিক বিক্ষোভ করে ছাত্রদল।
প্রত্যক্ষদর্শী ব্যক্তিরা জানান, ছাত্রদলের কেন্দ্রীয় সংসদের প্রায় ২৫ জন নেতা ফকিরাপুল পানির ট্যাংকের সামনের সড়কে একটি মিছিল বের করেন। এ সময় সংক্ষিপ্ত সমাবেশও করেন তাঁরা। তাঁদের এই কর্মসূচি ১০ মিনিট স্থায়ী ছিল।
ছাত্রদলের ভারপ্রাপ্ত সভাপতি মামুনুর রশিদ মামুনের নেতৃত্বে তাৎক্ষণিক আয়োজিত এই ঝটিকা মিছিল ও সমাবেশে সংগঠনটির সহসভাপতি ইখতিয়ার কবির, জয়দেব জয়, হুমায়ুন কবির, যুগ্ম সম্পাদক কাজী মোখতার হোসেন, মিয়া মো. রাসেল, মিজানুর রহমান, সাহিত্য ও প্রকাশনা সম্পাদক মিনহাজুল ইসলাম, সহসাধারণ সম্পাদক জহিরুল ইসলাম, সহসাংগঠনিক সম্পাদক আফরোজা খানম, পাঠাগার সম্পাদক মেহেদী হাসান, বৃত্তি ও ছাত্র কল্যাণ সম্পাদক কাজী রওনকুল ইসলাম প্রমুখ অংশ নেন।
