
রাজধানীর বাড্ডা, মুগদা ও মিরপুর এলাকায় তিনটি পৃথক সড়ক দুর্ঘটনায় এক নারীসহ তিনজন নিহত হয়েছেন। আজ রোববার সকালে দুর্ঘটনাগুলো ঘটে।
বাড্ডা: বাড্ডা নতুন বাজারের সাঈদনগর এলাকায় সকাল সাড়ে নয়টার দিকে সিএনজিচালিত অটোরিকশার ধাক্কায় মহারানী (৪০) নামের এক নারীর মৃত্যু হয়েছে।
মহারানীর স্বামী নরেন্দ্র সরকারের ভাষ্য, সড়কের পাশে দাঁড়িয়ে কথা বলার সময় দ্রুতগতির সিএনজিচালিত একটি অটোরিকশা মহারানীকে পেছন দিক থেকে সজোরে ধাক্কা দেয়। এতে মহারানী রাস্তার ওপর ছিটকে পড়ে মাথায় প্রচণ্ড আঘাত পান। পরে তাঁকে উদ্ধার করে সকাল ১০টার দিকে ঢাকা মেডিকেল কলেজ হাসপাতালের জরুরি বিভাগে নেওয়া হলে কর্তব্যরত চিকিৎসক তাঁকে মৃত ঘোষণা করেন।
মুগদা: মুগদা থানাধীন কমলাপুর স্টেডিয়ামের পাশে টিটিপাড়া বস্তির রাস্তায় তেলবাহী ট্যাংকারের চাপায় মো. জসিম উদ্দিন (৩৬) নামে পত্রিকার এক হকার নিহত হয়েছেন। আজ ভোর পাঁচটার দিকে এ ঘটনা ঘটে।
ঘটনার সত্যতা নিশ্চিত করে মুগদা থানার উপপরিদর্শক (এসআই) সিরাজউদ্দৌলা জানান, ভোরে সাইকেলে করে যাওয়ার সময় পদ্মা অয়েলের তেলবাহী একটি ট্যাংকার জসিমকে চাপা দেয়। এতে ঘটনাস্থলেই তিনি নিহত হন।
এসআই সিরাজউদ্দৌলা আরও জানান, জসিমের লাশ ময়নাতদন্তের জন্য ঢাকা মেডিকেল কলেজ মর্গে পাঠানো হয়েছে। ট্যাংকারটির চালক ও চালকের সহকারীকে আটক করা হয়েছে। এ ব্যাপাের একটি মামলার প্রস্তুতি চলছে।
মিরপুর: মিরপুরের সেনপাড়া পর্বতা এলাকার ঢাকা ফিলিং েস্টশনের পাশে ট্রাকের চাপায় ট্রাকচালক কবির হোসেন বজলু (২৫) নিহত হয়েছেন। আজ সকাল ছয়টার দিকে এ ঘটনা ঘটে।
ঘটনার সত্যতা নিশ্চিত করে মিরপুর মডেল থানার উপপরিদর্শক (এসআই) মিজানুর রহমান বলেন, সকালে মিরপুরের দিয়াবাড়ি থেকে ট্রাক নিয়ে বালু আনতে যাওয়ার সময় ট্রাকচালক ঢাকা ফিলিং স্টেশনের সামনে একটি ভ্যানকে ধাক্কা দেয়। এ সময় ভ্যানচালক ছিটকে রাস্তার পাশে পড়ে যান। কিন্তু ভ্যানচালক ট্রাকের নিচে চাপা পড়েছেন—এমনটা ভেবে বজলু চলন্ত ট্রাক থেকে লাফিয়ে পড়েন। এতে সড়ক বিভাজকের সঙ্গে ধাক্কা লেগে তিনি নিজের ট্রাকের নিচেই চাপা পড়েন। ঘটনাস্থলেই তাঁর মৃত্যু হয়।
এসআই মিজানুর রহমান জানান, বজলুর লাশ ঢাকা মেডিকেল কলেজ মর্গে পাঠানো হয়েছে।
