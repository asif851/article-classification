
একুশে পদকপ্রাপ্ত উপমহাদেশের প্রখ্যাত কবিয়াল ফণি বড়ুয়ার ১৪তম মৃত্যুবার্ষিকী উপলক্ষে স্মরণসভা ২২ জুন প্রেসক্লাবের ইঞ্জিনিয়ার আবদুল খালেক মিলনায়তনে অনুষ্ঠিত হয়। প্রত্যয়-৭১ নামের সংগঠনের উদ্যোগে আয়োজিত এই অনুষ্ঠানে প্রধান অতিথি ছিলেন চট্টগ্রাম বিশ্ববিদ্যালয়ের উপাচার্য অধ্যাপক ইফতেখার উদ্দিন চৌধুরী। তিনি বলেন, ‘ফণি বড়ুয়া সমাজে তথা রাষ্ট্রে যে অবদান রেখে গেছেন ইতিহাসে তা অনবদ্য অধ্যায় হিসেবে চিরস্মরণীয় হয়ে থাকবে। তাঁর গান মানুষের কষ্ট লাঘব করতে এবং প্রশান্তি দিতে বিশেষ ভূমিকা রাখত। উনসত্তরের গণ-অভ্যুত্থান ও মুক্তিযুদ্ধে কবি গানের মাধ্যমে এই কবিয়ালের পরিবেশনা আমাদের সাহস ও শক্তি জুগিয়েছে।’ নগর আওয়ামী লীগের কার্যনির্বাহী সদস্য সাইফুদ্দীন খালেদের সভাপতিত্বে এবং শামীমা হারুন ও রতন আচার্যের পরিচালনায় অনুষ্ঠানে মুখ্য আলোচক ছিলেন নগর আওয়ামী লীগের সহসভাপতি মাহতাব উদ্দিন চৌধুরী। বিশেষ আলোচক ছিলেন অধ্যক্ষ রীতা দত্ত, অধ্যাপক বাদল বরণ বড়ুয়া, ফণি বড়ুয়ার সন্তান সন্তোষ বড়ুয়া, পরিতোষ বড়ুয়া ও দিপীকা বড়ুয়া।
