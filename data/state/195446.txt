
বাংলাদেশের কমিউনিস্ট পার্টির (সিপিবি) একাদশ কংগ্রেসে বাম বিকল্প গড়ে শ্রমিক-কৃষকের রাষ্ট্র নির্মাণের রাজনৈতিক প্রস্তাব অনুমোদিত হয়েছে। বামপন্থীদের ঐক্যবদ্ধ করে একটি বিকল্প রাজনৈতিক মঞ্চ গড়ার লক্ষ্যের প্রতি আবারও অবিচল আস্থার কথা জানিয়েছে দলটি।গতকাল রোববার কংগ্রেসের তৃতীয় দিনের কার্যক্রম শেষে সংবাদ সম্মেলনে বলা হয়, ৪৫ জন প্রতিনিধি রাজনৈতিক প্রস্তাবের ওপর আলোচনা করেন। আলোচনায় তাঁরা বলেন, রাষ্ট্র ও সমাজজীবনের সর্বক্ষেত্রে যে পচন ও অবক্ষয় দেখা দিয়েছে, সমাজতন্ত্রের লক্ষ্যে বিপ্লবী গণতান্ত্রিক পরিবর্তন ছাড়া অন্য কিছু দিয়ে সেই সংকট নিরসন করা যাবে না। বামপন্থীদের নেতৃত্বে বিকল্প রাজনৈতিক শক্তির উত্থান ছাড়া বর্তমান দুস্থ অবস্থার মৌলিক ও স্থায়ী পরিবর্তন সম্ভব হবে না।গতকাল সকালের প্রথম অধিবেশনে কেন্দ্রীয় কমিটির প্রতিবেদনের ওপর পার্টির সাধারণ সম্পাদক সৈয়দ আবু জাফর আহমেদ সমাপনী বক্তব্য দেন। এরপর সর্বসম্মতিক্রমে তা অনুমোদন করা হয়। কেন্দ্রীয় কমিটির প্রতিবেদনের ওপর আলোচনায় ৫১ জন প্রতিনিধি অংশ নেন। আজ দলের ঘোষণা-কর্মসূচি সমসাময়িকীকরণ ও গঠনতন্ত্র সংশোধন বিষয়ে কংগ্রেসে আলোচনা হবে।সংবাদ সম্মেলনে কংগ্রেসের মুখপাত্র সৈয়দ আবু জাফর আহমেদ, শাহ আলম এবং হায়দার আকবর খান রনো উপস্থিত ছিলেন।
