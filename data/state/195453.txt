
বাংলাদেশের মুক্তিযুদ্ধে অংশগ্রহণকারী ভারতীয় সশস্ত্র বাহিনীর অবসরপ্রাপ্ত বীরযোদ্ধাদের সমন্বয়ে ৪১ সদস্যের একটি প্রতিনিধিদল লেফটেন্যান্ট জেনারেল আদুসুমিলি সেশাগিরি রাওয়ের নেতৃত্বে আজ রোববার সেনাবাহিনীর প্রধান জেনারেল ইকবাল করিম ভূইয়ার সঙ্গে সৌজন্যসাক্ষাৎ করেন। আন্তঃবাহিনী জনসংযোগ পরিদপ্তর আইএসপিআরের এক বিজ্ঞপ্তিতে এ তথ্য জানানো হয়।
ঢাকা সেনানিবাসের সেনাসদর অফিসার্স মেসে এই অনুষ্ঠানে সেনা সদরের প্রিন্সিপাল স্টাফ অফিসাররা উপস্থিত ছিলেন। এ সময় তাঁরা মুক্তিযুদ্ধের স্মৃতিচারণা করেন। প্রতিনিধিদলটি বিজয় দিবসের অনুষ্ঠানে যোগ দিতে আজ বাংলাদেশে এসেছে। দলের সদস্যদের সঙ্গে ভারতীয় সশস্ত্র বাহিনীর বর্তমান চারজন কর্মকর্তাও রয়েছেন।প্রতিনিধিদলের সদস্যরা ১৬ ডিসেম্বর সাভারে জাতীয় স্মৃতিসৌধে পুষ্পস্তবক অর্পণের মাধ্যমে মুক্তিযুদ্ধের বীর শহীদদের প্রতি শ্রদ্ধা জানাবেন। এদিন তাঁরা ঢাকা সেনানিবাসের বিজয়কেতন মুক্তিযুদ্ধ জাদুঘর পরিদর্শন করবেন। এ ছাড়া ১৯ ডিসেম্বর মহান স্বাধীনতাযুদ্ধে শহীদ বাংলাদেশ সশস্ত্র বাহিনীর সদস্যদের স্মৃতির প্রতি শ্রদ্ধা নিবেদনের জন্য ঢাকা সেনানিবাসের শিখা অনির্বাণে পুষ্পস্তবক অর্পণ করবেন।
