
বিএনপিপন্থী চিকিৎসকদের ড্যাবের সাত সদস্যের একটি প্রতিনিধিদল কারাবন্দী বিএনপি চেয়ারপারসন খালেদা জিয়ার সঙ্গে দেখা করতে এসে অনুমতি না পেয়ে ফিরে গেছে।
বিএনপিপন্থী চিকিৎসকদের সংগঠন ডক্টরস অ্যাসোসিয়েশন অব বাংলাদেশের (ড্যাব) প্রতিনিধিরা আজ রোববার খালেদা জিয়ার সঙ্গে দেখা করতে যান। বেলা ১১টার দিকে প্রতিনিধিদলটি পুরান ঢাকার নাজিমুদ্দিন রোডের কারাগারের সামনের সড়কে যান।
কারা সড়কে ড্যাবের সভাপতি এ কে এম আজিজুল হক সাংবাদিকদের বলেন, তাঁরা কারা মহাপরিদর্শকের (আইজি প্রিজন) অনুমতির জন্য পাশের কারা সদর দপ্তরে যান। ওখান থেকে এই প্রতিনিধিদলকে জানানো হয়, আইজি প্রিজন দেশের বাইরে আছেন। এ ছাড়া ডিআইজি প্রিজন দাপ্তরিক কাজে মন্ত্রণালয়ে আছেন। প্রতিনিধিদলের দরখাস্ত নিয়ে তাদের বলা হয়, দরখাস্ত গ্রহণ করা হলো। এটা মন্ত্রণালয়ে পাঠানো হবে। অনুমতি সাপেক্ষে দেখা করার সুযোগ পাওয়া যাবে।
এ কে এম আজিজুল হক বলেন, ‘বিএনপি চেয়ারপারসন খালেদা জিয়ার শারীরিক অবস্থা জানার জন্য আমরা এসেছিলাম। তাঁর হাঁটুতে সমস্যা থাকায় নিয়মিত শারীরিক পরীক্ষার প্রয়োজন হয়। এ কারণেই আমরা এসেছিলাম। অনুমতি না পাওয়ার কারণে দেখা করতে পারলাম না।’
ড্যাবের সভাপতি আরও বলেন, ‘যেসব চিকিৎসক দিয়ে বিএনপি চেয়ারপারসনকে দেখানো হচ্ছে, তাঁরা বিশেষজ্ঞ চিকিৎসক নন। আমাদের অনুরোধ থাকবে, খালেদা জিয়াকে যেন বিশেষজ্ঞ চিকিৎসক দিয়ে পরীক্ষা-নিরীক্ষা করা হয়।’
প্রতিনিধিদলে ছিলেন  চিকিৎসক রফিকুল কবির, চিকিৎসক শহীদ হাসান, চিকিৎসক সিরাজুল ইসলাম প্রমুখ।
জিয়া অরফানেজ ট্রাস্ট দুর্নীতি মামলায় ৮ ফেব্রুয়ারি ঢাকার বিশেষ জজ আদালত-৫ খালেদা জিয়াকে ৫ বছর এবং তাঁর বড় ছেলে তারেক রহমানসহ পাঁচজনকে ১০ বছর করে কারাদণ্ড দেন। ওই রায় ঘোষণার দিনই খালেদা জিয়াকে নাজিমুদ্দিন রোডের কারাগারে রাখা হয়।
