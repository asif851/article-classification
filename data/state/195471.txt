
রাজধানীর শেওড়াপাড়ার শামীম সরণির মেসে জোড়া খুনের ঘটনায় এখনো কাউকে গ্রেপ্তার করতে পারেনি পুলিশ। তবে যেখানে খুনের ঘটনা ঘটেছে সেই মেসের বাসিন্দা মোহাম্মদ মিলন নামের এক যুবককে পুলিশ সন্দেহ করছে। ঘটনার পর থেকে তিনি পলাতক। জোড়া খুনের ঘটনায় গত শুক্রবার রাতে শেরেবাংলা নগর থানায় মামলা হয়েছে।গত শুক্রবার বেলা আড়াইটার দিকে শামীম সরণির চার তলার বাড়ির দুই তলার মেসের বাসিন্দা খায়রুল বাশার (৩০) ও আনহারুল ইসলাম রাজীবের (২৭) লাশ উদ্ধার করে পুলিশ।পুলিশের ভাষ্য অনুযায়ী, ওই মেসে আরও পাঁচজন বসবাস করেন। এদের দুজন আগেই গ্রামের বাড়িতে চলে যান। দুজন শুক্রবার সকালে কর্মস্থলে চলে যান। আরেক বাসিন্দা মিলনের কোনো খোঁজ নেই। পুলিশের তেজগাঁও অঞ্চলের উপকমিশনার (ডিসি) বিপ্লব কুমার প্রথম আলোকে বলেন, ঘটনার পর থেকে মিলনের কোনো খোঁজ নেই। তাঁর মুঠোফোনও বন্ধ। পুলিশ তাঁকে খুঁজছে।যোগাযোগ করা হলে ওই বাড়ির মালিক সাইদুর রহমান প্রথম আলোকে বলেন, ‘মেসের ভাড়া দেওয়া-নেওয়াসহ সবকিছু দেখভাল করতেন নিহত আনহারুল। মিলন তাঁরই এলাকার লোক। তিনি ফার্নিচারের দোকানে চাকরি করতেন। ভালো বেতনও পেতেন।আনহারুলের গ্রামের বাড়ি বগুড়ার আদমদীঘি এলাকায় বলে গতকাল শনিবার ঢাকা মেডিকেল কলেজ মর্গে তাঁর স্বজনেরা সাংবাদিকদের জানান। ময়নাতদন্ত শেষে আনহারুল ও খায়রুলের লাশ পরিবারের কাছে হস্তান্তর করা হয়।
