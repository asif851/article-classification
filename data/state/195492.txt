
জঙ্গিবাদ, সন্ত্রাসবাদকে যারা লালন করে, তাদের বাংলার জনগণ কখনোই ভোট দেবে না বলে মন্তব্য করেছেন নৌপরিবহনমন্ত্রী শাজাহান খান। সেই সঙ্গে তিনি জানান, একাদশ জাতীয় নির্বাচনের জন্য আওয়ামী লীগ সব প্রস্তুতি নিয়েছে।
আজ রোববার সকালে মাদারীপুরে অফিসার্স ক্লাবের নতুন ভবনের ভিত্তিপ্রস্তুর উদ্বোধন শেষে নৌমন্ত্রী এ কথা বলেন।
শেখ হাসিনার উন্নয়ন দেখে জনগণ আবারও নৌকায় ভোট দেবে উল্লেখ করে মন্ত্রী বলেন, দেশের জনগণ জানে, এই সন্ত্রাসী দল ক্ষমতায় এলে তারা দেশটাকে লুটপাট করে ধ্বংস করে দেবে। এ জন্য জনগণ তাদের ভোট দেবে না। ২০৪১ সালের মধ্যে শেখ হাসিনার সরকারের হাত ধরে এই দেশ উন্নত বাংলাদেশ হবে বলেও মন্তব্য করেন তিনি। এ জন্য সবাইকে ঐক্যবদ্ধ হয়ে কাজ করার আহ্বান জানান।
শাজাহান খান আরও বলেন, আগামী নির্বাচনে প্রার্থীর যোগ্যতা, ব্যক্তিগত জনপ্রিয়তা, রাজনৈতিক অভিজ্ঞতা, দলের প্রতি আনুগত্য, জনগণের সঙ্গে সম্পৃক্ততা দেখে আওয়ামী লীগ সভানেত্রী শেখ হাসিনা প্রার্থীকে মনোনয়ন দেবেন।
এ সময় উপস্থিত ছিলেন মাদারীপুরের জেলা প্রশাসক মো. ওয়াহিদুল ইসলাম, পুলিশ সুপার মোহাম্মদ সরোয়ার হোসেন, এলজিইডির নির্বাহী প্রকৌশলী মলয় কুমার চক্রবর্তী, পানি উন্নয়ন বোর্ডের প্রকৌশলী পার্থ প্রতিম সাহা প্রমুখ।
