
আইনমন্ত্রী আনিসুল হক বলেছেন, মিয়ানমারের রাখাইন রাজ্যে রোহিঙ্গাদের ওপর যে অত্যাচার হচ্ছে, তা বন্ধে অতি সত্বর জাতিসংঘের একটি ব্যবস্থা নেওয়া উচিত। আজ মঙ্গলবার সচিবালয়ে তাঁর দপ্তরে সাংবাদিকদের প্রশ্নের জবাবে তিনি এ কথা বলেন।
আইনমন্ত্রী আরও বলেন, ‘আমি মনে করি, বিশ্ববাসীরও এ বিষয়ে নজর দেওয়া উচিত।’
মন্ত্রী সম্প্রতি টাঙ্গাইলে চলন্ত বাসে ধর্ষণের পর রূপা খাতুনকে হত্যার ঘটনা উল্লেখ করে বলেন, এ হত্যা মামলার তদন্ত প্রতিবেদন যে মুহূর্তে আদালতে জমা দেওয়া হবে, তখন থেকেই ত্বরিত গতিতে যেন এর বিচার কার্যক্রম শুরু করার ব্যবস্থা করা হয়, সে জন্য প্রসিকিউশনকে নির্দেশ দেওয়া হয়েছে। অন্যান্য ধর্ষণের ঘটনাও দ্রুত সময়ের মধ্যে নিষ্পত্তি করা হবে।
