
তেল চোরাচালানের দায়ে চার বাংলাদেশি ও ফিলিপাইনের পাঁচ নাগরিককে দোষী সাব্যস্ত করেছেন নাইজেরিয়ার একটি আদালত। তাঁদের হয় কারাভোগ করতে হবে, না হয় মোটা অংকের জরিমানা দিয়ে ছাড়া পেতে হবে। গতকাল মঙ্গলবার এএফপির খবরে এ তথ্য জানানো হয়। গত মার্চে লাগোস লেগুন থেকে তাঁদের সন্দেহভাজন হিসেবে গ্রেপ্তার করা হয়। কৌঁসুলি জানান, এই নয়জন অবৈধভাবে এমটি অ্যাস্টেরিস জাহাজে তিন হাজার ৪২৩ টন অপরিশোধিত তেল চোরাচালানের উদ্দেশে মজুদ রেখেছিল। আদালতের রায়ে, অপরিশোধিত তেল চোরাচালানের উদ্দেশে মজুদ রাখায় তাঁদের বিরুদ্ধে চারটি পৃথক অভিযোগ আনা হয়। প্রতিটিতে আদালত পাঁচ বছর করে কারাদণ্ড দিয়েছেন। তবে সবগুলোর সাজাই একসঙ্গে চলবে। অন্যথায় অপরাধীদের প্রত্যেককে এক লাখ ডলার করে জরিমানা দিতে হবে।
এরই মধ্যে সরকার ওই জাহাজটি বাজেয়াপ্ত করেছে। চুরির কারণে আফ্রিকার সবচেয়ে বেশি তেল উৎপাদনকারী দেশ নাইজেরিয়া প্রতিবছর প্রায় ৬০০ কোটি ডলার রাজস্ব হারায়।
