

মধ্যরাতের বৃষ্টিতে ডুবে গেছে চট্টগ্রাম। গতকাল মঙ্গলবার রাতে ভারী মাত্রার বজ্রবৃষ্টিতে নগরের বিস্তীর্ণ এলাকা প্লাবিত হয়। ফলে রাতের অন্ধকারে দুর্ভোগ পোহাতে হয় নগরবাসীকে। জলাবদ্ধতা এমন আকার ধারণ করেছে যে আজ বুধবার দুপুর ১২টা পর্যন্তও নগরের কয়েকটি এলাকায় পানি জমে ছিল।
গতকাল সকালে ঘূর্ণিঝড় মোরা আঘাত হানার পর সারা দিনই হালকা থেকে মাঝারি ধরনের বৃষ্টি হয়। কিন্তু মঙ্গলবার রাত একটার পর থেকে মূলত ভারী বৃষ্টি শুরু হয়; যা আজ ভোর পর্যন্ত চলে। আবহাওয়া দপ্তর অবশ্য আগে থেকেই ভারী বৃষ্টিপাতের সতর্কবার্তা দিয়ে রেখেছিল।
পতেঙ্গা আবহাওয়া দপ্তর জানায়, বুধবার সকাল নয়টার পর্যন্ত পূর্ববর্তী ২৪ ঘণ্টায় চট্টগ্রামে ২২৫ দশমিক ২ মিলিমিটার বৃষ্টিপাত রেকর্ড করা হয়।
বৃষ্টিতে নগরের চান্দগাঁও, আগ্রাবাদ সিডিএ, আগ্রাবাদ এক্সেস সড়ক, প্রবর্তক মোড়, কাপাসগোলা, ষোলশহর, মেয়র গলি, মুরাদপুর, বহদ্দারহাট, বাকলিয়া, পাথরঘাটা, হালিশহরসহ বিভিন্ন এলাকা পানিতে তলিয়ে যায়। পানি ঢুকে যায় বিভিন্ন বাসা বাড়িতে।
নগরের আগ্রাবাদ সিডিএ এলাকার বাসিন্দা মো. হুমায়ুন জানান, বৃষ্টি শুরু হওয়ার আধা ঘণ্টার মধ্যেই আবাসিকের রাস্তাঘাট তলিয়ে যায়। এর কিছুক্ষণ পর এলাকার অনেক বাড়িঘরে পানি ঢুকে পড়ে। রোজার দিনে মানুষের দুর্ভোগ বাড়ে।
বৃষ্টি ভোরে থেমে গেলেও আজ সকালেও নগরের ষোলশহর, মুরাদপুর, মেয়র গলি, আগ্রাবাদ এক্সেস সড়কসহ বিভিন্ন স্থানে পানি জমে ছিল।
নগরের এক্সেস সড়কে দুপুর ১২টায়ও হাঁটুসমান পানি দেখা গেছে। এ সময় ওই সড়কে যান চলাচল কার্যত বন্ধ হয়ে যায়। এলাকার দোকানি মো. হারুন বলেন, রাতে এখানে গলাসমান পানি ছিল। এখন বৃষ্টি থামায় পানি কমেছে।
