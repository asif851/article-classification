
বেসামরিক বিমান পরিবহন ও পর্যটন মন্ত্রী রাশেদ খান মেনন বলেছেন, দুজন বিদেশি খুন হওয়ার পর পর্যটনসহ বিভিন্ন বিষয়ে যাঁরা উপদেশ ও পরামর্শ দিচ্ছেন, তাঁদের দেশে আরও ভয়াবহ ঘটনা ঘটছে। কিন্তু তাঁদের পরামর্শ দেওয়ার কেউ নেই।আজ শনিবার সকাল সাড়ে ১০টায় জাতীয় প্রেসক্লাবের ভিআইপি লাউঞ্জে ‘টেকসই উন্নয়নে পরিবেশ ও পর্যটনের ভূমিকা’ শীর্ষক আলোচনা সভায় মন্ত্রী এসব কথা বলেন। বাংলাদেশের ওয়ার্কার্স পার্টি ঢাকা মহানগর আয়োজিত এ আলোচনা সভায় মূল প্রবন্ধ উপস্থাপন করেন প্রাবন্ধিক জিয়াউল হক হাওলাদার।আলোচনা সভায় মন্ত্রী বলেন, দুজন বিদেশি খুন হয়েছেন এ জন্য দুঃখিত। সমাধানেরও পথেও এগোচ্ছি। কিন্তু এ জন্য বাংলাদেশকে একটি ব্যর্থ রাষ্ট্র ও জঙ্গি রাষ্ট্র হিসেবে প্রতিষ্ঠা করাটা দুঃখজনক।রাশেদ খান মেনন বলেন, পর্যটন পরিবেশকে ধ্বংস করে, আর পরিবেশ না থাকলে পর্যটন থাকবে না। তাই হাতে হাত ধরে দুটোকেই চলতে হবে। পাথর ও কয়লা শিকারিদের আক্রমণে জাফলং ও লালাখাল ধ্বংস হতে চলেছে। রাতারগুলে ক্রমাগত অনেক পর্যটক আসার কারণে ধ্বংস হয়ে যাচ্ছে। এগুলো রক্ষার জন্য পর্যটন যেমন প্রয়োজন, তেমনি সুরক্ষার ব্যবস্থাও প্রয়োজন। পর্যটন সংরক্ষণ আইন আছে, তা বাস্তবায়নের ব্যবস্থা গ্রহণ করতে হবে।বন ও পরিবেশ মন্ত্রণালয় সম্পর্কিত সংসদীয় স্থায়ী কমিটির সদস্য ইয়াসিন আলী বলেন, জাতীয় বাজেটে পর্যটনের জন্য সবচেয়ে কম বাজেট দেওয়া হয়েছে। এটা গুরুত্বপূর্ণ একটি শিল্প। এর জন্য আরও বেশি আর্থিক বরাদ্দ প্রয়োজন।বাংলাদেশের ওয়ার্কার্স পার্টি ঢাকা মহানগর সভাপতি আবুল হোসাইনের সভাপতিত্বে এই আলোচনা সভায় আরও বক্তব্য দেন বাংলাদেশ পর্যটন করপোরেশনের চেয়ারম্যান অপরূপ চৌধুরী, ঢাকা বিশ্ববিদ্যালয়ের ট্যুরিজম অ্যান্ড হসপিটালিটি ম্যানেজমেন্ট বিভাগের সহযোগী অধ্যাপক সন্তোষ কুমার দেব, বাংলাদেশ পরিবেশ আন্দোলনের সাধারণ সম্পাদক মো. আবদুল মতিন, বাংলাদেশ ইনবাউন্ড ট্যুর অপারেটরস অ্যাসোসিয়েশনের সভাপতি রেজাউল একরাম প্রমুখ।
