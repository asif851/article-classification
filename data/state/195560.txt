
গোপালগঞ্জের কাশিয়ানী উপজেলায় আলম মোল্লা (২৫) নামের এক যুবককে কুপিয়ে হত্যা করেছে সন্ত্রাসীরা। গত বুধবার গভীর রাতে উপজেলার বাটৈধোপা গ্রামে এই ঘটনা ঘটে।এলাকাবাসী সূত্রে জানা গেছে, বাটৈধোপা গ্রামের মতিয়ার রহমান মোল্লার ছেলে আলম বুধবার রাতে নিজ বাড়িতে একা ঘুমিয়েছিলেন। রাতের কোনো এক সময় সন্ত্রাসীরা সিঁধ কেটে ঘরে ঢুকে তাঁকে কুপিয়ে হত্যা করে।কাশিয়ানী থানার ওসি মনিরুল ইসলাম জানান, বাটৈধোপা গ্রামে দীর্ঘদিন ধরে দুটি পক্ষের মধ্যে বিরোধ চলছিল। এর জের ধরে প্রতিপক্ষ তাঁকে হত্যা করে থাকতে পারে। তবে অন্য বিষয়গুলো খতিয়ে দেখা হচ্ছে। তদন্ত শেষে হত্যাকাণ্ডের প্রকৃত কারণ জানা যাবে।
 
