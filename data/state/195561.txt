
কিশোরগঞ্জ জেলা জজ আদালত ও কারাগার বোমা মেরে উড়িয়ে দেওয়ার হুমকি দিয়েছে নব্য জেএমবি। গত মঙ্গলবার কটিয়াদী থানা নব্য জেএমবির সভাপতি পরিচয়ে আহাদ মিয়া নাম উল্লেখ করে জেলা ও দায়রা জজের কাছে ডাকযোগে পাঠানো এক চিঠিতে এ হুমকি দেওয়া হয়। চিঠিতে কয়েকজন জেএমবি সদস্যের নাম-পরিচয় উল্লেখ করা হয়।
চিঠিতে প্রধানমন্ত্রীর আসন্ন ভারত সফরে তিস্তা চুক্তি নিয়ে নরেন্দ্র মোদির সঙ্গে বৈঠক বাতিল, শোলাকিয়া মাঠের ইমাম ফরিদ উদ্দিন মাসউদের ইমামতি বাতিল ও মুফতি হান্নানের ফাঁসির আদেশ বাতিল করার বিষয়ে প্রধানমন্ত্রীকে জেলা জজের মাধ্যমে না জানানো হলে জজ আদালত ও কারাগার বোমা মেরে উড়িয়ে দেওয়ার হুমকি দেওয়া হয়।
কিশোরগঞ্জ মডেল থানার ভারপ্রাপ্ত কর্মকর্তা (ওসি) মীর মোশারফ হোসেন ঘটনার সত্যতা নিশ্চিত করেছেন। তিনি জানান, এ ব্যাপারে জেলা জজ আদালতের নাজির অশোক কুমার পাল বাদী হয়ে মঙ্গলবার কিশোরগঞ্জ মডেল থানায় একটি সাধারণ ডায়েরি (জিডি) করেছেন।
এদিকে চিঠি পাওয়ার পর জেলা জজ আদালত, জেলা কারাগারসহ অন্যান্য গুরুত্বপূর্ণ স্থাপনার নিরাপত্তা জোরদার করা হয়েছে। হুমকির বিষয়ে তদন্ত শুরু করেছে পুলিশ।
আদালত সূত্র জানায়, মঙ্গলবার রেজিস্ট্রি ডাকযোগে কিশোরগঞ্জের জেলা ও দায়রা জজ মুহাম্মদ মাহবুব-উল হকের কাছে একটি চিঠি আসে। চিঠিতে এসব উল্লেখ করা হয়।
এ ব্যাপারে কিশোরগঞ্জ জেলা জজ আদালতের সরকারি কৌঁসুলি (পিপি) আইনজীবী শাহ আজিজুল হক জানান, হুমকির পর আদালতের নিরাপত্তা জোরদার করা হয়েছে। লোকজনের প্রতি নজরদারি বাড়ানো হয়েছে। একই সঙ্গে প্রধান বিচারপতির উদ্বেগ-উৎকণ্ঠার পর বিচার বিভাগের কর্মকর্তা-কর্মচারীদের নিরাপত্তা নিশ্চিত করতে হাইকোর্টের রেজিস্ট্রার অফিস থেকে কিশোরগঞ্জসহ সারা দেশে আইন প্রয়োগকারী সংস্থাগুলোর কাছে নির্দেশনা পাঠানো হয়েছে।
জঙ্গিবাদ প্রতিরোধে জনসচেতনতা বাড়াতে কিশোরগঞ্জ জেলা পুলিশ বিশেষ প্রচারাভিযান শুরু করেছে।
এর অংশ হিসেবে গতকাল বুধবার কিশোরগঞ্জ সদর মডেল থানা এলাকার বিভিন্ন শিক্ষাপ্রতিষ্ঠান, গ্রামগঞ্জ, হাটবাজার, বাসস্ট্যান্ড ও টার্মিনালগুলোতে মতবিনিময় সভা হয়েছে।
এসব মতবিনিময় সভায় পুলিশের পক্ষ থেকে জঙ্গিবাদ প্রতিরোধে জনসচেতনতার ওপর গুরুত্ব আরোপ করে যেকোনো সন্দেহজনক কর্মকাণ্ড সম্পর্কে আইনশৃঙ্খলা রক্ষাকারী বাহিনীকে তথ্য দিয়ে সহায়তা করার আহ্বান জানানো হয়েছে।
দুপুরে শহরের বত্রিশ বাসস্ট্যান্ডে আয়োজিত মতবিনিময় সভায় প্রধান অতিথি ছিলেন অতিরিক্ত পুলিশ সুপার মোহাম্মদ রাকিব খান।
