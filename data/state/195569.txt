
ফরিদপুরে ছিনতাইকারীদের কবলে পড়ে আহত নার্সের মৃত্যুতে জড়িত সন্দেহে দুই তরুণকে গ্রেপ্তার করেছে পুলিশ। আজ রোববার দুপুর সাড়ে ১২টার দিকে গ্রেপ্তার তরুণদের হাজির করা হয় ফরিদপুর কোতোয়ালি থানায় আয়োজিত সংবাদ সম্মেলনে। এর আগে গতকাল শনিবার ছিনতাই ও ছিনতাইকারীদের প্রত্যক্ষ প্রভাবে হত্যার অভিযোগে বাদী হয়ে মামলা করেছেন নিহত নার্স অণিমা ভৌমিকের ভাই বিধান ভৌমিক।
গ্রেপ্তার হওয়া ওই দুই তরুণ হলেন মো. শরিফুল ইসলাম (২৮)। তিনি ফরিদপুর সদরের অম্বিকাপুর ইউনিয়নের রঘুনন্দনপুর এলাকার বাসিন্দা। অন্যজন হলেন মো. হাবিবুর রহমান ওরফে টিটু (২০)। তাঁর বাড়ি ফরিদপুর সদরের গেরদা ইউনিয়নের মুন্সিবাজার এলাকায়।
১৭ ফেব্রুয়ারি সকাল সাড়ে সাতটার দিকে শহরের ঝিলটুলী মহল্লার বাসা থেকে কর্মস্থলে যাওয়ার পথে সদর উপজেলা ভূমি অফিসের সামনে ছিনতাইয়ের কবলে পড়েন ফরিদপুর মেডিকেল কলেজ হাসপাতালের সিনিয়র স্টাফ নার্স অণিমা ভৌমিক (৫০)। মোটরসাইকেল আরোহী দুই ছিনতাইকারী অণিমার হাতের ব্যাগ ছিনিয়ে নেওয়ার সময় তিনি রিকশা থেকে পড়ে যান। সে সময় মাথায় গুরুতর আঘাত পান তিনি। আহত অবস্থায় তাঁকে ওই দিন দুপুরে এয়ার অ্যাম্বুলেন্সে করে রাজধানীর ন্যাশনাল ইনস্টিটিউট অব নিউরো সায়েন্স অ্যান্ড হাসপাতালে নেওয়া হয়। সেখানে চিকিৎসাধীন অবস্থায় ২২ ফেব্রুয়ারি তিনি মারা যান।
এ ঘটনায় জড়িত সন্দেহে দুই তরুণের গ্রেপ্তার হওয়ার তথ্য দিয়ে ফরিদপুরের ভারপ্রাপ্ত পুলিশ সুপার জামাল পাশা সংবাদ সম্মেলনে বলেন, গোপন সংবাদের ভিত্তিতে গ্রেপ্তার করা হয় দুজনকে। প্রথমে আলফাডাঙ্গার টগরবন্দ ইউনিয়নের পানাইল গ্রামে শ্বশুরবাড়ি থেকে গ্রেপ্তার করা হয় শরিফুলকে। পরে তাঁর দেওয়া তথ্য অনুযায়ী শহরের মোল্লাবাড়ি সড়ক এলাকার একটি ভাড়া বাসা থেকে গ্রেপ্তার করা হয় হাবিবুরকে। তিনি বলেন, গ্রেপ্তার হওয়া দুই তরুণ পুলিশের কাছে এই ছিনতাইয়ের সঙ্গে জড়িত থাকার কথা স্বীকার করেছেন।এ সময় এ ছিনতাইকারীদের ব্যবহৃত মোটরসাইকেল, হেলমেট, পরিধেয় জ্যাকেট এবং নিহত অণিমার ছিনতাই হওয়া মুঠোফোন সেটটি উদ্ধার করা হয়।
ভারপ্রাপ্ত পুলিশ সুপার বলেন, গ্রেপ্তার হওয়া শরিফুলের বিরুদ্ধে একটি হত্যা, দুটি ডাকাতি, একটি মাদকসহ মোট চারটি মামলা রয়েছে ফরিদপুর কোতোয়ালি থানায়। তিনি বলেন, কাল সোমবার দুই তরুণকে জেলার মুখ্য বিচারিক হাকিমের আদালতে সোপর্দ করা হবে।
কোতোয়ালি থানার সাবেক ভারপ্রাপ্ত কর্মকর্তা (ওসি) নাজিমউদ্দিনকে গত বৃহস্পতিবার প্রত্যাহার করে ফরিদপুর পুলিশ লাইনসে সংযুক্ত করা হয়েছে। এ প্রসঙ্গে পুলিশ সুপার বলেন, অণিমা ভৌমিকের ঘটনার কারণেই শুধু নয়, ওসি প্রত্যাহারের পেছনে আরও কিছু কারণ রয়েছে। তা ছাড়া কোতোয়ালি থানার কাজকর্মে গতি আনার জন্যই এ পরিবর্তন আনা হয়েছে। এখন ফরিদপুর কোতোয়ালি থানার ওসির দায়িত্ব দেওয়া হয়েছে নগরকান্দা থানার ওসি এফ এম নাসিমকে।
অণিমা হত্যার বিচার দাবিতে মানববন্ধন ‘মাদকমুক্ত, ছিনতাইমুক্ত নিরাপদ ফরিদপুর চাই’ আহ্বানের মধ্যে দিয়ে ফরিদপুরে অণিমা ভৌমিক হত্যাকাণ্ডে জড়িত ব্যক্তিদের দৃষ্টান্তমূলক শাস্তির দাবিতে ফরিদপুরে মানববন্ধন কর্মসূচি পালিত হয়েছে। আজ বেলা সাড়ে ১১টার দিকে ফরিদপুর প্রেসক্লাবের সামনে মুজিব সড়কে এ কর্মসূচি পালন করে ‘আমরা করব জয়’ নামের একটি সামাজিক সংগঠন। আধা ঘণ্টার এ কর্মসূচিতে অন্যদের মধ্যে প্রবীণ শিক্ষক জগদীশ চন্দ্র ঘোষ, মুক্তিযোদ্ধা আবদুর রহমান, বাংলাদেশের কমিউনিস্ট পার্টি ফরিদপুর জেলা শাখার সভাপতি রফিকুজ্জামান, জেলা মহিলা পরিষদের ডিউবি সিকদার, আস্থা প্রতিবন্ধী নারী সংস্থার সভাপতি নূরাত আক্তার, আমরা করব জয়ের সভাপতি আহমেদ সৌরভ প্রমুখ অংশ নেন।
