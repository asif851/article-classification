
ঈদের ছুটিতে বুধবার থেকে নগরের বিনোদন কেন্দ্রগুলোতে দর্শনার্থীদের ভিড় বাড়ছে। বন্ধু বান্ধব পরিবার পরিজন নিয়ে সবাই ছুটছে নগরের পতেঙ্গা সমুদ্র সৈকত, ফয়’স লেক অ্যামিউজমেন্ট পার্ক, চিড়িয়াখানা, চান্দগাঁও স্বাধীনতা পার্কসহ বিভিন্ন স্থানে।
মঙ্গলবার ঈদুল আজহার দিন বিনোদন কেন্দ্রগুলো ছিল বেশ ফাঁকা। ওই দিন বিকেলের দিকে কিছু লোকজন দেখা গেলেও বুধবার সকাল থেকেই ভিড় বাড়তে থাকে। সকালে নগরের ফয়’স লেক কনকর্ড অ্যামিউজমেন্ট পার্কে লোকজন আসতে শুরু করে। বিকেলে দর্শনার্থী আরও বেড়ে যায়। বন্ধু বান্ধব ও পরিবার নিয়ে বিভিন্ন রাইড ও ওয়াটার ওয়ার্ল্ডে আনন্দে কাটিয়েছে সারা বেলা।নগরের হালিশহর থেকে আসা মঞ্জুরুল ইসলাম জানান, ‘গতকাল কোরবানি নিয়ে ব্যস্ত ছিলাম। তাই আজ স্ত্রী এবং ছেলেকে নিয়ে ঘুরতে চলে এলাম। চিড়িয়াখানা ঘুরে এখন ফয়’স লেকে ঢুকলাম। ভালোই লাগছে এখানে।’ ফয়’স লেকের ওয়াটার ওয়ার্ল্ডে তিন বন্ধুসহ এসেছেন কলেজছাত্র রিয়াজুল ইসলাম। তিনি বলেন, ‘ঈদের ছুটিতে বন্ধুরা মিলে ওয়াটার ওয়ার্ল্ডে চলে এলাম। এখানকার লেকে নৌকায় ঘুরব বলে।’ফয়’স লেক কর্তৃপক্ষ শিশুদের জন্য ম্যাজিক শো এবং ওয়াটার ওয়ার্ল্ডে দিনভর ডিজে শো এর আয়োজন করেছে। জানতে চাইলে পার্কের উপ-মহাব্যবস্থাপক বিশ্বজিৎ ঘোষ বলেন, ‘আজ বুধবার লোকজন বেশ আসছে। আশা করি কাল-পরশু আরও বাড়বে। আমরা দর্শনার্থীদের জন্য বিভিন্ন আয়োজনও রেখেছি।’একইভাবে নগরের চিড়িয়াখানায়ও বুধবার সকাল থেকে লোকজনের ভিড় ছিল লক্ষণীয়। চিড়িয়াখানার এক কর্মকর্তা বলেন, এই কয়েক দিন ছুটির কারণে লোকজন কিছুটা বেড়েছে। রংপুর থেকে আনা নতুন সিংহ দেখার আগ্রহ অনেকের মধ্যে বেশি দেখা যাচ্ছে। পতেঙ্গা সমুদ্র সৈকতে সকাল থেকেই ছিল দর্শনার্থীদের ভিড়। তবে দুপুরের পর ওই এলাকা লোকে লোকারণ্য হয়ে ওঠে। মূল সৈকতের বাইরে নেভাল সৈকতেও মানুষের ভিড় ছিল চোখে পড়ার মতো।পরিবার নিয়ে পতেঙ্গা সৈকতে বেড়াতে আসা নগরের পাঁচলাইশের বাসিন্দা সাব্বির রহমান বলেন, ‘ঈদ শহরেই করি। আজ বাচ্চাদের নিয়ে একটু ঘুরতে এখানে চলে এলাম। ভালোই লাগছে।’
