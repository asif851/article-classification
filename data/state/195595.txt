
নীলফামারীর সৈয়দপুরের কামারপুকুর ইউনিয়নে ইসমত আরা (৪২) নামের এক নারীর গলাকাটা লাশ উদ্ধার করেছে পুলিশ। আজ রোববার সকাল নয়টার দিকে ওই শহরের কয়ানিজপাড়া এলাকায় একটি বাসার পেছনে একজনের নির্মাণাধীন ভবন থেকে ওই লাশ উদ্ধার করা হয়।জিজ্ঞাসাবাদের জন্য নিহত নারীর স্বামী ইউনিয়ন পরিষদের (ইউপি) সাবেক চেয়ারম্যান শফিকুল ইসলাম (৪৮) ও দেবর শফিয়ার রহমানকে (৪০) আটক করে নিয়ে গেছে পুলিশ।
নিহত ইসমত আরার মেয়ে শতাব্দীর (২০) ভাষ্য, ‘আমার মা বেশ কিছুদিন ধরে অসুস্থ ছিলেন। প্রতিদিনের মতো আমি বাবাসহ আগের রাতে তাঁকে ঘুম পাড়ানোর চেষ্টা করেছি। পরে নিজের কক্ষে ঘুমিয়ে পড়ি। সকালে মায়ের ঘরের দরজা খোলা দেখি। কিন্তু মা ঘরে ছিলেন না। পরে বাবাসহ তাঁকে বিভিন্ন স্থানে খুঁজতে যাই। এর কিছুক্ষণ পর জানতে পারি, আমাদের বাড়ির পেছনে মায়ের গলাকাটা লাশ পড়ে রয়েছে।’
মরদেহের সুরতহাল করা হয়েছে। পুলিশ হত্যাকাণ্ডের তদন্ত শুরু করেছে বলে জানিয়েছেন নীলফামারী অতিরিক্ত পুলিশ সুপার আবুল বাশার মোহাম্মদ আতিকুর রহমান।
সৈয়দপুর পৌরসভার প্যানেল মেয়র জিয়াউল হকের ভাষ্য, গত ২৯ নভেম্বর শহরের জসিম বাজার এলাকায় জোড়া খুনের ঘটনা ঘটে। এর ১৮ দিনের মাথায় আবারও খুনের ঘটনায় তাঁরা আতঙ্কিত। তিনি দ্রুত হত্যাকারীদের গ্রেপ্তার করার দাবি জানান।
জিজ্ঞাসাবাদের জন্য স্বামী ও দেবরকে আটক করে থানায় নেওয়া হয়েছে বলে জানিয়েছেন সৈয়দপুর থানার ভারপ্রাপ্ত কর্মকর্তা (ওসি) শাহজাহান পাশা। পুলিশ তদন্ত শুরু করেছে বলেও তিনি জানান।
