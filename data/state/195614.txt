
চট্টগ্রামে বিএনপির চেয়ারপারসন খালেদা জিয়ার জন্মদিন উদযাপন নিয়ে নগর বিএনপির দুই পক্ষের মধ্যে ধাওয়া-পাল্টাধাওয়া ও হাতাহাতির ঘটনা ঘটেছে। আজ বৃহস্পতিবার বেলা সাড়ে ১১টার দিকে নগরের নাসিমন ভবনের দলীয় কার্যালয়ে নগর কমিটির সভাপতি আমির খসরু মাহমুদ চৌধুরী ও সাধারণ সম্পাদক শাহাদাত হোসেনের সমর্থকদের মধ্যে এ ঘটনা ঘটে। প্রত্যক্ষদর্শী সূত্রে জানা গেছে, কেক কেটে চেয়ারপারসনের জন্মদিন উদযাপন করার জন্য  সকালে নেতা-কর্মীদের নিয়ে দলীয় কার্যালয়ে যান আমির খসরু মাহমুদ। প্রায় একই সময় সেখানে সমর্থকদের নিয়ে প্রবেশ করেন শাহাদাত হোসেন। আমির খসরু যখন বক্তৃতা দিচ্ছিলেন, এ সময় দুই পক্ষ পাল্টাপাল্টি স্লোগান দিতে থাকে। একপর্যায়ে ছাত্রদলের নবগঠিত কমিটির সভাপতি ও শাহাদাত হোসেনের সমর্থক গাজী সিরাজকে ধাক্কা দেন আমির খসরুর সমর্থকেরা। এ নিয়ে দুই পক্ষের মধ্যে হাতাহাতির ঘটনা ঘটে। পরে নেতাদের সমঝোতায় পরিস্থিতি কিছুটা শান্ত হয়। কেক কাটা শেষ হলে আবারও দুই পক্ষের মধ্যে ধাওয়া-পাল্টাধাওয়ার ঘটনা ঘটে। এ সময় খসরুর পক্ষের লোকজন শাহাদাতের সমর্থকদের ধাওয়া দিয়ে দলীয় কার্যালয় থেকে বের করে দেয়। একপর্যায়ে কার্যালয়ের বাইরে থাকা শাহাদাতের গাড়িতে আগুন ধরিয়ে দেন খসরুর সমর্থকেরা। খবর পেয়ে পুলিশ ঘটনাস্থলে গিয়ে আগুন নিভিয়ে ফেলে।
ঘটনার সত্যতা নিশ্চিত করে কোতোয়ালি থানার পরিদর্শক নেজাম উদ্দিন প্রথম আলো ডটকমকে জানান, পরিস্থিতি নিয়ন্ত্রণে রয়েছে। ঘটনাস্থল থেকে ককটেলসদৃশ একটি বস্তু উদ্ধার করা হয়েছে।
এ বিষয়ে আমির খসরু মাহমুদ চৌধুরী বলেন, ‘আমি দলীয় কার্যালয় থেকে চলে আসার পর ছাত্রদলের দুই পক্ষে গণ্ডগোল হয়েছে শুনেছি। এটা কাম্য নয়। আমরা চাই ঐক্য।’
শাহাদাত হোসেন বলেন, ‘খসরুর ভাইয়ের ছেলেরা আজ পরিকল্পিতভাবে এই ঘটনা ঘটিয়েছে। এখানে যুবদল-ছাত্রদলের কোনো মিছিল আসার কথা ছিল না। কিন্তু ওনার ছেলেরা মিছিল নিয়ে সেখানে এসে গাজী সিরাজকে লাঞ্ছিত করেছে। আমার গাড়িতে আগুন দিয়েছে।’
