
রাজশাহীতে জামায়াত-শিবিরের কর্মীদের ছোড়া হাতবোমার বিস্ফোরণে তিন সাংবাদিক আহত হয়েছেন। আর জয়পুরহাটের জামায়াত-শিবিরের লোকজন গাছের গুঁড়ি ও বিদ্যুতের খুঁটি ফেলে জয়পুরহাট-বগুড়া সড়ক অবরোধ করে রাখেন। ১০ ট্রাক অস্ত্র মামলার রায়ে জামায়াতে ইসলামীর আমির মতিউর রহমান নিজামীর মৃত্যুদণ্ডের প্রতিবাদে দলটি গতকাল বৃহস্পতিবার এ রকম সহিংস প্রতিক্রিয়া দেখায়।প্রত্যক্ষদর্শী সূত্র জানায়, রাজশাহী নগরের সাগরপাড়া পটতলা এলাকায় গতকাল দুপুরে জামায়াত-শিবির একটি মিছিল বের করে ১০ ট্রাক অস্ত্র মামলার রায়ের বিরুদ্ধে এবং নিজামীর পক্ষে বিভিন্ন স্লোগান দেয়। এরপর বটতলা থেকে স্টেশন রোডের পরবর্তী (উত্তর পাশে) মোড়ে অনুষ্ঠিত এক সংক্ষিপ্ত সমাবেশে বক্তব্য দেন মহানগর জামায়াতের সেক্রেটারি ইমাজ উদ্দিন মণ্ডল। সমাবেশ শেষে চলে যাওয়ার সময় জামায়াত-শিবিরে কর্মীরা একটি হাতবোমার বিস্ফোরণ ঘটায়। এতে আহত হন প্রথম আলোর আলোকচিত্রী শহীদুল ইসলাম, বিডিনিউজ টোয়েন্টিফোর ডটকমের গুলবার আলী এবং ইত্তেফাক-এর কাবিল হোসেন। তাঁদের তিনজনকেই প্রাথমিক চিকিৎসা দেওয়া হয়।বোয়ালিয়া মডেল থানায় ভারপ্রাপ্ত কর্মকর্তা (ওসি) জিয়াউর রহমান বলেন, জামায়াত-শিবিরের লোকজন মাত্র ১০ মিনিটের মধ্যে মিছিল-সমাবেশ করেছেন। ঘটনাস্থলে পুলিশ পৌঁছার আগেই তাঁরা পালিয়ে যাওয়ার সময় একটি বিস্ফোরণ ঘটান।জয়পুরহাটে অবরোধ, ফাঁকা গুলি: জয়পুরহাট-বগুড়া মহাসড়কে জয়পুরহাট পল্লী বিদ্যুৎ সমিতির কার্যালয় এলাকায় গতকাল বিকেল তিনটা থেকে চারটা পর্যন্ত অবরোধ করে রাখেন জামায়াত-শিবিরের কর্মীরা। খবর পেয়ে পুলিশ সেখানে গেলে তাদের লক্ষ্য করে অবরোধকারীরা ইটপাটকেল নিক্ষেপ করে এবং ককটেলের বিস্ফোরণ ঘটান। পরে পুলিশ কয়েকটি ফাঁকা গুলি ছুড়ে বিক্ষোভকারীদের ছত্রভঙ্গ করে দেয়। জয়পুরহাট সদর থানার ভারপ্রাপ্ত কর্মকর্তা (ওসি) প্রথম আলোর কাছে ঘটনার সত্যতা নিশ্চিত করেছেন।
