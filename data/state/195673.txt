
রাজধানীর মিরপুর-১ নম্বর সেকশন কাঁচাবাজার থেকে আজ শুক্রবার সকালে ৩১টি পাখি আটক করেছে বন বিভাগ। বন বিভাগ বলছে, এসব পাখি অবৈধভাবে ধরে আনা হয়। এর মধ্যে রয়েছে ১২টি টিয়া, আটটি কালিম ও একটি ময়না পাখি। বন বিভাগের দাবি, আটক হওয়া পাখির মূল্য প্রায় ৪০ হাজার টাকা।ঢাকা বিভাগীয় বন্য প্রাণী পরিদর্শক (বন্য প্রাণী ব্যবস্থাপনা ও প্রকৃতি সংরক্ষণ) নিগার সুলতানা প্রথম আলোকে বলেন, গোপনসূত্রে খবর পেয়ে আজ সকালে মিরপুরের ১ নম্বরের এই কাঁচাবাজারে অভিযান চালানো হয়। প্রথমে ক্রেতা সেজে পাখিগুলোর দাম যাচাই করা হয়। বিক্রেতার ময়নাটির দাম ১২ হাজার টাকা, ১২টি টিয়ার দাম ১৫ হাজার টাকা ও আটটি কালিম পাখির দাম ১০ হাজার হাঁকছিলেন। তবে পাখিগুলো আটকের সময় কৌশলে বিক্রেতারা পালিয়ে যান।প্রাথমিকভাবে ধারণা করা হচ্ছে, আটক করা পাখিগুলোর মধ্যে সিলেট থেকে ময়না ধরা হয়। টিয়াগুলো আনা হয়েছে রাজশাহী ও এর আশপাশে থেকে। পাখিগুলো মহাখালীতে বন বিভাগের কার্যালয়ে আনা হয়েছে।ঢাকা বিভাগীয় বন কর্মকর্তা এ এস এস জহিরউদ্দিন আকন্দের নির্দেশে ময়না পাখিটি সিলেটে এবং বাকি পাখিগুলো গাজীপুরে ভাওয়াল জাতীয় উদ্যানে অবমুক্ত করা হবে।
