
জাতীয় নির্বাচনের আর সাত মাস বাকি। এর মধ্যে আওয়ামী লীগ নির্বাচনী প্রচার শুরু করেছে। এসব বিষয় মাথায় রেখে স্থানীয় ও জাতীয় নির্বাচন বিষয়ে কথা বলতে বিএনপির জাতীয় স্থায়ী কমিটির সদস্য খন্দকার মোশাররফ হোসেনের নেতৃত্বে একটি প্রতিনিধিদল কাল মঙ্গলবার নির্বাচন কমিশনে (ইসি) যাবে।এ বিষয়ে বিএনপির চেয়ারপারসনের প্রেস উইংয়ের কর্মকর্তা শায়রুল কবির খান প্রথম আলোকে বলেন, আগামীকাল বেলা ১১টায় দলের স্থায়ী কমিটির সদস্য খন্দকার মোশাররফ হোসেনের নেতৃত্বে একটি প্রতিনিধিদল ইসিতে প্রধান নির্বাচন কমিশনারের (সিইসি) সঙ্গে দেখা করতে যাবে। প্রতিনিধিদলে সদস্য থাকবেন ছয়জন।তবে বিএনপির একটি সূত্রে জানা গেছে, প্রতিনিধি দলে থাকবেন বিএনপির স্থায়ী কমিটির সদস্য খন্দকার মোশাররফ হোসেন, মির্জা আব্বাস, গয়েশ্বর চন্দ্র রায়, আবদুল মঈন খান, নজরুল ইসলাম খান, আমীর খসরু মাহমুদ চৌধুরী ও ভাইস চেয়ারম্যান কামাল ইবনে ইউসুফ। 
আগামীকাল ইসিতে যাওয়া উপলক্ষে বিএনপির চেয়ারপারসনের গুলশানের কার্যালয়ে দলের জ্যেষ্ঠ নেতারা আজ সন্ধ্যা সাতটায় বৈঠকে বসবেন। সেখানে কাল সিইসির সঙ্গে সম্ভাব্য আলোচিত বিষয়গুলো নিয়ে কথা হতে পারে বলে বিএনপির সূত্র জানিয়েছে।
এর আগে গত বছরের অক্টোবরে সিইসির সঙ্গে সংলাপে বিএনপি ২০ দফা দাবি তুলে ধরে। এর মধ্যে উল্লেখযোগ্য হলো নির্বাচনের জন্য সহায়ক সরকার নিশ্চিত করা, ভোটের আগে অবশ্যই সংসদ ভেঙে দেওয়া, বিরোধী দলের বিরুদ্ধে যে মিথ্যা মামলা আছে, তা প্রত্যাহার করা, গুম-খুন-হয়রানি বন্ধ করতে হবে, প্রতিরক্ষা বাহিনীকে বিচারিক ক্ষমতা দিয়ে নির্বাচনের অন্তত সাত দিন আগে থেকে মোতায়েন করতে হবে, ই-ভোটিং মেশিন (ইভিএম) ব্যবহার করা যাবে না, সব রাজনৈতিক দলকে এখন থেকে স্বাভাবিক কার্যক্রম পরিচালনা করার সুযোগ করে দেওয়াসহ আরও কিছু বিষয়ে তারা সুপারিশ করেছিল।
বিএনপির স্থায়ী কমিটির এক সদস্য জানান, আগামীকাল বিএনপির প্রতিনিধিদলটি জাতীয় ও স্থানীয় নির্বাচন বিষয়ে এবং বর্তমানে বিএনপির সভা-সমাবেশ করতে না পারার বিষয়গুলো নিয়ে সিইসির সঙ্গে আলোচনা হবে। এ ছাড়া নির্বাচনের আগে বিএনপির নেতা-কর্মীদের নামে মামলা প্রত্যাহার এবং গ্রেপ্তার না করার বিষয়েও সিইসির প্রতি আহ্বান থাকবে বিএনপির প্রতিনিধিদলের।
