
দুর্নীতি, অসদাচরণ ও ক্ষমতার অপব্যবহারের অভিযোগে দুদকের এক কর্মকর্তাকে সাময়িক বরখাস্ত করেছে দুদক। আজ বৃহস্পতিবার কমিশনের সভায় এ সিদ্ধান্ত হয়।
বরখাস্ত হওয়া কর্মকর্তার নাম এস এম শামীম ইকবাল। তিনি দুদকের খুলনা সমন্বিত জেলা কার্যালয়ের সহকারী পরিচালক হিসেবে দায়িত্ব পালন করছিলেন। দুদকের প্রধান কার্যালয়ের জনসংযোগ বিভাগ ওই কর্মকর্তার সাময়িক বরখাস্তের বিষয়টি প্রথম আলোকে নিশ্চিত করেছে।
দুদক সূত্র জানায়, ২০১৫ সালের জুন মাসে কমিশনের পক্ষ থেকে একটি মামলায় অভিযোগপত্র অনুমোদন করা হলেও শামীম ইকবাল তা আদালতে উপস্থাপন না করে নিজের কাছে রেখে দেন। এরই পরিপ্রেক্ষিতে ওই মামলা সম্প্রতি আদালত থেকে খারিজ হয়ে যায়। তথ্য পাওয়ার পর কমিশন তাঁর বিরুদ্ধে তদন্ত শেষে সাময়িক বরখাস্ত করার সিদ্ধান্ত নেয়। শামীম ইকবালের বিরুদ্ধে আরও বেশ কিছু অভিযোগ রয়েছে বলে সূত্র জানিয়েছে।
