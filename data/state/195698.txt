
দেশের পরিস্থিতি স্বাভাবিক রয়েছে উল্লেখ করে আইনশৃঙ্খলা-সংক্রান্ত মন্ত্রিসভা কমিটির সভাপতি ও শিল্পমন্ত্রী আমির হোসেন আমু বলেছেন, ‘বর্তমান আইনশৃঙ্খলা পরিস্থিতি নিয়ে আমরা অত্যন্ত সন্তুষ্ট। আইনশৃঙ্খলা রক্ষাকারী বাহিনী তাদের দায়িত্ব পালন করে যাচ্ছে। দেশের আইনশৃঙ্খলা পরিস্থিতির যে অবন​িত হয়েছিল, তা বন্ধ হওয়ার উপক্রম। দুয়েকটি জায়গায় নাশকতা হচ্ছে।’আজ মঙ্গলবার সচিবালয়ে আইনশৃঙ্খলা-সংক্রান্ত মন্ত্রিসভা কমিটির বৈঠক শেষে মন্ত্রী এ কথা বলেন।আমির হোসেন আমু বলেন, ‘হরতাল-অবরোধের কোনো খবর আমাদের কাছে নেই। কোথাও কোনো হরতাল-অবরোধ হচ্ছে না। দেশে অস্বাভাবিক অবস্থা নেই। একটি মহল এমন পরিস্থিতি জিইয়ে রাখার চেষ্টা করছে। তারা রাষ্ট্রীয় সার্বভৌমত্বের ওপর আঘাত করছে। আগেও তারা নাশকতা করে সাংবিধানিক শূন্যতা সৃষ্টির চেষ্টা করেছিল। এখনো একই চেষ্টা করছে। আমরা মনে করি, এটি রাষ্ট্রীয় নাশকতা। যারা রাষ্ট্রীয় স্বাধীনতা রক্ষা করতে চায় না, তারাই এটা করছে।’পরিস্থিতি যদি স্বাভাবিকই থাকে তাহলে এসএসসি ও সমমানের পরীক্ষা এবং রাত নয়টার পর মহাসড়কে বাস চলাচল কেন বন্ধ করা হলো?—সাংবাদিকদের এমন প্রশ্নের জবাবে মন্ত্রী বলেন, ‘প্রধানমন্ত্রী মাতৃতুল্য আচরণ করেছেন। আমাদের বাচ্চারা পরীক্ষা দিতে গেলে যদি জঙ্গিরা হামলা চালায়, সে বিবেচনায় পরীক্ষা বন্ধ করা হয়েছে। তাদের তো কোনো মানবিকতা নেই।’ জিয়াউর রহমানের সময় কারফিউ দিয়ে দেশ চালিয়ে যদি স্বাভাবিক অবস্থা থাকার দাবি করা হয়, তাহলে এখন কেন অস্বাভাবিক অবস্থা হবে?—সেই প্রশ্নও রাখেন তিনি।
আমির হোসেন আমু জানান, আজকের বৈঠকে বিগত সভার বিভিন্ন বিষয় নিয়ে আলোচনা করা হয়েছে। মিয়ানমার থেকে ফেনসিডিল আনা-নেওয়ার স্পর্শকাতর ৩৮টি এলাকা চিহ্নিত করা হয়েছে এবং এগুলো বন্ধ করে দিতে বলা হয়েছে।
