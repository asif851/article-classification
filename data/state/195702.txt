
ফরিদপুরের ভাঙ্গা উপজেলা থেকে ‘জিনের বাদশা’ চক্রের দুই সদস্যকে আটক করেছেন র‌্যাপিড অ্যাকশন ব্যাটালিয়নের মাদারীপুর ক্যাম্পের সদস্যরা। গতকাল মঙ্গলবার রাতে উপজেলার মিয়াপাড়া গ্রামে অভিযান চালিয়ে ওই চক্রের আটক দুই সদস্যের কাছ থেকে মাদকদ্রব্য, একাধিক মোবাইল ও সিমকার্ড এবং টাকা জব্দ করা হয়। 
আটক ব্যক্তিরা হলেন ফরিদপুরের ভাঙ্গা থানার আজিমনগর এলাকার দেলোয়ার মাতুব্বরের ছেলে রুবেল হোসেন (৩০)। অন্য ব্যক্তি একই এলাকার সোহরাব হাওলাদারের ছেলে লিটু হাওলাদার (৩৬)।
র‌্যাব-৮ মাদারীপুর ক্যাম্পের সূত্র জানায়, ভাঙ্গা থানার মিয়াপাড়া এলাকার নূর মোহাম্মদের বসতবাড়িতে বসে ‘জিনের বাদশা’ পরিচয়ে বিভিন্ন ব্যক্তির মোবাইলে কল দিয়ে ভয় দেখিয়ে বিকাশের মাধ্যমে লাখ লাখ টাকা হাতিয়ে নিচ্ছে একটি চক্র। এমন সংবাদের ভিত্তিতে গতকাল রাতে ওই এলাকায় অভিযান চালিয়ে প্রতারক চক্রের দুই সদস্যকে আটক করে র‌্যাব। পরে তাঁদের আস্তানা থেকে ২৩টি ইয়াবা, ২৫ গ্রাম গাঁজা, ২১টি মুঠোফোন, ৩৬০টি সিমকার্ড, ছয়টি হেডফোন, পাঁচটি মুঠোফোন চার্জার, পাঁচটি লাইট চার্জার, একটি ল্যাপটপ, দুটি ল্যাপটপ চার্জার, দুটি ব্যাংক চেক বই, একটি টাকা জমার দেওয়ার রসিদ বই, চারটি টর্চ লাইট, একটি জাতীয় পরিচয়পত্র এবং সাড়ে ১২ হাজার টাকা জব্দ করা হয়।
র‌্যাব-৮ মাদারীপুর ক্যাম্পের ভারপ্রাপ্ত কোম্পানি অধিনায়ক মো. হাছান আলী বলেন, আটক দুই প্রতারক ‘জিনের বাদশা’ পরিচয় দিয়ে সাধারণ মানুষের সঙ্গে প্রতারণা করেন। এ ছাড়া তাঁরা ইয়াবা ও গাঁজা সংগ্রহ করে ভাঙ্গা থানার আশপাশে বিভিন্ন এলাকায় বিক্রি করেন। তাঁদের বিরুদ্ধে ভাঙ্গা থানায় দুটি মামলা করা হয়েছে। তিনি জানান, প্রতারক চক্রের বাকি সদস্যদের ধরতে নিয়মিত অভিযান চালানো হবে।
