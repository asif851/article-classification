
রাজধানীর গুলশানের হলি আর্টিজান বেকারি রেস্তোরাঁয় গেছেন পুলিশের অপরাধ তদন্ত বিভাগের (সিআইডি) ক্রাইম সিন ইউনিটের একটি দল। আজ রোববার দুপুর ১২টার দিকে পাঁচ সদস্যের দলটি ঘটনাস্থলে যায়।
দলের সদস্য সিআইডির পরিদর্শক আবুল হাসান প্রথম আলোকে বলেন, আলামত সংগ্রহ করার জন্য তাঁরা রেস্তোরাঁয় এসেছেন।
প্রায় একই সময়ে ওই রেস্তোরাঁয় ডিবির বোমা নিষ্ক্রিয়করণ দলও প্রবেশ করে।
গত শুক্রবার রাত পৌনে নয়টার দিকে রেস্তোরাঁটিতে তলোয়ার-আগ্নেয়াস্ত্র উঁচিয়ে ঢুকে পড়ে কয়েকজন জঙ্গি। তারা দেশি-বিদেশিদের জিম্মি করে।
ঘটনার পরপরই অভিযান চালাতে গেলে জঙ্গিদের গ্রেনেড হামলায় গোয়েন্দা পুলিশের (ডিবি) সহকারী কমিশনার রবিউল করিম ও বনানী থানার ভারপ্রাপ্ত কর্মকর্তা (ওসি) সালাউদ্দিন নিহত হন। ৪০ জনের মতো আহত হন। জঙ্গিরা ওই রাতের বিভিন্ন সময় তিন বাংলাদেশিসহ ২০ জন জিম্মিকে ধারালো অস্ত্র দিয়ে হত্যা করে।
পরদিন শনিবার সকালে যৌথ বাহিনী ওই রেস্তোরাঁয় কমান্ডো অভিযান চালায়। এতে ছয় জঙ্গি নিহত হয়। গ্রেপ্তার হয় একজন। ১৩ জিম্মিকে জীবিত উদ্ধার করা হয়।
আরও পড়ুন: 
রক্তাক্ত গুলশান, স্তম্ভিত বাংলাদেশ
