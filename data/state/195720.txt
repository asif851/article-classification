
নির্বাচন পর্যবেক্ষক সংস্থা হিসেবে নিবন্ধনের জন্য ১২০টি বেসরকারি সংস্থাকে প্রাথমিকভাবে মনোনীত করেছে নির্বাচন কমিশন (ইসি)। এ সংস্থাগুলোর নিবন্ধনের বিষয়ে কারও আপত্তি বা অভিযোগ থাকলে তা আগামী ১৫ কার্যদিবসের মধ্যে লিখিতভাবে ইসিকে জানাতে হবে।
আজ সোমবার ইসি এ–সংক্রান্ত বিজ্ঞপ্তি জারি করে। ইসির সংশ্লিষ্ট সূত্র জানায়, এ বছর পর্যবেক্ষক হিসেবে নিবন্ধনের জন্য ইসিতে আবেদন করেছিল ১৯৯টি সংস্থা। এর মধ্যে প্রাথমিক বাছাইয়ে ৭৯টি সংস্থা বাদ পড়েছে।
নির্বাচন কমিশনের ওয়েবসাইটে প্রাথমিকভাবে মনোনীত সংস্থাগুলোর নামের তালিকা দেওয়া হয়েছে। মনোনীত সংস্থাগুলোর মধ্যে ৩৫টি সংস্থা ঢাকাভিত্তিক। বাকি সংস্থাগুলো বিভিন্ন জেলাভিত্তিক।
ইসি সূত্র জানায়, যেসব সংস্থা চূড়ান্তভাবে পর্যবেক্ষক হিসেবে মনোনীত হবে, তারা নির্বাচন কমিশনের অনুমতি সাপেক্ষে আগামী জাতীয় নির্বাচনসহ সব নির্বাচন পর্যবেক্ষণ করতে পারবে।
