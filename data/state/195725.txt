
স্বল্পোন্নত দেশগুলোর উন্নয়ন প্রচেষ্টায় বেশি সহায়তা দিতে উন্নত দেশগুলোর প্রতি আহ্বান জানিয়েছেন বাংলাদেশের পররাষ্ট্রমন্ত্রী আবুল হাসান মাহমুদ আলী।
জাতিসংঘের সাধারণ পরিষদের ৭১তম অধিবেশনের ফাঁকে অনুষ্ঠিত এক বৈঠকে স্বল্পোন্নত দেশগুলোর বার্ষিক মন্ত্রীপর্যায়ের সভায় তিনি এই আহ্বান জানিয়েছেন। জাতিসংঘের সদর দপ্তরে গতকাল শনিবার এই সভা অনুষ্ঠিত হয়।
স্বল্পোন্নত দেশগুলোর উন্নয়ন লক্ষ্যমাত্রা অর্জনের জন্য অবকাঠামো, বিদ্যুৎ, কৃষি, তথ্যপ্রযুক্তি ও দক্ষতা বৃদ্ধিতে অধিকতর বিনিয়োগের প্রয়োজন বলে উল্লেখ করেন পররাষ্ট্রমন্ত্রী। তিনি আরও বলেন, প্রধানমন্ত্রী শেখ হাসিনার নেতৃত্বে বাংলাদেশ ‘ভিশন-২০২১’ বাস্তবায়নে মধ্যম আয়ের দেশে পরিণত হওয়ার লক্ষ্যে দ্রুত এগিয়ে চলেছে।
ওই সভায় স্বল্পোন্নত দেশ, তাদের উন্নয়ন সহযোগী, উন্নত ও মধ্যম আয়ের দেশগুলোর মন্ত্রী, উচ্চপর্যায়ের প্রতিনিধি এবং জাতিসংঘের উচ্চপদস্থ কর্মকর্তারা উপস্থিত ছিলেন।
জাতিসংঘের ডেপুটি সেক্রেটারি জেনারেল মি. ইয়ান ইলিয়াসন বলেন, শরণার্থী ও অভিবাসী মোকাবিলা করতে ১৯ সেপ্টেম্বর গৃহীত নিউইয়র্ক ডিক্লারেশনের বাস্তবায়নে স্বল্পোন্নত দেশগুলোকে অবশ্যই অগ্রাধিকার ভিত্তিতে সাহায্য করতে হবে।
জাতিসংঘের ৭১তম অধিবেশনের সভাপতি মি. পিটার থমসন সব সরকারকে টেকসই উন্নয়ন লক্ষ্যগুলোকে জাতীয় শিক্ষা কার্যক্রমের অন্তর্ভুক্ত করার আহ্বান জানান।
সভায় অংশগ্রহণকারী স্বল্পোন্নত দেশগুলো ২০৩০ সালের এজেন্ডা এবং স্বল্পোন্নত দেশগুলোর উন্নয়ন সনদ ‘ইস্তাম্বুল প্রোগ্রাম অব অ্যাকশন (আইপিওএ)’ বাস্তবায়নে বিভিন্ন চ্যালেঞ্জের কথা তুলে ধরেন। উন্নয়ন সহযোগী দেশগুলো বৈদেশিক সাহায্য, বাণিজ্য, বিনিয়োগ ও প্রযুক্তি সরবরাহের ক্ষেত্রে স্বল্পোন্নত দেশগুলোকে সাহায্য করার আশ্বাস দেন।
সভায় স্বল্পোন্নত দেশগুলোর চ্যালেঞ্জ মোকাবিলায় কিছু সুপারিশসংবলিত ‘মিনিস্ট্রিয়াল ডিক্লারেশন’ গৃহীত হয়। সভার শেষে বাংলাদেশের পররাষ্ট্র প্রতিমন্ত্রী শাহরিয়ার আলম উন্নয়নের জন্য ‘আর্থিক এবং প্রযুক্তিগত সহায়তা’, ‘টেকনোলজি ব্যাংক’ চালু এবং রেমিট্যান্সের ওপর জোর দেন।   সভায় ‘স্টেট অব দ্য লিস্ট ডেভেলপমেন্ট কান্ট্রিজ ২০১৬’ শীর্ষক জাতিসংঘের একটি রিপোর্টের মোড়ক উন্মোচন করা হয়।
