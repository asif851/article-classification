
ঢাকা বিশ্ববিদ্যালয়ের ভাষা শহীদ আবুল বরকত জাদুঘর ও সংগ্রহশালা থেকে শঙ্কর রায় (২৫) নামের এক নিরাপত্তাকর্মীর ঝুলন্ত লাশ উদ্ধার করেছে পুলিশ। আজ সোমবার বেলা সাড়ে ১১টার দিকে তাঁর লাশ উদ্ধার করা হয়।
শাহবাগ থানার উপপরিদর্শক (এসআই) মো. আখতারুজ্জামান প্রথম আলোকে বলেন, ঝুলন্ত অবস্থায় শঙ্করের লাশ পাওয়ায় তিনি আত্মহত্যা করেছেন বলে প্রাথমিকভাবে ধারণা করা হচ্ছে। লাশ ময়নাতদন্তের জন্য ঢাকা মেডিকেল কলেজের মর্গে পাঠানো হয়েছে।
শঙ্করের ভগ্নিপতি কানচি লাল প্রথম আলোকে বলেন, শঙ্কর কিছুদিন ধরে মানসিক রোগে ভুগছিলেন। তাঁর চিকিৎসাও চলছিল। প্রতিদিনের মতোই আজও ভোরে তিনি কর্মস্থলে যান।
বরকত স্মৃতি জাদুঘরের পরিচালক আবু মোহাম্মদ দেলোয়ার হোসেন জানান, ‘সকালে হলের কর্মচারীরা সংগ্রহশালার ভেতরে শঙ্করের ঝুলন্ত লাশ দেখে আমাকে জানায়। পরে পুলিশের সহযোগিতায় লাশ উদ্ধার করা হয়।’ এ ছাড়া শঙ্কর মানসিক রোগে ভুগছিলেন বলে তিনিও জানান।
