
রমনা বটমূলে বর্ষবরণ অনুষ্ঠানে বোমা হামলার ঘটনায় করা হত্যা মামলার রায়ে মুফতি হান্নানসহ আটজনকে ফাঁসির আদেশ দিয়েছেন আদালত। ছয়জনকে যাবজ্জীবন কারাদণ্ডের আদেশ দেওয়া হয়েছে। আজ সোমবার ঢাকার দ্বিতীয় অতিরিক্ত মহানগর দায়রা জজ রুহুল আমিন এই রায় ঘোষণা করেন।২০০১ সালের ১৪ এপ্রিল বাংলা বর্ষবরণ অনুষ্ঠানে বোমা হামলা হয়। এতে ১০ জন নিহত ও অনেকে আহত হন।হামলার ১৩ বছর পর এ ঘটনায় করা হত্যা মামলার রায় ঘোষিত হলো। বিস্ফোরক দ্রব্য আইনের মামলাটি ঢাকার দ্রুত বিচার ট্রাইব্যুনাল-১-এ বিচারাধীন।মৃত্যুদণ্ড: মৃত্যুদণ্ড পাওয়া আট আসামি হলেন মুফতি হান্নান, তাজউদ্দিন, আকবর হোসাইন, হাফেজ জাহাঙ্গীর আলম বদর, আবু বকর ওরফে সেলিম হাওলাদার, মুফতি শফিকুর রহমান, মুফতি আবদুল হাই ও আরিফ হাসান ওরফে সুমন।যাবজ্জীবন: যাবজ্জীবন কারাদণ্ডাদেশ পাওয়া ছয় আসামি হলেন হাফেজ আবু তাহের, সাব্বির ওরফে আবদুল হান্নান সাব্বির, হাফেজ ইয়াহিয়া, শওকত ওসমান ওরফে শেখ ফরিদ, আবদুর রউফ ও শাহাদত উল্লাহ ওরফে জুয়েল।
পলাতক পাঁচজন: মৃত্যুদণ্ডাদেশ পাওয়া আট আসামির মধ্যে পাঁচজনই পলাতক। তাঁরা হলেন বিএনপির নেতা ও সাবেক উপমন্ত্রী আবদুস সালাম পিন্টুর ভাই তাজউদ্দিন, জাহাঙ্গীর, আবু বকর, শফিকুর ও আবদুল হাই পলাতক। অন্য আসামিরা কারাগারে আটক রয়েছেন।
রাষ্ট্রপক্ষের সন্তোষ: রায় ঘোষণার পর মহানগর সরকারি কৌঁসুলি আবদুল্লাহ আবু তাঁর প্রতিক্রিয়ায় সন্তোষ প্রকাশ করেন।
আপিল করবে আসামিপক্ষ: রায়ে অসন্তোষ প্রকাশ করেছে আসামিপক্ষ। আসামিপক্ষ বলেছে, রায়ের কপি পাওয়ার পর উচ্চ আদালতে আপিল করা হবে।
আদালতের পর্যবেক্ষণ: রায়ের পর্যবেক্ষণে আদালত বলেছেন, এটা কোনো রাজনৈতিক মামলা নয়। বর্ষবরণ অনুষ্ঠানে বোমা হামলায় নিহত ব্যক্তিরা সাধারণ মানুষ। আয়োজক ছায়ানটও একটি অরাজনৈতিক সংগঠন। দেশে অস্থিতিশীলতা ও আতঙ্ক সৃষ্টি করার জন্য আসামিরা বোমা হামলা করেছিল। সাক্ষ্য ও দালিলিক প্রমাণের ভিত্তিতে আসামিদের বিরুদ্ধে আনা অভিযোগ প্রমাণে সক্ষম হয়েছে রাষ্ট্রপক্ষ। এ ধরনের হামলা নিন্দনীয়। তাই আসামিদের প্রতি অনুকম্পা বা সহানুভূতি দেখানোর কোনো সুযোগ নেই।
১৬ জুন এই মামলার রায় দেওয়ার কথা ছিল। কিন্তু রায় লেখা শেষ না হওয়ায় ওই দিন আদালত ২৩ জুন নতুন তারিখ ধার্য করেন। আজ দুপুর পৌনে ১২টার দিকে রায় পড়া শুরু করেন আদালত। ১২টার দিকে রায় পড়া শেষ হয়। এ সময় কারাগারে আটক থাকা আসামিরা আদালতে উপস্থিত ছিলেন।
ফিরে দেখা: রমনা বটমূলে বর্ষবরণ অনুষ্ঠানে বোমা হামলার ঘটনায় বিস্ফোরক দ্রব্য আইনে একটি ও হত্যার অভিযোগে একটি মামলা করা হয়।২০০৮ সালের ২৯ নভেম্বর জঙ্গি সংগঠন হরকাতুল জিহাদের (হুজি) নেতা মুফতি আবদুল হান্নানসহ ১৪ জনের বিরুদ্ধে দুটি মামলারই অভিযোগপত্র দেয় পুলিশের অপরাধ তদন্ত বিভাগ (সিআইডি)।২০০৯ সালের ১৬ এপ্রিল আসামিদের বিরুদ্ধে অভিযোগ গঠন করা হয়।মামলার অভিযোগপত্রভুক্ত আসামিরা হলেন মুফতি হান্নান, আরিফ হাসান ওরফে সুমন, শাহাদত উল্লাহ ওরফে জুয়েল, হাফেজ আবু তাহের, আবদুর রউফ, সাব্বির ওরফে আবদুল হান্নান সাব্বির, শওকত ওসমান ওরফে শেখ ফরিদ, হাফেজ ইয়াহিয়া, আকবর হোসাইন, তাজউদ্দিন, হাফেজ জাহাঙ্গীর আলম বদর, আবু বকর ওরফে সেলিম হাওলাদার, মুফতি শফিকুর রহমান ও মুফতি আবদুল হাই।গত বছরের ২৩ অক্টোবর হত্যা মামলায় রাষ্ট্রপক্ষের সাক্ষ্য গ্রহণ শেষ হয়।
