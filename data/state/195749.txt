
আন্তর্জাতিক জঙ্গি সংগঠন আল-কায়েদার প্রধান আয়মান আল-জাওয়াহিরির কথিত ভিডিও বার্তা ইন্টারনেটে প্রকাশের অভিযোগে টাঙ্গাইলের মাঝিপাড়া থেকে রাসেল বিন সত্তার (২১) নামের এক যুবককে আটক করেছে র‌্যাব। আজ মঙ্গলবার ভোর সাড়ে পাঁচটায় তাঁকে আটক করা হয়।র‌্যাবের গণমাধ্যম শাখার অতিরিক্ত পুলিশ সুপার সাদিরা খাতুন প্রথম আলোকে এ তথ্যের সত্যতা নিশ্চিত করেছেন। এ বিষয়ে বেলা তিনটায় র‌্যাব সদর দপ্তরে সংবাদ সম্মেলন হবে বলে জানিয়েছেন তিনি।আটক হওয়া যুবকের কাছ থেকে তিনটি মুঠোফোন, দুটি ল্যাপটপ, বিপুলসংখ্যক জিহাদি বই ও উপকরণ উদ্ধার করা হয়েছে বলে র‌্যাবের পক্ষ থেকে জানানো হয়েছে।র‌্যাব দাবি করেছে, আল-জাওয়াহিরির কথিত ভিডিও বার্তা ইন্টারনেটে প্রকাশের মূলে রয়েছেন রাসেল। ইসলামী ছাত্রশিবিরের ফেসবুক পেজ বাঁশের কেল্লাসহ বেশ কয়েকটি উগ্রবাদী পেজের একজন অ্যাডমিন তিনি।ইন্টারনেটে প্রচারিত ‘বাংলাদেশ: ম্যাসাকার বিহাইন্ড এ ওয়াল অব সাইলেন্স’ শীর্ষক ২৯ মিনিটের একটি ভিডিও বার্তা সম্প্রতি নজরে আসে। ভিডিও বার্তাটি জিহাদোলজি ডটনেট নামের একটি ওয়েবসাইটে রয়েছে। ভিডিও বার্তায় দেখা যায়, আরবিতে আল-কায়েদার প্রধান জাওয়াহিরি বক্তব্য দিচ্ছেন। আর নেপথ্যে তাঁর স্থিরচিত্র। পর্দার নিচে ভেসে উঠছে বক্তব্যের ইংরেজি অনুবাদ।আল-জাওয়াহিরির কথিত ভিডিও বার্তাটি যুক্তরাষ্ট্র থেকে ইন্টারনেটে ছাড়া হয় বলে গতকাল সোমবার বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) একাধিক কর্মকর্তা প্রথম আলোকে জানিয়েছেন।ভিডিও বার্তাটির সম্প্রচার উত্সটি শনাক্ত করা হয়েছে বলে প্রধানমন্ত্রীর নিরাপত্তাবিষয়ক উপদেষ্টা তারিক আহমেদ সিদ্দিকও জানিয়েছেন। গতকাল বঙ্গোপসাগরে নৌবাহিনীর বার্ষিক মহড়া শেষে বিএনএস বঙ্গবন্ধু জাহাজে সাংবাদিকদের তিনি এ তথ্য জানান। তবে তিনি বলেন, কারা বার্তাটি সম্প্রচার করেছে, তা এখনো জানা যায়নি, শনাক্ত করার চেষ্টা চলছে।
বিটিআরসির কর্মকর্তারা জানান, ভিডিও বার্তাটি যুক্তরাষ্ট্রের অ্যারিজোনা থেকে পরিচালিত জিহাদোলজি ডটকম নামের ওয়েবসাইটে প্রথম প্রকাশ করা হয়। 
