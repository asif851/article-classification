
হবিগঞ্জের মাধবপুর উপজেলায় আজ বুধবার বেলা পৌনে তিনটার দিকে বজ্রপাতে তিন শিশু নিহত হয়েছে।নিহত শিশুরা হলো মাধবপুর উপজেলার বল্লা পুকুরপাড় গ্রামের সফিক মিয়ার মেয়ে রেখা (৭), একই গ্রামের আহম্মদ আলীর মেয়ে নাদিরা (৯) ও একই উপজেলার উত্তর সুরমা গ্রামের নানু মিয়ার ছেলে তানজিল (১৫)।পুলিশ ও প্রত্যক্ষদর্শী সূত্র জানায়, বুল্লা পুকুরপাড় গ্রামের মেঘাচ্ছন্ন আকাশে পৌনে তিনটার দিকে হঠাত্ বজ্রপাতের ঘটনা ঘটে। এতে বাড়ির পাশের মাঠে খেলতে থাকা রেখা ও নাদিরার শরীর ঝলসে যায়। ঘটনাস্থলেই মারা যায় তারা। একই সময়ে উত্তর সুরমা গ্রামে পৃথক বজ্রপাতের ঘটনায় ঘটনাস্থলেই মারা যায় তানজিল। পঞ্চম শ্রেণীর ছাত্র তানজিল ছুটি শেষে মাদ্রাসা থেকে বাড়ি ফিরছিল।মাধবপুর থানার ভারপ্রাপ্ত কর্মকর্তা (ওসি) আবদুল বাছেত ঘটনার সত্যতা নিশ্চিত করে প্রথম আলোকে জানান, পৃথক দুটি স্থানে বজ্রপাতের ঘটনায় তিন শিশুর মৃত্যু হয়েছে।
