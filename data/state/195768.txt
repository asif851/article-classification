
পাঠ্যপুস্তকের ‘সাম্প্রদায়িকীকরণ’ তদন্তের জন্য জাতীয় নাগরিক কমিশন গঠন করেছে ‘একাত্তরের ঘাতক দলাল নির্মূল কমিটি’। ১৩ সদস্যবিশিষ্ট এই কমিশনে সুপ্রিম কোর্টের আপিল বিভাগের সাবেক বিচারপতি মোহাম্মদ গোলাম রাব্বানীকে চেয়ারম্যান ও অধ্যাপক মুনতাসীর মামুনকে সদস্যসচিব করা হয়েছে।
সংগঠনটির নবনির্বাচিত কেন্দ্রীয় কার্যনির্বাহী ও উপদেষ্টা পরিষদ গত শনিবার যৌথ সভা করে এ সিদ্ধান্ত নিয়েছে। সভায় সভাপতিত্ব করেন সংগঠনের সভাপতি শাহরিয়ার কবির। আজ রোববার সংগঠনের সংবাদ বিজ্ঞপ্তিতে এ কথা জানানো হয়েছে।
চলতি শিক্ষাবর্ষের প্রাথমিক ও মাধ্যমিক স্তরের পাঠ্যবইয়ে বিভিন্ন ধরনের ভুলভ্রান্তি, বর্ণ শেখাতে অসংলগ্ন উদাহরণ এবং কয়েকটি পাঠ্যপুস্তক থেকে কয়েকজন প্রগতিশীল লেখকের কিছু গল্প-কবিতা বাদ দেওয়া নিয়ে বিতর্ক চলছে। অভিযোগ উঠেছে, কওমি মাদ্রাসাভিত্তিক একটি সংগঠনের দাবির সঙ্গে বাদ দেওয়ার বিষয়গুলো মিলে গেছে। এর মাধ্যমে পাঠ্যবইয়ে সাম্প্রদায়িক দৃষ্টিভঙ্গির প্রতিফলন ঘটেছে বলে অভিযোগ করা হচ্ছে।
একাত্তরের ঘাতক দলাল নির্মূল কমিটির সভায় গৃহীত প্রস্তাবে বলা হয়, সাধারণ পাঠ্যসূচি থেকে বাংলা ভাষা ও সাহিত্যের শাশ্বত নিদর্শন, বাঙালির ঐতিহ্য এবং মুক্তিযুদ্ধের চেতনা-সংবলিত লেখা বাদ দিয়ে যেভাবে পাকিস্তানি সাম্প্রদায়িক ভাবধারার লেখা যুক্ত করা হয়েছে, তা নিয়ে দেশব্যাপী তীব্র প্রতিক্রিয়া হয়েছে। এই ভয়ংকর তৎপরতার কারণ অনুসন্ধান এবং এর জন্য দায়ী ব্যক্তিকে খুঁজে বের করার জন্য ‘একাত্তরের ঘাতক দলাল নির্মূল কমিটি’ সুপ্রিম কোর্টের একজন সাবেক বিচারপতির নেতৃত্বে একটি তদন্ত কমিশন গঠনের জন্য সরকারের প্রতি আহ্বান জানিয়েছিল, যা হয়নি।
সরকার যে বিভাগীয় তদন্ত কমিটি করেছে, তার সীমাবদ্ধতা দেখে ‘একাত্তরের ঘাতক দালাল নির্মূল কমিটি’ জাতীয় নাগরিক কমিশন গঠনের সিদ্ধান্ত নিয়েছে। কমিশনের অন্য সদস্যদের মধ্যে রয়েছেন অধ্যাপক অজয় রায়, বিচারপতি সৈয়দ আমিরুল ইসলাম, অধ্যাপক অনুপম সেন, বিচারপতি শামসুল হুদা, কথাশিল্পী হাসান আজিজুল হক, বিচারপতি শামসুদ্দিন চৌধুরী মানিক, শহীদজায়া শ্যামলী নাসরিন চৌধুরী, শিক্ষাবিদ ফরিদা মজিদ, অধ্যাপিকা পান্না কায়সার, শিক্ষাবিদ মমতাজ লতিফ ও শাহরিয়ার কবির।
এই কমিশনকে সহযোগিতা করার জন্য ১২ সদস্যের একটি সচিবালয় গঠন করা হয়েছে। এর সমন্বয়কারীর দায়িত্ব পালন করবেন জগন্নাথ বিশ্ববিদ্যালয়ের শিক্ষক তপন পালিত। কমিশন ৩০ দিনের মধ্যে তাদের তদন্ত শেষ করে তা প্রতিবেদন আকারে প্রকাশ করবে।
