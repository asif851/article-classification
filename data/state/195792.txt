
যোগাযোগমন্ত্রী ওবায়দুল কাদের বলেছেন, ক্ষমতার স্বপ্ন দেখা খুব সহজ, কিন্তু হারানো ক্ষমতা ফিরে পাওয়া খুবই কঠিন। জনমত কোন দিকে গিয়ে হেলবে, তা আঁচ করা কঠিন। তবে যে যা-ই বলুক না কেন আগামী নির্বাচন জনগণ যেভাবে চাইবে ঠিক সেভাবেই হবে। নির্বাচনই হবে ক্ষমতা হস্তান্তরের একমাত্র পথ। ওবায়দুল কাদের গতকাল মঙ্গলবার সন্ধ্যায় নোয়াখালীর সদর উপজেলার অশ্বদিয়া ও নেয়াজপুর ইউনিয়ন আওয়ামী লীগের উদ্যোগে আয়োজিত ইফতার মাহফিলে বক্তৃতাকালে এসব কথা বলেন। ওবায়দুল কাদের বলেন, সম্প্রতি পাঁচটি সিটি করপোরেশন নির্বাচনে বিরোধীদলীয় জোট জয়লাভ করায় তারা মনে করছে জাতীয় নির্বাচনেও জয়লাভ করবে। কিন্তু সিটি করপোরেশন নির্বাচন আর জাতীয় নির্বাচন এক নয়। এ কথা তারা ভুলে যাচ্ছে। নোয়াখালী পল্লী উন্নয়ন একাডেমী মিলনায়তনের (বিআরডিবি) হলরুমে আয়োজিত এ অনুষ্ঠানে সভাপতিত্ব করেন সদর উপজেলা আওয়ামী লীগের সভাপতি শিহাবউদ্দিন শাহিন।
