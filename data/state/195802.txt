
প্রায় চার বছর অকার্যকর থাকার পর চাঁদপুরের শাহরাস্তি পৌর আওয়ামী লীগের নতুন আহ্বায়ক কমিটি ঘোষণা করা হয়েছে। গত শনিবার বিকেলে উপজেলা আওয়ামী লীগের পক্ষ থেকে ৫১ সদস্যের এ কমিটির অনুমোদন দেওয়া হয়।
নতুন কমিটিতে আহ্বায়ক হিসেবে রয়েছেন শাহরাস্তি পৌরসভার মেয়র আব্দুল লতিফ। এ ছাড়া কমিটিতে ৭ জন যুগ্ম আহ্বায়ক ও ৪৩ জন সদস্য রয়েছেন। যুগ্ম আহ্বায়কেরা হলেন আব্দুল্লাহ আল মামুন, মুকবুল আহমেদ, আব্দুল মান্নান ব্যাপারী, সৈয়দ নেছার আহমেদ, মো. বাহার উদ্দিন, তোফায়েল আহমেদ ও সাইফুল কবির।
দলীয় সূত্রে জানা গেছে, ২০১৩ সালের শেষ দিকে পৌর আহ্বায়ক কমিটির তৎকালীন সদস্যসচিব মো. কামরুজ্জামান উপজেলা আওয়ামী লীগের সাধারণ সম্পাদক নির্বাচিত হন। এরপর থেকে পৌর আওয়ামী লীগের কমিটি ও ওয়ার্ড কমিটিগুলো অকার্যকর হয়ে যায়।
এ বিষয়ে উপজেলা আওয়ামী লীগের সাধারণ সম্পাদক মো. কামরুজ্জামান প্রথম আলোকে বলেন, ‘২০১১ সালে রেজাউল করিমকে আহ্বায়ক ও আমাকে সদস্যসচিব করে দুই সদস্যের পৌর আওয়ামী লীগের আহ্বায়ক কমিটি গঠন করা হয়েছিল। আহ্বায়ক কমিটি হওয়ার পর আমরা তিন-চারটি ওয়ার্ডের কমিটি করেছিলাম। বিভিন্ন ঝামেলায় অন্য ওয়ার্ডগুলোর কমিটি করা হয়নি। পরে উপজেলা আওয়ামী লীগের সম্মেলনে আমি দলের সাধারণ সম্পাদক পদে নির্বাচিত হই। এরপর থেকে পৌর আওয়ামী লীগের কোনো কমিটি ছিল না।’
নবগঠিত কমিটির আহ্বায়ক আব্দুল লতিফ এক প্রতিক্রিয়ায় বলেন, ‘আমরা শিগগিরই কমিটির সভা ডেকে দল গোছানোর সিদ্ধান্ত নেব। নতুন করে ওয়ার্ড কমিটিগুলো করে নেতা-কর্মীদের চাঙা করা হবে।’
