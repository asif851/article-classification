
আওয়ামী লীগের সভাপতিমণ্ডলীর সদস্য ও ১৪ দলের কেন্দ্রীয় মুখপাত্র মোহাম্মদ নাসিম বলেছেন, ‘আমরা একতরফা সংসদ নির্বাচন চাই না।’আজ রোববার দুপুরে ধানমন্ডির আওয়ামী লীগ সভানেত্রীর রাজনৈতিক কার্যালয়ে ১৪ দলের বৈঠক শেষে এক সংবাদ সম্মেলনে তিনি এসব কথা বলেন।এর আগে গতকাল যুবলীগের আলোচনা সভায় তিনি বলেছিলেন, ‘আমরা জনগণকে সঙ্গে নিয়ে একাই নির্বাচন করব।’ এ মন্তব্যের এক দিন পরই আজ স্ববিরোধী বক্তব্য দিলেন নাসিম।নির্বাচনে ‘একলা চল’ বলতে কী বোঝাতে চেয়েছেন—সাংবাদিকদের এমন প্রশ্নের জবাবে মোহাম্মদ নাসিম বলেন, ‘একলা চল বলতে আমরা জনগণকে সঙ্গে নিয়ে নির্বাচনের কথা বোঝাতে চেয়েছি।’
বিএনপি যদি সংবিধানের অধীনে নির্বাচনে না আসে, তবে আওয়ামী লীগ কি একা নির্বাচন করবে—এমন প্রশ্নের জবাবে তিনি বলেন, সংবিধান মেনে চলা সবার দায়িত্ব। এটা কোনো ব্যক্তি বা গোষ্ঠীর ব্যাপার নয়।
সাবেক স্বরাষ্ট্রমন্ত্রী নাসিম বলেন, ‘সবাইকে নিয়ে নির্বাচন করতে চাই। সবাইকে নিয়ে অবাধ, নিরপেক্ষ ও সুষ্ঠু নির্বাচন হোক এটা আমরা চাই। ১৪ দল একতরফা নির্বাচন করতে চায় না।’ তিনি বলেন, বিরোধী দল সংসদে এসে আগামী নির্বাচন নিয়ে প্রস্তাব দিতে পারে।
যুদ্ধাপরাধীদের পক্ষ নিয়ে বিএনপি নিজেদের মুখোশ উন্মোচিত করেছে মন্তব্য করে নাসিম বলেন, কাদের মোল্লার রায় একটি ঐতিহাসিক রায়। এতে জনগণের প্রত্যাশা পূরণ হয়েছে।
সংবাদ সম্মেলন থেকে প্রধানমন্ত্রী শেখ হাসিনার ৬৭তম জন্মদিন ও সাউথ-সাউথ পুরস্কার লাভের জন্য ১৪ দলের পক্ষ থেকে শুভেচ্ছা ও অভিনন্দন জানানো হয়।
১৪ দলের বৈঠকে উপস্থিত ছিলেন জাতীয় সমাজতান্ত্রিক দলের (জাসদ) সাধারণ সম্পাদক শরীফ নূরুল আম্বিয়া, গণআজাদী লীগের সভাপতি আবদুস সামাদ, আওয়ামী লীগের সাংগঠনিক সম্পাদক আহমদ হোসেন, উপদপ্তর সম্পাদক মৃণাল কান্তি দাস প্রমুখ।
