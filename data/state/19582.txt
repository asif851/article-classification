
জাতীয় পার্টির (জাপা) চেয়ারম্যান এইচ এম এরশাদ বলেছেন, দেশে নির্বাচন কমিশন (ইসি) গঠনে কোনো আইন না থাকায় বরাবরই রাষ্ট্রপতির ওপর নির্ভর করতে হয়। কমিশন গঠনের পর অনেকের কাছে তা গ্রহণযোগ্য হয় না। নানা সমস্যার সৃষ্টি হয়। সবার কাছে একটি গ্রহণযোগ্য ও নিরপেক্ষ নির্বাচন কমিশন গঠনে আইন প্রণয়ন করা জরুরি।আজ শনিবার দুপুরে রংপুর সার্কিট হাউসের সম্মেলনকক্ষে জাতীয় পার্টির রংপুর বিভাগীয় কর্মিসভায় বক্তব্য দেওয়ার সময় এরশাদ এ কথা বলেন। প্রধানমন্ত্রীর বিশেষ দূত এরশাদ আগামী পয়লা জানুয়ারি ঢাকায় অনুষ্ঠেয় দলের মহাসমাবেশ সফল করতে তিন দিনের সফরে রংপুরে আছেন।এরশাদ বলেন, ‘ইসি গঠনে রাষ্ট্রপতি কয়েকটি রাজনৈতিক দলকে আলোচনায় ডেকেছেন। আমরা আলোচনায় অংশ নিয়ে স্বাধীন ও নিরপেক্ষ ইসি গঠনের বিষয়ে প্রস্তাব দেব। আশা করব, রাষ্ট্রপতি সব রাজনৈতিক দলের প্রস্তাবের ভিত্তিতে একটি গ্রহণযোগ্য ও নিরপেক্ষ ইসি গঠনে বলিষ্ঠ ভূমিকা রাখবেন।’
কর্মিসভায় এরশাদ বলেন, দেশের মানুষ জাতীয় পার্টিকে ক্ষমতায় দেখতে চায়। এ জন্য দলকে শক্তিশালী করতে হবে। আগামী জাতীয় সংসদ নির্বাচনে ৩০০ আসনেই জাতীয় পার্টির একক প্রার্থী দেওয়া হবে। তিনি বলেন, ‘দলকে শক্তিশালী করতে আগামী পয়লা জানুয়ারি ঢাকায় মহাসমাবেশ আহ্বান করা হয়েছে। এই মহাসমাবেশই প্রমাণ করবে জাতীয় পার্টি আছে, জাতীয় পার্টি সংঘবদ্ধ এবং শক্তিশালী।’ সমাবেশে বিপুলসংখ্যক নেতা-কর্মী নিয়ে যাওয়ার জন্য রংপুর বিভাগের আট জেলার জাতীয় পার্টির সভাপতি ও সাধারণ সম্পাদকদের নির্দেশ দেন এরশাদ।
কর্মিসভায় দলের মহাসচিব রুহুল আমীন হাওলাদার, প্রেসিডিয়াম সদস্য ও স্থানীয় সরকার পল্লী উন্নয়ন ও সমবায় প্রতিমন্ত্রী মসিউর রহমান, রংপুর জেলা জাতীয় পার্টির আহ্বায়ক মোফাজ্জল হোসেন, সদস্যসচিব আসিফ শাহরিয়ার, মহানগর আহ্বায়ক মোস্তাফিজুর রহমান প্রমুখ বক্তব্য দেন। এর আগে এরশাদ স্থানীয় সাংবাদিকদের সঙ্গে মতবিনিময় করেন।
