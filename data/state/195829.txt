
রাজবাড়ী শহর উন্নয়নে ২৪ দফা প্রস্তাব দিয়েছেন বিশিষ্টজনেরা। ৪০ জন বিশিষ্ট নাগরিকের সই করা প্রস্তাবটি গতকাল রোববার বেলা সাড়ে ১১টার দিকে পৌর মেয়রকে দেওয়া হয়।প্রস্তাবের মধ্যে রয়েছে শহরের আজাদি ময়দান অবৈধ দখলমুক্ত করে শেডযুক্ত মুক্তমঞ্চসহ সাংস্কৃতিক স্থাপনা নির্মাণ, শিশুপার্ক স্থাপন, শহরের হ্রদ সংস্কার ও সৌন্দর্যবর্ধন, জলাশয় রক্ষা, শহরের বিভিন্ন স্থানে বঙ্গবন্ধু শেখ মুজিবুর রহমান, রবীন্দ্রনাথ ঠাকুর, কাজী নজরুল ইসলাম, লালন ফকির, কাজী আবদুল ওদুদ, শহীদ মতিউল ইসলাম, ড. কাজী মোতাহার হোসেন, শিল্পী রশিদ প্রমুখের ভাস্কর্য নির্মাণ, হরিজনসহ পৌর এলাকার সব দলিত সম্প্রদায়ের জন্য আধুনিক স্থায়ী বাসস্থানের ব্যবস্থা করা প্রভৃতি।জেলা শিক্ষা কর্মকর্তা সৈয়দ সিদ্দিকুর রহমান, রাজবাড়ী সরকারি কলেজের সাবেক অধ্যক্ষ শংকর চন্দ্র সিনহা, চিত্রশিল্পী মনসুর উল করিম, লেখক ও গবেষক মতিয়র রহমান, জেলা কমিউনিস্ট পার্টির সাধারণ সম্পাদক বাবন চক্রবর্তী, রাজবাড়ী ডিবেট অ্যাসোসিয়েশনের সভাপতি মেজবাহ উল করিমসহ জেলার বিভিন্ন সামাজিক-সাংস্কৃতিক সংগঠনের ৪০ জন প্রস্তাবে স্বাক্ষর করেন।মেয়র মহম্মদ আলী চৌধুরী প্রথম আলোকে বলেন, ২৪ দফার মধ্যে অধিকাংশ দফাই পৌরসভার দীর্ঘমেয়াদি পরিকল্পনার মধ্যে আছে।
