
কক্সবাজারের চকরিয়া উপজেলার হারবাং ইউনিয়নের নোয়াপাড়া সরকারি প্রাথমিক বিদ্যালয়ে ঢুকে একদল দুর্বৃত্ত এক নারী শিক্ষককে মারধর করেছে বলে অভিযোগ উঠেছে। এ ঘটনায় ওই বিদ্যালয়ের সাতজন শিক্ষক গত বুধবার বিকেলে উপজেলা নির্বাহী কর্মকর্তাকে (ইউএনও) লিখিত অভিযোগ দিয়েছেন। গত মঙ্গলবার বিকেল চারটার দিকে ওই শিক্ষককে মারধর করা হয়।লিখিত অভিযোগে শিক্ষকেরা বলেন, মঙ্গলবার বেলা দুইটায় বিদ্যালয় প্রাঙ্গণে অভিভাবক সমাবেশ অনুষ্ঠিত হয়। সমাবেশে উপজেলা শিক্ষা কর্মকর্তা গুলশান আকতার, সহকারী শিক্ষা কর্মকর্তা বিকাশ ধর ও হারবাং ইউনিয়ন পরিষদের চেয়ারম্যান মিরানুল ইসলাম বক্তব্য দেন। অনুষ্ঠান শেষে অতিথিরা প্রধান শিক্ষকের কক্ষে বসে গল্প করছিলেন। এ সময় স্থানীয় পাঁচজন দুর্বৃত্ত বিদ্যালয়ের একটি কক্ষে ঢুকে নারী শিক্ষককে কিল-ঘুষি মেরে মেঝেতে ফেলে দেন। তাঁর চিৎকারে আশপাশের লোকজন এগিয়ে গেলে দুর্বৃত্তরা পালিয়ে যায়।
বিদ্যালয়ের প্রধান শিক্ষক রাশেদা বেগম প্রথম আলোকে বলেন, অতর্কিতভাবে কেন দুর্বৃত্তরা একজন শিক্ষককে এভাবে মারধর করল, বুঝতে পারছি না। হামলার বিষয়টি লিখিতভাবে ইউএনওকে জানানো হয়েছে।
মারধরের শিকার ওই শিক্ষক বলেন, শিশুসন্তানকে নিয়ে তিনি একা ওই কক্ষে ছিলেন। তখন তাঁর ওপর হামলা হয়। হামলাকারীদের সঙ্গে তাঁর কোনো বিরোধ ছিল না।
বিদ্যালয়ের শিক্ষকেরা বলেন, শিক্ষককে মারধরের পর থেকে তাঁরাও আতঙ্কে রয়েছেন। তাঁরা এ ঘটনার দৃষ্টান্তমূলক শাস্তি চান।
জানতে চাইলে চকরিয়া উপজেলার ইউএনও নুরুদ্দীন মুহাম্মদ নোমান শিবলী প্রথম আলোকে বলেন, ঘটনাটি ন্যাক্কারজনক। উপজেলা শিক্ষা কর্মকর্তাকে বিষয়টি তদন্তের দায়িত্ব দেওয়া হয়েছে। তদন্ত প্রতিবেদন পাওয়ার পর ব্যবস্থা নেওয়া হবে।
