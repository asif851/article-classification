
‘কৃষি বাঁচাও, কৃষক বাঁচাও, দেশ বাঁচাও’ স্লোগান সামনে রেখে ফসলের লাভজনক দামের দাবিতে সিরাজগঞ্জে কৃষকবন্ধন অনুষ্ঠিত হয়েছে। বাংলাদেশ কৃষক সমিতির উদ্যোগে কক্সবাজার থেকে তেঁতুলিয়া পর্যন্ত এই কর্মসূচি গ্রহণ করা হয়। এরই অংশ হিসেবে গতকাল সকালে বঙ্গবন্ধু সেতুর পশ্চিম সংযোগ সড়কের কড্ডার মোড়ে কৃষকবন্ধন হয়। এ সময় বক্তব্য দেন কৃষক সমিতির কেন্দ্রীয় সাংগঠনিক সম্পাদক আহসান হাবিব, জেলা বাসদের সমন্বয়ক নব কুমার কর্মকার প্রমুখ। বক্তারা বলেন, বর্তমান সরকার সার, তেলসহ কৃষি উৎপাদন পণ্যের দাম বাড়িয়েছে। অবিলম্বে কৃষিপণ্যের ন্যায্যমূল্যের ব্যবস্থা না করা হলে ভবিষ্যতে বড় ধরনের আন্দোলন গড়ে তোলা হবে বলে হুঁশিয়ার করেন বক্তারা। 
