
পরিবার ও সমাজ হোক নারী ও কন্যাশিশু নির্যাতন প্রতিরোধের দুর্গ—স্লোগান নিয়ে বাংলাদেশ মহিলা পরিষদ মুন্সিগঞ্জ জেলা শাখার নবম সম্মেলন অনুষ্ঠিত হয়েছে। এ উপলক্ষে গতকাল শুক্রবার জেলা মহিলা পরিষদের আয়োজনে শোভাযাত্রা ও সভা হয়।বেলা পৌনে ১১টার দিকে জেলা শিল্পকলা একাডেমি চত্বর থেকে শোভাযাত্রা বের করা হয়। পরে জেলা শিল্পকলা একাডেমির সভাকক্ষে আলোচনা সভা হয়। এতে জেলা মহিলা পরিষদের সভানেত্রী রাজিয়া বেগম সভাপতিত্ব করেন। অনুষ্ঠানের দ্বিতীয় পর্বে নাছিমা আক্তারকে সভাপতি ও সালমা তালুকদারকে সাধারণ সম্পাদক করে ৩০ সদস্যবিশিষ্ট জেলা কমিটি ঘোষণা করা হয়।আলোচনা সভায় নারী নেত্রীরা দাবি করেন, ১৮ বছরের নিচে বিয়ে নয়, এমন বিধান রেখে বাল্যবিবাহ আইন পাস করতে হবে। জাতীয় সংসদে নারীদের এক-তৃতীয়াংশ আসনসহ সব রাজনৈতিক দলে নারীদের জন্য এক-তৃতীয়াংশ জায়গা রাখতে হবে।সভায় প্রধান অতিথি ছিলেন মহিলা পরিষদের কেন্দ্রীয় কমিটির যুগ্ম সাধারণ সম্পাদক সীমা মোসলেম। বক্তব্য দেন পরিষদের কেন্দ্রীয় সাংগঠনিক সম্পাদক উম্মে সালমা, স্বাস্থ্যবিষয়ক সম্পাদক নুরুল ওয়ারা, জেলা কমিটির সাবেক সভাপতি খালেদা খানম, সদর উপজেলা পরিষদের ভাইস চেয়ারম্যান মেহেরুন্নেছা নাজমা, জেলা সম্মিলিত সাংস্কৃতিক জোটের সভাপতি মতিউল ইসলাম, জেলা মহিলা পরিষদের সভাপতি নাছিমা আক্তার, সহসভাপতি হামিদা খাতুন প্রমুখ।
