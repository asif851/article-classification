
অনলাইন নিউজ পোর্টালের সাংবাদিক উৎপল দাস নিখোঁজ হওয়ার দুই মাস হলো আজ। এই সময়ের মধ্যে তাঁর কোনো খবর না পাওয়ায় উদ্বেগ প্রকাশ করেছেন সাংবাদিক নেতারা। মুখে কালো কাপড় বেঁধে ঢাকা রিপোর্টার্স ইউনিটির সামনে মানববন্ধন করেছেন গণমাধ্যমকর্মীরা।
আজ রোববার দুপুরে এই মানববন্ধন করে ঢাকা রিপোর্টার্স ইউনিটি, ঢাকা সাংবাদিক ইউনিয়ন (ডিইউজে) ও বাংলাদেশ ফেডারেল সাংবাদিক ইউনিয়ন (বিএফইউজে)।
ঢাকা রিপোর্টার্স ইউনিটির সভাপতি সাইফুল ইসলাম বলেন, ‘আমাদের উৎপল আজ দুই মাস ধরে নিখোঁজ। আমরা প্রতিদিন তাঁর জন্য দাঁড়াচ্ছি। আমাদের একটিই দাবি, আমাদের মাঝে উৎপল দাসকে ফিরিয়ে দিন।’ তিনি বলেন, স্বরাষ্ট্রমন্ত্রীর অনেক দায়িত্ব। অথচ তিনি বলেছেন, অনেকে স্বেচ্ছায় নিখোঁজ হয়ে সরকারকে বেকায়দায় ফেলতে চায়। সরকারের আইনশৃঙ্খলা বাহিনী তো সেসব ব্যক্তিকেও খুঁজে বের করতে পারে। স্বরাষ্ট্রমন্ত্রীকে আইনশৃঙ্খলা বাহিনীর সঙ্গে কথা বলে উৎপলকে দ্রুত ফিরিয়ে দেওয়ার আহ্বান জানান তিনি।
ঢাকা রিপোর্টার্স ইউনিটির সাধারণ সম্পাদক শুক্কুর আলী বলেন, ‘আমরা উৎপলকে ফিরে পেতে চাই। এভাবে উৎপলকে আমরা হারাতে চাই না।’ তিনি বলেন, সরকারের আইনশৃঙ্খলা বাহিনী ও সরকারের গোয়েন্দা সংস্থার কাছে অনুরোধ, উৎপলকে ফিরিয়ে দিন।
মানববন্ধনে বিএফইউজের যুগ্ম মহাসচিব অমিয় ঘটক বলেন, সাংবাদিক উৎপল দাসকে ফিরে পেতে সাংবাদিকেরা দুই মাস ধরে বিভিন্ন কর্মসূচি দিয়ে যাচ্ছেন, কিন্তু এতে সরকারের কোনো সাড়া পাওয়া যাচ্ছে না। তিনি বলেন, ‘আমরা কঠোর কর্মসূচিতে যেতে চাই। প্রয়োজনে একদিন অন্তত এক ঘণ্টার জন্য হলেও জাতীয় প্রেসক্লাবের সামনের রাস্তায় আমরা হরতাল পালন করব।’
গত ১০ অক্টোবর অফিস থেকে বের হওয়ার পর নিখোঁজ হন উৎপল দাস। উৎপল ঢাকার ফকিরাপুল এলাকায় একটি ভাড়া বাসায় থাকতেন। তাঁর গ্রামের বাড়ি নরসিংদীর রায়পুরার রাধানগরে। ছেলেকে ফিরে পেতে গত ২৬ অক্টোবর প্রধানমন্ত্রী শেখ হাসিনার হস্তক্ষেপ চান উৎপলের বাবা চিত্তরঞ্জন দাস।
