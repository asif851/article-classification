
রাজধানীর গুলশানে সরকারি সম্পত্তি আত্মসাতের অভিযোগে করা মামলায় বিএনপির নেতা মওদুদ আহমদের ছয় মাসের অন্তর্বর্তীকালীন জামিন মঞ্জুর করেছেন হাইকোর্ট। আজ সোমবার বিচারপতি নাঈমা হায়দার ও বিচারপতি জাফর আহমেদ সমন্বয়ে গঠিত হাইকোর্ট বেঞ্চ তাঁর জামিন আবেদনের পরিপ্রেক্ষিতে এ আদেশ দেন।মওদুদ আহমদের আইনজীবীরা জানিয়েছেন, এই মামলাসহ ছয়টি মামলায় তিনি (মওদুদ আহমদ) জামিন পেয়েছেন। তাঁর কারামুক্তিতে আর কোনো আইনগত বাধা নেই।এদিকে গত বছরের ২ মার্চ রমনা থানায় করা এক মামলায় বিএনপির চেয়ারপারসনের উপদেষ্টা খন্দকার মাহবুব হোসেন অন্তর্বর্তীকালীন জামিন পেয়েছেন। এ নিয়ে তাঁর বিরুদ্ধে করা দুই মামলায় জামিন পেলেন তিনি। ফলে তাঁর মুক্তি পেতে আর কোনো বাধা নেই বলে জানান তাঁর আইনজীবীরা।
