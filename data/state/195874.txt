
নেপালের রাজধানী কাঠমান্ডুতে ইউএস-বাংলার একটি উড়োজাহাজ দুর্ঘটনায় প্রাণহানিতে শোক প্রকাশ করেছেন রাশিয়ার প্রেসিডেন্ট ভ্লাদিমির পুতিন।
রাষ্ট্রপতি আবদুল হামিদ ও প্রধানমন্ত্রী শেখ হাসিনার কাছে পাঠানো শোকবার্তায় পুতিন বলেন, ‘কাঠমান্ডু বিমানবন্দরে বাংলাদেশি বিমান দুর্ঘটনায় বিপুলসংখ্যক লোকের প্রাণহানিতে আমি গভীরভাবে শোকাহত। শোকবার্তায় নিহত ব্যক্তিদের পরিবারের প্রতি তাঁর আন্তরিক সমবেদনা ও সহানুভূতি জানান পুতিন। আহত ব্যক্তিদের দ্রুত আরোগ্য কামনা করেন তিনি।
নেপালের রাজধানী কাঠমান্ডুর ত্রিভুবন আন্তর্জাতিক বিমানবন্দরে ইউএস-বাংলার উড়োজাহাজটি সোমবার স্থানীয় সময় বেলা ২টা ২০ মিনিটে অবতরণের কথা ছিল। নামার আগেই এটি বিধ্বস্ত হয়ে বিমানবন্দরের পাশের একটি খেলার মাঠে পড়ে যায়। উড়োজাহাজটিতে ৪ জন ক্রু ও ৬৭ জন যাত্রী ছিলেন। উড়োজাহাজ বিধ্বস্ত হওয়ার ঘটনায় শেষ খবর পাওয়া পর্যন্ত পাইলট ক্যাপ্টেন আবিদ সুলতানসহ ৫০ জন নিহত হয়েছেন।
