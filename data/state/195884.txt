

ব্রাহ্মণবাড়িয়ার নাসিরনগর উপজেলায় হিন্দু সম্প্রদায়ের ওপর হামলার প্রতিবাদ ও বিচার দাবিতে রাজধানীর শাহবাগ মোড় অবরোধ করা হয়েছে।
আজ শুক্রবার সকাল সাড়ে ১০টার পর ঢাকা বিশ্ববিদ্যালয়ের সাধারণ শিক্ষার্থীদের ব্যানারে এ অবরোধ শুরু হয়। তাঁদের সঙ্গে এই কর্মসূচিতে কয়েকটি সংগঠনও যোগ দিয়েছে।
শাহবাগ মোড় অবরোধের আগে প্রতিবাদকারীরা আজ সকাল ১০টার দিকে জাতীয় প্রেসক্লাবের সামনে বিক্ষোভ-সমাবেশ করেন। এরপর তাঁরা সেখান থেকে মিছিল নিয়ে শাহবাগে আসেন।
প্রত্যক্ষদর্শীরা জানান, সকাল সাড়ে ১০টার পর কয়েক শ প্রতিবাদকারী শাহবাগ মোড়ে অবস্থান নেন। এতে শাহবাগ মোড় দিয়ে যান চলাচল বন্ধ হয়ে যায়।
শাহবাগ মোড়ে অবরোধ চলাকালে ব্রাহ্মণবাড়িয়া-১ (নাসিরনগর) আসনের সাংসদ মৎস্য ও প্রাণিসম্পদমন্ত্রী ছায়েদুল হকের কুশপুত্তলিকা পোড়ান প্রতিবাদকারীরা। তাঁরা ছায়েদুল হককে দল ও মন্ত্রীর পদ থেকে বহিষ্কারের দাবি জানান।

প্রতিবাদকারীরা বলেন, হামলার উসকানিদাতা ও হামলাকারীদের বিচারের আওতায় আনতে হবে। তাদের দৃষ্টান্তমূলক শাস্তি দিতে হবে। ক্ষতিগ্রস্ত হিন্দুদের ক্ষতিপূরণ দিতে হবে।
প্রতিবাদকারীরা সংখ্যালঘুবিষয়ক মন্ত্রণালয় প্রতিষ্ঠা, স্বাধীন সংখ্যালঘু কমিশন গঠনসহ ছয় দফা দাবি দিয়েছেন।
প্রতিবাদে অংশ নেওয়া দেবাশীষ কুমার ঘোষ বলেন, আজ সারা দিন তাঁদের কর্মসূচি চলবে। দাবি না মানলে পরবর্তী সময়ে আরও বড় কর্মসূচি দেওয়া হবে।
ফেসবুকে ধর্মীয় অনুভূতিতে আঘাত দেওয়ার অভিযোগকে কেন্দ্র করে গত ৩০ অক্টোবর নাসিরনগরের প্রায় ১৫টি মন্দির ও শতাধিক হিন্দুবাড়িতে হামলা হয়। এর পাঁচ দিন পর উপজেলা সদরে হিন্দু সম্প্রদায়ের পাঁচটি ঘর ও একটি মন্দিরে অগ্নিসংযোগ করে দুর্বৃত্তরা।
আরও পড়ুন:নাসিরনগরে গ্রেপ্তার আরও ৪
