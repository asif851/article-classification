
ঢাকায় আজ মঙ্গলবার সকাল থেকে দুপুর সাড়ে ১২টা পর্যন্ত থেমে থেমে বৃষ্টি হয়েছে। মৌসুমি বায়ু ও সাগরে লঘুচাপের কারণে এই বৃষ্টি হচ্ছে বলে আবহাওয়া অধিদপ্তর জানিয়েছে। তাদের পূর্বাভাসে বলা হয়, কাল বুধবার থেকে বৃষ্টি কমে যাবে।গতকাল সোমবারও ঢাকায় বৃষ্টি হয়। দুই দিনের বৃষ্টিতে রাজধানীতে তাপমাত্রা কমে এসেছে।আজ সকালে ছিল মেঘলা আকাশ। এরপর থেমে থেমে কখনো মুষলধারে, কখনো গুঁড়ি গুঁড়ি বৃষ্টি হয়েছে। দুপুর সাড়ে ১২টার দিকে বৃষ্টি কমে গিয়ে রোদ উঁকি দেয়।
আবহাওয়া অধিদপ্তরের তথ্যমতে, বেলা একটা পর্যন্ত ঢাকায় দুই মিলিমিটার বৃষ্টি হয়েছে। গতকাল বৃষ্টির পরিমাণ ছিল ১৮ মিলিমিটার। বৃষ্টির প্রভাবে কয়েক দিনের তীব্র তাপপ্রবাহ কমে এসেছে। আজ ঢাকায় সর্বনিম্ন তাপমাত্রা ২২ দশমিক ৮ ডিগ্রি সেলসিয়াস। গত কয়েক দিনের গড় তাপমাত্রা ছিল ৩৩ ডিগ্রি সেলসিয়াস।বৃষ্টির কারণে নগরের বিভিন্ন সড়কে পানি জমে যায়। হঠাৎ বৃষ্টিতে বিপাকে পড়েন পথচারীরা। স্কুল থেকে ফেরার সময় শিক্ষার্থীদের অনেকে বৃষ্টিতে ভিজেছে। তাদের বেশির ভাগই এই বৃষ্টিতে মজা পেয়েছে।
