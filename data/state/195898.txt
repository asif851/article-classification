
পিরোজপুরের নাজিরপুর উপজেলায় গত বৃহস্পতিবার রাতে এক স্কুলছাত্রীকে উত্ত্যক্ত করার প্রতিবাদ করায় মেয়েটির বাবা ও ভাইকে কুপিয়ে জখম করেছে বখাটেরা।মেয়েটির পরিবার ও প্রত্যক্ষদর্শী সূত্রে জানা গেছে, উপজেলার মাটিভাঙ্গা ইউনিয়নের ষষ্ঠ শ্রেণির এক ছাত্রী সন্ধ্যা সাড়ে সাতটার দিকে বাড়ি থেকে পূজামণ্ডপে যাচ্ছিল।এ সময় স্থানীয় শাওন শেখ ও পিয়াল মণ্ডল মেয়েটিকে উত্ত্যক্ত করেন। মেয়েটির ফুফাতো ভাই (২০) এ ঘটনার প্রতিবাদ জানালে তাঁকে মারধর করে বখাটেরা। খবর পেয়ে রাত আটটার দিকে মেয়েটির বাবা ও ভাই ঘটনাস্থলে গেলে তাঁদের কুপিয়ে জখম করে বখাটেরা। স্থানীয় লোকজন তাঁদের উদ্ধার করে উপজেলা স্বাস্থ্য কমপ্লেক্সে নিয়ে যান।ঘটনার পর শাওন ও পিয়াল পলাতক থাকায় তাঁদের বক্তব্য পাওয়া যায়নি।
