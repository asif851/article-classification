
প্রধানমন্ত্রীর উপদেষ্টা এইচ টি ইমামকে নিজেদের লোক বলে দাবি করেছেন বিএনপির চেয়ারপারসন খালেদা জিয়ার প্রেস সচিব মারুফ কামাল খান।আজ শনিবার দুপুরে এক আলোচনায় মারুফ কামাল এ কথা বলেন। বিএনপির সিনিয়র ভাইস চেয়ারম্যান তারেক রহমানের জন্মদিন উপলক্ষে স্বেচ্ছাসেবক দল রাজধানীর ইঞ্জিনিয়ার্স ইনস্টিটিউশন মিলনায়তনে ওই আলোচনার আয়োজন করে।আলোচনা সভায় মারুফ কামাল খান দাবি করেন, প্রধানমন্ত্রীর উপদেষ্টা এইচ টি ইমাম তাঁদের লোক। বিএনপির বাইরে বিএনপির এমন আরও লোক আছেন। তাঁরা সত্য বলতে শুরু করেছেন। এইচ টি ইমামের গায়ে হাত না দিতেও তিনি সরকারের প্রতি আহ্বান জানান।বিএনপির স্থায়ী কমিটির সদস্য রফিকুল ইসলাম মিয়া বলেছেন, তারেক রহমান গতানুগতিক রাজনীতিক নন। তাঁর মধ্যে ‘স্টেটসম্যান’ হওয়ার যোগ্যতা আছে। একদিন সে সুযোগ আসবে।রফিকুল ইসলাম মিয়া বলেন, তারেক রহমান এখন দেশের বাইরে পড়াশোনা করছেন। দেশ নিয়ে ভাবছেন। মানুষের অধিকার কীভাবে প্রতিষ্ঠা করা যায়, তা নিয়ে ভাবছেন। সুস্থ হলেই তিনি দেশে ফিরে আসবেন।নেতা-কর্মীদের বদ্ধ ঘরে স্লোগান না দিয়ে রাজপথে আন্দোলনে নামার আহ্বান জানান রফিকুল ইসলাম।অন্যদের মধ্যে বিএনপির যুগ্ম মহাসচিব রুহুল কবির রিজভী, স্বেচ্ছাসেবক দলের সভাপতি হাবিব উন নবী খান প্রমুখ বক্তব্য দেন।
