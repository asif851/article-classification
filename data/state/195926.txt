
গরুতে ধান খাওয়া নিয়ে দুই গ্রামের বাসিন্দাদের সংঘর্ষের জেরে ব্রাহ্মণবাড়িয়ার নাসিরনগর উপজেলার গোয়ালনগর ইউনিয়নে দুলাল মিয়া (৩০) নামের এক যুবক নিহত হয়েছেন। এ ঘটনায় ১০ জন আহত হয়েছেন। আজ মঙ্গলবার বিকেল চারটার দিকে এ ঘটনা ঘটে। দুলাল মিয়া গোয়ালনগর ইউনিয়নের সোনাতলা গ্রামের সাহেদ মিয়ার ছেলে।
পুলিশ ও গ্রামবাসী সূত্র জানায়, গতকাল সোমবার বিকেলে একটি ফসলি মাঠে গরুর ধান খাওয়া নিয়ে গোয়ালনগর ইউনিয়নের জামারবালি গ্রামের রজব আলীর সঙ্গে সোনাতলা গ্রামের দুলাল মিয়ার কথা-কাটাকাটি ও হাতাহাতির ঘটনা ঘটে। এর জের ধরে আজ বিকেল চারটার দিকে উভয় গ্রামের লোকজন লাঠিসোঁটা, দা-বল্লম ও ইটপাটকেল নিয়ে সংঘর্ষে জড়িয়ে পড়েন। এতে টেঁটাবিদ্ধ হয়ে দুলাল মিয়া ঘটনাস্থলেই নিহত হন। এ ঘটনায় আরও ১০ জন আহত হয়েছেন। তাঁদের উদ্ধার করে প্রাথমিক চিকিৎসা দেওয়া হয়েছে।নাসিরনগর থানার ভারপ্রাপ্ত কর্মকর্তা (ওসি) আবু জাফর ঘটনার সত্যতা নিশ্চিত করে বলেন, এ ব্যাপারে এখনো কোনো মামলা হয়নি। মামলার প্রস্তুতি চলছে। লাশ উদ্ধার করে থানায় রাখা হয়েছে। আগামীকাল বুধবার ময়নাতদন্তের জন্য জেলা সদর হাসপাতালের মর্গে পাঠানো হবে।
 
