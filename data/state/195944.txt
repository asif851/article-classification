
বান্দরবানে ঈদে বেড়াতে গিয়ে পর্যটন স্পট শৈলপ্রপাত ঝরনা থেকে পড়ে পঞ্চম শ্রেণির এক ছাত্রের মৃত্যু হয়েছে। আজ শনিবার বেলা সাড়ে ১১টায় এ ঘটনা ঘটে। নিহত ছাত্রের নাম সাইফ ইবনে তিহান (১১)। সে বান্দরবান শহর সরকারি প্রাথমিক বিদ্যালয়ে পড়ত বলে তার বাবা আবু তাহের জানিয়েছেন।  পরিবারের সদস্যরা জানিয়েছেন, সকালে ঈদের নামাজ শেষে সাইফ ইবনে তিহান ও পাঁচ বন্ধু মিলে বান্দরবান-চিম্বুক সড়কের ফারুকপাড়ার শৈলপ্রপাতে বেড়াতে যায়। সেখানে খাড়া পিচ্ছিল পাথুরে ঝরনায় ঘোরাফেরা করার সময় তিহান পড়ে যায়। খাড়া ঝরনার পানির স্রোত দ্রুত তাকে টেনে নিয়ে নিচে ফেলে দেয়।  বান্দরবান জেলা শহরের ইসলামপুরের বাসিন্দা আবু তাহের বলেন, তাঁর এক মেয়ে ও দুই ছেলের মধ্যে তিহান বড় ছেলে। বন্ধুদের সঙ্গে শৈলপ্রপাতে যাওয়ার সময় বলে যায়নি। ঈদে আনন্দে ঘুরে বেড়াচ্ছে ভেবে তিনিও খোঁজ নেননি।  তিহানের বন্ধু মোহাম্মদ রাশেদ বলেছে, সকাল তিহান খাড়া ঝরনার কিনারে গিয়ে পড়ে গেছে।  ফায়ার সার্ভিসের বান্দরবানের স্টেশন কর্মকর্তা তারিকুল ইসলাম বলেছেন, সংবাদ পেয়ে তাঁরা শৈলপ্রপাতে যান। অনবধানতাবশত তিহান নামের ছেলেটি পড়ে গেছে। পানির স্রোত তাকে একেবারে পানি ভেতরে পাথরের খাদে নিয়ে গেছে। সেখান থেকে উদ্ধার করে মা-বাবার কাছে হস্তান্তর করা হয়েছে।
