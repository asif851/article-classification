
কালো কাচ লাগানো মাইক্রোবাসসহ সব ধরনের যানবাহনের বিরুদ্ধে অভিযান শুরু করেছে ট্রাফিক পুলিশ। রাজধানীতে আজ রোববার সকাল থেকে এ অভিযান শুরু হয়। মহানগর পুলিশের ট্রাফিক নিয়ন্ত্রণকক্ষ থেকে এ তথ্য জানানো হয়েছে।মহানগর পুলিশের ট্রাফিক নিয়ন্ত্রণকক্ষ থেকে জানানো হয়েছে, কালো কাচ লাগানো যানবাহনের বিরুদ্ধে মোটরযান আইনের ১৫১ ধারায় শাস্তি ও জরিমানা করা হচ্ছে। সর্বনিম্ন জরিমানা এক হাজার ২৫০ টাকা।অনেক ক্ষেত্রে কালো কাচ লাগানো গাড়ির কাগজপত্র রেখে দেওয়া হচ্ছে। জরিমানা ও কাচ বদল করে আসার পর মালিককে কাগজপত্র ফেরত দেওয়া হচ্ছে।মাইক্রোবাসসহ সব ধরনের যানবাহন থেকে কালো কাচ খুলে ফেলতে স্বরাষ্ট্র মন্ত্রণালয়ের বেঁধে দেওয়া সময় গতকাল শনিবার শেষ হয়। নির্দিষ্ট সময়সীমার মধ্যে এ নির্দেশ পালন না করলে আইন অনুযায়ী ব্যবস্থা নেওয়ার ঘোষণা আগেই দিয়েছে পুলিশ।ঢাকা মহানগর পুলিশের যুগ্ম কমিশনার (ট্রাফিক) মীর রেজাউল আলম প্রথম আলোকে জানিয়েছেন, রাজধানীর ছয় থেকে সাতটি স্থানে তল্লাশি কেন্দ্র বসিয়ে অভিযান চালানো হচ্ছে। এখন থেকে এ অভিযান অব্যাহত থাকবে।রাজধানীর বিজয় সরণি এলাকায় বিশেষ অভিযান পরিচালনা করছে ট্রাফিক বিভাগ। ট্রাফিক বিভাগের সহকারী কমিশনার (এসি) রাজীব ফরহাদ প্রথম আলোকে জানান, বেলা একটা পর্যন্ত সংশ্লিষ্ট তল্লাশি কেন্দ্রটিতে কালো কাচযুক্ত ৩০টি যানবাহনকে জরিমানা করা হয়েছে। জনগণের মধ্যে সাড়া পাওয়া যাচ্ছে। এ ছাড়া প্রাইভেট কারগুলোর কাচে কালো পেপার বসানো থাকলে সেগুলো তুলে ফেলা হচ্ছে।এসি রাজীব আরও জানান, হলুদ সার্জেন্টের কাছে কালো কাচযুক্ত গাড়ি আটক হলে দ্বিগুণ জরিমানা করা হচ্ছে।মাইক্রোবাসসহ সব ধরনের যানবাহন থেকে কালো কাচ খুলে ফেলতে সম্প্রতি নির্দেশ দেয় স্বরাষ্ট্র মন্ত্রণালয়। মন্ত্রণালয় মনে করছে, সম্প্রতি অপহরণ, গুমসহ যেসব ঘটনা বেশি ঘটছে, তাতে মাইক্রোবাসসহ বিভিন্ন গাড়িতে কালো কাচ ব্যবহার করা হচ্ছে। এর ফলে গাড়ির ভেতরে কে আছে, তা শনাক্ত করা যাচ্ছে না। স্বরাষ্ট্র মন্ত্রণালয় আজ ১০ মে পর্যন্ত গাড়ি থেকে কালো কাচ খুলে ফেলার সময়সীমা বেঁধে দেয়।
