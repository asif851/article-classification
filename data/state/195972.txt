
‘গুরুত্বপূর্ণ ও গোপনীয় তথ্য ফাঁস ঠেকাতে’ দুর্নীতি দমন কমিশনে (দুদক) সাংবাদিকদের প্রবেশে ‘কার্যত’ নিষেধাজ্ঞা জারি করা হয়েছে। দুই দিন ধরে ঊর্ধ্বতন ব্যক্তিদের সঙ্গে দেখা করার বিশেষ পূর্বানুমতি (অ্যাপয়েন্টমেন্ট) থাকলেও কার্যালয়ে প্রবেশের অনুমতি পাওয়া যাচ্ছে না। 
আজ সোমবার পেশাগত দায়িত্ব পালনের জন্য কয়েকজন সংবাদকর্মী সংস্থাটির কার্যালয়ে গেলে ‘ওপরের নির্দেশ রয়েছে’ বলে প্রবেশে বাধা দেন নিরাপত্তাকর্মীরা। বেলা তিনটার পর দুদকসচিবের সঙ্গে দেখা করার পরামর্শ দেন তাঁরা।এ বিষয়ে জানতে চাইলে দুদকসচিব আবু মো. মোস্তফা কামাল প্রথম আলোকে বলেন, ‘গুরুত্বপূর্ণ ও গোপনীয় তথ্য যাতে ফাঁস না হয়, সে জন্য শুধু সাংবাদিক নয়, যেকোনো ধরনের দর্শনার্থী প্রবেশ সীমিত করতে চাই আমরা।’সচিব বলেন, সংস্থার সব কর্মকর্তা–কর্মচারী যদি কোনো বিষয়ে কথা বলেন, তাহলে তথ্য বিকৃতির সুযোগ থেকে যায়। সে জন্য এখন থেকে দুদকসচিব ও জনসংযোগ কর্মকর্তা গণমাধ্যমকর্মীদের সঙ্গে কথা বলবেন, অন্য কেউ নন। গণমাধ্যমকর্মীরা বেলা তিনটা থেকে সাড়ে চারটার মধ্যে এ দুজনের সঙ্গে কথা বলে তাঁদের প্রয়োজনীয় তথ্য সংগ্রহ করতে পারবেন।এর আগে ২০১২ সালে পদ্মা সেতুতে দুর্নীতির অভিযোগ অনুসন্ধানের সময় সাবেক চেয়ারম্যান গোলাম রহমানের কমিশন দুদকে সাংবাদিকদের প্রবেশে নিষেধাজ্ঞা দিয়েছিলেন। পরে সাংবাদিক ও সুশীল সমাজের প্রতিবাদের মুখে সে নিষেধাজ্ঞা তুলে নেওয়া হয়। সদ্য সাবেক কমিশনের শেষ দিকে দুদকের সাবেক সচিব মাকসুদুল হাসান খানও দুদকে সাংবাদিক প্রবেশ সীমিত করার উদ্যোগ নেন। কিন্তু কমিশনের হস্তক্ষেপের কারণে তা বাস্তবায়ন সম্ভব হয়নি।
