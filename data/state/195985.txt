
এসএসসি পরীক্ষাকে কেন্দ্র করে ফেসবুক বন্ধে ‘অবস্থা বুঝে ব্যবস্থা’ নেওয়া হবে বলে জানিয়েছেন শিক্ষামন্ত্রী নুরুল ইসলাম নাহিদ। কাল বৃহস্পতিবার থেকে মাধ্যমিক স্কুল সার্টিফিকেট (এসএসসি) ও সমমানের পরীক্ষা শুরু হচ্ছে।
আজ বুধবার দুপুরে সচিবালয়ে এই পরীক্ষা নিয়ে তথ্য জানাতে সংবাদ সম্মেলনের আয়োজন করে শিক্ষা মন্ত্রণালয়। ওই সময় এক প্রশ্নের জবাবে শিক্ষামন্ত্রী বলেন, কাল থেকে শুরু হওয়া এসএসসি ও সমমানের পরীক্ষায় সীমিত সময়ের জন্য ফেসবুক বন্ধ রাখা যায় কি না, সে বিষয়ে বাংলাদেশ টেলিযোগাযোগ নিয়ন্ত্রণ কমিশন (বিটিআরসি) অবস্থা বুঝে ব্যবস্থা নেবে।
শিক্ষামন্ত্রী বলেন, তাঁরা তো আর ফেসবুক বন্ধ করতে পারবেন না। কিন্তু যাঁরা এ ব্যাপারে দায়িত্ব পালন করেন, তাঁদের সঙ্গে আলাপ করা হয়েছে। বিটিআরসির চেয়ারম্যানসহ অন্য যাঁরা আছেন, তাঁদের সঙ্গেও কথা বলা হয়েছে। তাঁদের সমস্যাটি বলা হয়েছে। এ বিষয়ে তাঁরা বলেছেন, এটা প্রতিহত (ফেসবুকের মাধ্যমে প্রশ্নপত্র ছড়ানো) করার ব্যাপারে কার্যকর পদক্ষেপ নেবেন। সীমিত সময়ের জন্য ফেসবুক বন্ধ রাখবেন কি না, সেটাও তাঁরা অবস্থা বুঝে ব্যবস্থা নেবেন। তাঁরা সাহায্য করার বিষয়ে ইতিবাচক দৃষ্টিভঙ্গি প্রকাশ করেছেন। তাঁরা তাঁদের মতো করে ব্যবস্থা নেবেন।
পরীক্ষার সময় কোচিং সেন্টার বন্ধ রাখার বিষয়ে শিক্ষামন্ত্রী বলেন, ‘এ বিষয়ে পুলিশকে দায়িত্ব দেওয়া হয়েছে। স্থায়ীভাবে কোচিং সেন্টার বন্ধের জন্যও আইন করা হচ্ছে।’
সংবাদ সম্মেলনে জানানো হয়, আটটি সাধারণ শিক্ষা বোর্ডসহ মোট ১০ বোর্ডে এবার মোট পরীক্ষার্থী ২০ লাখ ৩১ হাজার ৮৯৯ জন। এর মধ্যে শুধু আট বোর্ডের এসএসসি পরীক্ষার্থী ১৬ লাখ ২৭ হাজার ৩৭৮ জন। সারা দেশে মোট ৩ হাজার ৪১২টি কেন্দ্রে এসএসসি ও সমমানের পরীক্ষা অনুষ্ঠিত হবে। কাল থেকে পরীক্ষা শুরু হয়ে ২৫ ফেব্রুয়ারি লিখিত পরীক্ষা শেষ হবে।
