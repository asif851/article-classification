
তোবা গ্রুপের ব্যবস্থাপনা পরিচালক (এমডি) দেলোয়ার হোসেন জামিন পেয়েছেন বলে জানিয়েছেন শ্রম প্রতিমন্ত্রী মুজিবুল হক চুন্নু। আগামী রোববার-সোমবারের মধ্যে তিনি মুক্তি পেতে পারেন বলেও তিনি জানান।
ঈদ উদযাপনে বর্তমানে কিশোরগঞ্জে নিজ গ্রামে অবস্থান করছেন শ্রম প্রতিমন্ত্রী। আজ বৃহস্পতিবার একটি বেসরকারি টিভি চ্যানেলকে তিনি বলেন, ‘তোবা গ্রুপের মালিক দেলোয়ার হোসেনের জামিন হয়েছে। আশা করছি আগামী রোববার-সোমবারের মধ্যে তিনি যদি মুক্ত হয়ে আসেন, তাহলে সমস্যাটা সমাধান হয়ে যাবে।’ একই সঙ্গে তিনি সরকারের পক্ষ থেকে শ্রমিকদের অনশন প্রত্যাহারের অনুরোধ করেন।
খোঁজ নিয়ে জানা যায়, চলতি সপ্তাহের শুরুর দিকে হাইকোর্ট থেকে জামিন পান দেলোয়ার হোসেন। তবে এ-সংক্রান্ত কাগজপত্র কারাগারে না পৌঁছানোয় তিনি মুক্তি পাননি।
এদিকে, বকেয়া বেতন ও ঈদ বোনাসের দাবিতে চার দিন ধরে অনশন করছেন তোবা গ্রুপের পাঁচ কারখানার এক হাজার ৬০০ জন পোশাকশ্রমিক। টানা অনশনে আজ বৃহস্পতিবার সন্ধ্যা পর্যন্ত অন্তত ৮৪ জন শ্রমিক অসুস্থ হয়ে পড়েন। এর মধ্যে ১০ জনকে হাসপাতালে ভর্তি করা হয়েছে।
অনশনে থাকা পোশাকশ্রমিকেরা বলছেন, দাবি পুরোপুরি আদায় না হওয়া পর্যন্ত তাঁরা তাঁদের কর্মসূচি চালিয়ে যাবেন।
শ্রম প্রতিমন্ত্রী মুজিবুল হক চুন্নু বলেন, ‘বিজিএমইএ ও তোবা গ্রুপের কর্মকর্তারা আমাকে আশ্বস্ত করেছিলেন, ঈদের আগেই শ্রমিকদের পাওনা পরিশোধ করবেন। তবে খুবই দুঃখজনক, আজকে পর্যন্ত পাওনা পরিশোধ হয়নি।’ এর সঙ্গে তিনি যোগ করলেন, ‘আমার দৃঢ় বিশ্বাস, রোববার-সোমবারের মধ্যে দেলোয়ার হোসেন নিশ্চয়ই মুক্ত হবেন। জেল থেকে বেরিয়ে আসলেই শ্রমিকদের পাওনা পরিশোধের ব্যবস্থা হবে। আর যদি না করেন, তবে সরকার পক্ষ থেকে যে সমস্ত আইনি ব্যবস্থা নেওয়া দরকার, সবই করা হবে। এ ব্যাপারে সরকার অত্যন্ত সজাগ।’
২০১২ সালের ২৪ নভেম্বর দিবাগত রাতে আশুলিয়ার নিশ্চিন্তপুরে তোবা গ্রুপের প্রতিষ্ঠান তাজরীন ফ্যাশনসে অগ্নিকাণ্ডের ঘটনা ঘটে। এতে ১১১ জন পোশাকশ্রমিক অগ্নিদগ্ধ হয়ে মারা যান। এ ঘটনায় করা মামলায় জামিন নিতে গেলে আদালত ৯ ফেব্রুয়ারি দেলোয়ার হোসেনকে কারাগারে পাঠান। তাঁর স্ত্রী তোবার চেয়ারম্যান মাহমুদা আক্তারকে কারাগারে পাঠালেও পরে তিনি জামিনে মুক্তি পান।
(ভিডিও: মাছরাঙা টিভির সৌজন্যে)
এক সপ্তাহে তোবার সমস্যা সমাধানের আশ্বাস বিজিএমইএর
