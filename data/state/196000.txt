
নোয়াখালীর চাটখিল উপজেলার পরকোট ইউনিয়নের মুন্সির দরজা এলাকায় ডাকাতির প্রস্তুতিকালে গ্রামবাসীর সহায়তায় ধাওয়া করে অস্ত্র ও কার্তুজসহ দুই যুবককে গ্রেপ্তার করেছে পুলিশ। গত মঙ্গলবার দিবাগত রাতে তাদের গ্রেপ্তার করা হয়।এ সময় ডাকাতদের সঙ্গে গ্রামবাসী ও পুলিশের পাল্টিপাল্টি ধাওয়ার ঘটনা ঘটে। ডাকাতেরা পুলিশ ও গ্রামবাসীকে লক্ষ্য করে দুটি গুলি করে। তবে এতে কেউ হতাহত হননি। পরে ডাকাতদের ফেলে যাওয়া একটি মোটরসাইকেলে আগুন ধরিয়ে দেন ক্ষুব্ধ লোকজন।আটক যুবকেরা হলেন চাটখিলের পরকোট এলাকার রুহুল আমিনের ছেলে মো. মুজাহিদ (৩২) ও লক্ষ্মীপুরের করপাড়ার হারুনুর রশিদের ছেলে মো. সোহেল (৩০)। এ সময় তাঁদের কাছ থেকে একটি এলজি ও তিনটি কার্তুজ উদ্ধার করা হয়।পুলিশ ও স্থানীয় সূত্রের ভাষ্যমতে, মঙ্গলবার দিবাগত রাত ১১টার দিকে পরকোট গ্রামের মুন্সির দরজা নামকস্থানে সাত-আটজনের একদল যুবক ডাকাতির প্রস্তুতি নিচ্ছিল। স্থানীয় লোকজন বিষয়টি টের পেয়ে থানায় খবর দেন। খবর পেয়ে থানা-পুলিশ ঘটনাস্থলে গিয়ে গ্রামবাসীর সহায়তায় ওই যুবকদের ঘেরাও করার চেষ্টা করে।এ সময় যুবকেরা পুলিশ ও গ্রামবাসীর সঙ্গে পাল্টাপাল্টি ধাওয়ায় লিপ্ত হয়। একপর্যায়ে যুবকেরা পরপর দুটি গুলি ছুড়ে পালিয়ে যাওয়ার চেষ্টা করে। এ সময় ধাওয়া করে পুলিশ-গ্রামবাসী দুজনকে ধরে ফেলে। তাদের কাছ থেকে একটি এলজি ও তিনটি কার্তুজ উদ্ধার করা হয়েছে।চাটখিল থানার ভারপ্রাপ্ত কর্মকর্তা (ওসি) নছিম উদ্দিন প্রথম আলোকে বলেন, ‘আটক যুবকেরা পরকোটের মুন্সির দরজায় ডাকাতির প্রস্তুতি নিচ্ছিল। স্থানীয় লোকজন থানায় খবর দিলে পরে তাদের সহায়তায় দুজনকে আটক করা হয়। উত্তেজিত জনতা এ সময় ডাকাতদের ব্যবহৃত একটি মোটরসাইকেলে আগুন ধরিয়ে দেন। এ ঘটনায় থানায় মামলা দায়ের হয়েছে।
