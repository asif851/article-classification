
অবৈধভাবে অনুপ্রবেশের অভিযোগে ইরাকের স্বায়ত্তশাসিত কুর্দিস্তান অঞ্চলে বিনা বিচারে ৭৯ জন বাংলাদেশি কয়েক মাস ধরে আটক রয়েছেন। ২৬ সেপ্টেম্বর কুর্দিস্তানের স্থানীয় ইংরেজি অনলাইন সংবাদমাধ্যমে এ তথ্য জানানো হয়েছে।ওই বাংলাদেশিরা কুর্দিস্তানের সুলাইমানি কারাগারে আটক রয়েছেন বলে সংবাদমাধ্যমটি দাবি করেছে। আটক হওয়া ব্যক্তিদের দেশের পরিবর্তে ইরানে পাঠানো হতে পারে বলে আশঙ্কা করা হচ্ছে।তবে কারাপ্রধান হিওয়া শেখ আলী বলেছেন, ‘আটক ব্যক্তিদের সবাইকে দেশে পাঠানোর ব্যাপারে আমরা আদালতের আদেশের অপেক্ষায় আছি। আমরা তাঁদের থাকা-খাওয়ার প্রয়োজনীয় সবকিছুই দিচ্ছি।’ হিওয়া শেখ আলী বলেন, কুর্দিস্তান অঞ্চলে কয়েক শ অবৈধ বাংলাদেশি অভিবাসী রয়েছেন।কুর্দি সংবাদমাধ্যম রুদাও তাদের এক প্রতিবেদনে আটক হওয়া তিন বাংলাদেশির বক্তব্য প্রকাশ করেছে। তাঁরা হলেন আমজাদ আলী, মুহাম্মদ আতিক ও শামসু মিয়া।সুলাইমানি পুলিশ জানিয়েছে, তারা এ পর্যন্ত ১৮০ জন বাংলাদেশিকে আটক করেছে। তাঁদের অধিকাংশকেই দেশে পাঠানো হয়েছে। কেউ আবার বিভিন্ন কোম্পানিতে কাজ নিয়ে ওই দেশে থাকার সুযোগ পেয়েছেন। রুদাও ডট নেট, ইকুর্দ ডট নেট।
