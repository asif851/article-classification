
আজিমপুরের গার্হস্থ্য অর্থনীতি কলেজকে ঢাকা বিশ্ববিদ্যালয়ের পূর্ণাঙ্গ ইনস্টিটিউট করার দাবিতে ফের নীলক্ষেত-নিউমার্কেট মোড় অবরোধ করেছেন কলেজটির ছাত্রীরা। আজ বুধবারও তাঁরা একই দাবিতে সড়ক অবরোধ করবেন।গতকাল মঙ্গলবার সকাল ১০টার পর ছাত্রীরা নীলক্ষেত চৌরাস্তার চারপাশে সারি করে বসে যান। ইনস্টিটিউট করার দাবিতে পোস্টার আর ব্যানার হাতে তাঁরা বিভিন্ন স্লোগান দেন। ছাত্রীদের এই অবস্থানের কারণে নীলক্ষেত মোড় দিয়ে মিরপুর-আজিমপুর রুটের সব গাড়ি চলাচল বন্ধ থাকে। তবে গতকাল এই এলাকায় মার্কেট বন্ধ থাকায় জনদুর্ভোগ তেমন ছিল না। রাস্তায়ও তেমন যানবাহনের দীর্ঘ সারি দেখা যায়নি।ছাত্রীদের অভিযোগ, শিক্ষামন্ত্রীর আশ্বাসের পরিপ্রেক্ষিতে ছয় মাস তাঁদের আন্দোলন স্থগিত ছিল। কিন্তু এত দিনেও তাঁদের দাবি পূরণে কোনো দৃশ্যমান অগ্রগতি না হওয়ায় পুনরায় তাঁরা আন্দোলনে নেমেছেন। ছাত্রীরা বলেন, কলেজের শিক্ষকেরা ছাত্রীদের আশ্বস্ত করেছিলেন যে, তাঁরা মন্ত্রণালয়ের সঙ্গে এ নিয়ে কথা বলবেন। কিন্তু এত দিনে কোনো অগ্রগতি হয়নি।বেলা আড়াইটায় ছাত্রীরা তাঁদের দ্বিতীয় দিনের অবরোধ তুলে নেন। এই আন্দোলনের অন্যতম সমন্বয়কারী কলেজের শিশু বিকাশ ও সামাজিক সম্পর্ক বিভাগের ছাত্রী ইশরাত জাহান। তিনি প্রথম আলোকে বলেন, দাবি আদায় না হওয়া পর্যন্ত প্রতিদিনই এভাবে তাঁরা কর্মসূচি চালিয়ে যাবেন। অনির্দিষ্টকালের জন্য ক্লাস ও পরীক্ষা বর্জন চলতে থাকবে। আজ বুধবার আবার রাস্তা অবরোধ করা হবে।গত সোমবার একই দাবিতে কলেজের প্রায় পাঁচ শতাধিক ছাত্রী তিন ঘণ্টা সড়ক অবরোধ করে বিক্ষোভ করেন। সেদিন থেকে তাঁরা অনির্দিষ্টকালের জন্য অবরোধের ঘোষণা দেন।কলেজটিকে ঢাকা বিশ্ববিদ্যালয়ের অধীনে ইনস্টিটিউট করার দাবিতে গত বছর সেপ্টেম্বরে আন্দোলন শুরু করেন ছাত্রীরা। ২১ সেপ্টেম্বর কলেজের অধ্যক্ষ, ঢাকা বিশ্ববিদ্যালয় কর্তৃপক্ষ ও শিক্ষামন্ত্রী বরাবর স্মারকলিপি পেশ করেন তাঁরা। ৪ অক্টোবর নীলক্ষেত মোড় অবরোধ করলে শিক্ষামন্ত্রী দাবি পূরণের আশ্বাস দেন। পরে শিক্ষাসচিবের নেতৃত্বে একটি কমিটি করে দেন শিক্ষামন্ত্রী। কিন্তু ছয় মাসেও সেই প্রতিবেদন না আসায় গত শনিবার থেকে ক্লাস-পরীক্ষা বর্জন শুরু করেন।
 
