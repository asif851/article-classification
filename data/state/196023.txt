
যুক্তরাজ্যের রাজধানী লন্ডন থেকে সপরিবারে মালয়েশিয়ায় গেছেন বিএনপির সিনিয়র ভাইস চেয়ারম্যান তারেক রহমান। তিনি গত সোমবার মালয়েশিয়ার রাজধানী কুয়ালালামপুর পৌঁছান বলে তারেকের ঘনিষ্ঠ একটি সূত্র জানিয়েছে৷ তাঁর সেখানে সপরিবারে সপ্তাহ খানেক থাকার কথা রয়েছে৷তবে তারেক রহমানের এই সফর ব্যক্তিগত না দলীয়, সে সম্পর্কে নিশ্চিত হওয়া যায়নি। বিএনপির চেয়ারপারসন খালেদা জিয়ার গুলশান কার্যালয় ও দলের কেন্দ্রীয় কার্যালয় থেকে এই সফর সম্পর্কে কোনো তথ্য পাওয়া যায়নি৷ চেয়ারপারসনের গণমাধ্যম শাখার এক কর্মকর্তা প্রথম আলোকে জানিয়েছেন, এ বিষয়ে তাঁরা কিছু জানেন না৷ তবে বিএনপিতে দ্বিতীয় ক্ষমতাধর ব্যক্তি তারেক রহমানের দলীয়ভাবে স্বীকৃত কোনো মুখপাত্র নেই। অবশ্য বিএনপির কয়েকজন কেন্দ্রীয় নেতা বলেছেন, তাঁরাও শুনেছেন তারেক মালয়েশিয়া সফরে আছেন৷তারেক রহমান গত তত্ত্বাবধায়ক সরকার আমলে ২০০৮ সালের সেপ্টেম্বরে জামিনে মুক্তি পেয়ে চিকিৎসার জন্য লন্ডনে যান৷ এরপর থেকে সেখানেই আছেন৷ এর মধ্যে তিনি গত বছর ওমরাহ হজ করার জন্য সৌদি আরবে গিয়েছিলেন৷ এক সপ্তাহ থেকে আবার লন্ডনে ফিরে যান৷
