
আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত বলেছেন, সব দলের সঙ্গে আলোচনা করে নির্বাচন কমিশনকে (ইসি) জাতীয় নির্বাচনের তারিখ ঘোষণা করতে হবে। আজ রাজধানীর ইনস্টিটিউশন অব ডিপ্লোমা ইঞ্জিনিয়ার্স মিলনায়তনে ‘নৌকা সমর্থক গোষ্ঠী’ আয়োজিত আলোচনা সভায় তিনি এ কথা বলেন।দপ্তরবিহীন মন্ত্রী সুরঞ্জিত সেনগুপ্ত বলেন, নির্বাচনের সময় নির্বাচন কমিশনকে মুখ্য, শক্তিশালী ও নিরপেক্ষ ভূমিকা পালন করতে হবে। কারণ স্বাধীন নির্বাচন কমিশনই একটি অবাধ ও নিরপেক্ষ নির্বাচন উপহার দিতে পারে।সুরঞ্জিত বলেন, তত্ত্বাবধায়ক সরকার ও অন্তর্বর্তীকালীন সরকার এক নয়। নির্বাচনের সময় সাংসদ ও অন্যদের আচরণবিধি কেমন হবে, সেটা নিয়ে সব দলের সঙ্গে ইসির আলোচনা করতে হবে। নির্বাচনের সময় লেভেল প্লেয়িং ফিল্ড কীভাবে তৈরি করা যায়, সেটা নিয়ে সংসদেও আলোচনা হতে পারে।বিরোধী দল নিজেদের ফাঁদে আটকে পড়েছে দাবি করে সুরঞ্জিত সেনগুপ্ত বলেন, ‘সরকারি দল কী চায়, সেটা তো সংবিধানেই আছে। বিরোধী দল কী চায়, সেটার রূপরেখা তারা দিতে পারে। শুনেছি তাঁদের (বিএনপি) মধ্যে একটি উগ্রপন্থী দল রয়েছে, যাঁরা রূপরেখা দিতে দিচ্ছেন না। আমি বিএনপির গণতন্ত্রমনা যেসব নেতা আছেন, তাঁদের বলব, সংসদে এসে আপনারা নির্বাচনকালীন সরকারের রূপরেখা দিন। তা না হলে সংবিধান অনুযায়ী নির্বাচন যথাসময়ে অনুষ্ঠিত হবে।’ তিনি বলেন, আর সংঘাত নয়, রাজপথে পুলিশ মারা নয়। নির্বাচনে জয়-পরাজয়ের চূড়ান্ত সিদ্ধান্ত নেবে জনগণ।
সংগঠনের সহ-সভাপতি নাজির মিয়ার সভাপতিত্বে আলোচনা সভায় আরও বক্তব্য দেন ফয়েজ উদ্দিন মিয়া, হুমায়ুন কবির প্রমুখ।
