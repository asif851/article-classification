
দিনাজপুরে ধর্ষণের শিকার শিশুটির অবস্থা ভালোর দিকে। তার প্রজনন অঙ্গের ক্ষতের সংক্রমণ নিয়ন্ত্রণে রয়েছে। আতঙ্কও অনেকটা কমে এসেছে।
আজ শনিবার সকালে ঢাকা মেডিকেল কলেজ হাসপাতালের শিশু সার্জারি বিভাগের প্রধান অধ্যাপক আশরাফ-উল হক প্রথম আলোকে বলেন, ‘শিশুটি বেশ ভালো আছে। আলহামদুলিল্লাহ। খাওয়াদাওয়া করছে। আগে আমাদের দেখে তার যে আতঙ্ক ছিল, তাও অনেকটা কমে এসেছে। তার প্রজনন অঙ্গের ক্ষতস্থানের সংক্রমণ নিয়ন্ত্রণে আছে। সংক্রমণ সারা শরীরে ছড়িয়ে পড়ার আশঙ্কা আপাতত নেই। শিশুটির জ্বরও আসেনি। সব মিলিয়ে বলা যায়, তার অবস্থা স্থিতিশীল।’
অধ্যাপক আশরাফ-উল হক সকালে হাসপাতালের ওয়ান স্টপ ক্রাইসিস সেন্টারে (ওসিসি) থাকা শিশুটিকে দেখে এসে প্রথম আলোকে এসব কথা বলেন। তিনি জানান, আগামী বৃহস্পতিবার শিশুটির জন্য ঢাকা মেডিকেল কলেজ হাসপাতালে গঠিত নয় সদস্যবিশিষ্ট মেডিকেল বোর্ডের সদস্যরা বসবেন। তখন শিশুটির ব্যাপারে পরবর্তী সিদ্ধান্ত নেওয়া হবে।
পাঁচ বছরের এই শিশুকে গত মঙ্গলবার বেলা ১১টার দিকে ঢাকা মেডিকেল কলেজ হাসপাতালের ওসিসি সেন্টারে ভর্তি করা হয়। ওর মাথা, গলা, হাত ও পায়ে ধারালো অস্ত্রের আঘাতের চিহ্ন ছিল। ঊরুতে ছিল সিগারেটের ছ্যাঁকা।
১৮ অক্টোবর শিশুটি নিখোঁজ হয়। অনেক খোঁজাখুঁজি করেও ওই দিন তাকে পাওয়া যায়নি। পরদিন ভোরে শিশুটিকে তার বাড়ির কাছে হলুদখেতে গুরুতর অসুস্থ অবস্থায় পাওয়া যায়। প্রথমে স্থানীয় হাসপাতাল, পরে রংপুর মেডিকেল কলেজ হাসপাতাল হয়ে শিশুটি এখন ঢাকা মেডিকেলে।
ঘটনার পর শিশুটির বাবা ২০ অক্টোবর নারী ও শিশু নির্যাতন দমন আইনে মামলা করেন। মামলায় সাইফুল ইসলাম (৪২) ও আফজাল হোসেন কবিরাজ (৪৮) নামের দুজনকে আসামি করা হয়। ২৪ অক্টোবর রাতে দিনাজপুর শহর থেকে গ্রেপ্তার হন সাইফুল। গত বৃহস্পতিবার আসামি সাইফুল ইসলামের সাত দিনের রিমান্ড মঞ্জুর করেছেন আদালত। দিনাজপুর আমলি আদালত-৫-এর বিচারক কৃষ্ণ কমল এ আদেশ দেন। তবে মামলার আরেক আসামি আফজাল এখনো পলাতক।
আরও পড়ুন:সাইফুল রিমান্ডে, আদালত প্রাঙ্গণে মারধর
