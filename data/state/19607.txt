
চট্টগ্রামের সীতাকুণ্ডের ভাটিয়ারি ইউনিয়নে মাদামবিবিরহাট বাজার এলাকায় এক ব্যক্তির লাশ উদ্ধার করেছে পুলিশ। নিহত ওই সদস্যের নাম আবছার আলী (৪৮)। বাড়ি বগুড়ায়। তিনি মাদাম বিবির হাট এলাকায় নৌবাহিনীর ঘাঁটিতে জমাদার পদে কাজ করতেন।
লাশ উদ্ধারের তথ্যের সত্যতা নিশ্চিত করে সীতাকুণ্ড থানার উপপরিদর্শক (এসআই) মো. বেলায়েত উল্লাহ বলেন, সুরতহাল প্রতিবেদন তৈরি করার কাজ চলছে। পরে বিস্তারিত জানানো হবে।
ভাটিয়ারি ইউনিয়ন পরিষদের (ইউপি) চেয়ারম্যান মো. নাজিম উদ্দিন, সীতাকুণ্ড থানা-পুলিশ ও নৌবাহিনীর সদস্যরা ঘটনাস্থলে গিয়ে লাশটি উদ্ধার করেন।
ইউপির চেয়ারম্যান মো. নাজিম উদ্দিন প্রথম আলোকে বলেন, আবছার আলী গতকাল সোমবার গভীর রাতে ঢাকা থেকে মাদামবিবিরহাটে আসেন। তাঁরা ধারণা করছেন, গাড়ি থেকে মাদামবিবিরহাটে নামার পর ছিনতাইকারীর কবলে পড়েন আবছার। তার শরীরের বিভিন্ন স্থানে ছুরিকাঘাতের চিহ্ন রয়েছে।
চেয়ারম্যান নাজিম উদ্দিন আরও বলেন, আজ সকালে মাদামবিবিরহাট শাহজানিয়া মাজারের দক্ষিণ পাশের গলিতে আবছারের লাশ দেখতে পেয়ে স্থানীয় বাসিন্দারা তাঁকে খবর দেন। তিনি পুলিশকে খবর দেন।
