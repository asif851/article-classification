
কাজী জাফর আহমদের নেতৃত্বে নবগঠিত জাতীয় পার্টি বিএনপির নেতৃত্বাধীন ১৮-দলীয় জোটে যোগ দেওয়ার সিদ্ধান্ত নিয়েছে। গতকাল শনিবার বিকেলে দলের কেন্দ্রীয় নির্বাহী কমিটির সভায় এ সিদ্ধান্ত হয়।সভার মাঝামাঝি সাংবাদিকদের ব্রিফ করে কাজী জাফর বলেন, ‘আমরা আজকেই ১৮ দলে যোগদান করব। এর মধ্য দিয়ে ১৮ দল ১৯-দলীয় জোটে পরিণত হবে।’কাজী জাফর নিজেদের ‘আসল’ জাতীয় পার্টি দাবি করে বলেন, জাতীয় পার্টিতে যাঁরা খলনায়ক ছিলেন, তাঁরা বেরিয়ে গেছেন। তাঁদের মুখোশ উন্মোচন হয়ে গেছে। তিনি এরশাদকে ‘খলনায়ক ও খেলারাম’, আর সরকারে যোগ দেওয়া রওশন এরশাদের নেতৃত্বাধীন জাপাকে ‘আওয়ামী জাতীয় পার্টি’ আখ্যায়িত করেন।ব্রিফিংয়ে বিরোধী দলের চলমান আন্দোলনের সঙ্গে একাত্মতা প্রকাশ করে কাজী জাফর বলেন, দেশে আজ নতুন বাকশাল কায়েম হয়েছে। সংসদে কোনো বিরোধী দল নেই। এ সংসদ কত দিন টিকবে জানি না।এক প্রশ্নের জবাবে কাজী জাফর বলেন, পৃথিবীর কেউ বিশ্বাস করে না, এই সংসদ ও সরকার পাঁচ বছর টিকবে। স্বল্প সময়ের মধ্যে এ সরকারের পতন হবে।রাজধানীর গুলশানে অনুষ্ঠিত দলের নির্বাহী কমিটির এ সভায় কেন্দ্রীয় নেতা টি আই এম ফজলে রাব্বী, এস এম আলম, এইচ এম গোলাম রেজা, নওয়াব আলী আব্বাস খানসহ দলের সভাপতিমণ্ডলীর সদস্য, উপদেষ্টা ও ভাইস চেয়ারম্যানরা উপস্থিত ছিলেন।
 
