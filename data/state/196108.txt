
আগামী ৬ সেপ্টেম্বর থেকে বিমান বাংলাদেশ এয়ারলাইনসের ফিরতি হজ ফ্লাইট শুরু হবে। চলবে ৫ অক্টোবর পর্যন্ত।
আজ সোমবার বিমান বাংলাদেশ এয়ারলাইনসের এক প্রেস বিজ্ঞপ্তিতে এ তথ্য জানানো হয়েছে। হজযাত্রীদের সুবিধার্থে বিমান ঢাকা থেকে যাত্রার আগে হজযাত্রীদের ফিরতি ফ্লাইটের বোর্ডিং কার্ড দিয়ে দিয়েছে।
বিজ্ঞপ্তিতে আরও বলা হয়েছে, চলতি হজ মৌসুমে বিমান লক্ষ্যমাত্রার চেয়ে অতিরিক্ত হজযাত্রী পরিবহন করেছে। মোট ৬৪ হাজার ৮৭৩ জন হজযাত্রীকে নিরাপদে সৌদি আরবে পৌঁছে দিয়েছে বিমান। যদিও পূর্বনির্ধারিত লক্ষ্যমাত্রা ছিল ৬৩ হাজার ৫৯৯ জন।
বিমান ২৪ জুলাই থেকে ২৮ আগস্ট পর্যন্ত মোট ১৮৭টি হজ ফ্লাইট পরিচালনা করেছে। এর মধ্যে ঢাকা থেকে হজ ফ্লাইট পরিচালিত হয় ১৩৩টি। এ ছাড়া চট্টগ্রাম থেকে ১৫টি ফ্লাইট এবং সিলেট থেকে চারটি হজ ফ্লাইট পরিচালনা করে বিমান। এবারই প্রথম বিমান চট্টগ্রাম থেকে সরাসরি হজ ফ্লাইট পরিচালনা করে।
বিজ্ঞপ্তিতে আরও জানানো হয়, হজযাত্রী সংকটের কারণে বিমানকে ২৪টি ফ্লাইট বাতিল করতে হয়। নির্বিঘ্নে যাত্রা নিশ্চিত করতে পরে সৌদি কর্তৃপক্ষের অনুমোদন নিয়ে অতিরিক্ত আরও ৩০টি ফ্লাইট পরিচালনা করা হয়।
গত ২২ জুলাই সকালে প্রধানমন্ত্রী শেখ হাসিনা আশকোনার হজ ক্যাম্পে হজ কার্যক্রমের উদ্বোধন ঘোষণা করেন।
