
গাবতলীতে পুলিশ-শ্রমিক সংঘর্ষের পেছনে বিএনপি-জামায়াতের হাত রয়েছে বলে সন্দেহ করেছেন স্থানীয় সাংসদ আসলামুল হক। মঙ্গলবার রাতে পরিস্থিতি স্বাভাবিক করতে ব্যর্থ হয়ে রাতে সাড়ে ১২টার দিকে গাবতলী টার্মিনালের সামনে তিনি সাংবাদিকদের কাছে এ সন্দেহের কথা জানান।আসলামুল হক বলেন, ‘আমরা সব রকম চেষ্টা করেছি। তাদের বুঝিয়েছি। কিন্তু তারা শোনেনি। আমার মনে হচ্ছে, এই পরিস্থিতি আর শ্রমিক নেতাদের হাতে নেই। কয়েক বছর আগে যারা আগুন সন্ত্রাস চালিয়েছিল, তারাই এখানে যুক্ত হয়েছে। এই পরিস্থিতি স্বাভাবিক না হওয়া পর্যন্ত নেতা-কর্মীদের নিয়ে আমি মাঠে থাকব। আশা করছি ভোর নাগাদ পরিস্থিতি স্বাভাবিক হবে।’এ ব্যাপারে মন্ত্রী শাজাহান খান ও প্রতিমন্ত্রী মশিউর রহমান রাঙার সঙ্গে যোগাযোগ করেছেন কি-না জানতে চাইলে সাংসদ আসলাম বলেন, ‘মন্ত্রী মহোদয় সংসদে আছেন। তাঁর সঙ্গে কোনো যোগাযোগ হয়নি।’ তিনি গাবতলীতে এসেও শ্রমিক নেতাদের সাক্ষাৎ পাননি বলে জানিয়েছেন।আসলামুল হক বলেন, স্বরাষ্ট্রমন্ত্রীর সঙ্গে যোগাযোগ করা হচ্ছে। তিনি পরিস্থিতি সম্পর্কে অবগত আছেন। আমি আমার এলাকায় কোনো ধরনের অরাজকতা চলতে দেব না। আইনশৃঙ্খলা রক্ষাকারী বাহিনীকে সঙ্গে নিয়ে আমরাও মাঠে থাকব।
