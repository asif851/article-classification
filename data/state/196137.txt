
কুমিল্লার বরুড়া পৌরসভার বরুড়া বাজারের সব সড়কই কাদা ও খানাখন্দে ভরা। সড়কের মধ্যে বড় আকারের গর্তও হয়েছে। তার ওপর নালা না থাকায় একটু বৃষ্টি হলেই জলাবদ্ধতা দেখা দেয়। এতে পৌরবাসীকে চরম দুর্ভোগ পোহাতে হচ্ছে।সম্প্রতি সরেজমিনে দেখা গেছে, বরুড়া পৌর আদর্শ সরকারি প্রাথমিক বিদ্যালয়ের সামনে গভীর খাদ। উপজেলা স্বাস্থ্য কমপ্লেক্সের দক্ষিণ পাশের সড়কেরও একই অবস্থা। পুরোনো বেবিস্ট্যান্ড, বরুড়া প্রেসক্লাবের সামনের সড়ক, বরুড়া পশ্চিম বাজার ও চান্দিনা সড়কে পানি ও কাদা জমে একাকার। এসব সড়কের ওপর দিয়ে কোনোভাবেই চলাচল করা যাচ্ছে না। মানুষ সড়কের দুই পাশ দিয়ে হাঁটছে। যাত্রী ও পণ্যবাহী যানবাহন ওই সড়ক দিয়ে যাতায়াতের সময় কাদাযুক্ত পানি আশপাশের দোকানগুলোতে গিয়ে পড়ে।বরুড়া পৌরসভার বাসিন্দাদের অনেকের অভিযোগ, ১৯৯৫ সালে বরুড়া পৌরসভা প্রতিষ্ঠিত হয়। প্রতিষ্ঠার পর সড়ক সম্প্রসারণ, সড়ক মেরামত ও নালা তৈরিতে পৌর কর্তৃপক্ষ কোনো উদ্যোগ নেয়নি।পৌরসভার ৩ নম্বর ওয়ার্ডের বাসিন্দা ও কলেজশিক্ষক মাসুদ মজুমদার জানান, নালা তৈরি না হওয়ায় সড়কগুলোতে পানি জমে পিচ উঠে গেছে। কোথাও কোথাও গভীর খাদের সৃষ্টি হয়েছে।বরুড়া পৌরসভার মেয়র জসিম উদ্দিন পাটোয়ারী জানান, পৌর এলাকায় মাত্র নয় কিলোমিটার নালা রয়েছে। বরাদ্দ পেলে নালা তৈরি করে সড়ক সংস্কার করা হবে।
