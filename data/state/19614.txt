
ছিনতাইকারীদের গুলিতে ছেলে নিহত ও বাবা আহত হওয়ার ঘটনায় কর্তব্য অবহেলার অভিযোগে খিলগাঁও থানার ভারপ্রাপ্ত কর্মকর্তা (ওসি) সিরাজুল ইসলাম শেখকে প্রত্যাহার করা হয়েছে।
আজ শুক্রবার দুপুরে ওসিকে প্রত্যাহারের সিদ্ধান্তের কথা নিশ্চিত করেছেন ঢাকা মহানগর পুলিশের গণমাধ্যম ও জনসংযোগ বিভাগের উপকমিশনার মো. মাসুদুর রহমান।গত বৃহস্পতিবার রাতে ছিনতাইকারীরা মানি এক্সচেঞ্জের ব্যবসায়ী শরিফ হোসেন ওরফে সায়মনকে (৩২) গুলি চালিয়ে হত্যা করে তাঁর কাছ থেকে ব্যাগভর্তি ৪৮ লাখ টাকা ছিনিয়ে নেয়। এ সময় শরিফের বাবা ইসরাইল হোসেনও (৫৫) গুলিবিদ্ধ হন। গুরুতর আহত অবস্থায় তাঁকে হাসপাতালে ভর্তি করা হয়েছে।ইসরাইলের দেহে অস্ত্রোপচার করে একটি গুলি বের করা হয়েছে। তাঁর শরীরে থাকা আরও তিনটি গুলি বের করতে আবার অস্ত্রোপচার করা হবে বলে চিকিত্সকেরা জানান। শরিফ হোসেন ও তাঁর বাবা মতিঝিলের ১১৫/১২০ আদমজী কোর্টে ইউনিভার্সেল মানি এক্সচেঞ্জের মালিক।শরিফের স্বজনেরা জানান, আজ ঢাকা মেডিকেল কলেজ মর্গে শরিফের ময়নাতদন্ত শেষে লাশ বারডেম হাসপাতালের হিমাগারে রাখা হবে। পরে বাবার ইচ্ছা অনুযায়ী তাঁর মরদেহ দাফন করা হবে।
মামলা হয়নি, আটকও নেই গুলিতে ছেলে নিহত, বাবা আহত
