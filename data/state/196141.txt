
জগন্নাথ বিশ্ববিদ্যালয়ের হিসাববিজ্ঞান বিভাগের এক ছাত্রীকে যৌন হয়রানি করায় ওই বিভাগের একজন সহযোগী অধ্যাপকের পদাবনতি হয়েছে। আজ বৃহস্পতিবার বিশ্ববিদ্যালয়ের ৬৮তম সিন্ডিকেট সভায় এ সিদ্ধান্ত নেওয়া হয়।
বিশ্ববিদ্যালয়ের রেজিস্ট্রার মো. ওহিদুজ্জামান প্রথম আলোকে বলেন, ‘যৌন নিপীড়ন প্রতিরোধকল্পে গঠিত অভিযোগ কমিটির’ তদন্তে ওই শিক্ষক সাখাওয়াত হোসেনের বিরুদ্ধে অভিযোগ প্রমাণিত হয়েছে। এর ফলে তাঁকে সহযোগী অধ্যাপক থেকে সহকারী অধ্যাপক পদে পদাবনতি করা হয়েছে। এ ছাড়া আগামী দুই বছরের মধ্যে তিনি পদোন্নতির জন্য কোনো আবেদন করতে পারবেন না। পরবর্তী নির্দেশনা না দেওয়া পর্যন্ত তিনি বাধ্যতামূলক ছুটিতে থাকবেন। তাঁর অপরাধের মাত্রার ওপর ভিত্তি করে এ শাস্তি দেওয়া হয়েছে।
এর আগে যৌন হয়রানির অভিযোগে গত ২৬ এপ্রিল সাখাওয়াত হোসেনের বিরুদ্ধে বিশ্ববিদ্যালয়ের উপাচার্য মীজানুর রহমানের কাছে লিখিত অভিযোগ দেন ওই ছাত্রী। ওই দিনই তাকে বাধ্যতামূলক ছুটিতে পাঠানো হয়েছিল।
