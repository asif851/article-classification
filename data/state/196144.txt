
মৌলভীবাজারের কমলগঞ্জ উপজেলার লাউয়াছড়া বন রেঞ্জের অধীন চাউতলী বন বিটে আস্ত একটি হরিণকে গিলে খেলো একটি অজগর। আজ বৃহস্পতিবার বেলা ১১টার দিকে এ ঘটনা ঘটে।
লাউয়াছড়া বন রেঞ্জ ও চাউতলী বন বিট কার্যালয় সূত্র জানায়, আজ বেলা ১১টার দিকে চাউতলী বন বিটের ২ নম্বর সেক্টরে প্রায় ২০ ফুট দৈর্ঘ্যের একটি অজগর প্রায় ২০ কেজি ওজনের একটি হরিণকে পেঁচিয়ে ধরে শ্বাসরুদ্ধ করে। এরপর ধীরে ধীরে হরিণটিকে গিলে ফেলে। এতে অজগরটির সময় লাগে চার ঘণ্টা।চাউতলী বন বিট কর্মকর্তা আনোয়ার হোসেন বলেন, অজগরটি বেশ বড় ও ক্ষুধার্ত ছিল। সাপটি যেভাবে হরিণটিকে আঁকড়ে ধরেছিল, সে অবস্থায় হরিণকে বাঁচানোর কোনো সুযোগই ছিল না। ফলে পুরো দৃশ্য দেখা ছাড়া তাদের পক্ষে করার কিছু ছিল না।
