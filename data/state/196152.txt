
নীলফামারীর সৈয়দপুরের বন্যা পরিস্থিতি আরও ভয়াবহ হয়ে উঠেছে। পানি বাড়ছে, নতুন নতুন এলাকা প্লাবিত হচ্ছে। আজ সোমবার সৈয়দপুর বিমানবন্দরের দক্ষিণাংশের দেয়াল ভেঙে বন্যার পানি ঢুকতে দেখা গেছে। রানওয়েতে এখনো পানি না ওঠায় বিমান চলাচল স্বাভাবিক রয়েছে।
উপজেলা প্রশাসন জানায়, বন্যায় সৈয়দপুরের প্রায় আড়াই হাজার পরিবার পানিবন্দী হয়ে পড়েছে। বন্যায় আক্রান্ত অনেকে স্কুল-কলেজের আশ্রয়কেন্দ্রে উঠেছে।
উপজেলা নির্বাহী কর্মকর্তা (ইউএনও) বজলুর রশীদ বলেন, সৈয়দপুরে মোট ১৬টি আশ্রয়কেন্দ্র খোলা হয়েছে। আশ্রয়কেন্দ্র আসা লোকজনকে সরকারি ও স্থানীয়ভাবে খাদ্য দেওয়া হচ্ছে।
শহরে সবচেয়ে বড় আশ্রয়কেন্দ্র খোলা হয়েছে সৈয়দপুর কলেজে। গতকাল রোববার রাতে এই আশ্রয়কেন্দ্রের বাসিন্দাদের অন্ধকারে থাকতে হয়। বিদ্যুতের সংযোগে ত্রুটির কারণে এই সমস্যা হয়েছে বলে জানান কলেজের অধ্যক্ষ সাখাওয়াত হোসেন। তিনি বলেন, সমস্যার বিষয়টি কর্তৃপক্ষকে জানানো হলেও সমাধান হয়নি।
বন্যার পানির তোড়ে আজ ভোরে সৈয়দপুর বিমানবন্দরের দক্ষিণ পাশের দেয়াল ভেঙে যায়। বিমানবন্দরের ভেতরে প্রবল বেগে পানি ঢুকতে থাকে। বেলা দেড়টা নাগাদ পানি রানওয়েতে ওঠেনি। তবে যেকোনো সময় রানওয়ে তলিয়ে যাওয়ার আশঙ্কা করছে বিমানবন্দর কর্তৃপক্ষ।
দুপুরের দিকে বিমানবন্দরের ব্যবস্থাপক শাহীন আহমেদ বলেন, এখন পর্যন্ত বিমান চলাচল স্বাভাবিক রয়েছে। পানি নিয়ন্ত্রণে উদ্যোগ নেওয়া হয়েছে।
তিস্তা ব্যারেজ বন্যা পূর্বাভাস কেন্দ্রের বরাত দিয়ে পানি উন্নয়ন বোর্ড সৈয়দপুর বিভাগের নির্বাহী প্রকৌশলী শহীদুল ইসলাম বলেন, আজ পানি বাড়বে। কাল থেকে তা কমতে থাকবে।
