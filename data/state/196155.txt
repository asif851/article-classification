
বগুড়ার শেরপুর উপজেলা স্বাস্থ্য কমপ্লেক্স থেকে অন্তঃসত্ত্বা এক নারীকে তাড়িয়ে দেওয়া, পথে তাঁর সন্তান প্রসব ও নবজাতকের মৃত্যুর অভিযোগের বিষয়ে মামলা হয়েছে।
গতকাল বৃহস্পতিবার সন্ধ্যায় শেরপুর থানায় এই মামলা হয়। মামলায় শেরপুর উপজেলা স্বাস্থ্য কমপ্লেক্সের চিকিৎসা কর্মকর্তা মোস্তফা আলম আল্লামা তালুকদার ও নার্স সুষমা রানীকে আসামি করা হয়েছে।
শেরপুর থানার ভারপ্রাপ্ত কর্মকর্তা (ওসি) খান মো. এরফান প্রথম আলোকে বলেন, ওই নারীর স্বামী একটি মামলা করেছেন। মামলায় উপজেলা স্বাস্থ্য কমপ্লেক্সের এক চিকিৎসা কর্মকর্তা ও এক নার্সকে আসামি করা হয়েছে। মামলায় অন্তঃসত্ত্বা নারীর প্রসবে বাধা ও নবজাতকের মৃত্যুর অভিযোগ আনা হয়েছে।
ওসি খান মো. এরফান বলেন, মামলার বিষয়ে আইনগত পদক্ষেপ নেওয়া হচ্ছে।
ঘটনাটি তদন্ত করে ১৪ ডিসেম্বর আদালতে প্রতিবেদন দাখিল করতে বগুড়ার জেলা প্রশাসককে নির্দেশ দিয়েছেন হাইকোর্ট।
আরও পড়ুন:অন্তঃসত্ত্বাকে তাড়ানোর অভিযোগ তদন্তের নির্দেশ হাইকোর্টের
