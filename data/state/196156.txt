
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, প্রধানমন্ত্রী শেখ হাসিনা মিয়ানমার থেকে পালিয়ে আসা হাজারো রোহিঙ্গার মাঝে ত্রাণ বিতরণ ও শরণার্থীশিবির নির্মাণে কাজ করতে সেনাবাহিনীকে নির্দেশ দিয়েছেন।
আজ বুধবার বার্তা সংস্থা এএফপিকে ওবায়দুল কাদের বলেন, কক্সবাজারে মিয়ানমারের সীমান্তবর্তী এলাকায় শিগগির সেনাবাহিনী মোতায়েন করা হবে। গত ২৫ আগস্ট থেকে এখন পর্যন্ত সেখানে প্রায় চার লাখ ২০ হাজার রোহিঙ্গা আশ্রয় নিয়েছে। সেনাসদস্যরা প্রধানমন্ত্রীর নির্দেশ অনুযায়ী রোহিঙ্গাদের মাঝে ত্রাণ বিতরণ ও পুনর্বাসনে সহযোগিতা করবেন।
মন্ত্রী বলেন, রোহিঙ্গাদের থাকার জন্য আশ্রয়ণ নির্মাণ খুবই কষ্টকর কাজ। এই কাজের জন্য এবং তাঁদের শৌচাগার নির্মাণ নিশ্চিত করতে সেনাবাহিনীর প্রয়োজন রয়েছে।
ওবায়দুল কাদের বলেন, গত ২৪ ঘণ্টা ধরে ভারী বৃষ্টি হওয়ায় বাংলাদেশে আসা রোহিঙ্গাদের দুর্ভোগ আরও বেড়ে গেছে। হাজারো রোহিঙ্গা কক্সবাজারে বিভিন্ন পাহাড়ের ওপর আশ্রয় নিয়েছে। তাই সেখানে ভূমিধসের ঝুঁকিও রয়েছে।
