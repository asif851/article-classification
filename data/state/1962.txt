
সড়কপথে দুর্ঘটনার জন্য যেমন আইন ভঙ্গকারীরা দায়ী, তেমনি গণতন্ত্রকে হুমকির মুখে ফেলার জন্য জঙ্গিবাদীদের দায়ী করেছেন তথ্যমন্ত্রী হাসানুল হক ইনু। আজ শুক্রবার রাজধানীর একটি হোটেলে নিরাপদ নিউজ ডটকম সংবাদ পোর্টাল উদ্বোধনকালে তথ্যমন্ত্রী এ কথা বলেন।চিত্রনায়ক ইলিয়াস কাঞ্চনের ‘নিরাপদ সড়ক চাই’ সংগঠনের এ নতুন ওয়েব পোর্টালটি শুধু দুর্ঘটনার সংবাদই নয়, সড়ক চলাচলে নিরাপত্তা বজায় রাখতে প্রয়োজনীয় পরামর্শসহ নিরাপদ পথযাত্রাসংক্রান্ত তথ্যও জনসাধারণের সামনে তুলে ধরবে বলে আশা প্রকাশ করেন হাসানুল হক ইনু। তথ্যমন্ত্রী বাংলাদেশ রোড ট্রান্সপোর্ট অথরিটির (বিআরটিএ) সড়ক নিরাপত্তা সেল ‘অ্যাকসিডেন্ট রিসার্চ ইনস্টিটিউট’-এর পরিসংখ্যান উল্লেখ করে সড়ক নিরাপত্তায় নেওয়া সরকারের উদ্যোগগুলো তুলে ধরেন।তথ্যমন্ত্রী বলেন, অপরাধপ্রবণ ও দুর্নীতিগ্রস্ত চালক-মালিকেরা যেমন রাজপথের লাল বাতি বা গতিরোধক গ্রাহ্য করেন না, তেমনি জঙ্গিবাদীরা রাজনীতিতে গণতান্ত্রিক শৃঙ্খলা মানে না। একই সঙ্গে সাম্প্রদায়িকতা উসকে দেওয়া বা মিথ্যাচার ও গুজব রটানোকেও গণমাধ্যমের শৃঙ্খলা ভঙ্গ বলে মন্তব্য করেন তিনি। ইলিয়াস কাঞ্চনের সভাপতিত্বে অনুষ্ঠানে বিশ্বসাহিত্য কেন্দ্রের প্রতিষ্ঠাতা আব্দুল্লাহ আবু সায়ীদ, দৈনিক প্রথম আলোর সম্পাদক মতিউর রহমান, এফবিসিসিআইর সভাপতি কাজী আকরাম উদ্দীন আহমেদ ও ঢাকা রিপোর্টার্স ইউনিটির সাধারণ সম্পাদক ইলিয়াস খান উপস্থিত ছিলেন।
