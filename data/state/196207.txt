
বিএনপির আন্দোলনে সংঘাতের কোনো আশঙ্কা দেখছেন না স্থানীয় সরকারমন্ত্রী ও আওয়ামী লীগের সাধারণ সম্পাদক সৈয়দ আশরাফুল ইসলাম। তিনি বলেছেন, বিএনপি শান্তিপূর্ণ আন্দোলন করলে সরকার বাধা দেবে না।আজ বৃহস্পতিবার দুপুরে সচিবালয়ে নিজ কার্যালয়ে কর্মকর্তা-কর্মচারীদের সঙ্গে শুভেচ্ছা বিনিময়ের পর সাংবাদিকদের সঙ্গে আলাপকালে সৈয়দ আশরাফ এ মন্তব্য করেন।  ঈদের পর বিএনপির কঠোর আন্দোলনের ঘোষণা সম্পর্কে জানতে চাইলে সৈয়দ আশরাফুল ইসলাম বলেন, ‘তারা (বিএনপি) ইতিমধ্যে ঘোষণা দিয়েছে, শান্তিপূর্ণ আন্দোলন চালিয়ে যাবে। এখানে সংঘাতের কোনো আশঙ্কা দেখছি না। আন্দোলন তাদের গণতান্ত্রিক অধিকার, তারা তা করতে পারে। শান্তিপূর্ণ আন্দোলনে সরকার বাধা দেবে না।’
বিএনপির আন্দোলন ঠেকাতে আওয়ামী লীগের দলীয় প্রস্তুতির বিষয়ে করা এক প্রশ্নের জবাবে আওয়ামী লীগের সাধারণ সম্পাদক সৈয়দ আশরাফ বলেন, ‘আমাদের দল ১৫ আগস্ট জাতীয় শোক দিবসের কর্মসূচি নিয়ে ব্যস্ত।’ ঈদের পর যেন সবাই নির্বিঘ্নে বাড়ি ফিরে আসতে পারে, এ জন্য সবার সহযোগিতা চান তিনি।
