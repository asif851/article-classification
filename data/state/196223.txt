
গাজীপুরের কালিয়াকৈরে ট্রাকের সঙ্গে লেগুনার মুখোমুখি সংঘর্ষে এক নারীসহ চারজন নিহত হয়েছে। এ সময় অন্তত ১০ যাত্রী আহত হয়।
আজ শনিবার শনিবার দুপুরে ঢাকা-টাঙ্গাইল মহাসড়কের উপজেলার মৌচাক এলাকায় এ দুর্ঘটনা ঘটে। নিহতদের পরিচয় পাওয়া যায়নি।
আজ ভোরে রংপুরের পীরগঞ্জে ট্রাক উল্টে ১৬ জন নিহত হয়। কালিয়াকৈরের এই দুর্ঘটনাসহ দুই দুর্ঘটনায় নিহত ব্যক্তির সংখ্যা দাঁড়াল ২০। এ নিয়ে ১৩১ দিনে সড়ক দুর্ঘটনায় নিহত হলেন এক হাজার ১৬০ জন।
প্রত্যক্ষদর্শী ও পুলিশ সূত্রে জানা যায়, গাজীপুরের কোনাবাড়ী থেকে শনিবার দুপুরে একটি যাত্রীবাহী লেগুনা কালিয়াকৈরের চন্দ্রায় আসছিল। লেগুনাটি ঢাকা-টাঙ্গাইল মহাসড়কের কালিয়াকৈরের মৌচাক পেনসিল কারখানার সামনে পৌঁছালে বিপরীত দিক হতে আসা গাজীপুরগামী একটি গরু ভর্তি ট্রাকের সঙ্গে মুখোমুখি সংঘর্ষের ঘটনা ঘটে। এতে লেগুনাটি দুমড়ে মুচড়ে সড়কের পাশে ছিটকে পড়ে। এ সময় লেগুনায় থাকা নারী-শিশুসহ অন্তত ১৫ জন যাত্রী গুরুতর আহত হয়। পরে স্থানীয় লোকজন আহতদের উদ্ধার করে মৌচাক সুফিয়া হাসপাতালে নিয়ে যায়। সেখান থেকে এক নারী ও এক শিশুসহ ৫ জনকে গাজীপুর শহীদ তাজউদ্দীন আহমদ মেডিকেল কলেজ হাসপাতালে স্থানান্তর করা হয়। সেখানে চিকিৎসাধীন অবস্থায় ওই নারীসহ ৩ জন মারা যায়। অপর দুজনকে ঢাকা মেডিকেল কলেজ হাসপাতালে নেওয়ার পথে একজনের মৃত্যু ঘটে। নিহত চারজনের পরিচয় পাওয়া যায়নি। খবর পেয়ে হাইওয়ে ও মৌচাক ফাঁড়ি পুলিশ ঘটনাস্থলে এসে দুর্ঘটনাকবলিত লেগুনা উদ্ধার ও ট্রাকটি আটক করে।
গাজীপুর শহীদ তাজউদ্দীন আহমদ মেডিকেল কলেজ হাসপাতালের আবাসিক চিকিৎসক প্রণয় ভূষণ দাস তিনজনের মৃত্যুর সত্যতা নিশ্চিত করে বলেন, নিহতদের পরিচয় পাওয়া যায়নি। অপর জনের মৃত্যুর বিষয়টি আমার জানা নেই।
সালনা কোনাবাড়ী হাইওয়ে থানার ভারপ্রাপ্ত কর্মকর্তা (ওসি) কাজী হোসেন সরকার বলেন, দুর্ঘটনায় চারজন নিহত হয়েছেন। খবর পেয়ে ঘটনাস্থলে গিয়ে ট্রাকটি আটক করা হয়েছে।
