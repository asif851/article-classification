
নারায়ণগঞ্জে শিক্ষার্থী তানভীর মোহাম্মদ ওরফে ত্বকী হত্যার ঘটনায় গ্রেপ্তার সালেহ রহমান ওরফে সীমান্তর ছয় মাসের অন্তর্বর্তীকালীন জামিন মঞ্জুর করেছেন হাইকোর্ট।আজ সোমবার বিচারপতি নাঈমা হায়দার ও বিচারপতি এ বি এম আলতাফ হোসেন সমন্বয়ে গঠিত অবকাশকালীন বেঞ্চ তাঁর করা জামিন আবেদনের পরিপ্রেক্ষিতে এ আদেশ দেন। একই সঙ্গে কেন তাঁকে নিয়মিত জামিন দেওয়া হবে না, তা জানতে চেয়ে রুল জারি করেছেন আদালত।এর আগে জজ আদালতে তাঁর জামিন আবেদন খারিজ করা হয়। খারিজ আদেশের বিপরীতে তিনি হাইকোর্টে জামিনের আবেদন করেন। আদালতে আবেদনকারীর পক্ষে ছিলেন আইনজীবী রুহুল কুদ্দুস। রাষ্ট্রপক্ষে ছিলেন ডেপুটি অ্যাটর্নি জেনারেল রোনা নাহরীন ও সহকারী অ্যাটর্নি জেনারেল সামসুদ্দোহা তালুকদার।
রোনা নাহরীন প্রথম আলো ডটকমকে বলেন, ছয় মাসের জামিন মঞ্জুর করা হয়েছে। হাইকোর্টের এ আদেশের বিরুদ্ধে অবশ্যই আপিল বিভাগে আবেদন করা হবে।
চলতি বছরের ৬ মার্চ বিকেলে নারায়ণগঞ্জের নাগরিক ও সাংস্কৃতিক আন্দোলনের নেতা রাফিউর রাব্বির ছেলে তানভীর মোহাম্মদ ওরফে ত্বকী নিখোঁজ হন। পরে ৮ মার্চ তার লাশ উদ্ধার করা হয়। ওই দিন অজ্ঞাত ব্যক্তিদের বিরুদ্ধে ত্বকীর বাবা মামলা করেন।
১৮ মার্চ শামীম ওসমান, তাঁর ছেলে অয়ন ওসমানসহ সাতজনের বিরুদ্ধে পুলিশ সুপারের কাছে তিনি অবগতিপত্র দেন। এতে সালেহ রহমান ওরফে সীমান্তর নাম ছিল। ১৮ এপ্রিল সালেহ রহমানকে গ্রেপ্তার করা হয়।
