
জামালপুরে নিষিদ্ধঘোষিত জামাআতুল মুজাহিদীন বাংলাদেশের (জেএমবি) দুই সদস্যকে ১০ বছর করে কারাদণ্ড দিয়েছেন আদালত। ২০০৭ সালের একটি বিস্ফোরক মামলায় গতকাল মঙ্গলবার জামালপুরের যুগ্ম জেলা জজ ও স্পেশাল ট্রাইব্যুনাল-৩-এর বিচারক ফাতেমা ইমরোজ এই আদেশ দেন।দণ্ডপ্রাপ্ত ব্যক্তিরা হলেন জামালপুর সদর উপজেলার হাজীপুর কুমারগাতি গ্রামের কামরুল হাসান এবং সরিষাবাড়ী উপজেলার সাতপোয়া ইউনিয়নের দক্ষিণ মধ্যপাড়া গ্রামের হাবিবুর রহমান। দুজনই জেলহাজতে রয়েছেন।মামলা ও আদালত সূত্র জানায়, ২০০৭ সালের ২১ মার্চ রাতে সরিষাবাড়ী উপজেলার ভাটারা বাজারে পুলিশের একটি দল ওই দুই জেএমবি সদস্যকে ধরতে যায়। এ সময় পুলিশের উপস্থিতি টের পেয়ে তাঁরা পুলিশের ওপর হাতে তৈরি গ্রেনেড ছুড়ে পালিয়ে যাওয়ার চেষ্টা করেন। পরে স্থানীয় ব্যক্তিদের সহযোগিতায় পুলিশ জেএমবির সদস্য কামরুল ও হাবিবুরকে গ্রেপ্তার করে। এ সময় তাঁদের কাছ থেকে দুটি হ্যান্ড গ্রেনেড উদ্ধার করা হয়। এ ঘটনায় সরিষাবাড়ী থানায় ওই রাতেই দুজনের বিরুদ্ধে বিস্ফোরক আইনে মামলা করা হয়।
