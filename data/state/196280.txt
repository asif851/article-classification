
সাতক্ষীরায় মো. আলাউদ্দিন খোকন (৬৫) নামের এক মুক্তিযোদ্ধাকে কুপিয়ে খুন করেছে দুর্বৃত্তরা। আজ বুধবার সকাল সাড়ে সাতটার দিকে সাতক্ষীরার কালীগঞ্জ উপজেলা স্বাস্থ্য কমপ্লেক্সে চিকিত্সাধীন অবস্থায় তাঁর মৃত্যু হয়।
কালীগঞ্জ উপজেলা সাবেক মুক্তিযোদ্ধা কমান্ডার ও উপজেলা আওয়ামী লীগের সভাপতি শেখ ওহিদুজ্জামান জানান, মো. আলাউদ্দিন খোকনকে পরিকল্পিতভাবে জামায়াত-শিবির কুপিয়ে খুন করেছে।
নিহত আলাউদ্দিন খোকন কালীগঞ্জের ভাড়াশিমুলিয়া গ্রামের বাসিন্দা। তিনি পেশায় কৃষক ছিলেন।
নিহতের মেয়ে ফতেমা খাতুন জানান, প্রতিদিনের মতো গতকাল মঙ্গলবার রাতের খাবার শেষে তাঁর বাবা বারান্দায় ঘুমিয়ে পড়েন। রাত ১২টার দিকে কে বা কারা আলাউদ্দিনের মাথা কুপিয়ে পাশের ডোবায় ফেলে রেখে যায়। পরে প্রতিবেশীদের সহযোগিতায় তাঁকে কালীগঞ্জ স্বাস্থ্য কমপ্লেক্সে ভর্তি করা হয়।
কালীগঞ্জ স্বাস্থ্য কমপ্লেক্সের চিকিত্সক আবু ইউসুফ জানান, গতকাল দিবাগত রাত একটার দিকে আলাউদ্দিনকে স্বাস্থ্য কমপ্লেক্সে নিয়ে আসা হয়। তখন তাঁর অবস্থা খুবই ঝুঁকিপূর্ণ ছিল। প্রাথমিক চিকিত্সার পর রাতেই উন্নত চিকিত্সার জন্য তাঁকে সাতক্ষীরা সদর হাসপাতালে স্থানান্তর করার পরামর্শ দেওয়া হয়। কিন্তু অবরোধের কারণে কালীগঞ্জের সঙ্গে সাতক্ষীরার যোগাযোগ বিচ্ছিন্ন থাকায় তাঁকে নিয়ে যাওয়া যায়নি। আজ সকাল সাড়ে সাতটার দিকে তাঁর মৃত্যু হয়।
কালীগঞ্জ থানার ভারপ্রাপ্ত কর্মকর্তা আলী আযম খুনের ঘটনা নিশ্চিত করে জানান, কারা খুন করেছে, তা বলা যাচ্ছে না। তাঁর মাথায় ধারালো অস্ত্র দিয়ে তিনটি কোপ মারা হয়েছে।
