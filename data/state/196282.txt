
বাসযোগ্য শহরের জন্য নাগরিক মানসিকতার উত্তরণ ঘটাতে কাল শনিবার চট্টগ্রামে পদযাত্রার আয়োজন করা হয়েছে। চট্টগ্রাম রিসার্চ ইনিশিয়েটিভ (সিআরআই) এ পদযাত্রার উদ্যোক্তা। ‘ওয়াকিং ফর চিটাগাং’ শিরোনামে এ পদযাত্রায় সর্বস্তরের নাগরিকদের অংশ নেওয়ার আহ্বান জানানো হয়েছে।গতকাল চট্টগ্রাম প্রেসক্লাবে এক সংবাদ সম্মেলনে সিআরআইয়ের প্রধান সমন্বয়ক ও সাবেক তত্ত্বাবধায়ক সরকারের উপদেষ্টা হোসেন জিল্লুর রহমান এ আহ্বান জানান।হোসেন জিল্লুর রহমান বলেন, ‘দুই দশকে চট্টগ্রামের কলেবর বাড়লেও শ্রীবৃদ্ধি ঘটেনি। তাই কোটি টাকার স্থাপনার সামনেও খোলা ডাস্টবিন অহরহ চোখে পড়ছে; এর সঙ্গে রয়েছে অসহনীয় যানজট ও নগরবাসীর স্বাস্থ্যহীনতা। এসব বিষয়ে জনসম্পৃক্ততা ও সচেতনতা তৈরি করা দরকার। তাই আশা করছি, যে যেখানে, যতটুকু সময়ের জন্য পারবেন, এ পদযাত্রায় অংশ নেবেন।’ সংবাদ সম্মেলনে আরও উপস্থিত ছিলেন ইস্ট ডেল্টা ইউনিভার্সিটির উপাচার্য মো. সিকান্দর খান, চট্টগ্রাম মা ও শিশু হাসপাতালের চেয়ারম্যান এ এস এম ফজলুল করিম, ব্যবসায়ী সৈয়দ মাহমুদুল হক, চট্টগ্রাম প্রেসক্লাবের সাবেক চেয়ারম্যান মঈনুল ইসলাম মাহমুদ, দৈনিক আজাদীর পরিচালনা সম্পাদক ওয়াহিদ মালেক প্রমুখ।
