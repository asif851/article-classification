
মিয়ানমারের রাখাইন রাজ্যে রোহিঙ্গাদের নির্বিচারে হত্যা, বাড়িঘর পুড়িয়ে দেওয়া এবং ভিটেবাড়ি থেকে উচ্ছেদ করার প্রতিবাদ জানিয়ে কর্মসূচি পালন করেছে চট্টগ্রাম নগর বিএনপি এবং আহলে সুন্নাত ওয়াল জমাআত সমন্বয় কমিটি। গতকাল শুক্রবার নগরে পৃথক এসব কর্মসূচি পালিত হয়। এদিকে রোহিঙ্গা নির্যাতনের প্রতিবাদ জানিয়ে ফেনী ও চট্টগ্রামের হাটহাজারীতেও গতকাল বিক্ষোভ সমাবেশ হয়েছে।
গতকাল সকালে নগরের দলীয় কার্যালয় নাসিমন ভবনের সামনে মানববন্ধন করে নগর বিএনপি। এতে প্রধান অতিথি ছিলেন বিএনপির কেন্দ্রীয় সাংগঠনিক সম্পাদক মাহবুবুর রহমান। নগর বিএনপির সহসভাপতি এম এ আজিজের সভাপতিত্বে এবং যুগ্ম সম্পাদক এস এম সাইফুল আলমের পরিচালনায় প্রধান বক্তা ছিলেন নগর বিএনপির সাধারণ সম্পাদক আবুল হাশেম।
মানববন্ধনে মাহবুবুর রহমান বলেন, রোহিঙ্গা মুসলমানদের ওপর এত নির্মম ও নৃশংস নির্যাতন এবং মানবতাবিরোধী অপরাধ হওয়ার পরও বিশ্ব বিবেক আজ নীরবতা পালন করছে। মিয়ানমার সরকার রোহিঙ্গাদের বাঙালি আখ্যায়িত করে বাংলাদেশের প্রতি চ্যালেঞ্জ ছুড়েছে। তার কড়া জবাব দেওয়া এ দেশের সরকার ও জনগণের নৈতিক দায়িত্ব।
আবুল হাশেম বলেন, এ গণহত্যা বন্ধ করা না হলে মিয়ানমারের সঙ্গে বাংলাদেশের সব সম্পর্ক ছিন্ন করতে হবে।
এদিকে গতকাল দুপুরে লালদীঘি মসজিদ চত্বরে আহলে সুন্নাত ওয়াল জমাআত কেন্দ্রীয় সমন্বয় কমিটি বিক্ষোভ সমাবেশ করেছে। সংগঠনের সমন্বয়ক এম এ মতিনের সভাপতিত্বে ও সদস্যসচিব মোছাহেব উদ্দীনের সঞ্চালনায় সমাবেশে বক্তব্য দেন আবু সুফিয়ান আবেদী আল কাদেরী, জুলফিকার আলী চৌধুরী প্রমুখ। সমাবেশের পর একটি বিক্ষোভ মিছিল আশপাশের সড়ক প্রদক্ষিণ করে।
সমাবেশে এম এ মতিন মিয়ানমারে মুসলমানদের নিধনের তীব্র নিন্দা জানিয়ে বলেন, রোহিঙ্গারা বর্তমান বিশ্বের সবচেয়ে নির্যাতিত জনগোষ্ঠী। তাদের রক্ষায় মিয়ানমারে অর্থনৈতিক অবরোধ আরোপ ও জাতিসংঘের সামরিক হস্তক্ষেপ জরুরি।
প্রথম আলোর সোনাগাজী (ফেনী) প্রতিনিধি জানিয়েছেন, রোহিঙ্গা মুসলমানদের ওপর নির্যাতন ও গণহত্যার প্রতিবাদে ফেনীতে বিভিন্ন সংগঠনের উদ্যোগে গতকাল বিক্ষোভ কর্মসূচি পালন করা হয়।
বাদ জুমা শহরের এস এস কে সড়কের জহিরিয়া মসজিদের সামনে থেকে বিক্ষোভ মিছিল বের করে হেফাজতে ইসলাম। মিছিলটি প্রধান সড়ক প্রদক্ষিণ করে জহিরিয়া মসজিদের সামনে এসে শেষ হয়। সেখানে বক্তব্য দেন হেফাজতে ইসলামের ফেনী জেলা সেক্রেটারি মুফতি রহিম উল্যাহ কাসেমীসহ কয়েকজন নেতা-কর্মী।
রোহিঙ্গা নির্যাতন বন্ধের দাবিতে শহরের ইসলামপুর রোডে মানববন্ধন করে ফেনী জেলা বিএনপি। এতে বিএনপির সহযোগী সংগঠনের নেতা-কর্মীরাও অংশ নেন। একই দাবিতে বিকেলে জেলা শহরে মানববন্ধন করেন জাতীয় পার্টির যুব সংহতির নেতা-কর্মীরা।
হাটহাজারী (চট্টগ্রাম) প্রতিনিধি জানান, রোহিঙ্গা হত্যা ও নির্যাতনের প্রতিবাদে গতকাল বাদ জুমা ডাকবাংলো চত্বর থেকে একটি বিক্ষোভ মিছিল বের করে ইসলামী আন্দোলন বাংলাদেশ। মিছিলটি হাটহাজারী বাজার, কলেজ গেট প্রদক্ষিণ করে কাচারি সড়কে এসে শেষ হয়। এরপর প্রতিবাদ সমাবেশ হয়। এতে সভাপতিত্ব করেন ইসলামী আন্দোলন বাংলাদেশ চট্টগ্রাম উত্তর জেলার সভাপতি আতিকুল্লাহ বাবুনগরী।
