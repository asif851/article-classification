
রাজশাহী বিশ্ববিদ্যালয়ের গণযোগাযোগ ও সাংবাদিকতা বিভাগের ছাত্রী ওয়াহিদা সিফাত হত্যা মামলার রায় ঘোষণার জন্য ২৭ ফেব্রুয়ারি দিন ধার্য করা হয়েছে। আজ রোববার যুক্তিতর্কের শুনানি শেষে ঢাকার ৩ নম্বর দ্রুত বিচার ট্রাইব্যুনালের বিচারক সাঈদ আহমেদ এ দিন ধার্য করেন।ওই আদালতের পেশকার আলমগীর হোসেন প্রথম আলোকে এ তথ্যের সত্যতা নিশ্চিত করেছেন।বাদীপক্ষের আইনজীবী ফাহমিদা আক্তার প্রথম আলোকে বলেন, সিফাত হত্যা মামলায় আজ উভয় পক্ষের যুক্তিতর্কের শুনানি শেষ হয়েছে। রায় ঘোষণার দিন ঠিক করা হয়েছে ২৭ ফেব্রুয়ারি।আদালত সূত্রে জানা গেছে, ২০১৫ সালের ২৯ মার্চ সন্ধ্যায় রাজশাহী মহানগরের মহিষবাথান এলাকায় শ্বশুরবাড়িতে ওয়াহিদা সিফাতের মৃত্যু হয়। তাঁর আড়াই বছর বয়সী একটি ছেলে রয়েছে। ঘটনার চার দিন পর ওয়াহিদার চাচা মিজানুর রহমান খন্দকার রাজপাড়া থানায় ২০ লাখ টাকা যৌতুকের দাবিতে নির্যাতন ও হত্যার অভিযোগ এনে মামলা করেন। মামলায় সিফাতের স্বামী মো. আসিফ, শ্বশুর মো. হোসেন রমজান ও শাশুড়ি নাজমুন নাহার নাজলীকে আসামি করা হয়। পুলিশ পরে এই তিনজন এবং সিফাতের মরদেহের প্রথম ময়নাতদন্তকারী রাজশাহী মেডিকেল কলেজ হাসপাতালের চিকিৎসক জুবায়দুর রহমানের বিরুদ্ধে অভিযোগপত্র দেয়। মামলাটি পরে ঢাকার দ্রুত বিচার ট্রাইব্যুনালে স্থানান্তর করা হয়।
আসিফ গ্রেপ্তার হয়ে কারাগারে রয়েছেন। বাকিরা জামিনে। গত বছরের ১১ নভেম্বর এ হত্যা মামলায় আসিফসহ চারজনের বিরুদ্ধে বিচার শুরু করেন এই আদালত। ৩২ জন সাক্ষীর মধ্যে ২২ জনের সাক্ষ্য নেওয়া হয়েছে।
