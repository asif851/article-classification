
নারায়ণগঞ্জ সদর উপজেলার সিদ্ধিরগঞ্জে সিমেন্ট দিয়ে তৈরি জলাধারের দেয়ালধসে ৮০ বছরের এক বৃদ্ধসহ দুজন নিহত হয়েছেন। আহত হয়েছে দুই শিশু। আহত শিশুদের গুরুতর অবস্থায় উদ্ধার করে ঢাকা মেডিকেল কলেজ হাসপাতালে পাঠানো হয়েছে। আজ রোববার দুপুরে গোদনাইল নয়াপাড়া এলাকায় এ ঘটনা ঘটে।
নিহত ব্যক্তিরা হলেন নয়াপাড়া এলাকার একটি বাড়ির ভাড়াটে লুৎফর রহমানের স্ত্রী ঝর্না আক্তার (৫০) ও একই বাড়ির অপর ভাড়াটে আবদুর রব (৮০)। আহত দুই শিশু হলো সুরাইয়া আক্তার (৮) ও ডলি আক্তার (৭)।
এলাকাবাসী ও পুলিশ সূত্রে জানা গেছে, বেলা আড়াইটার দিকে নয়াপাড়া এলাকার মোহাম্মদ আলীর বাড়ির ভাড়াটেদের জন্য নির্মিত সিমেন্টের জলাধারের দেয়াল ধসে পড়ে। এ সময় সেখানে স্নানরত ওই বাড়ির ভাড়াটে ঝর্না আক্তার ঘটনাস্থলেই নিহত হন। জলাধারে পানি নিতে আসা আবদুর রবকে গুরুতর আহত অবস্থায় উদ্ধার করে ঢাকা মেডিকেল কলেজ হাসপাতালে নেওয়ার পথে তাঁর মৃত্যু হয়। শিশু সুরাইয়া ও ডলিকে উদ্ধার করে ঢাকা মেডিকেল কলেজ হাসপাতালে পাঠানো হয়েছে।
সিদ্ধিরগঞ্জ থানার ভারপ্রাপ্ত কর্মকর্তা (ওসি) আলাউদ্দিন প্রথম আলোকে ঘটনার সত্যতা নিশ্চিত করে জানান, ঘটনাস্থলে পুলিশ পাঠানো হয়েছে।
