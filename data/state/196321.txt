
পদ্মা সেতু নির্মাণে বিএনপি যদি দুর্নীতি প্রমাণ করতে না পারে, তাহলে বিএনপি চেয়ারপারসন খালেদা জিয়ার বিরুদ্ধে মামলা করা হবে। খালেদা জিয়ার সঙ্গে সুর মিলিয়ে পদ্মা সেতু নিয়ে দুর্নীতির প্রশ্ন তোলায় বিএনপির মহাসচিব মির্জা ফখরুল ও সিনিয়র যুগ্ম মহাসচিব রুহুল কবির রিজভীর বিরুদ্ধেও মামলা হবে।এই হুঁশিয়ারি দিয়েছেন আওয়ামী লীগের প্রচার ও প্রকাশনা সম্পাদক হাছান মাহমুদ। আজ বুধবার দুপুরে জাতীয় প্রেসক্লাবের সামনে বাংলাদেশ স্বাধীনতা পরিষদের আয়োজনে ‘বর্তমান সরকারের উন্নয়ন ও সফলতার বিরুদ্ধে বিএনপির মিথ্যাচার বক্তব্যের প্রতিবাদে’ এক সমাবেশ ও মানববন্ধনে প্রধান অতিথির বক্তব্যে এই হুঁশিয়ারি দেন তিনি।হাছান মাহমুদ বলেন, পদ্মা সেতু এখন আর স্বপ্ন নয়, বাস্তব। এই পদ্মা সেতু নিয়ে যাঁরা মিথ্যাচার করবেন, তাদের সবার বিরুদ্ধেও মামলার কথা বলেন তিনি। বিএনপি বর্তমান সরকারের উন্নয়নে বিভিন্ন প্রশ্ন তুলেছে, যা দেশের উন্নয়নে বাধাগ্রস্ত হচ্ছে বলেও অভিযোগ করেন তিনি।
হাছান মাহমুদ আরও বলেন, বিএনপি বারবার বলেছে, পদ্মা সেতু হবে না। বিএনপি চেয়ারপারসনকে মির্জা ফখরুল ও রুহুল কবির রিজভীকে নিয়ে পদ্মার পাড়ে গিয়ে পদ্মা সেতুর নির্মাণকাজ সরেজমিনে দেখতেও অনুরোধ জানান তিনি। তিনি আরও অভিযোগ করে বলেন, যেখানে সারা বিশ্বে বাংলাদেশের বই বিতরণের প্রশংসা হচ্ছে, সেখানে বিএনপি এই বই বিতরণ নিয়েও প্রশ্ন তুলছে। সমাবেশে এম এ করিম, অরুণ সরকার, মো. জিন্নাত আলী খান, শাহাদাত হোসেন, এমদাদুল হক ভূঁইয়া, শেখ নওশের আলী, জাহাঙ্গীর আলম প্রমুখ বক্তব্য দেন।
