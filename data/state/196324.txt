
রংপুর-সৈয়দপুর মহাসড়কের তারাগঞ্জ উপজেলার ১৫ কিলোমিটার অংশে সরকারি গাছ অবাধে কেটে নিচ্ছে চোর চক্র।এলাকার অনেকে জানান, ১৬ বছর আগে রংপুরের সড়ক ও জনপদ (সওজ) বিভাগের অধীনে ওই মহাসড়কের দুই পাশে ইউক্যালিপটাস, শিশুগাছসহ বিভিন্ন প্রজাতির গাছ লাগানো হয়।সরেজমিনে দেখা গেছে, মহাসড়কের বালাবাড়ী বাজার থেকে চিকলির বাজার পর্যন্ত প্রায় ১৫ কিলোমিটার তারাগঞ্জ অংশের গাছগুলোর বেশির ভাগেরই ডালপালা নেই। খিয়ারজুমঞ্চা বাজারের এক কিলোমিটার এলাকায় গত এক মাসে দেড় শতাধিক গাছ কেটে নিয়ে গেছে ওই চোর চক্র।খিয়ারজুমঞ্চা বাজারের সবজি ব্যবসায়ী মকবুল হোসেন জানান, মহাসড়কটির খিয়ারজুমঞ্চা বাজার এলাকায় দুই পাশে ছয় কিলোমিটার এলাকায় কোনো বাড়িঘর নেই। ফলে সড়কের ওই অংশের গাছগুলো যেকোনো সময় কেটে নিয়ে যাওয়া হচ্ছে। কিন্তু এসব গাছ কাটা বন্ধে কেউ পদক্ষেপ নিচ্ছে না।তারাগঞ্জ উপজেলা পরিষদের চেয়ারম্যান নুরুন্নবী জানান, গাছ কাটা প্রতিরোধে প্রয়োজনীয় ব্যবস্থা গ্রহণের জন্য স্থানীয় প্রশাসনকে দুই মাস আগে নির্দেশ দেওয়া হয়েছিল।তারাগঞ্জ উপজেলা নির্বাহী কর্মকর্তা (ইউএনও) সৈয়দ ফরহাদ হোসেন জানান, রাস্তার গাছ কাটার কোনো অভিযোগ পাইনি। পেলেই ব্যবস্থা নেওয়া হবে।রংপুর সওজের নির্বাহী প্রকৌশলী সাদেকুল ইসলাম মুঠোফোনে জানান, দু-এক দিনের মধ্যে লোক পাঠিয়ে খোঁজ নিয়ে গাছা কাটা প্রতিরোধে ব্যবস্থা নেওয়া হবে।
