
গাজীপুরের শহীদ তাজউদ্দীন আহমদ মেডিকেল কলেজ হাসপাতালের সেবক ও সেবিকাদের সঙ্গে অসদাচরণ করার অভিযোগে জেলা পুলিশের গোয়েন্দা শাখার (ডিবি) তিন সদস্যকে প্রত্যাহার করে পুলিশ লাইনে সংযুক্ত করা হয়েছে। আজ মঙ্গলবার সকালে এ ঘটনা ঘটে।
প্রত্যাহার করা ডিবির সদস্যরা হলেন সহকারী উপপরিদর্শক (এএসআই) মোশরাফিকুর রহমান ও দুই কনস্টেবল। তাঁদের নাম জানা যায়নি।  গাজীপুরে ডিবির ভারপ্রাপ্ত কর্মকর্তা (ওসি) মো. আমির হোসেনের তথ্যমতে, গতকাল সোমবার রাত সাড়ে ১০টার দিকে কথা-কাটাকাটির জের ধরে মোশরাফিকুর ও কয়েকজন কনস্টেবল হাসপাতালের নার্স অ্যাসোসিয়েশনের সাধারণ সম্পাদক আবুল ফজলকে মারধর ও সেবিকাদের সঙ্গে অসদাচরণ করেন। এ ঘটনায় রাতে হাসপাতালের চিকিৎসা কার্যক্রম বন্ধ রেখে ডিবি পুলিশের বিচার দাবিতে হাসপাতালের সেবিকা, কর্মকর্তা-কর্মচারীরা কর্মবিরতি ও বিক্ষোভ করেন।
এ ঘটনায় আজ সকালে ডিবির এএসআই মোশরাফিকুর রহমান ও দুই কনস্টেবলকে প্রত্যাহারের নির্দেশ দেন গাজীপুরের পুলিশ সুপার মোহাম্মদ হারুন অর রশিদ।
হাসপাতালের আবাসিক চিকিৎসা কর্মকর্তা মো. আবদুস ছালাম সরকার জানান, ডিবির ওই এএসআই ও দুই কনস্টেবলকে প্রত্যাহার করার পর হাসপাতালের সেবিকা, কর্মকর্তা ও কর্মচারীরা কর্মবিরতি তুলে নিয়েছেন।
