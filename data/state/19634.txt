
বিএনপির ভাইস চেয়ারম্যান বেগম সেলিমা রহমানের ছোট ছেলে মুশফিকুল মুজিব রোহান (৫২) কানাডার টরন্টোর বহুতল একটি ভবন থেকে পড়ে মারা গেছেন। গত রোববার বাংলাদেশ সময় সকাল নয়টায় ১৬তলা একটি ভবন থেকে পড়ে তাঁর মর্মান্তিক মৃত্যু হয়েছে। এ তথ্য জানিয়ে বিএনপির চেয়ারপারসনের প্রেস উইংয়ের সদস্য শায়রুল কবির খান আজ প্রথম আলোকে বলেন, মুশফিকুল মুজিব কানাডায় ব্যবসা করতেন। 
সেলিমা রহমান বর্তমানে যুক্তরাষ্ট্রে অসুস্থ আরেক ছেলে জিয়াউল মুজিব রুশোর কাছে অবস্থান করছেন। সেখান থেকে তাঁর কানাডা যাওয়ার কথা রয়েছে। সেলিমা রহমান কানাডা পৌঁছালে টরন্টোতে মুশফিকুলের লাশ দাফন করা হবে। তবে তাঁর মৃত্যুর কারণ এখনো জানা যায়নি।  সেলিমা রহমানের ছোট ছেলের মৃত্যুতে গভীর শোক প্রকাশ করেছেন বিএনপি চেয়ারপারসন খালেদা জিয়া। এক শোকবার্তায় মুশফিকুলের পরিবারের প্রতি গভীর সমবেদনা জানান তিনি। মুশফিকুল মুজিবের মৃত্যুতে গভীর শোক ও দুঃখ প্রকাশ করেছেন বিএনপি মহাসচিব মির্জা ফখরুল ইসলাম আলমগীর।
