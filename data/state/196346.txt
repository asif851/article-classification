
বগুড়ার গাবতলী সদর ইউনিয়ন আওয়ামী লীগের সহসাংগঠনিক সম্পাদককে গ্রেপ্তার করেছে জেলা গোয়েন্দা শাখার (ডিবি) পুলিশ। গ্রেপ্তার করার সময় তাঁর কাছ থেকে বিভিন্ন ব্যক্তির নামে ইস্যু করা ৪৩টি পাসপোর্ট জব্দ করা হয়। তাঁর বিরুদ্ধে মানব পাচারকারী চক্রকে সহায়তা করার অভিযোগ উঠেছে। গ্রেপ্তার হওয়া আওয়ামী লীগ নেতার নাম আতিকুর রহমান। ডিবি পুলিশের একটি দল গতকাল সোমবার ভোরে গাবতলী উপজেলার সন্ধ্যাবাড়ী উত্তরপাড়ায় তাঁর বাড়িতে অভিযান চালিয়ে তাঁকে গ্রেপ্তার করে। ডিবির বগুড়া কার্যালয়ের পরিদর্শক মো. আমিরুল ইসলামের বলেন, অবৈধভাবে অন্যের পাসপোর্ট নিজ হেফাজতে রাখার দায়ে আতিকুরকে আটক করা হয়েছে। আতিকুরের বিরুদ্ধে মামলা করা হয়েছে। গ্রেপ্তারের পর জিজ্ঞাসাবাদে আতিকুর স্বীকার করেছেন, তাঁর এলাকার আদম ব্যবসায়ী আলম তাঁকে পাসপোর্টগুলো তৈরি করতে বলেছিলেন। আলম মানব পাচারকারী চক্রের সঙ্গে জড়িত কি না, তা তিনি (আতিক) জানেন না। তবে আলম এখন মালয়েশিয়ার কারাগারে বন্দী আছেন। ডিবি কার্যালয়ে আতিকুর সাংবাদিকদের বলেন, তিনি পাসপোর্ট অফিসে তদবির করে বিভিন্ন লোকজনের পাসপোর্ট তৈরি করে দেন। তিনি মানব পাচারকারী দলের সঙ্গে জড়িত নন।
