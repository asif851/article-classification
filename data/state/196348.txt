
গাইবান্ধার নতুন পুলিশ সুপার হিসেবে যোগ দিয়েছেন মো. মাশরুকুর রহমান খালেদ। তিনি আজ সোমবার বেলা সাড়ে তিনটার দিকে ঢাকা থেকে সড়কপথে গাইবান্ধা পৌঁছান। জেলা পুলিশের ঊর্ধ্বতন কর্মকর্তারা তাঁকে ফুল দিয়ে স্বাগত জানান। পরে তিনি নিজস্ব কার্যালয়ে পুলিশ সুপার হিসেবে দায়িত্বভার গ্রহণ করেন। এ সময় গাইবান্ধার অতিরিক্ত পুলিশ সুপার আবদুল্লাহ আল ফারুক, অতিরিক্ত পুলিশ সুপার (এ সার্কেল) রবিউল ইসলামসহ জেলা পুলিশের বিভিন্ন ইউনিটের কর্মকর্তারা উপস্থিত ছিলেন। পরে পরিচয় পর্ব শেষে তিনি গাইবান্ধার নিজ বাসভবনে যান। 
এর আগে মো. মাশরুকুর রহমান খালেদ ঢাকা মহানগর গোয়েন্দা পুলিশের দক্ষিণ বিভাগের উপকমিশনার হিসেবে দায়িত্ব পালন করেন। গাইবান্ধার গোবিন্দগঞ্জে সাঁওতালদের ঘরবাড়িতে পুলিশের আগুন লাগানোর ঘটনায় হাইকোর্ট পুলিশ সুপার মো. আশরাফুল ইসলামকে প্রত্যাহারের নির্দেশ দেন। পরে আশরাফুল ইসলামকে খাগড়াছড়ির মহালছড়িতে ছয় আর্মড পুলিশ ব্যাটালিয়নের (এপিবিএন) অধিনায়ক হিসেবে বদলি করা হয়।
