
ফেনীর ছাগলনাইয়ায় গতকাল রোববার একটি সিএনজি ফিলিং স্টেশনে গ্যাসলাইনে বিস্ফোরণে ১২ জন দগ্ধ হয়েছেন।সূত্র জানায়, এ ঘটনায় বাখরাবাদের উপসহকারী প্রকৌশলী মো. ওয়াসিম, টেকিনশিয়ান রফিকুল ইসলাম ও কর্মচারী মো. হারুন এবং ফিলিং স্টেশনের উপসহকারী প্রকৌশলী মামুন চৌধুরীসহ ১২ জন দগ্ধ হন৷ তাঁদের মধ্যে ১০ জনকে প্রথমে ফেনী সদর হাসপাতালে ভর্তি করা হয়৷ পরে উন্নত চিকিৎসার জন্য তাঁদের ঢাকা মেডিকেল কলেজ হাসপাতালের বার্ন ইউনিটে পাঠানো হয়েছে৷ আহত দুজনকে স্থানীয় হাসপাতালে ভর্তি করা হয়েছে।পুলিশ ও প্রত্যক্ষদর্শী সূত্র জানায়, ছাগলানইয়া উপজেলার বাঁশপাড়ার মজুমদার ফিলিং স্টেশনের গ্যাসলাইনের ফিল্টারে গত শনিবার ত্রুটি দেখা দেয়। ফিলিং স্টেশন কর্তৃপক্ষ বিষয়টি বাখরাবাদ কর্তৃপক্ষকে জানায়৷ গতকাল সকালে বাখরাবাদ কার্যালয় থেকে একজন উপসহকারী প্রকৌশলী, একজন টেকনেশিয়ানসহ তিনজন ত্রুটি মেরামত করতে যান৷ বেলা একটার দিকে গ্যাস ফিল্টার খুলে পরিষ্কার করার সময় হঠাৎ গ্যাসলাইনে বিস্ফোরণ ঘটে। এতে ওই ১২ জন দগ্ধ হন৷বাখরাবাদ গ্যাস সিস্টেম লিমিটেডের ফেনীর ব্যবস্থাপক তাইজুল ইসলাম বলেন, কী কারণে এই বিস্ফোরণ ঘটেছে, তা খতিয়ে দেখা হচ্ছে।ছাগলনাইয়া থানার ভারপ্রাপ্ত কর্মকর্তা (ওসি) মো. মোয়াজ্জেম হোসেন জানান, এ ঘটনায় থানায় একটি সাধারণ ডায়েির (জিডি) করা হয়েছে।
