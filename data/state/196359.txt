
সিলেটের বিয়ানীবাজার উপজেলা আওয়ামী লীগের এক নেতার নেতৃত্বে পিেতপাড়ার শ্রীবাস অঙ্গন মন্দিরের জায়গা দখলের অভিযোগ উঠেছে। প্রতিবাদে গতকাল রোববার বিকেলে নগরের চৌহাট্টা এলাকার সিলেট কেন্দ্রীয় শহীদ মিনারের সামনে আন্তর্জাতিক কৃষ্ণ ভাবনামৃত সংঘ (ইসকন) সিলেটের উদ্যোগে মানববন্ধন কর্মসূচি পালিত হয়েছে।বেলা তিনটায় মানববন্ধন কর্মসূচি শুরু হয়। মানববন্ধন চলাকালে সমাবেশে সভাপতিত্ব করেন ইসকন সিলেটের অধ্যক্ষ শ্রীপাদ নবদ্বীপ দ্বিজ গৌরাঙ্গ দাস ব্রহ্মচারী। ইসকন সিলেটের ইয়থ ফোরামের কো-ডিরেক্টর দেবর্ষি শ্রীবাস দাস ব্রহ্মচারীর সঞ্চালনে বক্তব্য দেন বিয়ানীবাজার শ্রীবাস অঙ্গনের অধ্যক্ষ সিদ্ধ গৌর দাস ব্রহ্মচারী, লেখক সুকেশ চন্দ্র দেব, সাবেক নামহট্ট সভাপতি বুদ্ধি গৌর দাস, মানবাধিকারকর্মী রাকেশ রায় প্রমুখ।সমাবেশে বক্তারা অভিযোগ করেন, আওয়ামী লীগের নাম ভাঙিয়ে মন্দিরের প্রায় সাড়ে পাঁচ কোটি টাকার জায়গা দখল করে স্থাপনা তৈরি করেছে স্থানীয় প্রভাবশালী ভূমিদস্যুরা। এসব প্রভাবশালী ব্যক্তি একাধিকবার মন্দিরে হামলা, ভাঙচুর ও ভয়ভীতি দেখিয়েছে। আর ভূমিদস্যুদের নেতৃত্বে রয়েছেন উপজেলা আওয়ামী লীগের প্রচার সম্পাদক হারুনুর রশীদ।আয়োজকেরা জানান, সর্বশেষ ১১ আগস্ট বিয়ানীবাজার থানায় মন্দিরের সীমানাপ্রাচীর নির্মাণকাজে বাধা ও হুমকির অভিযোগে এসব ভূমিদস্যুর বিরুদ্ধে একাটি সাধারণ ডায়েরি করা হয়েছে। এর আগেও ছয়টি জিডি করা হয়েছিল এবং তিনটি মামলা চলমান রয়েছে। শিগগিরই ভূমিদস্যুদের বিরুদ্ধে ব্যবস্থা নেওয়া না হলে প্রয়োজনে দেশজুড়ে আন্দোলন কর্মসূচি ঘোষণা করা হবে।যোগাযোগ করা হলে হারুনুর রশীদ প্রথম আলোকে বলেন, ‘১৯৭০ সাল থেকে সরকারের সঙ্গে লড়াই করে মামলায় আমি বিজয়ী হয়েছি। এখানে ইসকন প্রতিষ্ঠা হয়েছে ১৯৭৫ সালে। তারা অযথা জায়গার মালিকানা দাবি করছে। এটি মন্দিরের জায়গা নয়, এটি আমার নিজস্ব জায়গা। ইসকনওয়ালারা মানববন্ধন করুক আর যাই করুক, এতে আমার কিছুই যায় আসে না।’
