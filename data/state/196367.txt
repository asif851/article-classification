
ঝিনাইদহে মহেশপুর উপজেলার হলিদাপাড়া গ্রামে গত মঙ্গলবার রাতে দুই ভাই পানিতে ডুবে মারা গেছে। তারা হলো ইব্রাহিম হোসেন (১৩) ও মুজাহিদ হোসেন (১০)। তারা ওই গ্রামের জসিম উদ্দিনের ছেলে।ইব্রাহিম ও মুজাহিদের মামা আতিয়ার রহমান বলেন, মঙ্গলবার বিকেলে দুই ভাই খেলতে বের হয়। খেলাধুলা শেষে বাড়ির পাশে একটি ডোবায় হাত-মুখ ধুতে যায়। তাঁর ধারণা, প্রথমে ছোট ভাই মুজাহিদ পা পিছলে ডোবায় পড়ে যায়। তাকে বাঁচাতে গিয়ে ইব্রাহিমও পানিতে নামে। এরপর পানি থেকে উঠতে না পেরে দুজনেই মারা যায়।প্রতিবেশী মনিরুল ইসলাম বলেন, রাত আটটার দিকে ডোবায় ভাসমান দুই ভাইয়ের লাশ পাওয়া যায়। এ বিষয়ে মহেশপুর থানার ভারপ্রাপ্ত কর্মকর্তা (ওসি) শাহিদুল ইসলাম বলেন, যেহেতু এটা একটা মানবিক বিষয়, তাই ময়নাতদন্ত ছাড়াই লাশ দাফনের অনুমতি দেওয়া হয়েছে।
