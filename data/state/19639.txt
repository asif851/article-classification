
দিনাজপুরের বোচাগঞ্জ উপজেলায় এসএসসি পরীক্ষা দিতে এসে মা হলেন এক ছাত্রী। আজ বৃহস্পতিবার সারা দেশে শুরু হয়েছে এসএসসি ও সমমানের পরীক্ষা। প্রথম দিন ঠাকমতোই পরীক্ষা দিতে এসেছিলেন অন্তঃসত্ত্বা ওই ছাত্রী। তবে পরীক্ষা শুরুর কিছুক্ষণের মধ্যেই ব্যথা প্রসববেদনা ওঠে তাঁর। পরে হাসপাতালে সন্তান জন্ম দেন তিনি।মা হওয়া ওই ছাত্রীর নাম শীলা আক্তার। উপজেলার জেবি স্মৃতি উচ্চবিদ্যালয় থেকে এবার এসএসসি পরীক্ষায় অংশ নিয়েছেন তিনি। তিনি চেংগন গ্রামের নজিমউদ্দীনের মেয়ে। এক বছর আগে জেলার কাহারোল উপজেলার উচিৎপুর গ্রামের মো. মামুনের সঙ্গে তাঁর বিয়ে হয়।
আজ উপজেলার বি সেতাবগঞ্জ পাইলট বালিকা উচ্চবিদ্যালয় কেন্দ্রে সময়মতোই পরীক্ষা দিতে হাজির হন শীলা। তবে পরীক্ষার একপর্যায়ে তাঁর প্রসববেদনা ওঠে। পরীক্ষাকেন্দ্র সচিব মো. আমিনুল ইসলাম বলেন, ‘পরীক্ষার শুরুর কিছুক্ষণ পরই ওই ছাত্রীর প্রসববেদনা উঠেছে বলে আমরা জানতে পারি। তাঁকে দ্রুত বোচাগঞ্জ স্বাস্থ্য কমপ্লেক্সে ভর্তি করা হয়।’
স্বাস্থ্য কমপ্লেক্সের চিকিৎসক নাজমুল ইসলাম জানান, শীলা আক্তার স্বাভাবিকভাবেই একটি পুত্রসন্তানের জন্ম দিয়েছেন। মা ও সন্তান দুজনই সুস্থ আছেন।
 
