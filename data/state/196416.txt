
গৃহায়ণ ও গণপূর্তমন্ত্রী ইঞ্জিনিয়ার মোশাররফ হোসেন বলেছেন, স্বাধীনতার প্রতীক হিসেবে পূর্বাচলে ৭১তলা বিশিষ্ট আইকনিক জোড়া (টুইন) টাওয়ার নির্মাণ করা হবে। মাটি পরীক্ষা বাস্তবসম্মত ফল পাওয়া গেলে সেখানে আরেকটি ১৪২ তলা ভবন নির্মাণ করা হবে। মন্ত্রী বলেন, আইকনিক টাওয়ার নির্মাণের ব্যাপারে শিগগিরই দরপত্র আহ্বান করা হবে।
আজ রোববার ইঞ্জিনিয়ার্স ইনস্টিটিউশন বাংলাদেশ (আইইবি) মিলনায়তনে ‘স্টিল স্ট্রাকচার: নিউ এরা ইন ডেভেলপমেন্ট’ শীর্ষক এক আন্তর্জাতিক সম্মেলনের উদ্বোধনী অনুষ্ঠানে প্রধান অতিথির বক্তব্যে মন্ত্রী এ কথা বলেন। ইঞ্জিনিয়ার্স ইনস্টিটিউশন বাংলাদেশ ঢাকা কেন্দ্র ও স্টিল স্ট্রাকচার ম্যানুফ্যাকচারিং অ্যাসোসিয়েশন যৌথভাবে এই সেমিনারের আয়োজন করে।
মন্ত্রী বলেন, স্টিল স্ট্রাকচার ভবনের স্থায়িত্ব বাড়ায় এবং নির্মাণকাজের সময়ও কম লাগে। গণপূর্ত অধিদপ্তর চট্টগ্রামে জাতীয় রাজস্ব বোর্ডের ৪০তলা ভবন নির্মাণ করছে উল্লেখ করে তিনি বলেন, এর প্রাথমিক কাজ শেষ হয়েছে। এ ভবনটি স্টিল স্ট্রাকচারে করা যায় কি না, সে বিষয়ে স্থপতি ও প্রকৌশলীদের নির্দেশ দেওয়া হবে।  পূর্বাচলে প্রায় ৭০ হাজার ফ্ল্যাট নির্মাণ করার কথা তুলে ধরে মন্ত্রী বলেন, ৩০তলা অ্যাপার্টমেন্ট ভবন নির্মাণের মাধ্যমে এসব ফ্ল্যাট করার চিন্তা রাজউকের রয়েছে। সম্ভাব্যতা যাচাই করে এসব অ্যাপার্টমেন্ট ভবন স্টিল স্ট্রাকচারে ৫০তলা করার উদ্যোগ নেওয়া হবে বলে।
মন্ত্রী আরও বলেন, ২০২১ সালের মধ্যে বাংলাদেশ মধ্য আয়ের দেশে উন্নীত হবে। দেশের এ অগ্রগতির সঙ্গে নগরায়ণসহ প্রতিটি ক্ষেত্রে আধুনিক প্রযুক্তির ব্যবহার বাড়াতে হবে। প্রতিটি সুউচ্চ ভবনে নিজস্ব পয়োনিষ্কাশন ট্রিটমেন্ট প্ল্যান্ট স্থাপন বাধ্যতামূলক করার বিষয়ে ইতিমধ্যেই রাজউককে নির্দেশ দেওয়া হয়েছে। সরকারি নতুন ভবনগুলোতেও এ ব্যবস্থা রাখা হচ্ছে। বেইলি রোডে জাজেস কোয়ার্টারেও এটিপি প্ল্যান্ট স্থাপন করা হচ্ছে।  আইইবি ঢাকা কেন্দ্রের চেয়ারম্যান মেসবাহুর রহমান টুটুলের সভাপতিত্বে অনুষ্ঠানে আইইবি ঢাকা কেন্দ্রের ভাইস চেয়ারম্যান কাজী খাইরুল বাসার, স্টিল স্ট্রাকচার ম্যানুফ্যাকচারিং অ্যাসোসিয়েশনের সভাপতি জাকির হোসেন, সাধারণ সম্পাদক জাহিদুল ইসলাম প্রমুখ বক্তৃতা দেন।  ইংল্যান্ড, নরওয়ে ও ভারতের তিনজন বিশেষজ্ঞ দিনব্যাপী এ সেমিনারে স্টিল স্ট্রাকচার সম্পর্কিত প্রবন্ধ উপস্থাপন করেন।
