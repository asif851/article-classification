
আওয়ামী লীগের প্রেসিডিয়ামের সদস্য ও স্বাস্থ্যমন্ত্রী মোহাম্মদ নাসিম বলেছেন, মার্কিন প্রেসিডেন্ট নির্বাচনে একজন প্রার্থীর পক্ষে প্রতিনিধি পাঠিয়েছিল বিএনপি। বিএনপি সমর্থন করার কারণেই ওই প্রার্থী হেরে গেছেন। তবে তিনি এ ক্ষেত্রে কোন প্রার্থী তা বলেননি।আজ বৃহস্পতিবার বিকেলে সিরাজগঞ্জ সদর উপজেলার সয়দাবাদ ইউনিয়নের মুলিবাড়ী চেকপোস্ট মাঠে এক সংবর্ধনা অনুষ্ঠানে প্রধান অতিথির বক্তব্যে স্বাস্থ্যমন্ত্রী মোহাম্মদ নাসিম এসব কথা বলেন। কেন্দ্রীয় আওয়ামী লীগের নবনির্বাচিত সদস্যদের জেলা আওয়ামী লীগ ওই সংবর্ধনা দেয়।আগামী জাতীয় নির্বাচনে আওয়ামী লীগ ও তার অঙ্গসংগঠনের নেতা-কর্মীকে প্রস্তুতি নেওয়ার আহ্বান জানিয়ে মোহাম্মদ নাসিম বলেন, দেশের উন্নয়নে যেকোনো মূল্যে শেখ হাসিনাকে আবারও ক্ষমতায় আনতে হবে। দেশবিরোধী শক্তিকে ক্ষমতায় আসতে দেওয়া যাবে না। ওরা ক্ষমতায় এলে আবারও রাজাকারের দেশ হিসেবে পরিণত করবে।
স্বাস্থ্যমন্ত্রী আরও বলেন, ২০১৯ সালের নির্বাচন আওয়ামী লীগের জন্য চ্যালেঞ্জ। বিএনপিকে নির্বাচনে অংশগ্রহণের আহ্বান জানিয়ে তিনি বলেন, নির্বাচনে আসেন, খেলা হবে নির্বাচনী মাঠে। জ্বালাওপোড়াও করে কোনো লাভ হবে না এই দেশে। আমেরিকার প্রেসিডেন্ট নির্বাচনে একজন প্রার্থীর পক্ষে বিএনপি প্রতিনিধি পাঠিয়েছিল। বিএনপি সমর্থন করার কারণেই ওই প্রার্থী হেরে গেছেন। আমেরিকায় যে সরকারই ক্ষমতায় আসুক, বাংলাদেশের সঙ্গে সুসম্পর্ক বজায় থাকবে।
উল্লেখ্য, মার্কিন প্রেসিডেন্ট নির্বাচনে রিপাবলিকান পার্টির ডোনাল্ড ট্রাম্পের কাছে হেরে গেছেন ডেমোক্রেটিক পার্টির হিলারি ক্লিনটন। ভোট শেষে এখন পর্যন্ত পাওয়া ৫২২টি ইলেকটোরাল ভোটের মধ্যে ট্রাম্প পেয়েছেন ২৯০ ও হিলারি ২৩২টি।
জেলা পরিষদ নির্বাচনে দলীয় মনোনয়নপ্রত্যাশীদের প্রতি নাসিম বলেন, ‘কোনো প্রার্থী আমার নাম কিংবা ছবি ব্যবহার করে প্রচার করবেন না। দলের মধ্যে কোনো কোন্দলের চেষ্টা করবেন না। শেখ হাসিনা যাঁকে মনোনয়ন দেবেন, তাঁর পক্ষেই সবাইকে কাজ করতে হবে।’
সদ্যসমাপ্ত আওয়ামী লীগের ২০তম জাতীয় সম্মেলনে পুনরায় প্রেসিডিয়াম সদস্য নির্বাচিত হওয়ায় স্বাস্থ্যমন্ত্রী মোহাম্মদ নাসিম, আওয়ামী লীগের উপদেষ্টামণ্ডলীর সদস্য নির্বাচিত হওয়ায় প্রধানমন্ত্রীর রাজনৈতিক উপদেষ্টা এইচ টি ইমাম, পেট্রোবাংলার সাবেক চেয়ারম্যান হোসেন মনসুর, রাজশাহী বিশ্ববিদ্যালয়ের সাবেক ভিসি আবদুল খালেক এবং কেন্দ্রীয় কার্যনির্বাহী কমিটির সদস্য নির্বাচিত হওয়ায় মেরিনা জাহানকে আজ সংবর্ধনা দেওয়া হয়।
জেলা আওয়ামী লীগের সভাপতি সাবেক মন্ত্রী সিরাজগঞ্জ জেলা পরিষদের প্রশাসক আবদুল লতিফ বিশ্বাসের সভাপতিত্বে সংবর্ধনা অনুষ্ঠানে অন্যান্যের মধ্যে বক্তব্য দেন জেলা আওয়ামী লীগের ভারপ্রাপ্ত সাধারণ সম্পাদক সাংসদ হাবিবে মিল্লাত, সাংসদ ম ম আমজাদ হোসেন, সাংসদ আবদুল মজিদ মণ্ডল, সাংসদ তানভীর ইমাম, সংরক্ষিত নারী আসনের সাংসদ সেলিনা বেগম, জেলা আওয়ামী লীগের সহসভাপতিদের মধ্যে আবু ইউসুফ, সিরাজুল ইসলাম খান, কে এম হোসেন আলী প্রমুখ।
