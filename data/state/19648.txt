
সংসদ ভবন এলাকা থেকে সাবেক রাষ্ট্রপতি জিয়াউর রহমানের কবর সরানোর সরকারি সিদ্ধান্তের প্রতিবাদে জাতীয়তাবাদী আইনজীবী ফোরাম প্রতিবাদ সমাবেশ করেছে। আজ বৃহস্পতিবার বিকেল ঢাকার মহানগর দায়রা জজ আদালত প্রাঙ্গণে এ প্রতিবাদ সমাবেশ হয়।জাতীয় সংসদ ভবন এলাকা থেকে প্রয়াত রাষ্ট্রপতি জিয়াউর রহমানের কবর সরিয়ে দেওয়ার নীতিগত সিদ্ধান্ত নিয়েছে সরকার। স্থপতি লুই কানের নকশায় শেরেবাংলা নগর এলাকায় কবরস্থানের জন্য কোনো জায়গা রাখা হয়নি—এই যুক্তিতে জিয়াউর রহমানসহ সেখানকার আরও সাতটি কবর সরানোর পক্ষে মত দিয়েছে গৃহায়ণ ও গণপূর্ত মন্ত্রণালয়।আজকের প্রতিবাদ সমাবেশে জাতীয়তাবাদী আইনজীবী ফোরামের জ্যেষ্ঠ যুগ্ম মহাসচিব সানাউল্লাহ মিয়া সরকারের উদ্দেশে বলেন, ‘শেরেবাংলা নগর থেকে জিয়াউর রহমানের কবর সরানো হলে সারা দেশে দুর্বার আন্দোলন গড়ে তোলা হবে। অবিলম্বে এ ধরনের সিদ্ধান্ত থেকে সরে আসুন।’এ সংগঠনের প্রতিষ্ঠাতা যুগ্ম মহাসচিব ও ঢাকা আইনজীবী সমিতির সভাপতি মাসুদ আহমেদ তালুকদার বলেন, জিয়াউর রহমানের কবর শেরেবাংলা নগর থেকে সরানো হলে ঘরে ঘরে আগুন জ্বলবে। সরকারের বিরুদ্ধে দুর্বার আন্দোলন গড়ে তোলা হবে।
জাতীয়তাবাদী আইনজীবী ফোরামের উপদেষ্টা লুৎফে আলম বলেন, জিয়াউর রহমান এ দেশের সবচেয়ে জনপ্রিয় নেতা। তাঁর কবর শেরেবাংলা নগরেই থাকবে। আইনজীবীরা কোনোভাবেই এ কবর সরাতে দেবে না।
জিয়াউর রহমানের কবর সরানোর পরিকল্পনা থেকে সরে অসতে সরকারের প্রতি আহ্বান জানান বিএনপির নির্বাহী কমিটির সদস্য খোরশেদ মিয়া আলম। তিনি বলেন, জিয়া স্বাধীনতার ঘোষক। তিনি এ দেশের মানুষের কল্যাণে কাজ করে গেছেন। প্রতিটি মানুষের হৃদয়ে তাঁর অবস্থান। তাই সরকারকে বলবো জিয়ার কবর সরানোর পরিকল্পনা থেকে সরে আসুন। না হলে এর পরিণতি খুবই খারাপ হবে।
ঢাকা আইনজীবী সমিতির সাবেক সভাপতি ও বিএনপিপন্থী আইনজীবী বোরহান উদ্দিন বলেন, জিয়াউর রহমান এতই জনপ্রিয় নেতা ছিলেন, তাঁর জানাজায় হাজারো ভক্ত অংশ নিয়েছিলেন। শেরেবাংলা নগর থেকে তাঁর কবর কেউ সরাতে পারবে না।
জিয়াউর রহমানকে গণতন্ত্রের প্রতীক উল্লেখ করে জাতীয়তাবাদী আইনজীবী সমিতির সাধারণ সম্পাদক ও বিএনপিপন্থী আইনজীবী ওমর ফারুক ফারুকী বলেন, তিনি (জিয়াউর) এ দেশে বহুদলীয় গণতন্ত্র চালু করেছেন। তাঁর কবর যেখানে আছে, সেখানেই থাকবে।প্রতিবাদ সমাবেশে আরও বক্তব্য দেন জাতীয়তাবাদী আইনজীবী সমিতির সাবেক সাধারণ সম্পাদক মকবুল ফকির, ইকবাল হোসেন, খোরশেদ আলম প্রমুখ।আরও পড়ুন: সংসদ এলাকায় থাকছে না জিয়ার কবর
