
স্থানীয় সরকার, পল্লী উন্নয়ন ও সমবায়মন্ত্রী ইঞ্জিনিয়ার খন্দকার মোশাররফ হোসেন বলেছেন, শেখ হাসিনার নেতৃত্বে দেশ আজ মধ্যম আয়ের দেশে পরিণত হতে যাচ্ছে। সারা বিশ্বের কাছে বাংলাদেশ এখন উন্নয়নের রোল মডেল। মাথাপিছু আয় যেভাবে বাড়ছে, তা অব্যাহত থাকলে ভিশন-২০২১-এর আগেই দেশ মধ্যম আয়ের দেশে পরিণত হবে। তার জন্য শেখ হাসিনার নেতৃত্বে আগামী নির্বাচনে আওয়ামী লীগকে ভোট দিয়ে আবার রাষ্ট্রীয় ক্ষমতায় আনতে হবে।আজ বুধবার বিকেলে সিরাজগঞ্জে স্থানীয় জনপ্রতিনিধিদের সঙ্গে এক মতবিনিময় সভায় প্রধান অতিথির বক্তব্যে খন্দকার মোশাররফ হোসেন এসব কথা বলেন। তিনি বলেন, বিএনপি একটি দল, তা বিশ্বাস করতে কষ্ট হয়। তারা সব সময় নেতিবাচক ভোটের ওপর বিশ্বাস করে। আওয়ামী লীগে যারা ভোট দেবে না, তারাই তাদের ভোট দেবে। সেই সময় পার হয়ে গেছে। বিএনপি গণতন্ত্র পুনঃপ্রতিষ্ঠা করার ঘোষণা দিয়ে থাকে। তাদের সময় কী ধরনের গণতন্ত্র ছিল। খালেদা জিয়ার স্বামী বন্দুকের নল দিয়ে ক্ষমতায় আসেন। তিনি হ্যাঁ-না ভোট দিয়ে প্রেসিডেন্ট হন। এটিই কি গণতন্ত্র? তাদের মুখে গণতন্ত্রের কথা শোভা পায় না। জেগে জেগে যারা ঘুমায়, তাদের ঘুম কি ভাঙানো যায়?
মন্ত্রী বলেন, বিএনপি নয়, শেখ হাসিনার নেতৃত্বেই গণতন্ত্র প্রতিষ্ঠা হয়েছে। বিএনপি ক্ষমতায় এলে তারা বন্দুকের নলের গণতন্ত্র প্রতিষ্ঠা করবে। সাংবাদিকদের এক প্রশ্নের জবাবে তিনি বলেন, সংবিধানে সহায়ক সরকার বলতে কিছু নেই। যদি বিএনপি সহায়ক সরকারব্যবস্থা করতে চায়, তাহলে তাদের নির্বাচনে অংশগ্রহণের মাধ্যমে সংসদে আসতে হবে। সংসদে বসে আলোচনার ভিত্তিতে কেবল সহায়ক সরকার প্রতিষ্ঠা হতে পারে।
খন্দকার মোশাররফ হোসেন বলেন, শেখ হাসিনার নেতৃত্বে দেশ আজ মধ্যম আয়ের দেশে পরিণত হতে যাচ্ছে। সারা বিশ্বের কাছে বাংলাদেশ এখন উন্নয়নের রোল মডেল। দেশের উন্নয়ন ও অগ্রগতির কারণে মানুষের ক্রয় ক্ষমতা বেড়েছে, মাথাপিছু আয় বেড়েছে। মাথাপিছু আয় ৫৩০ ডলার থেকে বেড়ে ১৬১০ ডলারে উন্নীত হয়েছে। ২ হাজার ৪০০ ডলারে করতে পারলে বাংলাদেশ মধ্যম আয়ের দেশে পরিণত হবে। মাথাপিছু আয় যেভাবে বাড়ছে, তা অব্যাহত থাকলে ভিশন-২০২১-এর আগেই দেশ মধ্যম আয়ের দেশে পরিণত হবে। তার জন্য শেখ হাসিনার নেতৃত্বে আগামী নির্বাচনে আওয়ামী লীগকে ভোট দিয়ে আবার রাষ্ট্রীয় ক্ষমতায় আনতে হবে।
মন্ত্রী আরও বলেন, ২১ বছর আওয়ামী লীগকে রাষ্ট্রীয় ক্ষমতার বাইরে রাখা হয়েছিল। অথচ দেশে যা উন্নয়ন হয়েছে, তা আওয়ামী লীগের সরকারের সময়ই হয়েছে। এই উন্নয়নের ধারা অব্যাহত রাখতে আওয়ামী লীগকেই রাষ্ট্রীয় ক্ষমতায় আনা প্রয়োজন। প্রধানমন্ত্রী শেখ হাসিনাকে বিশ্বের একজন সাহসী নেত্রী উল্লেখ করে তিনি বলেন, নিজস্ব অর্থায়নে পদ্মা সেতু নির্মাণ শুরু করে তিনি বিশ্বকে দেখিয়ে দিয়েছেন। মন্ত্রী সিরাজগঞ্জের ছয় আসনেই নৌকার বিজয় নিশ্চিত করতে কাজ করার জন্য জনপ্রতিনিধিদের প্রতি আহ্বান জানান।
সিরাজগঞ্জ পৌরসভা কার্যালয় চত্বরে স্থানীয় সরকার বিভাগ আয়োজিত সভায় সভাপতিত্ব করেন জেলা প্রশাসক কামরুন নাহার সিদ্দীকা। স্থানীয় সরকার বিভাগের উপপরিচালক আবু নূর মোহাম্মাদ শামসুজ্জামানের সঞ্চালনায় স্বাগত বক্তব্য দেন সিরাজগঞ্জ পৌরসভার মেয়র সৈয়দ আবদুর রউফ। অন্যদের মধ্যে বক্তব্য দেন জেলা পরিষদের চেয়ারম্যান সাবেক মন্ত্রী আবদুল লতিফ বিশ্বাস, স্থানীয় সাংসদ হাবিবে মিল্লাত, নারী আসনের সাংসদ সেলিনা বেগম, স্থানীয় সরকার মন্ত্রণালয়ের যুগ্ম সচিব অমিতাব সরকার, পুলিশ সুপার (এসপি) মিরাজ উদ্দিন আহম্মেদ, সদর উপজেলা পরিষদের চেয়ারম্যান রিয়াজ উদ্দিন, বেলকুচি উপজেলা পরিষদের ভাইস চেয়ারম্যান সুলতানা রাজিয়া, জেলা পরিষদের সদস্য নুরুল ইসলাম প্রমুখ।
এর আগে সকালে মন্ত্রী সিরাজগঞ্জ পৌঁছালে তাঁকে বিপুল সংবর্ধনা দেওয়া হয়। তাঁকে স্বাগত জানাতে বঙ্গবন্ধু সেতু পশ্চিম পার থেকে সিরাজগঞ্জ শহর পর্যন্ত দুই শতাধিক তোরণ নির্মাণ করা হয়। সন্ধ্যায় মন্ত্রী তাঁর জামাতা স্থানীয় সাংসদ হাবিবে মিল্লাতের বাবা-মায়ের মৃত্যুবার্ষিকী উপলক্ষে আয়োজিত দোয়া মাহফিল অনুষ্ঠানে যোগ দেন। কাল বৃহস্পতিবার দ্বিতীয় দিনে সিরাজগঞ্জ শহরে ও কামারখন্দে আওয়ামী লীগ আয়োজিত জনসভায় তাঁর বক্তব্য দেওয়ার কথা রয়েছে।
