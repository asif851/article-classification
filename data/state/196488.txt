
ফরিদপুরের চরভদ্রাসন উপজেলায় পদ্মা নদীতে এক জেলের জালে ধরা পড়েছে ৩২ কেজি ওজনের একটি কাতল মাছ। আজ শুক্রবার দুপুরে উপজেলার চর হরিমারপুর ইউনিয়নের নমুরসাম এলাকার জেলে ফারুক ব্যাপারীর জালে মাছটি ধরা পড়ে। স্থানীয় বাসিন্দারা জানিয়েছেন, এত বড় কাতল মাছ ধরা পড়ার ঘটনা সাম্প্রতিককালে ঘটেনি।
মাছটি ধরার পর ফারুক সেটি উপজেলা সদরের মাছ বাজারের আড়তদার মো. রফিকের আড়তে নিয়ে সাড়ে ২৫ হাজার টাকায় বিক্রি করেন। মাছ ব্যবসায়ী মো. জালাল মিয়া মাছটি কিনে নেন। মাছটি দেখতে ওই বাজারে মানুষজন ভিড় করে। পরে সন্ধ্যায় জালালের কাছ থেকে ২৮ হাজার টাকায় মাছটি কিনে নেন ব্যবসায়ী ও উপজেলা আওয়ামী লীগের সহপ্রচার সম্পাদক উপজেলা সদরের আবদুল সিকদারের ডাঙ্গি গ্রামের বাসিন্দা মোতালেব মোল্লা।
স্থানীয় শৌখিন মাছ শিকারি হাবিবুর রহমানসহ আর কয়েকজনের সঙ্গে কথা বলে জানা গেছে, সাম্প্রতিককালে চরভদ্রাসনে এত বড় কাতল মাছ ধরা বা বিক্রি হওয়ার ঘটনা ঘটেনি। এখানে ছয় মাস আগে ২০ কেজি ওজনের একটি কাতল মাছ ধরা পড়েছিল।
