
নারায়ণগঞ্জের আড়াইহাজারে শিশু ধর্ষণে অভিযুক্ত ব্যক্তিকে এক সপ্তাহেও পুলিশ গ্রেপ্তার করতে পারেনি। গত ১ মার্চ প্রতিবেশী হাফিজুল শিশুটিকে ধর্ষণ করে বলে শিশুর মা আড়াইহাজার থানায় নারী ও শিশু নির্যাতন দমন আইনে মামলা করেন।শিশুটির শারীরিক অবস্থা সংকটাপন্ন থাকায় নারায়ণগঞ্জ জেনারেল হাসপাতালে ভর্তি করা হয়েছে।হাসপাতালের সহকারী রেজিস্ট্রার জান্নাতুল ফেরদৌস জানান, শিশুটিকে খুবই সংকটাপন্ন অবস্থায় হাসপাতালে আনা হয়েছিল। গত ১ সপ্তাহে চিকিৎসায় শারীরিক অবস্থার উন্নতি হয়েছে। শিশুর মানসিক বিপর্যস্তা কাটিয়ে ওঠার জন্য বিশেষজ্ঞ চিকিৎসকের অধীনে কাউন্সেলিং প্রয়োজন। এ ধরনের চিকিৎসার ব্যবস্থা এই হাসপাতালে নেই।শিশুটির মা জানান, অপরিচিত মানুষ দেখলেই সে আঁতকে ওঠে। চিকিৎসার টাকাও তাঁদের নেই। হাসপাতাল কর্তৃপক্ষ মেয়ের সঙ্গে তাঁকেও খাবার দিচ্ছে।
