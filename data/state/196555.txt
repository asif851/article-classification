
‘শেখ হাসিনা বিশ্ববিদ্যালয় বিল-২০১৭’ জাতীয় সংসদে মঙ্গলবার উত্থাপন করা হয়েছে। প্রধানমন্ত্রী শেখ হাসিনার নামে বিশ্ববিদ্যালয়টি হবে নেত্রকোনায়।
সংসদে বিলটি উত্থাপন করেন শিক্ষামন্ত্রী নুরুল ইসলাম নাহিদ। পরে বিলটি পরীক্ষা করে সংসদে প্রতিবেদন দেওয়ার জন্য শিক্ষা মন্ত্রণালয়-সম্পর্কিত সংসদীয় স্থায়ী কমিটিতে পাঠানো হয়।
বিলের উদ্দেশ্য ও কারণ সম্পর্কে শিক্ষামন্ত্রী বলেন, উচ্চশিক্ষার বিভিন্ন ক্ষেত্রে অগ্রসরমাণ বিশ্বের সঙ্গে সংগতি ও সমতা অর্জন এবং জাতীয় পর্যায়ে উচ্চশিক্ষা ও গবেষণা, বিশেষ করে বিভিন্ন ক্ষেত্রে আধুনিক জ্ঞানচর্চা ও পঠন-পাঠনের সুযোগ সৃষ্টি ও সম্প্রসারণের জন্য প্রধানমন্ত্রীর ঘোষণার আলোকে শিক্ষা মন্ত্রণালয় থেকে নেত্রকোনায় একটি বিশ্ববিদ্যালয় প্রতিষ্ঠার উদ্যোগ গ্রহণ করা হয়েছে।
