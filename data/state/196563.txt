
সম্প্রচার আইন ২০১৬-এর খসড়া তথ্য মন্ত্রণালয়ের ওয়েবসাইটে দেওয়া হয়েছে। আগামী ৪ মে-এর মধ্যে এই খসড়া আইনের ওপর মতামত ও পরামর্শ আহ্বান করা হয়েছে।
তথ্য মন্ত্রণালয় সূত্র জানায়, আগামী ৫ মে বাংলাদেশ প্রেস ইনস্টিটিউটে অংশীজনদের উপস্থিতিতে সভা হবে।
জেল-জরিমানার বিধান যুক্ত করে এই আইনের খসড়াটি চূড়ান্ত করা হয়। জাতীয় সম্প্রচার আইনের বিধিবিধান বা প্রবিধান লঙ্ঘন করলে সর্বোচ্চ তিন মাসের কারাদণ্ড, কমপক্ষে পাঁচ লাখ টাকা জরিমানা অথবা উভয় দণ্ড দেওয়া হবে। এরপরও সম্প্রচার আইনে অপরাধ চলতে থাকলে প্রতিদিনের জন্য অপরাধীকে সর্বোচ্চ এক লাখ টাকা জরিমানার সুযোগ থাকছে। এ ছাড়া বলা হয়েছে, লাইসেন্স ছাড়া সম্প্রচারমাধ্যম পরিচালনা করলে জরিমানা সর্বোচ্চ ১০ কোটি টাকা।
২০১৪ সালের ৬ আগস্ট জাতীয় সম্প্রচার নীতিমালার গেজেট প্রকাশিত হয়। এরপর গণমাধ্যমে প্রতিক্রিয়া সৃষ্টি হয়। দিকনির্দেশনামূলক ওই নীতিমালায় জাতীয় সম্প্রচার কমিশন করার কথা ছিল। সেই কমিশন গঠনের জন্য আইনের খসড়া প্রণয়নে ৪০ সদস্যের কমিটি গঠন করে তথ্য মন্ত্রণালয়। এই কমিটি খসড়াটি প্রণয়ন করেছে।
আরও  পড়ুন...
সম্প্রচার আইনের খসড়ায় জেল-জরিমানার প্রস্তাব
