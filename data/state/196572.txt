
পরিকল্পনামন্ত্রী আ হ ম মুস্তফা কামাল আইসিসির সভাপতি নির্বাচিত হওয়ায় তাঁকে অভিনন্দন জানিয়েছেন ডাক ও টেলিযোগাযোগমন্ত্রী আবদুল লতিফ সিদ্দিকী। আজ মঙ্গলবার সংসদে পয়েন্ট অব অর্ডারে দাঁড়িয়ে অনির্ধারিত আলোচনায় তিনি এ অভিনন্দন জানান।
লতিফ সিদ্দিকী বলেন, ‘তাঁকে (পরিকল্পনামন্ত্রী) অনেকে লোটাস কামাল বলে ডাকেন। এই লোটাস শব্দটি কীভাবে আসল? আমি এভাবে বলে থাকি, তাঁর স্কুলজীবনে শিক্ষার প্রতি অনুরাগ এবং জ্ঞানের প্রতি তাঁর আগ্রহের কারণে শিক্ষকেরা তাঁকে লোটাস নাম দিয়েছিল। অর্থাৎ গোবরে পদ্মফুল।’
২৬ জুন অস্ট্রেলিয়ার মেলবোর্নে আইসিসির বার্ষিক সভায় মুস্তফা কামালকে সভাপতির দায়িত্ব দেওয়া হয়।
লতিফ সিদ্দিকী বলেন, ‘পোড়ার দেশের কপালে তো কিছু হয় না। ২৬ জুন একটি বিশাল অর্জন হয়েছে। প্রধানমন্ত্রী শেখ হাসিনার নেতৃত্বের কারণে এই অর্জন সম্ভব হয়েছে।’ তিনি মুস্তফা কামালকে অভিনন্দন জানিয়ে সংসদে ধন্যবাদ প্রস্তাব গ্রহণের দাবি জানান।
