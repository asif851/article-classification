
বিএনপি চেয়ারপারসনের উপদেষ্টা ও সাবেক ক্রীড়া প্রতিমন্ত্রী ফজলুর রহমান পটল আর নেই। আজ বৃহস্পতিবার রাত নয়টার দিকে ভারতের কলকাতায় চিকিৎসাধীন অবস্থায় তিনি মারা যান। (ইন্না লিল্লাহি ওয়া ইন্না ইলাইহি রাজিউন)।
মৃত্যুকালে ফজলুর রহমান পটলের বয়স হয়েছিল ৬৫ বছর। তিনি দীর্ঘদিন কিডনি ও ডায়াবেটিস রোগে ভুগছিলেন। তিনি স্ত্রী, দুই ছেলে ও দুই মেয়েসহ অসংখ্য গুণগ্রাহী এবং কর্মী সমর্থকদের রেখে গেছেন।
ফজলুর রহমানের ছোট ভাই হারুনুর রশীদ বাবু প্রথম আলোকে বলেন, তিনি (ফজলুর রহমান) কিডনিসহ জটিল রোগে ভুগছিলেন। ১৬ এপ্রিল তিনি চিকিৎসার জন্য কলকাতায় যান। কলকাতার রবীন্দ্রনাথ কিডনি হাসপাতালে চিকিৎসাধীন অবস্থায় আজ রাত ৯টার দিকে মারা যান।
বিএনপির সদ্য ঘোষিত নতুন কমিটিতে ফজলুর রহমান বিএনপি চেয়ারপারসনের ৬ নম্বর উপদেষ্টা ছিলেন।
ফজলুর রহমান নাটোর-১ (লালপুর-বাগাতিপাড়া) আসন থেকে তিনবার সাংসদ নির্বাচিত হয়েছেন। তিনি রাজশাহী বিশ্ববিদ্যালয় ছাত্র সংসদ নির্বাচনে বাংলাদেশ ছাত্রলীগের প্যানেল থেকে সহসভাপতি (ভিপি) নির্বাচিত হয়েছিলেন। পরে তিনি বিএনপিতে যোগ দেন। দেশে লাশ আসার পর তাঁর জানাজার সময় জানানো হবে বলে পরিবারের পক্ষ থেকে বলা হয়েছে।
বিএনপি চেয়ারপারসনের মিডিয়া উইংয়ের সদস্য শামসুদ্দিন দিদার প্রথম আলোকে বলেন, বিএনপি চেয়ারপারসন খালেদা জিয়া ও মহাসচিব মির্জা ফখরুল ইসলাম আলমগীর ফজলুর রহমানের মৃত্যুতে গভীর শোক প্রকাশ করেছেন।
