
ব্যাপক অনিয়মের অভিযোগের মধ্য দিয়ে শেষ হওয়া তিন সিটি করপোরেশন নির্বাচনে আওয়ামী লীগ-সমর্থিত তিন মেয়র প্রার্থী বেসরকারিভাবে নির্বাচিত হয়েছেন। তাঁরা হলেন ঢাকা উত্তরে আনিসুল হক ও দক্ষিণে সাঈদ খোকন এবং চট্টগ্রামে আ জ ম নাছির উদ্দিন।গতকাল মঙ্গলবার এই তিন সিটি করপোরেশনে নির্বাচন হয়। নির্বাচনে ব্যাপক অনিয়ম ও কারচুপির অভিযোগ তোলে বিএনপি। ভোট শুরু হওয়ার কয়েক ঘণ্টা পরই তিন সিটিতে নির্বাচন বর্জনের ঘোষণা দেন বিএনপি-সমর্থক প্রার্থীরা।চট্টগ্রামে নির্বাচন বর্জন করেছেন মনজুর আলম। ঢাকায় মির্জা আব্বাসের পক্ষে তাঁর স্ত্রী আফরোজা আব্বাস ও তাবিথ আউয়াল।ঢাকা উত্তর: ঢাকা উত্তর সিটি করপোরেশনের এক হাজার ৯৩টি কেন্দ্রের সবগুলোর বেসরকারি ফল পাওয়া গেছে। সেখানে চার লাখ ৬০ হাজার ১১৭ ভোট পেয়ে মেয়র পদে বেসরকারিভাবে নির্বাচিত হয়েছেন আওয়ামী লীগ-সমর্থিত প্রার্থী আনিসুল হক। তাঁর প্রতীক টেবিল ঘড়ি। আনিসুলের নিকটতম প্রতিদ্বন্দ্বী বিএনপি-সমর্থিত তাবিথ আউয়াল। বাস প্রতীকের এই মেয়র প্রার্থী পেয়েছেন তিন লাখ ২৫ হাজার ৮০ ভোট। ফল ঘোষণার আগেই নির্বাচন বর্জন করেছেন তাবিথ। রিটার্নিং কর্মকর্তা শাহ আলম জানান, ঢাকা উত্তর সিটি করপোরেশন নির্বাচনে ৪০ শতাংশের কিছু কম ভোট পড়েছে। ঢাকা দক্ষিণ: ঢাকা দক্ষিণ সিটি করপোরেশনে মেয়র পদে বেসরকারিভাবে নির্বাচিত হয়েছেন আওয়ামী লীগ-সমর্থিত প্রার্থী সাঈদ খোকন। সেখানে ৮৮৯ টির মধ্যে ৮৮৬ কেন্দ্রের বেসরকারি ফল পাওয়া গেছে। এতে ইলিশ মাছ প্রতীক নিয়ে সাঈদ খোকন পেয়েছেন পাঁচ লাখ ৩৫ হাজার ২৯৬ ভোট। তাঁর নিকটতম প্রতিদ্বন্দ্বী বিএনপি-সমর্থিত প্রার্থী মির্জা আব্বাস। তাঁর মগ প্রতীক পেয়েছে দুই লাখ ৯৪ হাজার ২৯১ ভোট। ফল ঘোষণার আগেই নির্বাচন বর্জন করেছেন আব্বাস। 
গোলযোগের কারণে ঢাকা দক্ষিণ সিটি করপোরেশনে তিনটি কেন্দ্রের ভোটগ্রহণ স্থগিত রয়েছে। ওই তিন কেন্দ্রের ভোটের যোগফল প্রধান দুই প্রতিদ্বন্দ্বী প্রার্থীর ব্যবধানের চেয়ে কম হওয়ায় সাঈদ খোকনকে বেসরকারিভাবে বিজয়ী ঘোষণা করেছেন রিটার্নিং কর্মকর্তা মিহির সারওয়ার মোর্শেদ।
চট্টগ্রাম: চট্টগ্রাম সিটি করপোরেশনের ৭১৯টি কেন্দ্রের সবগুলোর বেসরকারি ফল পাওয়া গেছে। এতে চার লাখ ৭৫ হাজার ৩৬১ ভোট পেয়ে মেয়র পদে জয়ী হয়েছেন আওয়ামী লীগ-সমর্থিত প্রার্থী আ জ ম নাছির উদ্দিন। তাঁর প্রতীক হাতি। নাছিরের নিকটতম প্রতিদ্বন্দ্বী বিএনপি-সমর্থিত প্রার্থী মনজুর আলম। তাঁর কমলা লেবু প্রতীক পেয়েছে তিন লাখ ৪ হাজার ৮৩৭ ভোট। ফল ঘোষণার আগেই নির্বাচন বর্জন ও রাজনীতি থেকে সরে দাঁড়ানোর ঘোষণা দিয়েছেন মনজুর।
