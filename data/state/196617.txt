
বিএনপি চেয়ারপারসন খালেদা জিয়াকে কারাদণ্ড দেওয়ার প্রতিবাদে এবং তাঁর নিঃশর্ত মুক্তির দাবিতে ফের তিন দিনের কর্মসূচি ঘোষণা করেছে বিএনপি। এই কর্মসূচির বাইরে দলটি ঢাকার সোহরাওয়ার্দী উদ্যানে একটি সমাবেশ করতে চায়।আজ বৃহস্পতিবার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে এই কর্মসূচি ঘোষণা করেন দলের মহাসচিব মির্জা ফখরুল ইসলাম আলমগীর।মির্জা ফখরুল বলেন, বিএনপির পক্ষ থেকে সোহরাওয়ার্দী উদ্যানে একটি সমাবেশের অনুমতি চাওয়া হবে। কর্তৃপক্ষ অনুমতি দেবে বলে তিনি আশা করেন। সমাবেশের তারিখের বিষয়ে দলীয়ভাবে সিদ্ধান্ত নেওয়া হবে।নতুন কর্মসূচির বিষয়ে মির্জা ফখরুল বলেন, ১৭ ফেব্রুয়ারি ঢাকাসহ সারা দেশে গণস্বাক্ষর অভিযান, ১৮ ফেব্রুয়ারি ঢাকাসহ সব জেলা প্রশাসক বরাবর স্মারকলিপি প্রদান, ২০ ফেব্রুয়ারি ঢাকা বাদে সারা দেশে বিক্ষোভ সমাবেশ করা হবে।
এ ছাড়া অন্যান্যবারের মতো ২১ ফেব্রুয়ারি সকালে ঢাকায় কেন্দ্রীয় শহীদ মিনারে ফুল দিয়ে শহীদদের প্রতি শ্রদ্ধা জানাবে বিএনপি।
খালেদা জিয়ার মুক্তির দাবিতে ইতিমধ্যে তিন দিন কর্মসূচি পালন করেছে বিএনপি। গত সোমবার তারা জাতীয় প্রেসক্লাবের সামনে মানববন্ধন করে। গত মঙ্গলবার নয়াপল্টনে বিএনপির কেন্দ্রীয় কার্যালয়ের সামনে অবস্থান কর্মসূচি করে। গতকাল বুধবার জাতীয় প্রেসক্লাবের সামনে অনশন কর্মসূচি পালন করে দলটি।
বিএনপির স্থায়ী কমিটির সদস্য মির্জা আব্বাস, ভাইস চেয়ারম্যান বরকতউল্লাহ বুলু, আবদুল আউয়াল মিন্টু, নিতাই রায় চৌধুরী, চেয়ারপারসনের উপদেষ্টা জয়নুল আবদিন ফারুক, আতাউর রহমান, জ্যেষ্ঠ যুগ্ম মহাসচিব রুহুল কবির রিজভী, যুগ্ম মহাসচিব সৈয়দ মোয়াজ্জেম হোসেন, সহসাংগঠনিক সম্পাদক আবদুস সালাম আজাদ প্রমুখ সংবাদ সম্মেলনে উপস্থিত ছিলেন।
