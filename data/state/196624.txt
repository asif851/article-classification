
সন্ত্রাসবিরোধী রাজু দিবস আজ। ১৯৯২ সালের ১৩ মার্চ ঢাকা বিশ্ববিদ্যালয়ে ছাত্রলীগ ও ছাত্রদলের মধ্যকার বন্দুকযুদ্ধে নিহত হন ছাত্র ইউনিয়ন নেতা মঈন হোসেন রাজু। ওই দিন ক্যাম্পাসে সন্ত্রাসবাদের প্রতিবাদে এক বিক্ষোভ মিছিল বের হয়। মিছিলে সন্ত্রাসীরা গুলি চালালে রাজু নিহত হন। বাংলাদেশ ছাত্র ইউনিয়ন দিনটিকে সন্ত্রাসবিরোধী রাজু দিবস হিসেবে পালন করে আসছে।আজ সকাল আটটায় ঢাকা বিশ্ববিদ্যালয়ে রাজু ভাস্কর্যের বেদিতে শ্রদ্ধার্ঘ্য প্রদান করবে ছাত্র ইউনিয়নসহ বিভিন্ন প্রগতিশীল ছাত্র ও সাংস্কৃতিক সংগঠন। তৎকালীন ঢাকা বিশ্ববিদ্যালয় সংসদের সমাজকল্যাণ সম্পাদক ও কেন্দ্রীয় কমিটির সদস্য রাজু ও সন্ত্রাসবিরোধী আন্দোলনে নিহত সবাইকে স্মরণ করে ১৯৯৭ সালে বিশ্ববিদ্যালয়ে নির্মিত হয় সন্ত্রাসবিরোধী রাজু ভাস্কর্য।রাজু দিবস উপলক্ষে বাংলাদেশ ছাত্র ইউনিয়নের সভাপতি লাকী আক্তার ও সাধারণ সম্পাদক জিলানী শুভ এক যৌথ বিবৃতি দেন। বিবৃতিতে বলা হয়, শিক্ষার গণতান্ত্রিক ধারা নিশ্চিত ও শিক্ষাঙ্গনে সন্ত্রাস নির্মূলে ছাত্র সংসদ নির্বাচন প্রয়োজন।
