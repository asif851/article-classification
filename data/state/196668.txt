
বিভিন্ন দাতা দেশ ও সংস্থার মাধ্যমে প্রতিবছরই বিপুল পরিমাণ বিদেশি সহায়তা পায় বাংলাদেশ। এ অর্থ কোন কোন খাতে খরচ হয় তা এখন জানা যাবে অনলাইনে। এ জন্য ‘বাংলাদেশ এইড ইনফরমেশন ম্যানেজমেন্ট সিস্টেম’ বা ‘বাংলাদেশ এইমস’ নামে একটি ওয়েব পোর্টাল বা তথ্য বাতায়ন খুলেছে সরকার। আজ রোববার রাজধানীর শেরে বাংলানগরের জাতীয় এনইসি সম্মেলন কক্ষে আয়োজিত এক অনুষ্ঠানে এই তথ্য বাতায়নের আনুষ্ঠানিক উদ্বোধন করেন অর্থমন্ত্রী আবুল মাল আবদুল মুহিত।
বাংলাদেশ এইমস হচ্ছে এমন একটি ওয়েবভিত্তিক সফটওয়্যার, যার মাধ্যমে বিদেশ থেকে আসা উন্নয়ন তহবিল-সম্পর্কিত সব ধরনের তথ্য ও উপাত্ত পাওয়া যাবে। দেশের যেকোনো নাগরিক, দাতা দেশ ও সংস্থা, সুশীল সমাজের প্রতিনিধিরা এই ওয়েবসাইটের তথ্য ব্যবহার করতে পারবেন। এ তথ্যভান্ডারটি সবার জন্য উন্মুক্ত।
এইমসে তথ্য সরবরাহের জন্য বাংলাদেশে কার্যরত সব দাতা দেশ ও উন্নয়ন সহযোগী সংস্থাকে এই ওয়েবসাইটে নিবন্ধন নিতে হবে। ইতিমধ্যেই বিশ্বব্যাংক, এশীয় উন্নয়ন ব্যাংক (এডিবি), জাইকা, ইউএসএইডসহ ১৭টি দাতা সংস্থা রেজিস্ট্রেশন করে তথ্য সরবরাহের কাজ শুরু করেছে। দাতা সংস্থাগুলোর পক্ষে অনুষ্ঠানে বক্তব্য দেন ইউএসএইডের বাংলাদেশ প্রধান জানিনা জারুজেলস্কি। তিনি বলেন, ‘আমরা আশা করি বিদেশি সহায়তার কার্যকর ব্যবহার এবং স্বচ্ছতা বাড়াতে এটি কার্যকর ভূমিকা রাখবে।
প্রধান অতিথির বক্তব্যে অর্থমন্ত্রী বলেন, ‘এখন পর্যন্ত অর্থনৈতিক ক্ষেত্রে আমাদের অগ্রগতি বেশ ভালো। তবে ২০২১ সালের মধ্যে মধ্যম আয়ের দেশ হতে হলে ৯ শতাংশের বেশি হারে প্রবৃদ্ধি অর্জন করতে হবে। এ জন্য বিনিয়োগ বাড়ানোর পাশাপাশি বিদেশি সহায়তার সর্বোচ্চ ব্যবহার নিশ্চিত করতে হবে।’
অনুষ্ঠানে জানানো হয়, ‘বৈদেশিক সাহায্যের কার্যকর ব্যবহার নিশ্চিতে সক্ষমতা বৃদ্ধি’ শীর্ষক প্রকল্পের আওতায় এই তথ্য বাতায়ন তৈরি করা হয়েছে। প্রকল্পটির বাস্তবায়ন সময় ধরা হয়েছে সেপ্টেম্বর ২০১১ থেকে জুন ২০১৬ পর্যন্ত। এ প্রকল্পের ব্যয় ৪৪ লাখ ৭৫ হাজার ডলার। এই প্রকল্পে সরকার ছাড়া ইউএনডিপি, ডিএফআইডি, অস্ট্রেলিয়ানএইড ও ড্যানিডা অর্থসহায়তা দিচ্ছে।
ইআরডি আয়োজিত ওই অনুষ্ঠানে আরও বক্তব্য দেন প্রধানমন্ত্রীর অর্থ উপদেষ্টা মসিউর রহমান, অর্থ প্রতিমন্ত্রী এম এ মান্নান। অনুষ্ঠানে সভাপতিত্ব করেন ইআরডিসচিব মোহাম্মদ মেজবাহউদ্দিন। বিভিন্ন দাতা দেশ ও সংস্থার প্রতিনিধিরাও এতে উপস্থিত ছিলেন। aims.erd.gov.bd-এই লিঙ্কে গিয়ে যে কেউ বাংলাদেশে বিদেশি সহায়তার বিভিন্ন তথ্য পেতে পারেন।
