
জাতিসংঘের সাধারণ পরিষদের ৬৯তম অধিবেশনে যোগ দিতে প্রধানমন্ত্রী শেখ হাসিনা নিউইয়র্কের উদ্দেশে রওনা হয়েছেন। তিনি ১৮২ জন সফরসঙ্গী নিয়ে গতকাল রোববার রাত পৌনে ১০টার দিকে এমিরেটস এয়ারলাইনসের একটি ফ্লাইটে ঢাকা ছেড়েছেন।
২৪ সেপ্টেম্বর জাতিসংঘ সাধারণ পরিষদের অধিবেশন শুরু হচ্ছে। এ অধিবেশনের বিতর্কের প্রতিপাদ্য ‘ডেলিভারিং অন অ্যান্ড ইমপ্লিমেন্টিং এ ট্রান্সফরমেটিভ পোস্ট-২০১৫ ডেভেলপমেন্ট এজেন্ডা’। এতে প্রধানমন্ত্রী শেখ হাসিনা বক্তৃতা করবেন ২৭ সেপ্টেম্বর। এবারও তিনি বাংলায় বক্তৃতা দেবেন।
নিউইয়র্কে অবস্থানের সময় প্রধানমন্ত্রী শেখ হাসিনা ২৭ সেপ্টেম্বর ভারতের প্রধানমন্ত্রী নরেন্দ্র মোদির সঙ্গে সৌজন্য সাক্ষাৎ করবেন। ভারতে নতুন সরকার দায়িত্ব নেওয়ার পর দুই প্রতিবেশী দেশের প্রধানমন্ত্রীদের এটি হবে প্রথম আলোচনা।
এ ছাড়া শেখ হাসিনা আরও কয়েকটি অনুষ্ঠানে যোগ দেবেন। তিনি ২৩ সেপ্টেম্বর নিউইয়র্কে জাতিসংঘের মহাসচিব বান কি মুনের উদ্যোগে আয়োজিত জলবায়ু সম্মেলনে ও ২৪ সেপ্টেম্বর বৈশ্বিক শিক্ষাবিষয়ক বৈঠকে বক্তৃতা করবেন। ২৬ সেপ্টেম্বর যুক্তরাষ্ট্রে আয়োজিত শান্তিরক্ষাবিষয়ক সম্মেলনে বাংলাদেশের প্রধানমন্ত্রী যৌথ সভাপতির দায়িত্ব পালন করবেন। একই দিন তিনি জাতিসংঘে বাংলাদেশের সদস্য প্রাপ্তির ৪০ বছর উপলক্ষে আয়োজিত অনুষ্ঠানেও বক্তৃতা করবেন। নিউইয়র্কে বাংলাদেশের স্থায়ী মিশন ওই অনুষ্ঠানের আয়োজন করছে।
 প্রধানমন্ত্রী নিউইয়র্ক পৌঁছানোর পর সফরসঙ্গীর তালিকায় আরও দুজন যুক্ত হবেন। মোট ১৮৪ সদস্যের সফরসঙ্গীর মধ্যে মন্ত্রী ও প্রধানমন্ত্রীর উপদেষ্টা মিলিয়ে নয়জন, পররাষ্ট্র মন্ত্রণালয়বিষয়ক সংসদীয় স্থায়ী কমিটির তিনজন, বিশিষ্ট ব্যক্তি, প্রধানমন্ত্রীর কার্যালয়, পররাষ্ট্র মন্ত্রণালয়, বিভিন্ন মন্ত্রণালয় ও সংস্থার প্রতিনিধি, গণমাধ্যমের বিশিষ্ট ব্যক্তি এবং প্রধানমন্ত্রীর নিরাপত্তা দলসহ তাঁর কার্যালয়ের গণমাধ্যম শাখার সদস্য মিলিয়ে আছেন ১০৯ জন। এ ছাড়া ব্যবসায়ী প্রতিনিধিদলের সদস্য আছেন ৭৫ জন। বাংলাদেশের প্রধানমন্ত্রীর কোনো বিদেশ সফরে এটি সর্বোচ্চ সংখ্যক সফরসঙ্গী।
প্রধানমন্ত্রী শেখ হাসিনার আগামী ২ অক্টোবর লন্ডন হয়ে ঢাকায় ফেরার কথা রয়েছে। তার আগে লন্ডনে তাঁর ৪৬ ঘণ্টার যাত্রা বিরতি থাকবে।
