
সাতক্ষীরার শ্যামনগর উপজেলায় বিষধর সাপের কামড়ে সুপ্রভা মণ্ডল (১০) নামের এক শিশুর মৃত্যু হয়েছে। আজ শনিবার সকাল ছয়টার দিকে শিশুটি মারা যায়।
সুপ্রভা শ্যামনগর সরকারি মহসিন ডিগ্রি কলেজের বাংলা বিভাগের প্রভাষক সচ্চিদানন্দ মণ্ডলের মেয়ে। তাঁদের বাড়ি শ্যামনগর সদরের হরিতলা এলাকায়। সুপ্রভা শ্যামনগর মডার্ন স্কুলের চতুর্থ শ্রেণির ছাত্রী ছিল।  শিশুটির বাবা জানান, সুপ্রভা তাঁর একমাত্র মেয়ে। সুপ্রভা ঘুমিয়ে থাকা অবস্থায় আজ ভোরের দিকে তাকে সাপে কাপড় দেয়। ব্যথায় কান্নাকাটি শুরু করলে পরিবারের লোকজন বিষয়টি বুঝতে পারেন। শ্যামনগর স্বাস্থ্য কমপ্লেক্সে নিয়ে গেলে চিকিৎসক তাকে মৃত ঘোষণা করেন।
শ্যামনগর থানার ভারপ্রাপ্ত কর্মকর্তা (ওসি) সৈয়দ আবদুল মান্নান আলী ঘটনার সত্যতা নিশ্চিত করেছেন।
