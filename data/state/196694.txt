
নারায়ণগঞ্জের রূপগঞ্জে সড়ক সংস্কারের দাবিতে সড়ক অবরোধ ও বিক্ষোভ করেছেন এলাকাবাসী।গতকাল রোববার দুপুরে উপজেলার নগরপাড়া-ইছাখালী ও নড়াইপুর-চনপাড়া রাস্তা সংস্কারের দাবিতে এলাকাবাসী রূপগঞ্জ-ডেমরা-কালীগঞ্জ সড়ক দুই ঘণ্টা অবরোধ করে রাখেন। এ সময় উত্তেজিত জনতা কয়েকটি টায়ারে আগুন ধরিয়ে দেন। তাঁরা দফায় দফায় বিক্ষোভ করেন। আগামী সাত দিনের মধ্যে রাস্তা সংস্কারের কাজ শুরু না হলে আরও বড় কর্মসূচি দেওয়ার হুমকি দেন তাঁরা।প্রত্যক্ষদর্শী ও পুলিশ জানায়, গতকাল দুপুর সাড়ে ১২টার দিকে কয়েক শ এলাকাবাসী বিক্ষোভ মিছিল বের করেন। তাঁদের সঙ্গে যোগ দেন স্থানীয় অটোরিকশা ও রিকশাচালকেরা। এ সময় তাঁরা ডেমরা-রূপগঞ্জ-কালীগঞ্জ সড়কের বিভিন্ন স্থানে গাছের গুঁড়ি ফেলে ও চাকায় আগুন ধরিয়ে রাস্তা অবরোধ করে রাখেন। পরে পুলিশ গিয়ে বিক্ষুব্ধ এলাকাবাসীকে শান্ত করলে তাঁরা অবরোধ তুলে নেন।রূপগঞ্জ থানার ভারপ্রাপ্ত কর্মকর্তা মো. আসাদুজ্জামান ঘটনার সত্যতা নিশ্চিত করেছেন।
