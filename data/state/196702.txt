
অবৈধ সম্পদ অর্জনের অভিযোগে করা মামলায় সাবেক গৃহায়ণ ও গণপূর্ত প্রতিমন্ত্রী আবদুল মান্নান খানের স্ত্রী সৈয়দা হাসিনা সুলতানার জামিন মঞ্জুর করেছেন আদালত।
আজ বৃহস্পতিবার দুপুরে সৈয়দা হাসিনা সুলতানা আদালতে আত্মসমর্পণ করে জামিনের আবেদন করলে মহানগর হাকিম শাহরিয়ার মাহমুদ আদনান তা মঞ্জুর করেন।
প্রায় সাড়ে পাঁচ কোটি টাকার অবৈধ সম্পদ অর্জনের অভিযোগে গত মঙ্গলবার দুপুরে দুর্নীতি দমন কমিশনের (দুদক) উপপরিচালক মো. নাসির উদ্দিন বাদী হয়ে রমনা থানায় মামলাটি করেন।
মামলার এজাহারে বলা হয়, সৈয়দা হাসিনা সুলতানা দুদকে দাখিল করা সম্পদ বিবরণীতে তাঁর মালিকানাধীন এক কোটি ৮৬ লাখ ৫৩ হাজার ৯১২ টাকা মূল্যের সম্পদের তথ্য গোপন করেছেন। এ ছাড়া তিন কোটি ৪৫ লাখ ৫৩ হাজার ৬৪০ টাকা মূল্যের সম্পদের যৌক্তিক উৎস দেখাতে পারেননি। দুদকের অনুসন্ধানে প্রমাণ হয়েছে, তিনি মোট পাঁচ কোটি ৩২ লাখ ৭ হাজার ৫৫২ টাকার অবৈধ সম্পদ অর্জন করেছেন। এ কারণে দুদক আইনের ২৬(২) এবং ২৭(১) ধারায় তাঁর বিরুদ্ধে মামলা দায়ের করে দুদক।
গত ৯ সেপ্টেম্বর হাসিনা সুলতানার বিরুদ্ধে মামলা করার অনুমোদন দিয়েছিল কমিশন। এর আগে গত ২১ আগস্ট ৭৯ লাখ টাকার অবৈধ সম্পদ অর্জনের অভিযোগে আবদুল মান্নান খানের বিরুদ্ধে রমনা থানায় মামলা করে দুদক।
