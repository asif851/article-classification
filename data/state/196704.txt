
কুষ্টিয়ায় শিক্ষক নিবন্ধন পরীক্ষা দিতে গিয়ে গত শুক্রবার রাতে এক স্কুলশিক্ষিকা ধর্ষণের শিকার হয়েছেন বলে অভিযোগ পাওয়া গেছে। এ অভিযোগে গতকাল শনিবার রাতে ওই শিক্ষিকা বাদী হয়ে একই স্কুলের প্রধান শিক্ষকের বিরুদ্ধে কুষ্টিয়া মডেল থানায় মামলা করেন। প্রধান শিক্ষক পলাতক।
মামলার এজাহার ও শিক্ষিকার ভাষ্যমতে, ওই শিক্ষিকা কুষ্টিয়ার মেহেরপুরের একটি স্কুলের খণ্ডকালীন শিক্ষক। চলতি বছরের শিক্ষক নিবন্ধন পরীক্ষায় অংশ নেওয়ার জন্য তিনি স্কুলের প্রধান শিক্ষকের সঙ্গে কুষ্টিয়া শহরে যান। সেখানে তাঁরা বড় বাজার এলাকায় একটি আবাসিক হোটেলের পৃথক দুটি কক্ষে ওঠেন। শুক্রবার সকালে পরীক্ষায় অংশ নিতে যাওয়ার প্রস্তুতি নেওয়ার সময় প্রধান শিক্ষক তাঁর কক্ষে ঢোকেন। পরে তাঁকে ধর্ষণ করে পালিয়ে যান। এরপর তিনি নিজেই কুষ্টিয়া জেনারেল হাসপাতালে ভর্তি হন।কুষ্টিয়া জেনারেল হাসপাতালের চিকিৎসক নাসিমুল বারী সাংবাদিকদের বলেন, প্রাথমিকভাবে ধর্ষণের আলামত পাওয়া গেছে। বিস্তারিত জানতে আরও পরীক্ষা করানো হচ্ছে।এদিকে আজ রোববার বিকেলে কুষ্টিয়া জেলা প্রশাসক সৈয়দ বেলাল হোসেন ওই শিক্ষিকাকে দেখতে হাসপাতালে যান। তিনি তাঁর সঙ্গে কিছুক্ষণ কথা বলেন। তিনি আসামি ধরার ব্যাপারে সর্বোচ্চ সহযোগিতার আশ্বাস দেন।কুষ্টিয়া মডেল থানার ভারপ্রাপ্ত কর্মকর্তা (ওসি) শাহাবুদ্দিন চৌধুরী মামলার সত্যতা নিশ্চিত করে প্রথম আলোকে বলেন, অভিযুক্ত শিক্ষককে ধরতে অভিযান চলছে।
