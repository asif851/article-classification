
আগামী ফেব্রুয়ারি মাস থেকে মোবাইল নম্বর পোর্টেবিলিটি (এমএনপি) সুবিধা বা নম্বর অপরিবর্তিত রেখে যেকোনো অপারেটরে যেতে পারবেন গ্রাহকেরা। এই এমএনপি সুবিধা নিতে গ্রাহকদের সর্বোচ্চ খরচ হবে ৩০ টাকা।
আজ বুধবার সচিবালয়ে এক সংবাদ সম্মেলনে ডাক ও টেলিযোগাযোগ প্রতিমন্ত্রী তারানা হালিম এ তথ্য জানান।  তারানা হালিম জানান, মোবাইল সেবা প্রতিযোগিতা ও সেবার মান বৃদ্ধির জন্য সরকার এমএনপি সুবিধা চালু করতে যাচ্ছে। এটি বাস্তবায়নে প্রধানমন্ত্রী সম্মতি দিয়েছেন।
সংবাদ সম্মেলনে জানানো হয়, নিলামের মাধ্যমে ১৫ বছরের জন্য একটি কোম্পানিকে এমএনপি নিবন্ধন দেওয়া হবে। বছরে নিবন্ধন ফি হবে ২০ লাখ টাকা। নিবন্ধন দেওয়ার পর দ্বিতীয় বছর থেকে নিবন্ধন পাওয়া কোম্পানিকে সাড়ে পাঁচ শতাংশ হারে সরকারকে রাজস্ব দিতে হবে। বাংলাদেশি বা প্রবাসী বাংলাদেশি মালিকানাধীন কোম্পানি এই নিলামে অংশ নিতে পারবে। বিদেশি প্রতিষ্ঠানের ক্ষেত্রে অবশ্যই বাংলাদেশি অংশীদার লাগবে। এ ক্ষেত্রে বিদেশি প্রতিষ্ঠানের সর্বোচ্চ মালিকানা ৫১ শতাংশ হতে পারবে। কোনো মোবাইল অপারেটর এমএনপি নিবন্ধন নিতে নিলামে অংশ নিতে পারবে না।
আবেদনের তিন দিনের মধ্যে গ্রাহককে এ সেবা দিতে হবে এবং কোনো গ্রাহক যদি একবার অপারেটর বদলের পর আবারও অপারেটর বদল করতে চান তাহলে তাকে ৪৫ দিন অপেক্ষা করতে হবে। অর্থাৎ কমপক্ষে ৪৫ দিন অপারেটরের সেবা নিতে হবে। প্রিপেইড ও পোস্ট পেইড উভয় ধরনের গ্রাহকই এমএনপি সুবিধা পাবেন।
গত ২০ সেপ্টেম্বর মোবাইল নম্বর পোর্টেবিলিটি (এমএনপি) নীতিমালার চূড়ান্ত অনুমোদন দেয় প্রধানমন্ত্রীর কার্যালয়।
ফোন নম্বর অপরিবর্তিত রেখে মুঠোফোন অপারেটর পরিবর্তন করার সুবিধাকে বলা হয় এমএনপি। একজন গ্রাহক নম্বর অপরিবর্তিত রেখেই নিজেদের ইচ্ছেমতো এক অপারেটর থেকে আরেক অপারেটরে যেতে পারেন এ ব্যবস্থায়। বিশ্বের ১০০ টির বেশি দেশে এ ব্যবস্থা চালু রয়েছে। ২০১২ সালে বাংলাদেশে এমএনপি বাস্তবায়নের প্রথম উদ্যোগ নেওয়া হয়।
