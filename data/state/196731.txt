
বাংলাদেশে বিদেশিদের নিরাপত্তা নিয়ে উদ্বেগের কোনো কারণ নেই বলে মন্তব্য করেছেন শিল্পমন্ত্রী আমির হোসেন আমু। আজ বুধবার সচিবালয়ে আইনশৃঙ্খলা সংক্রান্ত মন্ত্রিসভা কমিটির বৈঠক শেষে সাংবাদিকদের তিনি এ কথা বলেন।নিরাপত্তা নিয়ে বিভিন্ন দেশের জারি করা সতর্কতার বিষয়ে বৈঠকের সভাপতি আমির হোসেন আমু বলেন, ‘শঙ্কা থাকলে তারা (বিদেশিরা) আছে কীভাবে?’সাম্প্রতিক সময়ে বিদেশি নাগরিক হত্যাকাণ্ড, এএসআই হত্যা, পুরান ঢাকার হোসেনি দালানে তাজিয়া মিছিলের প্রস্তুতিকালে বোমা হামলা বিষয়ে জানতে চাইলে মন্ত্রী বলেন, ৫ জানুয়ারির নির্বাচন পরবর্তী সময়ে যারা দেশকে অস্থিতিশীল করেছিল, তারাই এখন বিচ্ছিন্নভাবে নানা ঘটনা ঘটাচ্ছে। ইতালির নাগরিক তাবেলা হত্যার ঘটনায় চারজনকে গ্রেপ্তার করা হয়েছে। অন্য ঘটনাগুলোরও তদন্ত চলছে।
