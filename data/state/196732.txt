
জ্যৈষ্ঠ মাসের দিন যত গড়াচ্ছে, ঝড়-বৃষ্টির মাত্রা যেন ততই কমছে। গত সপ্তাহে বৈশাখের শেষ দিকে দেশের কয়েকটি স্থানে সামান্য বৃষ্টি হলেও এখন তা উধাও। আজ সোমবার ঢাকা, খুলনা, রাজশাহী, সিলেট ও চট্টগ্রাম বিভাগের দু-এক জায়গায় অস্থায়ী দমকা বা ঝোড়ো হাওয়াসহ বৃষ্টি বা বজ্রবৃষ্টি হতে পারে।আজ সকালে আবহাওয়া অধিদপ্তরের সর্বশেষ পূর্বাভাসে জানানো হয়, যশোর, কুষ্টিয়া ও পাবনা অঞ্চলসহ ঢাকা, বরিশাল, চট্টগ্রাম ও সিলেট বিভাগের দু-এক জায়গায় অস্থায়ীভাবে দমকা বা ঝোড়ো হাওয়াসহ বৃষ্টি অথবা বজ্র বৃষ্টি হতে পারে। এ ছাড়া দেশের অন্যত্র অস্থায়ীভাবে আংশিক মেঘলা আকাশসহ আবহাওয়া প্রধানত শুষ্ক থাকতে পারে।
আবহাওয়ার পূর্বাভাস অনুযায়ী রাজশাহী, যশোর ও কুষ্টিয়া অঞ্চলগুলোর ওপর দিয়ে তীব্র এবং ঢাকা, টাঙ্গাইল, মাদারীপুর, ফরিদপুর, রাঙামাটি, কুমিল্লা, কুতুবদিয়া, পাবনা, দিনাজপুর, সৈয়দপুর অঞ্চলসহ খুলনা বিভাগের অবশিষ্ট অংশের ওপর দিয়ে মাঝারি থেকে মৃদু তাপপ্রবাহ বয়ে যাচ্ছে এবং তা অব্যাহত থাকতে পারে। সারা দেশে দিন এবং রাতের তাপমাত্রা প্রায় অপরিবর্তিত থাকতে পারে ।
আবহাওয়া অধিদপ্তরের দেওয়া তথ্যানুযায়ী গত ২৪ ঘণ্টায় একমাত্র সিলেট ছাড়া দেশের কোথাও বৃষ্টি হয়নি। সিলেটে নয় মিলিমিটার বৃষ্টিপাত রেকর্ড করা হয়েছে।গতকাল চুয়াডাঙ্গায় সর্বোচ্চ ৪১ দশমিক ৬ তাপমাত্রা রেকর্ড করা হয়েছে। এ ছাড়া যশোরে ৪১ দশমিক ৬, রাজশাহীতে ৪০ দশমিক ২, খুলনায় ৩৯ দশমিক ৫ এবং সাতক্ষীরায় ৩৮ দশমিক ৭ ডিগ্রি সেলসিয়াস তাপমাত্রা ছিল। রাজধানী ঢাকাও বেশ উত্তপ্ত ছিল, তাপমাত্রা ছিল ৩৭ ডিগ্রি সেলসিয়াস। তবে বৃষ্টির কারণে সিলেটে তাপমাত্রা ছিল ২৩ দশমিক ৮ ডিগ্রি।
