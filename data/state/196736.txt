
কবিতাকে সঙ্গে করেই ২৪ বছর কাটিয়ে দিল প্রমা আবৃত্তি সংগঠন। দেশের দুর্যোগ কিংবা আনন্দ উদ্যাপনের দিনে কবিতাই ছিল এই সংগঠনের প্রধান অস্ত্র। ২৪ বছরে পদার্পন উপলক্ষে গত ২৯ ও ৩০ নভেম্বর চট্টগ্রাম জেলা শিল্পকলা একাডেমীতে প্রমা আবৃত্তি সংগঠন আয়োজন করে আনন্দমেলার।প্রমার জন্মদিনে সম্মাননা জানানো হয় দুই গুণী ব্যক্তিকে। শিক্ষা, সাহিত্য ও সংস্কৃতিতে বিশেষ অবদানের জন্য অধ্যাপক অনুপম সেন ও অধ্যাপক মাহবুবুল হককে প্রমা আবৃত্তি সংগঠন সম্মাননা পদক ২০১৩ প্রদান করা হয়।২৯ নভেম্বর বেলা সাড়ে ১১টায় ঢাক-ঢোল বাজিয়ে নেচে-গেয়ে পতাকা, ফেস্টুন, ব্যানারসহ বিভিন্ন উপকরণে সজ্জিত হয়ে প্রমার সদস্যরা শোভাযাত্রায় অংশ নেন। পরদিন বিকেলে ঢোল বাজিয়ে, ফানুস উড়িয়ে ও আলোক-উৎসবের মাধ্যমে উদ্যাপন করার হয় প্রমার জন্মদিন।৩০ নভেম্বর সন্ধ্যা ছয়টায় শিল্পকলার মিলনায়তনে প্রমার সভাপতি রাশেদ হাসানের সঞ্চালনায় শুরু হয় আনন্দ অনুষ্ঠান। এই আয়োজনে ছিল শুভেচ্ছা বক্তব্য, আবৃত্তি, গান ও কবিতা পাঠ।শুরুতে শুভেচ্ছা বক্তব্য দেন চট্টগ্রাম বিশ্ববিদ্যালয়ের অধ্যাপক হোসাইন কবীর, কবি খালিদ আহসান, বিশ্বজিৎ চৌধুরী, ওমর কায়সার, জিন্নাহ চৌধুরী, এজাজ ইউসুফী, উইমেন চেম্বারের সহসভাপতি ও পোশাক ডিজাইনার আইভি হাসান, প্রকৌশলী দেলওয়ার মজুমদার, নাট্যজন জাহাঙ্গীর কবির, নারীনেত্রী জেসমিন সুলতানা ও নুরজাহান খান, ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগের শিক্ষক রাজীব মীর, আবৃত্তিশিল্পী রণজিৎ রক্ষিত, ফারুক তাহের, প্রণব চৌধুরী, দেবাশীষ রুদ্র ও মুজাহিদুল ইসলাম।অনুষ্ঠানে সংগীত পরিবেশন করেন শিল্পী শ্রেয়সী রায়, কাবেরী সেনগুপ্তা এবং স্যাক্সোফোন বাজিয়ে শোনান আসওয়াদ ব্যান্ডের আনোরুল হক চৌধুরী। অতিথিরা প্রদীপ জ্বেলে ও কেক কেটে প্রমাকে শুভেচ্ছা জানান। শেষে সমবেত কণ্ঠে জাতীয় সংগীত পরিবেশিত হয়।
