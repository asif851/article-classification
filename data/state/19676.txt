
যুক্তরাষ্ট্রের পররাষ্ট্রমন্ত্রী জন কেরি ২৫ জুন সংক্ষিপ্ত সফরে ঢাকায় আসছেন। চার থেকে পাঁচ ঘণ্টার এই সফরের সময় তিনি প্রধানমন্ত্রী শেখ হাসিনা ও পররাষ্ট্রমন্ত্রী দীপু মনির সঙ্গে বৈঠক করবেন। সরকারের একটি উচ্চপর্যায়ের সূত্র গতকাল মঙ্গলবার প্রথম আলোকে বিষয়টি নিশ্চিত করেছে। ঢাকা ও ওয়াশিংটনের সূত্রগুলো জানিয়েছে, চলমান রাজনৈতিক পরিস্থিতি এবং সাভারে ভবনধসের পরিপ্রেক্ষিতে যুক্তরাষ্ট্র যে বাংলাদেশের পাশে আছে, সফরের মাধ্যমে এ বার্তাই দিতে চান জন কেরি।
মার্কিন পররাষ্ট্রমন্ত্রী ২৫ জুন দিল্লি থেকে ঢাকায় আসবেন। ভারত-যুক্তরাষ্ট্র চতুর্থ অংশীদারি সংলাপে অংশ নিতে ২৪ জুন দিল্লি সফর করবেন তিনি। গত ফেব্রুয়ারিতে পররাষ্ট্রমন্ত্রী হিসেবে দায়িত্ব নেওয়ার পর জন কেরির এটাই প্রথম দক্ষিণ এশিয়া সফর। এর আগে গত বছরের মে মাসে দুই দিনের সফরে ঢাকায় এসেছিলেন তৎকালীন মার্কিন পররাষ্ট্রমন্ত্রী হিলারি ক্লিনটন।
জানতে চাইলে মার্কিন দূতাবাসের মুখপাত্র ক্যালি ম্যাকার্থি গতকাল মুঠোফোনে খুদেবার্তায় (এসএমএস) বলেন, ‘এই মুহূর্তে মার্কিন পররাষ্ট্রমন্ত্রীর সফর সম্পর্কে আমাদের বলার কিছু নেই। তাঁর সফরের ব্যাপারে ওয়াশিংটনে মার্কিন পররাষ্ট্র দপ্তর থেকে ঘোষণা দেওয়া হবে।’ গত মার্চে জন কেরিকে বাংলাদেশ সফরের আমন্ত্রণ জানান পররাষ্ট্রমন্ত্রী দীপু মনি। ওই সময় মার্কিন পররাষ্ট্র দপ্তর থেকে জানানো হয়েছিল, শিগগিরই সফরটি হবে। সরকারের সংশ্লিষ্ট সূত্রগুলো জানিয়েছে, বর্তমান প্রেক্ষাপটে একটি তাৎপর্যপূর্ণ সময়ে জন কেরি বাংলাদেশ সফরে আসছেন। কারণ, যুক্তরাষ্ট্রে বাংলাদেশের পণ্যের বাজার-সুবিধা (জিএসপি) থাকছে কি না, সেটি নিয়ে চূড়ান্ত ঘোষণার অপেক্ষায় রয়েছে। যদিও ভবনধসের বিয়োগান্তক ঘটনা জিএসপির সামনে প্রশ্নচিহ্ন জুড়ে দিয়েছে। এমন এক পরিস্থিতিতে শ্রমমানের উন্নতির জন্য সরকার ইতিমধ্যে শ্রম আইন সংশোধনের পাশাপাশি বেশ কিছু পদক্ষেপ নিয়েছে। যদিও মার্কিন প্রশাসন চায়, বাংলাদেশ আন্তর্জাতিক শ্রম সংস্থার (আইএলও) সহযোগিতায় অপেক্ষাকৃত ভালো কর্মসংস্থান কর্মসূচি (বেটার ওয়ার্ক প্রোগাম) চালু করুক এবং শ্রমিকের স্বার্থ সুরক্ষায় আরও কার্যকর পদক্ষেপ নিক।
জন কেরির এই সফরে যুক্তরাষ্ট্রের সঙ্গে বাণিজ্য ও বিনিয়োগ সহযোগিতার রূপরেখা চুক্তি (টিকফা) সইয়ের বিষয়ে ঘোষণা আসবে বলে সংশ্লিষ্ট একটি সূত্র আভাস দিয়েছে। দায়িত্বশীল একজন কর্মকর্তা এই প্রতিবেদককে বলেন, মার্কিন পররাষ্ট্রমন্ত্রীর সফরে চুক্তিটি সই হবে কি না, তা এখনো নিশ্চিত হয়নি। তবে তাঁর ঢাকায় অবস্থানের সময় বাংলাদেশের পক্ষ থেকে জানানো হবে, চুক্তিটি সই হতে যাচ্ছে। কারণ, জিএসপি অব্যাহত রাখা এবং বাংলাদেশের সঙ্গে বাণিজ্য সম্পর্ক সম্প্রসারণে সম্ভাব্য সব ধরনের সহযোগিতার মনোভাব পোষণ করেছেন জন কেরি। এর পরিপ্রেক্ষিতে তাঁর সফরের সময় বাংলাদেশও সম্পর্ক এগিয়ে নিতে আন্তরিকতার নিদর্শন হিসেবে টিকফা সম্পর্কে ঘোষণা দিতে পারে।
