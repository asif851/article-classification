
আফ্রিকা ও ইয়েমেনের বিভিন্ন এলাকায় দুর্ভিক্ষ এবং খরাপীড়িত লাখ লাখ মানুষকে বাঁচাতে জরুরি আন্তর্জাতিক পদক্ষেপ নেওয়ার আহ্বান জানিয়েছে বিশ্ব সংসদীয় সম্প্রদায় (দ্য গ্লোবাল পার্লামেন্টারি কমিউনিটি)। এ বিষয়ে খসড়া প্রস্তাব গ্রহণ করা করেছে।
আজ মঙ্গলবার ইন্টার-পার্লামেন্টারি ইউনিয়নের (আইপিইউ) ১৩৬ তম সম্মেলনে জরুরি হিসেবে প্রস্তাবটি গ্রহণ করা হয়। আইপিইউ সদস্যরা সংকট মোকাবিলায় মানবিক সহায়তা দিতে নিজ নিজ দেশের সরকারকে চাপ দিতে একমত হয়।
রাজধানীর বঙ্গবন্ধু আন্তর্জাতিক সম্মেলন কেন্দ্রে আইপিইউ সম্মেলনের চতুর্থ দিন আজ।
অনেক দেশই ধারাবাহিকভাবে তৃতীয়বারের মতো খরাপীড়িত। এর প্রভাবে পরিস্থিতি ধ্বংসাত্মক হয়ে উঠেছে। এতে ক্ষুধা, তৃষ্ণা, রোগের প্রাদুর্ভাব বেড়েছে।
ইথিওপিয়া এবং কেনিয়া বিশ্বের শীর্ষ ১০ শরণার্থী দেশের মধ্যে রয়েছে। এসব দেশের শরণার্থীরা এই সংকটে বেশি রয়েছে।
দুর্ভিক্ষ ও মানবিক বিপর্যয় রোধে এখনই পদক্ষেপ নিতে আন্তর্জাতিক সম্প্রদায়ের প্রতি আহ্বান জানিয়েছে আইপিইউ সদস্যরা।
আইপিইউয়ে গৃহীত প্রস্তাবে ঘোষণা করা হয়েছে, জাতিসংঘকে প্রয়োজনীয় মানবিক সমর্থন ও পুষ্টি সহায়তা দিতে হবে। বিশেষ করে নারী, শিশুদের পাশে দাঁড়াতে হবে।
আইপিইউ সদস্যরা নিজ নিজ দেশের সরকারের প্রতি আহ্বান জানিয়ে বলেছে, দুর্ভিক্ষ ও খরার মূল কারণগুলো খুঁজে বের করতে হবে।
