
নারায়ণগঞ্জের চাঞ্চল্যকর সাত অপহরণ ও খুনের মামলার অন্যতম আসামি নূর হোসেনের দেহরক্ষী মোর্তজা জামান ওরফে চার্চিলকে (৪৫) ফরিদপুর থেকে আটক করেছে গোয়েন্দা পুলিশ।গতকাল বৃহস্পতিবার দিবাগত রাত তিনটার দিকে ফরিদপুর সদরের নর্থ চ্যানেল ইউনিয়নের ৩৮ দাগ গ্রামের নূরু খাঁর বাড়ি থেকে তাঁকে আটক করা হয়। মোর্তজা জামান ফরিদপুর পৌর এলাকার ভাটিলক্ষ্মীপুর মহল্লার মৃত মসিউর রহমানের ছেলে।ফরিদপুরের গোয়েন্দা পুলিশের ভারপ্রাপ্ত কর্মকর্তা (ওসি) সুনীল কর্মকার প্রথম আলোকে বলেন, ‘গোপন সংবাদের ভিত্তিতে অভিযান চালিয়ে শ্বশুর নূরু খাঁর বাড়ি থেকে মোর্তজাকে আটক করা হয়।’ তিনি বলেন, ‘মোর্তজা সাত হত্যা মামলার এজাহারভুক্ত আসামি নন। তিনি নূর হোসেনের চার দেহরক্ষীর একজন। এ খুনের ঘটনার পর তিনি ফরিদপুরে আত্মগোপন করেন।’ আটক মোর্তজাকে নিয়ে যাওয়ার জন্য আজ নারায়ণগঞ্জ গোয়েন্দা পুলিশের উপপরিদর্শক (এসআই) মো. আবুল খায়ের একটি দল নিয়ে ফরিদপুরের উদ্দেশে রওনা দিয়েছেন বলে জানান ওসি সুনীল কর্মকার। আজ রাতে দলটির ফরিদপুর পৌঁছানোর কথা।
