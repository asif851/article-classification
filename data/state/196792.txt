
যান চলাচলের জন্য উড়ালসড়ক ‘মেয়র মোহাম্মদ হানিফ ফ্লাইওভার’ উন্মুক্ত করে দেওয়া হয়েছে। তবে অব্যবস্থাপনার কারণে আজ শনিবার উড়ালসড়কটির ওপরে সৃষ্টি হচ্ছে যানজট। এ ছাড়া টোল আদায় নিয়ে আজ কর্তৃপক্ষের সঙ্গে চালকদের হাতাহাতি ও বাগবিতণ্ডার ঘটনা ঘটেছে। এর পরিপ্রেক্ষিতে টোল আদায় বন্ধ করে দেওয়া হয়েছে।গতকাল শুক্রবার দিবাগত রাত ১২টা থেকে বাসসহ অন্যান্য যানবাহন চলাচলের জন্য উড়ালসড়কটি খুলে দেওয়া হয়। প্রাথমিকভাবে যাত্রাবাড়ীতে একটি ও গুলিস্তানে একটি প্রবেশমুখ খুলে দেওয়া হয়েছে। পরে অন্য প্রবেশমুখগুলোও খুলে দেওয়া হবে। উড়ালসড়কের সার্বিক পরিস্থিতি ক্লোজ সার্কিট ক্যামেরা (সিসিটিভি) দিয়ে পর্যবেক্ষণ করা হচ্ছে।আজ শনিবার বেলা ১১টার দিকে সরেজমিনে দেখা যায়, নারায়ণগঞ্জ ও নরসিংদী থেকে ছেড়ে আসা বাস, মিনিবাস, মাইক্রোবাস ও ব্যক্তিগত গাড়ি উড়ালসড়ক দিয়ে যাচ্ছে।
তবে উড়ালসড়ক থেকে অতিরিক্ত টোল আদায়ের অভিযোগ করেছেন চালক ও যাত্রীরা। এ নিয়ে চালক ও টোল আদায়কারী কর্তৃপক্ষের সঙ্গে বাগবিতণ্ডা ও হাতাহাতি হয়েছে। এরপর টোল আদায় বন্ধ করে দেওয়া হয়।
খোঁজ নিয়ে জানা গেছে, মোটরসাইকেল ১০, সিএনজিচালিত অটোরিকশা ১৮, জিপ গাড়ি ৭০, মাইক্রোবাস ৮৫, পিকআপ ১৩০, মিনিবাস ১৭৩, বাস ২৬০, ট্রাক (চার চাকার) ১৭৩, ট্রাক (ছয় চাকার) ২৬০, ট্রেইলার বা কাভার্ডভ্যান ৩৭৫ ও  প্রাইভেট কার থেকে ৬০ টাকা হারে টোল আদায় করা হচ্ছে।
উত্সব পরিবহনের বাসচালক মোশাররফ হোসেন বলেন, ‘আমরা টেলিভিশনে দেখেছি বাসের টোল হবে ১০০ টাকা। কিন্তু টোল দিতে গিয়ে দেখলাম ২৬০ টাকা করে নেওয়া হচ্ছে। টোলের পরিমাণ না কমালে ভাড়া নিয়ে যাত্রীদের সঙ্গে আমাদের বাগবিতণ্ডা হবে।’
একই বাসের যাত্রী জাহিদ বলেন, ‘এখানে কোনো সুষ্ঠু ব্যবস্থাপনা নেই। কর্তৃপক্ষ অনভিজ্ঞ। অতিরিক্ত টোল আদায় করছে। আমরা সরকারের কাছে দাবি জানাই, অবিলম্বে টোলের পরিমাণ সাধারণ মানুষের নাগালের মধ্যে নিয়ে আসা হোক।’
টোল আদায় কর্তৃপক্ষের অব্যবস্থাপনা ও ধীর গতির কারণে উড়ালসড়কের ওপরে মাঝেমধ্যে দীর্ঘ যানজটের সৃষ্টি হচ্ছে।
টোল আদায়কারী প্রতিষ্ঠান ওরিয়ন গ্রুপের দায়িত্বপালনরত এক সদস্য নাম প্রকাশ না করার শর্তে প্রথম আলো ডটকমকে বলেন, পূর্ব অভিজ্ঞতা না থাকায় এবং প্রথম দিন হওয়ায় এ ধরনের অবস্থার সৃষ্টি হয়েছে। বিকেলের মধ্যেই সবকিছু স্বাভাবিক হয়ে যাবে বলে দাবি করেন তিনি।
