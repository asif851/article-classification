
বিএনপির কেন্দ্রীয় কমিটির ভাইস চেয়ারম্যান এ জেড এম জাহিদ হোসেন বলেছেন, কার্যালয় তল্লাশি এবং বন্ধ করে বিএনপি ও খালেদা জিয়াকে দাবিয়ে রাখা যাবে না। বাংলাদেশের মানুষই খালেদা জিয়া, তারেক রহমান ও জিয়াউর রহমানের ঠিকানা।
সিরাজগঞ্জ পৌর শহরের ভাসানী মিলনায়তনে আজ শনিবার দুপুরে জেলা বিএনপি আয়োজিত এক কর্মিসভায় প্রধান অতিথির বক্তব্যে তিনি এ কথা বলেন।
রাজধানীর গুলশানে আজ সকাল আটটা থেকে দেড় ঘণ্টার কিছু বেশি সময় ধরে খালেদা জিয়ার কার্যালয়ে তল্লাশি চালানো হয়। পুলিশের গুলশান বিভাগের সহকারী কমিশনার আশরাফুল করিম বলেন, আদালতের পরোয়ানা থাকায় তল্লাশি হয়েছে।
দেশে সুষ্ঠু নির্বাচনের দাবি করে জাহিদ হোসেন বলেন, ওয়ান-ইলেভেন সরকার তারেক রহমানের কোমর ভেঙে দিয়েছে। আর এই সরকার তাঁকে মামলা ও জেল দিয়ে নির্বাচনের বাইরে রাখার চেষ্টা করছে। দেশের হাজার হাজার নেতা-কর্মীকে মিথ্যা মামলা দিয়ে জেলে আটকে রাখা হয়েছে। গুম ও নির্যাতন করা হচ্ছে।
সিরাজগঞ্জ জেলা বিএনপির সভাপতি সাবেক সাংসদ রুমানা মাহমুদের সভাপতিত্বে সভায় আরও বক্তব্য দেন খালেদা জিয়ার উপদেষ্টা সাবেক সাংসদ আব্দুল মান্নান তালুকদার, বিএনপির নির্বাহী কমিটির সদস্য ও জেলা বিএনপির সাধারণ সম্পাদক মো. মোকাদ্দেস আলী, জেলা বিএনপির সাংগঠনিক সম্পাদক আজিজুর রহমান, জেলা ছাত্রদলের আহ্বায়ক আনোয়ার হোসেন, জেলা যুবদলের সভাপতি আবু সাঈদ প্রমুখ।
