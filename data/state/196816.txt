
রাজশাহীর বাগমারার তাহেরপুর পৌরসভার মেয়র ও আওয়ামী লীগের পৌরসভা শাখার সাধারণ সম্পাদকের বিরুদ্ধে দলের এক নেতাকে গুলি করে হত্যার হুমকি দেওয়ার অভিযোগ পাওয়া গেছে। নিরাপত্তা চেয়ে দলের উপজেলা শাখার যুগ্ম সম্পাদক ও নরদাশ ডিগ্রি কলেজের অধ্যক্ষ গোলাম সারোয়ার গতকাল রোববার রাতে থানায় সাধারণ ডায়েরি (জিডি) করেছেন। তবে মেয়র দাবি করেছেন, ওই নেতা তাঁর বিরুদ্ধে অপপ্রচার চালানোয় শাসন করা হয়েছে মাত্র।অধ্যক্ষ গোলাম সারোয়ার বলেন, গতকাল দুপুরে মেয়র আবুল কালাম আজাদ তাঁকে ফোন করে অশ্লীল ভাষায় গালিগালাজ করেন। তিনি স্থানীয় সাংসদের ‘চামচামি’ করছেন বলে অভিযোগ তুলে ভবিষ্যতে এ ধরনের চামচামি করলে তাঁকে গুলি করে উড়িয়ে দেওয়া হবে বলেও হুমকি দেন। পরে ঘটনাটি তিনি দলের জ্যেষ্ঠ নেতাদের জানান। তাঁদের পরামর্শে সন্ধ্যায় তিনি ঘটনা উল্লেখ করে থানায় জিডি করেন।
