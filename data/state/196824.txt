
ইসলামী ঐক্যজোটের একাংশের সভাপতি ও হেফাজতে ইসলামের নায়েবে আমির মুফতি ইজাহারুল ইসলামের বিরুদ্ধে গ্রেপ্তারি পরোয়ানা জারি করেছেন আদালত। আজ বৃহস্পতিবার দুপুরে চট্টগ্রামের ভারপ্রাপ্ত মহানগর দায়রা জজ মোহাম্মদ আবদুর রশীদ শুনানি শেষে এ আদেশ দেন।
রাষ্ট্রপক্ষের কৌঁসুলি কামালউদ্দিন আহমেদ প্রথম আলোকে বলেন, চট্টগ্রাম নগরের লালখানবাজার মাদ্রাসায় বিস্ফোরক উদ্ধারের মামলায় মুফতি ইজাহারসহ নয় আসামির বিরুদ্ধে অভিযোগ গঠনের দিন ধার্য ছিল আজ। আট আসামিকে কারাগার থেকে হাজির করা হয়। কিন্তু জামিনে থাকা মুফতি ইজাহার আদালতে হাজির হননি। উচ্চ আদালত থেকে নেওয়া তাঁর জামিনের মেয়াদ ২৫ মার্চ শেষ হয়। আজ আদালতে হাজির না হওয়ায় তাঁর বিরুদ্ধে গ্রেপ্তারি পরোয়ানা জারি করা হয়।
গত বছরের ৭ অক্টোবর মুফতি ইজাহারের লালখান বাজার মাদ্রাসায় বিস্ফোরণের ঘটনা ঘটে। এতে তিনজন নিহত হয়। এ ঘটনায় হত্যা, বিস্ফোরকদ্রব্য ও অ্যাসিড নিয়ন্ত্রণ আইনে তিনটি মামলা হয়। বিস্ফোরকদ্রব্য আইনে করা মামলায় গত ১০ ফেব্রুয়ারি মুফতি ইজাহারসহ নয়জনের বিরুদ্ধে অভিযোগপত্র দাখিল করে পুলিশ। 
