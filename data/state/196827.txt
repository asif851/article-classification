

রাজধানীর মোহাম্মদপুর থেকে গত বৃহস্পতিবার পুলিশের হাতে গ্রেপ্তার জামায়াতের ২৮ জন নেতা-কর্মীর মানবতাবিরোধী অপরাধের দায়ে মৃত্যুদণ্ডপ্রাপ্ত একজনের আত্মীয় রয়েছেন। তাঁর নাম শাকিয়া তাসনিম বলে জানিয়েছেন পুলিশের তেজগাঁও বিভাগের উপকমিশনার (ডিসি) বিপ্লব কুমার সরকার। তিনি প্রথম আলোকে বলেন, শাকিয়ার স্বামীর নাম আলী আকরাম। আলী আকরাম জামায়াতের সাবেক সেক্রেটারি জেনারেল আলী আহসান মুজাহিদের ছোট ভাই।
শাকিয়া তাসনিমের সাংগঠনিক পরিচয় সম্পর্ক জানতে চাইলে ডিসি বিপ্লব কুমার সরকার বলেন, শাকিয়া জামায়াতে ইসলামীর রুকন।
মোহাম্মদপুরে ১১/৭ নম্বর তাজমহল রোডের একটি বাড়ির দোতলা থেকে গত বৃহস্পতিবার দুপুরে ২৮ নারীকে গ্রেপ্তার করে মোহাম্মদপুর থানা-পুলিশ। পুলিশ জানায়, গ্রেপ্তার হওয়া নারীরা জামায়াতের সক্রিয় কর্মী। তাঁদের কাছ থেকে জামায়াত-শিবিরের রাজনৈতিক কর্মকাণ্ড-সম্পর্কিত বিপুলসংখ্যক প্রচারপত্র, চাঁদা সংগ্রহের রসিদসহ বিভিন্ন কাগজপত্র পাওয়া যায়। গ্রেপ্তারের পর আদালতের কাছে সাত দিনের রিমান্ড আবেদন করে পুলিশ। আদালত প্রত্যেককে জিজ্ঞাসাবাদের জন্য দুই দিন করে রিমান্ড মঞ্জুর করেন।
পুলিশের ঊর্ধ্বতন এক কর্মকর্তা প্রথম আলোকে বলেন, শাকিয়া তাসনিমের বয়স আনুমানিক ৪৫ বছর। ঢাকার আদাবর এলাকার আলিফ হাউজিংয়ের ষষ্ঠ তলার একটি ফ্ল্যাটে থাকেন তিনি। তাজমহল রোডের ওই বাড়িতে ওই দিন জামায়াতে ইসলামীর মহিলা শাখার পুনর্মিলনী অনুষ্ঠানের আয়োজন করা হয়েছিল। এই অনুষ্ঠানে জামায়াতের চাঁদপুর, নোয়াখালী, কুমিল্লা ও ফরিদপুর জেলার মহিলা শাখার রুকনেরা অংশ নেন।
এ ব্যাপারে জানতে আলী আহসান মুজাহিদের ছেলে আলী আহমেদ মাবরুরের সঙ্গে যোগাযোগের চেষ্টা করা হয়। তবে তাঁর মুঠোফোনটি বন্ধ পাওয়া যায়।
