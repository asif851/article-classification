
চট্টগ্রামে দুর্বৃত্তের ছুরিকাঘাতে আবদুস সাত্তার (৬০) নামের এক নিরাপত্তাপ্রহরী আহত হয়েছেন। গত রোববার রাত দেড়টার দিকে নগরের ডবলমুরিং আগ্রাবাদ এলাকার চউক কর্ণফুলী মার্কেটে এ ঘটনা ঘটে। আহত প্রহরী চট্টগ্রাম মেডিকেল কলেজ হাসপাতালে চিকিৎসাধীন।ডবলমুরিং থানার ভারপ্রাপ্ত কর্মকর্তা (ওসি) নুরুল আলম তালুকদার বলেন, সাত্তার দায়িত্ব পালনকালে এক যুবক মার্কেটের কলাপসিবল গেট খুলে ভেতরে ঢোকার চেষ্টা করেন। এ সময় বাধা দিলে ওই যুবক প্রহরীর ঘাড়ে ও হাতে ছুরিকাঘাত করে পালিয়ে যান। পরে মার্কেটের অন্য প্রহরীরা এসে আহত সাত্তারকে হাসপাতালে নিয়ে যান।ওসি নুরুল আলম আরও বলেন, যুবকটি মাদকাসক্ত বলে ধারণা করা হচ্ছে। তাঁকে খোঁজা হচ্ছে। এ ঘটনায় থানায় মামলার প্রস্তুতি চলছে।
