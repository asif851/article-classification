
রাজধানীর মালিবাগে আজ বুধবার সকালে সন্ত্রাসীদের চাপাতির আঘাতে মোক্তার হোসেন (৩৫) নামের এক যুবক নিহত হয়েছেন। পরিবারের দাবি, তিনি ২৩ নম্বর ওয়ার্ড শ্রমিক লীগের সাধারণ সম্পাদক।
মোক্তার হোসেন ১১০/৩ পূর্ব রামপুরায় থাকতেন। তাঁর গ্রামের বাড়ি কুমিল্লার মেঘনা উপজেলার রামপ্রসাদচর এলাকায়।
প্রত্যক্ষদর্শী ও পুলিশ সূত্রে জানা গেছে, আজ সকাল সোয়া নয়টার দিকে মালিবাগের চৌধুরীপাড়া এলাকায় আবুল হোটেলের পেছনে একটি চায়ের দোকানে বসে পরিচিত লোকজনদের সঙ্গে কথা বলছিলেন ও চা খাচ্ছিলেন মোক্তার। এ সময় সাত থেকে আটজন সন্ত্রাসী এসে তাঁর ওপর হামলা চালায়। সন্ত্রাসীরা তাঁকে চাপাতি দিয়ে কুপিয়ে পালিয়ে যায়। আহত অবস্থায় তাঁকে দুপুর ১২টার দিকে ঢাকা মেডিকেল কলেজ হাসপাতালে নেয় স্থানীয় লোকজন। সেখানে কর্তব্যরত চিকিত্সক তাঁকে মৃত ঘোষণা করেন।
নিহত মোক্তারের স্বজনেরা জানান, মোক্তার মালিবাগ এলাকার দিনমজুরদের নেতা ছিলেন। তাঁর বড় ভাই হানিফ মিয়া জানান, তৈরি পোশাক কারখানার ঝুট নামানো নিয়ে আকাশ দলের সঙ্গে তাঁর বিরোধ চলছিল।
ঘটনার সত্যতা নিশ্চিত করে রামপুরা থানার ভারপ্রাপ্ত কর্মকর্তা (ওসি) দেলোয়ার হোসেন প্রথম আলো ডটকমকে জানান, হত্যাকারীদের গ্রেপ্তারে অভিযান চলছে। খুনের ব্যাপারে তদন্ত চলছে। এ ঘটনায় এখনো মামলা হয়নি।
