
জোড়া খুন মামলার আসামি বখতিয়ার আলম রনি সাংসদপুত্র হওয়ায় বিশেষ সুবিধা নিচ্ছেন। জিজ্ঞাসাবাদে খুনের কথা স্বীকার করলেও আদালতে স্বীকারোক্তিমূলক জবানবন্দি দেননি তিনি।তদন্তসংশ্লিষ্ট কর্মকর্তাদের সঙ্গে কথা বলে জানা যায়, যেকোনো খুনের ঘটনায় আসামিদের দফায় দফায় রিমান্ডে নেওয়া হয় এবং জবানবন্দি দেওয়ার জন্য নানাভাবে চাপ দেওয়া হয়। কিন্তু বখতিয়ারের ক্ষেত্রে কোনো চাপ ছিল না। শনিবার তাঁকে আদালতে নেওয়া হলেও আসামির কাঠগড়ায় তোলা হয়নি। অসুস্থতার ভান করলেও পুলিশ তাঁর বিরুদ্ধে ব্যবস্থা নেয়নি।তবে তদন্ত কর্মকর্তা ও গোয়েন্দা পুলিশের উপপরিদর্শক (এসআই) দীপক কুমার দাস প্রথম আলোকে বলেন, বখতিয়ারকে কোনো ছাড় দেওয়া হয়নি। এ মামলা প্রমাণ করার মতো যথেষ্ট তথ্য-প্রমাণ রয়েছে। এ ক্ষেত্রে বখতিয়ারের স্বীকারোক্তিমূলক জবানবন্দির দরকার হবে না।গত শনিবার চার দিনের রিমান্ড শেষে মহানগর গোয়েন্দা পুলিশ (ডিবি) বখতিয়ারকে আদালতে পাঠায়। ওই দিন বখতিয়ারকে ‘অসুস্থ’ উল্লেখ করে সাংসদ মায়ের জিম্মায় জামিনের আবেদন করেন তাঁর আইনজীবী শওকত ওসমান। ১৬ জুন তাঁর জামিনের আবেদনের বিষয়ে শুনানির দিন ধার্য রয়েছে।গত ১৩ এপ্রিল গভীর রাতে নিউ ইস্কাটনে রিকশাচালক ও জনকণ্ঠ পত্রিকার অটোরিকশাচালককে হত্যা করা হয়। এ ঘটনায় ডিবি পুলিশ বখতিয়ার ও তাঁর গাড়িচালক ইমরান ফকিরকে গ্রেপ্তার করে। ১ জুন বখতিয়ারকে দায়ী করে গাড়িচালক ইমরান আদালতে স্বীকারোক্তিমূলক জবানবন্দি দেন। তিনি বলেন, তাঁরা নিউ ইস্কাটনে যানজটে আটকা পড়েন। এ সময় বখতিয়ার হঠাৎ লাইসেন্স করা পিস্তল বের করে গাড়ির জানালা দিয়ে চার-পাঁচটি এলোপাতাড়ি গুলি ছোড়েন। বখতিয়ার ডিবির জিজ্ঞাসাবাদে পিস্তল দিয়ে গুলি করে দুজনকে হত্যার কথা স্বীকার করেন। তখন তিনি নেশাগ্রস্ত ছিলেন বলেও জানান।পিস্তলটি জব্দ করে পুলিশের অপরাধ তদন্ত বিভাগে (সিআইডি) ব্যালাস্টিক পরীক্ষার জন্য পাঠানো হয়েছে। ওই প্রতিবেদন এখনো পাওয়া যায়নি।বখতিয়ারের মা সরকারদলীয় সাংসদ পিনু খান মহিলা আওয়ামী লীগেরও সাধারণ সম্পাদক। এ জন্য ছাড় দেওয়া হচ্ছে কি না, জানতে চাইলে ডিবির যুগ্ম কমিশনার মো. মনিরুল ইসলাম প্রথম আলোকে বলেন, মামলা তদন্তে কারও মাতৃপরিচয় বা পিতৃপরিচয় কিংবা সামাজিক পরিচয় পুলিশের কাছে বিবেচ্য নয়। অন্য পাঁচটা খুনির মতোই বখতিয়ারের ঘটনা দেখা হচ্ছে। মামলাকে প্রভাবিত করার জন্য কোনো মহল থেকে পুলিশের ওপর চাপ নেই বলে দাবি করেন তিনি।
