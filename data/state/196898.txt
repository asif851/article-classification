
সাভার পৌর যুবলীগের সাবেক যুগ্ম আহ্বায়ক আমিনুল ইসলামকে আটক করেছে ঢাকা জেলা গোয়েন্দা পুলিশ (ডিবি)। গত শনিবার তাঁকে সাভারের উলাইল এলাকায় ঢাকা-আরিচা মহাসড়কের পাশ থেকে আটক করা হয়। সাভার মডেল থানার সহকারী পুলিশ সুপার (এএসপি) রাসেল শেখ বলেন, শনিবার রাত ১১টার দিকে সাভারের উলাইল এলাকায় ঢাকা-আরিচা মহাসড়কের পাশে একটি ব্যক্তিগত গাড়ি থামা অবস্থায় দেখতে পায় ডিবি পুলিশ। তখন তারা ওই গাড়ি তল্লাশি করে। পরে গাড়ি থেকে ডিবির জ্যাকেট, ওয়াকিটকি, হাতকড়া, বাংলাদেশ টেলিভিশন ও যুগান্তর পত্রিকার পরিচয়পত্র উদ্ধার হয়। এ সময় তাঁকে গ্রেপ্তার করে ডিবি কার্যালয়ে নিয়ে যায় পুলিশ। এর আগেও আমিনুল পুলিশের কাছে অস্ত্রসহ ধরা পড়েছিলেন।ঢাকা জেলার অতিরিক্ত পুলিশ সুপার আশরাফুল আজীম বলেন, জিজ্ঞাসাবাদে আমিনুল জানিয়েছেন, জব্দ হওয়া ওই সব জিনিস দিয়ে তিনি ছিনতাই, জমি দখলসহ নানা অপরাধমূলক কাজ করতেন।
