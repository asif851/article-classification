
মুক্তিযুদ্ধে অবদান রাখা বিদেশি বন্ধুদের দেওয়া সম্মাননা ক্রেস্টে স্বর্ণ কম দেওয়ার ঘটনার তদন্ত নিয়ে জটিলতায় পড়েছে মুক্তিযুদ্ধ মন্ত্রণালয়সম্পর্কিত সংসদীয় কমিটি। মন্ত্রণালয় ক্রেস্ট সরবরাহকারী প্রতিষ্ঠানের বিরুদ্ধে মামলা করায় এই জটিলতা দেখা দিয়েছে।
আজ মঙ্গলবার মুক্তিযুদ্ধবিষয়ক মন্ত্রণালয়সম্পর্কিত সংসদীয় কমিটির বৈঠকে এ বিষয়ে আলোচনা হয়। বৈঠকে স্থায়ী কমিটি স্বর্ণ জালিয়াতির ঘটনা তদন্তে গঠিত উপকমিটির আবেদনের পরিপ্রেক্ষিতে তদন্তের সময় দেড় মাস বাড়ানো হয়েছে।
বৈঠক শেষে কমিটির সদস্য ইকবালুর রহিম প্রথম আলোকে বলেন, বিষয়টি এখন আদালতে বিচারাধীন। সেজন্য কমিটির পক্ষে কাজ চালিয়ে যাওয়াটা আইনগত ব্যাখ্যা-বিশ্লেষণের ওপর নির্ভর করছে।
ইকবালুর রহিম আরও বলেন, সংসদীয় কমিটির তদন্ত প্রতিবেদন প্রকাশের পর মামলা করা হলে বিবাদীপক্ষের বিরুদ্ধে আদালতে জোরালো প্রমাণ উপস্থাপন করা সম্ভব হতো। তাই মনে হচ্ছে, মন্ত্রণালয়ের দুর্নীতিবাজ কর্মকর্তাদের প্ররোচনায় সংসদীয় কমিটির প্রতিবেদন প্রকাশের আগেই মামলা করা হয়েছে। কমিটির এই সদস্য জানান, ক্রেস্ট সরবরাহকারী প্রতিষ্ঠানকে আনুষ্ঠানিক ও অনানুষ্ঠানিকভাবে কমিটির বৈঠকে ডাকা হয়েছে। কিন্তু তারা আসবে না। বলেছে, মামলা হয়েছে, যা বলার, তা আদালতে বলবে।
বৈঠক সূত্র জানায়, সংসদীয় কমিটিকে না জানিয়ে মামলা করায় কমিটির সদস্যরা অসন্তোষ প্রকাশ করেন। সদস্যদের কেউ কেউ বলেন, তদন্ত ভিন্নখাতে প্রবাহিত করার জন্য মন্ত্রণালয় দ্রুত মামলা করেছে।
ক্রেস্টে স্বর্ণ কম দেওয়ার বিষয়ে অভিযোগ ওঠার পর ২৪ এপ্রিল মুক্তিযুদ্ধবিষয়ক মন্ত্রণালয় সম্পর্কিত সংসদীয় বিষয়টি তদন্তের সিদ্ধান্ত নেয়। এজন্য কমিটির সদস্য আফসারুল আমিনকে আহ্বায়ক এবং গোলাম দস্তগীর গাজী ও ইকবালুর রহিমকে সদস্য করে তদন্ত কমিটি করা হয়।
ইতিমধ্যে মুক্তিযুদ্ধবিষয়ক মন্ত্রণালয় ক্রেস্ট জালিয়াতির ঘটনা তদন্ত করে প্রতিবেদন জমা দিয়েছে। তাতে সাবেক প্রতিমন্ত্রী এ বি তাজুল ইসলাম, সাবেক সচিব মিজানুর রহমান ও বর্তমান সচিব কে এইচ মাসুদ সিদ্দিকসহ ১৩ কর্মকর্তা ও সরবরাহকারী প্রতিষ্ঠানকে দায়ী করা হয়েছে। তদন্ত শেষে ১০ জুন মন্ত্রণালয় ক্রেস্ট সরবাহকারী প্রতিষ্ঠান এমিকনের মালিক মীর দাউদ আহমেদ ও মেসার্স মহসিনুল হাসানের মালিক মোহসিনুল হাসানের বিরুদ্ধে প্রতারণা ও অর্থআত্মসাতের মামলা করেছে।
কমিটি সভাপতি এ বি তাজুল ইসলামের সভাপতিত্বে অনুষ্ঠিত বৈঠকে কমিটির সদস্য মুক্তিযুদ্ধবিষয়ক মন্ত্রী আ ক ম মোজাম্মেল হক, আফছারুল আমিন, গোলাম দস্তগীর গাজী, হুইপ ইকবালুর রহিম, নুরুন্নবী চৌধুরী, আশেক উল্লাহ রফিক, স্বপন ভট্টাচার্য্য প্রমুখ অংশ নেন।
