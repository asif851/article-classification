
অনন্যোপায় হয়ে মতিঝিলের শাপলা চত্বরে হেফাজতের কর্মসূচিতে পুলিশ, র্যাব ও বিজিবির যৌথ অভিযান চালানো হয় বলে জানিয়েছে সরকার। এ ঘটনায় হাজার হাজার মানুষের প্রাণহানি হয়েছে বলে অবাস্তব ও ভিত্তিহীন গুজবের পরিপ্রেক্ষিতে জনসাধারণের অবগতির জন্য জানানো যাচ্ছে, উক্ত গুজবগুলো সম্পূর্ণ অসত্য, মনগড়া ও অসত্ উদ্দেশ্যপ্রণোণিত।
আজ শুক্রবার স্বরাষ্ট্র মন্ত্রণালয় থেকে জারি করা এক প্রেসনোটে এসব কথা বলা হয়েছে। এতে ৫ মে হেফাজতে ইসলামের ঢাকা অবরোধ ও তত্পরবর্তী শাপলা চত্বরে অনুষ্ঠিত সমাবেশকে কেন্দ্র করে উদ্ভূত পরিস্থিতি সম্পর্কে বিস্তারিত তুলে ধরে অভিযানের কারণ ব্যাখ্যা করা হয়।
স্বরাষ্ট্র মন্ত্রণালয়ের অতিরিক্ত সচিব মাইন উদ্দিন খন্দকারের সই করা প্রেসনোটে বলা হয়, নৈরাজ্য প্রতিরোধ, গণতন্ত্র রক্ষা, আইনের শাসন সুরক্ষা, গণনিরাপত্তা সুনিশ্চিত করার জন্যই অভিযান অনিবার্য হয়ে ওঠে। অভিযানে প্রাণঘাতী অস্ত্র ব্যবহার না করার সিদ্ধান্ত হয়। অভিযানে জলকামান, সাউন্ড গ্রেনেড ও রাবার বুলেট ব্যবহার করা হয়। অভিযান শুরুর ১০ থেকে ১৫ মিনিটের মধ্যে অবস্থানরত জনতা শাপলা চত্বর ছেড়ে সায়েদাবাদ-যাত্রাবাড়ীর পথে সরে যায়। অভিযানকালে মঞ্চের পাশে কাফনের কাপড়ে মোড়ানো চারটি মৃতদেহ পড়ে থাকতে দেখা যায়। পুলিশ সূত্র জানায়, সারা দিন বিভিন্ন পর্যায়ের সংঘাতে তিনজন পথচারী, একজন পুলিশসহ মোট ১১ জন নিহত হন।
