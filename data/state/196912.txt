
চট্টগ্রামের শাহ আমানত আন্তর্জাতিক বিমানবন্দরে বিমানবাহিনীর একটি হেলিকপ্টার বিধ্বস্ত হয়েছে। এতে তিনজন আহত হয়েছেন। আজ বুধবার বেলা ১১টার দিকে এ দুর্ঘটনা ঘটে।বিমান বাহিনী সূত্র জানায়, আহত ব্যক্তিরা হলেন স্কোয়াড্রন লিডার শাফায়াত, পাইলট অফিসার ফুয়াদ ও সার্জেন্ট ফেরদৌস। শাফায়াত ও ফেরদৌসকে ঢাকার সম্মিলিত সামরিক হাসপাতালে পাঠানো হয়েছে। ফুয়াদকে পাঠানো হয়েছে চট্টগ্রামে অবস্থিত নৌবাহিনীর হাসপাতালে।বিমান বাহিনী সূত্রে জানা যায়, বিধ্বস্ত হওয়া এমআই ১৭-৪১০ হেলিকপ্টারটি বিমানবাহিনীর সদস্যদের পরিবহন, প্রশিক্ষণ ও দাপ্তরিক কাজে ব্যবহৃত হতো। আজ সকাল সাড়ে ১০টায় হেলিকপ্টারটি শাহ আমানত আন্তর্জাতিক বিমানবন্দরের পাশে অবস্থিত জহুরুল হক বিমানঘাঁটি থেকে আকাশে ওড়ে। এর পরপরই পাইলট জরুরি অবতরণের সংকেত পাঠান। কিছুক্ষণ আকাশে চক্কর দেওয়ার পর হেলিকপ্টারটি বিধ্বস্ত হয়।শাহ আমানত আন্তর্জাতিক বিমানবন্দরের ব্যবস্থাপক উইং কমান্ডার নূর-ই আলম বলেন, বেলা ১১টা ছয় মিনিটে বিমানবন্দরের রানওয়ের পাশে হেলিকপ্টারটি বিধ্বস্ত হয়।বিমানবন্দরের কর্মকর্তাদের ভাষ্য, হেলিকপ্টারটি বিধ্বস্ত হওয়ার পর এতে আগুন ধরে যায়। পাইলট ফুয়াদ হেলিকপ্টার থেকে বের হতে সক্ষম হন। বিমানবন্দরের নিরাপত্তা ও উদ্ধারকর্মীরা দ্রুত শাফায়াত ও ফেরদৌসকে বিধ্বস্ত হেলিকপ্টার থেকে বের করে আনেন।
আহত তিনজনের মধ্যে দুজনকে ঢাকার সম্মিলিত সামরিক হাসপাতালে ও একজনকে চট্টগ্রামে নৌবাহিনীর হাসপাতালে পাঠানো হয়।
বিমানবন্দরের ব্যবস্থাপক উইং কমান্ডার নূর-ই আলম বলেন, এ ঘটনাকে কেন্দ্র করে শাহ আমানত আন্তর্জাতিক বিমানবন্দরে ৫৫ মিনিট বিমান ওঠানামা বন্ধ থাকে। বেলা সাড়ে ১১টার দিকে আবার বিমান চলাচল শুরু হয়।
