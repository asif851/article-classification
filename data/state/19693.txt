
বিএনপির স্থায়ী কমিটির সদস্য ও সাংসদ সালাউদ্দিন কাদের (সাকা) চৌধুরীর ফাঁসির আদেশ নিয়ে কাল বুধবার বিকেল চারটায় আনুষ্ঠানিকভাবে প্রতিক্রিয়া জানাবে বিএনপি। নয়াপল্টনে দলীয় কার্যালয়ে এক সংবাদ সম্মেলনে বিএনপির পক্ষ থেকে এই আনুষ্ঠানিক প্রতিক্রিয়া জানানো হবে। আজ মঙ্গলবার রাতে বিএনপি চেয়ারপারসনের গুলশান কার্যালয়ে এক বৈঠকে এসব সিদ্ধান্ত হয়। বিরোধীদলীয় নেতা খালেদা জিয়া বৈঠকে সভাপতিত্ব করেন। বৈঠকে দলের ভারপ্রাপ্ত মহাসচিব মির্জা ফখরুল ইসলাম আলমগীরসহ দলের স্থায়ী কমিটির সদস্য মওদুদ আহমদ, এম কে আনোয়ার, রফিকুল ইসলাম মিয়া, জমির উদ্দিন সরকার প্রমুখ উপস্থিত ছিলেন। রাত সোয়া নয়টা থেকে পৌনে ১১টা পর্যন্ত এ বৈঠক চলে। বৈঠকের সূত্র জানায়, বিচারের বিরুদ্ধে বিএনপি কোনো অবস্থান নেবে না।তবে বিচারের পদ্ধতিগত ত্রুটির কথা তুলে ধরা হবে। এ ছাড়াও ট্রাইব্যুনাল সাকা চৌধুরীর চূড়ান্ত রায় ঘোষণার আগেই বেশ কয়েকটি অনলাইন সংবাদমাধ্যমে চূড়ান্ত রায় ফাঁস হয়ে (তাঁদের ভাষায় পূর্বনির্ধারিত রায়) যাওয়ার বিরুদ্ধে বিক্ষোভ সমাবেশ দেবে দলটি।এ ব্যাপারে কাল ঘোষণা দেওয়া হতে পারে। বৈঠক সূত্রে আরও জানা গেছে, সাকা চৌধুরীর ফাঁসির রায়ের প্রতিক্রিয়ায় টানা কোনো কর্মসূচি দেবে না দলটি। উল্লেখ্য, মুক্তিযুদ্ধকালের মানবতাবিরোধী অপরাধের মামলায় সালাউদ্দিন কাদের চৌধুরীর ফাঁসির আদেশ দেন আন্তর্জাতিক অপরাধ ট্রাইব্যুনাল-১। বিচারপতি এ টি এম ফজলে কবীরের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-১ আজ এ আদেশ দেন। বিএনপির কোনো নেতার বিরুদ্ধে এটাই এ ধরনের মামলায় প্রথম রায়। এর আগে সাবেক ও বর্তমান মিলিয়ে জামায়াতের ছয়জন নেতার বিরুদ্ধে রায় দেওয়া হয়েছে। সাকা চৌধুরীর মামলায় রায় ঘোষণার মধ্য দিয়ে এই ট্রাইব্যুনাল মানবতাবিরোধী অপরাধের তৃতীয় মামলার রায় ঘোষণা করলেন। আর দুই ট্রাইব্যুনাল মিলিয়ে এটি সপ্তম রায়।
