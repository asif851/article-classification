
গাইবান্ধার সাঁওতালপল্লিতে পুলিশের দেওয়া অগ্নিসংযোগের বিষয়ে তদন্ত চলছে বলে মন্তব্য করেছেন নৌপরিবহনমন্ত্রী শাজাহান খান। তিনি বলেন, তদন্তে যাঁরা দোষী প্রমাণিত হবেন, তাঁদের বিরুদ্ধে সরকার ব্যবস্থা নেবে। আজ মঙ্গলবার বিকেলে মাদারীপুরের রাজৈরের চৌয়ারীবাড়ি-ভেন্নাবাড়ি মতিলাল উচ্চবিদ্যালয় এলাকার একটি সেতুর উদ্বোধন শেষে নৌমন্ত্রী এসব কথা বলেন। খবর বাসসের।শাজাহান খান বলেন, সরকারি জায়গায় কোনো স্থাপনা থাকলে উন্নয়নমূলক কর্মকাণ্ডের জন্য সরকার তা সরিয়ে দিতে পারে। যদি কেউ এমনিতে না সরায়, সে ক্ষেত্রে উচ্ছেদ অভিযান পরিচালনা করতে পারে সরকার। পুলিশের দেওয়া অগ্নিসংযোগ গণমাধ্যমে প্রকাশিত হওয়ার বিষয়ে তদন্ত শেষে ব্যবস্থা নেওয়া হবে।এরপর নৌমন্ত্রী বিদ্যালয়ের শিক্ষকদের সঙ্গে মতবিনিময় শেষে বিদ্যালয়ে নতুন ভবন করাসহ উন্নয়নমূলক কর্মকাণ্ডের প্রতিশ্রুতি দেন। এ সময় অন্যান্যের মধ্যে স্থানীয় সরকার প্রকৌশল অধিদপ্তরে নির্বাহী প্রকৌশলী মলয় কুমার চক্রবর্তী, রাজৈর উপজেলা চেয়ারম্যান শাহজাহান খান, উপজেলা নির্বাহী কর্মকর্তা মিজানুর রহমান, বিদ্যালয়ের সভাপতি প্রতীক বারুরী উপস্থিত ছিলেন।
