
বিশ্ব পরিবেশ দিবসে মানিকগঞ্জে নদী ও প্রাণ-প্রকৃতি রক্ষার আহ্বান জানিয়েছে স্থানীয় বিভিন্ন সামাজিক ও সাংস্কৃতিক সংগঠন। গতকাল সোমবার সকালে মানিকগঞ্জ প্রেসক্লাব চত্বরে মানববন্ধন কর্মসূচি থেকে এই আহ্বান জানানো হয়।
সংশ্লিষ্ট সূত্রে জানা গেছে, ‘প্রাণ-প্রকৃতির সঙ্গে আমাদের বসবাস’ প্রতিপাদ্য নিয়ে গতকাল সকাল ১০টার দিকে মানিকগঞ্জ প্রেসক্লাব প্রাঙ্গণে মানববন্ধন করা হয়। বেসরকারি গবেষণামূলক প্রতিষ্ঠান বারসিক এ কর্মসূচির আয়োজন করে। কর্মসূচিতে মানিকগঞ্জ প্রেসক্লাব, সাবিস, ধলেশ্বরী নদী বাঁচাও আন্দোলন, প্রথম আলো বন্ধুসভা, খেলাঘর, পালক, বাংলাদেশ নদী পরিব্রাজক দল ও মানিকগঞ্জ মহিলা পরিষদ অংশ নেয়।
কর্মসূচি চলাকালে পরিবেশবাদী সংগঠক দীপক কুমার ঘোষের সভাপতিত্বে বক্তব্য দেন ধলেশ্বরী নদী বাঁচাও আন্দোলনের যুগ্ম আহ্বায়ক জাহাঙ্গীর আলম বিশ্বাস, বারসিকের জেলার সমন্বয়কারী কর্মকর্তা বিমল রায় প্রমুখ। মানববন্ধন শেষে জেলায় বৃক্ষরোপণ কর্মসূচি ঘোষণা করা হয়।
দীপক কুমার ঘোষ বলেন, নদীমাতৃক এ দেশে দিন দিন মানিকগঞ্জের নদীগুলো পানিশূন্য হয়ে পড়ছে। জেলার শাখা নদ-নদী কান্তাবতী, মনলোকহানী, ক্ষীরাই, মন্দা ও ভুবনেশ্বর বিলুপ্ত হয়ে গেছে। এ ছাড়া উজান থেকে পলি পড়ে এবং দখল-দূষণের কারণে ধলেশ্বরী, ইছামতী, গাজীখালী ও কালীগঙ্গা অস্তিত্বসংকটে পড়েছে।
 
