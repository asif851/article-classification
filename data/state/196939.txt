
ঢাকা বিশ্ববিদ্যালয়ে চলতি শিক্ষাবর্ষে স্নাতক প্রথম বর্ষের ইংরেজি বিভাগে ভর্তিতে শর্ত শিথিল করেছে কর্তৃপক্ষ৷নতুন নিয়ম অনুযায়ী ওই বিভাগে ভর্তিতে সাধারণ ইংরেজিতে পাস নম্বর ১৮ ও ঐচ্ছিক ইংরেজিতে আট নম্বর নির্ধারণ করা হয়েছে৷ এর আগে সাধারণ ইংরেজি ও ঐচ্ছিক ইংরেজিতে যথাক্রমে পাসের নম্বর ছিল ২০ ও ১৫৷গতকাল মঙ্গলবার সকালে বিশ্ববিদ্যালয়ের ভর্তি কমিটির সাধারণ সভায় এ সিদ্ধান্ত নেওয়া হয়েছে৷সভা সূত্র জানায়, ইংরেজি বিভাগে মোট আসনসংখ্যা ১৫০টি৷ এর মধ্যে কলা অনুষদের অধীন ‘খ’ ইউনিটের জন্য বরাদ্দ ১২৫ ও সামাজিক বিজ্ঞান অনুষদের অধীন ‘ঘ’ ইউনিটের জন্য ২৫টি আসন। কিন্তু ‘খ’ ইউনিটের ভর্তি পরীক্ষায় এ বছর ইংরেজি বিভাগে ভর্তি হওয়ার যোগ্যতা অর্জন করেন মাত্র দুজন। তাই ইংরেজিতে ভর্তির শর্ত শিথিল করা হয়েছে৷সভা শেষে উপাচার্য আ আ ম স আরেফিন সিদ্দিকী সাংবাদিকদের জানান, নতুন নিয়ম অনুযায়ী আসন পূরণ না হলে ‘ঘ’ ইউনিট থেকে বাকি আসন পূরণ করা হবে৷
