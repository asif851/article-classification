
অটিজম বিষয়ে সচেতনতা তৈরিতে কাজ করার আগ্রহ প্রকাশ করেছেন ক্রিকেট তারকা সাকিব আল হাসান। আজ মঙ্গলবার অটিস্টিক শিশুদের অভিভাবকদের পরিচালনায় স্বেচ্ছাসেবী ও অলাভজনক প্রতিষ্ঠান ‘সোসাইটি ফর দি ওয়েলফেয়ার অব অটিস্টিক চিলড্রেন’ (সোয়াক) পরিদর্শনে গিয়ে সাকিব তাঁর এ আগ্রহের কথা জানান।সোয়াকের এক বিজ্ঞপ্তিতে জানানো হয়, রাজধানীর শ্যামলীতে অবস্থিত এ প্রতিষ্ঠান অটিস্টিক শিশুদের জন্য আন্তর্জাতিক মানসম্পন্ন ও গুরুত্বপূর্ণ প্রশিক্ষণ কেন্দ্র পরিচালনা করছে। প্রতিষ্ঠানটি সমাজসেবা অধিদপ্তরের নিবন্ধিত।সাকিব আল হাসান বলেন, ‘অটিস্টিক শিশুদের প্রতিভা বিকাশে এবং তাদের বেড়ে ওঠার জন্য আমাদের সহযোগিতা দরকার। অটিস্টিক শিশুদের পাশে থাকা আমাদের সকলের সামাজিক দায়িত্ব।’সোয়াক পরিদর্শনের সময় সাকিব সোয়াকের ছাত্রদের সঙ্গে কিছু সময় ক্রিকেট খেলেন। এ ছাড়াও সোয়াকের কার্যকরী পরিষদের সঙ্গে সংগঠনটির কার্যক্রম সম্পর্কে মতবিনিময় করেন। তিনি অনুষ্ঠানে উপস্থিত অভিভাবকদের সঙ্গেও কথা বলেন। সাকিব আল হাসানের স্ত্রী উম্মে আহমেদ শিশিরও এ সময় উপস্থিত ছিলেন।সংস্থার ভারপ্রাপ্ত চেয়ারম্যান ও সচিব সুবর্ণা চাকমা তাঁর বক্তব্যে বলেন, সাকিবের সোয়াকে উপস্থিতি অটিজম নিয়ে যাঁরা কাজ করছেন, তাঁদেরকে অনুপ্রাণিত করেছে।সোয়াক কয়েকজন অটিস্টিক শিশুর অভিভাবকদের উদ্যোগ, প্রচেষ্টা ও পরিশ্রমের ফসল। ২০০০ সালে অটিস্টিক শিশুদের সেবা, শিক্ষা ও প্রশিক্ষণের উদ্দেশ্যে প্রতিষ্ঠানটি গড়ে ওঠে।
