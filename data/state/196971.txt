
দশম জাতীয় সংসদ নির্বাচনে পিরোজপুর-৩ (মঠবাড়িয়া) আসনে বিএনপির সাবেক সাংসদ মো. রুস্তম আলী ফরাজী স্বতন্ত্র প্রার্থী হিসেবে মনোনয়নপত্র জমা দিয়েছেন। আজ সোমবার বেলা তিনটার দিকে উপজেলা নির্বাহী কর্মকর্তা (ইউএনও) ও সহকারী রিটার্নিং কর্মকর্তার কার্যালয়ে তাঁর পক্ষে স্ত্রী খাদিজা বেগম মনোনয়নপত্র জমা দেন।
এ ছাড়া আওয়ামী লীগের স্থানীয় সাংসদ মো. আনোয়ার হোসেনের পক্ষে উপজেলা আওয়ামী লীগের সাধারণ সম্পাদক আফজাল হোসেন, মুকুল আহমেদ (জাতীয় পার্টি), উপজেলা নারী ভাইস চেয়ারম্যান রমা রানী মজুমদার (স্বতন্ত্র)  ও মনিরুল ইসলাম (স্বতন্ত্র) মনোনয়নপত্র জমা দিয়েছেন। উপজেলা আওয়ামী লীগের সদস্য ও স্বাধীনতা চিকিত্সক পরিষদের (স্বাচিপ) কেন্দ্রীয় নেতা এম নজরুল ইসলাম মনোনয়নপত্র সংগ্রহ করলেও জমা দেননি।
রস্তম আলী ফরাজী অষ্টম জাতীয় সংসদে বিএনপির সাংসদ ছিলেন। এর আগে তিনি সপ্তম জাতীয় সংসদে জাতীয় পার্টির সাংসদ ও ১৯৯০ সালে উপজেলা পরিষদের চেয়ারম্যান ছিলেন। বিএনপির সংস্কারপন্থী সাবেক এই সাংসদ নবম সংসদ নির্বাচনে দলের মনোনয়নবঞ্চিত হয়ে স্বতন্ত্র প্রার্থী হিসেবে নির্বাচনে অংশ নিয়ে দ্বিতীয় অবস্থানে ছিলেন। গত জুলাইতে তিনি চরমোনাই পীরের রাজনৈতিক দল ইসলামী আন্দোলন বাংলাদেশে যোগ দেন।
জানতে চাইতে রুস্তম আলী ফরাজী প্রথম আলো ডটকমকে বলেন, ‘ইসলামী আন্দোলন বাংলাদেশ নির্বাচনে অংশ না নেওয়ায় আমি স্বতন্ত্র প্রার্থী হয়েছি।  এলাকার উন্নয়নের স্বার্থে এবং বর্তমান সাংসদ আনোয়ারের বিতর্কিত কর্মকাণ্ডের জবাব দিতে সাধারণ মানুষের দাবির পরিপ্রেক্ষিতে আমি নির্বাচনে অংশগ্রহণ করছি।’
সহকারী রিটার্নিং কর্মকর্তা ইউএনও মো. আহসান হাবিব জানান, ছয়জন মনোনয়নপত্র সংগ্রহ করলেও পাঁচজন জমা দিয়েছেন।
 
