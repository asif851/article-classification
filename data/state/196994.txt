
জমি নিয়ে বিরোধের জের ধরে গাইবান্ধার সুন্দরগঞ্জ উপজেলায় এক কৃষককে পিটিয়ে হত্যার অভিযোগ পাওয়া গেছে। গত মঙ্গলবার বাজারপাড়া গ্রামে ওই ঘটনা ঘটে। চাঁপাইনবাবগঞ্জের শিবগঞ্জ উপজেলায় একটি বাগান থেকে গতকাল বুধবার এক ব্যক্তির লাশ উদ্ধার করেছে পুলিশ।গাইবান্ধায় নিহত কৃষকের নাম আতোয়ার রহমান (৫৫)। এ ঘটনায় নিহত কৃষকের ছোট ছেলে ফারুক হোসেন বাদী হয়ে আবদুর রহমানসহ আটজনকে আসামি করে থানায় একটি হত্যা মামলা করেছেন।পারিবারিক সূত্রে জানা যায়, দীর্ঘদিন ধরে আতোয়ার রহমানের সঙ্গে তাঁর চাচাতো ভাই ও সাবেক সেনাসদস্য আবদুর রহমানের জমি নিয়ে বিরোধ চলছিল। এর জের ধরে এই হত্যাকাণ্ড ঘটেছে।ঘটনার পর থেকে আবদুর রহমান পলাতক থাকায় এ বিষয়ে তাঁর সঙ্গে কথা বলা সম্ভব হয়নি।সুন্দরগঞ্জ থানার ভারপ্রাপ্ত কর্মকর্তা (ওসি) মোজাম্মেল হক বলেন, আসামিদের গ্রেপ্তারে পুলিশি অভিযান চলছে।শিবগঞ্জ উপজেলার পুসকুনি এলাকার একটি আমবাগান থেকে ওয়ালিউল্লাহ (৪২) নামের এক ব্যক্তির লাশ উদ্ধার করা হয়।নিহত ওয়ালিউল্লাহ গোমস্তাপুর উপজেলার হরিনগর-মোমিনপাড়া গ্রামের বাসিন্দা।শিবগঞ্জ থানার উপপরিদর্শক (এসআই) আবদুস সবুর জানান, রাতের কোনো এক সময় ওয়ালিউল্লাহকে কুপিয়ে হত্যা করে দুর্বৃত্তরা। তাঁর মাথা, ঘাড়সহ শরীরের বিভিন্ন স্থানে ধারালো অস্ত্রের আঘাতের চিহ্ন রয়েছে।
