
চুয়াডাঙ্গা সদর উপজেলার ভুলটিয়া থেকে গত শুক্রবার দিবাগত রাতে সন্ত্রাসীরা সোহেল রানা (২৪) নামে একটি ইটভাটার মালিককে অপহরণ করেছে। এ ঘটনায় অপহূতের ফুফাতো ভাই মো. রুবেল বাদী হয়ে গতকাল সোমবার চুয়াডাঙ্গা সদর থানায় একটি মামলা করেন। মামলার এজাহার সূত্রে জানা গেছে, গত শুক্রবার রাতে সোহেল রানা বন্ধুদের সঙ্গে বদরগঞ্জ বাজারে ব্যাডমিন্টন খেলছিলেন। রাত নয়টার দিকে তাঁর মুঠোফোনে একটি কল এলে তিনি খেলা বন্ধ করে সেখান থেকে চলে যান। এর পর থেকে তাঁর কোনো খোঁজ মেলেনি। পরদিন শনিবার বেলা তিনটার দিকে অজ্ঞাতপরিচয় চরমপন্থী সন্ত্রাসীরা সোহেল রানার বাবার মুঠোফোনে কথা বলে ২০ লাখ টাকা মুক্তিপণ দাবি করে। মুক্তিপণের টাকা না দিলে সোহেলকে খুন করা হবে বলে হুমকি দেওয়া হয়।অপহরণের ঘটনার পর সোহেল রানার পরিবারের লোকজন বিষয়টি গোপন রেখে অপহরণকারীদের সঙ্গে যোগাযোগ রাখতে থাকে। রোববার রাতে তা জানাজানি হলে পুলিশের নজরে আসে।
