
একাত্তরে মুক্তিযুদ্ধকালে মানবতাবিরোধী অপরাধের দায়ে জামায়াত নেতা আলী আহসান মোহাম্মাদ মুজাহিদের ফাঁসির রায় পুনর্বিবেচনার (রিভিউ) আবেদনের ওপর আগামীকাল বুধবার বেলা সাড়ে ১১টায় আদেশ দেওয়া হবে। সুপ্রিম কোর্টের ওয়েবসাইটে আপিল বিভাগের কার্যতালিকায় আগামীকাল বেলা সাড়ে ১১টায় বিষয়টি আদেশের জন্য রাখা হয়েছে।আজ মঙ্গলবার প্রধান বিচারপতি সুরেন্দ্র কুমার সিনহার নেতৃত্বাধীন সুপ্রিম কোর্টের আপিল বিভাগের চার সদস্যের বেঞ্চে মুজাহিদের এই পুনর্বিবেচনার আবেদনের শুনানি হয়। শুনানি শেষে আদালত আদেশের জন্য আগামীকাল দিন ধার্য করেন।সকাল নয়টার দিকে শুনানি শুরু করেন আসামিপক্ষের প্রধান আইনজীবী খন্দকার মাহবুব হোসেন। বেলা ১১টার কিছু আগে শেষ হয় তাঁর শুনানি। এরপর রাষ্ট্রপক্ষে শুনানি শুরু করেন অ্যাটর্নি জেনারেল মাহবুবে আলম।বেলা ১১টা থেকে আধঘণ্টার বিরতিতে যান আদালত। বিরতির পর ফের শুনানি করেন অ্যাটর্নি জেনারেল। শুনানি শেষ হলে আদালত কাল আদেশের দিন ধার্য করেন।
চলতি বছরের ৩০ সেপ্টেম্বর মুজাহিদ ও সাকা চৌধুরীর বিরুদ্ধে মানবতাবিরোধী অপরাধের মামলার পূর্ণাঙ্গ রায় প্রকাশ করেন আপিল বিভাগ। এর ১৪ দিনের মাথায় ওই রায় পুনর্বিবেচনার জন্য আবেদন করেন সাকা চৌধুরী ও মুজাহিদ।
২০ অক্টোবর সুপ্রিম কোর্টের অবকাশকালীন চেম্বার আদালত রায় পুনর্বিবেচনার আবেদন দুটি শুনানির জন্য ২ নভেম্বর তারিখ ধার্য করেছিলেন। পরে সাকা চৌধুরী ও মুজাহিদের আইনজীবীর আবেদনের পরিপ্রেক্ষিতে শুনানির দিন ১৭ নভেম্বর পুনর্নির্ধারণ করেন আপিল বিভাগ।
১৯৭১ সালে মুক্তিযুদ্ধকালে বুদ্ধিজীবী হত্যার দায়ে ওই সময়ের আলবদর নেতা মুজাহিদকে ২০১৩ সালের ১৭ জুলাই ফাঁসির আদেশ দেন আন্তর্জাতিক অপরাধ ট্রাইব্যুনাল-২। আর চট্টগ্রামের বিভিন্ন এলাকায় গণহত্যা ও মানবতাবিরোধী অপরাধের দায়ে ২০১৩ সালের ১ অক্টোবর সাকা চৌধুরীকে ফাঁসির আদেশ দেন ট্রাইব্যুনাল-১।
ট্রাইব্যুনালের রায়ের বিরুদ্ধে সর্বোচ্চ আদালতে আপিল করেন মুজাহিদ ও সাকা চৌধুরী। আপিলে দুজনেরই মৃত্যুদণ্ডাদেশ বহাল থাকে। এরপর পুনর্বিবেচনার আবেদন করেন তাঁরা।
এর আগে মানবতাবিরোধী অপরাধের মামলায় ২০১৩ সালের ১২ ডিসেম্বর জামায়াতের শীর্ষস্থানীয় নেতা আবদুল কাদের মোল্লার এবং গত ১২ এপ্রিল মুহাম্মদ কামারুজ্জামানের মৃত্যুদণ্ড কার্যকর করা হয়। তাঁরা দুজনই রায় পুনর্বিবেচনার আবেদন করেছিলেন।আরও পড়ুন :বুদ্ধিজীবীদের হত্যাকারীদের সাজা কমালে জাতি হতাশ হবে’সাকা–মুজাহিদের রায় পুনর্বিবেচনার শুনানি আজ
বুদ্ধিজীবী হত্যার দায়ে প্রথম ফাঁসিঘৃণ্যতম অপরাধ, ফাঁসিই সাজারায় কার্যকরের প্রক্রিয়া শুরুরায় পুনর্বিবেচনার আবেদন করেছেন সাকা ও মুজাহিদ
