
ব্রাহ্মণবাড়িয়ার নারী মুক্তিযোদ্ধা সায়েরা বেগমের শরীরে সফল অস্ত্রোপচার হয়েছে। ব্রাহ্মণবাড়িয়া সদর হাসপাতালে গতকাল সোমবার অস্ত্রোপচারের মাধ্যমে তাঁর শরীর থেকে টিউমার অপসারণ করা হয়।সায়েরার বাড়ি জেলার বিজয়নগর উপজেলার সেজামুড়া গ্রামে। তাঁর ভাষ্যমতে, মুক্তিযুদ্ধে তিনি ৩ নম্বর সেক্টরে যুদ্ধ করেন।আখাউড়ার লেখক আলী মাহমেদ প্রথম এই মুক্তিযোদ্ধার চিকিৎসায় এগিয়ে আসেন। পরে প্রথম আলোর ব্রাহ্মণবাড়িয়া বন্ধুসভাও সায়েরার পাশে দাঁড়ায়। টাকা ছাড়াও অস্ত্রোপচারের জন্য গত রোববার বন্ধুসভার সদস্যরা তাঁকে রক্ত দেন।হাসপাতালের বিছানায় শুয়ে রোববার সায়েরা প্রথম আলোকে বলেন, ‘১৯৭১ সালে যা করেছি, নিজের ইচ্ছায় করেছি। মনে হইছে, দেশটারে বাঁচাইতে হইব। তবে দুঃখ, রাষ্ট্র আমারে স্বীকৃতি দেয় নাই।’মুকুন্দুপুর সাবসেক্টরের কমান্ডার মেজর জেনারেল (অব.) সায়ীদ আহমেদ বলেন, ‘রাজাকার বাবার মেয়ে সায়েরা মুকুন্দুপুর ক্যাম্পে অবস্থান নেওয়া শত্রু ও অস্ত্রশস্ত্র সম্পর্কে তথ্য দিতেন মুক্তিযোদ্ধাদের। তাঁর দেওয়া তথ্যের ভিত্তিতে ১৯৭১ সালের ১৮ ও ১৯ নভেম্বর শত্রুর অবস্থানের ওপর আক্রমণ করে সফল হই।’
 
