
ভারতের সঙ্গে যেকোনো চুক্তির আগে রাজনৈতিক দলগুলোর সঙ্গে সরকারের আলোচনা করা অত্যন্ত জরুরি বলে মন্তব্য করেছেন বিএনপির মহাসচিব মির্জা ফখরুল ইসলাম আলমগীর। তিনি বলেন, চুক্তি জনস্বার্থবিরোধী হলে জনগণ কখনো তা মেনে নেবে না। দেশবিরোধী সব চুক্তি এবং ষড়যন্ত্র এ দেশের মানুষ প্রতিহত করবে।
আজ বৃহস্পতিবার দুপুরে মানিকগঞ্জের ঘিওর উপজেলার পাচুরিয়া গ্রামে দলের প্রয়াত মহাসচিব খোন্দকার দেলোয়ার হোসেনের ষষ্ঠ মৃত্যুবার্ষিকীর অনুষ্ঠানে যান মির্জা ফখরুল ইসলাম আলমগীর। সেখানে প্রধানমন্ত্রীর আসন্ন ভারত সফরে সম্ভাব্য চুক্তি সম্পর্কে প্রশ্নের জবাবে সাংবাদিকদের এসব কথা বলেন তিনি।
চার দিনের সরকারি সফরে আগামী ৭ এপ্রিল ভারত যাচ্ছেন প্রধানমন্ত্রী শেখ হাসিনা। এ সফরে বিভিন্ন চুক্তি ও সমঝোতা স্মারক সই হতে পারে।
বিএনপির মহাসচিব বলেন, ‘পানি সমস্যার সমাধানে কোনো লক্ষণ দেখছি না। যে চুক্তির কথা আমরা শুনতে পাচ্ছি, এই চুক্তি দেশের জন্য, স্বাধীনতা ও সার্বভৌমত্বের জন্য হুমকিস্বরূপ। আমরা খুব স্পষ্ট করেই বলেছি, বাংলাদেশের স্বার্থবিরোধী ও স্বাধীনতাবিরোধী কোনো চুক্তিই এ দেশের মানুষ মেনে নেবে না। স্বাধীনতাযুদ্ধে বাংলাদেশের মানুষ যেভাবে কাজ করেছিল, একইভাবে দেশবিরোধী সব চুক্তি এবং ষড়যন্ত্র এ দেশের মানুষ প্রতিহত করবে।’
মির্জা ফখরুল ইসলাম বলেন, ‘সব গণতান্ত্রিক দেশগুলোতে সরকার বিরোধী দলগুলোর সঙ্গে আলোচনা করে দেশের বাইরে চুক্তি করতে যায়। দুর্ভাগ্যজনকভাবে আমাদের দেশে গণতান্ত্রিক সরকার নয়, গায়ের জোরে তারা একতরফাভাবে কাজ করে আসছে, যা জনগণের পক্ষে যাচ্ছে না। আমরা বারবার আলোচনার ও সংলাপের কথা বলে আসছি।’
বিএনপির মহাসচিব বলেন, ‘চুক্তির আগে রাজনৈতিক দলগুলোর সঙ্গে সরকারের আলোচনা করা অত্যন্ত জরুরি। কিন্তু জনবিচ্ছিন্ন এই সরকার জনগণের কাছে যেতে চায় না। যেকোনো চুক্তি জনগণের সামনে প্রকাশ করতে হবে, জনগণকে জানাতে হবে—আমরা তা বারবার দাবি করে আসছি। এটা সরকারের নৈতিক দায়িত্ব। এই চুক্তি জনস্বার্থবিরোধী হলে জনগণ কখনো তা মেনে নেবে না।’
মির্জা ফখরুল বলেন, খোন্দকার দেলোয়ার হোসেন বিরল রাজনীতিক ছিলেন। তিনি নীতির প্রশ্নে কোনো আপস করেননি। বাংলাদেশ ও দলের স্বার্থের জন্য তিনি নিজেকে উৎসর্গ করেছিলেন। অত্যন্ত দুঃসময়ে তাঁকে দলের মহাসচিব করা হয়েছিল। তিনি অত্যন্ত নিষ্ঠা, বুদ্ধিমত্তা ও সাহসের সঙ্গে সেই দায়িত্ব পালন করেছিলেন। তিনি আরও বলেন, খোন্দকার দেলোয়ার যখন দায়িত্ব গ্রহণ করেছিলেন, তখন একটি অবৈধ ও অনৈতিক সরকার বেআইনিভাবে ক্ষমতা দখল করেছিল। সেই সরকার বিএনপিকে বিভক্ত করার চেষ্টা করেছিল। বাংলাদেশে সেই সরকার বিরাজনীতিকীকরণের প্রক্রিয়া তারা শুরু করেছিল। বাংলাদেশকে একটি স্বৈরাচারী রাষ্ট্রে পরিণত করতে চেয়েছিল। খোন্দকার দেলোয়ার হোসেন সাহস, বুদ্ধিমত্তা ও দূরদর্শিতা দিয়ে সেই ষড়যন্ত্র রুখে দিয়েছিলেন। কিন্তু সেই ষড়যন্ত্র এখনো শেষ হয়নি। এখনো সেই ষড়যন্ত্র চলছে।
বিএনপিকে কখনই নির্মূল করা সম্ভব হবে নামির্জা ফখরুল ইসলাম বলেন, ‘আওয়ামী লীগের সরকার জোর করে দখলদারি সরকার ক্ষমতায় বসে আছে। বিএনপিকে নিশ্চিহ্ন করতে তারা চক্রান্ত করছে। বিএনপির চেয়ারপারসন খালেদা জিয়া এবং নেতা-কর্মীদের বিরুদ্ধে একের পর এক মামলা দিয়ে এই অগণতান্ত্রিক সরকার বিএনপিকে নিষ্ক্রিয় ও নির্মূল করতে চায়। কিন্তু বাংলাদেশের মানুষ শহীদ প্রেসিডেন্ট জিয়াউর রহমান গড়া এই দলকে বিশ্বাস করে। বিএনপিকে কখনই নির্মূল করা সম্ভব হবে না। বিএনপির ওপর বহুবার আঘাত এসেছে, কিন্তু বিএনপি সেই আঘাতকে সব সময় পরাজিত করে জেগে উঠেছে, আরও ব্যাপকভাবে বিকশিত হয়ে উঠেছে।’
এর আগে বেলা একটার দিকে মির্জা ফখরুল ইসলাম আলমগীর প্রয়াত মহাসচিব খোন্দকার দেলোয়ার হোসেনের সমাধিতে ফুল দিয়ে শ্রদ্ধা জানান। এ সময় তাঁর সঙ্গে বিএনপির যুগ্ম মহাসচিব মোয়াজ্জেম হোসেন আলাল, কেন্দ্রীয় যুবদলের সভাপতি সাইফুল ইসলাম নীরব, সাধারণ সম্পাদক সুলতান সালাউদ্দিন টুকু, দলের কেন্দ্রীয় নির্বাহী কমিটির সদস্য প্রয়াত মহাসচিবের মেজ ছেলে খোন্দকার আবদুল হামিদ, বড় ছেলে জেলা বিএনপির কৃষিবিষয়ক সম্পাদক আকবর হোসেন, জেলা বিএনপির সহসভাপতি জামিলুর রশিদ খান, সাধারণ সম্পাদক মঈনুল ইসলাম খানসহ দলের বিভিন্ন সহযোগী সংগঠনের কেন্দ্রীয় ও স্থানীয় নেতা-কর্মীরা উপস্থিত ছিলেন।
বিএনপির প্রয়াত মহাসচিব খোন্দকার দেলোয়ার হোসেনের ষষ্ঠ মৃত্যুবার্ষিকী উপলক্ষে নিজ বাড়ি পাচুরিয়ায় মিলাদ ও দোয়া মাহফিলের আয়োজন করা হয়। দুপুরে দুস্থ ও অসহায় মানুষদের মধ্যে খাবার বিতরণ করা হয়। বিকেলে জেলা শহরের দলীয় কার্যালয়ে জেলা বিএনপির উদ্যোগে মিলাদ মাহফিল ও আলোচনা সভার আয়োজন করা হয়। তিনি পাঁচবার সাংসদ সদস্য নির্বাচিত হন। বিএনপির মহাসচিব ছাড়াও তিনি জাতীয় সংসদের চিফ হুইপের দায়িত্ব পালন করেন। এক-এগারোর সময় দলের সংকট মুহূর্তে তিনি সাহসী ভূমিকা রাখেন। ২০১১ সালের ১৬ মার্চ সিঙ্গাপুরের মাউন্ট এলিজাবেথ হাসপাতালে চিকিৎসাধীন অবস্থায় শেষ নিশ্বাস ত্যাগ করেন খোন্দকার দেলোয়ার হোসেন।
