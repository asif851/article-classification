
রাজবাড়ীর পাংশা উপজেলার সরিষা ইউনিয়নের বেচপাড়া গ্রামে গতকাল রোববার সকালে একটি ডোবা থেকে এক মোটরসাইকেলচালকের লাশ উদ্ধার করেছে পুলিশ। নিহত ব্যক্তির নাম জিন্নাহ মণ্ডল (৩২)। তাঁর বাড়ি একই উপজেলার নিভা গ্রামে।এর আগে শনিবার সদর উপজেলার খানখানাপুর ইউনিয়নের পশ্চিম মল্লিকপাড়া গ্রামে পারভীন বেগম (৩০) নামের এক গৃহবধূর গলা কাটা লাশ উদ্ধার করা হয়। ওই দিন বালিয়াকান্দি উপজেলার নবাবপুর ইউনিয়নের পচড়াডাঙ্গী গ্রামে বড় ভাইয়ের লাঠির আঘাতে ছোট ভাই মিজানুর রহমান শেখের (১৬) মৃত্যু হয়।সরিষা ইউনিয়ন পরিষদের (ইউপি) চেয়ারম্যান আবদুস সোবহান ও নিহতের পারিবারিক সূত্র জানায়, জিন্নাহ মণ্ডল মৈশালা-লাঙ্গলবাদ পথে ভাড়ায় মোটরসাইকেল চালান। শনিবার সকাল আটটার দিকে তিনি মোটরসাইকেল নিয়ে বাড়ি থেকে বের হন। বাড়ি না ফেরায় সেদিন রাতে তাঁর মুঠোফোনে কল দিলে তা বন্ধ পাওয়া যায়। এরপর বিভিন্ন স্থানে খোঁজ করেও পাওয়া যায়নি। গতকাল সকালে বেচপাড়া গ্রামের একটি ডোবা থেকে জিন্নাহর লাশ উদ্ধার করা হয়। ধারণা করা হচ্ছে, মোটরসাইকেল ছিনতাই করার জন্য এ হত্যাকাণ্ড ঘটানো হয়েছে।পাংশা থানার ওসি আবুল বাসার মিয়া জানান, স্যালাইনের তার দিয়ে লাশের গলা প্যাঁচানো ছিল। ময়নাতদন্তের জন্য লাশ সদর হাসপাতাল মর্গে পাঠানো হয়েছে।
