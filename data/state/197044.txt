
ঠাকুরগাঁও জেলা জামায়াতের আমির আবদুল হাকিমকে গ্রেপ্তার করেছে যৌথ বাহিনী। গতকাল রোববার দিবাগত রাত দেড়টার দিকে ঠাকুরগাঁও শহরের হাজিপাড়ায় নিজ বাড়ি থেকে তাঁকে গ্রেপ্তার করা হয়।
পুলিশ জানায়, ১০ বছর আগে ১৭ আগস্ট সারা দেশে বোমা ফাটিয়ে নিজেদের সংগঠনের অস্তিত্ব জানান দিয়েছিল জামাআতুল মুজাহিদীন বাংলাদেশ (জেএমবি)। এই দিনটি ঘিরে সংগঠনটি নাশকতা চালাতে পারে এমন আশঙ্কা থেকে সারা দেশে সতর্কতা জারি করেছে পুলিশ। ঠাকুরগাঁও জেলা জামায়াতের আমির আবদুল হাকিমের বিরুদ্ধে জেএমবির সঙ্গে সম্পৃক্ত হয়ে জেলায় নাশকতায় জড়িত থাকার অভিযোগ রয়েছে। এ ছাড়া এবারের হরতাল-অবরোধে পেট্রলবোমা মেরে গাড়ি পোড়ানো ও নৈরাজ্য-নাশকতার অভিযোগেও তাঁর বিরুদ্ধে একাধিক মামলা রয়েছে।
আবদুল হাকিমকে গ্রেপ্তারের তথ্যের সত্যতা নিশ্চিত করে সদর থানার ভারপ্রাপ্ত কর্মকর্তা (ওসি) এ কে এম মেহেদী হাসান প্রথম আলোকে বলেন, গ্রেপ্তার এড়াতে দীর্ঘদিন তিনি পালিয়ে ছিলেন।
