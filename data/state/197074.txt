
বাংলাদেশে আন্তর্জাতিক অপরাধ ট্রাইব্যুনাল গঠন ও যুদ্ধাপরাধের বিচারের ব্যাপারে প্রধানমন্ত্রী শেখ হাসিনার সাহস ও দৃঢ়তার প্রশংসা করেছেন আরব লীগের মহাসচিব নাবিল এল আরাবি। গতকাল মঙ্গলবার কায়রোতে বাংলাদেশের পররাষ্ট্র প্রতিমন্ত্রী শাহরিয়ার আলমের সঙ্গে এক বৈঠকে নাবিল এল আরাবি বলেন, তিনি খুব নিবিড়ভাবে এ বিচারপ্রক্রিয়াটি পর্যবেক্ষণ করছেন।
ন্যায়বিচার প্রতিষ্ঠায় বাংলাদেশকে আরব লিগের সমর্থন দানের বিষয়েও আশ্বস্ত করেন আরব লিগের মহাসচিব। আজ বুধবার পররাষ্ট্র মন্ত্রণালয়ের এক বিজ্ঞপ্তিতে এ কথা জানানো হয়েছে।
ফিলিস্তিন ও সিরিয়ার বর্তমান সংকট মোকাবিলায় গৃহীত কূটনৈতিক তত্পরতা সম্পর্কে আরব লিগের মহাসচিব পররাষ্ট্র প্রতিমন্ত্রীকে অবহিত করেন। তিনি ফিলিস্তিন বিষয়ে বাংলাদেশের নীতিগত সমর্থনের প্রশংসা করেন এবং ফিলিস্তিন জনগণের অধিকার ও একটি স্বাধীন সার্বভৌম রাষ্ট্র প্রতিষ্ঠায় জাতিসংঘ ও আন্তর্জাতিক অন্যান্য অঙ্গনে বাংলাদেশকে সক্রিয় ভূমিকা রাখার আহ্বান জানান।   
শাহরিয়ার আলমের সঙ্গে আরেক বৈঠকে মিসরীয় পররাষ্ট্রমন্ত্রী নাবিল ফাহমি বাংলাদেশসহ এশীয়-প্রশান্ত মহাসাগরীয় দেশগুলোর সঙ্গে দ্বিপক্ষীয় সম্পর্কোন্নয়নে মিসরের গভীর আগ্রহের কথা ব্যক্ত করেন। তিনি মিসরের পোশাকশিল্পে বাংলাদেশের শ্রমিকদের কর্মদক্ষতায় সন্তোষ প্রকাশ করেন।
