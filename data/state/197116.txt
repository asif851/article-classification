
গত কয়েক দিন ধরে যুক্তরাজ্যের বিভিন্ন ঠিকানায় মুসলিম সম্প্রদায়ের লোকদের ওপর হামলার আহ্বান জানিয়ে একটি চিঠি বিলি হচ্ছে। বাংলাদেশি বংশোদ্ভূত দুই এমপি রূশনারা আলী ও রূপা হকসহ চারজন মুসলিম এমপি এবার সেই চিঠি পেয়েছেন। কে বা কারা এসব বেনামি চিঠি প্রেরণ করছে তার হদিস এখনো মেলেনি। পুলিশ বেশ গুরুত্বের সঙ্গে অভিযোগগুলো তদন্ত করছে বলে জানিয়েছে।
বেনামি এই চিঠিতে ৩ এপ্রিলকে ‘পানিশ অ্যা মুসলিম ডে’ (মুসলিমদের শাস্তি দেওয়ার দিবস) হিসেবে পালনের আহ্বান জানানো হয়। মুসলিমদের ওপর সম্ভাব্য বহু রকম হামলার তালিকা বাতলে দেওয়া হয়েছে এতে। নারীদের হিজাব টেনে খুলে ফেলা, গালাগাল দেওয়া, শারীরিক আঘাত এমনকি অ্যাসিড ছুড়ে মারার কথা উল্লেখ আছে এতে। পাশাপাশি সুনির্দিষ্ট স্কোর উল্লেখ করা আছে। হামলার ধরন বেঁধে হামলাকারী বিভিন্ন পয়েন্ট অর্জন করতে পারেন। দেশের বিভিন্ন শহর থেকে একই রকম চিঠি প্রাপ্তির খবর পাওয়া গেছে।
গত ৪৮ ঘণ্টার ব্যবধানে চারজন মুসলিম এমপি তাদের সংসদীয় কার্যালয়ে ওই চিঠি পেয়েছেন। সর্বশেষ মঙ্গলবার সকালে বাংলাদেশি বংশোদ্ভূত এমপি রূপা হকের সংসদীয় কার্যালয়ে একটি পার্সেল পৌঁছায়। এতে ওই চিঠির সঙ্গে এক ধরনের আঠালো তরল পদার্থ ছিল। বিষয়টি দ্রুত পুলিশকে জানানো হয়। রূপা হকের এক কর্মীকে সতর্কতা স্বরূপ হাসপাতালে নিয়ে চিকিৎসা দেওয়া হয়েছে। পুলিশ জানিয়েছে, পারসেলের ওই তরল অস্বাস্থ্যকর তবে বিষাক্ত নয়।
এর আগে গতকাল সোমবার বাংলাদেশি বংশোদ্ভূত আরেক এমপি রুশনারা আলী একই ধরনের পার্সেল পেয়েছেন। বেহাল গ্রিন অ্যান্ড বলা আসনের এমপি রুশনারা আলীর একজন মুখপাত্র প্রথম আলোকে বলেন, রুশনারা আলীর সংসদীয় কার্যালয়ে ওই পার্সেল পৌঁছায়। তিনি নিজে সেই পার্সেলটি খুলে আতঙ্কিত হন। বিষয়টি সঙ্গে সঙ্গে পুলিশকে অবহিত করেছেন।
একই ধরনের পার্সেল পাওয়া অপর দুই এমপি হলেন বেডফোর্ড আসনের মোহাম্মদ ইয়াসিন এবং ম্যানচেস্টার গর্টন আসনের আফজল খান। এরা চারজনই বিরোধী দল লেবার পার্টির এমপি। তাদের সবার কার্যালয় পার্লামেন্টের ‘নরমেন শ নর্থ’ ভবনে অবস্থিত।
লন্ডনের ইলিং সেন্ট্রাল অ্যান্ড অ্যাকটন আসনের এমপি রূপা হক গার্ডিয়ানকে বলেন, এমন পার্সেল পাঠানোর বিষয়টি জঘন্য। ভীতি ছড়ানোর উদ্দেশ্যে এগুলো পাঠানো হচ্ছে। কিন্তু আমরা ভীত হব না। এটা মুসলিম এমপিদের নিশানা করার অংশ হিসেবে তিনি মন্তব্য করেন।
মুসলিম সম্প্রদায়ের নেতৃবৃন্দ বলছেন, চরম বিদ্বেষপূর্ণ এই চিঠি প্রেরণের ঘটনায় মুসলিম সম্প্রদায় আতঙ্কিত।
