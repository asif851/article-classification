
বগুড়া শহরে আজ সোমবার রাতে জিয়া উদ্দিন জাকারিয়া (৪৫) নামের এক কলেজশিক্ষককে কুপিয়ে হত্যা করা হয়েছে। তিনি সেক্টর কমান্ডারস ফোরাম, বগুড়া জেলা কমিটির যুগ্ম আহ্বায়ক এবং বগুড়া গণজাগরণ মঞ্চের কর্মী ছিলেন। জামায়াত-শিবির তাঁকে হত্যা করেছে বলে অভিযোগ করেছেন বগুড়া সেক্টর কমান্ডারস ফোরামের আহ্বায়ক মাসুদুর রহমান।
একই সময়ে দুর্বৃত্তদের ছোড়া হাতবোমার বিস্ফোরণে এক রিকশাচালক আহত হন। তাঁকে আশঙ্কাজনক অবস্থায় হাসপাতালে ভর্তি করা হয়েছে। রাত সাড়ে নয়টার দিকে শহরের থানা মোড় সংলগ্ন চকযাদু সড়কের সেলিম হোটেলের সামনে হত্যাকাণ্ড ও বোমা বিস্ফোরণের ঘটনা দুটি ঘটে।
নিহত জিয়া বগুড়ার শেরপুর ডিগ্রি কলেজে গণিত বিভাগের প্রভাষক ছিলেন। তাঁর বাড়ি বগুড়ার সদর উপজেলার গোকুল এলাকায়।
প্রত্যক্ষদর্শী ও পুলিশ সূত্রে জানা গেছে, দুর্বৃত্তরা পর পর তিন-চারটি হাতবোমার বিস্ফোরণ ঘটিয়ে প্রথমে আতঙ্ক সৃষ্টি করে। এরপর দুর্বৃত্তরা বিআরটিসি বিপণিবিতানের উত্তর ফটকের সামনে রাস্তার ওপর জিয়াকে রামদা দিয়ে কুপিয়ে হত্যা করে। হাতবোমার স্প্লিন্টারের আঘাতে পথচারী বুদা আহত হন। এ সময় বোমার শব্দ পেয়ে থানা মোড় এলাকা থেকে পুলিশ দুটি ফাঁকা গুলি ছোড়ে।
বগুড়ার পুলিশ সুপার মো. মোজাম্মেল হক আজ রাতে প্রথম আলো ডটকমকে জানান, জিয়াকে কী কারণে হত্যা করা হয়েছে, তা তাত্ক্ষণিকভাবে নিশ্চিত হওয়া যায়নি। জিয়ার লাশ ময়নাতদন্তের জন্য বগুড়ার শহীদ জিয়াউর রহমান মেডিকেল কলেজ হাসপাতালের মর্গে পাঠানো হয়েছে। আহত বুদাকেও একই হাসপাতালে ভর্তি করা হয়েছে।
