
বিক্রির উদ্দেশ্যে নগরের হাজারী লেনের এস এন মেডিকো নামের ফার্মেসির গুদাম ভর্তি ছিল সরকারি ওষুধে। অভিযান চালিয়ে ওই গুদাম থেকে ছয় বস্তা ও ১৫ কার্টন ওষুধ জব্দ করেছেন ভ্রাম্যমাণ আদালত। আটক করা হয়েছে প্রতিষ্ঠানটির মালিক সুবল মল্লিককে।এ ছাড়া ভারতীয় ওষুধ বিক্রি করায় ওষুধের আরও দুটি দোকানকে মোট ৪০ হাজার টাকা জরিমানা করা হয়েছে।আজ বৃহস্পতিবার বিকেলে এ অভিযানে নেতৃত্ব দিয়েছেন জেলা প্রশাসনের নির্বাহী ম্যাজিস্ট্রেট মো. সাব্বির রহমান। এ সময় সঙ্গে ছিলেন গোয়েন্দা পুলিশের অতিরিক্ত উপকমিশনার (দক্ষিণ) মো. জসিম উদ্দিন ও ঔষধ প্রশাসনের ওষুধ তত্ত্বাবধায়ক মো. রহমত উল্লাহ।জেলা প্রশাসন সূত্র জানায়, হাজারী লেনে ওষুধের তিনটি দোকানে অভিযান চালান ভ্রাম্যমাণ আদালত। এর মধ্যে মেসার্স লুনা ফার্মেসি ও মেসার্স কেয়ার অ্যান্ড কিউর ফার্মেসিতে আমদানিনিষিদ্ধ ভারতীয় ওষুধ পাওয়া গেছে। এ দুটি দোকানকে ২০ হাজার টাকা করে মোট ৪০ হাজার টাকা জরিমানা করা হয়েছে। এস এন মেডিকো নামের আরেকটি ফার্মেসির গুদামের পুরোটাতেই সরকারি ওষুধ পাওয়া গেছে। সরকারি ওষুধ বিক্রির দায়ে এর মালিক সুবল মল্লিককে আটক করা হয়।
জেলা প্রশাসনের নির্বাহী ম্যাজিস্ট্রেট মো. সাব্বির রহমান বলেন, সরকারি ওষুধ বাইরে বিক্রি নিষিদ্ধ। অভিযান চালিয়ে অ্যান্টিবায়োটিকসহ বিভিন্ন ধরনের দামি ওষুধ পাওয়া গেছে গুদামটিতে। বিপুল পরিমাণ ওষুধ পাওয়া যাওয়ায় এর মালিকের বিরুদ্ধে নিয়মিত মামলা করার নির্দেশ দেওয়া হয়েছে। মালিককে আটক করা হয়েছে।
