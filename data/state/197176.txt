
ঝিনাইদহের কোটচাঁদপুরে আজ রোববার রাতে অবসরপ্রাপ্ত এক স্কুল শিক্ষকের মাথায় অস্ত্র ঠেকিয়ে গুলি করে হত্যা করেছে সন্ত্রাসীরা।
নিহত ওই শিক্ষকের নাম জোনাব আলী। তাঁর বাড়ি উপজেলার কুশনা গ্রামে। তিনি বহরমপুর প্রাথমিক বিদ্যালয়ের শিক্ষক ছিলেন। এ ছাড়া তিনি স্থানীয় আওয়ামী লীগের একজন সক্রিয় কর্মী ছিলেন।
প্রত্যক্ষদর্শীরা জানায়, জোনাব আলী রাত আটটার দিকে কোটচাঁদপুরের শেরখালী বাজারে একটি চায়ের দোকানে চা খাচ্ছিলেন। হঠাৎ দুটি মোটর সাইকেলে করে ৪/৫ জন সন্ত্রাসী সেখানে এলোপাতাড়ি গুলি চালায়। এ সময় জোনাব আলী সেখান থেকে সরে যাওয়ার চেষ্টা করেন। কিন্তু সন্ত্রাসীরা তাঁকে ধরে মাথায় অস্ত্র ঠেকিয়ে গুলি করে। এতে ঘটনাস্থলেই তিনি মারা যান।
সন্ত্রাসীদের গুলির শব্দে এলাকার লোকজন প্রথমে আতঙ্কিত হয়ে পড়লেও পরে তাঁরা সন্ত্রাসীদের ধাওয়া করে। ধাওয়া খেয়ে দুবৃ‌র্ত্তরা দুইটি বোমার বিস্ফোরণ ঘটিয়ে পালিয়ে যায়। ঘটনাস্থলে তাঁরা একটি মোটরসাইকেল ফেলে যায়।
কোটচাঁদপুর থানার ভারপ্রাপ্ত কর্মকর্তা (ওসি) শাহিদুল ইসলাম ঘটনার সত্যতা নিশ্চিত করে বলেন, জোনাব আলীর লাশ উদ্ধার করে থানায় আনা হয়েছে।
