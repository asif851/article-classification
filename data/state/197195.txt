

ঢাকার হজরত শাহজালাল আন্তর্জাতিক বিমানবন্দরে আজ শনিবার সকালে প্রায় ১০ কেজি সোনা জব্দ করা হয়েছে। এই সোনা পাচারের সঙ্গে জড়িত থাকার অভিযোগে আবুল হোসেন (৩০) নামে এক যাত্রীকে আটক করেছেন শুল্ক গোয়েন্দারা।আবুল হোসেন আজ ভোর ছয়টার দিকে কাতারের দোহা থেকে একটি ফ্লাইটে ঢাকায় আসেন। তাঁর গ্রামের বাড়ি কুমিল্লায়।শুল্ক গোয়েন্দা ও তদন্ত অধিদপ্তরের সহকারী পরিচালক তারেক মাহমুদ প্রথম আলোকে বলেন, কাতার এয়ারওয়েজের যাত্রী আবুল হোসেনকে উড়োজাহাজের ভেতর থেকেই নজরদারিতে রাখা হয়। পরে সকাল সাড়ে সাতটার দিকে বিমানবন্দরের গ্রিন চ্যানেল থেকে তাঁকে আটক করা হয়। তাঁর প্যান্টের ভেতর কোমরে বিশেষ কায়দায় রাখা দুটি প্যাকেট পাওয়া যায়। এসব প্যাকেটের ভেতর থেকে ৮৪টি সোনার বার উদ্ধার করা হয়। এর মোট ওজন প্রায় ১০ কেজি এবং মূল্য প্রায় সাড়ে চার কোটি টাকা।এই কর্মকর্তা আরও বলেন, আবুল হোসেনের পাসপোর্ট থেকে জানা গেছে যে তিনি মাসে দুই-তিনবার দেশের বাইরে যান। অধিকাংশ সময় তাঁর গন্তব্য ছিল মধ্যপ্রাচ্য। তাঁর বিরুদ্ধে আইনি ব্যবস্থা নেওয়া হচ্ছে।
