
রাজধানীর ধানমন্ডিতে বাংলাদেশ মেডিকেল কলেজ ও হাসপাতালে নিয়মবহির্ভূতভাবে ধর্মঘট ডাকা হয়েছে বলে অভিযোগ উঠেছে।
বাংলাদেশ মেডিকেল কলেজের কর্তৃপক্ষ প্রতিষ্ঠান বাংলাদেশ মেডিকেল স্টাডিজ অ্যান্ড রিসার্চ ইনস্টিটিউশন (বিএমএসআরআই) আজ মঙ্গলবার এক সংবাদ সম্মেলনে এই অভিযোগ করে।
ঢাকা রিপোর্টার্স ইউনিটির সাগর-রুনি মিলনায়তনে এই সংবাদ সম্মেলন হয়। সংবাদ সম্মেলনে অভিযোগ করা হয়, কলেজের গভর্নিং বডির একজন সদস্যের নেতৃত্বে নিয়মবহির্ভূতভাবে ধর্মঘট ডাকা হয়েছে। শিক্ষা ও চিকিৎসাকার্যক্রমে বাধা দেওয়া হচ্ছে। গভর্নিং বডির সদস্য ও কলেজের অধ্যক্ষ এই অচলাবস্থা সৃষ্টি করেছেন।
সংবাদ সম্মেলনে বিএমএসআরআইয়ের ভারপ্রাপ্ত চেয়ারম্যান মো. সিদ্দিকুল্লাহ বলেন, ঢাকা বিশ্ববিদ্যালয়ের নিয়ম অনুসরণ করে বিএমএসআরআই বাংলাদেশ মেডিকেল কলেজ ও হাসপাতালসহ পাঁচটি প্রতিষ্ঠান পরিচালনা করে আসছে। ১৩ মার্চ বাংলাদেশ মেডিকেল কলেজের গভর্নিং বডির সদস্য ও অধ্যক্ষসহ কয়েকজন মিলে নিয়মবহির্ভূতভাবে কয়েকটি সিদ্ধান্ত পাস করেন। সম্প্রতি কলেজের চিকিৎসক সাইফুল ইসলামকে উত্তরা আধুনিক মেডিকেল কলেজে বদলি করা। এর জেরে বাংলাদেশ মেডিকেল কলেজে ধর্মঘট ডাকা হয়।
চিকিৎসক সাইফুল ইসলামের ভাষ্য, বিএমএসআরআই অনেক দিন ধরে দুর্নীতি ও স্বেচ্ছাচারিতা করছে। তারা নিয়ম লঙ্ঘন করছে। তাই বিএমএসআরআই কমিটি বিলুপ্তির দাবিতে ধর্মঘট ডাকা হয়েছে। ধর্মঘটে চিকিৎসা বা শিক্ষাকার্যক্রমে বাধা দেওয়া হচ্ছে না।
