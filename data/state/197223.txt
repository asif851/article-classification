
টানা ৭২ ঘণ্টা অবরোধের প্রথম দিন আজ শনিবার সন্ধ্যায় রাজধানীর ফার্মগেট ও আশপাশের এলাকায় সাতটি ককটেল বিস্ফোরণের ঘটনা ঘটেছে। ফার্মগেট পুলিশ বক্স, ফার্মগেট ওভারব্রিজ ও কারওয়ান বাজার সার্ক ফোয়ারার সামনে একযোগে ককটেল বিস্ফোরণ হয়।
পুলিশের বিশেষ শাখার (এসবি) পরিদর্শক সিরাজুল আলম জানান, সন্ধ্যা সাড়ে ছয়টার দিকে ফার্মগেট পুলিশ বক্সের সামনের সড়কে একটি ককটেল বিস্ফোরিত হয়। প্রায় একই সময় ফার্মগেট ওভারব্রিজের নিচে দুটি এবং কারওয়ান বাজার এলাকায় সার্ক ফোয়ারার সামনের সড়কে একটি করে ককটেল বিস্ফোরিত হয়। এর ১০ মিনিট পর পান্থপথ স্কয়ার হাসপাতালের সামনে আরও একটি ককটেল বিস্ফোরিত হয়।
এর আগে বিকেল পাঁচটার দিকে বিজয় সরণিতে একটি ককটেল বিস্ফোরিত হয়েছিল।
