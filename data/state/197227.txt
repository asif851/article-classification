
জাতীয় সমাজতান্ত্রিক দলের (জাসদ) একাংশের সভাপতি ও তথ্যমন্ত্রী হাসানুল হক ইনু বলেছেন, বিএনপি হচ্ছে সাম্প্রদায়িকতার বিষবৃক্ষ। আর এর ডালপালা হচ্ছে জামায়াত, জঙ্গি-রাজাকাররা। এই ডালপালাদের যতই ছাঁটি না কেন, বিএনপিকে যত দিন ধ্বংস না করা যাবে, তত দিন বাংলাদেশের রাজনীতির জন্য বিপদ থেকেই যাবে।
আজ শুক্রবার সকালে কুষ্টিয়ার ভেড়ামারায় গোলাপনগরে নিজ বাসভবনে দলীয় নেতা-কর্মীদের সঙ্গে মতবিনিময় শেষে সাংবাদিকদের প্রশ্নের জবাবে তিনি এ মন্তব্য করেন।ইনু বলেন, বিএনপি যত দিন জাতির পিতা ও স্বাধীনতার ঘোষণাকে স্বীকার করবে না, তত দিন বিএনপি বাংলাদেশের রাজনীতি ও সংবিধানের জন্য একটি বিপজ্জনক প্রতিষ্ঠান। মন্ত্রী বলেন, বেগম খালেদা জিয়া নিজেই বিএনপিকে জঙ্গিবাদের আস্তানায় পরিণত করেছেন। জামায়াত থাকুক আর না থাকুক, খোদ খালেদা জিয়া হচ্ছে সাম্প্রদায়িকতা ও জঙ্গিবাদ উৎপাদন ও পুনরুৎপাদনের কারখানা। ইনু আরও বলেন, এত সমালোচনার পরও বিএনপি রাজাকারদের সঙ্গে নিয়ে রাজনীতি করছে। সুতরাং দেশকে বাঁচাতে এবং উন্নয়ন ও শান্তির জন্য বিএনপি-জামায়াত ও খালেদা জিয়াকে ক্ষমতার বাইরেই রাখতে হবে। এটাই দেশের রাজনীতির চাহিদা।ইনু বলেন, নির্বাচন বানচালের জন্য সংলাপের যে টোপ দেওয়া হচ্ছে, এই টোপে পা দেওয়া উচিত না। খালেদা জিয়া আদালতে গিয়ে কান্নাকাটি করে সামরিক সরকারের পক্ষে সাফাই গাচ্ছেন। কয়লা ধুলেও ময়লা যায় না। তাই খালেদা জিয়ার গায়ের ময়লা ধুলেও যাবে না। আলমের পচা সাবান দিয়ে খালেদা জিয়া ও বিএনপিকে যতই ধোয়া হোক না কেন, আগুন ও মানুষ পোড়ানোর গন্ধ তার গা থেকে যাবে না। এ সময় সেখানে ভেড়ামারা উপজেলা নির্বাহী কর্মকর্তা (ইউএনও) সোহেল মারুফ ও জেলা জাসদের সাধারণ সম্পাদক আবদুল আলীম স্বপনসহ স্থানীয় জাসদের নেতা-কর্মীরা উপস্থিত ছিলেন।
