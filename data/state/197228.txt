
সিলেট একসময় দেশের সবচেয়ে বৃষ্টিবহুল এলাকা হিসেবে পরিচিত ছিল। অথচ জলবায়ুর ক্রমাগত পরিবর্তনে সে তকমা এখন আর নেই। অসময়ে অতিবৃষ্টি, অনাবৃষ্টি ও খরা কৃষিক্ষেত্রে নেতিবাচক প্রভাব ফেলছে। তাপমাত্রা আগের তুলনায় বেড়ে যাওয়ায় গরম তীব্রভাবে অনুভূত হচ্ছে। আর এ অবস্থা সবচেয়ে বেশি দেখা যাচ্ছে ১০ বছর ধরে।গতকাল বুধবার সকাল সাড়ে নয়টায় নগরের ধোপাদীঘির পাড় এলাকার এক হোটেলে ‘বাংলাদেশে জলবায়ু পরিবর্তনের প্রভাব: প্যারিস জলবায়ু সম্মেলনের কাছে বিপন্ন জনগোষ্ঠীর প্রত্যাশা ও দাবি’ শীর্ষক এক আঞ্চলিক কর্মশালায় অংশগ্রহণকারীরা এসব কথা জানান। দিনব্যাপী কর্মশালায় ভুক্তভোগী ব্যক্তিদের পাশাপাশি নানা শ্রেণি-পেশার মানুষ অংশ নেন।বাংলাদেশ সেন্টার ফর অ্যাডভান্সড স্টাডিজের (বিবিএএস) উদ্যোগে এবং পাত্র সম্প্রদায় কল্যাণ পরিষদের (পাসকপ) সহযোগিতায় এ কর্মশালা অনুষ্ঠিত হয়। কর্মশালায় মূল প্রতিবেদন উপস্থাপন করেন বিবিএএসের ফেলো গোলাম রব্বানী। শুরুতেই স্বাগত বক্তব্য দেন বিবিএএসের জ্যেষ্ঠ প্রোগ্রাম ব্যবস্থাপক জেবুন নাহার আহমেদ ও পাসকপের নির্বাহী পরিচালক গৌরাঙ্গ পাত্র।বক্তারা বলেন, জলবায়ুর পরিবর্তনে চাষাবাদের ধরন পাল্টে যাচ্ছে। যখন যেসব শস্য উৎপাদন করার কথা, তখন সেসব শস্য উৎপাদন সম্ভব হচ্ছে না। নদী-নালা নাব্যতা হারানোয় মাছের প্রজননক্ষেত্র বিনষ্ট হয়ে পড়ছে। জলবায়ু পরিবর্তনের প্রভাবে হাওর, চা-বাগানসহ সিলেটের জীববৈচিত্র্য ক্ষতিগ্রস্ত হচ্ছে।
