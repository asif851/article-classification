

বাঁ চোখের এক পাশ থেকে আলো দেখছেন তিতুমীর কলেজের ছাত্র সিদ্দিকুর রহমান। তবে তাঁর ডান চোখের অবস্থা আগের মতোই আছে। এই চোখে তিনি কোনো আলো দেখছেন না।
রুটিনসহ পরীক্ষার তারিখ ঘোষণার দাবিতে শাহবাগে অবস্থান নিতে গিয়ে পুলিশের ‘কাঁদানে গ্যাসের শেলে’ দুই চোখে আঘাত পাওয়া সিদ্দিকুরের বর্তমান অবস্থা সম্পর্কে আজ সোমবার দুপুরের দিকে এই তথ্য জানিয়েছেন জাতীয় চক্ষুবিজ্ঞান ইনস্টিটিউট ও হাসপাতালের সহযোগী অধ্যাপক ইফতেখার মো. মুনির।
গত শনিবার একই হাসপাতালে সিদ্দিকুরের দুই চোখে অস্ত্রোপচার করা হয়। আজ সকালে তাঁর চোখের সবশেষ অবস্থা পর্যবেক্ষণ করেন চিকিৎসকেরা।
পরে হাসপাতালের সহযোগী অধ্যাপক ইফতেখার মো. মুনির বলেন, তাঁরা আজ সিদ্দিকুরের বাঁ চোখের মধ্যে বিভিন্ন দিক থেকে আলো ফেলেছেন। কানের দিক থেকে যখন আলো ফেলা হয়েছে, শুধু তখনই তিনি সাড়া দিয়েছেন। বলেছেন, আলো দেখেছেন।
ইফতেখার মো. মুনির বলেন, সিদ্দিকুরের এই সাড়ার ভিত্তিতে তাঁর বাঁ চোখে দৃষ্টি আসার ব্যাপারে তাঁরা কিঞ্চিৎ আশাবাদী হয়েছেন। তবে সিদ্দিকুর ডান চোখে কোনো আলো দেখছেন না।
সিদ্দিকুরকে বাংলাদেশের সবচেয়ে ভালো চিকিৎসাসেবা দেওয়া হচ্ছে বলে জানান ইফতেখার মো. মুনির। তিনি বলেন, এই রোগীর কেবিন ভাড়া, ওষুধসহ চিকিৎসার যাবতীয় খরচ ফ্রি করে দিয়েছেন জাতীয় চক্ষুবিজ্ঞান ইনস্টিটিউট ও হাসপাতালের পরিচালক।
আরও উন্নত চিকিৎসার জন্য সিদ্দিকুরকে বিদেশে নেওয়া যায় কি না—এমন প্রশ্নে ইফতেখার মো. মুনির বলেন, রোগী বা অন্য কেউ উদ্যোগী হলে তেমনটা সম্ভব।
রুটিনসহ পরীক্ষার তারিখ ঘোষণার দাবিতে ঢাকা বিশ্ববিদ্যালয়ের অধিভুক্ত হওয়া রাজধানীর সাতটি কলেজের শিক্ষার্থীদের সঙ্গে তিতুমীর কলেজের রাষ্ট্রবিজ্ঞান বিভাগের তৃতীয় বর্ষের ছাত্র সিদ্দিকুরও গত বৃহস্পতিবার শাহবাগে অবস্থান নিয়েছিলেন। একপর্যায়ে পুলিশের ‘কাঁদানে গ্যাসের শেলে’ তাঁর দুই চোখ মারাত্মকভাবে ক্ষতিগ্রস্ত হয়।
একটি ভিডিও ফুটেজে দেখা যায়, পুলিশের একজন সদস্য দৌড়ে এসে খুব কাছ থেকে শিক্ষার্থীদের লক্ষ্য করে কাঁদানে গ্যাসের শেল ছুড়ছেন। তার পরপরই মাটিতে পড়ে যান সিদ্দিকুর। রাস্তার ওই স্থানটি রক্তে লাল হয়ে যায়।
পরে পুলিশের কাজে বাধা দেওয়া এবং হত্যাচেষ্টার অভিযোগে অজ্ঞাতনামা ১ হাজার ২০০ জনকে আসামি করে মামলা করে পুলিশ।
আরও পড়ুন:‘আমি আবার দেখতে চাই, পরিবারের হাল ধরতে চাই’
