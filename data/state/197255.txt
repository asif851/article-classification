
সরকারের সঙ্গে জাতীয় পার্টির আলোচনা চলছে বলে জানিয়েছেন দলটির মহাসচিব রুহুল আমিন হাওলাদার। তিনি বলেন, সরকার তো সরকারই। সরকারের সঙ্গে আলোচনা হতেই পারে, এতে দোষের কিছু নেই। আজ শুক্রবার সকালে রাজধানীর বারিধারায় প্রেসিডেন্ট পার্কের বাসভবনে রুহুল আমিন হাওলাদার সাংবাদিকদের এসব কথা বলেন।সরকারের পক্ষ থেকে আমির হোসেন আমু ও তোফায়েল আহমেদ যোগাযোগ করছেন কি না—সাংবাদিকদের এমন প্রশ্নের জবাবে রুহুল আমিন হাওলাদার বলেন, ‘যোগাযোগ হতেই পারে। আমরা সরকারের সঙ্গে দেশ পরিচালনা করেছি, দীর্ঘদিন আমরা সরকার চালিয়েছি। পদত্যাগটা যেন সৌজন্যমূলক হয়। আমরা কোনো দৃষ্টান্ত স্থাপন করতে চাই না। তবে এমন কোনো সিদ্ধান্ত নেওয়া হবে না, যা বিবেকবর্জিত ও দেশের মানুষের স্বার্থ ক্ষুণ্ন করে।’দলের জ্যেষ্ঠ প্রেসিডিয়াম সদস্য রওশন এরশাদ, জিয়াউদ্দিন আহমেদ বাবলু ও আনিসুল ইসলাম মাহমুদের পদত্যাগ প্রসঙ্গে প্রশ্ন করা হলে রুহুল আমিন হাওলাদার বলেন, এ তিনজনের পদত্যাগপত্র এরশাদের কাছে নেই। তবে তাঁরা পার্টির সিদ্ধান্ত মেনে নেবেন। রওশন এরশাদের বাসায় যাচ্ছেন বলে সাংবাদিকদের জানান রুহুল আমিন হাওলাদার।
গতকাল বৃহস্পতিবার নির্বাচনকালীন সরকার থেকে জাপার বেরিয়ে আসা নিয়ে চলে দিনভর নাটক। গতকালের নির্ধারিত সময়ে তা কার্যকর হয়নি। পদত্যাগ করেননি দলটির চার মন্ত্রী, দুই প্রতিমন্ত্রী ও এক উপদেষ্টা।
পদত্যাগ অবশ্য একরকম হয়েছে। জাপার মহাসচিব ও বেসামরিক বিমান চলাচলমন্ত্রী এ বি এম রুহুল আমিন হাওলাদার দাবি করেছেন, তাঁরা (মন্ত্রী-উপদেষ্টারা) দলীয় চেয়ারম্যানের কাছে পদত্যাগপত্র জমা দিয়েছেন।
গতকাল বিকেলে রুহুল আমিন হাওলাদার সংবাদ ব্রিফিংয়ে দাবি করেন, তাঁর, বাণিজ্যমন্ত্রী জি এম কাদের, প্রতিমন্ত্রী মুজিবুল হক ও সালমা ইসলামের পদত্যাগপত্র এরশাদের কাছে জমা দেওয়া হয়েছে। তাঁর ভাষ্য, ‘পার্টির চেয়ারম্যান সাবেক রাষ্ট্রপতি এইচ এম এরশাদ আমাদের অবিলম্বে পদত্যাগ করতে বলেছিলেন। তিনি এ নিয়ে দলের সবার সঙ্গে আলোচনা করেছেন। মহামান্য রাষ্ট্রপতি বিদেশ থেকে ফিরলে দলের চেয়ারম্যান আমাদের পদত্যাগপত্র তাঁর কাছে জমা দেবেন।’ রওশন এরশাদ, আনিসুল ইসলাম মাহমুদ ও জিয়াউদ্দিন বাবলুও এরশাদের কাছে পদত্যাগপত্র জমা দেবেন বলে জানান তিনি।
কিন্তু জি এম কাদের এরশাদের কাছে পদত্যাগপত্র জমা দিয়েছেন বলে রুহুল আমিন হাওলাদার দাবি করলেও সন্ধ্যা সাড়ে ছয়টার দিকে পতাকাবাহী গাড়িতে করে এরশাদের বাসভবনে ঢোকেন জি এম কাদের। এরশাদের ভাই জি এম কাদের গতকাল সচিবালয়ে নিজ দপ্তরে সরকারি দায়িত্ব পালন করেছেন। তিনি বেলা একটায় সচিবালয়ে যান। তবে সাংবাদিকদের কোনো প্রশ্নের জবাব দেননি।
