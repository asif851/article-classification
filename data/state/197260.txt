
সামাজিক যোগাযোগের জনপ্রিয় ওয়েবসাইট ফেসবুকে প্রথম আলোর অফিশিয়াল ভেরিফাইড পেজে (www.facebook.com/ DailyProthomAlo) ফ্যানের সংখ্যা ৫০ লাখ ছাড়িয়েছে। বাংলাদেশি কোনো সংবাদমাধ্যমে এত বেশি ফ্যান যুক্ত হওয়ার ঘটনা এটাই প্রথম। ৫০ লাখের এ পরিবারে যুক্ত হওয়ার জন্য সবাইকে ধন্যবাদ জানিয়েছে প্রথম আলো।
সংবাদমাধ্যম হিসেবে ১৬ বছর পাঠকদের প্রিয় সংবাদপত্রের তালিকায় আছে প্রথম আলো। এখন অনলাইন ও সামাজিক যোগযোগের মাধ্যমেও অন্যদের চেয়ে এগিয়ে। জনপ্রিয় মাইক্রোব্লগিং সাইট টুইটারে প্রথম আলোর অফিশিয়াল ভেরিফাইড অ্যাকাউন্টে (www.twitter.com/ ProthomAlo) গতকাল বৃহস্পতিবার পর্যন্ত অনুসারীর (ফলোয়ার) সংখ্যা ছিল ৮৩ হাজার ৯০০-র বেশি। এ ছাড়া গুগল প্লাস, পিন্টারেস্ট, ইউটিউব, ডেইলি মোশান ও লিংকডইন সাইটেও প্রথম আলোর সরব উপস্থিতি রয়েছে।প্রতিদিনের পত্রিকায় প্রকাশিত খবরের পাশাপাশি প্রথম আলো অনলাইনে থাকে সর্বশেষ সংবাদ, বিশ্লেষণ ও মতামত। পাশাপাশি পাঠক প্রথম আলোর অ্যাপসের সাহায্যেও সর্বশেষ খবর পান। আছে যেকোনো বিষয়ে নিজের মতামত দেওয়ার সুযোগ। সর্বশেষ ঘটে যাওয়া সংবাদ মোবাইলের এসএমএসের মাধ্যমে ব্রেকিং নিউজের আকারে প্রতিদিন প্রায় ৩ লাখ ৭০ হাজার ব্যবহারকারী পেয়ে থাকেন। এ সেবাটি মাসে নিয়ে থাকেন প্রায় পাঁচ লাখ ব্যবহারকারী।এমআরবি বাংলাদেশের করা ‘ন্যাশনাল মিডিয়া সার্ভে ২০১৪’-এর তথ্য অনুযায়ী, প্রথম আলোর ছাপা সংস্করণ প্রতিদিন পড়েন গড়ে ৪৩ লাখ পাঠক। এ ছাড়া গুগল অ্যানালেটিকসের তথ্য অনুযায়ী, প্রথম আলো অনলাইনের প্রতিদিন পাঠকসংখ্যা আট লাখ এবং মাসে এ সংখ্যা প্রায় ৮০ লাখ। সব মিলিয়ে ছাপা ও ডিজিটাল সংস্করণে বিশ্বজুড়ে প্রতিদিন ৫৫ লাখ ও মাসে দুই কোটি পাঠক প্রথম আলো পড়ে থাকেন।
