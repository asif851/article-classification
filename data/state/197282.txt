
লাখো কণ্ঠে গাওয়া বাংলাদেশের জাতীয় সংগীতের রেকর্ডকে স্বীকৃতি দিয়েছে গিনেস বুক অব ওয়ার্ল্ড রেকর্ডস কর্তৃপক্ষ। আজ বুধবার গিনেস বুক কর্তৃপক্ষ তাদের ওয়েবসাইটে এক বিবৃতিতে এ কথা জানায়।‘আমার সোনার বাংলা, আমি তোমায় ভালোবাসি...’ গত ২৬ মার্চ মহান স্বাধীনতা দিবসে রাজধানীর জাতীয় প্যারেড গ্রাউন্ডে এই গান পাওয়া হয়। সেই দিন সমবেত হয়েছিল লাখো বাঙালি। তাদের সঙ্গে সারা দেশে অসংখ্য বাঙালি কণ্ঠ ছেড়ে গেয়েছে ‘আমার সোনার বাংলা, আমি তোমায় ভালোবাসি...।’ ১৪ দিন পর তারই স্বীকৃতি পেল বাংলাদেশ।লাখো লোকের মিলিত কণ্ঠে জাতীয় সংগীত গেয়ে বিশ্ব রেকর্ড গড়ার এই উদ্যোগটি ছিল সংস্কৃতি মন্ত্রণালয়ের। বাস্তবায়নে সহায়তা করেছে সশস্ত্র বাহিনী বিভাগ। ওই দিন জাতীয় প্যারেড ময়দানে ঢোকার সময় স্বয়ংক্রিয় যান্ত্রিক গণনা অনুসারে লোক হয়েছিল দুই লাখ ৫৪ হাজার ৬৮১ জন। এতেই গত বছরের ৬ মে সাহারা গ্রুপের আয়োজনে এক লাখ ২২ হাজার লোকের একসঙ্গে জাতীয় সংগীত গাওয়ার ভারতের রেকর্ডটি ভেঙে নতুন বিশ্বরেকর্ড হয়। গতকাল সেটির চূড়ান্ত ফল জানিয়ে দেয় গিনেস বুক অব ওয়ার্ল্ড রেকর্ডস।
দেশধ্বনি উঠিল বাজি
