
হজরত শাহজালাল আন্তর্জাতিক বিমানবন্দরে প্রায় সোয়া এক কেজি সোনা উদ্ধারের ঘটনা ঘটেছে। এর সঙ্গে জড়িত থাকার অভিযোগে ওমর ফারুক ও কাজি কামরুল ইসলাম নামের দুজনকে গ্রেপ্তার করা হয়েছে। তাঁদের মধ্যে ওমর ফারুক বাংলাদেশ বিমানের কর্মচারী।
আজ শনিবার সকালে এই দুজনকে গ্রেপ্তার করেন শুল্ক গোয়েন্দারা।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান প্রথম আলোকে বলেন, ওমর ফারুক বিমানের গ্রাউন্ড সার্ভিস ট্রাফিক সুপারভাইজার হিসেবে কর্মরত এবং কাজি কামরুল ইসলাম মালয়েশিয়ার কুয়ালালমপুর থেকে আসা বাংলাদেশ বিমানের যাত্রী। বিমানবন্দরের বোর্ডিং ব্রিজ এলাকায় কাজি কামরুল ইসলাম সোনার চালানটি ওমর ফারুকের কাছে দিচ্ছিলেন। এ সময় ১০টি সোনার বারসহ তাঁদের গ্রেপ্তার করা হয়। উদ্ধার হওয়া সোনার মোট ওজন ১২শ গ্রাম। যার বর্তমান বাজার মূল্য ৬০ লাখ টাকার বেশি।  বাংলাদেশ বিমানের মহাপরিচালক (জনসংযোগ) শাকিল মেরাজের কাছে জানতে চাওয়া হলে তিনি প্রথম আলোকে বলেন, এ বিষয়ে তাঁর কাছে কোনো তথ্য নেই।
