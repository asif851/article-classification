
রেলপথমন্ত্রী মো. মুজিবুল হক বলেছেন, পদ্মা সেতুর ওপর রেল-সংযোগ প্রকল্পের ঋণ চুক্তি ২৮ এপ্রিল সই হবে। তিনি জানান, চীনের বেইজিংয়ে এই চুক্তি স্বাক্ষর হবে। সে দেশের এক্সিম ব্যাংক এ প্রকল্পে অর্থায়ন করছে। 
আজ রোববার আগারগাঁওয়ে বাংলাদেশ ইনস্টিটিউট অব গভর্নেন্স অ্যান্ড ম্যানেজমেন্ট (বিআইজিএম) ভবনে আয়োজিত ‘পলিসি অ্যানালাইসিস’ বিষয়ক সেমিনার ও কোর্স সমাপনকারীদের মধ্যে সনদ বিতরণ অনুষ্ঠানে প্রধান অতিথির বক্তব্যে এ কথা বলেন মো. মুজিবুল হক।
রেলমন্ত্রী বলেন, ‘অনেক প্রতীক্ষার পর এই ঋণ চুক্তি হতে যাচ্ছে। আমাদের সব কার্যক্রম শেষ হয়েছে। চুক্তি হলেই কাজ শুরু হবে।’ এ সময় রেলওয়েতে চলমান আরও কয়েকটি প্রকল্পের কথা উল্লেখ করে তিনি বলেন, সারা দেশকে রেল নেটওয়ার্কের আওতায় আনার উদ্যোগ নেওয়া হয়েছে। কক্সবাজারে নতুন রেললাইন নির্মাণ করা হচ্ছে। বরিশালের পায়রা বন্দর পর্যন্ত রেললাইন নির্মিত হবে। বিদ্যমান রেললাইনকে পর্যায়ক্রমে ডাবল লাইন করা হবে। আরও অনেক কোচ এবং ইঞ্জিন আনার ব্যবস্থা করা হচ্ছে।
সেমিনার-সংক্রান্ত বিষয়ে রেলমন্ত্রী বলেন, নীতির বিশ্লেষণ খুবই গুরুত্বপূর্ণ বিষয়। সংশ্লিষ্ট বিষয়ে গভীর জ্ঞান ব্যতীত সঠিক উন্নয়ন সম্ভব নয়। সঠিক নীতি প্রণয়ন এবং তার বাস্তবায়নের মাধ্যমেই দেশের উন্নয়ন সম্ভব। তিনি বলেন, উন্নয়নশীল দেশের অগ্রযাত্রাকে এগিয়ে নিতে সরকারি ও বেসরকারি প্রত্যেককে একসঙ্গে কাজ করতে হবে। মেধা, দক্ষতা ও যোগ্যতার ভিত্তিতে নিজের অবস্থান তুলে ধরতে হবে।
সাবেক তত্ত্বাবধায়ক সরকারের উপদেষ্টা এ বি মির্জ্জা আজিজুল ইসলামের সভাপতিত্বে অনুষ্ঠিত সেমিনারে বিশেষ অতিথি হিসেবে বক্তব্য দেন বাংলাদেশ ব্যাংকের ডেপুটি গভর্নর আবু হেনা মো. রাজি হাসান, জনপ্রশাসন মন্ত্রণালয়ের অতিরিক্ত সচিব মো. মোয়াজ্জেম হোসেন। কোর্স সম্পন্নকারী সরকারি, বেসরকারি বিভিন্ন সংস্থার ৩১ জন প্রতিনিধি এ সময় উপস্থিত ছিলেন।
 
