
গোপালগঞ্জের টুঙ্গিপাড়ায় বৃদ্ধ হিন্দু সাধু পরমানন্দ রায় (৭০) হত্যা মামলার প্রধান আসামি শরিফুল শেখের (২৫) সাত দিনের রিমান্ড মঞ্জুর করেছেন আদালত।গোপালগঞ্জের আদালত উপপরিদর্শক (এসআই) ইয়াছিন হাওলাদার বলেন, গতকাল দুপুর ১২টার দিকে গোপালগঞ্জের জ্যেষ্ঠ বিচারিক হাকিম গৌতম ঘোষের আদালতে আসামির সাত দিনের রিমান্ডের আবেদন জানানো হয়। আসামির উপস্থিতিতে রিমান্ড শুনানির পর আদালত শরিফুল শেখের সাত দিনের রিমান্ড মঞ্জুর করেন।মামলার তদন্ত কর্মকর্তা টুঙ্গিপাড়া থানার উপপরিদর্শক (এসআই) সুশান্ত কুমার খান বলেন, শরিফুলকে জিজ্ঞাসাবাদের জন্য টুঙ্গিপাড়া থানায় নিয়ে আসা হয়েছে। রিমান্ডে তাঁর কাছ থেকে হত্যার সূত্র সম্পর্কে গুরুত্বপূর্ণ তথ্য পাওয়া যাবে বলে আশা করা হচ্ছে।নিহত সাধু পরমানন্দ রায় টুঙ্গিপাড়া উপজেলার কুশলী ইউনিয়নের দক্ষিণ বাসুড়িয়া গ্রামের বাসিন্দা ছিলেন। এলাকার বিভিন্ন ধর্মীয় অনুষ্ঠানে গীতা ও ভগবত পাঠ ও ধর্ম আলোচনা করতেন তিনি।গত শুক্রবার সন্ধ্যা সাড়ে ছয়টার দিকে হাট থেকে বাড়ি ফেরার পথে স্থানীয় গিমাডাঙ্গা দক্ষিণপাড়া মল্লিকের সেতুর কাছে ছুরিকাহতে আহত হন পরমানন্দ। গত শনিবার ঢাকা মেডিকেল কলেজ হাসপাতালে তাঁর মৃত্যু হয়। গত রোববার তিনজনকে আসামি করে টুঙ্গিপাড়া থানায় একটি হত্যা মামলা করেন ওই সাধুর ছেলে প্রফুল্ল রায়। পুলিশ এজাহারভুক্ত ১ নম্বর আসামি শরিফুল শেখকে গ্রেপ্তার করে।
