
সিরাজগঞ্জের উল্লাপাড়ার দুটি সংখ্যালঘু জেলে পরিবার দেশছাড়া করার হুমকি পেয়েছে। বাড়ির জমি দখলে ব্যর্থ হয়ে গ্রামের এককজন প্রভাবশালী ব্যক্তি এ হুমকি দিয়েছেন বলে অভিযোগ করেছেন তাঁরা। পরিবার দুটি এখন গ্রাম পুলিশের পাহারায় বাস করছে।উপজেলার বাঙ্গালা ইউনিয়নের ধরইল গ্রামের জেলেপল্লির বাসিন্দা প্রফুল্ল চন্দ্র হালদার ও সুপদ চন্দ্র হালদারের পরিবার এ হুমকি পেয়েছে। তাঁরা উপজেলা প্রশাসন ও পুলিশসহ বিভিন্ন দপ্তরে এ বিষয়ে অভিযোগ দিয়েছেন।পুলিশ ও ভুক্তভোগী ব্যক্তিদের সঙ্গে কথা বলে জানা যায়, ধরইল গ্রামের বাসিন্দা প্রভাবশালী আয়নাল হক তালুকদারসহ ১০-১২ জন দেশীয় অস্ত্রশস্ত্র নিয়ে ২১ নভেম্বর প্রফুল্ল ও সুপদ হালদারের বাড়িতে হামলা চালান। তাঁরা বাড়ির লোকজনকে মারধরের পাশাপাশি ঘরবাড়ি ভাঙচুর এবং প্রায় ৫০ হাজার টাকা মূল্যের বিভিন্ন গাছ ও বাঁশ কেটে নিয়ে যান।প্রফুল্ল ও সুপদ অভিযোগ করে বলেন, তাঁরা প্রায় ২৫ বছর আগে আয়নাল হকের একটি জমি কিনে সেখানে ঘর তুলে বসবাস করে আসছেন। কিন্তু সম্প্রতি আয়নাল ওই জমি তাঁর বলে দাবি তোলেন। জমিটি নানাভাবে দখলের চেষ্টা করে ব্যর্থ হয়ে হামলা চালিয়েছেন। না ছাড়ায় তাঁর পরিবারের লোকজনকে হত্যার হুমকির পাশাপাশি দেশছাড়া করার হুমকি দেওয়া হচ্ছে।তবে আয়নাল হক বলেন, ওই জমি তাঁর স্ত্রীর নামে রয়েছে। তাঁরা জমিটি উদ্ধারের চেষ্টা করছেন। কাউকে কোনো ধরনের হুমকি দেননি।প্রফুল্ল ও সুপদ এ বিষয়ে উল্লাপাড়া উপজেলা নির্বাহী কর্মকর্তা (ইউএনও), থানার ভারপ্রাপ্ত কর্মকর্তা (ওসি) ও বাঙ্গালা ইউনিয়ন পরিষদের (ইউপি) চেয়ারম্যানের কাছে লিখিত অভিযোগ দিয়েছেন।ওসি দেওয়ান কউশিক আহম্মেদ বলেন, অভিযোগের তদন্ত চলছে। পুলিশ ঘটনাস্থল পরিদর্শন করেছে। আপাতত পরিবার দুটির নিরাপত্তায় গ্রাম পুলিশের পাহারার ব্যবস্থা করা হয়েছে। ইউএনও সন্দ্বীপ কুমার সরকার বলেন, ওই জমির প্রকৃত মালিকানা খতিয়ে দেখতে স্থানীয় ভূমি কার্যালয়কে তদন্তের দায়িত্ব দেওয়া হয়েছে। প্রতিবেদন পাওয়ার পর ব্যবস্থা নেওয়া হবে।
