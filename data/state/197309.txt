
নওগাঁর মহাদেবপুর উপজেলার রাইগাঁ ইউনিয়নে গতকাল রোববার বেলা তিনটা থেকে রাত একটা পর্যন্ত ১৪৪ ধারা জারি করা হয়েছে। বিএনপির দুই পক্ষ একই সময় একই স্থানে কর্মসূচি আহ্বান করায় উপজেলা নির্বাহী কর্মকর্তা (ইউএনও) আমিনুর রহমান এই ব্যবস্থা নেন।
এলাকাবাসী ও দলীয় লোকজন জানান, আগামী জাতীয় সংসদ নির্বাচনে নওগাঁ-৩ আসনে বিএনপি থেকে মনোনয়নপ্রত্যাশী জেলা বিএনপির সদস্য ফজলে হুদা গতকাল বিকেলে রাইগাঁ ইউনিয়নের মাতাজীহাটে ঈদ পুনর্মিলনী অনুষ্ঠানের আয়োজন করেন। গতকাল সকাল থেকে বিএনপি নেতা ও সাবেক ডেপুটি স্পিকার আকতার হামিদ সিদ্দিকীর সমর্থকেরা ওই স্থানে একই সময়ে পুনর্মিলনী অনুষ্ঠান করার ঘোষণা দেন।
ফজলে হুদা বলেন, আকতার হামিদের লোকজন উদ্দেশ্যপ্রণোদিতভাবে আরেকটি অনুষ্ঠানের ঘোষণা দিয়ে এই এলাকায় বিএনপিকে দুর্বল করে দিয়েছে।
এ বিষয়ে যোগাযোগ করেও আকতার হামিদের সঙ্গে কথা বলা সম্ভব হয়নি। তবে তাঁর সমর্থক উপজেলা বিএনপির সাধারণ সম্পাদক আবদুস সাত্তার জানান, ফজলে হুদা উপজেলা ও ইউনিয়ন বিএনপিকে না জানিয়ে এসব চক্রান্ত করছেন।
