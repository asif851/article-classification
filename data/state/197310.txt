
সোহরাওয়ার্দী উদ্যানে না হলে নয়াপল্টনে দলের কেন্দ্রীয় কার্যালয়ের সামনে ‘গণতন্ত্র হত্যা’ দিবসের সমাবেশ করতে চায় বিএনপি। কাল শনিবার নয়াপল্টনে হলেও সমাবেশ করার অনুমতি দেওয়ার আহ্বান জানিয়েছেন দলটির মহাসচিব মির্জা ফখরুল ইসলাম আলমগীর।
আজ শুক্রবার বিকেলে নয়াপল্টনে ভাসানী মিলনায়তনে এক যৌথ সভায় মির্জা ফখরুল এ আহ্বান জানান। ৭ জানুয়ারি বিএনপি আহূত সমাবেশ সফল করার লক্ষ্যে ঢাকা মহানগর বিএনপি ওই যৌথ সভার আয়োজন করে।বিএনপির বর্জনের মধ্য দিয়ে ২০১৪ সালের ৫ জানুয়ারি দশম সংসদ নির্বাচন অনুষ্ঠিত হয়। এরপর থেকে দিনটিকে ‘গণতন্ত্র হত্যা দিবস’ হিসেবে পালন করে আসছে বিএনপি। দিনটি উপলক্ষে শনিবার সোহরাওয়ার্দী সমাবেশ কর্মসূচি পালনের ঘোষণা দিয়েছে দলটি। কিন্তু এখনো তারা সমাবেশের অনুমতি পায়নি।মির্জা ফখরুল বলেন, তাঁরা আশা করেন কাল সোহরাওয়ার্দী উদ্যানে বিএনপিকে সমাবেশ করার অনুমতি দিয়ে সরকার সৌহার্দ্যপূর্ণ আচরণ করবে। সোহরাওয়ার্দী উদ্যান না হলেও বিএনপি কার্যালয়ের সামনে হলেও বিএনপিকে সমাবেশ করার অনুমতি দেওয়ার আহ্বান জানান তিনি।মির্জা ফখরুল বলেন, তাঁরা আশা করছেন সরকারের শুভ বুদ্ধির উদয় হবে। বিএনপিকে সোহরাওয়ার্দী উদ্যানেই সভা করার অনুমতি দেবে। গণতন্ত্রকে সংকুচিত না করে দরজা-জানালা খুলে দিতে হবে। অন্যদের মধ্যে ঢাকা মহানগর বিএনপির আহ্বায়ক মির্জা আব্বাস, বিএনপির সিনিয়র যুগ্ম মহাসচিব রুহুল কবির রিজভী, বিএনপির চেয়ারপারসনের উপদেষ্টা আবদুস সালাম প্রমুখ যৌথ সভায় বক্তব্য দেন।
