
আনোয়ারার পারকি সৈকতে বখাটেপনা বন্ধের উদ্যোগ নিয়েছেন সেখানকার ব্যবসায়ীরা। ইতিমধ্যে সৈকতে মোটরসাইকেল ঢোকা বন্ধ করতে বাঁশ দিয়ে প্রতিবন্ধকতা তৈরি করা হয়েছে। এ ছাড়া বখাটেরা কোনো পর্যটককে উত্ত্যক্ত করলে তাদের ধরে প্রশাসনের হাতে তুলে দেওয়ার সিদ্ধান্ত নিয়েছেন তাঁরা।পারকি সৈকতে মোটরসাইকেল আরোহী বখাটেদের উৎপাতে অতিষ্ঠ হয়ে ওঠেন বেড়াতে আসা পর্যটকেরা। এ ছাড়া সৈকতে বেপরোয়াভাবে মোটরসাইকেল চালানোর ফলে ঘটছে দুর্ঘটনাও।সৈকতের ব্যবসায়ীরা জানান, প্রতিবছর পর্যটন মৌসুমে সৈকতে মোটরসাইকেল আরোহীদের দাপাদাপি বেড়ে যায়। তাঁদের উৎপাতে পর্যটকেরা স্বাচ্ছন্দ্যে ঘোরাঘুরি করতে পারেন না। গত বছর মোটরসাইকেলের ধাক্কায় সৈকতে বেড়াতে আসা চরপাথরঘাটা এলাকার এক শিশু মারা গেলে কিছুদিন এ যন্ত্রণা বন্ধ থাকে। পরে আবার শুরু হয়। গত শুক্রবার পারকি সৈকতে গিয়ে দেখা যায়, সৈকতে নামার প্রধান পথে বাঁশের দীর্ঘ প্রতিবন্ধকতা সৃষ্টি করা হয়েছে। ফলে সৈকতে আগের মতো যানবাহন ঢুকতে পারছে না। প্রধান সড়ক ও আশপাশের এলাকায় গাড়ি রেখে সৈকতে যেতে হচ্ছে।সৈকতে বেড়াতে আসা নুরুল আনোয়ার (৩৫) বলেন, ‘সৈকতে বখাটের উৎপাত অনেকটাই কমে গেছে, বিশেষ করে বালুচরে বেপরোয়া গতিতে যান চালানো বন্ধ হওয়ায় ভালো লাগছে। ছয় মাস আগে এসে বেশিক্ষণ থাকতে পারিনি মোটরসাইকেল আরোহীদের উৎপাতে।’ সৈকত ব্যবস্থাপনা কমিটির সদস্য এম এ কাইয়ুম শাহ বলেন, ‘সৈকতে মোটরসাইকেলসহ গাড়ি চলাচল বন্ধে আমরা উদ্যোগ নিয়েছি। সবাই মিলে ১০ হাজার টাকা খরচ করে বাঁশের বেড়া দেওয়ায় এখন পরিস্থিতি অনেকটাই বদলে গেছে। এ ব্যাপারে আমরা প্রশাসনেরও সহযোগিতা কামনা করি।’এ ব্যাপারে উপজেলা নির্বাহী কর্মকর্তা মোহাম্মদ সাইফুল ইসলাম বলেন, ব্যবসায়ীরা ভালো উদ্যোগ নিয়েছেন। পারকি সৈকতের আইনশৃঙ্খলাসহ সার্বিক অবস্থার উন্নয়নে পদক্ষেপ নেওয়া হবে।
