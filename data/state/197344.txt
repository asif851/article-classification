
রাজশাহীর বাগমারায় ট্রাক্টরের আঘাতে দুই কলেজছাত্রের মর্মান্তিক মৃত্যু হয়েছে। নিহত ছাত্ররা হলেন জেলার দুর্গাপুর উপজেলার পালশা গ্রামের বেলাল হোসেন (২০) ও রাজিব হাসান (২২)। গতকাল সোমবার রাতে এ ঘটনা ঘটে। তাঁরা উভয়েই দাওকান্দি ডিগ্রি কলেজের একাদশ শ্রেণির শিক্ষার্থী ছিলেন। এই ঘটনায় তাঁদের বন্ধু সাজেদুর রহমান (১৭) আহত হয়েছে।প্রত্যক্ষদর্শী ব্যক্তিরা জানান, গতকাল রাতে তিন যুবক একটি মোটরসাইকেলে করে বাগমারার মহব্বতপুর থেকে বাড়ি ফিরছিলেন। রাত সাড়ে নয়টার দিকে তাঁরা ভবানীগঞ্জ-সইপাড়া সড়কের ঢেঁকিপাড়া নামক স্থানে পৌঁছালে বিপরীত দিক থেকে আসা একটি ট্রাক্টরের সঙ্গে মুখোমুখি সংঘর্ষ হয়। এতে তাঁরা মোটরসাইকেল থেকে সড়কের ওপর ছিটকে পড়েন। এ সময় বেলাল হোসেন ও রাজিব হাসানের শরীরের ওপর দিয়ে ট্রাক্টরটি চলে যায়। এতে তাঁদের শরীর থেঁতলে যায়। পরে লোকজন তাঁদের উদ্ধার করে রাজশাহী মেডিকেল কলেজ হাসপাতালে নেওয়ার সময় তাঁরা মারা যান। আহত সাজেদুর রহমানকে চিকিৎসা দেওয়া হয়েছে।
নিহত ছাত্রদের আজ মঙ্গলবার সকালে পারিবারিক কবরস্থানে দাফন করা হয়েছে।
বাগমারা থানার ভারপ্রাপ্ত কর্মকর্তা (ওসি) নাছিম আহম্মেদ ঘটনার সত্যতা নিশ্চিত করে বলেন, খবর পাওয়ার পরেই পুলিশ ঘটনাস্থলে পৌঁছায়। তবে ট্রাক্টরটি আটক বা শনাক্ত করা সম্ভব হয়নি।
 
