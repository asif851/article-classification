
লক্ষ্মীপুরে পুলিশের সঙ্গে ‘বন্দুকযুদ্ধে’ তিনজন গুলিবিদ্ধ হয়েছেন। গতকাল বৃহস্পতিবার রাত ১২টার দিকে সদর উপজেলার চন্দ্রগঞ্জ-চাটখিল সড়কের ২ নম্বর ব্রিজ এলাকায় এ ঘটনা ঘটে।
গুলিবিদ্ধ তিনজন হলেন সাইফুল ইসলাম শাহেদ, ইমাম হোসেন ও সোহেল। তাঁরা সোনাইমুড়ি উপজেলার বাসিন্দা। তাঁদের কাছ থেকে উদ্ধার করা হয়েছে একটি এলজি, একটি পাইপগান ও চারটি গুলি।
পুলিশ জানায়, গতকাল রাতে চন্দ্রগঞ্জ-চাটখিল সড়কের ২ নম্বর ব্রিজ এলাকায় ডাকাতির প্রস্তুতি নিচ্ছিল সন্ত্রাসীরা। খবর পেয়ে চন্দ্রগঞ্জ থানার পুলিশ সন্ত্রাসীদের ধরতে ওই এলাকায় অভিযান চালায়। এ সময় সন্ত্রাসীরা পুলিশের উপস্থিতি টের পেয়ে পুলিশকে লক্ষ্য করে গুলি ছোড়ে। পরে পুলিশও পাল্টা গুলি ছোড়ে। এ সময় উভয় পক্ষের মধ্যে গুলিবিনিময়ের ঘটনায় তিনজন গুলিবিদ্ধ হন। পরে তাঁদের লক্ষ্মীপুর সদর হাসপাতালে ভর্তি করা হয়। এ সময় তাঁদের কাছ থেকে অস্ত্র ও গুলি উদ্ধার করা হয়।
চন্দ্রগঞ্জ থানার ভারপ্রাপ্ত কর্মকর্তা (ওসি) মো. হুমায়ুন কবির জানান, আটক করা তিন সন্ত্রাসী লক্ষ্মীপুরের শীর্ষ সন্ত্রাসী বাহিনী জিসানের প্রধান সোলাইমান উদ্দিন জিসানের সহযোগী। তাঁদের বিরুদ্ধে লক্ষ্মীপুর সদর, চন্দ্রগঞ্জ থানাসহ বিভিন্ন স্থানে ডাকাতিসহ একাধিক মামলা রয়েছে। সম্প্রতি জিসান কুমিল্লার দাউদকান্দিতে র‍্যাবের সঙ্গে বন্দুকযুদ্ধে নিহত হয়।
