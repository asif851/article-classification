
সিটি করপোরেশন নির্বাচনে সবার সমান সুযোগ চায় বিএনপি। পাশাপাশি সিটি নির্বাচনের পর নির্দলীয় সরকারের অধীনে জাতীয় নির্বাচনের ব্যবস্থা চেয়েছে দলটি। আজ শুক্রবার বিএনপির যুগ্ম মহাসচিব বরকত উল্লাহ বুলু স্বাক্ষরিত এক বিবৃতিতে এ দাবি জানানো হয়।বিবৃতিতে বলা হয়, ‘সরকার এবং নির্বাচন কমিশনের উচিত আসন্ন তিন সিটি করপোরেশন নির্বাচনে সকল প্রার্থীর সমান সুযোগসুবিধা নিশ্চিত করা। পাশাপাশি সিটি করপোরেশন নির্বাচন সমাপ্তির পর অবিলম্বে নির্দলীয় নিরপেক্ষ সরকার ব্যবস্থার অধীনে জাতীয় নির্বাচন অনুষ্ঠানের ব্যবস্থা গ্রহণের মাধ্যমে জাতিকে ভয়াবহ অনিশ্চয়তার হাত থেকে রক্ষা করা। আর তাতে নেতিবাচক পন্থা গ্রহণ করা হলে ভবিষ্যতে উদ্ভূত যেকোনো অনাকাঙ্ক্ষিত পরিস্থিতির জন্য নির্বাচন কমিশন তথা সরকার তার দায় থেকে অব্যাহতি পাবে না।’‘জনগণের ন্যায়সংগত ও যৌক্তিক দাবি নিয়ে সরকার গোঁয়ার্তুমি করছে’ দাবি করে বিবৃতিতে বলা হয়, এটা কোনক্রমেই ক্ষমতাসীন মহল কিংবা দেশ ও জাতির জন্য শুভলক্ষণ নয়।
