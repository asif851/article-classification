

রাজধানীতে গতকাল সোমবার রাতে ঝড়ে প্রধানমন্ত্রীর কার্যালয়ের গাছ উপড়ে পিকআপের ওপর পড়লে দুজন আহত হন। তাঁদের ঢাকা মেডিকেল কলেজ হাসপাতালে ভর্তি করা হয়েছে। আহত দুই ব্যক্তি পিকআপের চালক ও সহকারী বলে জানিয়েছে পুলিশ।
তেজগাঁও থানার উপপরিদর্শক (এসআই) আতিকুর রহমান আজ মঙ্গলবার সকালে প্রথম আলোকে বলেন, গতকাল রাত ১২টা থেকে সোয়া ১২টার দিকে খবর পেয়ে পুলিশ প্রধানমন্ত্রীর কার্যালয়ে যায়। কার্যালয়ের এক নম্বর গেটের কাছে একটি বড় গাছ ঝড়ে উপড়ে কারওয়ান বাজারগামী একটি চলন্ত পিকআপের ওপর পড়ে। এতে পিকআপের চালক ও চালকের সহকারী আহত হন। তাঁদের সঙ্গে সঙ্গে ঢাকা মেডিকেল কলেজ হাসপাতালে ভর্তি করা হয়েছে। তাৎক্ষণিকভাবে আহত দুই ব্যক্তির নাম জানা যায়নি বলে তিনি জানান।
এসআই আতিকুর রহমান জানান, প্রধানমন্ত্রীর কার্যালয়ের ঠিক কতটি গাছ ঝড়ে পড়েছে, তা এখনো জানা যায়নি। এলেনবাড়ি থেকে লুকাস মোড়ের দিকে কয়েকটি গাছ সীমানাপ্রাচীরের বাইরে পড়েছে। রাতেই উত্তর সিটি করপোরেশনকে খবর দেওয়া হয়। তারা তখনই গিয়ে গাছ সরিয়ে নেওয়ার কাজ শুরু করে।
এদিকে আজ সকাল আটটার দিকে দেখা যায়, প্রধানমন্ত্রীর কার্যালয়ের সীমানাপ্রাচীরের ওপর দিয়ে বেশ কিছু গাছ উপড়ে রয়েছে। একটি বড় গাছ পুলিশ বক্সের ওপর পড়ে আছে। ফুটপাথ ও সংলগ্ন রাস্তায় গাছের অসংখ্য ডাল স্তূপ করে রাখা। সেখান থেকে নিমগাছের পাতা সংগ্রহ করতে দেখা গেছে কয়েকজন নারী-পুরুষকে।
প্রধানমন্ত্রীর কার্যালয়ের একজন নিরাপত্তাকর্মী বলেন, কার্যালয়ের ভেতরেও অনেক গাছ ঝড়ে পড়ে গেছে। সেগুলো ফুটপাতে নিয়ে জড়ো করছেন সিটি করপোরেশনের কর্মীরা।
সিটি করপোরেশনের নিয়ন্ত্রণকক্ষের ওয়্যারলেস সাপোর্টার মাসুদ প্রথম আলোকে জানান, রাতে তেজগাঁও থানা থেকে খবর পান, প্রধানমন্ত্রীর কার্যালয়ের অনেক গাছ ঝড়ে উপড়ে পড়েছে। সঙ্গে সঙ্গেই সিটি করপোরেশনের সংশ্লিষ্ট ব্যক্তিদের অবহিত করা হয় এবং তাঁরা ঘটনাস্থলে পৌঁছান। এখনো সেখানে ডালপালা সরিয়ে নেওয়ার কাজ চলছে।
