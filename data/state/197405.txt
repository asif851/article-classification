
খালেদা জিয়া কারাগারে দিন দিন আরও অসুস্থ হয়ে পড়ছেন বলে দাবি করেছেন বিএনপির জ্যেষ্ঠ যুগ্ম মহাসচিব রুহুল কবির রিজভী। বলেন, সরকার এ নিয়ে সর্বনাশা খেলায় মেতে উঠেছে।
আজ বৃহস্পতিবার বেলা সাড়ে ১১টার দিকে নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে রুহুল কবির রিজভী এমন দাবি করেন।
বিএনপির এই নেতা বলেন, খালেদা জিয়ার অসুস্থতা তীব্র থেকে তীব্রতর হলেও সরকার গুরুত্ব দিচ্ছে না। বিএনপির চেয়ারপারসনকে নিপীড়ন করার উদ্দেশ্যেই যে কারাগারে রাখা হয়েছে, সেটাই এখনো জারি রেখেছে সরকার।
খালেদা জিয়াকে নিয়ে সরকার তার নীতি থেকে বিন্দুমাত্র সরছে না বলে ক্ষোভ প্রকাশ করে রিজভী। সরকারের উদ্দেশ করে তিনি বলেন, ‘খালেদা জিয়ার জীবন নিয়ে ছিনিমিনি খেলবেন না। পরিণতির কথা ভাববেন।’
সংবাদ সম্মেলনে উপস্থিত ছিলেন বিএনপির ভাইস চেয়ারম্যান আহমদ আজম খান, সহদপ্তর সম্পাদক তাইফুল ইসলাম, মহিলা দলের সাধারণ সম্পাদক সুলতানা আহমেদ, নির্বাহী কমিটির সদস্য শামসুজ্জামান সুরুজ, আমিনুল ইসলাম প্রমুখ।
সরকারি টাকা আত্মসাতের অভিযোগে জিয়া অরফানেজ ট্রাস্ট দুর্নীতি মামলায় বিএনপির চেয়ারপারসন খালেদা জিয়াকে পাঁচ বছরের কারাদণ্ড দিয়েছেন আদালত। গত ৮ ফেব্রুয়ারি ঢাকার বিশেষ জজ আদালত-৫-এর বিচারক মো. আখতারুজ্জামান ওই রায় ঘোষণা করেন। এরপর থেকে খালেদা জিয়া নাজিমউদ্দিন রোডের পুরোনো কেন্দ্রীয় কারাগারে আছেন।
৭ এপ্রিল খালেদা জিয়াকে বঙ্গবন্ধু শেখ মুজিব মেডিকেল বিশ্ববিদ্যালয়ে (বিএসএমএমইউ) নেওয়া হয়। সেখানে তাঁর রক্ত পরীক্ষা ও এক্স-রে করা হয়। তাঁর চিকিৎসায় গঠিত চার চিকিৎসকের মেডিকেল বোর্ডের প্রধান মো. শামছুজ্জামান পরে সাংবাদিকদের জানান, এক্স-রে রিপোর্টগুলোয় তাঁর ঘাড় ও কোমরের হাড়ে কিছুটা সমস্যা দেখা গেছে। রক্তের রিপোর্টগুলো খুবই ভালো।
তবে বিএনপি মনে করে, এমন অবস্থায় এমআরআইসহ উন্নত পরীক্ষা-নিরীক্ষা ছাড়া শুধু এক্স-রে ও রক্ত পরীক্ষার মাধ্যমে তাঁর সুনির্দিষ্ট ও সঠিক রোগ নির্ণয় সম্ভব নয়।
বিএনপি বারবার অসুস্থতার কথা বললেও স্বাস্থ্যমন্ত্রী মোহাম্মদ নাসিম সম্প্রতি সচিবালয়ে বলেছেন, খালেদা জিয়া ঠিক আছেন। তিনি বিএনপিকে খালেদা জিয়ার শারীরিক অবস্থা নিয়ে রাজনীতি না করার আহ্বান জানান।
