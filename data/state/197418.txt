
স্থানীয় সরকারমন্ত্রী ও আওয়ামী লীগের সাধারণ সম্পাদক সৈয়দ আশরাফুল ইসলাম বলেছেন, একাত্তরের মানবতাবিরোধী অপরাধে কাদের মোল্লার ফাঁসি হয়েছে। অনেকে বলেছিল, এ সরকার যুদ্ধাপরাধীদের বিচার করতে পারবে না। এ রায়ও কার্যকর হয়েছে। বাকি যুদ্ধাপরাধীদেরও বিচার হবে। রায় কার্যকর হবে।শহীদ বুদ্ধিজীবী দিবস উপলক্ষে আজ শনিবার সকালে রাজধানীর মিরপুরে শহীদ বুদ্ধিজীবী স্মৃতিসৌধে ফুল দিয়ে শ্রদ্ধা নিবেদন শেষে সৈয়দ আশরাফ এ কথা বলেন।আওয়ামী লীগের এই নেতা বলেন, প্রধানমন্ত্রী শেখ হাসিনার নেতৃত্বে সব সম্ভব। বিদেশে পালিয়ে থাকা যুদ্ধাপরাধীদের দেশে ফিরিয়ে এনে বিচারের আওতায় আনাও সম্ভব।এ সময় অন্যদের মধ্যে উপস্থিত ছিলেন আওয়ামী লীগের উপদেষ্টামণ্ডলীর সদস্য আমির হোসেন আমু ও তোফায়েল আহমেদ এবং সভাপতিমণ্ডলীর সদস্য মোহাম্মদ নাসিম। যুবলীগ, স্বেচ্ছাসেবক লীগ, মহিলা লীগ, ছাত্রলীগসহ দলটির সহযোগী সংগঠনের নেতা-কর্মীরা ফুল দিয়ে শহীদ বুদ্ধিজীবীদের প্রতি শ্রদ্ধা জানান।এর আগে সকালে রাষ্ট্রপতি আবদুল হামিদ ও প্রধানমন্ত্রী শেখ হাসিনা শহীদ বুদ্ধিজীবী স্মৃতিসৌধে ফুল দিয়ে শ্রদ্ধা জানান।সকাল থেকে মানুষের ঢল নেমেছে শহীদ বুদ্ধিজীবী স্মৃতিসৌধে। নানা শ্রেণী-পেশার মানুষ ও বিভিন্ন সামাজিক এবং সাংস্কৃতিক সংগঠন ফুল দিয়ে শহীদ বুদ্ধিজীবীদের প্রতি শ্রদ্ধা জানায়।
