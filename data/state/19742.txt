
রাজশাহীর তানোরে শহিদুল্লাহ (৬০) নামের এক পীরের গলাকাটা লাশ উদ্ধার করেছে পুলিশ। গতকাল শুক্রবার সন্ধ্যায় উপজেলার জুমারপাড়া আমবাগান থেকে লাশ উদ্ধার করে তানোর থানার পুলিশ।নিহত ওই ব্যক্তির সঙ্গে থাকা ব্যাগ থেকে উদ্ধার করা ব্যাংকের রসিদ ও হোল্ডিং ট্যাক্সের কাগজ থেকে তাঁর নাম জানা গেলেও গতকাল পর্যন্ত পরিচয় পাওয়া যায়নি। আজ নিশ্চিত হওয়া গেছে যে তাঁর বাড়ি জেলার পবা উপজেলায়। স্থানীয় লোকজন জানান, গতকাল সন্ধ্যায় এক ব্যক্তিকে গলাকাটা অবস্থায় পড়ে থাকতে দেখে তাঁরা পুলিশে খবর দেন। পুলিশ ঘটনাস্থলে গিয়ে তাঁর লাশ উদ্ধার করে। তানোর থানার ভারপ্রাপ্ত কর্মকর্তা (ওসি) আবদুর রাজ্জাক জানান, শহিদুল্লাহর লাশের পাশ থেকে একটি ব্যাগ উদ্ধার করা হয়। ওই ব্যাগ থেকে অগ্রণী ব্যাংক, রাজশাহী জেলার পবা উপজেলার নওহাটা শাখায় জমা দেওয়া একটি চেক পাওয়া যায়। তবে পরিচয় পাওয়া যায়নি। আজ জানা গেছে, তিনি একজন পীর। তাঁর ভক্ত ও মুরিদ আছে। তাঁদের সংখ্যা তানোর এলাকায়ই বেশি। তাঁর লাশ ময়নাতদন্তের জন্য রাজশাহী মেডিকেল কলেজ হাসপাতালে পাঠানো হয়েছে।
