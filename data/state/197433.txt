
সেনা, নৌ ও বিমান—এই তিন বাহিনীর প্রধানদের চাকরির সর্বোচ্চ মেয়াদ হবে চার বছর। বাহিনীপ্রধানের পদে যোগদানের তারিখ থেকে একসঙ্গে বা বর্ধিত মেয়াদে এই চার বছর নির্ধারিত হবে। এই ব্যবস্থা রেখে প্রতিরক্ষা বাহিনী প্রধান (নিয়োগ, অবসর এবং বেতন ও ভাতাদি) আইন-২০১৬-এর খসড়া নীতিগত অনুমোদন দিয়েছেন মন্ত্রিসভা।
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে এই সভা অনুষ্ঠিত হয়। সভা শেষে মন্ত্রিপরিষদ সচিব মোহাম্মদ শফিউল আলম সংবাদ ব্রিফিং করেন।
মন্ত্রিপরিষদ সচিব বলেন, বাহিনীপ্রধানদের নিয়োগ দেবেন রাষ্ট্রপতি। জনস্বার্থে অবসর না করলে বা স্বেচ্ছায় অবসর না নিলে বাহিনীপ্রধানের মেয়াদ একসঙ্গে বা বর্ধিত মেয়াদে নিয়োগের তারিখ থেকে চার বছর হবে। এত দিন বাহিনীপ্রধান নিয়োগের জন্য কোনো আইন ছিল না। জেনারেল সার্ভিসেস ইনস্ট্রাকশন (জেএসআই) অনুযায়ী এত দিন তাদের নিয়োগ দেওয়া হতো। প্রস্তাবিত আইন অনুযায়ী, বাহিনীপ্রধানের বেতন হবে মন্ত্রিপরিষদ সচিবের মতো ৮৬ হাজার টাকা (নির্ধারিত)। তবে তাদের কিছু নির্দিষ্ট ভাতাসহ অন্যান্য সুযোগ-সুবিধা বহাল থাকবে।
এ ছাড়া আজকের সভায় বাংলাদেশ ও ভারত সীমান্তে ‘সীমান্ত হাট’ স্থাপন ও পরিচালনা সংক্রান্ত নবায়ন ও পুনঃ সাক্ষরের জন্য খসড়া অনুমোদন দেওয়া হয়েছে। এ ব্যাপারে মন্ত্রিপরিষদ সচিব বলেন, ২০১০ সালে এই সীমান্ত হাট শুরু হয়েছিল। বর্তমানে চারটি স্থানে এই হাট বসে। কিন্তু এগুলোর মেয়াদ ছিল তিন বছরের জন্য। কিন্তু সেই সময় অতিবাহিত হয়ে গেছে। এ জন্য খসড়ায় তিন বছরের স্থানে পাঁচ বছর করা হয়েছে হাটের মেয়াদ। হাটে বিক্রেতার সংখ্যা বিদ্যমান ২৫-এর স্থলে ৫০ করা হয়েছে। আর বর্তমানের পণ্য ক্রয়সীমা ১০০ ডলার থেকে বাড়িয়ে ২০০ ডলার করা হয়েছে। এই চার হাটের পাশাপাশি আরও ছয়টি হাট স্থাপনের বিষয় প্রক্রিয়াধীন আছে বলে তিনি জানান।
আজকের সভায় ভারতের তামিলনাড়ুর মুখ্যমন্ত্রী জয়ললিতা ও প্রধানমন্ত্রীর বিশেষ সহকারী মাহবুবুল হক শাকিলের মৃত্যুতে শোকপ্রস্তাব পাস হয়।
