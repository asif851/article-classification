
নাটোর শহরের সরকারি বালিকা উচ্চবিদ্যালয়ের শতাধিক শিক্ষার্থী আজ বুধবার সকালে অসুস্থ হয়ে পড়েছে। স্কুল থেকে দেওয়া টিফিন খাওয়ার পর ওই শিক্ষার্থীরা অসুস্থ হয় বলে অভিযোগ উঠেছে।অসুস্থ হয়ে পড়া শিক্ষার্থীরা তৃতীয়, চতুর্থ ও পঞ্চম শ্রেণিতে পড়ে। ঘটনার পর অধিকাংশ শিক্ষার্থী নাটোর সদর হাসপাতালে প্রাথমিক চিকিত্সা নিয়েছে। এখনো সেখানে কয়েকজন শিক্ষার্থী চিকিত্সা নিচ্ছে।হাসপাতালটির আবাসিক চিকিত্সা কর্মকর্তা আবুল কালাম আজাদ প্রথম আলোকে বলেন, ‘খাবারের মধ্যে বিষাক্ত কিছু থাকতে পারে বলে মনে হচ্ছে।’অসুস্থ হওয়া পাঁচ-ছয়জন শিক্ষার্থীর ভাষ্য, স্কুল থেকে আজ সকাল সাড়ে ১০টার দিকে টিফিন হিসেবে কেক খেতে দেওয়া হয়। ওই কেক খাওয়ার পরই তারা বমি করতে থাকে এবং মাথাব্যথা শুরু হয়।ঘটনার বিষয়ে তাত্ক্ষণিকভাবে স্কুল কর্তৃপক্ষের কোনো বক্তব্য পাওয়া যায়নি।
