
শীতলক্ষ্যা নদীর দুই তীরের নাগরিকদের যাতায়াতের সুবিধার্থে নারায়ণগঞ্জ নগরের ৫ নম্বর ঘাট থেকে ইস্পাহানী ঘাট পর্যন্ত নদীর ওপরে সেতু নির্মাণ করবে সিটি করপোরেশন। সেতুটির নাম হবে কদমরসুল সেতু। ইতিমধ্যে সেতু নির্মাণের সম্ভাব্যতা যাচাইয়ের কাজ শেষ হয়েছে।গতকাল সোমবার দুপুরে নগরভবন প্রাঙ্গণে উন্মুক্ত অনুষ্ঠানে ২০১৫-১৬ অর্থবছরের বাজেট ঘোষণাকালে সিটি করপোরেশনের মেয়র সেলিনা হায়াৎ আইভী এসব কথা বলেন। এ সময় তাঁর সঙ্গে ছিলেন প্যানেল মেয়র মোহাম্মদ ওবায়েদউল্লাহ, প্রধান নির্বাহী কর্মকর্তা মোস্তফা কামাল মজুমদার। ওয়ার্ড কাউন্সিলর ও বিশিষ্ট নাগরিকেরা এ সময় উপস্থিত ছিলেন।প্রস্তাবিত বাজেটে আয় ধরা হয়েছে ৪৮৮ কোটি ৯০ লাখ ৮৪ হাজার ৬১৭ টাকা। ব্যয় দেখানো হয়েছে ৪৮৬ কোটি ৮০ লাখ ৬৫ হাজার ৮২৫ টাকা। উদ্বৃত্ত থাকবে ২ কোটি ১০ লাখ ১৮ হাজার ৭৯২ টাকা। উন্নয়ন ব্যয় ধরা হয়েছে ৪৩৮ কোটি ৩৮ লাখ ৯৪ হাজার ৩৯০ টাকা।লিখিত বাজেট বক্তৃতায় মেয়র বলেন, সবুজ ও পরিকল্পিত নগর গড়ে তোলার জন্য সমন্বিত নর্দমা ব্যবস্থা, জলাধার সংরক্ষণ ও সংস্কার করা হবে। সড়ক, সেতু, কালভার্ট নির্মাণ, স্বাস্থ্যসেবা, বর্জ্য ব্যবস্থাপনা আধুনিকীকরণ, সড়কবাতি স্থাপনে বরাদ্দ রাখা হয়েছে। বাজেটে কোনো ধরনের নতুন কর আরোপের প্রস্তাব নেই। প্রস্তাবিত ঢাকা মেট্রোরেলের সঙ্গে নারায়ণগঞ্জকে সংযুক্ত এবং ঢাকা-চট্টগ্রাম ও ঢাকা-মুন্সিগঞ্জ মহাসড়কের সঙ্গে সংযোগ স্থাপনকারী সার্কুলার রোড নির্মাণ করা হবে। ১০ তলা নগর ভবন নির্মাণের জন্য অর্থ বরাদ্দ রাখা হয়েছে। নতুন বাস টার্মিনাল নির্মাণসহ সিটি সার্ভিস চালু করা হবে। নারীর ক্ষমতায়নের জন্য শিক্ষা ও কর্মসংস্থানের ব্যবস্থা করা হবে। স্বাস্থ্যসেবা নিশ্চিত করতে নগর হাসপাতাল, কমিউনিটি ক্লিনিক, অ্যাম্বুলেন্স সার্ভিস চালু করা হবে।বাজেট ঘোষণা শেষে মেয়র নাগরিকদের বিভিন্ন প্রশ্নের সরাসরি উত্তর দেন।
