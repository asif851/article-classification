
জনগণের জন্য বদ্বীপকে নিরাপদ ও উৎপাদনশীল করার লক্ষ্যে বাংলাদেশ ডেল্টা প্ল্যান (বদ্বীপ পরিকল্পনা) ২১০০ বাস্তবায়নের পাশাপাশি দ্বিপক্ষীয় বাণিজ্য ও বিনিয়োগ জোরদার করতে আরও ঘনিষ্ঠভাবে কাজ করতে একমত হয়েছে বাংলাদেশ ও নেদারল্যান্ডস।প্রধানমন্ত্রী শেখ হাসিনা ও নেদারল্যান্ডসের প্রধানমন্ত্রী মার্ক রুটের মধ্যে অনুষ্ঠিত বৈঠকে এই ঐকমত্য প্রতিষ্ঠিত হয়। গত বুধবার রাতে ডাচ প্রধানমন্ত্রীর সরকারি বাসভবনে এ বৈঠক হয়। খবর বাসসের।বৈঠক শেষে যৌথ ইশতেহারে বলা হয়, দুই প্রধানমন্ত্রী বাণিজ্য ও বিনিয়োগ, বেসরকারি খাতের উন্নয়ন, কৃষি, বন্দর উন্নয়ন এবং আইনের শাসনসহ পারস্পরিক স্বার্থসংশ্লিষ্ট দ্বিপক্ষীয় ও বৈশ্বিক বিষয়ে আলোচনা করেছেন। এরপর মার্ক রুটের দেওয়া নৈশভোজে পানি ব্যবস্থাপনার ওপর গুরুত্বারোপ করা হয়।ইশতেহারে বলা হয়, দুই প্রধানমন্ত্রী ডেল্টা কোয়ালিশন কাঠামো কর্মসূচির মধ্যে সারা বিশ্বের ঘনবসতিপূর্ণ বদ্বীপ অঞ্চলগুলোকে নিরাপদ ও অর্থনৈতিকভাবে টেকসই করতে একসঙ্গে কাজ করতে একমত হয়েছেন।প্রধানমন্ত্রী শেখ হাসিনা নবায়নযোগ্য জ্বালানি, অবকাঠামো, আইটি ও পর্যটন, ওষুধ, চামড়া, কৃষি প্রক্রিয়াজাতকরণ, হালকা প্রকৌশল, বিদ্যুৎ ও জ্বালানির মতো খাতে বিনিয়োগ করতে ডাচ বিনিয়োগকারীদের আমন্ত্রণ জানান।সমঝোতা স্মারক: নেদারল্যান্ডসের প্রধানমন্ত্রীর সরকারি বাসভবনে বুধবার রাতে দুই প্রধানমন্ত্রীর উপস্থিতিতে দুই দেশের মধ্যে তিনটি সমঝোতা স্মারক ও একটি লেটার অব ইনটেন্ট স্বাক্ষরিত হয়। শিক্ষা ও কূটনৈতিক সম্পর্ক আরও জোরদারের লক্ষ্যে এতে স্বাক্ষর করেন দুই দেশের সংশ্লিষ্ট মন্ত্রী ও সচিবেরা।এগুলো হলো: ১. দুই দেশের পররাষ্ট্র মন্ত্রণালয়ের মধ্যে পররাষ্ট্র দপ্তর পর্যায়ে আলোচনাবিষয়ক সমঝোতা স্মারক।২. বাংলাদেশের কূটনীতিকদের জন্য প্রশিক্ষণ সহযোগিতা বিষয়ে দুই পররাষ্ট্র মন্ত্রণালয়ের মধ্যে লেটার অব ইনটেন্ট (এলওআই) স্বাক্ষর।৩. স্যাক্সন ইউনিভার্সিটি অব অ্যাপ্লায়েড সায়েন্স, স্কুল অব ক্রিয়েটিভ টেকনোলজি এবং বিজিএমইএ ইউনিভার্সিটি অব ফ্যাশন অ্যান্ড টেকনোলজির মধ্যে সমঝোতা স্মারক (এমওইউ) স্বাক্ষর।৪. স্যাক্সন ইউনিভার্সিটি অব অ্যাপ্লায়েড সায়েন্স এবং বিজিএমইএ ইউনিভার্সিটি অব ফ্যাশন অ্যান্ড টেকনোলজির মধ্যে দ্বিপক্ষীয় সহযোগিতা চুক্তি/সমঝোতা স্মারক (এমওইউ) স্বাক্ষর।বাংলাদেশের অগ্রগতির প্রশংসা রানির: নেদারল্যান্ডসের রানি ম্যাক্সিমা বাংলাদেশের অর্থনৈতিক সাফল্যের প্রশংসা করেছেন। বুধবার রাজকীয় প্রাসাদে শেখ হাসিনার সঙ্গে সাক্ষাতের সময় তিনি এ প্রশংসা করেন। প্রধানমন্ত্রীর প্রেস সচিব ইহসানুল করিম সাংবাদিকদের বলেন, ডাচ রানি বাংলাদেশের সাফল্যের পেছনের কারণ জানতে আগ্রহ প্রকাশ করেন।
