
পঞ্চগড়ের সদর উপজেলার নারায়ণজোত পণ্ডিতপাড়া সীমান্তে যমুনা নদী থেকে আজ শুক্রবার সকালে এক বাংলাদেশি নাগরিকের লাশ উদ্ধার করা হয়েছে। তাঁর পরিবারের সদস্যদের অভিযোগ, ভারতীয় সীমান্তরক্ষী বাহিনীর (বিএসএফ) সদস্যরা নির্যাতন করে হত্যার পর লাশ নদীতে ফেলে দিয়েছে।
নিহত ব্যক্তির নাম জাহাঙ্গীর (৩১)। তাঁর বাড়ি পঞ্চগড় সদর উপজেলার হাঁড়িভাসা ইউনিয়নের নতুন বন্দর গ্রামে।
পুলিশ ও বিজিবির সূত্রে জানা গেছে, সদর উপজেলার জয়ধরভাঙ্গা বিওপির অধীন ৭৬১ নম্বর মেইন পিলারের ৩১ সাব পিলার বরাবর যমুনা নদীর বাংলাদেশ অধীকৃত এলাকায় সকালে লাশটি দেখতে পায় স্থানীয় লোকজন। তারা বিষয়টি বর্ডার গার্ড বাংলাদেশের (বিজিবি) সদস্যদের জানায়। বিজিবি পঞ্চগড় থানা পুলিশকে অবহিত করলে ঘটনাস্থলে গিয়ে লাশটি উদ্ধার করে পুলিশ।
ঘটনার সত্যতা নিশ্চিত করে ১৮ বিজিবি ব্যাটালিয়নের অধিনায়ক লে. কর্নেল আবু বাছির প্রথম আলো ডটকমকে জানান, জাহাঙ্গীর একজন চোরাকারবারি। তিনি গরু আনতে অবৈধভাবে ভারতীয় সীমান্তে প্রবেশ করেছিলেন।
জাহাঙ্গীরের বাবা সামিউল হক অভিযোগ করেছেন, ভারতের ঝাকুয়া বিএসএফ ফাঁড়ির সদস্যরা নির্যাতন করে হত্যার পর তাঁর লাশ নদীতে ফেলে দেয়।
পঞ্চগড় সদর থানার ভারপ্রাপ্ত কর্মকর্তা (ওসি) হুমায়ুন কবির জানান, লাশ ময়নাতদন্তের জন্য মর্গে পাঠানো হয়েছে।
