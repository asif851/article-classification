
আজ সোমবার সকাল ১০টায় ‘কৈশোর তারুণ্যে বই’ শীর্ষক দুই দিনের এক বইমেলা শুরু হচ্ছে। ঢাকা সেনানিবাসের মিরপুর এলাকায় বাংলাদেশ নৌবাহিনী কলেজের শহীদ মোয়াজ্জম হলে এ মেলার আয়োজন করা হয়েছে। মেলা উদ্বোধন করবেন কথাসাহিত্যিক সেলিনা হোসেন, কলেজের অধ্যক্ষ ক্যাপ্টেন এম মোসলেহউদ্দীন (অব.) ও কথাসাহিত্যিক আনিসুল হক। প্রতিদিন সকাল নয়টা থেকে বিকেল চারটা পর্যন্ত মেলা চলবে। মেলায় বইকেন্দ্রিক নানা আয়োজনে থাকছে ছাত্রছাত্রীদের বই পড়ার অভিজ্ঞতা বলার প্রতিযোগিতা ও পুরস্কার বিতরণসহ নানা কর্মসূচি। মেলায় অংশগ্রহণকারী প্রকাশনা প্রতিষ্ঠানগুলো হচ্ছে অ্যাডর্ন পাবলিকেশন, ইউনিভার্সিটি প্রেস লিমিটেড, ইকরিমিকরি, কাকলী প্রকাশনী, জাগৃতি প্রকাশনী, প্রথমা প্রকাশন, প্রতীক প্রকাশনা সংস্থা, বিশ্বসাহিত্য কেন্দ্র, বেঙ্গল পাবলিকেশনস ও সময় প্রকাশন। বিজ্ঞপ্তি
