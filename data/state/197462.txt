
নোয়াখালীর কোম্পানীগঞ্জ উপজেলা নির্বাহী কর্মকর্তার (ইউএনও) মুঠোফোন নম্বর ক্লোন করে একাধিক জনপ্রতিনিধির কাছে টাকা দাবি করার অভিযোগ পাওয়া গেছে। শুক্রবার দুপুরে এ ঘটনা ঘটে। স্থানীয় সূত্রে জানা গেছে, শুক্রবার বেলা দুইটার দিকে বসুরহাট পৌরসভার দুজন ওয়ার্ড কাউন্সিলরকে ফোন করে বিভিন্ন প্রকল্পে বিশেষ বরাদ্দ পেতে টাকা চেয়ে তা একটি বিকাশ নম্বরে পাঠাতে বলা হয়। দুই কাউন্সিলর দেখেন ফোন নম্বরটি ইউএনওর মুঠোফোন নম্বরের সঙ্গে মিলে যায়। কিন্তু ফোনে ইউএনওর কণ্ঠ শুনে তাঁদের সন্দেহ হয়। পরে ১ নম্বর ওয়ার্ডের কাউন্সিলর সাইফুর রহমান ফোন করেন ইউএনওকে। বিষয়টি খুলে জানালে ইউএনও তাঁকে নম্বরটি ভালোভাবে মিলিয়ে দেখতে বলেন। সাইফুর রহমান নম্বর যাচাই করে দেখেন নম্বরটি ইউএনওর সরকারি মুঠোফোন নম্বরের হুবহু। এরপর উপজেলা পরিষদের ভাইস চেয়ারম্যান আ জ ম পাশা চৌধুরীও ইউএনওকে ফোন করে একই তথ্য জানান।
ইউএনও মো. জামিরুল ইসলাম প্রথম আলোকে বলেন, কোনো প্রতারক চক্র তাঁর সরকারি নম্বরটি ক্লোন করে এই প্রতারণার চেষ্টা করেছে বলে তাঁর সন্দেহ।
একাধিক কাউন্সিলরকে ফোন করে এ প্রতারণার চেষ্টা করা হয়েছে জানিয়ে ইউএনও বলেন, এ ব্যাপারে তিনি সন্ধ্যায় কোম্পানীগঞ্জ থানায় একটি সাধারণ ডায়েরি (জিডি) করেছেন।
