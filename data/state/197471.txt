
ঢাকার অদূরে সাভারের আশুলিয়ায় আজ শুক্রবার বেলা সাড়ে ১১টার দিকে পুলিশের সঙ্গে সন্ত্রাসীদের গুলিবিনিময়ের ঘটনা ঘটেছে। এ ঘটনায় পাঁচ সন্ত্রাসীকে আটক করেছে পুলিশ।আটক হওয়া ব্যক্তিরা হলেন আবুল (৪৫), জসিম (৪৬), জাহাঙ্গীর (২৮), রতন (৩৯) ও নুরু (৪৫)।পুলিশের দাবি, গুলিবিনিময়ের ঘটনায় ধামরাই ও আশুলিয়া সার্কেলের সহকারী পুলিশ সুপার (এএসপি) রাসেল শেখ আহত হয়েছেন।ঢাকা জেলা পুলিশের গোয়েন্দা শাখার (ডিবি) পরিদর্শক (ইন্সপেক্টর) শাহিন শাহ পারভেজের ভাষ্য, আশুলিয়া এলাকার চিহ্নিত ভূমিদস্যু ও সন্ত্রাসী নুরু জমি ব্যবসার আড়ালে নানা ধরনের অপরাধ কর্মকাণ্ড চালিয়ে যাচ্ছেন—এমন তথ্যের ভিত্তিতে আজ সকালে আশুলিয়ার আউখপাড়া এলাকার ‘আউখপাড়া আদর্শ প্লট মালিক বহুমুখী সমবায় সমিতি’ কার্যালয়ে অভিযান চালানো হয়। অভিযানে ঢাকা জেলা গোয়েন্দা পুলিশ ও আশুলিয়া থানার পুলিশ অংশ নেয়। এ সময় দুই পক্ষের মধ্যে গুলিবিনিময় হয়। এতে এএসপি রাসেল শেখ আহত হন। এ সময় ওই পাঁচজনকে আটক এবং তিনটি পিস্তল, ছয়টি ম্যাগাজিন ও সাতটি গুলি উদ্ধার করা হয়।পরিদর্শক শাহিন শাহ প্রথম আলোকে বলেন, আটক হওয়া ব্যক্তিদের বিরুদ্ধে অস্ত্র আইন ও পুলিশের ওপর হামলার অভিযোগে মামলা করার প্রস্তুতি চলছে।
