
প্রধানমন্ত্রী শেখ হাসিনা বলেছেন, জনগণের সেবা করতে আওয়ামী লীগ আবার নির্বাচিত হবে। তিনি একই সঙ্গে বলেন, ২০২১ সালের মধ্যে ক্ষুধা ও দারিদ্র্যমুক্ত দেশ গঠন করা হবে। খবর বাসসের।আজ শনিবার বিকেলে প্রধানমন্ত্রীর সরকারি বাসভবন গণভবনে আওয়ামী লীগ-সমর্থিত সিটি করপোরেশন ও পৌরসভার মেয়র, উপজেলা পরিষদের চেয়ারম্যান ও ভাইস চেয়ারম্যানদের সঙ্গে প্রধানমন্ত্রীর এক মতবিনিময় সভা অনুষ্ঠিত হয়। সভায় তিনি এ কথা বলেন।প্রধানমন্ত্রী বলেন, ‘আমার দৃঢ় বিশ্বাস, আস্থা ও বিশ্বাস অর্জনের মাধ্যমে জনগণের রায় নিয়ে আমরা আবার সরকার গঠন করব।’ এ সময় তিনি সর্বোচ্চ আত্মত্যাগের মাধ্যমে জনগণের সেবা করতে নির্বাচিত প্রতিনিধিদের তাগিদ দেন।
শেখ হাসিনা বলেন, ‘দেশের উন্নয়ন হলে সবার উন্নয়ন হবে। আমরা কী করলাম সেটা বড় কথা নয়, বরং দেশের জনগণের সেবা করাই বড় কথা।’
সরকার শক্তিশালী স্থানীয় সরকারপদ্ধতিতে বিশ্বাস করে উল্লেখ করে শেখ হাসিনা বলেন, তাঁর সরকার ক্ষমতা বিকেন্দ্রীকরণের জন্য নিরলসভাবে কাজ করে যাচ্ছে। তিনি বলেন, ‘আমরা শক্তিশালী স্থানীয় সরকারপদ্ধতিতে বিশ্বাস করি, যাতে জনগণ তাদের দোরগোড়ায় কাঙ্ক্ষিত সেবা পায়।’
প্রধানমন্ত্রী আরও বলেন, তাঁর সরকার ইতিমধ্যে ক্ষমতা বিকেন্দ্রীকরণ, টেকসই ও ভারসাম্য উন্নয়ন নিশ্চিত করার লক্ষ্যে বেশ কিছু বিভাগ উপজেলা ও জেলা পরিষদের কাছে হস্তান্তর করেছে। স্থানীয় সরকার সংস্থাগুলোকে সব উন্নয়নের কেন্দ্রবিন্দুতে পরিণত করার জন্য ইতিমধ্যে বেশ কিছু পদক্ষেপ নেওয়া হয়েছে। স্থানীয় প্রয়োজন ও উন্নয়নকে অগ্রাধিকার এবং বিশেষ জেলা, উপজেলা ও ইউনিয়নের জন্য বাজেট বরাদ্দ দিয়ে ভবিষ্যতে জেলাওয়ারি বাজেট-পদ্ধতি চালু করা হবে।
