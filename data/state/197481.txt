
জাহাঙ্গীরনগর বিশ্ববিদ্যালয়ের ২০১৩-১৪ শিক্ষাবর্ষে ভর্তি পরীক্ষার তারিখ ও নিবন্ধনের সময় পেছানো হয়েছে। নতুন তারিখ অনুযায়ী, আগামী ১৭ ডিসেম্বর থেকে ২৯ ডিসেম্বর ভর্তি পরীক্ষা হবে। নিবন্ধন করা যাবে ৫ নভেম্বর রাত ১২টা পর্যন্ত। ভর্তি পরীক্ষার অন্য সব তথ্য অপরিবর্তিত রয়েছে।কেন্দ্রীয় ভর্তি কমিটির সভায় গতকাল রোববার এ সিদ্ধান্ত নেওয়া হয় বলে জানিয়েছেন উপাচার্য অধ্যাপক মো. আনোয়ার হোসেন।আগের সিদ্ধান্ত অনুযায়ী, ২৮ অক্টোবর রাত ১২টা পর্যন্ত নিবন্ধন করার সময় ছিল। ভর্তি পরীক্ষা হওয়ার কথা ছিল ২ থেকে ৯ নভেম্বর।এদিকে ভর্তি পরীক্ষার জন্য নিবন্ধন করতে গিয়ে ভোগান্তির শিকার হচ্ছেন শিক্ষার্থী ও অভিভাবকেরা। তাঁরা জানিয়েছেন, টেলিটক থেকে নিবন্ধন করলেও ফিরতি এসএমএসে কোনো ইউজার আইডি ও পাসওয়ার্ড পাওয়া যাচ্ছে না। এ বিষয়ে বিশ্ববিদ্যালয়ের ইনস্টিটিউট অব ইনফরমেশন টেকনোলজির পরিচালক মো. ফজলুল হক পাটোয়ারি জানান, একসঙ্গে বেশি আবেদন জমা পড়ায় এ সমস্যার সৃষ্টি হয়েছে। যাঁরা একাধিক বিষয়ে পরীক্ষা দিচ্ছেন, প্রতিটির জন্য আলাদা আলাদা ইউজার আইডি ও পাসওয়ার্ড প্রয়োজন নেই। আর যাঁরা নিবন্ধন করে এখনো কোনো ইউজার আইডি ও পাসওয়ার্ড পাননি, সে ক্ষেত্রে প্রথম এসএমএসটি আবার পাঠাতে হবে। তাহলেই ইউজার আইডি ও পাসওয়ার্ড পাওয়া যাবে।এ বিষয়ে বিস্তারিত জানতে বিশ্ববিদ্যালয়ের ০১৭৮৭১২৩৬১৪-৬ নম্বরে যোগাযোগ করতে বলা হয়েছে।
 
