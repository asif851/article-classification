
প্রধান নির্বাচন কমিশনার (সিইসি) কাজী রকিব উদ্দীন আহমদ বলেছেন, সব দলের মধ্যে সমঝোতা হলে অনেক কিছুই করা সম্ভব, জাতিসংঘের প্রতিনিধিদলকে এ কথাই জানানো হয়েছে। আজ রোববার সন্ধ্যায় নির্বাচন কমিশন (ইসি) কার্যালয়ে সিইসি গণমাধ্যমকর্মীদের এ কথা বলেন।আজ বেলা ১১টায় জাতিসংঘের রাজনীতিবিষয়ক সহকারী মহাসচিব অস্কার ফার্নান্দেজ তারানকো তাঁর প্রতিনিধিদল নিয়ে সিইসির সঙ্গে দেখা করেন।প্রতিনিধিদলের সঙ্গে কী কথা হলো তা জানতে চাইলে সিইসি বলেন, প্রতিনিধিদল সমঝোতা হলে নির্বাচন পেছানো যাবে কি না তা জানতে চেয়েছেন। সমঝোতা হলে অনেক কিছুই করা সম্ভব তা তাদের বলা হয়েছে।সিইসি বলেন, তফসিল ঘোষণার পর দুই সপ্তাহ পার হয়ে গেছে। সমঝোতার ক্ষেত্রে অগ্রগতি না হওয়ায় পরিস্থিতি জটিলতর হয়ে গেছে। আইনি কাঠামোর মধ্যে থেকেই সমস্যার সমাধান করতে হবে। তবে সিইসি বলেন, ‘যেহেতু জাতিসংঘের প্রতিনিধিদল সবার সঙ্গে আলোচনা করে শান্তিপূর্ণ ও গ্রহণযোগ্য নির্বাচনের পথ বের করার চেষ্টা করছে তাই এ মুহূর্তে বেশি কিছু বলা সমীচীন হবে না। আমরা সবাই আশায় থাকি।’
জাতিসংঘের প্রতিনিধিদলকে নির্বাচনের সার্বিক পরিস্থিতি অবহিত করা এবং নির্বাচনের বিভিন্ন বিষয় নিয়ে আলোচনা হয়েছে বলে জানান সিইসি। তিনি জানান, এ ছাড়া জাতিসংঘের সহযোগিতায় যেসব কার্যক্রম পরিচালিত হচ্ছে তা নিয়েও আলোচনা হয়েছে।
