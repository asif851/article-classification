
নির্বাচন কমিশন গঠনের জন্য গঠিত সার্চ কমিটি করার ক্ষেত্রে বিএনপির প্রস্তাব আমলে নেওয়া হয়নি। বিএনপি পাঁচ সদস্যের সার্চ কমিটি গঠনের জন্য একটি কাঠামো প্রস্তাব করেছিল। তাতে অবসরপ্রাপ্ত এবং লাভজনক পদে নেই এমন ব্যক্তিদের দিয়ে সার্চ কমিটি করার কথা বলা হয়েছিল। আর রাষ্ট্রপতির গঠন করা সার্চ কমিটির ছয় সদস্যের সবাই কর্মরত।
বর্তমান নির্বাচন কমিশনের মেয়াদ আগামী ফেব্রুয়ারিতে শেষ হচ্ছে। নতুন কমিশন গঠনের জন্য ছয় সদস্যের সার্চ কমিটি গঠন করেছেন রাষ্ট্রপতি। অবশ্য এখনো কমিটি গঠনের প্রজ্ঞাপন হয়নি। তবে গণমাধ্যমে ইতিমধ্যে ছয় সদস্যের নাম এসেছে। বিএনপিও এই কমিটি নিয়ে ক্ষুব্ধ প্রতিক্রিয়া জানিয়ে বলেছে, এই কমিটি আওয়ামী লীগের পছন্দের কমিটি।বিচারপতি সৈয়দ মাহমুদ হোসেনের নেতৃত্বে ছয় সদস্যের সার্চ কমিটিতে আছেন বিচারপতি ওবায়দুল হাসান, মহাহিসাব নিরীক্ষক ও নিয়ন্ত্রক (সিএজি) মাসুদ আহমেদ, সরকারি কর্মকমিশনের চেয়ারম্যান মোহাম্মদ সাদিক, ঢাকা বিশ্ববিদ্যালয়ের ইংরেজি বিভাগের অধ্যাপক সৈয়দ মনজুরুল ইসলাম এবং চট্টগ্রাম বিশ্ববিদ্যালয়ের সহ-উপাচার্য শিরীণ আখতার।গত বছরের ১৯ নভেম্বর সংবাদ সম্মেলন করে নির্বাচন কমিশন গঠন ও শক্তিশালী করার বিষয়ে একটি প্রস্তাব তুলে ধরেন বিএনপির চেয়ারপারসন খালেদা জিয়া। তাতে সার্চ কমিটির এই প্রস্তাবটি ছিল। পরবর্তী সময়ে গত ১৮ ডিসেম্বর থেকে রাষ্ট্রপতি আবদুল হামিদ নির্বাচন কমিশন গঠনে রাজনৈতিক দলগুলোর সঙ্গে আলোচনা শুরু করেন। রাষ্ট্রপতির সঙ্গে সংলাপে গিয়ে বিএনপি তাদের প্রস্তাবটি রাষ্ট্রপতিকে দিয়েছিল। বিএনপি তাদের প্রস্তাবের ভিত্তিতে বাছাই কমিটি করার জন্য ১০টি নামও রাষ্ট্রপতিকে দিয়েছিল বলে দলটির সূত্র জানিয়েছিল। তবে বিএনপির পক্ষ থেকে কারও নাম প্রকাশ করা হয়নি। বিএনপির প্রস্তাবে বলা হয়েছিল নির্বাচন কমিশন গঠনের লক্ষ্যে বাছাই কমিটি হবে পাঁচ সদস্যের। বাছাই কমিটির আহ্বায়ক হবেন একজন সাবেক প্রধান বিচারপতি (জ্যেষ্ঠতার ক্রমানুসারে), যাঁকে নিয়ে বিতর্ক নেই এবং অবসরের পর সরকারের কোনো লাভজনক পদে ছিলেন না। আর অন্য সদস্যরা হবেন আপিল বিভাগের অবসরপ্রাপ্ত একজন বিচারপতি, অবসরপ্রাপ্ত সৎ এবং দলনিরপেক্ষ একজন সচিব (তবে অবসরপ্রাপ্ত মন্ত্রিপরিষদ সচিব এবং বিভিন্ন সময়ে প্রধানমন্ত্রীর কার্যালয়ে দায়িত্ব পালন করেছেন, এমন কোনো কর্মকর্তা বাছাই কমিটির সদস্য হতে পারবেন না); অবসরপ্রাপ্ত সৎ এবং দলনিরপেক্ষ বিশ্ববিদ্যালয়ের একজন অধ্যাপক, যিনি বিশিষ্ট শিক্ষাবিদ হিসেবে সুখ্যাত এবং সর্বজনশ্রদ্ধেয় দলনিরপেক্ষ একজন সৎ, দক্ষ ও যোগ্য জ্যেষ্ঠ নারী।নিজেদের প্রস্তাব আমলে না নেওয়ায় ক্ষুব্ধ হয়েছে বিএনপি। দলটির মহাসচিব মির্জা ফখরুল ইসলাম আলমগীর আজ বিকেলে এক আলোচনা সভায় বলেছেন, নতুন নির্বাচন কমিশন (ইসি) গঠনের লক্ষ্যে গঠিত ছয় সদস্যের সার্চ কমিটি আওয়ামী লীগ সরকারের পছন্দের কমিটি। কারণ, সরকারি কর্মকমিশনের চেয়ারম্যান, মহাহিসাব নিরীক্ষক ও নিয়ন্ত্রক (সিএজি) এবং চট্টগ্রাম বিশ্ববিদ্যালয়ের সহ-উপাচার্য—এগুলো সরকারের নিয়োগ। এই কমিটি নিয়ে বিএনপি শুধু হতাশই হয়নি, ক্ষুব্ধও হয়েছে।
অারও পড়ুন :-
সার্চ কমিটি নিয়ে বিএনপি ক্ষুব্ধ
