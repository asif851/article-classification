
নেত্রকোনার পূর্বধলা উপজেলায় মাধ্যমিক পর্যায়ের দুটি শিক্ষাপ্রতিষ্ঠানের পাঁচজন শিক্ষার্থী আট দিন ধরে নিখোঁজ রয়েছে। তারা একই এলাকার ও একসঙ্গে খেলাধুলা করত। গত বুধবার তাদের স্বজনেরা পূর্বধলা থানায় পৃথকভাবে সাধারণ ডায়েরি (জিডি) করেছেন।
নিখোঁজ হওয়া শিক্ষার্থীরা হলো: পূর্বধলার মহিষবেড় গ্রামের শফিকুল ইসলামের ছেলে আরিফ মিয়া (১৪), ফরিদ মিয়ার ছেলে বেলাল হোসেন (১৫), হেলাল উদ্দিনের ছেলে নয়ন মিয়া (১৪), আইনুদ্দিনের ছেলে মো. হৃদয় (১৩) ও হামেদ আলীর ছেলে রবিকুল ইসলাম (১৩)। এদের মধ্যে বেলাল হোসেন শ্যামগঞ্জের শালদীঘা তালি-ই-মাটি ইসলামিয়া দাখিল মাদ্রাসায় অষ্টম শ্রেণিতে এবং নয়ন মিয়া একই মাদ্রাসায় ষষ্ঠ শ্রেণিতে পড়ে। আর অপর তিনজন শ্যামগঞ্জের জালশুকা-কুমুদগঞ্জ উচ্চ বিদ্যালয়ের সপ্তম শ্রেণির ছাত্র। এই পাঁচজনের মধ্যে বেলাল ও নয়ন আপন চাচাতো ভাই। আর আরিফ তাদের ভাতিজা। অন্য দুজনের বাড়িও তাদের পাশাপাশি।
স্থানীয় কয়েকজন বাসিন্দা, পুলিশ ও নিখোঁজদের পরিবার সূত্রে জানা গেছে, ১ অক্টোবর সকালে ওই পাঁচ শিক্ষার্থী নিজ নিজ মাদ্রাসা ও স্কুলে যাওয়ার কথা বলে বাড়ি থেকে বের হয়ে যায়। আর বাড়ি ফেরেনি। নিখোঁজ হওয়া শিক্ষার্থীদের মধ্যে বেলালের সঙ্গে একটি মুঠোফোন ছিল। নিখোঁজের দিন ও পরদিন ওই নম্বরে একাধিকবার কল করা হলেও কেউ ধরেনি। এরপর থেকে ওই নম্বরটি বন্ধ পাওয়া যাচ্ছে।
পূর্বধলা থানার ভারপ্রাপ্ত কর্মকর্তা (ওসি) আবদুর রহমান বলেন, ওই শিক্ষার্থীরা নিখোঁজ হওয়ার দিন শ্যামগঞ্জ রেলস্টেশন থেকে ময়মনসিংহগামী একটি ট্রেনে উঠেছে বলে স্থানীয় লোকজন দেখতে পেয়েছে। শিক্ষার্থী বেলালের সঙ্গে থাকা মুঠোফোন নম্বরটি ট্র্যাকিং করে ঢাকার কাকরাইল এলাকায় একটি মসজিদে অবস্থান করছে বলে প্রাথমিকভাবে তথ্য পাওয়া গিয়েছিল। পরে সেখানে তাদের স্বজনদের পাঠানো হলেও সন্ধান মেলেনি। নিখোঁজ কিশোরেরা সবাই দরিদ্র পরিবারের সদস্য।
নিখোঁজ আরিফের নানি জুলেখা বেগম বলেন, আমার নাতিসহ নিখোঁজ হওয়া ওই চারজন সবাই শান্ত এবং সহজ, সরল স্বভাবের। এরা এক সঙ্গে খেলাধুলা করত। জানি না এদের ভাগ্যে কি-আছে। আমরা প্রত্যেকটি পরিবার চরম দুশ্চিন্তায় আছি।
ওসি আবদুর রহমান বলেন, ‘নিখোঁজ হওয়া পাঁচ শিক্ষার্থী বিষয়ে পরিবারের পক্ষ থেকে পৃথকভাবে জিডি করা হয়েছে। তাঁদের সন্ধানের চেষ্টা চলছে। অপর প্রশ্নের জবাবে তিনি বলেন, তাদের সঙ্গে কোনোরূপ জঙ্গি সম্পৃক্ততা কিংবা অপহরণের শিকার হওয়ার তথ্য আমাদের জানা নেই।’
পুলিশ সুপার জয়দেব চৌধুরী প্রথম আলোকে বলেন, নিখোঁজ ওই শিক্ষার্থীদের বিষয়টি সর্বোচ্চ গুরুত্ব দেওয়া হচ্ছে। দেশের বিভিন্ন থানায় জানানো হয়েছে। আশা করা যাচ্ছে দ্রুত সময়ের মধ্যেই তাদের উদ্ধার সম্ভব হবে।
