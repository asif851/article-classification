
দিনাজপুরের হিলি সীমান্তে ট্রেনের ধাক্কায় আহত বিজিবি সদস্য মাকসুদুল আলম রংপুর মেডিকেল কলেজ হাসপাতালে চিকিৎসাধীন অবস্থায় আজ শনিবার সন্ধ্যা সাতটায় মারা গেছেন। মাকসুদুল গতকাল শুক্রবার রাত সাড়ে ১১টায় হিলি সীমান্তে কর্তব্যরত অবস্থায় চলন্ত ট্রেনের ধাক্কায় গুরুতর আহত হন। মাকসুদুলের বাড়ি কক্সবাজারের মহেশখালীতে।
হিলি আইসিপি বিওপির কোম্পানি কমান্ডার নায়েক সুবেদার আবদুর জব্বার বলেন, সীমান্তে ২৮৫ / ১৯ সাব সীমান্ত পিলার এলাকায় রেল লাইনের ওপর বিজিবি সদস্য মাকসুদুল আলম কর্তব্যরত ছিলেন। রাত সাড়ে ১১টায় ঢাকা থেকে দিনাজপুরগামী আন্তনগর একতা এক্সপ্রেস ট্রেনটি ওই এলাকা অতিক্রম করার সময় ট্রেনের ধাক্কায় মাথা ফেটে গুরুতর আহত হন তিনি। এরপর মাকসুদুলের সঙ্গে কর্তব্যরত বিজিবি সদস্যরা তাঁকে সংজ্ঞাহীন অবস্থায় উদ্ধার করে প্রথমে হাকিমপুর উপজেলা স্বাস্থ্যকেন্দ্রে এবং পরে রংপুর মেডিকেল কলেজ হাসপাতালে নিয়ে যান। আজ সেখানেই তাঁর মৃত্যু হয়।
