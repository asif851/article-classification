
‘জনগণের ওপর চেপে বসা’ সরকারকে প্রশ্রয় না দিয়ে ভারত বাংলাদেশের ‘গণতন্ত্রকামী’ মানুষের সঙ্গে থাকবে বলে আশা প্রকাশ করেছেন বিএনপির মহাসচিব মির্জা ফখরুল ইসলাম আলমগীর।
আজ সোমবার দুপুরে রাজধানীর ইঞ্জিনিয়ার্স ইনস্টিটিউশন মিলনায়তনে এক সমাবেশে মির্জা ফখরুল এ কথা বলেন। জঙ্গিবিরোধী সাঁড়াশি অভিযানের নামে গণগ্রেপ্তার হয়েছে—এমন অভিযোগে ‘গণগ্রেপ্তারের প্রতিবাদে’ ঢাকা মহানগর বিএনপি ওই সমাবেশের আয়োজন করে। এর আগে গত শনিবার সারা দেশে এই কর্মসূচি পালন করে বিএনপি।
মির্জা ফখরুল অভিযোগ করেন, ফ্যাসিবাদী ও জনগণের ওপর চেপে বসা সরকার গুপ্তহত্যা ও জঙ্গিবাদের উত্থান ঠেকাতে ব্যর্থ হয়ে জনগণের দৃষ্টি ভিন্ন খাতে ফেরাতে সাঁড়াশি অভিযানের নামে গণগ্রেপ্তার চালিয়েছে। তবে তারা একটি ক্ষেত্রে সফল হয়েছে। ভারতের পররাষ্ট্রমন্ত্রী গতকাল রোববার বলেন, বাংলাদেশ যথাযথ ব্যবস্থা নিচ্ছে, সঠিক পথে আছে।
‘ভারত আমাদের প্রতিবেশী শুধু নয়, অকৃত্রিম বন্ধু’ উল্লেখ করে মির্জা ফখরুল বলেন, ‘আমরা সব সময় প্রত্যাশা করব, ভারতবর্ষ বাংলাদেশের গণতন্ত্রকামী মানুষের সঙ্গেই থাকবে। তারা এমন কোনো শক্তি বা সরকারকে প্রশ্রয় দেবে না, সহযোগিতা করবে না, যারা জনগণের ওপর চড়াও হয়ে এসেছে।’
মির্জা ফখরুল বলেন, গত এক সপ্তাহে অভিযানে ১৩ থেকে ১৪ হাজার মানুষ গ্রেপ্তার করা হয়েছে। এর মধ্যে জঙ্গি ১৯২ জন। বাকিরা কারা—এমন প্রশ্ন রেখে ফখরুল অভিযোগ করেন, দৃষ্টি ভিন্ন খাতে ফেরাতে এই অভিযান চালানো হয়েছে।
আসল অপরাধীদের চিহ্নিত না করে গুপ্তহত্যার দায় সরকার বিরোধী দলের ওপর চাপাচ্ছে—এমন অভিযোগ করে বিএনপির এই নেতা বলেন, দেশে কোনো গণতন্ত্র নেই। সরকার যা খুশি করছে। এখন ধর্মীয় আচার–অনুষ্ঠানে পর্যন্ত বাধা দেওয়া হচ্ছে।  মির্জা ফখরুল তাঁর দলের নেতা-কর্মীদের নিজেদের মধ্যে বিভেদ ভুলে ঐক্যবদ্ধ হতে এবং কারাগারে থাকা নেতা-কর্মীদের পাশে দাঁড়ানোর আহ্বান জানান।
বিএনপির স্থায়ী কমিটির সদস্য ও ঢাকা মহানগর বিএনপির সদস্য গয়েশ্বর চন্দ্র রায়ের সভাপতিত্বে অন্যদের মধ্যে দলের ভাইস চেয়ারম্যান আব্দুল্লাহ আল নোমান, যুগ্ম মহাসচিব খায়রুল কবির প্রমুখ বক্তব্য দেন।
