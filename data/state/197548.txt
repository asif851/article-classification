
ইসলামী বিশ্ববিদ্যালয়ে স্নাতক প্রথম বর্ষে খেলোয়াড় কোটায় ভর্তির আবেদনকারী দুই ভর্তি-ইচ্ছুক শিক্ষার্থীর সনদ ভুয়া বলে শনাক্ত করেছে বিশ্ববিদ্যালয়ের খেলোয়াড় ভর্তি উপকমিটি। আবেদনকারী দুই শিক্ষার্থী বাফুফের সনদ জাল করে ভর্তির জন্য বিশ্ববিদ্যালয়ে জমা দিয়েছেন বলে জানা গেছে।ওই দুই শিক্ষার্থীর ভর্তি বাতিল ও তাঁদের বিরুদ্ধে বিধি অনুযায়ী আইনানুগ ব্যবস্থা গ্রহণ করার জন্য বিশ্ববিদ্যালয় কর্তৃপক্ষের কাছে সুপারিশ করেছে উপকমিটি।উপকমিটি সূত্রে জানা গেছে, ২০১৪-১৫ শিক্ষাবর্ষের স্নাতক প্রথম বর্ষে খেলোয়াড় কোটায় ভর্তির আবেদন ৪ এপ্রিল শুরু হয়ে ৯ এপ্রিল শেষ হয়। এতে মোট ৩৪ জন শিক্ষার্থী আবেদন করেন। পরে ১৭ জন শিক্ষার্থী প্রাথমিকভাবে নির্বাচিত হন। এর মধ্যে ১৩ জন শিক্ষার্থী বিকেএসপি, একজন বিসিবি ও তিনজন বাফুফের সনদ জমা দেন। সনদের সত্যতা যাচাইয়ের জন্য বিশ্ববিদ্যালয় থেকে সংশ্লিষ্ট প্রতিষ্ঠানে লোক পাঠানো হয়। ওসনদের সত্যতা যাচাইয়ের জন্য ১৬ এপ্রিল ঢাকায় যান খেলোয়াড় বাছাই উপকমিটির সদস্যরা। এ সময় বাফুফে থেকে সনদ যাচাইয়ের সময় দুই শিক্ষার্থীর সনদ জাল বলে ধরা পড়ে।
