
‘জীবনে বড় কিছু হতে চাইলে প্রথমে নিজের স্বপ্নটা বড় করতে হবে। তা বাস্তবায়নে দৃঢ়ভাবে সামনে এগিয়ে যেতে হবে। একদিন দেখবে, সেই লক্ষ্যে পৌঁছানো যাবে।’গতকাল বৃহস্পতিবার বেলা ১১টায় জগন্নাথ বিশ্ববিদ্যালয়ের কেন্দ্রীয় মিলনায়তনে ‘ক্যারিয়ার-বিষয়ক’ এক সেমিনারে শিক্ষার্থীদের উদ্দেশে এসব কথা বলেন বক্তারা। চাকরিবিষয়ক অনলাইন পোর্টাল চাকরি ডটকমের পৃষ্ঠপোষকতায় ও জগন্নাথ বিশ্ববিদ্যালয়ের অ্যাকাউন্টিং অ্যান্ড ইনফরমেশন সিস্টেম (এআইএস) বিভাগের বিজনেস ক্লাব এ সেমিনারের আয়োজন করে। প্রধান অতিথি ছিলেন জগন্নাথ বিশ্ববিদ্যালয়ের উপাচার্য মীজানুর রহমান। সেমিনারে যেসব শিক্ষার্থীর চাকরি ডটকমে অ্যাকাউন্ট আছে ও জীবনবৃত্তান্ত বা সিভিটি তথ্যের দিক থেকে স্বয়ংসম্পূর্ণ, তাঁদের লটারির মাধ্যমে পুরস্কৃত করা হয়েছে।সেমিনারে জগন্নাথ বিশ্ববিদ্যালয়ের ব্যবসায় প্রশাসন অনুষদের ডিন মনিরুজ্জামান, বিশ্ববিদ্যালয়ের এআইএস বিভাগের অধ্যাপক শওকত জাহাঙ্গীর, এআইএস বিভাগের সহকারী অধ্যাপক কাজী মো. নাসির উদ্দীন বক্তব্য দেন। শিক্ষার্থীদের উদ্দেশে সোশ্যাল মিডিয়ায় নিজেকে ব্র্যান্ডিং করার কৌশল নিয়ে আলোচনা করেন প্রথম আলোর যুব কর্মসূচির সমন্বয়ক মুনির হাসান।সেমিনারে জীবনবৃত্তান্ত বা সিভি লেখার কৌশল ও চাকরির সাক্ষাৎকারে অংশগ্রহণের জন্য প্রস্তুতি নেওয়ার বিভিন্ন বিষয় নিয়ে আলোচনা করেন প্রথম আলোর মানবসম্পদ বিভাগের সহকারী মহাব্যবস্থাপক রুবায়েত তাওহিদ সিদ্দিকী এবং চাকরি ডটকমের হেড অব বিজনেস রেদওয়ান উল হক।
