
বিএনপির স্থায়ী কমিটির সদস্য মওদুদ আহমদের বিরুদ্ধে নাশকতার অভিযোগে করা সাত মামলার কার্যক্রম স্থগিত করেছেন হাইকোর্ট।
বিচারপতি মো. মিফতাহ উদ্দিন চৌধুরী ও বিচারপতি জাফর আহমদের সমন্বয়ে গঠিত হাইকোর্ট বেঞ্চ মামলা বাতিল চেয়ে মওদুদ আহমদের করা পৃথক আবেদনের শুনানি নিয়ে আজ বুধবার রুলসহ এ আদেশ দেন।
আইনজীবী সূত্র বলেছে, বিএনপি-জামায়াত জোটের ডাকা হরতাল-অবরোধ চলাকালে নাশকতা ও গাড়ি ভাঙচুরের অভিযোগে মওদুদ আহমদের বিরুদ্ধে ২০১৩ সালের ২ মার্চ পল্টন থানায় চারটি, রমনা থানায় দুটি এবং একই বছরের ৪ মার্চ শাজাহানপুর থানায় একটি মামলা হয়। পৃথক সাত মামলায় ২০১৪ ও ২০১৫ সালে অভিযোগপত্র দাখিল করা হয়। এসব মামলার অভিযোগ আমলে নেওয়ার পর গত সপ্তাহে মামলা বাতিল চেয়ে মওদুদ হাইকোর্টে পৃথক আবেদন করেন, যা আজ শুনানির জন্য ওঠে।
আদালতে আবেদনের পক্ষে মওদুদ আহমদ নিজে শুনানি করেন। সঙ্গে ছিলেন আইনজীবী সৈয়দ তাজরুল হোসেন। রাষ্ট্রপক্ষে ছিলেন ডেপুটি অ্যাটর্নি জেনারেল শেখ এ কে এম মনিরুজ্জামান কবীর।
আইনজীবী সৈয়দ তাজরুল হোসেন প্রথম আলোকে বলেন, হাইকোর্ট সাত মামলার কার্যক্রম স্থগিতের পাশাপাশি রুল দিয়েছেন। রুলে মামলাগুলোর কার্যক্রম কেন বাতিল ঘোষণা করা হবে না, তা জানতে চাওয়া হয়েছে।
ডেপুটি অ্যাটর্নি জেনারেল শেখ এ কে এম মনিরুজ্জামান কবীর প্রথম আলোকে বলেন, হাইকোর্টের এ আদেশের বিরুদ্ধে আপিল বিভাগে আবেদন করা হবে।
 
