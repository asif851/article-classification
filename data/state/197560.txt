
চলতি আমন মৌসুমে ৩২ টাকা কেজি দরে তিন লাখ টন আমন ধানের চাল কেনার লক্ষ্যমাত্রা ঠিক করেছে সরকার। আগামী ১৫ নভেম্বর থেকে ২৮ ফেব্রুয়ারি পর্যন্ত আমন চাল সংগ্রহ করা হবে। সচিবালয়ে গতকাল সোমবার খাদ্য পরিকল্পনা ও পরিধারণ কমিটির সভা শেষে খাদ্যমন্ত্রী কামরুল ইসলাম সাংবাদিকদের এ তথ্য জানান। গত বছর ৩০ টাকা কেজি দরে সাড়ে তিন লাখ টন চাল সংগ্রহ করেছিল সরকার। খাদ্যমন্ত্রী বলেন, এবার প্রতি কেজি আমন ধানের উৎপাদন ব্যয় পড়েছে ১৮ টাকা এবং চালের উৎপাদন খরচ ২৮ টাকা। কৃষকের স্বার্থ ও সার্বিক অবস্থা বিবেচনা করে আমনের সংগ্রহ মূল্য নির্ধারণ করা হয়েছে। মন্ত্রী জানান, শ্রীলঙ্কায় ৫০ হাজার মেট্রিক টন সিদ্ধ চাল রপ্তানির চূড়ান্ত সিদ্ধান্ত হয়েছে। প্রতি মেট্রিক টন চাল ৪৫০ ডলারে বিক্রি করা হবে।সভায় উপস্থিত ছিলেন অর্থমন্ত্রী আবুল মাল আবদুল মুহিত, বাণিজ্যমন্ত্রী তোফায়েল আহমেদ প্রমুখ।খাদ্য পরিকল্পনা ও পরিধারণ কমিটি আমন চালের সংগ্রহ মূল্য ৩২ টাকা নির্ধারণ করলেও সরকারের তিনটি সংস্থা তাদের ওয়েবসাইটে চালের তিন ধরনের বাজারদর উল্লেখ করেছে। ট্রেডিং করপোরেশন অব বাংলাদেশের (টিসিবি) হিসেবে বাজারে প্রতি কেজি মোটা চাল ৩৫ থেকে ৩৮ টাকায় বিক্রি হচ্ছে। খাদ্য মন্ত্রণালয়ের পর্যবেক্ষণ অনুযায়ী পাইকারি বাজারে প্রতি কেজি মোটা চাল ৩১ থেকে ৩২ টাকায় এবং খুচরা বাজারে প্রতি কেজি ৩৪ থেকে ৩৫ টাকায় বিক্রি হচ্ছে। কৃষি মন্ত্রণালয়ের অন্তর্ভুক্ত সংস্থা কৃষি বিপণন অধিদপ্তরের পর্যবেক্ষণে প্রতি কেজি মোটা চালের খুচরা বিক্রয় মূল্য ৩৪ থেকে ৩৫ টাকার কথা উল্লেখ করা হয়েছে।
