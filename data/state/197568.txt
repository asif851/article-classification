
বন্ধ হওয়ার প্রায় ২৪ ঘণ্টা পর সিলেটের সঙ্গে সারা দেশের রেল যোগাযোগ চালু হয়েছে। আজ বৃহস্পতিবার বেলা আড়াইটার দিকে রেললাইন চালু করা হয়।
রেলওয়ে সূত্রে জানা গেছে, পাহাড়ি ঢলে ঢাকা-সিলেট রেললাইনের মৌলভীবাজার জেলার শ্রীমঙ্গল ও সাতগাঁও রেলস্টেশনের মাঝামাঝি ১৪১ নম্বর রেলওয়ে সেতুর তিনটি গার্ডার (পাকা খুঁটি) দেবে যায়। এতে রেল চলাচল ঝুঁকিপূর্ণ হয়ে ওঠায় রেলওয়ে বিভাগ গতকাল বুধবার বেলা আড়াইটা থেকে এই পথে রেল চলাচল বন্ধ করে দেয়। আজ সেতুর ক্ষতিগ্রস্ত গার্ডার মেরামতের পর পরীক্ষা-নিরীক্ষা শেষে রেললাইনটি চালু করা হয়েছে।
শ্রীমঙ্গল রেলস্টেশনের সহকারী স্টেশনমাস্টার মো. সাখাওয়াত হোসেন প্রথম আলোকে বলেন, ‘এরই মধ্যে কুশিয়ারা এক্সপ্রেস সিলেটের দিকে শ্রীমঙ্গল স্টেশন অতিক্রম করে গেছে।’
