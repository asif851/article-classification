
প্রকাশক ফয়সাল আরেফিন হত্যাকাণ্ডের তদন্ত শুরুর আগে কারও ওপর দোষ না চাপানোর জন্য সরকারের কর্তা ব্যক্তিদের প্রতি আহ্বান জানিয়েছে বিএনপি। একই সঙ্গে ঘটনার বিচারবিভাগীয় তদন্তও দাবি করেছে দলটি।
আজ রোববার সন্ধ্যায় দলটির ভাইস চেয়ারম্যান হাফিজ উদ্দিন আহমদ এই দাবি জানান। এর আগে বিএনপির পক্ষ থেকে ফয়সালের বাবা আবুল কাশেম ফজলুল হকের পরিবাগের বাসায় গিয়ে তাঁর প্রতি সমবেদনা জানান হাফিজ। তাঁর সঙ্গে ছিলেন বিএনপির সহদপ্তর সম্পাদক শামীমুর রহমানও।
বর্তমান পরিস্থিতি মোকাবিলায় ‘সর্বদলীয় বৈঠক’ ডাকার আহ্বান জানিয়ে হাফিজ বলেন, যখন গণতন্ত্র থাকে না, তখন ধর্মান্ধরা এই পরিস্থিতির সুযোগ নেয়। গণতন্ত্র, মত প্রকাশের স্বাধীনতা থাকলে এ ধরনের ঘটনা অনেক কমে যেত। তিনি এই ঘটনায় জড়িত প্রকৃত দোষীদের খুঁজে বের করা এবং প্রভাবমুক্তভাবে কাজ করার পরিবেশ বজায় রাখার আহ্বান জানান। সেই সঙ্গে সরকারকে পরিবেশ উন্নয়নের জন্য কাজ করারও পরামর্শ দেন তিনি।
ফয়সাল হত্যাকাণ্ডের নিন্দা জানিয়ে হাফিজ বলেন, সরকার এই হত্যার দায় এড়াতে পারে না। দেশে বিচারহীনতার সংস্কৃতি চলছে। আইনশৃঙ্খলা রক্ষাকারী বাহিনী সন্ত্রাসীদের না খুঁজে গণতন্ত্রকামীদের খুঁজে বেড়াচ্ছে। সে কারণে অপরাধীরা একের পর এক পার পেয়ে যাচ্ছে।
