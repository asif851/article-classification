
যানবাহনে পেট্রলবোমা নিক্ষেপকারীদের ধরে পুলিশে দিলেই এক লাখ টাকা পুরস্কার দেওয়া হবে বলে ময়মনসিংহের নান্দাইলে গতকাল মাইকিং করা হয়েছে।জেলা পুলিশের বরাত দিয়ে গতকাল বুধবার সকাল থেকে এ প্রচারণা চালোনো হয়।মাইকে ঘোষণাটি প্রচারের পর প্রতিক্রিয়া জানতে চাইলে নান্দাইল পৌর শহরের নতুন বাজার এলাকার তিনজন ব্যবসায়ী ও চারজন পথচারী বলেন, যানবাহনে আগুন দিয়ে নিরপরাধ মানুষ হত্যাকারীদের কঠোর শাস্তি হওয়া প্রয়োজন।কিন্তু কারা যানবাহনে পেট্রলবোমা ছুড়ছে, তা নিয়ে বিভ্রান্তি আছে। তবে হাতেনাতে এসব দুর্বৃত্তদের ধরতে পারলে এ নিয়ে কেউ বিতর্ক তোলার সুযোগ পাবে না বলে তাঁরা মনে করেন।নান্দাইল মডেল থানার ভারপ্রাপ্ত কর্মকর্তা (ওসি) কাজী আয়ূবুর রহমান প্রথম আলোকে বলেন, জেলা পুলিশের নির্দেশে অপরাধীদের ধরতে জনগণের সহায়তা চেয়ে এ ঘোষণা প্রচার করা হচ্ছে।
