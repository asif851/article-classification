
বগুড়ার দুপচাঁচিয়া উপজেলার পৌর এলাকায় নিউমার্কেটের নৈশপ্রহরী মোজাহার আলীকে (৫৫) গলা কেটে হত্যা করেছে দুর্বৃত্তরা। সেখানকার একটি দোকান থেকে স্বর্ণালংকার ও রুপার তৈরি গয়না লুট করে নিয়ে গেছে বলে অভিযোগ পাওয়া গেছে।
গতকাল শনিবার রাতে এ ঘটনা ঘটে। পুলিশ ঘটনাস্থল থেকে গ্যাসের একটি সিলিন্ডার, তালা কাটার যন্ত্র ও ছুরি উদ্ধার করেছে।
এলাকাবাসীর ভাষ্য, রাতে নিউমার্কেটে ঢোকার চারটি প্রধান ফটকে তালা দিয়ে নৈশপ্রহরী পাহারা দিতেন। নিউমার্কেটের পশ্চিম ফটকে সিসি ক্যামেরা ছিল। তিনতলা মার্কেটের নিচতলা ও দোতলায় বিভিন্ন দোকান এবং দোতলায় ইসলামী ব্যাংক বাংলাদেশ লিমিটেডের শাখা ছিল। মার্কেটের তিনতলায় মালিক শামসুদ্দিন আহম্মেদ পরিবার নিয়ে থাকতেন।
পুলিশ ও এলাকাবাসীর ধারণা, দুর্বৃত্তরা নৈশপ্রহরী মোজাহার আলীকে হত্যার পর নিচতলায় মেসার্স মাকসুমা জুয়েলার্সের দোকানের গয়না লুট করে। পরে পালিয়ে যায়। ভোরে মার্কেটের মালিক শামসুদ্দিন নামাজের জন্য নিচতলায় এসে নৈশপ্রহরীর রক্তমাখা লাশ দেখে চিৎকার করে ওঠেন। এ সময় স্থানীয় লোকজন জড়ো হয়।
জুয়েলার্সের মালিক আবু বক্কর ছিদ্দিকের ভাষ্য, তাঁর দোকানের ৫ ভরি স্বর্ণালংকার ও ৪০ ভরি রুপার গয়না লুট করে নিয়ে গেছে দুর্বৃত্তরা। তবে সিন্দুকের তালা ভাঙতে পারেনি।
সকালে বগুড়ার সহকারী পুলিশ সুপার (বি-সার্কেল) আলমগীর হোসেন ও দুপচাঁচিয়া থানার ভারপ্রাপ্ত কর্মকর্তা (ওসি) নজরুল ইসলাম ঘটনাস্থল পরিদর্শন করেন।
