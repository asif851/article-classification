
তথ্যমন্ত্রী হাসানুল হক ইনু বলেছেন, খালেদা জিয়া গৃহে অন্তরীণ নন। কাউকে গৃহবন্দী করতে গেলে প্রজ্ঞাপন জারি করতে হয়। যেহেতু প্রজ্ঞাপন জারি হয়নি, তাই তিনি মুক্ত।আজ বুধবার বঙ্গবন্ধু অ্যাভিনিউয়ে জাতীয় সমাজতান্ত্রিক দলের (জাসদ) কার্যালয়ে সাংবাদিকদের প্রশ্নের জবাবে ইনু এ কথা বলেন।৫ জানুয়ারি নির্বাচন উপলক্ষে জাসদ আজ তাদের নির্বাচনি ইশতেহার ঘোষণা করে। ইশতেহার পাঠ করে শোনান দলটির সাধারণ সম্পাদক শরীফ নুরুল আম্বিয়া।ইশতেহার ঘোষণার পর সাংবাদিকদের প্রশ্নের জবাবে হাসানুল হক ইনু বলেছেন, জাসদ সরকারে অংশ নিতে ইচ্ছুক।বিরোধী দল যেহেতু নির্বাচনে অংশ নিচ্ছে না, সেহেতু জাসদের বিরোধী দলে যাওয়ার কোনো সম্ভাবনা আছে কি না—এমন প্রশ্নের জবাবে তথ্যমন্ত্রী বলেন, জাতীয় পার্টি নির্বাচনে আছে। নির্বাচনের ফলাফলের পর বিষয়টি সুরাহা হবে।ইনু বলেন, যারা জঙ্গিবাদের দোসর, তারাই নির্বাচন বর্জন করছে।আসন্ন দশম জাতীয় সংসদ নির্বাচনে জাসদ থেকে চারজন নৌকা প্রতীক নিয়ে ও ১৯ জন মশাল প্রতীক নিয়ে অংশ নিচ্ছেন।
