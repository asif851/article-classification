
পাবনার সাঁথিয়া উপজেলার বনগ্রামে হিন্দু সম্প্রদায়ের বাড়িতে হামলা, ভাঙচুর ও লুটপাটের ঘটনার জন্য স্বরাষ্ট্র প্রতিমন্ত্রী শামসুল হক টুকুকে দায়ী করেছেন সাবেক তথ্য প্রতিমন্ত্রী ও আওয়ামী লীগ নেতা আবু সাইয়িদ। গতকাল শুক্রবার বিকেলে বনগ্রাম বাজারে এক প্রতিবাদ সমাবেশে প্রধান অতিথির বক্তব্যে তিনি এ দাবি করেন।
আবু সাইয়িদ বলেন, ‘ঘটনার সময় স্বরাষ্ট্র প্রতিমন্ত্রী মাত্র ১০ মাইল দূরে ছিলেন। ঘটনার খবর পেয়ে তিনি নিজে আসেননি, তাঁর পুলিশ বাহিনীকেও পাঠাননি। কিন্তু পুলিশকে দিয়ে প্রতিপক্ষকে ঘায়েল করতে দায়সারাগোছের দুটি মামলা করিয়েছেন। যার একজন সাক্ষী ১০ বছর আগে মারা গেছেন।’
তিনি বলেন, ‘মূলত স্বরাষ্ট্র প্রতিমন্ত্রী ও তাঁর অনুসারীদের কারণেই এই হামলার ঘটনা ঘটেছে। ঘটনার মূল হোতা এখনো তাঁর সঙ্গে প্রকাশ্যে ঘুরে বেড়ালেও পুলিশ গ্রেপ্তার করছে না।’
 
