
প্রধানমন্ত্রী শেখ হাসিনাকে বাদ দিয়ে পরবর্তী জাতীয় সংসদ নির্বাচন করার ব্যাপারে বিএনপির চেয়ারপারসন খালেদা জিয়ার দেওয়া বক্তব্য ‘অন্ধ আক্রোশের বহিঃপ্রকাশ’ বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। তিনি বলেছেন, ‘শেখ হাসিনাকে ছাড়া নির্বাচন—এটা শেখ হাসিনার প্রতি খালেদা জিয়ার অন্ধ আক্রোশের বহিঃপ্রকাশ ছাড়া আর কিছুই না। এটা গণতন্ত্রের ভাষা নয়, অস্ত্রের ভাষা।’
আজ রোববার ঢাকা কলেজের বার্ষিক পুরস্কার বিতরণী অনুষ্ঠান শেষে সাংবাদিকদের বিভিন্ন প্রশ্নের জবাবে ওবায়দুল কাদের এসব কথা বলেন।
খালেদা জিয়ার বক্তব্যে উল্লেখ করা ‘শেখ হাসিনাকে বাদ দিয়ে নির্বাচন’, ‘হাসিনামুক্ত নির্বাচন’—এসব কথার সমালোচনা করেন ওবায়দুল কাদের। তিনি বলেন, ‘শেখ হাসিনাকে বাদ দিয়ে নির্বাচন হবে কি না—এটা নির্বাচন কমিশন জানে। কে আইনগতভাবে নিষিদ্ধ থাকে, সেটা তো এখন বলার উপায় নেই। এটা তাঁর অন্ধ আক্রোশের বহিঃপ্রকাশ। এখানে ষড়যন্ত্রের গন্ধ পাওয়া যাচ্ছে। তবে তাঁরা কি আরেকটি ১৫ আগস্টের মতো ট্র্যাজেডি ঘটাতে চাইছেন?—এটাই আমার প্রশ্ন।’
খালেদা জিয়া আবার সংলাপের আহ্বান জানিয়েছেন—এ ব্যাপারে সাংবাদিকেরা দৃষ্টি আকর্ষণ করলে ওবায়দুল কাদের বলেন, ‘উনি (খালেদা জিয়া) তো শেখ হাসিনাকে রাখতেই চান না নির্বাচনে। তাহলে সংলাপ করবেন কার সঙ্গে? গণভবনে দেশের প্রধানমন্ত্রী ওনাকে সংলাপের আহ্বান জানিয়েছিলেন, সেই সংলাপে তো উনি অংশগ্রহণ করেননি।’
বিএনপির কাউন্সিল প্রসঙ্গে ওবায়দুল কাদের বলেন, আওয়ামী লীগে প্রকাশ্য সম্মতিতে সভাপতি ও সাধারণ সম্পাদক নির্বাচন হয়ে থাকে। বিএনপিও প্রকাশ্যে কাউন্সিলরদের সম্মতিতে নির্বাচন করতে পারত। তিনি আরও বলেন, ‘এই নাটকের কী দরকার ছিল? এটা এক ধরনের তামাশার নাটক হলো। চেয়ারপারসন, ভাইস চেয়ারম্যান আগেই নির্বাচিত হলো। আবার সবকিছু তাঁর (খালেদা জিয়া) অধীনেই চলে গেল। সাধারণ সম্পাদক ছিল তাঁদের কাউন্সিলের আলোচনার কেন্দ্রবিন্দু। সম্মেলনের দিন তাঁরা নির্বাচিত করতে পারলেন না। কাজেই বিএনপির মুখে গণতন্ত্রের কথা ভূতের মুখে রাম নাম ছাড়া কিছুই না।’
