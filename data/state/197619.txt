
চট্টগ্রামে রেলওয়ে পূর্বাঞ্চলের সদর দপ্তর সিআরবির অদূরে সাতরাস্তার মোড়ে সংঘর্ষের ঘটনায় পুলিশ ১৮ জনকে গ্রেপ্তার করেছে।গত মঙ্গলবার রাতে নগরের সিআরবি, গোয়ালপাড়া, এনায়েতবাজার, চট্টগ্রাম স্টেশনসহ আশপাশের এলাকায় অভিযান চালিয়ে তাঁদের গ্রেপ্তার করা হয়।গত ১ নভেম্বর সাতরাস্তার মোড়ে সংঘর্ষে নয়জন আহত হন। আধিপত্য বিস্তার নিয়ে যুবলীগ থেকে বহিষ্কৃত হেলাল আকবর চৌধুরী ওরফে বাবর এবং ছাত্রলীগের বহিষ্কৃত নেতা সাইফুল আলম ওরফে লিমনের অনুসারীদের মধ্যে এই সংঘর্ষ হয়। সেদিন রাতে কোতোয়ালি থানার উপপরিদর্শক (এসআই) রুহুল আমিন ৫৪ জনের বিরুদ্ধে দাঙ্গাহাঙ্গামা ও পুলিশের কাজে বাধা দেওয়ার অভিযোগে মামলা করেন।কোতোয়ালি থানার ভারপ্রাপ্ত কর্মকর্তা (ওসি) জসিম উদ্দিন প্রথম আলোকে বলেন, মঙ্গলবার রাতে গ্রেপ্তার ব্যক্তিদের মধ্যে চারজন এজাহারভুক্ত আসামি। তাঁরা হলেন জালাল উদ্দিন, জসিম উদ্দিন, মোহাম্মদ হেলাল ও সালাহউদ্দিন।পুলিশ জানায়, বাকি ১৪ জনকে ১ নভেম্বরের ঘটনায় করা মামলায় গ্রেপ্তার দেখানো হয়েছে।মঙ্গলবার রাতে গ্রেপ্তার জালাল উদ্দিন চট্টগ্রাম মহানগর ছাত্রলীগের কার্যকরী কমিটির সদস্য ছিলেন। তিনি ছাত্রলীগের বহিষ্কৃত নেতা লিমনের অনুসারী হিসেবে পরিচিত। জালালের বিরুদ্ধে গত সোমবার আগ্রাবাদে দোকান ভাঙচুরের অভিযোগ ওঠে। গত মঙ্গলবার তাঁকে সংগঠন থেকে এক মাসের জন্য বহিষ্কার করা হয়।গত ১২ অক্টোবর সিআরবি এলাকায় বাবর ও লিমনের অনুসারীদের মধ্যে পাল্টাপাল্টি ধাওয়ার ঘটনা ঘটে। ২০১৩ সালের ২৪ জুন একই এলাকায় সংঘর্ষে দুজন নিহত হন। ওই ঘটনায় লিমন ও বাবরকে গ্রেপ্তার করা হয়েছিল। পরে তাঁরা জামিনে মুক্তি পান।
