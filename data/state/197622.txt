
সড়ক দুর্ঘটনায় আহত জগন্নাথ বিশ্ববিদ্যালয়ের ছাত্র আশরাফুল ইসলামের পায়ে অস্ত্রোপচার হচ্ছে। তাঁর চিকিৎসার দায়িত্ব নিয়েছে বিশ্ববিদ্যালয় কর্তৃপক্ষ। তাঁকে উন্নত চিকিৎসার জন্য গত মঙ্গলবার রাতে ঢাকায় নেওয়া হয়েছে। তিনি ঢাকার পঙ্গু হাসপাতালে ভর্তি হয়েছেন।
গতকাল বুধবার জানতে চাইলে আশরাফুল ইসলাম প্রথম আলোকে বলেন, সংবাদপত্রে খবর পড়ে বিশ্ববিদ্যালয়ের উপাচার্য মো. মিজানুর রহমান তাঁর চিকিৎসার প্রয়োজনীয় পদক্ষেপ নিতে নির্দেশ দেন। নির্দেশ অনুযায়ী, গত মঙ্গলবার রাত সাড়ে ১২টার দিকে একটি অ্যাম্বুলেন্সে করে তাঁকে ঢাকায় নেওয়া হয়। ইতিমধ্যে তাঁর চিকিৎসার কার্যক্রম শুরু হয়েছে।
আশরাফুলের বাড়ি ঝিনাইদহের হরিণাকুণ্ডু উপজেলার জোড়াপুকুরিয়া গ্রামে। তিনি জগন্নাথ বিশ্ববিদ্যালয়ে ইংরেজি বিভাগে স্নাতক (সম্মান) তৃতীয় বর্ষের ছাত্র। তাঁর বাবা চা-বিক্রেতা। আশরাফুল ছাত্র পড়িয়ে পড়ালেখার খরচ চালাতেন। ঈদের ছুটিতে বাড়িতে আসেন। পরে জানতে পারেন টাকার অভাবে তাঁদের ঈদের কেনাকাটা হয়নি। এ জন্য ২৭ আগস্ট রাজমিস্ত্রির সহযোগীর কাজে যাচ্ছিলেন। পথে ট্রলি দুর্ঘটনায় তাঁর বাঁ পা ভেঙে যায়। পরে ঝিনাইদহ হাসপাতালে ভর্তি হন। কিন্তু টাকার অভাবে তিনি অস্ত্রোপচার করতে পারছিলেন না। এ নিয়ে ১১ সেপ্টেম্বর প্রথম আলোয় ‘আশরাফুলের অস্ত্রোপচার কি হবে না?’ শিরোনামে প্রতিবেদন প্রকাশিত হয়। এরপর বিশ্ববিদ্যালয় কর্তৃপক্ষ তাঁর চিকিৎসার দায়িত্ব নেয়।
