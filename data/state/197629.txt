
মৌলভীবাজারের কমলগঞ্জ উপজেলার লাউয়াছড়া জাতীয় উদ্যানের কালাছড়া চৈলতা গাছের তলায় কাঠ পাচারকারী চক্রের হামলায় বন বিট কর্মকর্তাসহ চার বনকর্মী আহত হয়েছেন।
বন বিট কর্মকর্তা মাহমুদুর রহমানের (৪২) নেতৃত্বে গত রোববার সন্ধ্যায় কাটা গাছ উদ্ধার করতে গিয়ে পাচারকারীদের এ হামলার শিকার হন বনকর্মীরা। পরে পুলিশ পাচারকারী চক্রের তিন সদস্যকে আটক করে।
কালাছড়া বন বিট থেকে জানা যায়, কালাছড়া এলাকায় গাছ কাটার সংবাদ পেয়ে বিট কর্মকর্তা মাহমুদুর রহমানের নেতৃত্বে বনকর্মীরা চৈতলা গাছের তলায় গেলে কাঠ পাচারকারী চক্রের সদস্যরা অতর্কিতে তাঁদের ওপর হামলা চালায়। এ সময় বিট কর্মকর্তা মাহমুদুর, ভিলেজার আবুল বশর (৩৫), কামকো উড়াং (৩২) এবং সিপিজি সদস্য আনায়ার হোসেন (৩১) আহত হন। এর মধ্যে গুরুতর আহত বশর ও কামকোকে কমলগঞ্জ উপজেলা স্বাস্থ্য কমপ্লেক্সে ভর্তি করা হয়েছে।
আহত মাহমুদুর রহমান জানান, ঘটনাস্থল থেকে ১২০ ঘনফুট ইউক্যালিপটাস গাছের কাঠ জব্দ করা হয়েছে।
কমলগঞ্জ থানার ভারপ্রাপ্ত কর্মকর্তা (ওসি) নীহার রঞ্জন নাথ জানান, এ ঘটনায় বিট কর্মকর্তা থানায় মামলা দায়ের করেছেন। পুলিশ ঘটনার সঙ্গে জড়িত থাকার অভিযোগে গতকাল সোমবার দুজন নারীসহ তিনজনকে গ্রেপ্তার করেছে। চক্রের বাকি সদস্যদেরও গ্রেপ্তারের চেষ্টা চলছে।
