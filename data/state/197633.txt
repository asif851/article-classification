
নববর্ষের অনুষ্ঠানে যোগ দিয়ে দল-সমর্থিত তিন মেয়র পদপ্রার্থীর জন্য ভোট চেয়েছেন বিএনপির চেয়ারপারসন খালেদা জিয়া। বিএনপি-সমর্থিত প্রার্থীদের ভোট দিয়ে জনগণকে সরকারের বিরুদ্ধে ‘নীরব বিপ্লব’ ঘটানোর আহ্বানও জানিয়েছেন তিনি।আজ মঙ্গলবার নয়াপল্টনে দলের কেন্দ্রীয় কার্যালয়ের সামনে নববর্ষের অনুষ্ঠানে খালেদা জিয়া এই আহ্বান জানান। এ সময় খালেদা জিয়ার পাশে ছিলেন ঢাকা দক্ষিণের মেয়র পদপ্রার্থী মির্জা আব্বাসের স্ত্রী আফরোজা আব্বাস এবং উত্তরের মেয়র পদপ্রার্থী তাবিথ আউয়াল। বিএনপির অঙ্গ সংগঠন জাতীয়তাবাদী সামাজিক সাংস্কৃতিক সংস্থা (জাসাস) এ বর্ষবরণ অনুষ্ঠানের আয়োজন করে।বিএনপি-সমর্থিত ঢাকা দক্ষিণের প্রার্থী মির্জা আব্বাস, উত্তরের প্রার্থী তাবিথ আউয়াল এবং চট্টগ্রামের প্রার্থী এম মনজুর আলমকে ভোট দেওয়ার আহ্বান জানিয়ে খালেদা জিয়া বলেন, ‘এ সরকার নিজেরা নির্বাচিত নয়, তারা আইন লঙ্ঘন করে সব করছে। আর আমাদের প্রতি পদে পদে বাধা দিচ্ছে। ভোট দিয়ে জনগণ নীরব বিপ্লব ঘটাবেন। জালেম সরকারকে দেখিয়ে দেবেন, জনগণ কী করতে পারে।’খালেদা জিয়া বলেন, ‘অবৈধ সরকার ভেবেছিল ঢাকা ও চট্টগ্রামের সিটি করপোরেশন নির্বাচনে বিএনপি অংশ নেবে না। কিন্তু আমরা জানিয়ে দিতে চাই, আমাদের আন্দোলন জাতীয় নির্বাচনের দাবিতে।’ বরিশাল, গাজীপুর, কুমিল্লা সিটি করপোরেশনসহ বেশির ভাগ উপজেলা পরিষদের নির্বাচনে বিএনপি-সমর্থিত প্রার্থীদের জয়ের কথা উল্লেখ করে খালেদা জিয়া বলেন, ওই সব নির্বাচনে প্রমাণ হয়েছে মানুষ পরিবর্তন চায়। ‘জালেম, খুনি সরকারকে’ দেখতে চায় না। ঢাকা সিটি করপোরেশনেও মানুষ পরিবর্তন আনবে।বিএনপি-সমর্থিত প্রার্থীরা ঢাকায় নির্বাচিত হলে যানজট, গ্যাস, পানিসহ সব সমস্যা সমাধান করে ‘নোংরা’ ঢাকাকে সব শ্রেণির মানুষের বাস উপযোগী করে তোলা হবে বলে আশ্বাস দেন খালেদা জিয়া।মির্জা আব্বাসের পক্ষে ভোট চেয়ে খালেদা জিয়া বলেন, ‘মির্জা আব্বাস আগেও মেয়র ছিলেন। আবার ভোট দিয়ে তাঁকে সুযোগ দেবেন।’ তাবিথের পক্ষে ভোট চেয়ে বিএনপির প্রধান বলেন, ‘তাবিথ বিদেশে পড়ালেখা করে এসেছেন। শিক্ষিত, ভালো ছেলে। তিনি নতুন নতুন “আইডিয়া” দিয়ে ঢাকাকে সুন্দর, বাসোপযোগী করে গড়ে তুলবেন।’ চট্টগ্রামে বিএনপি-সমর্থিত প্রার্থী মনজুরের কমলালেবু মার্কায়ও ভোট চান খালেদা জিয়া।মঞ্চ করতে না পারায় নয়াপল্টনে কেন্দ্রীয় কার্যালয়ের নিচতলার খোলা কক্ষটিতে মঞ্চের মতো ব্যবহার করেন শিল্পীরা। দুপুরের পর থেকেই ওই এলাকায় জমায়েত হন নেতা-কর্মীরা। কয়েক হাজার নেতা-কর্মী অনুষ্ঠানে উপস্থিত ছিলেন। বিকেল পাঁচটার পরপর অনুষ্ঠানস্থলে পৌঁছান খালেদা। মির্জা আব্বাসের স্ত্রীর হাত থেকে তাঁর নির্বাচনী প্রতীক ‘মগ’ নিয়ে তা নেতা-কর্মীদের উদ্দেশে নাড়ান খালেদা জিয়া। স্লোগান দিয়ে নেতা-কর্মীরা জবাব দেন। রাস্তার ওপর একটি চেয়ারে বসেন খালেদা জিয়া। তাঁর সঙ্গে ছিলেন দলের স্থায়ী কমিটির সদস্য মওদুদ আহমদ, আদর্শ ঢাকা আন্দোলনের আহ্বায়ক এমাজউদ্দীন আহমদ প্রমুখ।নেতা-কর্মীদের উপস্থিতির কারণে একপর্যায়ে বিএনপির কার্যালয়ের সামনের রাস্তার দক্ষিণ পাশে যান চলাচল বন্ধ হয়ে যায়। এতে আশপাশের এলাকায় যানজট তৈরি হয়।

