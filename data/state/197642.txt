

জনগণের দুর্ভোগ লাঘব ও যানজট নিরসনে পুলিশকে সহায়তায় স্বেচ্ছাসেবকের ভূমিকা পালন করতে দলীয় নেতা–কর্মীদের প্রতি আহ্বান জানিয়েছেন সড়ক পরিবহন ও সেতুমন্ত্রী এবং আওয়ামী লীগের সাধারণ সম্পাদক ওবায়দুল কাদের।
আজ মঙ্গলবার সকালে তিনি ঢাকা-ময়মনসিংহ মহাসড়কের যানজট পরিস্থিতি ও রাস্তার সংস্কারকাজ পরিদর্শনে যান। এ সময় তারগাছ এলাকায় তিনি এ আহ্বান জানান।
মন্ত্রী বলেন, ‘জনগণ আমাদের জাতীয় সম্পদ। দুর্ভোগ লাঘবে দলের নেতা–কর্মীদের জনগণের পাশে দাঁড়াতে হবে।’ এ সময় তিনি যানজট নিরসনে পুলিশকে সহায়তায় দলীয় নেতা-কর্মীদের স্বেচ্ছাসেবকের ভূমিকা পালন করতে অনুরোধ জানান।
ওবায়দুল কাদের বলেন, ‘গার্মেন্টস মালিকেরা যেন শ্রমিকদের ছুটি এক সময় না দিয়ে ভাগ ভাগ করে দেন। তার কারণ হচ্ছে, পোশাকশ্রমিকেরা একসঙ্গে বাড়ি ফিরতে শুরু করলে রাস্তায় দীর্ঘ যানজটের সৃষ্টি হয়। এমনিতেই বর্ষাকাল, তার ওপর রাস্তায় যদি বাড়তি চাপ থাকে, তবে যানজট কিছুতেই রুখতে পারব না। কাজেই গার্মেন্টস মালিকেরাও এবার দায়িত্ববোধের পরিচয় দেবেন।’
এ সময় মন্ত্রীর সঙ্গে ছিলেন সড়ক বিভাগের ঢাকা বিভাগীয় তত্ত্বাবধায়ক প্রকৌশলী সবুজ উদ্দিন খান, গাজীপুর সড়ক বিভাগের নির্বাহী প্রকৌশলী ডি এ কে এম নাহীন রেজা, গাজীপুর মহানগর আওয়ামী লীগের সাধারণ সম্পাদক জাহাঙ্গীর আলম প্রমুখ।
