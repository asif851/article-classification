
ছাত্রলীগের কেন্দ্রীয় সহসম্পাদক দিয়াজ ইরফান চৌধুরীর মৃত্যু হত্যা হয়ে থাকলে আসামিদের গ্রেপ্তার করা, জামায়াত-শিবিরের পৃষ্ঠপোষকদের স্ব-স্ব পদ থেকে অপসারণ, মাদকমুক্ত ক্যাম্পাস গড়া, সেশনজট নিরসনে একাডেমিক ক্যালেন্ডার প্রণয়নসহ ১২ দফা দাবিতে চট্টগ্রাম বিশ্ববিদ্যালয়ের উপাচার্যকে স্মারকলিপি দিয়েছে ছাত্রলীগ। গতকাল রোববার দুপুরে চট্টগ্রাম বিশ্ববিদ্যালয় ছাত্রলীগের সভাপতি আলমগীর টিপু ও সাধারণ সম্পাদক ফজলে রাব্বি উপাচার্য কার্যালয়ে গিয়ে স্মারকলিপি জমা দেন।
উপাচার্য ইফতেখার উদ্দিন চৌধুরী সাংবাদিকদের বলেন, ‘ছাত্রলীগ স্মারকলিপি নিয়ে আমার কাছে এসেছিল। আমার উপস্থিতিতে প্রক্টর স্মারকলিপিটি গ্রহণ করে। তাদের সঙ্গে আমার আলোচনা হয়েছে। তাদের যৌক্তিক দাবিগুলো মেনে নেওয়া হবে।’
এ বিষয়ে বিশ্ববিদ্যালয় ছাত্রলীগের সাধারণ সম্পাদক ফজলে রাব্বি ও সহসভাপতি রেজাউল হক প্রথম আলোকে বলেন, শিক্ষার্থীদের শিক্ষাজীবন সুন্দর করার লক্ষ্যে ১২ দফা দাবি দেওয়া হয়েছে। দাবি আদায় না হওয়া পর্যন্ত ছাত্রলীগ গঠনমূলক কর্মসূচির মাধ্যমে রাজপথে থাকবে।
 
