
দেশে সম্প্রতি একের পর এক হত্যাকাণ্ডের ঘটনার সঙ্গে ইসরায়েলি গোয়েন্দা সংস্থা মোসাদের সম্পৃক্ততার ইঙ্গিত দিয়েছেন স্বরাষ্ট্রমন্ত্রী আসাদুজ্জামান খান কামাল। তিনি মনে করেন, ধারাবাহিক এসব হত্যাকাণ্ডের ঘটনাগুলো ‘আন্তর্জাতিক ষড়যন্ত্রের’ অংশ।
গতকাল সোমবার বিবিসি বাংলাকে সাক্ষাৎকারে স্বরাষ্ট্রমন্ত্রী বলেন, ‘ইতিমধ্যে বাইরের একটি গোয়েন্দা সংস্থা এর সঙ্গে যুক্ত হয়েছে। এগুলো নিয়ে নয়া প্রচেষ্টা শুরু করেছে।’
স্বরাষ্ট্রমন্ত্রী এসব হত্যাকাণ্ডের জন্য বিরোধী রাজনৈতিক দলগুলোকে দায়ী করেন। তিনি মনে করেন, বিএনপি ও জামায়াত-শিবির এর জন্য দায়ী। তিনি বলেন, ‘আমরা চিহ্নিত করেছি, যারা শিবির ছিল তারাই হুজি (হরকাতুল জিহাদ) হয়েছে, তারাই জেএমবি হয়েছিল এবং তারাই আনসারুল্লা বাংলা টিম। এরাই একেক সময় একেক নাম দিয়ে এসব করছে।’
সম্প্রতি বিএনপির নেতা আসলাম চৌধুরীর সঙ্গে ইসরায়েলের নাগরিক মেন্দি সাফাদির ‘বৈঠকের’ প্রসঙ্গ টেনে স্বরাষ্ট্রমন্ত্রী বলেন, বাংলাদেশকে একটি অকার্যকর রাষ্ট্র বানানোর চক্রান্ত চলছে।
আসাদুজ্জামান বলেন, ‘এটা আপনারাও ভালো করে বলেছেন, ইসরায়েলি এক গোয়েন্দা সংস্থা আমাদের এক রাজনৈতিক নেতার সঙ্গে কথা বলছে। এটা তো আপনারা শুনেছেন, দেখেছেন।’
 
