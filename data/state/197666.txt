
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, শেখ হাসিনা বিশ্বসভায় যোগ দিয়ে মিয়ানমার থেকে বিতাড়িত অসহায় লাখ লাখ বিপন্ন রোহিঙ্গা মুসলমানের পক্ষে জনমত গড়ে তুলেছেন। যাতে সারা বিশ্বের নামীদামি রাষ্ট্রনায়কেরা, যুক্তরাষ্ট্রের প্রেসিডেন্ট, ইউরোপীয় ইউনিয়ন আজ রোহিঙ্গাদের পক্ষে দাঁড়িয়েছে। 
শনিবার বিকেলে নোয়াখালীর সুবর্ণচরের চরজব্বর ডিগ্রি কলেজ মাঠে উপজেলা আওয়ামী লীগ আয়োজিত জনসভায় প্রধান অতিথির ভাষণে সেতুমন্ত্রী এসব কথা বলেন। সেতুমন্ত্রী বলেন, শেখ হাসিনা রোহিঙ্গাদের নিয়ে যে বলিষ্ঠ ভূমিকা নিয়েছেন, তাতে তিনি সারা দুনিয়ার প্রশংসা পাচ্ছেন। কিন্তু বিএনপি, বাংলাদেশ নালিশ পার্টি। তাদের কোনো কাজ নেই। শুধু সমালোচনা। ওবায়দুল কাদের বলেন, বিএনপি শেখ হাসিনাকে দেখতে পারে না বলে তাঁর কাজ তাদের পছন্দ হয় না। যাকে দেখতে নারী, তাঁর চলন বাঁকা। বিএনপির আজ আওয়ামী লীগ যতটা না শত্রু, তার চেয়ে বড় শত্রু হলো শেখ হাসিনা। মন্ত্রী সুবর্ণচরকে পৌরসভায় উন্নীত করার আশ্বাস দিয়ে বলেন, সোনাপুর থেকে চেয়ারম্যানঘাট রেললাইন নির্মাণে একটি প্রকল্প প্রধানমন্ত্রীর দপ্তরে রয়েছে। সেনবাগ, বেগমগঞ্জ, কবিরহাট, কোম্পানীগঞ্জ, সদর উপজেলার পানি নিষ্কাশনে নোয়াখালী খাল সংস্কারে ৪৭৪ কোটি টাকার প্রকল্প পাস হয়েছে। শিগগিরই সেনাবাহিনী কাজ শুরু করবে। সুবর্ণচর উপজেলা আওয়ামী লীগের সভাপতি ওমর ফারুকের সভাপতিত্বে জনসভায় প্রধান বক্তা ছিলেন জেলা আওয়ামী লীগের সাধারণ সম্পাদক সাংসদ মোহাম্মদ একরামুল করিম চৌধুরী। অন্যদের মধ্যে কেন্দ্রীয় আওয়ামী লীগের যুগ্ম সাধারণ সম্পাদক মাহবুবুল আলম হানিফ, বস্ত্র ও পাটমন্ত্রী মির্জা আজম, সাংসদ মোরশেদ আলম ও জেলা আওয়ামী লীগের সভাপতি এ এচই এম খায়রুল আনাম চৌধুরীসহ জেলা ও উপজেলা আওয়ামী লীগের নেতারা বক্তৃতা করেন।
