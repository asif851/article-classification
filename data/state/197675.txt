
যশোরের তাপমাত্রা ৪২ ডিগ্রি সেলসিয়াস ছাড়িয়ে গেছে। গতকাল বৃহস্পতিবার দেশের সর্বোচ্চ তাপমাত্রা ছিল যশোরে ৪২ দশমিক ৬ ডিগ্রি সেলসিয়াস।যশোরের মতিউর রহমান বিমানঘাঁটির আবহাওয়া বিভাগ সূত্রে জানা গেছে, এ বছরের মধ্যে এটিই ছিল দেশের সর্বোচ্চ তাপমাত্রা। এক সপ্তাহ ধরে ৪০ থেকে ৪২ ডিগ্রির মধ্যে যশোরের তাপমাত্রা ওঠানামা করছে, যে কারণে দাবদাহে প্রাণীকুলের হাঁস-ফাঁস অবস্থা হচ্ছে। এদিকে তীব্র দাবদাহের কারণে যশোরে পানির স্তর স্বাভাবিকের চেয়ে ছয় ফুট নিচে নেমে গেছে, যে কারণে শহরের ৯৫ শতাংশ হস্তচালিত নলকূপে পানি পাওয়া যাচ্ছে না। খাওয়ার পানির তীব্র সংকট দেখা দিয়েছে।যশোর পৌরসভার সহকারী প্রকৌশলী (পানি) হাফিজুর রহমান প্রথম আলোকে বলেন, ২৭ থেকে ২৮ ফুট নিচে পানির স্তর থাকলে হস্তচালিত নলকূপে পানি পাওয়া যায়। কিন্তু এখন যশোরের পানির স্তর ৩৩ ফুট নিচে নেমে গেছে। যার জন্য শহরের ৯৫ ভাগ নলকূপে পানি নেই। পানির সংকট কাটাতে পৌরসভার পাইপলাইনে পানি সরবরাহ বাড়ানো হয়েছে।
