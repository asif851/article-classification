
বেসরকারি বিমান পরিবহন ও পর্যটনমন্ত্রী রাশেদ খান মেনন বলেছেন, ‘দেশে ক্ষুদ্রঋণ নিয়ে কাজ করতে গিয়ে ড. ইউনূস “পুউরম্যানস ইকোনমিস্ট” হিসেবে পরিচিতি পেয়েছেন। পৃথিবীর তাবৎ জাঁদরেল লোকেরা তাঁকে সমাদৃত ও শ্রদ্ধা করেন। কিন্তু আমি তাঁকে মূল্যায়ন করতে হোঁচট খাই।’রাজধানীর শাহবাগের জাতীয় জাদুঘরের নলিনীকান্ত ভট্টশালী প্রদর্শনী গ্যালারিতে আজ বুধবার বিকেলে এক আলোচনায় তিনি এ কথা বলেন। বিয়র্ন লোমবোর্গের গবেষণা ‘বাংলাদেশ প্রায়োরিটিজ: ব্যয় এবং সুবিধার মাধ্যমে সেরা সমাধানের শ্রেণিবিন্যাস’-এর ইংরেজি ও বাংলা গ্রন্থ প্রকাশনা উপলক্ষে এ আলোচনার আয়োজন করা হয়।প্রধান অতিথির বক্তব্যে মেনন বলেন, ‘এই ক্ষুদ্রঋণ দারিদ্র্যকে দূর করেনি, বরং একটা ঋণের চক্র চক্রাকারে চলে এসেছে। এই ফাঁক থেকে বেরিয়ে আসা কঠিন কাজ। ক্ষুদ্রঋণ নিয়ে কখনো খুব একটা বড় বিতর্ক হয়নি। এখন কিন্তু সবাই এটার সমালোচনার দিকে এগোচ্ছে। এখন সময় এসেছে এটা নিয়ে বিতর্ক করার, যাতে মানুষ সত্যিকারভাবে কোন জায়গায় প্রাধান্য দেবে তা যেন বুঝতে পারে।’
টাইম সাময়িকীর মূল্যায়নে বিশ্বের সবচেয়ে প্রভাবশালী ১০০ জনের একজন বিয়র্ন লোমবোর্গ। এই গবেষণাজাত বইটিতে বাংলাদেশের অর্থনৈতিক উন্নয়নে সমস্যা কী আর সমাধানে করণীয় কী এবং কোন কোন খাতকে প্রাধান্য দিতে হবে, তা বলা আছে। অ্যাডর্ন পাবলিকেশন লোমবোর্গের এই দুটি বই প্রকাশ করেছে।আলোচনাটি সঞ্চালনা করেন অ্যাডর্ন পাবলিকেশনের প্রকাশক সৈয়দ জাকির হোসাইন। আলোচনায় বিশেষ অতিথির বক্তব্যে বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) চেয়ারম্যান শাহজাহান মাহমুদ বলেন, ‘বিয়র্নের বইয়ে টেলিযোগাযোগ খাতকে বাদ দেওয়া হয়েছে। আশা করি, এই খাতকে তিনি নজরে আনবেন।’
