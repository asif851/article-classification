
বাংলাদেশে ইসলামিক স্টেট (আইএস) জঙ্গিরা আছে কি না, সে বিষয়ে নিশ্চিত নয় যুক্তরাষ্ট্র। মার্কিন পররাষ্ট্র দপ্তরের মুখপাত্র জন কারবি গত সোমবার নিয়মিত সংবাদ সম্মেলনে এ বিষয়ে এক প্রশ্নের জবাবে এ কথা বলেন। দপ্তরের ওয়েবসাইটে তাঁর ওই বক্তব্য প্রকাশিত হয়েছে।যুক্তরাষ্ট্রের রাজধানী ওয়াশিংটন ডিসিতে কারবি বলেন, ‘বাংলাদেশে আইএসের তৎপরতা সম্পর্কে নিশ্চিত করে কিছু বলা কঠিন। তবে এ ব্যাপারে তদন্ত চলছে। আমরা সাহায্য করতে চাই। দায় স্বীকার করার ব্যাপারটার সত্যতা নিশ্চিত করার কাজ বাংলাদেশের আইন প্রয়োগকারী কর্তৃপক্ষের। তারাই এটা করবে। তবে আমি মনে করি, আইএসের দায় স্বীকার করার বিষয়টি গুরুত্ব সহকারে বিবেচনা করা প্রয়োজন। বাংলাদেশের আইন প্রয়োগকারী সংস্থাগুলোকে তদন্ত শেষ করার সুযোগ দিতে হবে।’কারবি আরও বলেন, ‘বাংলাদেশে বিদেশি নাগরিকদের হত্যার ঘটনায় জড়িত অপরাধীদের চিহ্নিত করে বিচারের মুখোমুখি করার লক্ষ্যে দেশটির সরকারের সঙ্গে নিরলসভাবে কাজ করছে যুক্তরাষ্ট্র। এসব হামলার ঘটনায় আইএস দায় স্বীকার করেছে বলে যে খবর প্রকাশিত হয়েছে, সেটাও আমরা উদ্বেগের সঙ্গে বিবেচনায় নিয়েছি।’ঢাকার কূটনৈতিক এলাকায় ইতালীয় এক নাগরিককে হত্যা এবং তারপর রংপুরে জাপানি একজনকে হত্যার ঘটনায় আইএস দায় স্বীকার করেছে বলে আন্তর্জাতিক সংবাদমাধ্যমে খবর প্রকাশিত হয়। পুরান ঢাকার হোসেনি দালান চত্বরে শিয়া সম্প্রদায়ের ওপর গত শুক্রবার গভীর রাতে বোমা হামলার ঘটনায়ও আইএস দায় স্বীকার করেছে বলে যুক্তরাষ্ট্রভিত্তিক ওয়েবসাইট ‘সাইট ইন্টেলিজেন্স গ্রুপ’ জানিয়েছে। তবে এ ধরনের দাবির সত্যতা অস্বীকার করে বাংলাদেশ সরকার বলেছে, দুই বিদেশি হত্যার ঘটনায় জঙ্গিদের কোনো সংশ্লিষ্টতা পাওয়া যায়নি। দেশকে অস্থিতিশীল করার উদ্দেশ্যে এসব হামলা চালানো হয়েছে।
