
প্রধানমন্ত্রী শেখ হাসিনার ছেলে সজীব ওয়াজেদ জয়কে অপহরণ ও হত্যার ষড়যন্ত্রের অভিযোগে করা মামলায় জিজ্ঞাসাবাদের জন্য সাংবাদিক শফিক রেহমানকে দুই দফা রিমান্ড শেষে কারাগারে পাঠানোর আদেশ দিয়েছেন আদালত। আজ বুধবার ঢাকার মহানগর হাকিম রায়হানুল ইসলাম এ আদেশ দেন। এ ছাড়া শফিক রেহমানের স্ত্রী তালেয়া রেহমানকে শফিক রেহমানের সঙ্গে আদালতের হাজতখানায় ১৫ মিনিটের জন্য দেখা করার অনুমতি দেন আদালত। ১৬ এপ্রিল ইস্কাটনের বাসা থেকে শফিক রেহমানকে গ্রেপ্তার করে পুলিশ। এরপর দুই দফায় তাঁকে ১০ দিনের রিমান্ডে নেওয়া হয়। সজীব ওয়াজেদ জয়কে অপহরণ করে হত্যার ষড়যন্ত্রের অভিযোগে পুলিশ গত বছরের আগস্টে রমনা থানায় একটি সাধারণ ডায়েরি (জিডি) করে, যা পরে মামলায় রূপান্তরিত হয়। শফিক রেহমানকে আটক করার পর তাঁকে এ মামলায় গ্রেপ্তার দেখায় পল্টন থানার পুলিশ।
