
দশম জাতীয় সংসদ নির্বাচনে ক্ষমতাসীন আওয়ামী লীগের ব্যয় হয়েছে দুই কোটি ৫৩ লাখ ৯২ হাজার ৭১২ টাকা। আজ বৃহস্পতিবার রাজধানীর শেরেবাংলা নগরে নির্বাচন কমিশন কার্যালয়ে কমিশনের সচিব সিরাজুল ইসলাম এ ব্যয়ের বিবরণী জমা নেন।
আয়ের হিসাব দাখিল শেষে আওয়ামী লীগের দপ্তর সম্পাদক আবদুস সোবহান সাংবাদিকদের জানান, ‘দশম জাতীয় সংসদ নির্বাচনে দুই কোটি ৫৩ লাখ ৯২ হাজার ৭১২ টাকার দলীয় নির্বাচনী ব্যয় হয়েছে। সেটাই নির্বাচন কমিশনে জমা  দেওয়া হয়েছে।’ তিনি জানান, দশম জাতীয় সংসদ নির্বাচনে প্রচার, দলীয় সভাপতির সমাবেশ, মিছিল-মিটিং, বিজ্ঞাপন ও আনুষঙ্গিক কাজে এই অর্থ ব্যয় করা হয়েছে।
আওয়ামী লীগের নির্বাচন পরিচালনা কমিটির সদস্য রিয়াজুল কবির কাওসার বলেন, দলের সাধারণ সম্পাদক সৈয়দ আশরাফুল ইসলাম স্বাক্ষরিত ৩৫ পৃষ্ঠার রিটার্ন জমা দেওয়া হয়েছে। এই ৩৫ পৃষ্ঠার রিটার্ন নির্বাচন কমিশনের ওয়েবসাইটে প্রকাশ করা হবে। 
নির্বাচনে দলীয় ব্যয়ের হিসাব গত ২৩ এপ্রিলের মধ্যে নির্বাচন কমিশনে দেওয়ার বাধ্যবাধকতা থাকলেও তার এক মাস পরে এ হিসাব জমা দিল ক্ষমতাসীনেরা।
গণপ্রতিনিধিত্ব আদেশ অনুযায়ী, ভোটের ফলাফল গেজেট আকারে প্রকাশের পর ৯০ দিনের মধ্যে দলভিত্তিক নির্বাচনী ব্যয়ের হিসাব জমা দেওয়ার বিধান রয়েছে। গত ৮ জানুয়ারি এ গেজেট প্রকাশ করা হয়। তবে কুড়িগ্রাম-৪ আসনের দুটি  কেন্দ্রের পুনরায় ভোটসহ সর্বশেষ সংসদীয় আসনের গেজেট করা হয় ২৩ জানুয়ারি। সেই অনুযায়ী ২৩ এপ্রিলের মধ্যে সব দলকে নির্বাচনী ব্যয়ের হিসাব জমা দেওয়ার বাধ্যবাধকতা থাকলেও আজ নির্বাচন কমিশনে এ ব্যয়ের হিসাব দিল আওয়ামী লীগ।
নির্বাচনী আইন অনুযায়ী, যে দল থেকে সর্বোচ্চ ৫০ জন প্রার্থী নির্বাচনে অংশ নিয়েছেন, সেই দল সর্বোচ্চ ৭৫ লাখ টাকা; সর্বোচ্চ ১০০ প্রার্থীর জন্য দেড় কোটি টাকা; সর্বোচ্চ ২০০ প্রার্থীর জন্য তিন কোটি টাকা এবং সর্বোচ্চ ৩০০ আসনের প্রার্থীর জন্য সাড়ে চার কোটি টাকা ব্যয় করা যায়।
