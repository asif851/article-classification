
সাবেক মন্ত্রী আবদুল লতিফ সিদ্দিকীর বাঁ চোখে অস্ত্রোপচার হয়েছে। আজ বুধবার বেলা ১১টার দিকে বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) অধ্যাপক ও চক্ষুবিশেষজ্ঞ জাফর আহমেদ অস্ত্রোপচার করেন।এ তথ্য জানিয়ে লতিফ সিদ্দিকীর ব্যক্তিগত কর্মকর্তা মিজানুর রহমান প্রথম আলোকে বলেন, বার্ধক্যজনিত কারণে লতিফ সিদ্দিকীর বাঁ চোখে অস্ত্রোপচার করতে হয়েছে। তাঁর ডান চোখেও অস্ত্রোপচার করতে হবে।গত ২৮ সেপ্টেম্বর নিউইয়র্কে এক অনুষ্ঠানে পবিত্র হজ ও তাবলিগ জামাত এবং প্রধানমন্ত্রীর ছেলে সজীব ওয়াজেদ জয়কে নিয়ে বিরূপ মন্তব্য করায় মন্ত্রিসভা ও দল থেকে অপসারিত হন লতিফ সিদ্দিকী।ওই মন্তব্যের জন্য ধর্মীয় অনুভূতিতে আঘাত দেওয়ার অভিযোগে লতিফ সিদ্দিকীর বিরুদ্ধে ঢাকা ও দেশের ১৮টি জেলায় ২২টি মামলা করা হয়। গত ২৫ নভেম্বর লতিফ সিদ্দিকী রাজধানীর ধানমন্ডি থানায় আত্মসমর্পণ করেছেন। এর পর থেকে তিনি বিএসএমএমইউতে চিকিৎসাধীন ছিলেন।
