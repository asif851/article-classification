
অভ্যন্তরীণ বাজার থেকে ২৮ টাকা কেজি দরে দুই লাখ টন গম সংগ্রহের সিদ্ধান্ত নিয়েছে সরকার। আজ সোমবার খাদ্য মন্ত্রণালয়ের সভাকক্ষে অনুষ্ঠিত খাদ্য পরিকল্পনা ও পরিধারণ কমিটির সভায় এই সিদ্ধান্ত নেওয়া হয়েছে। 
১০ এপ্রিল থেকে শুরু হয়ে সংগ্রহ অভিযান চলবে ৩১ মে পর্যন্ত। গত বছরও ২৮ টাকা কেজি দরে গম সংগ্রহ করে সরকার। গত বছর গমের বাজারমূল্য ও সংগ্রহ মূল্যের মধ্যে ৮ থেকে ১০ টাকা লাভ রেখে সংগ্রহমূল্য নির্ধারণ করা হয়েছিল। সংশ্লিষ্ট সূত্র জানায়, শুরুতে খাদ্য বিভাগ এক লাখ টন গম সংগ্রহের লক্ষ্যমাত্রা ঠিক করে। পরে সরকারি দলের ৮০ জন মন্ত্রী, সাংসদ ও স্থানীয় রাজনৈতিক নেতাদের অনুরোধে আরও এক লাখ টন গম সংগ্রহের লক্ষ্যমাত্রা বাড়ায়। গম সংগ্রহ নিয়ে গত বছর দেশের বিভিন্ন স্থানে সরকারি দলের বিভিন্ন অঙ্গ সংগঠন এবং শরিক দলের মধ্যে কে খাদ্যগুদামে গম দেবেন, তা নিয়ে সংঘর্ষের ঘটনাও ঘটে।  খাদ্যমন্ত্রী কামরুল ইসলাম গম সংগ্রহের সিদ্ধান্তের ব্যাপারে সাংবাদিকদের বলেন, এ বছর গম উৎপাদিত হয়েছে ১৩ লাখ ৯৮ হাজার মেট্রিক টন। এবার প্রতি কেজি গমের উৎপাদনে খরচ হয়েছে ২৭ টাকা, প্রতি কেজিতে কৃষককে ১ টাকা মুনাফা দিয়ে সংগ্রহ করা হবে ২৮ টাকা কেজি দরে। সভা সূত্রে জানা গেছে, আগামী জুলাই থেকে ৫০ লাখ হতদরিদ্র পরিবারকে সুলভ মূল্যে চাল ও গম দেওয়া হবে। প্রতিটি পরিবারকে ৩০ কেজি করে চাল ও গম দেওয়া হবে। সাংবাদিকদের এক প্রশ্নের উত্তরে মন্ত্রী বলেন, খুব শিগগিরই ইউনিয়ন পর্যায়ে খোলা বাজারে চাল বিক্রি (ওএমএস) কার্যক্রম চালু করা হবে। খাদ্যমন্ত্রীর সভাপতিত্বে অনুষ্ঠিত সভায় উপস্থিত ছিলেন অর্থমন্ত্রী আবুল মাল আবদুল মুহিত, কৃষিমন্ত্রী মতিয়া চৌধুরী, বাণিজ্যমন্ত্রী তোফায়েল আহমেদ, স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন, দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়া, খাদ্য প্রতিমন্ত্রী নুরুজ্জামান আহমেদসহ কমিটির সদস্য ও মন্ত্রণালয়ের ঊর্ধ্বতন কর্মকর্তারা।
