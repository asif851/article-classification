
শিক্ষা বোর্ডের নীতিমালা অনুযায়ী বোর্ড পরীক্ষায় প্রতিবন্ধীদের অতিরিক্ত ২০ মিনিট করে সময় দেওয়ার বিধান থাকলেও নাটোরের দৃষ্টিপ্রতিবন্ধী কামরুজ্জামানকে তা দেওয়া হচ্ছে না। সে এবার কাদিরাবাদ ক্যান্টনমেন্ট পাবলিক স্কুল কেন্দ্র থেকে এসএসসি পরীক্ষায় অংশ নিচ্ছে।কামরুজ্জামান এবার নাটোরের বাগাতিপাড়া উপজেলার মাধববাড়িয়া উচ্চবিদ্যালয় থেকে এসএসসি পরীক্ষায় অংশ নিয়েছে। সে উপজেলার কলাবাড়িয়া গ্রামের সাজদার রহমানের ছেলে।কামরুজ্জামান জানায়, জন্ম থেকেই সে দৃষ্টিপ্রতিবন্ধী। মাত্র চার ইঞ্চি দূর পর্যন্ত আবছা ছায়ার মতো দেখে। এর পর আর কিছু দেখে না। এবার এসএসসি পরীক্ষায় কেন্দ্রসচিবের কাছে বাড়তি সুবিধার আবেদন করেছিল। কিন্তু কেন্দ্রসচিব আবেদন মঞ্জুর করেননি। কেন্দ্রসচিব মো. রোমেল বলেন, এ সুবিধা পেতে শিক্ষা বোর্ডের অনুমতি প্রয়োজন হয়। তাঁর কেন্দ্রের দৃষ্টিপ্রতিবন্ধী পরীক্ষার্থী কামারুজ্জামান বোর্ডের অনুমতি সংগ্রহ করেনি। তাই তাকে বাড়তি সময় বরাদ্দ দেওয়া হয়নি।কামরুজ্জামানের বাবা সাজদার বলেন, তিনি একজন সাধারণ কৃষক। বোর্ডের এত নিয়ম তিনি বুঝতে পারেননি। তাই শিক্ষা বোর্ডের অনুমতিও নিতে পারেননি। তবে কেন্দ্র থেকে যদি বোর্ডে যোগাযোগ করে বাড়তি সময়টুকুর ব্যবস্থা করে দেওয়া হতো, তাহলে ছেলেটার পরীক্ষায় আরও ভালো ফল করতে পারত।
