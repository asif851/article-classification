
আইন মন্ত্রণালয়ের সচিব হিসেবে আবু সালেহ শেখ মো. জহিরুল হকের চুক্তিভিত্তিক নিয়োগ কেন বেআইনি হবে না, তা জানতে চেয়ে রুল দিয়েছেন হাইকোর্ট। একই সঙ্গে তাঁর যোগদানপত্র গ্রহণের আদেশ কেন অবৈধ হবে না, তা–ও জানতে চাওয়া হয়েছে।
এক রিট আবেদনের প্রাথমিক শুনানি নিয়ে আজ মঙ্গলবার বিচারপতি সৈয়দ মোহাম্মদ দস্তগীর হোসেন ও বিচারপতি মো. আতাউর রহমান খানের সমন্বয়ে গঠিত হাইকোর্ট বেঞ্চ এ রুল দেন।
সুপ্রিম কোর্টের আইনজীবী আশরাফ উজ জামান রিটটি করেন। আদালতে রিটের পক্ষে শুনানি করেন আইনজীবী এ জে মোহাম্মদ আলী। আর রাষ্ট্রপক্ষে শুনানি করেন অ্যাটর্নি জেনারেল মাহবুবে আলম।
আদালতের আদেশের পর অ্যাটর্নি জেনারেল মাহবুবে আলম প্রথম আলোকে বলেন, ‘আদালত রুল দিয়েছেন। সচিব হিসেবে আবু সালেহ শেখ মো. জহিরুল হকের দায়িত্ব পালনে আইনগত বাধা নেই।’
৬ আগস্ট অবসরোত্তর ছুটি বাতিল করে আইন মন্ত্রণালয়ের আইন ও বিচার বিভাগের সচিব আবু সালেহ শেখ মো. জহিরুল হককে দুই বছরের জন্য চুক্তি ভিত্তিতে নিয়োগ দেওয়া হয়। পরের দিন থেকে তাঁর এই নিয়োগ কার্যকর হয়।
 
