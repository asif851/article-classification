
রাজশাহীতে বাগমারা উপজেলায় বিলসতি বিলে বৃষ্টিতে মাছ ধরার সময় পানিতে ডুবে তিন জেলে নিখোঁজ হয়েছেন। আজ রোববার বেলা সাড়ে ১১টার দিকে বৃষ্টির সময় বজ্রপাত হলে এই ঘটনা ঘটে।
নিখোঁজ জেলেরা হলেন উপজেলার বড়বিহানালী গ্রামের আবুল হোসেন (৫০), জালাল উদ্দিন (৪৫) ও খোরশেদ আলম (৪২)। স্থানীয়রা তাঁদের উদ্ধারে চেষ্টা চালাচ্ছেন। এ ঘটনায় চার জেলে আহত হয়েছেন।
প্রত্যক্ষদর্শী সূত্রে জানা গেছে, বড়বিহানালী গ্রামের জেলেরা নৌকায় করে বিলসতি বিলে ঘূর্ণিজাল দিয়ে মাছ ধরছিলেন। বেলা সাড়ে ১১টার দিকে প্রবল বৃষ্টির সময় বজ্রপাত হয়। এতে তিনজন নৌকা থেকে বিলের পানিতে পড়ে ডুবে যান। নৌকায় থাকা আরও চারজন জেলে অচেতন হয়ে পড়েন। পরে স্থানীয়রা নৌকা থেকে চার জেলেকে অচেতন অবস্থায় উদ্ধার করেন। নিখোঁজ জেলেদের উদ্ধারে বিলে নেমেও তাঁদের খোঁজ পাওয়া যায়নি।
বড়বিহানালী ইউনিয়ন পরিষদের (ইউপি) চেয়ারম্যান মাহমুদুর রহমান বিষয়টির সত্যতা নিশ্চিত করে ঘটনাস্থল থেকে মোবাইল ফোনে বলেন, নিখোঁজদের উদ্ধারে জন্য স্থানীয়ভাবে চেষ্টা চলছে। এ ছাড়া রাজশাহীর ফায়ার সার্ভিসের ডুবুরিদের খবর দেওয়া হয়েছে।  বাগমারা থানার ভারপ্রাপ্ত কর্মকর্তা (ওসি) নাছিম আহম্মেদ বলেন, তাঁরা বিষয়টি জেনেছেন। এ ব্যাপারে খোঁজ নেওয়া হচ্ছে।
