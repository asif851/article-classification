
বিএনপি-সমর্থক সংগঠন ‘শত নাগরিক’এর আহ্বায়ক এমাজউদ্দীন আহমদ বলেছেন, সিটি করপোরেশন নির্বাচন গ্রহণযোগ্য করতে হলে পরিবেশ তৈরি করা প্রয়োজন। এ জন্য মিছিল-মিটিং, সমাবেশ অপরিহার্য। পরিবেশ তৈরির বিষয়ে নির্বাচন কমিশন নতুন করে ভাববে বলেও আশা প্রকাশ করেন তিনি।আজ শনিবার বিকেলে জাতীয় প্রেসক্লাবে এক আলোচনা সভায় এমাজউদ্দীন এসব কথা বলেন। জিয়া সাংস্কৃতিক সংগঠন (জিসাস) ‘বর্তমান প্রেক্ষাপটে স্বাধীনতা ও জিয়া’ শীর্ষক ওই আলোচনা সভার আয়োজন করে।এমাজউদ্দীন বলেন, সুষ্ঠু, নিরপেক্ষ নির্বাচনের সুন্দর পরিবেশ না হলে সিটি করপোরেশন নির্বাচন ৫ জানুয়ারির জাতীয় নির্বাচনের মতো প্রশ্নবিদ্ধ হবে। জনগণ তা সহ্য করবে না। নির্বাচন দেশে-বিদেশে গ্রহণযোগ্য হতে হবে। তিনি বলেন, ভোটাররা ভোট দিতে পারবেন, আর যিনি ভোট চান তিনি সবার কাছে যেতে পারবেন-সে সুযোগ জরুরি।এখন পর্যন্ত নির্বাচনের পরিবেশ সৃষ্টির জন্য পদক্ষেপ নেওয়া হয়নি-এমন মন্তব্য করে ঢাকা বিশ্ববিদ্যালয়ের সাবেক এই উপাচার্য বলেন, পরস্পর কথার আদান প্রদান করতে মিছিল-মিটিং, সমাবেশ অপরিহার্য। এসব ছাড়া নির্বাচন হয় না। কিন্তু ২০-দলীয় জোট নেত্রী খালেদা জিয়ার কার্যালয় এখনো স্বাভাবিক হয়নি। বিএনপির কেন্দ্রীয় কার্যালয় তালা দেওয়া।নির্বাচন কমিশনের সঙ্গে দেখা করার প্রসঙ্গ উল্লেখ করে এমাজউদ্দীন বলেন, ‘নির্বাচন কমিশন নতুন করে ভাববেন। পরিবেশ তৈরি করবেন বলে আশা করি।’আলোচনা সভায় অন্যদের মধ্যে বিএনপি-সমর্থক সাংবাদিক নেতা রুহুল আমিন গাজী, আয়োজক সংগঠনের সভাপতি আবুল হাশেম প্রমুখ বক্তব্য দেন।
