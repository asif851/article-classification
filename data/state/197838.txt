
নারায়ণগঞ্জে মেধাবী ছাত্র তানভীর মুহামঞ্চদ ত্বকীর হত্যা-কারীদের ফাঁসির দাবিতে তিন দিনের কর্মসূচি ঘোষণা করেছে সন্ত্রাস নির্মূল ত্বকী মঞ্চ। গতকাল মঙ্গলবার ত্বকী মঞ্চের এক সংবাদ বিজ্ঞপ্তিতে ওই কর্মসূচির কথা জানানো হয়।কর্মসূচিগুলো হলো: আগামী শুক্রবার বিকেল চারটায় ২ নম্বর রেলগেটের সামনে জনসমাবেশ, শনিবার ত্বকীর ১৮তম জন্মদিন উপলক্ষে চাষাঢ়ায় কেন্দ্রীয় শহীদ মিনারে শিশুদের চিত্রাঙ্কন প্রতিযোগিতা, পুরস্কার বিতরণ, ত্বকীর ছবি ও কবিতাসংবলিত কার্ডের প্রকাশনা ও মোমবাতি প্রজ্বালন এবং রোববার ত্বকীর মৃত্যুর সাত মাস পূর্ণ উপলক্ষে তার কবিতা ও ত্বকীকে নিবেদিত কবিতার আবৃত্তির সিডি প্রকাশ, ত্বকী হত্যার ওপর নির্মিত প্রামাণ্যচিত্র প্রদর্শনী, ত্বকীকে নিয়ে রচিত গান ও কবিতা আবৃত্তি পরিবেশনা।গত ৮ মার্চ শহরের চারারগোপে শীতলক্ষ্যা নদীর কুমুদিনী খাল থেকে ত্বকীর লাশ উদ্ধার করে পুলিশ।
 
