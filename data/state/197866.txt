
মৌসুম বলছে ফাল্গুনের এখন বিদায়বেলা, আজকের পরিবেশ তা বলছে না। আজ শনিবার সকাল থেকে ঢাকাসহ সারা দেশের আকাশ অনেকটাই ঝাপসা। একই সঙ্গে রয়েছে ভ্যাপসা গরম।রাজধানীতে ভোরে ঘুম থেকে জেগে কুয়াশার মতো এই ঝাপসা ভাব দেখে অনেকে অবাক। শীত ছুটি নিয়েছে সেই কবে, অথচ চারপাশে সেরকম পরিবেশ। দূরের জিনিস স্পষ্ট দেখা যাচ্ছে না। রাজধানীর রাজপথে সাবলীলভাবে চলতে পারছে না যানবাহন। প্রয়োজনে জ্বালাতে হচ্ছে হেডলাইট। অনেকে ভাবছেন, এটি আদৌ কুয়াশা, নাকি প্রাকৃতিক দূষণের বিরূপ প্রভাব? ঢাকাতেও চীনের মতো ধোঁয়াশা দেখা দিয়েছে—এমনটাও বলছেন অনেকে।এ আশঙ্কা অবশ্য দূর করেছে আবহাওয়া অধিদপ্তর। আবহাওয়াবিদ বজলুর রশিদ বলেন, ঢাকাসহ সারা দেশেই এমন ঘন কুয়াশা পড়েছে। জলীয় বাষ্পের সঙ্গে ধুলা মিশে এই কুয়াশা সৃষ্টি হয়েছে। বেলা বাড়ার সঙ্গে সঙ্গে আকাশ পরিষ্কার হবে।আবহাওয়া অধিদপ্তর জানায়, এই কুয়াশার কারণে দৃষ্টিসীমা ৩০০ মিটারে নেমে এসেছে। ফলে দূরের জিনিস আবছা দেখা যাচ্ছে। আমাদের স্বাভাবিক দৃষ্টিসীমা সাধারণত দেড় থেকে দুই হাজার মিটার থাকে।আবহাওয়াবিদ বজলুর রশিদ বলেন, সাধারণত শীতের বিদায়বেলা এবং গরমের শুরুতে, অর্থাৎ, ঋতুবদলের সময়ে এ ধরনের অবস্থা হয়। আজ সকালে দেশের সর্বনিম্ন তাপমাত্রা ছিল কুড়িগ্রামে ১৭.৮ ডিগ্রি সেলসিয়াস। ঢাকায় সকালে তাপমাত্রা ছিল ২২ ডিগ্রি সেলসিয়াস।
