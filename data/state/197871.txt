
মধ্যপ্রাচ্যভিত্তিক জঙ্গি সংগঠন ইসলামিক স্টেট (আইএস) বাংলাদেশে শিকড় গাড়ছে। মার্কিন সংবাদমাধ্যম এনবিসির এক প্রতিবেদনে এমন কথা বলা হয়েছে।
এনবিসি একটি মানচিত্রের মাধ্যমে কোন কোন দেশে আইএস বিস্তার লাভ করছে, সে–সংক্রান্ত তথ্য তুলে ধরেছে। এনবিসির এই সংবাদের উৎস হচ্ছে যুক্তরাষ্ট্রের হোয়াইট হাউসের একটি গোপন নথি। এই নথিটি তৈরি করেছে দেশটির ন্যাশনাল কাউন্টার টেররিজম সেন্টার।
এর আগে মার্কিন পররাষ্ট্র দপ্তরের নথিতে দেখা গেছে, ২০১৪ সালে মার্কিন সামরিক বাহিনী যখন জঙ্গিদের ধ্বংস করার প্রচার শুরু করে, তখন আইএস মাত্র সাতটি দেশে তাদের কার্যক্রম পরিচালনা করত। ২০১৫ সালে এই সংখ্যা প্রায় দ্বিগুণ হয়ে ১৩-তে দাঁড়ায়।
আর ন্যাশনাল কাউন্টার টেররিজম সেন্টারের নথিতে জঙ্গিদের কার্যক্রম পরিচালনার সর্বশেষ মানচিত্রে দেখা গেছে, ১৮টি দেশে আইএস পুরোদমে কার্যক্রম চালাচ্ছে। অবশ্য এই ১৮টি দেশের মধ্যে বাংলাদেশ, মিসর, ইন্দোনেশিয়া, মালি, ফিলিপাইন ও সোমালিয়ায় আইএস শিকড় গাড়ছে বলে নথিতে উল্লেখ করা হয়েছে।
নিউইয়র্ক টাইমসের আরেকটি প্রতিবেদনে বলা হয়েছে, বাংলাদেশ, ইন্দোনেশিয়া ও মালয়েশিয়ায় আইএস তাদের যোদ্ধাদের পাঠিয়েছে।
এনবিসি নিউজের সন্ত্রাসবাদবিষয়ক বিশ্লেষক ম্যাককলাম ন্যান্সি বলেন, মূল ঘাঁটি হিসেবে পরিচিত ইরাক ও সিরিয়ায় আইএসকে দমনে যুক্তরাষ্ট্র সাফল্য দেখাচ্ছে। তবে নতুন নতুন দেশে আইএস তাদের শিকড় গাড়ছে ও হামলা চালাচ্ছে। আইএস–বিরোধী যুদ্ধক্ষেত্রটা তাই ক্রমশ বড় হচ্ছে।
