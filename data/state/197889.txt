
দুই ব্যাংকার, একজন উপজেলা প্রকৌশলী ও একজন সিভিল সার্জনকে গ্রেপ্তার করেছে দুর্নীতি দমন কমিশন (দুদক)। বিভিন্ন অভিযোগে করা মামলায় আজ বুধবার ঢাকা ও চট্টগ্রাম থেকে তাঁদের গ্রেপ্তার করা হয়।
দুদকের একটি দায়িত্বশীল সূত্র প্রথম আলোকে এ তথ্য নিশ্চিত করেছে।
গ্রেপ্তার হওয়া দুই ব্যাংকার হলেন সোনালী ব্যাংকের এনসিটিবি শাখার নির্বাহী কর্মকর্তা মো. মোশারেফ হোসেন ও ব্যাংকটির কুমিল্লার দেবীদ্বার শাখার ব্যবস্থাপক মো. জাকির হোসেন। সোনালী ব্যাংক থেকে ৬ কোটি ১৫ লাখ ৩৪ হাজার ৪৯৯ টাকা আত্মসাতের অভিযোগে জাকির হোসেনসহ সাতজনের বিরুদ্ধে গত বছরের ৩০ সেপ্টেম্বর একটি মামলা করেছিল দুদক। দুদকের ওই মামলার তদন্তের প্রয়োজনে জাকিরকে গ্রেপ্তার করা হয়।
৪ কোটি ১৪ লাখ টাকা আত্মসাতের ঘটনায় আরেকটি মামলার এজাহারভুক্ত আসামি মোশারেফ হোসেনকেও সেগুনবাগিচা থেকে গ্রেপ্তার করা হয়। এ মামলারও এজাহারভুক্ত আসামি জাকির হোসেন।
এদিকে বরিশাল কোতোয়ালি থানায় গত ২১ মার্চ দুদকের করা একটি মামলায় এজাহারভুক্ত আসামি বরিশালের সিভিল সার্জন আফতাব উদ্দিনকে তাঁর সেগুনবাগিচার বাসা থেকে গ্রেপ্তার করা হয়। তাঁর বিরুদ্ধে বাজারদরের চেয়ে বেশি দামে ওষুধ ও অন্যান্য সামগ্রী কিনে ৯১ লাখ ৬৪ হাজার টাকা আত্মসাতের অভিযোগ রয়েছে।
প্রকল্পের কাজ ঠিকমতো না করে সরকারি টাকা আত্মসাতের অভিযোগে করা মামলায় গ্রেপ্তার হন স্থানীয় সরকার প্রকৌশল বিভাগের (এলজিইডি) উপজেলা প্রকৌশলী জিয়াউল হক (দুলাল)। খাগড়াছড়ির বাঘাইছড়ি উপজেলার সাবেক এই প্রকৌশলী বর্তমানে চট্টগ্রামের পটিয়ায় কর্মরত। গত মার্চে তাঁর বিরুদ্ধে বাঘাইছড়ি থানায় মামলা হয়। আজ সকালে চট্টগ্রামের আগ্রাবাদ থেকে তাঁকে গ্রেপ্তার করা হয়।
