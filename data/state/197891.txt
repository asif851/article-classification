
মাটিরাঙ্গা উপজেলার সীমান্তবর্তী তাইন্দং এলাকায় আদিবাসী গ্রামে অগ্নিসংযোগ, লুটপাট ও ভাঙচুরের ঘটনায় দায়ের করা মামলায় আটক সাতজনকে গতকাল মঙ্গলবার বিকেলে আদালতে হাজির করা হয়েছে। আদালত তাঁদের জেলহাজতে পাঠানোর নির্দেশ দেন।
আটক সাত ব্যক্তি হলেন কথিত অপহূত মোটরসাইকেলের চালক কামাল হোসেন (২৮), আবেদ আলী মেম্বার (৫৫), আবু তাহের (২৮), কামরুল হাসান (৩৫), মনির হোসেন (২৪), আমীর হোসেন (২০) ও জাহাঙ্গীর আলম (২৪)। আটক ব্যক্তিদের পুলিশ খাগড়াছড়ি অতিরিক্ত মুখ্য বিচারিক হাকিম মোহাম্মদ মমিনুল হোসেনের আদালতে হাজির করে।
মাটিরাঙ্গা থানার ভারপ্রাপ্ত কর্মকর্তা (ওসি) মাঈন উদ্দিন জানান, আদালতে আসামিদের হাজির করে প্রত্যেকের সাত দিনের রিমান্ড চাওয়া হয়েছে। আজ রিমান্ডের শুনানি হবে।
গত শনিবার জেলার মাটিরাঙ্গা উপজেলার তাইন্দং ইউনিয়নের আদিবাসী গ্রামে হামলা চালিয়ে অগ্নিসংযোগ, লুটপাট ও ভাঙচুর করা হয়। এ ঘটনায় অনিল বরণ চাকমা নামের ক্ষতিগ্রস্ত এক ব্যক্তি ৩৫ জনসহ মোট ১৭৫ জনের বিরুদ্ধে মামলা করেন।
