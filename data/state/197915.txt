
বগুড়ার আদমদীঘি উপজেলায় হতদরিদ্র লোকজনের মধ্যে ১০ টাকা কেজি দরে চাল বিক্রির তালিকা তৈরিতে অনিয়মের অভিযোগে উপজেলার ছয় ইউনিয়ন পরিষদের ১ হাজার ৬১৭টি কার্ড বাতিল করা হয়েছে। ক্ষমতার অপব্যবহার করে হতদরিদ্র লোকজনের নাম বাদ দিয়ে এসব কার্ড সচ্ছল লোকজনের নামে বিতরণ করা হয়েছিল।উপজেলা খাদ্য বিভাগ সূত্রে জানা গেছে, উপজেলার ছয়টি ইউনিয়নের বিভিন্ন গ্রামে হতদরিদ্রদের মাঝে ১০ টাকা কেজি দরে চাল বিক্রির জন্য ৮ হাজার ৪১০টি কার্ড বরাদ্দ দেওয়া হয়। এদিকে চাল বিক্রির জন্য দুই দফায় ক্রেতাদের তালিকা করা হলেও প্রতিবারই ব্যাপক অনিয়ম করা হয়। এসব তালিকায় দরিদ্র মানুষের নাম বাদ দিয়ে সচ্ছল ব্যক্তিদের নাম অন্তর্ভুক্ত করা হয়। বিষয়টি জানাজানি হলে এলাকায় ব্যাপক তোলপাড় হয়। এ বিষয়ে উপজেলা নির্বাহী কর্মকর্তা (ইউএনও) বরাবর লিখিত অভিযোগ দায়ের করা হয়। পরে তালিকা সংশোধনের জন্য ইউএনও উদ্যোগ নেন। ইউএনও ও খাদ্য বিভাগ তদারকি করে ১ হাজার ৬১৭টি কার্ড বাতিল করে।ইউএনও রেজাউল করিম বলেন, সবচেয়ে বেশি অনিয়ম হয়েছে উপজেলার চাঁপাপুর ও কুন্দগ্রাম ইউনিয়নে। চাপাঁপুর ইউনিয়নে ৬৬৪, কুন্দগ্রাম ইউপিতে ৩৫৬, ছাতিয়ানগ্রাম ইউপিতে ১৬১, নশরতপুর ইউপিতে ১৯৭, আদমদীঘি সদর ইউপিতে ১৬০ ও সান্তাহার ইউপিতে ৮১টি কার্ড বাতিল করা হয়েছে।উপজেলা খাদ্য কর্মকর্তা রবিউল ইসলাম বলেন, হতদরিদ্রদের নামের নতুন তালিকা তৈরি করা হয়েছে।
