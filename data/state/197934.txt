
কোনো সংসদীয় আসনে একক প্রার্থী থাকলে বিনা প্রতিদ্বন্দ্বিতায় নির্বাচিত ঘোষণাবিষয়ক গণপ্রতিনিধিত্ব আদেশের (আরপিও) ১৯ ধারার বৈধতা নিয়ে করা রিট আবেদন খারিজ করে দিয়েছেন হাইকোর্ট৷ গতকাল বৃহস্পতিবার বিচারপতি মির্জা হোসেইন হায়দার ও বিচারপতি মুহাম্মদ খুরশীদ আলম সরকারের বেঞ্চ এ রায় দেন৷ ঘোষিত রায়ে আদালত বলেছেন, যদি কোনো আইন সংবিধানের সঙ্গে সরাসরি সাংঘর্ষিক হয়, কেবল তখনই সুপ্রিম কোর্ট ওই আইন বাতিল ঘোষণা করতে পারেন৷ আরপিওর ১৯ ধারা সংবিধানের সঙ্গে সাংঘর্ষিক নয়৷ বর্তমান আইনিকাঠামোতে দশম সংসদ নির্বাচনে বিনা প্রতিদ্বন্দ্বিতায় ১৫৪ জনের নির্বাচিত হওয়ার বৈধতা নিয়ে প্রশ্নের সুযোগ নেই৷ একই সঙ্গে আদালত আরপিওতে ‘না’ ভোটের বিধান সংযোজনের নির্দেশনা চেয়ে করা অপর রিট আবেদনও খারিজ করে দিয়েছেন৷ রায়ে বলা হয়, আরপিওতে ‘না’ ভোটের বিধান যুক্ত করার প্রয়োজনীয়তা আছে কি না, সে বিষয়ে সংসদ সিদ্ধান্ত নেবে৷ রায়ের পর অ্যাটর্নি জেনারেল মাহবুবে আলম নিজ কার্যালয়ে সাংবাদিকদের বলেন, ‘এ রায়ের মাধ্যমে একটি বহুল বিতর্কিত বিষয়ের নিষ্পত্তি হয়েছে বলে আমি মনে করি৷ এখন আর ১৫৪ জনের নির্বাচন নিয়ে কোনো প্রশ্ন তোলার অবকাশ আছে বলে মনে করি না৷ হাইকোর্টের এ রায়ের পর তাঁদের নির্বাচনের বৈধতা নিয়েও আর কোনো প্রশ্ন তোলার অবকাশ নেই৷’ অ্যাটর্নি জেনারেল আরও বলেন, ‘আদালত এ মর্মেও রায় দিয়েছেন যে, আরপিওতে কোনো কিছু সংযোজন বা বিয়োজন করার সম্পূর্ণ এখতিয়ার সংসদের৷’ ১৯ ধারার বৈধতা নিয়ে রিট আবেদনকারীর আইনজীবী হাসান এম এস আজিম জানান, রায়ের প্রত্যায়িত অনুলিপি পাওয়ার পর মক্কেলের সঙ্গে আলোচনা করে আপিলের বিষয়ে পরবর্তী পদক্ষেপ নেওয়া হবে৷ ১৯ ধারার বৈধতা চ্যালেঞ্জ করে জাতীয় পার্টির ভাইস চেয়ারম্যান খন্দকার আবদুস সালামের করা এক রিটের পরিপ্রেক্ষিতে গত ১৬ ফেব্রুয়ারি হাইকোর্টের একই বেঞ্চ রুল দেন৷ রুলে ধারাটি কেন সংবিধানপরিপন্থী ঘোষণা করা হবে না, তা জানতে চাওয়া হয়৷ এরপর ১২ মার্চ অ্যামিকাস কিউরি (আদালতকে আইনি সহায়তাকারী) হিসেবে মতামত দিতে জ্যেষ্ঠ সাত আইনজীবীসহ আটজনের নাম ঘোষণা করেন আদালত৷এর আগে গত নভেম্বরে আরপিওতে ব্যালটে ‘না’ ভোটের বিধান সংযোজনের নির্দেশনা চেয়ে দুই আইনজীবী একটি রিট করেন৷ এটি বাস্তবায়নে আরপিওতে সংশোধনী আনতে কেন নির্দেশ দেওয়া হবে না, তা জানতে চেয়ে আদালত ২৪ নভেম্বর রুল দেন৷ রিট দুটির ওপর চূড়ান্ত শুনানি শেষে গতকাল আদালত তা খারিজ করে রায় দেন। অ্যামিকাস কিউরিদের মধ্যে জ্যেষ্ঠ আইনজীবী মাহমুদুল ইসলাম, আজমালুল হোসেন কিউসি ও রোকনউদ্দিন মাহমুদ আরপিওর ১৯ ধারা বৈধ বলে মত দেন৷ অপর অ্যামিকাস কিউরি ড. কামাল হোসেন, রফিক-উল হক ও বদিউল আলম মজুমদার বিনা প্রতিদ্বন্দ্বিতায় নির্বাচিত ঘোষণার বিপক্ষে মত দেন৷ মওদুদ আহমদ ‘ব্যক্তিগত কারণে’ শুনানিতে অংশ নেননি৷ আর এম আমীর-উল ইসলাম দেশে না থাকায় তাঁর মতামত পাওয়া যায়নি। আদালতে রাষ্ট্রপক্ষে অ্যাটর্নি জেনারেল মাহবুবে আলম, অতিরিক্ত অ্যাটর্নি জেনারেল মুরাদ রেজা শুনানি করেন৷ নির্বাচন কমিশনের পক্ষে আইনজীবী তৌহিদুল ইসলাম, আবদুস সালামের পক্ষে আইনজীবী হাসান এম এস আজিম, অপর রিটের পক্ষে আইনজীবী রেদোয়ান আহমেদ রানজীব শুনানি করেন৷
