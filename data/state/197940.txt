
ঢাকায় সবচেয়ে বেশি শব্দদূষণ হয় ধানমন্ডির শংকর মোড়ে। এ এলাকায় দূষণের সর্বোচ্চ মাত্রা ১১৪ দশমিক ৭ ডেসিবেল। কম দূষণের এলাকা সচিবালয়ের সামনের রাস্তা। এখানে দূষণের মাত্রা সর্বোচ্চ ৮৮ ডেসিবেল। পরিবেশ অধিদপ্তরের এক সংবাদ বিজ্ঞপ্তিতে এ তথ্য দেওয়া হয়েছে।শব্দদূষণ (নিয়ন্ত্রণ) বিধিমালা অনুসারে রাজধানীর মিশ্র (আবাসিক ও বাণিজ্যিক) এলাকায় দূষণের সর্বোচ্চ মাত্রা ৬০ ডেসিবেল। শব্দদূষণ জনস্বাস্থ্যর জন্য মারাত্মক হুমকিস্বরূপ। এর ফলে মানুষের শ্রবণশক্তি হ্রাস, বধিরতা, হৃদ্রোগ, মেজাজ খিটখিটে হওয়া, বিরক্তি সৃষ্টি, শিক্ষার্থীদের পড়ালেখা বিঘ্নিত হতে পারে। এ কারণে শব্দদূষণ বিধিমালায় শব্দের মানমাত্রা নির্ধারণ করে দেওয়া হয়েছে।বিজ্ঞপ্তিতে বলা হয়েছে, শব্দের মাত্রা পরিমাপের জন্য ওয়ার্ক ফর এ বেটার বাংলাদেশ ট্রাস্ট পরিবেশ অধিদপ্তরের সঙ্গে চুক্তিবদ্ধ হয়েছে। প্রতিষ্ঠানটি ঢাকার শব্দ নিয়ে জরিপ শুরু করেছে। জরিপে গতকাল শনিবার ঢাকা শহরের ১০টি স্থানের শব্দ পরিমাপ করা হয়। এতে দেখা যায়, ঢাকায় নির্ধারিত মানমাত্রার চেয়ে প্রায় দেড় গুণ শব্দ সৃষ্টি হচ্ছে।জরিপে দেখা গেছে, উত্তরার শাহজালাল অ্যাভিনিউতে শব্দ ছিল সর্বোচ্চ ৯৩ দশমিক ৫ ডেসিবেল। মিরপুর-১ এ সর্বোচ্চ ৯৬ ডেসিবেল। পল্লবীতে ছিল সর্বোচ্চ ৯১ দশমিক ৫ ডেসিবেল। ধানমন্ডি বালক বিদ্যালয়ের সামনে সর্বোচ্চ ১০৭ দশমিক ১, ধানমন্ডি ৫ নম্বর সড়কে সর্বোচ্চ ৯৫ দশমিক ৫, নিউমার্কেটের সামনে সর্বোচ্চ ১০৪ দশমিক ১, শাহবাগে সর্বোচ্চ ৯৭ দশমিক ৩ এবং সচিবালয়ের সামনে সর্বোচ্চ ৮৮ ডেসিবেল।সকাল আটটায় ধানমন্ডির সরকারি বালক বিদ্যালয়ের সামনে আনুষ্ঠানিকভাবে জরিপ কার্যক্রম শুরু হয়। এতে পরিবেশ অধিদপ্তরের কর্মকর্তারা উপস্থিত ছিলেন।
