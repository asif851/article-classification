
শেরপুরে চলমান জুনিয়র স্কুল সার্টিফিকেট (জেএসসি) পরীক্ষার প্রশ্নপত্র ফাঁস হয়েছে বলে অভিযোগ পাওয়া গেছে।অনুসন্ধানে জানা গেছে, ১৪ ও ১৭ নভেম্বর অনুষ্ঠেয় যথাক্রমে ইংরেজি দ্বিতীয় পত্র ও গণিত পরীক্ষায় কী আসছে, তা জেনে যাচ্ছে কিছু পরীক্ষার্থী। টাকার বিনিময়ে বা একান্ত আপনজনের সহায়তায় কম্পিউটারে কম্পোজ করা বা হাতে লেখা এসব প্রশ্ন সংগ্রহ করছে পরীক্ষার্থীরা। এসব প্রশ্নের সঙ্গে ইতিমধ্যে হয়ে যাওয়া পরীক্ষার প্রশ্নের হুবহু মিল পাওয়া গেছে।৪ নভেম্বর জেএসসি পরীক্ষা শুরু হওয়ার কথা থাকলেও হরতালের কারণে দুই দফা পেছানো হয়। ইংরেজি প্রথম পত্রের পরীক্ষা অনুষ্ঠিত হয় ৭ নভেম্বর। কিন্তু এর আগের দিন থেকেই প্রশ্নপত্র ফাঁসের অভিযোগ ওঠে।ইংরেজি ছাড়াও পরবর্তী সময়ে বাংলা প্রথম ও দ্বিতীয় পত্রের পরীক্ষার ঢাকা শিক্ষা বোর্ডের মূল প্রশ্নপত্রের সঙ্গে ফাঁস হওয়া প্রশ্নের হুবহু মিল পাওয়া যায়।শেরপুর সরকারি ভিক্টোরিয়া একাডেমির প্রধান শিক্ষক ও শেরপুরের কেন্দ্র সচিব বেগম সাঈদা খাতুন বলেন, লোকমুখে প্রশ্ন ফাঁসের কথা শুনেছি। তবে কেউ অভিযোগ নিয়ে আসেনি।’ জেলা শিক্ষা কর্মকর্তা মো. আমিরুল ইসলাম বলেন, শেরপুর থেকে কোনো প্রশ্নপত্র ফাঁস হয়নি।
