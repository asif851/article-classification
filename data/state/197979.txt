
মুক্তিযুদ্ধকালে মানবতাবিরোধী অপরাধের দায়ে মৃত্যুদণ্ডাদেশের রায় পুনর্বিবেচনা চেয়ে জামায়াতে ইসলামীর সহকারী সেক্রেটারি জেনারেল মুহাম্মদ কামারুজ্জামানের করা আবেদন কাল সোমবার শুনানির জন্য আপিল বিভাগের কার্যতালিকায় আসবে।আজ রোববার চেম্বার বিচারপতি হাসান ফয়েজ সিদ্দিকী আবেদনটি কাল শুনানির জন্য নিয়মিত বেঞ্চে পাঠান।আজ আদালতে রাষ্ট্রপক্ষে ছিলেন অ্যাটর্নি জেনারেল মাহবুবে আলম ও ডেপুটি অ্যাটর্নি জেনারেল একরামুল হক।পরে একরামুল হক প্রথম আলোকে বলেন, কামারুজ্জামানের পুনর্বিবেচনার আবেদনটি কাল শুনানির জন্য আপিল বিভাগের নিয়মিত বেঞ্চের কার্যতালিকায় আসবে বলে আদেশ দিয়েছেন চেম্বার বিচারপতি।গত বৃহস্পতিবার কামারুজ্জামানের আইনজীবী শিশির মনির সুপ্রিম কোর্টের আপিল বিভাগের রায় পুনর্বিবেচনার জন্য আদালতের সংশ্লিষ্ট শাখায় আবেদন জমা দেন।পরে রাষ্ট্রপক্ষ শুনানির তারিখ চেয়ে আবেদন করলে চেম্বার বিচারপতি হাসান ফয়েজ সিদ্দিকী ৮ মার্চ পরবর্তী আদেশের জন্য তারিখ ধার্য করেন। আজ আদেশ দিলেন তিনি।
অ্যাটর্নি জেনারেল জানিয়েছেন, আসামিপক্ষ রায় পুনর্বিবেচনার আবেদন করায় মৃত্যু পরোয়ানার কার্যকারিতা স্থগিত হয়ে গেছে। তবে তিনি মনে করেন, পুনর্বিবেচনায় আপিল বিভাগের রায় পরিবর্তিত হবে না। পুনর্বিবেচনার আবেদন করা হয় যাতে আদালত রায়ে কোনো ভুল করে থাকলে তা শুধরে নিতে পারেন। এ ক্ষেত্রে রায়ে কোনো ভুল হয়নি।আসামিপক্ষ জানায়, ৪৪টি যুক্তি তুলে ধরে রায় পুনর্বিবেচনার আবেদনে তাঁরা কামারুজ্জামানের ফাঁসির আদেশ বাতিল ও খালাস চেয়েছেন। আবেদন জমা দেওয়ার পর আসামিপক্ষের আইনজীবী খন্দকার মাহবুব হোসেন সাংবাদিকদের বলেন, আপিল বিভাগের রায়ে একজন বিচারপতি ফাঁসির আদেশের বিষয়ে ভিন্নমত দিয়েছেন। ওই বিচারপতির যুক্তিগুলো ধরেই পুনর্বিবেচনার আবেদনের শুনানি করা হবে।
২০১৩ সালের ৯ মে আন্তর্জাতিক অপরাধ ট্রাইব্যুনাল-২ কামারুজ্জামানকে মৃত্যুদণ্ডাদেশ দেন। গত বছরের ৩ নভেম্বর আপিল বিভাগ কামারুজ্জামানের ফাঁসির আদেশ বহাল রাখেন। এরপর গত ১৮ ফেব্রুয়ারি আপিল বিভাগের পূর্ণাঙ্গ রায় প্রকাশিত হয়।
