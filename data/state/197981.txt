
নওগাঁয় স্কুলের পিকনিক বাস খাদে পড়ে দুজন নিহত হয়েছেন। আজ বৃহস্পতিবার সন্ধ্যা সাতটার দিকে নওগাঁ পৌরসভার বাইপাস সড়কের তুলসীগঙ্গা সেতুর কাছে এ দুর্ঘটনা ঘটে। এ ঘটনায় আহত হয়েছেন অন্তত ৩০ জন। 
নিহত যাত্রীরা হলেন জয়পুরহাট জেলার কালাই উপজেলার মলামগাড়ী গ্রামের জাহিদুল ইসলাম (৪৫) ও লিটন (৩২)। তাঁরা দুজনই শিক্ষার্থী অভিভাবক।
আহত যাত্রীদের মধ্যে ২৫ জন নওগাঁ সদর হাসপাতালে ভর্তি রয়েছেন। গুরুতর আহত চার যাত্রীকে রাজশাহী মেডিকেল কলেজ হাসপাতালে পাঠানো হয়েছে। আহত যাত্রী ও পুলিশ সূত্রে জানা যায়, দুর্ঘটনার শিকার বাসটি কালাই উপজেলার মলামগাড়ী ব্রাইট ফিউচার একাডেমি কিন্ডারগার্টেন স্কুল থেকে নওগাঁ পাহাড়পুর বৌদ্ধবিহার ও নওগাঁ শহরের ডানা পার্কে পিকনিকে আসে। বাসটিতে শিক্ষক, শিক্ষার্থী ও অভিভাবকসহ ৬৫ জন ছিলেন। সন্ধ্যায় ফেরার পথে তুলসীগঙ্গা সেতুর কাছে বাসটি নিয়ন্ত্রণ হারিয়ে উল্টে খাদে পড়ে যায়। এতে ঘটনাস্থলে একজনের মৃত্যু হয়। ফায়ার সার্ভিসের কর্মী ও স্থানীয় লোকজন আহত ব্যক্তিদের উদ্ধার করে নওগাঁ সদর হাসপাতালে নেয়। হাসপাতালে নেওয়ার পর আরও একজনের মৃত্যু হয়।
নওগাঁ সদর থানার ভারপ্রাপ্ত কর্মকর্তা (ওসি) তরিকুল ইসলাম বলেন, নিহত দুজনের লাশ নওগাঁ সদর হাসপাতালের মর্গে রাখা হয়েছে। আহত ব্যক্তিদের অধিকাংশই শিশু শিক্ষার্থী।
