
শাকসবজিসহ কৃষিপণ্যবোঝাই যানবাহন হরতাল-অবরোধের আওতামুক্ত রাখাসহ ১২ দফা দাবিতে ফরিদপুরে গতকাল রোববার কৃষকবন্ধন কর্মসূচি পালন করা হয়েছে। বাংলাদেশ কৃষক সমিতি এ কর্মসূচির আয়োজন করে।বেলা ১১টা থেকে একটা পর্যন্ত ঢাকা-খুলনা মহাসড়কে ফরিদপুর সদর উপজেলার রাজবাড়ী রাস্তার মোড়, শিবরামপুর ও কানাইপুর এলাকায় কৃষকেরা মানববন্ধন পালন করেন। কর্মসূচি চলাকালে শহরের রাজবাড়ী রাস্তার মোড় এলাকায় কৃষক ও রাজনৈতিক নেতারা বক্তব্য দেন।কৃষকেরা বলেন, কৃষক বাংলাদেশের প্রাণ। কৃষক না বাঁচলে বাংলাদেশ বাঁচবে না। রাজনীতিও থাকবে না। তখন এ দেশে রাজনীতি করার কোনো প্রয়োজন পড়বে না। তাই সবাইকে বাঁচাতে হলে, নিজেদের রাজনীতি করার পথ পরিষ্কার রাখার জন্য সবার আগে দেশের কৃষককে বাঁচাতে হবে।কৃষিপণ্যের ন্যায্যমূল্য নিশ্চিত করার দাবি জানিয়ে অবিলম্বে ১২ দফা মেনে নেওয়ার জন্য সরকারের প্রতি আহ্বান জানান কৃষকেরা।কৃষকদের মধ্যে বক্তব্য দেন এনায়েত হোসেন, আজিজল শেখ প্রমুখ। অন্যদের মধ্যে বক্তব্য দেন বাংলাদেশের কমিউনিস্ট পার্টির (সিপিবি) সভাপতিমণ্ডলীর সদস্য রফিকুজ্জামান প্রমুখ।
