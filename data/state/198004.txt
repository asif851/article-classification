
রাজশাহী রেলওয়ে স্টেশনে আজ শনিবার রাতে একটি শক্তিশালী বোমার বিস্ফোরণ ঘটেছে। এতে হতাহতের খবর পাওয়া যায়নি।
প্রত্যক্ষদর্শীরা জানান, রাত ৮টা ৫ মিনিটে রেলওয়ে স্টেশনের পশ্চিম পাশের গাড়ি পার্কিংয়ের জায়গায় সিঁড়ির নিচে বোমা নিক্ষেপ করে দুর্বৃত্তরা। বোমাটি বিকট শব্দে বিস্ফোরিত হয়। চারিদিক ধোঁয়ায় আচ্ছাদিত হয়ে যায়। এ সময় মানুষের মধ্যে আতঙ্ক দেখা দেয়। স্টেশনে অবস্থানরত লোকজন দৌড়ে পালাতে থাকে। এ সময় জিআরপি পুলিশ কয়েকটি রাবার বুলেট ছোড়ে।
স্টেশন তত্ত্বাবধায়ক আবদুল করিম বলেন, বোমায় কারও ক্ষয়ক্ষতি হয়নি। দুর্বৃত্তরা ট্রেনযাত্রীদের মধ্যে আতঙ্ক ছড়ানোর জন্য বোমা নিক্ষেপ করেছে।
জিআরপি থানার ভারপ্রাপ্ত কর্মকর্তা (ওসি) আকবর হোসেন ঘটনার সত্যতা নিশ্চিত করেছেন।
