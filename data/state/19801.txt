
গাজীপুর ও খুলনা সিটি করপোরেশন নির্বাচন হবে আগামী ১৫ মে। আজ শনিবার আগারগাঁওয়ে নির্বাচন কমিশন কার্যালয়ে সভা শেষে প্রধান নির্বাচন কমিশনার (সিইসি) কে এম নুরুল হুদা দুই সিটি করপোরেশন নির্বাচনের তফসিল ঘোষণা করেন।সিইসি জানান, দুই সিটি করপোরেশন নির্বাচনের জন্য প্রার্থীদের মনোনয়নপত্র জমা দেওয়ার শেষ তারিখ আগামী ১২ এপ্রিল। ১৫ ও ১৬ এপ্রিল মনোনয়নপত্র যাচাই–বাছাই করা হবে। প্রার্থিতা প্রত্যাহারের শেষ সময় ২৩ এপ্রিল। আর ভোট হবে ১৫ মে।পাঁচ সিটি করপোরেশনের বর্তমান নির্বাচিত পরিষদের মেয়াদ শেষ হচ্ছে আগামী সেপ্টেম্বর থেকে অক্টোবরে। এর মধ্যে গাজীপুরে শেষ হচ্ছে আগামী ৪ সেপ্টেম্বর, খুলনায় ২৫ সেপ্টেম্বর, রাজশাহীতে ৫ অক্টোবর, সিলেটে ৮ অক্টোবর ও বরিশালে ২৪ অক্টোবর। এ অবস্থায় রাজশাহী সিটি করপোরেশনে ৯ এপ্রিল-৫ অক্টোবর, খুলনায় ৩০ মার্চ-২৫ সেপ্টেম্বর, বরিশালে ২৭ এপ্রিল-২৩ অক্টোবর, সিলেটে ১৩ মার্চ-৮ সেপ্টেম্বর এবং গাজীপুরে ৮ মার্চ-৪ সেপ্টেম্বরের মধ্যে নির্বাচন অনুষ্ঠানের বাধ্যবাধকতা রয়েছে।
