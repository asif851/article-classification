
মুন্সিগঞ্জের টঙ্গিবাড়ী উপজেলার লৌহজং-টঙ্গিবাড়ী-ঢাকা সড়কের বলই বেইলি সেতু গত সোমবার রাতে ধসে পড়েছে। এর পর থেকে ওই পথে যান চলাচল বন্ধ রয়েছে। এতে ভোগান্তির শিকার হচ্ছেন এলাকাবাসী।এলাকাবাসী সূত্রে জানা গেছে, সোমবার রাত ১২টার দিকে চালবোঝাই একটি ট্রাক সেতুর ওপর দিয়ে যাওয়ার সময় পূর্ব পাশের অংশ ধসে ট্রাকটি কাত হয়ে পড়ে। এরপর তাৎক্ষণিকভাবে ওই দিন রাতেই ট্রাক থেকে চাল সরিয়ে নেওয়া হলেও ট্রাকটি অপসারণ করা সম্ভব হয়নি। ফলে লৌহজং-টঙ্গিবাড়ী-ঢাকা সড়কে সরাসরি যোগাযোগ বিচ্ছিন্ন হয়ে পড়েছে। এতে বিপাকে পড়েছেন এ পথে চলাচলকারী এ অঞ্চলের লোকজন।তবে এলাকার কয়েকজন অভিযোগ করেন, ট্রাকটিতে অতিরিক্ত মালবোঝাইয়ের কারণে সেতুটি ধসে পড়েছে। তাঁরা সেতুটি দ্রুত সংস্কারের দাবি জানিয়েছেন।এ ব্যাপারে সড়ক ও জনপথ (সওজ) মুন্সিগঞ্জ কার্যালয়ের নির্বাহী প্রকৌশলী তারেক ইকবাল প্রথম আলোকে বলেন, ‘আমি আজকে যোগদান করেছি। তাই আমি কিছু বলতে পারব না। এ ব্যাপারে খোঁজ নিয়ে দেখছি।’
