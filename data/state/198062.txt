
বিরোধী দলের নেতা-কর্মীদের বিরুদ্ধে হাজার হাজার মিথ্যা মামলা দেওয়ার পর এখন সরকারদলীয়রা নিজেরা নিজেদের কর্মীদের গুম-খুন করছে বলে দাবি করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। তিনি বলেন, আসলে তাদের (সরকার) এখন কোনো কিছুর ওপর নিয়ন্ত্রণ নেই। নারায়ণগঞ্জ ও ফেনীর ঘটনা এর প্রমাণ।আজ সোমবার দুপুরে জাতীয় প্রেসক্লাবে বিএনপির প্রতিষ্ঠাতা ও সাবেক রাষ্ট্রপতি জিয়াউর রহমানের ৩৩তম মৃত্যুবার্ষিকী উপলক্ষে জাতীয়তাবাদী শ্রমিক দল আয়োজিত আলোচনা সভায় তিনি এসব কথা বলেন।বিএনপির জন্ম অবৈধ—প্রধানমন্ত্রীর এমন বক্তব্যের সমালোচনা করে মির্জা ফখরুল বলেন, একটি গণতান্ত্রিক পরিবেশে ও রাষ্ট্রে নিয়মনীতির মধ্য দিয়ে বিএনপির জন্ম হয়েছে। আর আওয়ামী লীগের তত্কালীন প্রধান শেখ মুজিবুর রহমান আওয়ামী লীগকে বিলুপ্ত করে বাকশাল কায়েম করেছিলেন। সব রাজনৈতিক দল নিষিদ্ধ করেছিলেন।যারা বলে জিয়াউর রহমান শেখ মুজিবুর রহমানের খুনি, তাদের উদ্দেশে ভারপ্রাপ্ত মহাসচিব বলেন, ‘আপনারাই আপনাদের নেতাকে খুন করেছেন। শেখ মুজিবুর রহমানের লাশ যখন ধানমন্ডির ৩২ নম্বরে পড়ে ছিল, তখন তাঁর (শেখ মুজিব) রক্ত ডিঙিয়ে খন্দকার মোশতাকের নেতৃত্বে আপনারা শপথ গ্রহণ করেছেন।’ তিনি আরও বলেন, জিয়াউর রহমান নয়, খন্দকার মোশতাক কোর্ট মার্শাল জারি করেছিলেন।দলের নেতা-কর্মীদের উদ্দেশে বিএনপির এই নেতা বলেন, আন্দোলনের মাধ্যমে সরকারকে ক্ষমতা থেকে সরাতে হবে এবং নির্দলীয় সরকারের অধীনে নির্বাচন দিতে বাধ্য করতে হবে। বিএনপির সিনিয়র ভাইস চেয়ারম্যান তারেক রহমানের সাম্প্রতিক বক্তব্যের প্রসঙ্গ তুলে তিনি বলেন, তিনি (তারেক) রাজনীতি ও ইতিহাসের বিষয়ে কথা বলেছেন। তা সঠিক না হলে যুক্তি দিয়ে খণ্ডন করা উচিত। কিন্তু সরকারের মন্ত্রীরা গালিগালাজ ও কটূক্তি করছে। এর কারণ তাঁদের হাতে যুক্তি নেই।সংগঠনের সভাপতি সভাপতি মো. আনোয়ার হোসেনের সভাপতিত্বে অনুষ্ঠিত সভায় বিএনপির শ্রমবিষয়ক সম্পাদক জাফরুল হাসান, সংগঠনের সাধারণ সম্পাদক নূরুল ইসলাম প্রমুখ বক্তব্য দেন।

