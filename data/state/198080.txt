
কাল সোমবার সারা দেশে বিক্ষোভ কর্মসূচি ঘোষণা করেছে জামায়াতে ইসলামী। আজ রোববার এক বিবৃতিতে দলের ভারপ্রাপ্ত সেক্রেটারি জেনারেল রফিকুল ইসলাম খান এই কর্মসূচি ঘোষণা করেন।
তবে বিক্ষোভের সুনির্দিষ্ট কোনো সময় জানানো হয়নি।
বিবৃতিতে জানানো হয়, মানবতাবিরোধী অপরাধের দায়ে আটক জামায়াতের নেতারাসহ ১৮ দলের কারাবন্দী নেতাদের মুক্তি, আন্তর্জাতিক অপরাধ ট্রাইব্যুনাল বাতিল ও তত্ত্বাবধায়ক সরকারব্যবস্থা পুনর্বহালের দাবিতে এই কর্মসূচি ঘোষণা করা হয়েছে।
এ সরকারের আমলে মানবতাবিরোধী অপরাধের রায় কার্যকর করার যে ঘোষণা প্রধানমন্ত্রী দিয়েছেন, তারও সমালোচনা করেছে জামায়াত। বিবৃতিতে দলটি দাবি করেছে, প্রধানমন্ত্রী ও ১৪ দলের নেতারা এ ধরনের বক্তব্য দিয়ে আদালত অবমাননা করছেন। কিন্তু তাঁদের বিরুদ্ধে কোনো ব্যবস্থা নেওয়া হচ্ছে না। এতে প্রমাণিত হয়, সবকিছু সরকারের নির্দেশে নির্দিষ্ট ছকেই হচ্ছে।
