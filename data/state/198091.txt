
কলকাতায় আজ শুক্রবার থেকে শুরু হয়েছে বাংলাদেশের মুক্তিযুদ্ধের বিজয় উৎসব। পাঁচ দিনব্যাপী আয়োজিত এই বিজয় উৎসবের উদ্বোধন করেন বাংলাদেশের মুক্তিযুদ্ধবিষয়ক মন্ত্রী আ ক ম মোজাম্মেল হক। আজ বিকেলে কলকাতায় বাংলাদেশ উপহাইকমিশন চত্বরে এ উৎসবের আয়োজন করা হয়। অনুষ্ঠানে মুক্তিযুদ্ধবিষয়ক মন্ত্রী যুদ্ধের স্মৃতিচারণা করে বলেন, সেদিন বাংলাদেশের মানুষ এক হয়ে লড়েছিল পাকিস্তানি আগ্রাসনের বিরুদ্ধে। তারপর দীর্ঘ ৯ মাসের লড়াই শেষে ছিনিয়ে এনেছিল নতুন একটি দেশ, বাংলাদেশ। মন্ত্রী এ কথাও বলেছেন, সেদিন মুক্তিযোদ্ধাদের পাশে দাঁড়িয়েছিল ভারত। সহায়তা করেছিল আমাদের। তাই আজও আমাদের সঙ্গে ভারতের বন্ধুত্ব অটুট, চির অটুট। আ ক ম মোজাম্মেল বলেন, স্বাধীনতাবিরোধী শক্তি আজও বাংলাদেশে শিকড় গেড়ে আছে। তবে সেই শিকড় মাটিতে বেশি দূর যেতে পারেনি। নির্বাচনের মাধ্যমে মানুষ এবার সেই শিকড় উপড়ে ফেলবে।উদ্বোধনী অনুষ্ঠানে সভাপতিত্ব করেন কলকাতায় নিযুক্ত বাংলাদেশের উপহাইকমিশনার তৌফিক হাসান। পাঁচ দিনব্যাপী আয়োজিত এই উৎসব শেষ হবে ১৯ ডিসেম্বর। সমাপ্তি অনুষ্ঠানে প্রধান অতিথি থাকবেন বাংলাদেশের সড়ক পরিবহন ও সেতুমন্ত্রী ওবায়দুল কাদের। বিশেষ অতিথি থাকবেন পশ্চিমবঙ্গের পঞ্চায়েত ও গ্রামোন্নয়ন মন্ত্রী সুব্রত মুখোপাধ্যায়। এবারেও এই উৎসবকে ঘিরে পাঁচ দিনব্যাপী আয়োজন করা হয়েছে সাংস্কৃতিক অনুষ্ঠান। মুক্তিযুদ্ধ নিয়ে আলোচনা সভা হবে প্রতিদিন। থাকছে নজরুলগীতি, রবীন্দ্রসংগীত, লোকগীতি, বাউলগান, লালনগীতি, আধুনিক গান, নৃত্য, গীতিনাট্য, নাটকসহ বাংলাদেশের মুক্তিযুদ্ধভিত্তিক আলোকচিত্র, তথ্যচিত্র ও চলচ্চিত্র প্রদর্শনী। এসব অনুষ্ঠানে যোগ দেবে বাংলাদেশের নামীদামি শিল্পী এবং বিভিন্ন সাংস্কৃতিক সংস্থা। থাকবে পশ্চিমবঙ্গের প্রখ্যাত শিল্পীরাও। এই বিজয় উৎসবকে ঘিরে আয়োজন করা হয়েছে বাংলাদেশের পণ্যের এক প্রদর্শনীরও। প্রতিদিন বেলা ৩টা থেকে রাত ৮টা পর্যন্ত চলবে এই উৎসব ঘিরে নানা অনুষ্ঠান। আলোচনা সভায় অংশ নেবেন যাদবপুর বিশ্ববিদ্যালয়ের উপাচার্য অধ্যাপক সুরঞ্জন দাস, বাংলাদেশের বিশ্ববিদ্যালয় মঞ্জুরি কমিশনের চেয়ারম্যান অধ্যাপক আবদুল মান্নান, রবীন্দ্রভারতী বিশ্ববিদ্যালয়ের উপাচার্য অধ্যাপক সব্যসাচী বসুরায় চৌধুরী, ঢাকা বিশ্ববিদ্যালয়ের অধ্যাপক আবুল কালাম আজাদ চৌধুরী, বাংলাদেশের মহিলা ও শিশুবিষয়ক মন্ত্রী মেহের আফরোজ চুমকি, সাংবাদিক আবেদ খান, মেজর রফিক-উল-ইসলাম, কর্নেল সাজ্জাদ জহির প্রমুখ। সাংস্কৃতিক অনুষ্ঠানে যোগ দেবে শিল্পী ফাহিম হোসেন, সৈকত মিত্র, হৈমন্তী শুক্লা, রেজওয়ানা চৌধুরী বন্যা, শ্রীকান্ত, কবির সুমন, কুমার বিশ্বজিৎ, মমতাজ, অভিজিৎ চট্টোপাধ্যায়, নাদিরা হক, এসডি রুবেল, সোনালী রায়, রাজকুমার, শুভেন্দু মাইতি, রোকেয়া প্রাচী, শিল্পী কোনাল, সায়ন্তনী, পূজা প্রমুখ। এ ছাড়া যোগ দেবে ব্যান্ড সংগীত দল জলের গান, কুষ্টিয়ার লালন পরিষদ, নারায়ণগঞ্জের হাওয়াইন গিটার দল, লোকসংগীত দল তীর্থ ইত্যাদি।
