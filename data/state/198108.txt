
ছাগলে গাছ খেয়ে ফেলার জেরে বগুড়ার কাহালুতে চাচাতো ভাইয়ের ছুরিকাঘাতে আমিনুর রহমান (২৭) নামের এক যুবক নিহত হয়েছেন। আজ শনিবার সকাল সাড়ে আটটার দিকে উপজেলার কাশিমালা গ্রামে এ ঘটনা ঘটে। নিহত আমিনুর ওই গ্রামের মতিয়ার রহমানের ছেলে। তিনি ব্যাটারিচালিত রিকশা-ভ্যান চালাতেন।
স্থানীয় সূত্রে জানা গেছে, আমিনুরের সঙ্গে তাঁর আপন চাচাতো ভাই আবদুল মান্নানের (৩০) পারিবারিক বিরোধ ছিল। আজ সকালে আমিনুরের ছাগল মান্নানের গাছ খেয়ে ফেলে। এ নিয়ে দুই পরিবারের লোকজনের মধ্যে কথা-কাটাকাটি হয়। এর একপর্যায়ে আমিনুরের বুকে মান্নান ছুরি দিয়ে আঘাত করলে তিনি মাটিতে পড়ে যান। প্রতিবেশীরা রক্তাক্ত অবস্থায় তাঁকে দুপচাঁচিয়া উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসা কর্মকর্তা আমিনুরকে মৃত ঘোষণা করেন।
কাহালু থানার উপপরিদর্শক (এসআই) দুলাল হোসেন মোবাইল ফোনে বলেন, পুলিশ ঘটনাস্থলে আছে। আবদুল মান্নান পলাতক।
