
নির্বাচন কমিশনার ব্রিগেডিয়ার জেনারেল (অব.) মো. জাবেদ আলী বলেছেন, জাতীয় পরিচয়পত্র বা ভোটার তালিকায় ভুল থাকলে যে কেউ বছরের যেকোনো সময় জেলা-উপজেলার সার্ভার স্টেশনগুলো থেকে সংশোধন করে নিতে পারবেন৷ শুধু তথ্যগত সংশোধন নয়, চাইলে ছবিও পরিবর্তন করা যাবে৷গতকাল সোমবার বিকেলে রাজশাহী জেলা প্রশাসকের সম্মেলনকক্ষে ছবিসহ ভোটার তালিকা হালনাগাদ কার্যক্রম উপলক্ষে আয়োজিত মতবিনিময় সভায় নির্বাচন কমিশনার এ কথা বলেন৷সভায় প্রধান অতিথির বক্তব্যে জাবেদ আলী বলেন, ভোটার তালিকা তৈরি সাংবিধানিক বাধ্যবাধকতা। তাই প্রাপ্তবয়স্ক কোনো ভোটার যাতে তালিকা থেকে বাদ না পড়েন, সেদিকে কড়া নজর রাখতে হবে৷ আগামী ১ জানুয়ারি যাঁদের বয়স ১৮ হবে বা যাঁদের বয়স ১৮ বছর হয়ে গেছে, তাঁদের সবার নাম ভোটার তালিকায় নির্ভুলভাবে অন্তর্ভুক্ত করতে হবে৷ আর যাঁরা মৃত্যুবরণ করেছেন, তাঁদের নাম তালিকা থেকে বাদ দিতে হবে৷রাজশাহীর পবা ও গোদাগাড়ী উপজেলায় ভারতীয় নাগরিককে ভোটার তালিকায় অন্তর্ভুক্ত করার অভিযোগ সম্পর্কে নির্বাচন কমিশনার বলেন, ভারতীয় নাগরিককে চিহ্নিত করার দায়িত্ব স্থানীয় নাগরিক ও ইউনিয়ন পরিষদের।মতবিনিময় সভায় বিশেষ অতিথি ছিলেন রাজশাহীর বিভাগীয় কমিশনার হেলালুদ্দীন আহমেদ৷ সভাপতিত্ব করেন ভারপ্রাপ্ত জেলা প্রশাসক দেওয়ান মো. শাহরিয়ার ফিরোজ৷
