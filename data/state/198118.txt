
বরিশাল নগরের অশ্বিনী কুমার হল চত্বরে বিজ্ঞান জয়োৎসব শুরু হয়েছে। আজ মঙ্গলবার সকাল সাড়ে আটটায় নগরের অশ্বিনী কুমার হল চত্বরে বিজ্ঞান জয়োৎসবের উদ্বোধন করেন বরিশাল মাধ্যমিক ও উচ্চ মাধ্যমিক শিক্ষা বোর্ডের চেয়ারম্যান মু. জিয়াউল হক।উদ্বোধনী বক্তব্যে জিয়াউল হক বলেন, বিজ্ঞান প্রতি মুহূর্তে সামনে নিয়ে যেতে সহযোগিতা করে। শিক্ষার্থীরা বিজ্ঞান নিয়ে আগ্রহী হওয়ায় দেশ সামনের দিকে এগিয়ে যাচ্ছে। আমাদের খুদে শিক্ষার্থীরা একদিন বিজ্ঞানী হয়ে দেশকে সামনে এগিয়ে নিয়ে যাবে।সাড়ে চার শতাধিক শিক্ষার্থীর উপস্থিতিতে স্মারক বেলুন উড়িয়ে আনুষ্ঠানিকভাবে বরিশাল অঞ্চলের উৎসবের উদ্বোধন করা হয়। বন্ধুসভার সদস্যদের সঙ্গে জাতীয় সংগীতে কণ্ঠ মেলান শিক্ষার্থীরা। এরপর শুরু হয় ৩০ মিনিটের প্রতিযোগিতামূলক পরীক্ষা।উদ্বোধনী অনুষ্ঠানে উপস্থিত ছিলেন সিটি ব্যাংক বরিশাল শাখা ব্যবস্থাপক ফরাজী মোস্তাফিজুর রহমান, বিজ্ঞান জয়োৎসবের কেন্দ্রীয় সমন্বয়কারী ও প্রথম আলোর যুব কর্মসূচি সমন্বয়ক মুনির হাসান।
