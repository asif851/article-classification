
চট্টগ্রাম মেডিকেল কলেজ (চমেক) ও হাসপাতালকে বিশ্ববিদ্যালয়ে রূপান্তরের প্রতিবাদে আবারও আন্দোলনে নেমেছেন কর্মকর্তা ও কর্মচারীরা। গতকাল বুধবার তাঁরা চমেককে বিশ্ববিদ্যালয়ে রূপান্তর-প্রক্রিয়া বাতিলের দাবিতে ক্যাম্পাসে বিক্ষোভ মিছিল, সমাবেশ ও অবস্থান ধর্মঘট পালন করেছেন।চট্টগ্রাম মেডিকেল কলেজ ও হাসপাতাল কর্মকর্তা-কর্মচারী সংগ্রাম ঐক্য পরিষদের ব্যানারে এসব কর্মসূচি পালিত হয়। পরিষদের সভানেত্রী রোমেনা আক্তারের সভাপতিত্বে প্রতিবাদ সমাবেশে বক্তব্য দেন সদস্যসচিব রতন আলী মিয়া, যুগ্ম সম্পাদক রুখমা চৌধুরী, ডিপ্লোমা নার্স অ্যাসোসিয়েশনের সাধারণ সম্পাদক রতন কুমার নাথ প্রমুখ।বিশ্ববিদ্যালয়ে রূপান্তরের প্রক্রিয়া থেকে সরে না আসা পর্যন্ত কর্মকর্তা-কর্মচারীদের আন্দোলন চলবে বলে বক্তারা উল্লেখ করেন। গত মার্চ মাসে চমেককে বিশ্ববিদ্যালয় করার প্রক্রিয়া বাতিলের দাবিতে কর্মকর্তা-কর্মচারীরা কর্মসূচি পালন করেছিলেন। তখন চিকিৎসকেরা বিশ্ববিদ্যালয়ের পক্ষে অবস্থান করে পাল্টা কর্মসূচি পালন করেছিলেন। একপর্যায়ে নগর আওয়ামী লীগের সভাপতি এ বি এম মহিউদ্দিন চৌধুরীর নেতৃত্বে নগর আওয়ামী লীগ ও অন্যান্য সংগঠন বিশ্ববিদ্যালয়ে রূপান্তরের পক্ষে অবস্থান নিলে কর্মকর্তা-কর্মচারীরা আন্দোলন থেকে সরে আসেন।
