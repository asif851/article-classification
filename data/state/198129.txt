
রাজধানীর মিরপুরের রূপনগরে গতকাল শুক্রবার রাতে অভিযানের সময় জঙ্গি হামলায় আহত তিন পুলিশ কর্মকর্তার মধ্যে দুজনকে অস্ত্রোপচার শেষে নিবিড় পরিচর্যা কেন্দ্রে (আইসিইউ) রাখা হয়েছে। গতকাল রাতেই রাজধানীর স্কয়ার হাসপাতালে তাঁদের অস্ত্রোপচার সম্পন্ন হয়।
আজ শনিবার সকালে স্কয়ার হাসপাতালের কাস্টমার সার্ভিসের হুমায়ূন কবির এ তথ্য জানিয়েছেন।
অভিযানে আহত পুলিশ কর্মকর্তারা হলেন রূপনগর থানার ভারপ্রাপ্ত কর্মকর্তা (ওসি) সৈয়দ সহিদ আলম, পরিদর্শক (তদন্ত) শাহীন ফকির ও উপপরিদর্শক (এসআই) মমিনুর রহমান। তাঁদের মধ্যে ওসি সৈয়দ সহিদ আলম ও পরিদর্শক (তদন্ত) শাহীন ফকিরের অস্ত্রোপচার সম্পন্ন হয়েছে।
গতকাল রাতে ঢাকা মেডিকেল কলেজ হাসপাতালে আহত পুলিশ কর্মকর্তাদের প্রাথমিক চিকিৎসা দেওয়া হয়। পরে তাঁদের স্কয়ার হাসপাতালে স্থানান্তর করা হয়। সৈয়দ সহিদ আলমের পিঠে ও শাহীন ফকিরের কুঁচকিতে গুলি লেগেছে। শাহীন ফকিরের বাঁ বাহু ও মমিনুরের ডান হাতে ধারালো অস্ত্রের জখম রয়েছে।
অভিযানে এক জঙ্গি নিহত হয়েছেন। পুলিশ বলেছে, নিহত জঙ্গির সাংগঠনিক নাম মুরাদ ওরফে জাহাঙ্গীর। তিনি নব্য জেএমবির ‘প্রশিক্ষক’ এবং সংগঠনে নিহত জঙ্গি তামিম চৌধুরীর পরেই ছিল তাঁর অবস্থান। নারায়ণগঞ্জে জঙ্গি আস্তানায় অভিযানের পর পুলিশের কাছে তথ্য ছিল, তামিমের স্থলাভিষিক্ত হতে যাচ্ছেন এই মুরাদ। অভিযানের সময় জঙ্গি মুরাদ বেরিয়ে এসে পিস্তল দিয়ে পুলিশ সদস্যদের গুলি করে এবং ধারালো অস্ত্র দিয়ে কোপ দেয়। পুলিশ পাল্টা গুলি ছুড়লে ওই জঙ্গি নিহত হন।
আরও পড়ুন:এক জঙ্গি নিহত ওসিসহ আহত ৩
