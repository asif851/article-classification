
রংপুর-৬ (পীরগঞ্জ) আসনের উপনির্বাচনে আওয়ামী লীগের প্রার্থী হিসেবে গতকাল রোববার মনোনয়নপত্র দাখিল করেছেন জাতীয় সংসদের স্পিকার শিরীন শারমিন চৌধুরী। পরে তিনি ভোটারদের উদ্দেশে বলেন, ‘প্রধানমন্ত্রীর ছেলে সজীব ওয়াজেদ জয়ের বোন হয়ে পীরগঞ্জবাসীর সুখে-দুঃখে পাশে থাকতে চাই।’একাধিক আসনে জয়ী প্রধানমন্ত্রী শেখ হাসিনা রংপুর-৬ আসনটি ছেড়ে দেন। গতকাল বেলা একটার দিকে দলীয় নেতা-কর্মীদের নিয়ে শিরীন শারমিন সহকারী রিটার্নিং কর্মকর্তা ও উপজেলা নির্বাহী কর্মকর্তার (ইউএনও) কাছে মনোনয়নপত্র জমা দেন। তাঁর বিপক্ষে কোনো দল প্রার্থী দেয়নি। আগামী ২০ ফেব্রুয়ারি ওই উপনির্বাচনে ভোট গ্রহণ হবে।মনোনয়নপত্র দাখিল করার পর উপস্থিত জনতার উদ্দেশে শিরীন শারমিন বলেন, ‘প্রধানমন্ত্রী ও তাঁর ছেলে পীরগঞ্জকে ভালোবাসেন। আমি সাংসদ নির্বাচিত হলে পীরগঞ্জের মানুষের প্রতি সে ভালোবাসার কমতি হবে না। এলাকার উন্নয়ন অব্যাহত থাকবে। পীরগঞ্জের মানুষের জন্য আমার দরজা সব সময় খোলা থাকবে। সজীব ওয়াজেদের বোন হয়ে পীরগঞ্জবাসীর সুখে-দুঃখে পাশে থাকতে চাই।’স্পিকার মনোনয়নপত্র দালিখকালে অন্যান্যের মধ্যে উপস্থিত সাংসদ এইচ এন আশিকুর রহমান, জেলা আওয়ামী লীগের সভাপতি মমতাজ হোসেন, সহসভাপতি ছায়াদৎ হোসেন, সাধারণ সম্পাদক রেজাউল করিম, পীরগঞ্জ উপজেলার সভাপতি মোতাহারুল হক, সাধারণ সম্পাদক তাজিমুল ইসলাম প্রমুখ।সহকারী রিটার্নিং কর্মকর্তা এ টি এম জিয়াউল হক বলেন, একক প্রার্থী হওয়ায় স্পিকার শিরীন শারমিন বিনা প্রতিদ্বন্দ্বিতায় সাংসদ নির্বাচিত হতে যাচ্ছেন।
