
কক্সবাজার উন্নয়ন কর্তৃপক্ষের (কউক) চেয়ারম্যান লে. কর্নেল (অব.) ফোরকান আহমেদ বলেছেন, অন্তত ৫০টি হোটেলের বর্জ্য ফেলা হচ্ছে সমুদ্রের পানিতে। এতে বিশ্বের দীর্ঘতম সমুদ্রসৈকতের পানি দূষিত হচ্ছে। এভাবে চলতে থাকলে পর্যটকেরা সমুদ্র দেখার আগ্রহ হারিয়ে ফেলবেন। সম্প্রতি তিনি সৈকত এলাকার প্রায় ১০০ হোটেলের বর্জ্য ব্যবস্থাপনা কার্যক্রম অনুসন্ধান চালিয়ে এ তথ্য পেয়েছেন বলে জানান।
গতকাল বুধবার বিকেলে কক্সবাজার শহরের উত্তরণ গৃহায়ণ সমবায় সমিতি পরিচালিত উত্তরণ স্কুল অ্যান্ড কলেজ মাঠে আয়োজিত প্রথম আলো বন্ধুসভার আলোচনা সভায় প্রধান অতিথির বক্তব্যে কউক চেয়ারম্যান এসব কথা তুলে ধরেন।
তিনি বলেন, কক্সবাজার শহরের মনোরম পাহাড়গুলো কেটে সাবাড় করা হচ্ছে। ১৩টির বেশি প্রাকৃতিক ছড়া দখলের কারণে পানি চলাচল সংকুচিত হয়ে পড়েছে। কক্সবাজার শহর এখন অস্বাস্থ্যকর স্থানে পরিণত হয়েছে। পরিবেশ ধ্বংস করে কক্সবাজারকে রক্ষা করা যাবে না। এ জন্য বেশি করে গাছ লাগাতে হবে।
এতে সভাপতিত্ব করেন উত্তরণ গৃহায়ণ সমবায় সমিতির সভাপতি নজরুল ইসলাম চৌধুরী। বিশেষ অতিথি ছিলেন পরিবেশ অধিদপ্তর কক্সবাজারের সহকারী পরিচালক সরদার শরিফুল ইসলাম, কউকের নগর-পরিকল্পনাবিদ সারোয়ার উদ্দিন আহমেদ, কক্সবাজার বায়তুশশরফ কমপ্লেক্সের মহাপরিচালক এম এম সিরাজুল ইসলাম, কউক সদস্য প্রকৌশলী বদিউল আলম, মুক্তিযোদ্ধা এস এম কামাল ও কক্সবাজার সরকারি বালিকা উচ্চবিদ্যালয়ের সহকারী প্রধান শিক্ষক ফরিদ আহমদ। শুভেচ্ছা বক্তব্য দেন প্রথম আলো কক্সবাজারের নিজস্ব প্রতিবেদক আব্দুল কুদ্দুস।
গতকাল সকাল থেকে সন্ধ্যা পর্যন্ত উত্তরণ স্কুল অ্যান্ড কলেজ ক্যাম্পাসে দুই হাজারের মতো নারকেলসহ বিভিন্ন প্রজাতির গাছের চারা রোপণ করা হয়েছে। বন্ধুসভার সদস্যদের পাশাপাশি উত্তরণ বিদ্যালয়ের শিক্ষক-শিক্ষার্থী ও পরিচালনা কমিটির সদস্যরা বৃক্ষরোপণ কর্মসূচিতে অংশ নেন। অনুষ্ঠান পরিচালনা করেন বন্ধুসভার সাধারণ সম্পাদক ইব্রাহিম খলিল।
বন্ধুসভার সভাপতি কাজী মিজানুর রহমান বলেন, এর আগে বিভিন্ন শিক্ষাপ্রতিষ্ঠানে সাত শতাধিক ফলদ গাছের চারা রোপণ করা হয়।
