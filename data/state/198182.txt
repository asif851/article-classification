
স্থায়ী ক্যাম্পাস ও হলের দাবিতে মানববন্ধন করেছেন রাঙামাটি বিজ্ঞান ও প্রযুক্তি বিশ্ববিদ্যাললের শিক্ষার্থীরা। গতকাল রোববার সকালে রাঙামাটির জেলা প্রশাসকের কার্যালয়ের সামনে এ কর্মসূচি পালন করা হয়।
বেলা সাড়ে ১১টার দিকে বিজ্ঞান ও প্রযুক্তি বিশ্ববিদ্যালয়ের অর্ধশতাধিক শিক্ষার্থী মানববন্ধনে অংশ নেন। ঘণ্টাব্যাপী মানববন্ধনের পর সংক্ষিপ্ত সমাবেশের আয়োজন করা হয়। সমাবেশে বিশ্ববিদ্যালয়ের দ্বিতীয় বর্ষের শিক্ষার্থী মো. ইমরুল মাসুদ, মো. আবদুল গাফ্ফার ও অপু দে বক্তব্য দেন।
শিক্ষার্থীরা অভিযোগ করেন, প্রায় দুই বছর হতে চললেও এখন পর্যন্ত বিশ্ববিদ্যালয়ের জন্য স্থায়ী ক্যাম্পাস ও হল তৈরি করা হয়নি। শহরের তবলছড়ি এলাকায় অস্থায়ীভাবে দুই শতাধিক শিক্ষার্থীর জন্য পাঠদানের ব্যবস্থা করা হয়েছে। এ ছাড়া হল না থাকায় শিক্ষার্থীরা বিভিন্ন এলাকায় ছড়িয়ে-ছিটিয়ে থাকছেন।
সমাবেশ শেষে জেলা প্রশাসকের মাধ্যমে একই দাবিতে প্রধানমন্ত্রী বরাবর স্মারকলিপি প্রদান করেন বিশ্ববিদ্যালয়ের শিক্ষার্থীরা।
