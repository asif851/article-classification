
‘যুক্তিতে মুক্তি’ স্লোগানে পুরান ঢাকায় শুরু হচ্ছে প্রথম আলো স্কুল বিতর্ক উৎসব। এ উপলক্ষে গতকাল শনিবার বেলা ১১টায় বংশালে এক মতবিনিময় সভা অনুষ্ঠিত হয়। সভায় পুরান ঢাকার ৩০টি স্কুলের শিক্ষকেরা অংশগ্রহণ করেন।
শিক্ষকেরা বলেন, বিতর্কচর্চা শিক্ষার্থীদের তথ্যভান্ডারকে সমৃদ্ধ করে। এর মাধ্যমে একজন ভালো বক্তা তৈরি হয়। ভালো বক্তৃতা দেওয়ার ক্ষমতা একজন মানুষকে ভালো নেতা হিসেবে তৈরি হতে সহায়তা করে। শুদ্ধভাবে মাতৃভাষা জানা ও লেখার জন্য বিতর্কচর্চা অত্যাবশ্যক। বিতর্ক জয়-পরাজয় মেনে নেওয়ার সৎ সাহস জোগায়। একজন শিক্ষার্থীকে ভালো ফলের পাশাপাশি একজন ভালো মানুষ হতে হবে।
ঢাকা কলেজিয়েট স্কুলে ১৮ আগস্ট প্রথম আলো স্কুল বিতর্ক উৎসব শুরু হবে। এর আগে ১২ আগস্ট শিক্ষার্থীদের বিতর্কবিষয়ক কর্মশালা হবে। মতবিনিময় সভায় উপস্থিত ছিলেন ঢাকা কলেজিয়েট স্কুল, বাংলাবাজার সরকারি বালিকা উচ্চবিদ্যালয়, কে এল জুবিলী স্কুল ও কলেজ, সেন্ট গ্রেগরী হাইস্কুল, সেন্ট ফ্রান্সিস জেভিয়ার্স গার্লস স্কুল, পোগোজ ল্যাবরেটরি স্কুল অ্যান্ড কলেজ, হাম্মাদিয়া উচ্চবিদ্যালয়, নিউ গভর্নমেন্ট গার্লস হাইস্কুল, আরমানিটোলা সরকারি উচ্চবিদ্যালয়, ইসলামিয়া সরকারি উচ্চবিদ্যালয়, আনন্দময়ী বালিকা উচ্চবিদ্যালয়, আহমদ বাওয়ানী একাডেমি স্কুল ও কলেজ, রায়হান স্কুল অ্যান্ড কলেজ, নবকুমার ইনস্টিটিউট ও ড. শহীদুল্লাহ কলেজ, ভিকারুননিসা নূন স্কুল, ইঞ্জিনিয়ারিং ইউনিভার্সিটি স্কুল অ্যান্ড কলেজ, ইউনিভার্সিটি ল্যাবরেটরি স্কুল অ্যান্ড কলেজ, রহমতুল্লাহ মডেল হাইস্কুল, জামিলা খাতুন লালবাগ বালিকা উচ্চবিদ্যালয়, হাজারীবাগ বালিকা উচ্চবিদ্যালয় ও কলেজ, বীরশ্রেষ্ঠ মুন্সী আব্দুর রউফ পাবলিক কলেজ, বংশাল বালিকা উচ্চবিদ্যালয়, নবাবপুর সরকারি উচ্চবিদ্যালয়, গেন্ডারিয়া উচ্চবিদ্যালয়, বাংলাদেশ ব্যাংক হাইস্কুল মতিঝিল, সামসুল হক খান স্কুল অ্যান্ড কলেজ, যাত্রাবাড়ী তামিরুল মিল্লাত কামিল মাদ্রাসা, আজিজিয়া ইসলামিয়া উচ্চবিদ্যালয়, নতুন পল্টন লাইন স্কুল অ্যান্ড কলেজ ও ঢাকা কটনমিল স্কুল অ্যান্ড কলেজের শিক্ষকেরা। সভায় আরও উপস্থিত ছিলেন লেখক ও সাংবাদিক আনিসুল হক।
মতবিনিময় সভা সঞ্চালনা করেন প্রথম আলো বন্ধুসভা জাতীয় পর্ষদের সভাপতি সাইদুজ্জামান রওশন। সমন্বয় করেন জাতীয় পর্ষদের নির্বাহী সভাপতি হাসান মাহমুদ।
