
সরকারের মেয়াদের একেবারে শেষ সময়ে বরগুনা-২ (বামনা-পাথরঘাটা-বেতাগী) আসনে নিয়মরক্ষার উপনির্বাচন নিয়ে ভোটারদের মধ্যে কোনো আগ্রহ নেই। তফসিল ঘোষণা করার পরও সম্ভাব্য প্রার্থীদের তেমন কোনো তৎপরতা চোখে পড়ছে না।সম্ভাব্য একাধিক প্রার্থীর সঙ্গে কথা বলে জানা গেছে, তাঁরা মনে করছেন, সংবিধান অনুযায়ী আগামী ২৪ অক্টোবর সরকারের মেয়াদ শেষ হচ্ছে। আর এ আসনে ৩ অক্টোবর ভোট গ্রহণের পর নির্বাচিত সাংসদের গেজেট প্রকাশ হতে আরও সাত দিন সময় লাগতে পারে। এ অবস্থায় অল্প কিছুদিনের জন্য সাংসদ হতে ‘গা-ঝাড়া’ দিয়ে কেউ নামছেন না। আবার প্রধান বিরোধী দল বিএনপি এই নির্বাচনে অংশ নিচ্ছে না। তাই এ নির্বাচন নিয়ে ভোটাররাও নিরুৎসাহী।এ আসনের সাংসদ গোলাম সবুর গত ২৬ জুলাই সড়ক দুর্ঘটনায় নিহত হন। ফলে উপনির্বাচনের সাংবিধানিক বাধ্যবাধকতা দেখা দেয়। উপনির্বাচনে আওয়ামী লীগ থেকে এখন পর্যন্ত সাতজন মনোনয়ন প্রত্যাশীর নাম শোনা যাচ্ছে। তাঁরা হলেন প্রয়াত সাংসদ গোলাম সবুরের বড় ভাই ও পাথরঘাটা উপজেলা আওয়ামী লীগের সভাপতি গোলাম কবীর, মুক্তিযোদ্ধা আনোয়ার হোসেন ওরফে মজনু খান, আওয়ামী মৎস্যজীবী লীগের নেতা ও সুপ্রিম কোর্টের ডেপুটি অ্যাটর্নি জেনারেল মো. হারুন অর রশিদ, পাথরঘাটা উপজেলা পরিষদের চেয়ারম্যান শওকত হাছানুর রহমান, জেলা আওয়ামী লীগের সহসভাপতি এম আবুল হোসেন সিকদার, যুবলীগের কেন্দ্রীয় অর্থ সম্পাদক সুভাষ চন্দ্র হাওলাদার, বঙ্গবন্ধু সরকারের মন্ত্রী শাহাজাদা আবদুল মালেক খানের ছেলে ফিদা আবদুল্লাহ খান।আওয়ামী লীগের বাইরে চরমোনাই পীরের দল ইসলামী আন্দোলন থেকে প্রার্থী হতে চান সাবেক সাংসদ গোলাম সরোয়ার (হিরু)। নির্বাচন নিয়ে কোনো তৎপরতা না থাকা প্রসঙ্গে তিনি প্রথম আলোকে বলেন, এই উপনির্বাচনের পর তিন মাসের মধ্যে আবার নির্বাচন করা প্রার্থীদের পক্ষে বোঝা হয়ে যাবে।এ উপনির্বাচনে মনোনয়নপত্র দাখিলের শেষ তারিখ আগামী ৫ সেপ্টেম্বর আর ৩ অক্টোবর ভোট গ্রহণ হবে।
