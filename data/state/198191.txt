
অপুষ্টি শিশুমৃত্যুর স্পষ্ট নির্ধারক (ডিটারমিন্যান্টস) নয়। একটি দেশের জিডিপি (মোট দেশজ উৎপাদন), পয়োনিষ্কাশনব্যবস্থা, নগরায়ণ, কিশোরী প্রজনন হার, স্বাস্থ্য খাতে বরাদ্দ, নির্যাতন, মায়ের শিক্ষা শিশুমৃত্যুর নির্ধারক হিসেবে কাজ করে।প্রভাবশালী চিকিৎসা সাময়িকী ব্রিটিশ মেডিকেল জার্নাল-এর গবেষণা প্রবন্ধে এ কথা বলা হয়েছে। ‘গ্লোবাল ডিটারমিন্যান্টস অব মর্টালিটি ইন আন্ডার ফাইভস: টেন ইয়ার ওয়ার্ল্ডওয়াইড লংজিটিউডিনাল স্টাডি’ শিরোনামের ওই প্রবন্ধ সম্প্রতি ছাপা হয়।এই গবেষণা প্রবন্ধের বক্তব্যের বিষয়ে দ্বিমত প্রকাশ করেছেন আন্তর্জাতিক উদরাময় গবেষণা কেন্দ্র বাংলাদেশের (আইসিডিডিআরবি) পুষ্টি ও খাদ্যনিরাপত্তা বিভাগের প্রধান ড. তাহমিদ আহমেদ। তিনি প্রথম আলোকে বলেন, এটা প্রতিষ্ঠিত সত্য যে বিশ্বে পাঁচ বছরের কম বয়সী ৪০ শতাংশ শিশু মারা যায় অপুষ্টির কারণে। ব্রিটিশ মেডিকেল জার্নাল-এর এই বক্তব্য বিভ্রান্তি সৃষ্টি করবে।প্রবন্ধটি তৈরি করেছেন ফ্রান্সের একদল গবেষক। তাঁরা জাতিসংঘের ১৯৩টি সদস্যরাষ্ট্রের ২০০০ থেকে ২০০৯ সালের তথ্য সংগ্রহ ও বিশ্লেষণ করেছেন। তাঁরা দাবি করেছেন, বিশ্বব্যাপী পাঁচ বছরের কম বয়সী শিশুমৃত্যু কমাতে গবেষণার ফলাফল ভূমিকা রাখবে।শিশুমৃত্যুর নির্ধারক: ব্রিটিশ মেডিকেল জার্নাল-এর ওই প্রবন্ধে বলা হয়েছে, শিশুমৃত্যুর ওপর জাতীয় আয়ের প্রভাব সবচেয়ে স্বীকৃত। গবেষকেরা বলেছেন, পাঁচ বছরের কম বয়সীদের মৃত্যুর ওপর জিডিপির তাৎক্ষণিক প্রভাব আছে। অর্থনৈতিক প্রবৃদ্ধি ঘটলে পুষ্টির উন্নতিতে, স্বাস্থ্যসেবার প্রাপ্যতায়, আবাসনসহ অন্যান্য খাতে আরও বেশি সম্পদ সরাসরি ব্যবহার করা যায়।গবেষণায় দেখা গেছে, সাম্প্রতিক দশকগুলোতে উন্নতি ঘটলেও স্বল্প আয়ের দেশগুলো বিশুদ্ধ পানি সরবরাহ ও পয়োব্যবস্থায় পিছিয়ে আছে। পানি সরবরাহ ও পয়োব্যবস্থার সঙ্গে সম্পর্কিত রোগবালাই এসব দেশে জনস্বাস্থ্যের ওপর প্রভাব ফেলছে। গবেষকেরা বলেছেন, বিশুদ্ধ পানি সরবরাহ ও পয়োব্যবস্থার সঙ্গে শিশুমৃত্যুর সম্পর্ক চিরাচরিত।গবেষকেরা বলেছেন, ১৫ থেকে ১৯ বছর বয়সীদের গর্ভধারণ শিশুমৃত্যুর নির্ধারক। স্বল্প আয়ের যেসব দেশে শিশুমৃত্যুর হার বেশি, সেখানে দেখা গেছে কিশোরী মায়েদের সন্তান মৃত্যুর সংখ্যা বাড়িয়েছে। পাশাপাশি দেখা গেছে, মায়ের শিক্ষা শিশুর অস্তিত্ব রক্ষায় বড় ভূমিকা রাখে। শিক্ষিত মায়েরা রোগ প্রতিরোধে সক্রিয় ও রোগের তীব্রতা সম্পর্কে সজাগ থাকেন এবং চিকিৎসা ও সেবার জন্য সচেষ্ট থাকেন।গবেষকেরা বলছেন, আশ্চর্যজনক হলো অপুষ্টি শিশুমৃত্যুর স্পষ্ট নির্ধারক হিসেবে দৃশ্যমান হয়নি। এই ফলাফল থেকে কী বলা যেতে পারে? তবে অপুষ্টি শিশুর মৃত্যু ঘটায় না, এটাও নিশ্চয়ই বলা যাবে না। অপুষ্টি অন্যান্য বৈশ্বিক নির্ধারকের নিকটতম নির্ধারক।এদিকে অপুষ্টির ব্যাপারে তাহমিদ আহমেদ বলেন, শিশুমৃত্যুর সঙ্গে অপুষ্টির সম্পর্ক দূরের বা পরোক্ষ নয়। গর্ভবর্তী মা অপুষ্টির শিকার হলে শিশুমৃত্যুর ঝুঁকি বেশি। একাধিক গবেষণায় দেখা গেছে, অপুষ্টির কারণে শিশু খর্বকায় বা কৃশকায় হলে তাদের মৃত্যুঝুঁকি বেশি। রক্তস্বল্পতা হচ্ছে অপুষ্টি। রক্তস্বল্পতায় শিশু মারা যায়। তাহমিদ আহমেদ বলেন, গবেষণায় পাওয়া এসব তথ্য বাংলাদেশসহ সারা পৃথিবীর জন্য সত্য। অপুষ্টি দূর হলে শিশুমৃত্যু কমে, এটি প্রতিষ্ঠিত সত্য।
