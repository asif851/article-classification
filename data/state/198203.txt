
নির্বাচন-প্রক্রিয়া সংবিধানের সঙ্গে সাংঘর্ষিক হওয়ায় বিএনপি জেলা পরিষদ নির্বাচনে অংশ নেয়নি বলে দাবি করেছেন দলটির মহাসচিব মির্জা ফখরুল ইসলাম আলমগীর। আজ বুধবার দুপুরে বিএনপি জোটের শরিক জাতীয় গণতান্ত্রিক পার্টির (জাগপা) সভাপতি শফিউল আলম প্রধানকে দেখতে গিয়ে তিনি সাংবাদিকদের এ কথা বলেন। অসুস্থ হয়ে জাগপা সভাপতি মিরপুরের ন্যাশনাল হার্ট ফাউন্ডেশনে চিকিৎসা নিচ্ছেন।
জেলা পরিষদ নির্বাচনে বিএনপির অংশ না নেওয়ার বিষয়ে সাংবাদিকদের প্রশ্নের জবাবে মির্জা ফখরুল বলেন, স্থানীয় সরকারের প্রতিষ্ঠান সম্পর্কে, সংবিধানে নির্বাচন সম্পর্কে যে দিকনির্দেশনা দেওয়া আছে, তাতে প্রত্যক্ষ ভোটের মাধ্যমে নির্বাচনের কথা বলা আছে। কিন্তু জেলা পরিষদে পরোক্ষ নির্বাচন করা হচ্ছে। বিএনপি মনে করে, এটি সংবিধানের সঙ্গে সাংঘর্ষিক এবং গণতন্ত্রের জন্য উপযোগী নয়। এ কারণেই বিএনপি জেলা পরিষদ নির্বাচনে অংশ নেয়নি।
আরেক প্রশ্নের জবাবে ফখরুল বলেন, বিএনপি ৫ জানুয়ারি গণতান্ত্রিক কর্মসূচি পালন করবে। সরকার তাতে বাধা দেবে না বলে তাঁরা আশা করছেন।
মির্জা ফখরুল বলেন, চলতি বছরে বিএনপির সাফল্য অনেক। বিএনপি সফলভাবে কাউন্সিল করেছে, প্রতিকূল অবস্থার মধ্যেও দল গোছাতে পারা সাফল্য।
