
উন্নয়নের গণতন্ত্রের নামে দেশে লুটতন্ত্র চলছে বলে মন্তব্য করেছেন বিএনপির ভাইস চেয়ারম্যান মীর মোহাম্মদ নাছিরউদ্দিন। তাঁর অভিযোগ, মানুষের বাক্স্বাধীনতা হরণ করা হচ্ছে। সংবাদপত্রের কোনো স্বাধীনতা নেই। তিনি বলেন, সংসদ চালু রেখে নির্বাচন হলে আরেকটা প্রহসন মঞ্চস্থ হবে। দ্রুত নির্বাচনকালীন সরকার গঠন করে জনগণের সরকার প্রতিষ্ঠা করার দাবি জানান তিনি।গতকাল বৃহস্পতিবার প্রয়াত রাষ্ট্রপতি জিয়াউর রহমানের ৮১তম জন্মবার্ষিকী উপলক্ষে চট্টগ্রাম নগর বিএনপি আয়োজিত আলোচনা সভায় এসব কথা বলেন মীর নাছির। দলীয় কার্যালয় নাসিমন ভবনে এই আলোচনা সভার আয়োজন করা হয়। চট্টগ্রাম নগর বিএনপির সভাপতি শাহাদাত হোসেনের সভাপতিত্বে আলোচনায় অংশ নেন কমিটির সাধারণ সম্পাদক আবুল হাশেম।মীর মোহাম্মদ নাছিরউদ্দিন মন্তব্য করেন, আওয়ামী লীগ জিয়াউর রহমানকে যেমন ভয় পায়, তেমনি তারেক রহমানকেও ভয় পায়।
