
জাতীয় পার্টির চেয়ারম্যান হুসেইন মুহম্মদ এরশাদ বলেছেন, জাতীয় সংসদ নির্বাচন যথাসময়ে হবে। সে নির্বাচনে জাতীয় পার্টি অংশ নেবে। তাই দলকে সুসংহত ও শক্তিশালী করতে আগামী ১ অক্টোবর সিলেটে হজরত শাহ জালাল (রহ.)-এর মাজার জিয়ারতের মধ্য দিয়ে সারা দেশে রাজনৈতিক সফর শুরু করা হবে। জাতীয় পার্টির চেয়ারম্যান গতকাল রোববার দুপুরে রংপুরে ঈদ উদ্যাপন করতে এসে নিজ বাসভবন ‘পল্লী নিবাসে’ সাংবাদিকদের সঙ্গে মতবিনিময়ে এ কথা বলেন। তিনি বলেন, দেশব্যাপী সফরের মধ্য দিয়ে নেতা-কর্মীদের নির্বাচনের জন্য প্রস্তুত করা হবে। আগামী নির্বাচন সুষ্ঠু ও অবাধ হলে জাতীয় পার্টি ভালো করবে।  সাবেক রাষ্ট্রপতি জিয়াউর রহমানের স্বাধীনতা পদক প্রত্যাহার ও সম্ভাব্য কবর অপসারণের বিষয়ে এরশাদ বলেন, ‘এটা সরকারের সিদ্ধান্ত। এ ব্যাপারে আমি কিংবা জাতীয় পার্টির কোনো মন্তব্য নেই।’ গাজীপুরে প্লাস্টিক কারখানায় বিস্ফোরণে হতাহতের ঘটনায় উদ্বেগ প্রকাশ করে এরশাদ বলেন, এ ঘটনার কারণ খতিয়ে দেখে জড়িত ব্যক্তিদের বিরুদ্ধে ব্যবস্থা নিতে হবে। এ সময় দলের কো-চেয়ারম্যান জি এম কাদের, মহানগর জাতীয় পার্টির আহ্বায়ক মোস্তাফিজার রহমান, সদস্যসচিব এস এম ইয়াসিরসহ দলীয় নেতারা উপস্থিত ছিলেন।
