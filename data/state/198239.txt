
প্রধান নির্বাচন কমিশনার (সিইসি) কাজী রকিব উদ্দীন আহমদ বলেছেন, দেশের ৫৩ জেলায় নির্বাচনী কাজ থেকে অব্যাহতি পেয়েছে সশস্ত্র বাহিনী। তবে আট আসনে পুনঃ ভোটের কারণে ১৭ জানুয়ারি পর্যন্ত ছয় জেলায় সশস্ত্র বাহিনী দায়িত্ব পালন করবে।
আজ শনিবার আটটি আসনের পুনঃ ভোট বিষয়ে আইনশৃঙ্খলা-বিষয়ক বৈঠক হয়। শেরেবাংলা নগরের এনইসি মিলনায়তনে সভা শেষে দুপুরে সাংবাদিকদের বিভিন্ন প্রশ্নের উত্তরে সিইসি এ কথা জানান।৯ জানুয়ারির পর এখনো সশস্ত্র বাহিনীর অবস্থানের বিষয়ে সিইসি বলেন, যেসব জেলায় ভোট শেষ সেখানে তারা অব্যাহতি পেয়েছে, সশস্ত্র বাহিনী সেখানে নেই। তবে শীতকালীন মহড়ার কাজে তারা মাঠে (ফিল্ডে) আছে। যখন মহড়া শেষ হবে তখন ফিরে যাবে। সিইসি আরও জানান, দশম সংসদ নির্বাচন শেষ হলেও সার্বিক পরিস্থিতিতে সরকারের সঙ্গে সমন্বয় করে আইনশৃঙ্খলা পরিস্থিতি দেখভাল করা হচ্ছে।ভোটের সময় নাশকতায় জড়িত ব্যক্তিদের কোনোভাবে ছাড় দেওয়া হবে না বলে মন্তব্য করে সিইসি বলেন, ‘প্রথম থেকেই আমরা আইনশৃঙ্খলা বাহিনীসহ সংশ্লি¬ষ্ট ব্যক্তিদের এ বিষয়ে অবহিত করে রেখেছি। তবুও কয়েকটি জায়গায় সহিংসতা হয়েছে। কিন্তু ৯৮ শতাংশ এলাকায় কোনো সহিংসতা হয়নি, সেখানে সুষুম ভোট হয়েছে। সংখ্যালঘুদের ওপর হামলাসহ নাশকতায় জড়িত দুষ্কৃতকারীদের ধরতে কঠোর ব্যবস্থা নেওয়ার নির্দেশনা রয়েছে।’ সিইসি আরও জানান, কুড়িগ্রাম, দিনাজপুর, বগুড়া, গাইবান্ধা, লক্ষ্মীপুর ও যশোর জেলার আটটি আসনের স্থগিত কেন্দ্রে সন্ত্রাসীদের কোনো ধরনের গোলযোগ করার সুযোগ থাকবে না।বৈঠকে নির্বাচন কমিশনাররা ছাড়াও নির্বাচন কমিশনের সচিব, পুলিশের মহাপরিদর্শক, স্বরাষ্ট্র মন্ত্রণালয়, গোয়েন্দা সংস্থা ও সংশ্লিষ্ট নির্বাচনী এলাকার কর্মকর্তারা উপস্থিত ছিলেন।

