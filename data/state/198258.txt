
উন্নয়নকাজের জন্য রাজধানীজুড়ে চলছে খোঁড়াখুঁড়ি। এতে ভোগান্তি পোহাতে হচ্ছে পথচারীদের। এর মধ্যে গতকাল দুপুরে ঘণ্টাখানেকের টানা বৃষ্টিতে সৃষ্টি হয় জলাবদ্ধতার। এতে ভোগান্তি আরও বাড়ে নগরবাসীর
ঢাকার জলাবদ্ধ সড়কে সাধারণ মানুষকে পারাপারের জন্য এগিয়ে এসেছে ফায়ার সার্ভিস। লাইফবোট নিয়ে সড়কের এক জায়গা থেকে আরেক জায়গায় যাত্রী পারাপার শুরু করেছে প্রতিষ্ঠানটি।
ফায়ার সার্ভিস ও সিভিল ডিফেন্সের মহাপরিচালক ব্রিগেডিয়ার জেনারেল আলী আহমেদ খান প্রথম আলোকে বলেন, জলাবদ্ধ সড়কে সাধারণ মানুষ, বিশেষ করে নারী ও স্কুলগামী শিক্ষার্থীদের অসুবিধার কথা বিবেচনা করে গত বুধবার থেকে এ কার্যক্রম শুরু করা হয়েছে। এ কার্যক্রম চলবে।গতকালের বৃষ্টিতে শান্তিনগর এলাকার প্রায় সব সড়কই হাঁটুপানিতে তলিয়ে যায়। এ সময় নোংরা পানিতে পথ চলতে ব্যাপক ভোগান্তির শিকার হতে হয় পথচারীদের। অনেকেই বাধ্য হয়ে স্বল্প দূরত্বের পথও (পানি পার) পার হয়েছেন রিকশায়। কিন্তু সময়মতো রিকশা না পাওয়ায় অনেককেই দাঁড়িয়ে থাকতে দেখা গেছে।বিকেলে কর্ণফুলী গার্ডেন সিটির সামনে ফায়ার সার্ভিসের পাঁচ সদস্যের একটি দল দেখা গেছে। তারা একটি লাইফবোট নিয়ে পথচারীদের জলাবদ্ধ সড়ক পার করছিল।ফায়ার সার্ভিসের মহাপরিচালক বলেন, মানুষের অসুবিধা দূর করাই ফায়ার সার্ভিসের কাজ। বন্যায় ব্যবহারের জন্য ফায়ার সার্ভিসের কিছু লাইফবোট আছে। জলাবদ্ধ সড়কে সাধারণ মানুষের সমস্যা দূর করতে এই বোটগুলো ব্যবহার করা হচ্ছে। শান্তিনগর এলাকার কার্যক্রম সম্পর্কে তিনি বলেন, শান্তিনগরের এলাকার পানি অনেক নোংরা। এতে স্কুলগামী শিক্ষার্থী ও নারীদের সড়ক পারাপারে কষ্ট হয়। তাঁদের কষ্টের কথা মাথায় রেখে ওই এলাকায় লাইফবোটে লোকজনকে পার করা হয়েছে। তিনি আরও বলেন, গতকাল শান্তিনগর ছাড়াও বঙ্গভবনের পেছনে, নটর ডেম কলেজের সামনে ও মিরপুর ১০ নম্বর গোলচত্বরের পাশে যাত্রীদের লাইফবোটে পার করা হয়েছে।
 
