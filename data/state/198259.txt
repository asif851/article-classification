
বিএনপির চেয়ারপারসন খালেদা জিয়াকে এক হাজার ৮২৫ দিন গোনার পরামর্শ দিলেন জাতীয় সংসদে সরকারদলীয় চিফ হুইপ আ স ম ফিরোজ। খালেদা জিয়া সরকারকে দিন গোনার কথা বলার পরিপ্রেক্ষিতে তিনি আজ সোমবার সংসদের মিডিয়া সেন্টারে সংবাদ সম্মেলনে এ কথা বলেন।
চিফ হুইপ আ স ম ফিরোজ বলেন, বিএনপি সংসদ নির্বাচনে না এসে ভুল করেছে। তারা ভুল বুঝতে পেরেছে। সে জন্য তারা উপজেলা নির্বাচনে আসছে। জাতীয় নির্বাচনে এলে তারা জিততেও পারত। বিএনপি নির্বাচনে না আসায় অনেকেই বিনা প্রতিদ্বন্দ্বিতায় নির্বাচিত হয়ে গেছেন।
সরকার পাঁচ বছরের জন্য নির্বাচিত হয়েছে উল্লেখ করেন আ স ম ফিরোজ। তিনি বিনা প্রতিদ্বন্দ্বিতায় নির্বাচনের বিষয়ে বলেন, আওয়ামী লীগের গণজোয়ারের সামনে কেউ নির্বাচন করতে সাহস পায়নি। তাই ১৫৩ জন বিনা প্রতিদ্বন্দ্বিতায় নির্বাচিত হন।
এ সময় পাঁচ হুইপ শহীদুজ্জামান সরকার, ইকবালুর রহিম, সোলায়মান হক জোয়ার্দ্দার, আতিউর রহমান ও শাহাবুদ্দীন আহমেদ উপস্থিত ছিলেন।
