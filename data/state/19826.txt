
স্পিকার শিরীন শারমিন চৌধুরী গতকাল বৃহস্পতিবার জাতীয় সংসদ ভবনের নকশাবহির্ভূত স্থাপনা পরিদর্শন করেছেন। এ সময় তিনি ভবনে কোথায় কোথায় নকশাবহির্ভূত কাজ হয়েছে, তা সরেজমিনে দেখেন।সংসদ সচিবালয়ের সচিব মাহ্ফুজুর রহমান প্রথম আলোকে বলেন, ‘পত্রিকায় প্রতিবেদন ছাপা হওয়ার পর টেলিভিশন সেন্টার নির্মাণের কাজ আপাতত বন্ধ আছে। ভবনের ভেতরে স্থাপনা তৈরি করা উচিত হবে কি না, বিষয়টি আমরা পুনর্বিবেচনা করে দেখব।’গত ২৩ জুন প্রথম আলোতে ‘উত্তর ফটক বন্ধ করে টেলিভিশন কেন্দ্র হচ্ছে, সংসদ ভবনের নকশায় আবারও আঘাত’ শীর্ষক প্রতিবেদন প্রকাশ হয়।সংসদ সচিবালয় সংসদ ভবনের উত্তর ফটক প্রায় বন্ধ করে দিয়ে সেখানে টেলিভিশন সেন্টার বানানোর জন্য লুই ইসাডোর কানের মূল নকশার পরিপন্থী স্থাপনা নির্মাণের কাজ করছিল। এ জন্য ১২ কোটি টাকা বরাদ্দও অনুমোদন করা হয়। এ বিষয়ে স্থাপত্য অধিদপ্তরের সঙ্গে পরামর্শ করার কথা থাকলেও সংসদ সচিবালয় তা করেনি।গতকাল স্পিকার শিরীন শারমিন চৌধুরী প্রথম আলোকে বলেন, ‘সংসদ ভবনে ভেতরে নকশা বহির্ভূতভাবে কোথায় কী পরিবর্তন আনা হয়েছে, সংসদের কমিশন বৈঠকে তা পর্যালোচনার সিদ্ধান্ত হয়েছে। এ বিষয়ে প্রধানমন্ত্রী ও তথ্যমন্ত্রীর সঙ্গে পরামর্শ করে চূড়ান্ত সিদ্ধান্ত নেওয়া হবে।
