
নরসিংদীতে সেলিম মিয়া (৬০) নামের এক ব্যবসায়ীকে কুপিয়ে হত্যা করেছে দুর্বৃত্তরা। গতকাল রোববার রাত ১০টার দিকে শহরের পশ্চিম ব্রাহ্মন্দী এলাকার নিজ বাড়ির সামনে তাঁকে কুপিয়ে জখম করা হয়। পরে গুরুতর আহত অবস্থায় প্রথমে নরসিংদী জেলা হাসপাতালে এবং পরে ঢাকা মেডিকেল কলেজ হাসপাতালে নেওয়ার পর কর্তব্যরত চিকিৎসক তাঁকে মৃত ঘোষণা করেন।নিহত সেলিম নরসিংদী জেলা ফার্মেসি সমিতির সাবেক সভাপতি।সেলিমের পরিবারের লোকজনের সঙ্গে কথা বলে জানা গেছে, দীর্ঘদিন ধরে দুই ছেলে ইফতেখার ইসলাম ও আশরাফুল ইসলামের সঙ্গে সেলিম মিয়ার জমি নিয়ে বিরোধ চলে আসছিল। এর মধ্যে গত বছর আশরাফ অতিরিক্ত ওষুধ সেবন করে আত্মহত্যা করেন। এ ঘটনায় বড় ছেলে ইফতেখার ইসলাম বাদী হয়ে বাবার বিরুদ্ধে আত্মহত্যায় প্ররোচনার মামলা দায়ের করেন। এ মামলায় সম্প্রতি তিনি জামিনে মুক্তি পান।গতকাল রাত ১০টার দিকে পশ্চিম ব্রাহ্মন্দী এলাকার বাসায় ঢোকার সময় দুর্বৃত্তরা পেছন দিক থেকে তাঁর ঘাড়ে, মাথায় ও শরীরের বিভিন্ন অংশে কুপিয়ে জখম করে। এ সময় তাঁর চিৎকারে আশপাশের লোকজন এসে গুরুতর আহত অবস্থায় প্রথমে নরসিংদী জেলা হাসপাতালে এবং পরে ঢাকা মেডিকেল কলেজ হাসপাতালে নিয়ে যায়। রাত পৌনে বারোটায় কর্তব্যরত চিকিৎসক তাঁকে মৃত ঘোষণা করেন।নিহত সেলিমের ছোট ভাই আবদুর রশিদ মুঠোফোনে বলেন, ‘কে বা কারা ভাইকে কুপিয়ে হত্যা করেছে, তা নিশ্চিত হতে পারছি না। ধারালো অস্ত্রের আঘাতে ঘাড়ের রগ কেটে গেছে। ডাক্তার বলছে অতিরিক্ত রক্তক্ষরণে মৃত্যু হয়েছে। বড় ভাইয়ের পারিবারিক একটু সমস্যা ছিল।’ঘটনার জন্য পারিবারিক কারণই দায়ী বলে মনে করছেন আবদুর রশীদ।নরসিংদী সদর মডেল থানার ওসি কে এম আবুল কাসেম বলেন, বিষয়টি তদন্ত করে দেখা হচ্ছে। এখনই কিছু বলা যাচ্ছে না।
