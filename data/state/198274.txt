
আগামী ৯০ দিনের মধ্যে ঢাকা উত্তর সিটি করপোরেশনে (ডিএনসিসি) মেয়র পদে উপনির্বাচনের জন্য প্রস্তুত রয়েছে নির্বাচন কমিশন (ইসি)। সরকার ঢাকা উত্তর সিটি করপোরেশনের মেয়র পদটি শূন্য ঘোষণা করে গেজেট প্রকাশের পর ইসি নির্বাচনী তোড়জোড় শুরু করবে।
আনিসুল হকের মৃত্যুর কারণে ডিএনসিসির মেয়র পদটি শূন্য হয়েছে। স্থানীয় সরকার (সিটি করপোরেশন) আইন অনুযায়ী পদ শূন্য হওয়ার ৯০ দিনের মধ্যে নির্বাচন হওয়ার বাধ্যবাধকতা রয়েছে।
নির্বাচন কমিশন সচিবালয়ের ভারপ্রাপ্ত সচিব হেলালুদ্দীন আহমেদ আজ রোববার আগারগাঁওয়ে কমিশন কার্যালয়ে কয়েকজন সাংবাদিকের সঙ্গে আলাপকালে বলেন, মেয়র পদ শূন্য ঘোষণা করে গেজেট প্রকাশের ৯০ দিনের মধ্যে ডিএনসিসির নির্বাচন অনুষ্ঠিত হবে। স্থানীয় সরকার মন্ত্রণালয় গেজেট প্রকাশের পর কমিশন নির্বাচনী কাজ শুরু করবে।
স্থানীয় সরকার (সিটি করপোরেশন) আইন ২০০৯–এর ১৬ ধারায় বলা হয়েছে, মেয়র বা কাউন্সিলের মেয়াদ শেষ হওয়ার ১৮০ দিনের আগে যদি কোনো পদ শূন্য হয়, তবে ৯০ দিনের মধ্যে সেখানে উপনির্বাচন হবে। উপনির্বাচনের বিজয়ী বাকি মেয়াদে মেয়র বা কাউন্সিলর হিসেবে দায়িত্ব পালন করবেন।
গতকাল শনিবার স্থানীয় সরকারমন্ত্রী খন্দকার মোশাররফ হোসেন একটি বেসরকারি টেলিভিশনকে বলেছেন, নির্বাচন কমিশনের সঙ্গে আলাপ আলোচনা করে ডিএনসিসির মেয়র পদে উপনির্বাচনে পদক্ষেপ নেওয়া হবে।
২০১৫ সালের ২৮ এপ্রিল ডিএনসিসি নির্বাচন অনুষ্ঠিত হয়। এতে আওয়ামী লীগের প্রার্থী আনিসুল হক বিজয়ী হন। বিজয়ী হওয়ার পর মাত্র আড়াই বছরের মাথায় গত ৩০ নভেম্বর আনিসুল হক লন্ডনের একটি হাসপাতালে মারা যান। গতকাল বনানী কবরস্থানে চিরনিদ্রায় শায়িত হন তিনি।
 
