
জয়পুরহাটে যুবদল নেতা, শিবিরকর্মীসহ সাতজনকে পুলিশ গ্রেপ্তার করেছে। যুবদল নেতার বাড়ি থেকে পাঁচটি পেট্রলবোমা ও তিনটি ককটেল উদ্ধার করা হয়েছে বলে পুলিশ দাবি করে। আর শিবিরকর্মীদের নাশকতার পরিকল্পনার অভিযোগে গ্রেপ্তার করা হয়েছে বলে জানায় পুলিশ।জয়পুরহাট সদর থানার পুলিশ ও এলাকা সূত্রে জানা গেছে, গতকাল সোমবার বিকেল পৌনে পাঁচটার দিকে শহরের সবুজনগর এলাকা থেকে জয়পুরহাট জেলা যুবদলের সহসাংগঠনিক সম্পাদক শরিফুল ইসলামকে (৩৮) পুলিশ গ্রেপ্তার করে। রাতে তাঁর দেওয়া তথ্যের ভিত্তিতে সদর উপজেলার উত্তর জয়পুর গ্রামের বেলায়েত হোসেনকে (২৫) তাঁর বাড়ি থেকে পুলিশ গ্রেপ্তার করে। তিনি ছাত্রদলের কর্মী। কাল গভীর রাতে শহরের সিও কলোনি এলাকার সবুজনগর মহল্লার শরিফুলের বাড়ি থেকে পাঁচটি পেট্রলবোমা ও তিনটি ককটেল উদ্ধার করে পুলিশ।পুলিশ আজ মঙ্গলবার ভোররাতে পৌর এলাকার আদর্শপাড়া তালুকদার ছাত্রাবাসে অভিযান চালিয়ে পাঁচজনকে গ্রেপ্তার করে। তাঁরা সবাই জয়পুরহাট সরকারি কলেজের শিক্ষার্থী। পুলিশ জানিয়েছে, গ্রেপ্তার হওয়া এসব ব্যক্তি নাশকতার পরিকল্পনা করছিলেন। গ্রেপ্তার হওয়া ব্যক্তিরা হলেন জাহিদ মোহাম্মদ তোহা (২০), জাকারিয়া মুন্সি (১৯), মোছাব্বর হোসেন (১৯), ইমরান হোসেন (২১) ও মমিনুল ইসলাম (২০)। পুলিশ বলছে, গ্রেপ্তার হওয়া সবাই শিবিরের কর্মী।
সদর থানার ভারপ্রাপ্ত কর্মকর্তা (ওসি) মো. সেলিম হোসেন জানান, শরিফুলের দেওয়া তথ্য অনুযায়ী, তাঁর বাড়ির শোয়ার ঘরে থাকা আলনার পেছনে পেট্রলবোমা ও ককটেল পাওয়া যায়। শরিফুল ও বেলায়েত হোসনের দেওয়া তথ্যে ওই পাঁচ শিবিরকর্মীকে গ্রেপ্তার করা হয়েছে বলে ওসি জানান।
