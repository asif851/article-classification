
গাজীপুরের জয়দেবপুর থেকে অপহৃত শিশু স্বর্ণা আক্তারকে (৫) শেরপুর থেকে উদ্ধার করেছেন র‍্যাব সদস্যরা। গতকাল বুধবার সন্ধ্যায় শেরপুর সদর উপজেলার বাজিতখিলা বাজার থেকে র‍্যাব-১৪ এর (শেরপুর-জামালপুর) একটি দল তাকে উদ্ধার করে।
শিশুটিকে আজ বৃহস্পতিবার সকালে জয়দেবপুর থানায় হস্তান্তর করা হয়েছে। এ ঘটনায় শেরপুর সদর থানার একটি সাধারণ ডায়েরি (জিডি) করা হয়েছে। র‍্যাব সূত্র জানিয়েছে, স্বর্ণার বাবার অভিযোগ পেয়ে গোপন সংবাদের ভিত্তিতে র‍্যাব-১৪ এর সদস্যরা গতকাল সন্ধ্যায় জেলা সদরের বাজিতখিলা বাজারে অভিযান চালায়। সেখান থেকে উদ্ধার করে তাঁরা শিশুটিকে সদর থানায় হস্তান্তর করেন। এ ঘটনায় অবশ্য কাউকে আটক করা যায়নি।
স্বর্ণা গাজীপুরের জয়দেবপুর থানার শিরিরচালা গ্রামের মো. হাফিজুর রহমানের মেয়ে। গত শনিবার (১২ সেপ্টেম্বর) সকালে শিরিরচালা থেকে দুই যুবক স্বর্ণাকে অপহরণ করে। এ ঘটনায় র‍্যাবের গাজীপুর ক্যাম্পে একটি অভিযোগ দায়ের করেন হাফিজুর। নারী ও শিশু নির্যাতন দমন আইনে জয়দেবপুর থানায় একটি মামলাও করেন তিনি। শেরপুর সদর থানার ভারপ্রাপ্ত কর্মকর্তা (ওসি) মো. মাজহারুল করিম প্রথম আলোকে বলেন, এ ঘটনায় সদর থানায় জিডি করা হয়েছে। আজ স্বর্ণাকে জয়দেবপুর থানায় হস্তান্তর করা হয়েছে। র‍্যাব-১৪ এর কোম্পানি কমান্ডার তাজুল ইসলাম বলেন, ঘটনার সঙ্গে জড়িতের গ্রেপ্তারের চেষ্টা চলছে।
