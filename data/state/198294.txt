
চাঁপাইনবাবগঞ্জের গোমস্তাপুর উপজেলায় ট্রাক ও অটোরিকশার মুখোমুখি সংঘর্ষে একজন নিহত ও তিনজন আহত হয়েছেন। উপজেলার শিমুলতলা এলাকায় গোমস্তাপুর-রহনপুর সড়কে আজ মঙ্গলবার সকাল সাড়ে ছয়টার দিকে এ দুর্ঘটনা ঘটে। এ সময় ট্রাকটি নিয়ন্ত্রণ হারিয়ে পাশের ডোবায় পড়ে যায়।
নিহত ব্যক্তির নাম ইসমাইল হোসেন (৪৫)। তিনি অটোরিকশাভ্যানের যাত্রী ছিলেন। তিনি গোমস্তাপুর উপজেলার নিমতলা কাঁঠাল গ্রামের ফয়েজ উদ্দীনের ছেলে। আহত তিনজন হলেন অটোরিকশাচালক নিমতলা কাঁঠাল গ্রামের সাদ্দাম হোসেন (২৭) এবং দুই যাত্রী বাজারপাড়া গ্রামের মো. বকুল (৫০) ও মো. শাহীন (৩৫)।  গোমস্তাপুর থানার ভারপ্রাপ্ত কর্মকর্তা (ওসি) শাহীন কামাল জানান, গোমস্তাপুরগামী একটি ট্রাকের সঙ্গে বিপরীত দিক থেকে আসা যাত্রীবাহী একটি অটোরিকশার মুখোমুখি সংঘর্ষে ঘটনাস্থলেই ভ্যানযাত্রী ইসমাইল হোসেন মারা যান। আহত অবস্থায় অটোরিকশাচালক সাদ্দাম হোসেনকে উদ্ধার করা হয়। গোমস্তাপুর স্বাস্থ্য কমপ্লেক্সে প্রাথমিক চিকিৎসা শেষে তাঁকে রাজশাহী মেডিকেল কলেজ হাসপাতালে ভর্তি করা হয়েছে। ট্রাকচালক পলাতক রয়েছেন। এ ব্যাপারে গোমস্তাপুর থানায় মামলা করা হয়েছে বলে তিনি জানান।
