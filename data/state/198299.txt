
‘সপ্তম শ্রেণী থেকে মারজানুল ইসলাম সৌরভকে ব্যক্তিগতভাবে পড়িয়েছি। কখনো তাকে পড়তে বলা লাগেনি। কখনো শাসন করতে হয়নি। নিজে থেকেই সব পড়া পড়ত। কখনো তাকে বেতের আঘাত করতে হয়নি। আজ তার এসএসসি পরীক্ষার ফল পেয়েছি। আনন্দ লাগছে। কিন্তু দুঃখটাই বেশি। ফল পেয়েছি সত্যি, কিন্তু একটি মেধাবী ছাত্র হারালাম। এর চেয়ে দুঃখ কী হতে পারে!’
নারায়ণগঞ্জের সিদ্ধিরগঞ্জের সানারপাড় শেখ মোরতাজা আলী উচ্চবিদ্যালয়ের বিজ্ঞানের শিক্ষক এ কে এম আসাদুজ্জামান আজ বৃহস্পতিবার দুপুরে এসব কথা বলেন।
আসাদুজ্জামান বলেন, খুবই শান্তশিষ্ট ও বিনয়ী ছিল মারজান। গত রোববার স্থানীয় মাদানীনগর মাদ্রাসা থেকে মাইকের ঘোষণা শুনে অন্যদের সঙ্গে বাসা থেকে বের হয় সে। এরপর সে গুলিবিদ্ধ হয়ে মারা যায় বলে তিনি জানতে পারেন। মারজানের আত্মার মাগফিরাত কামনা করেন তিনি।
বিদ্যালয়ের প্রধান শিক্ষক মো. জাহিরুল হক প্রথম আলো ডটকমকে বলেন, মারজানুল ইসলাম সৌরভ খুবই ভালো ও শান্তশিষ্ট ছিল। এভাবে অকালে চলে যাওয়া খুবই দুঃখজনক। তার এভাবে চলে যাওয়া মেনে নেওয়া যায় না।
সানারপাড় শেখ মোরতাজা আলী উচ্চবিদ্যালয় থেকে এবার এসএসসি পরীক্ষা দিয়েছিল মারজানুল ইসলাম সৌরভ। ঢাকা বোর্ড থেকে পাসও করেছে সে। পেয়েছে জিপিএ-৪.৫৬। তার রোল নম্বর ১২০৩০১। কিন্তু এসএসসির ফল দেখে যেতে পারেনি সে। গত রোববার সকালে কাঁচপুর এলাকায় হেফাজতে ইসলামের কর্মী ও আইনশৃঙ্খলা রক্ষাকারী বাহিনীর সদস্যদের সঙ্গে সংঘর্ষের সময় গুলিবিদ্ধ হয়ে মারা যায় মারজান।
আজ সানারপাড় শেখ মোরতাজা আলী উচ্চবিদ্যালয়ে গিয়ে দেখা যায়, এসএসসি পরীক্ষার ফল দেখছেন অনেক শিক্ষার্থী ও তাদের অভিভাবকেরা। কিন্তু মারজানের ফল জানতে আসেনি কেউ। তার বন্ধু ও শিক্ষকদের সঙ্গে কথা বলে জানা যায়, মারজানের অভিভাবকেরা সবাই তাদের গ্রামের বাড়ি ব্রহ্মণবাড়িয়ায় গেছেন। ব্রাহ্মণবাড়িয়ার সরাইলে পারিবারিক কবরস্থানে গতকাল মারজানকে দাফন করা হয়েছে। তাই তার অভিভাবকেরা কেউ স্কুলে আসেননি। তার এক বন্ধু কামরুল ইসলাম জানায়, খুবই ভালো ছেলে ছিল মারজান। ক্লাসের সবার প্রিয় ছিল সে। মারজানের মৃত্যুর সংবাদ শুনে খুব খারাপ লেগেছে তার।
সিদ্ধিরগঞ্জের সানারপাড় বাগমারা এলাকায় মারজানুল ইসলাম সৌরভদের বাসা। তার বাবা এনামুল হক একজন সরকারি চাকরিজীবী। পাঁচ ভাইয়ের মধ্যে সবার ছোট মারজান। আজ সকালে ওই বাসায় গিয়ে দেখা যায়, সেখানে আছেন কেবল তার মামা, মামি ও দাদি। বাকি সবাই গ্রামের বাড়ি ব্রাহ্মণবাড়িয়ায় গেছেন। তার মামা মো. মোস্তফা বলেন, ‘ব্রাহ্মণবাড়িয়ার সরাইল উপজেলার দেওরা গ্রামে পারিবারিক কবরস্থানে মারজানকে গতকাল দাফন করা হয়। পরিবারের সদস্যরা সবাই সেখানে রয়েছেন।’ মারজানের এসএসসি পরীক্ষার ফলাফলের বিষয়ে জানতে চাইলে তিনি বলেন, ‘ছেলেটাকেই হারাইছি। এখন ফলাফল দিয়ে কী করব!’
 
রায় ঘোষণা উপলক্ষে কামারুজ্জামানকে কাশিমপুর কারাগার থেকে গতকাল সন্ধ্যা সাড়ে ছয়টার দিকে ঢাকা কেন্দ্রীয় কারাগারে নিয়ে আসা হয়।
 
 
