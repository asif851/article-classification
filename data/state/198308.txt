
সাবেক স্ত্রীকে ফিরে পেতে তাঁর সাত বছর বয়সী ছোট বোনকে অপহরণের অভিযোগ উঠেছে এক ব্যক্তির বিরুদ্ধে। অপহরণের তিন দিন পর পুলিশ ছোট বোনকে উদ্ধার করতে পারলেও পালিয়ে গেছেন ওই ব্যক্তি। পিরোজপুরের মঠবাড়িয়া উপজেলায় এ ঘটনা ঘটেছে।
আজ সোমবার উপজেলার ভেজকী গ্রাম থেকে রিয়া আক্তার নামের শিশুটিকে উদ্ধার করেছে পুলিশ। সে উপজেলার বকসির ঘটিচোরা গ্রামের কালাম ঘরামির মেয়ে।
পুলিশ ও উদ্ধার হওয়া শিশুটির পারিবারিক সূত্রে জানা গেছে, পাঁচ বছর আগে উপজেলার কুমিরমারা গ্রামের শাহ আলমের ছেলে মো. রাসেলের সঙ্গে রিয়ার বড় বোন কেয়া আক্তারের বিয়ে হয়। ওই দম্পতির একটি কন্যাশিশু রয়েছে। রাসেল মাদকাসক্ত বলে অভিযোগ করেছে কেয়ার পরিবার। এ কারণে সাত মাস আগে কেয়া রাসেলকে তালাক দেন। এরপর রাসেল দ্বিতীয় বিয়ে করেন। দ্বিতীয় স্ত্রী সম্প্রতি রাসেলকে ছেড়ে চলে যান। এরপর রাসেল প্রথম স্ত্রী কেয়াকে পুনরায় বিয়ে করার জন্য চেষ্টা চালান। কিন্তু কেয়া ও তাঁর পরিবার এতে রাজি হয়নি।
গত শুক্রবার বিকেলে রাসেল রিয়াকে বাড়ির সামনে থেকে নতুন জামা কিনে দেওয়ার কথা বলে মোটরসাইকেলে তুলে নিয়ে যান। এরপর রাসেল মুঠোফোনে কেয়ার পরিবারকে জানান, কেয়াকে তাঁর সঙ্গে বিয়ে না দিলে তিনি রিয়াকে ফেরত দেবেন না। এ ঘটনার পরদিন রিয়ার মা লাইলী আক্তার বাদী হয়ে রাসেলকে আসামি করে মঠবাড়িয়া থানায় অপহরণ মামলা করেন।
মঠবাড়িয়া সার্কেলের সহকারী পুলিশ সুপার কাজী শাহনেওয়াজ প্রথম আলোকে বলেন, ‘শিশুটিকে অপহরণের পর আমরা আধুনিক প্রযুক্তি ব্যবহার করে রাসেলের অবস্থান নিশ্চিত হয়ে অভিযান চালাই। একপর্যায়ে রাসেল শিশু রিয়াকে ভেজকী গ্রামে রেখে পালিয়ে যান।’
