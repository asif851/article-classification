
৩৭ তম বিসিএসের প্রাথমিক বাছাই (প্রিলিমিনারি) পরীক্ষার ফল প্রকাশ করেছে সরকারি কর্ম কমিশন। এতে উত্তীর্ণ হয়েছেন ৮ হাজার ৫২৩ জন। বিসিএসের ইতিহাসে এবারই প্রথম এত কম সময়ের মধ্যে ফল ঘোষণা হলো।
গত ৩০ সেপ্টেম্বর এই পরীক্ষা অনুষ্ঠিত হয়। এতে অংশ নেন ২ লাখ ৪৩ হাজার ৪৭৬ জন পরীক্ষার্থী।  পিএসসির চেয়ারম্যান মোহাম্মদ সাদিক প্রথম আলোকে বলেন, আজই কমিশনের বৈঠকে ফল প্রকাশের সিদ্ধান্ত হয়। এরপর বিকেলে ফল প্রকাশ হয়। ৩৭তম বিসিএসের ফল ১ মাস ১ দিনে প্রকাশ করা হলো। অতীতে কোনো বিসিএসে এত কম সময়ে ফল প্রকাশ হয়নি। তিনি বলেন, বিসিএস নিয়ে দীর্ঘসূত্রতা আছে; তা কমিয়ে আনতে বর্তমান কমিশন কাজ করছে। এটা তারই প্রতিফলন।
অন্যান্য বিসিএসের তুলনায় এবার কমসংখ্যক প্রার্থী উত্তীর্ণ হলো কিনা, এমন প্রশ্নের জবাবে চেয়ারম্যান বলেন, ৩৭তম বিসিএসে পদ সংখ্যা কম। তাই উত্তীর্ণ হয়েছে কম।  পিএসসির ​একজন সদস্য জানান, পিএসসিতে একটা অলিখিত নিয়ম হয়েছে যে সাধারণত যেই পরিমাণ পদ শূন্য থাকে তার ৭ গুন প্রার্থী নেওয়া হয়। এবারও তাই হয়েছে।
প্রথম শ্রেণির গেজেটেড কর্মকর্তা হিসেবে ১ হাজার ২২৬ জনকে নিয়োগ দিতে গত ২৯ ফেব্রুয়ারি ৩৭ তম বিসিএসের বিজ্ঞপ্তি প্রকাশ করে পিএসসি। এ বিসিএসে অংশ নিতে গত ৩১ মার্চ থেকে ২ মে পর্যন্ত প্রার্থীরা আবেদন করেছিলেন।
 ফলাফল দেখতে ক্লিক করুন
