
‘গণিত শেখো, স্বপ্ন দেখো’—এটা গণিত উৎসবের স্লোগান। আর এ স্লোগান সত্যি প্রমাণ করতেই যেন গতকাল শনিবার রাজধানীর রেসিডেনসিয়াল মডেল কলেজ প্রাঙ্গণে ঢাকা অঞ্চলের আঞ্চলিক গণিত উৎসবের প্রশ্নোত্তর পর্বে স্বপ্ন নিয়ে একের পর এক প্রশ্ন করছিল খুদে শিক্ষার্থীরা। ডাচ্-বাংলা ব্যাংক লিমিটেডের পৃষ্ঠপোষকতায় ও প্রথম আলোর ব্যবস্থাপনায় বাংলাদেশ গণিত অলিম্পিয়াড কমিটি গণিত শেখার, স্বপ্ন দেখার এ উৎসব আয়োজন করে।মনোরোগ বিশেষজ্ঞ মোহিত কামাল প্রশ্নোত্তর পর্বের শুরু থেকেই স্বপ্নের মনোবৈজ্ঞানিক বিশ্লেষণ তুলে ধরছিলেন। একপর্যায়ে তিনি জানিয়ে দেন, ‘স্বপ্নের রং হয় সাদা-কালো।’ তারপর গণিত, পদার্থবিদ্যা হয়ে আবারও এক প্রশ্নকর্তা স্বপ্ন প্রসঙ্গে ফিরে জানতে চাইল, ‘স্বপ্নের রং সাদা-কালো হয় কেন?’ ততক্ষণে প্রশ্নের উত্তর দিচ্ছেন লেখক অধ্যাপক মুহম্মদ জাফর ইকবাল। খুদে গণিতবিদের এই প্রশ্নের উত্তরে তিনি বললেন, ‘এটা স্বপ্নের বৈজ্ঞানিক ব্যাখ্যা। তবে স্বপ্ন যে দেখে, সে চাইলেই স্বপ্নকে রঙিন করে তুলতে পারে।’ মুহম্মদ জাফর ইকবাল বলেন, কৃষক, পোশাক খাতের শ্রমিক ও প্রবাসী বাংলাদেশি—এ তিন মিলে এখন বাংলাদেশ তিন চাকার রিকশার মতো চলছে। বাংলাদেশের এখন আর একটি চাকা দরকার। নতুন প্রজন্মের চার কোটি শিক্ষার্থী যদি নিজেদের দক্ষ জনশক্তিতে রূপান্তর করতে পারে, তবেই ৪ নম্বর চাকাটি পেয়ে যাবে বাংলাদেশ, ছুটবে দুরন্তগতির গাড়ির মতো। তাহলেই ২০৫০ সাল নাগাদ বাংলাদেশের সমৃদ্ধি ইউরোপ-আমেরিকাকেও ছাড়িয়ে যাবে। গতকাল সকাল নয়টার দিকে জাতীয় সংগীতের সঙ্গে জাতীয় পতাকা উত্তোলনের মধ্য দিয়ে শুরু হয় স্বপ্নকে রঙিন করার এ গণিত উৎসব। রেসিডেনসিয়াল মডেল কলেজের উপাধ্যক্ষ সুলতান উদ্দিন আহমেদ জাতীয় পতাকা, বাংলাদেশ গণিত অলিম্পিয়াড কমিটির সভাপতি অধ্যাপক জামিলুর রেজা চৌধুরী বাংলাদেশ গণিত অলিম্পিয়াডের পতাকা এবং ডাচ্-বাংলা ব্যাংক লিমিটেডের সিনিয়র ভাইস প্রেসিডেন্ট মো. এহতেশামুল হক খান আন্তর্জাতিক গণিত অলিম্পিয়াডের পতাকা উত্তোলন করেন। পতাকা উত্তোলনের পর উৎসবের আনুষ্ঠানিক উদ্বোধন ঘোষণা করা হয়।উদ্বোধনী অধিবেশনে জামিলুর রেজা চৌধুরী বলেন, ‘১২ বছর আগে শুরু হওয়া গণিত অলিম্পিয়াড এখন দেশে ও বিদেশে একটি অনুকরণীয় দৃষ্টান্ত হয়ে উঠেছে। আমাদের শিক্ষার্থীরা ক্রমাগত আন্তর্জাতিক গণিত অলিম্পিয়াডে ভালো করছে।’ তিনি আগামী কয়েক বছরের মধ্যে বাংলাদেশের শিক্ষার্থীরা আন্তর্জাতিক গণিত অলিম্পিয়াড থেকে স্বর্ণপদক জয় করে আনবে বলে আশাবাদ ব্যক্ত করেন।মো. এহতেশামুল হক খান বলেন, শিক্ষার্থীদের প্রাণের উৎসবের সঙ্গে যুক্ত থাকতে পেরে ডাচ্-বাংলা ব্যাংক গর্বিত ও আনন্দিত। এ উৎসব শিক্ষার্থীদের গণিতে দক্ষ হওয়ায় ভূমিকা রাখছে।উদ্বোধনী অনুষ্ঠানে প্রথম আলোর পক্ষে সহযোগী সম্পাদক আব্দুল কাইয়ুম শুভেচ্ছা বক্তব্য দেন। এরপর সকাল ১০টায় গণিত উৎসবের লিখিত পরীক্ষা শুরু হয়ে চলে বেলা সোয়া ১১টা পর্যন্ত। পরীক্ষা শেষে খুদে গণিতবিদেরা আবারও মাঠে এসে জড়ো হয়। গণিত উৎসবের গান দিয়ে শুরু হয় উৎসবের এ পর্বটি। এরপর একে একে আয়োজন করা হয় রম্য বিতর্ক, প্রশ্নোত্তর পর্ব ও রুবিকস কিউব প্রতিযোগিতা। গণিত ও বিজ্ঞানবিষয়ক বই দিয়ে সাজানো বইমেলা উৎসবে বিশেষ মাত্রা যোগ করেছে। গণিতবিদ অধ্যাপক খোদাদাদ খান, অধ্যাপক লুৎফুজ্জামান, গণিত অলিম্পিয়াড কমিটির সদস্য অধ্যাপক মোহাম্মদ কায়কোবাদ, বিশিষ্ট বিজ্ঞানলেখক রেজাউর রহমান, প্রকৌশল বিশ্ববিদ্যালয়ের গণিত বিভাগের প্রধান আবদুল হামিদ খান প্রমুখ খুদে গণিতবিদদের বিভিন্ন প্রশ্নের উত্তর দেন। খোদাদাদ খান খুদে গণিতবিদদের উদ্দেশে বলেন, ‘তোমাদের চোখে গণিত নিয়ে যে স্বপ্ন দেখছি, তা বৃদ্ধ বয়সে আমাকে আবারও স্বপ্ন দেখতে উদ্বুব্ধ করছে। আশা করছি, গণিতের চিন্তা ও যুক্তি তোমাদের মেধাকে আরও শাণিত করবে।’মোহাম্মদ কায়কোবাদ বলেন, শিক্ষার্থীদের মন থেকে গণিত নিয়ে ভয় দূর করছে গণিত উৎসব। উৎসবে অংশগ্রহণকারী সবাইকে যে বড় গণিতবিদ হতে হবে তা নয়। গণিতের যুক্তি জীবনের সব ক্ষেত্রেই জরুরি।এরপর রেসিডেনসিয়াল মডেল কলেজের উপাধ্যক্ষ ফেরদৌস আরা বেগম, এভারেস্ট বিজয়ী মুসা ইব্রাহীম, বাংলাদেশের পক্ষে আন্তর্জাতিক গণিত অলিম্পিয়াডে ব্রোঞ্জ বিজয়ী সামিন রিয়াসাত প্রমুখ শুভেচ্ছা বক্তব্য দেন। গণিত অলিম্পিয়াড কমিটির সহসভাপতি মুনিবুর রহমান চৌধুরী, সদস্য অধ্যাপক আনোয়ার হোসেন, বাংলাদেশ অ্যাস্ট্রোনমিক্যাল সোসাইটির সাধারণ সম্পাদক এফ আর সরকার, প্রথম আলোর সহযোগী সম্পাদক আনিসুল হক, বাংলাদেশ গণিত দলের কোচ মাহবুব মজুমদার প্রমুখ উৎসবে উপস্থিত ছিলেন। অনুষ্ঠান সঞ্চালনা করেন গণিত অলিম্পিয়াডের একাডেমিক কাউন্সেলর তামিম শাহিরয়ার।বেলা তিনটা বাজার কয়েক মিনিট আগে শুরু হয় ফলাফল ঘোষণা। এর আগে গণিত অলিম্পিয়াড কমিটির সাধারণ সম্পাদক মুনির হাসান জানিয়ে দেন, ঢাকা অঞ্চলের এবারের আয়োজনে চারটি ক্যাটাগরিতে ঢাকা, গাজীপুর ও মানিকগঞ্জ—এ তিন জেলার ১৮৪টি স্কুলের তৃতীয় থেকে দ্বাদশ শ্রেণীর দুই হাজার ২১৮ জন শিক্ষার্থী অংশ নিয়েছে, এটি অংশগ্রহণকারীর বিগত সব রেকর্ড ভেঙে দিয়েছে। উৎসব সফল করার জন্য কাজ করেছেন ৩০০ স্বেচ্ছাসেবক। পরীক্ষা হলে দায়িত্ব পালনকারীর সংখ্যা ১৪৩। পরীক্ষার্থীদের খাতা দেখার কাজ করেছেন ১২০ জন।অংশগ্রহণকারীদের মধ্য থেকে ১৬৪ জনকে পুরস্কৃত করা হয়। এই ১৬৪ জন দেশের আরও ২১টি আঞ্চলিক গণিত উৎসবে বিজয়ীদের সঙ্গে ১৪ ও ১৫ ফেব্রুয়ারি ঢাকার আসাদগেটসংলগ্ন সেন্ট যোসেফ হায়ার সেকেন্ডারি স্কুলে অনুষ্ঠেয় জাতীয় গণিত উৎসব ২০১৪ ও দ্বাদশ বাংলাদেশ গণিত অলিম্পিয়াডে অংশ নেবে এবং সেখান থেকে নির্বাচিত বাংলাদেশ গণিত দল যাবে দক্ষিণ আফ্রিকায় অনুষ্ঠেয় ৫৫তম আন্তর্জাতিক গণিত অলিম্পিয়াডে (আইএমও) অংশ নিতে।
 
