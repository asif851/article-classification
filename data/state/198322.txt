
চট্টগ্রামে কুকুর লেলিয়ে দিয়ে মেধাবী ছাত্র হিমাদ্রী মজুমদার হত্যা মামলার আসামির উপস্থিতির জন্য আগামী রোববার দিন ধার্য রাখা হয়েছে। গতকাল বুধবার চট্টগ্রাম বিভাগীয় দ্রুত বিচার ট্রাইব্যুনালের বিচারক রেজা তারিক আহমেদ এ আদেশ দেন। দ্রুত বিচার ট্রাইব্যুনালের পিপি আইয়ুব খান বলেন, বিচারের জন্য হিমাদ্রী হত্যা মামলার নথি দ্রুত বিচার ট্রাইব্যুনালে এসেছে। আসামিদের উপস্থিতির জন্য রোববার দিন ধার্য রাখা হয়েছে। ২০১২ সালের ২৭ এপ্রিল নগরের পাঁচলাইশ এলাকায় হিমাদ্রীকে কুকুর লেলিয়ে দিয়ে ছাদ থেকে ফেলে হত্যার চেষ্টা করা হয়। ২৬ দিন মৃত্যুর সঙ্গে লড়ে ২৩ মে ঢাকার একটি হাসপাতালে তিনি মারা যান। এ ঘটনায় থানায় মামলা দায়ের করা হলে পুলিশ ৩০ সেপ্টেম্বর পাঁচজনের বিরুদ্ধে অভিযোগপত্র দাখিল করে। গত ৩ ফেব্রুয়ারি প্রধান আসামি শাহ সেলিম টিপু, জুনায়েদ রিয়াদ, জাহিদুল ইসলাম শাওন, শাহাদাত হোসাইন ও মাহাবুব আলী খান ড্যানির বিরুদ্ধে অভিযোগ গঠন করেন আদালত। এঁদের মধ্যে মাহাবুব আলী খান ড্যানি ও জুনায়েদ রিয়াদ পলাতক রয়েছেন। চট্টগ্রাম চতুর্থ অতিরিক্ত মহানগর দায়রা জজ আদালতে এ মামলায় মোট ছয়জনের সাক্ষ্য নেওয়া হয়েছে।
