
প্রবাসীকল্যাণ ও বৈদেশিক কর্মসংস্থানমন্ত্রী খন্দকার মোশাররফ হোসেন বলেছেন, ‘আগামী ৫ জানুয়ারিকে সামনে রেখে হুংকার দেওয়া হচ্ছে। টোকা মাইরা সরকার ফেলায় দিতে চায়। আওয়ামী লীগ টোকায় ভয় পায় না। তবে আমাদের সতর্ক থাকতে হবে ৫ জানুয়ারির আগে ও পরের দিনগুলিতে।’
আজ শনিবার ফরিদপুরে জেলা আইনশৃঙ্খলা কমিটির মাসিক সভায় প্রধান অতিথির বক্তব্যে খন্দকার মোশাররফ হোসেন এসব কথা বলেন। জেলা প্রশাসকের সম্মেলনকক্ষে এ সভা অনুষ্ঠিত হয়।
মন্ত্রী বলেন, কোনো দল নির্বাচন বয়কট করলে তার দায় জনগণ নেবে না। একটি গণতান্ত্রিক দেশ হিসেবে বিরোধী দলের আন্দোলন করার অধিকার আছে। তারা আন্দোলন করতেই পারে। কিন্তু তাদের বিশৃঙ্খলা করার কোনো অধিকার নেই। কোনো দল বা গোষ্ঠী আন্দোলনের নামে বিশৃঙ্খলা করার চেষ্টা করলে, তা কঠোরভাবে দমন করা হবে।
খন্দকার মোশাররফ হোসেন বলেন, ‘তিন বছরের মধ্যে সরকার প্রত্যেক ঘরে বিদ্যুৎ পৌঁছে দিতে প্রতিশ্রুতিবদ্ধ। আমরা প্রতিশ্রুতি পালন করব। নিয়ম করা হয়েছে, যেসব জেলায় বিদ্যুৎ ফ্যাক্টরি করা হয়েছে, সে সব জেলায় ২৪ ঘণ্টা বিদ্যুৎ থাকবে।’ তিনি বলেন, ‘তার পরও আমাদের সৌর বিদ্যুতের আওতা বাড়াতে হবে।’ বিদ্যুৎ ফ্যাক্টরির তেল গোপালগঞ্জে আনতে গিয়ে জাহাজডুবিতে সুন্দরবন বিপর্যয়ের মুখে পড়েছে বলে মন্ত্রী উল্লেখ করেন।
প্রবাসীকল্যাণমন্ত্রী বলেন, বর্তমানে নারীদের চাকরি নিয়ে বিদেশ যেতে হলে কোনো টাকা খরচ হয় না। এমনকি প্রশিক্ষণও সরকারি উদ্যোগে বিনা পয়সায় দেওয়া হয়। তবে এখনো দাললা চক্র সক্রিয় রয়েছে। তারা ১০ থেকে ১৫ হাজার টাকা হাতিয়ে নিচ্ছে।বর্তমান সরকারের আমলে ১ লাখ ৭৫ হাজার নারীকে বিদেশে পাঠানো হয়েছে। তাঁরা বিদেশে ভালো আছেন মন্তব্য করে মন্ত্রী বলেন, ‘দুই-চারটা আপত্তিকর ঘটনা যে ঘটে না, তা নয়, তবে এ জাতীয় ঘটনা ঘটে বলেই আমরা আরও বেশি সতর্ক থাকি।’জেলা প্রশাসক সরদার সরাফত আলীর সভাপতিত্বে অন্যদের মধ্যে ফরিদপুরের পুলিশ সুপার জামিল হাসান, ফরিদপুরের নয়টি উপজেলায় দায়িত্বরত উপজেলা নির্বাহী কর্মকর্তা ও উপজেলা পরিষদের চেয়ারম্যানরা বক্তব্য দেন।
