
বাঘ সংরক্ষণ ও বিশ্ব বাঘ উদ্ধার কর্মসূচি বাস্তবায়ন হালনাগাদ করাসহ কয়েকটি উদ্দেশ্য নিয়ে আজ রোববার থেকে ঢাকায় শুরু হচ্ছে তিন দিনব্যাপী একটি আন্তর্জাতিক সম্মেলন। রাজধানীর একটি পাঁচ তারকা হোটেলে এই সম্মেলনের উদ্বোধন করবেন প্রধানমন্ত্রী শেখ হাসিনা।জাতীয় প্রেসক্লাবে গতকাল শনিবার এক সংবাদ সম্মেলন এ তথ্য জানানো হয়। এতে লিখিত বক্তব্য পড়েন পরিবেশ ও বনসচিব নজিবুর রহমান। সচিব বলেন, ‘দ্বিতীয় গ্লোবাল টাইগার স্টকটেকিং সম্মেলন’-এ ২০টি দেশের প্রায় ১৪০ জন প্রতিনিধি অংশ নেবেন।পরিবেশ ও বন মন্ত্রণালয়ের অধীন বাংলাদেশ বন বিভাগের উদ্যোগে এই সম্মেলনটি হচ্ছে। সহযোগী হিসেবে রয়েছে গ্লোবাল টাইগার ইনিশিয়েটিভ, গ্লোবাল টাইগার ফোরাম ও বিশ্ব ব্যাংক। নজিবুর রহমান বলেন, বাংলাদেশের সুন্দরবনে ২০০৪ সলে পাগমার্ক পদ্ধতিতে (বাঘের পায়ের চিহ্ন গণনা ও বিশ্লেষণ) বাঘের সংখ্যা নিরূপণ করা হয়েছিল। এতে ৪৪০টি বাঘের কথা উল্লেখ করা হয়। গবেষকেরা মনে করেন, সুন্দরবনে ছয় হাজার ১৭ বর্গকিলোমিটার জায়গায় বাঘের সংখ্যা দ্বিগুণ করার সুযোগ নেই। তাই ২০২২ সালের মধ্যে বাঘের বর্তমান সংখ্যা স্থিতিশীল রাখার পক্ষে মত দেন তাঁরা। বিষয়টি বাংলাদেশের জাতীয় বাঘ উদ্ধার কর্মসূচিতে অন্তর্ভুক্ত করা হয়েছে।সাংবাদিকদের প্রশ্নের জবাবে পরিবেশ ও বনসচিব দাবি করেন, প্রস্তাবিত রামপাল তাপবিদ্যুৎ-কেন্দ্রের কারণে বাঘের কোনো ক্ষতি হবে না।
