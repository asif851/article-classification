
বরিশালের বাকেরগঞ্জ উপজেলার ১২ নম্বর রঙ্গশ্রী ইউনিয়ন পরিষদের (ইউপি) ভারপ্রাপ্ত চেয়ারম্যান নাসির উদ্দিন খলিফার বিরুদ্ধে অর্থ আত্মসাৎসহ নানা দুর্নীতির অভিযোগ উঠেছে। গতকাল সোমবার বরিশাল প্রেসক্লাবে সংবাদ সম্মেলনে তাঁর বিরুদ্ধে এসব অভিযোগ তুলে ধরেন ইউপি সদস্যরা।এ ছাড়া নাসির উদ্দিনের বিরুদ্ধে ওই ইউপির ১০ জন সদস্য অনাস্থা প্রস্তাবও দিয়েছেন। নাসির উদ্দিন থানা যুবলীগের প্রচার সম্পাদকও। তবে এসব অভিযোগ অস্বীকার করেছেন নাসির উদ্দিন।গতকাল বেলা সাড়ে ১১টার দিকে প্রেসক্লাবের সম্মেলন কক্ষে ওই সংবাদ সম্মেলন হয়। এ সময় ওই ইউনিয়নের ৮ নম্বর ওয়ার্ডের সদস্য মো. শাহ আলম লিখিত বক্তব্যে বলেন, ইউপি চেয়ারম্যান রুস্তম আলী মোল্লা গত বছরের ডিসেম্বরে মারা যান। তাঁর মৃত্যুর পর ইউপি সদস্য নাসির উদ্দিন অন্য ইউপি সদস্যদের সমর্থন ছাড়াই ভারপ্রাপ্ত চেয়ারম্যান হিসেবে নিজেকে ঘোষণা করেন। এরপর তিনি জন্মনিবন্ধন থেকে শুরু করে গ্রামীণ অবকাঠামো, লোকাল গভর্নমেন্ট সাপোর্ট প্রজেক্ট (এলজিএসপি), কাবিখা, কাবিটা, কর্মসৃজন কর্মসূচিসহ উন্নয়নমূলক সব বরাদ্দের অর্থ আত্মসাৎ করতে শুরু করেন। গত নয় মাসে জন্মনিবন্ধন থেকে এক লাখ টাকা, এলজিএসপির ১৫ লাখ, জমি নিবন্ধনের ১ শতাংশ অর্থ, গভীর নলকূপ স্থাপনে অতিরিক্ত অর্থ আদায় করে আত্মসাৎ করেছেন।নাসির উদ্দিন খলিফার অপসারণ চেয়ে ১০ জন ইউপি সদস্যের সই করা একটি অভিযোগ উপজেলা নির্বাহী কর্মকর্তার (ইউএনও) কাছে দেওয়া হয়েছে। এ ছাড়া তদন্ত করে ব্যবস্থা নিতে বিভাগীয় কমিশনার, জেলা প্রশাসককেও লিখিতভাবে বিষয়টি জানানো হয়েছে। এরপরও তাঁর বিরুদ্ধে কোনো ব্যবস্থা নেওয়া হয়নি।সংবাদ সম্মেলনে উপস্থিত ছিলেন ইউপি সদস্য হেমায়েত মৃধা, আসাদুর রহমান, আব্বাস আলী, ইউনুস হাওলাদার, তানিয়া আক্তার, গাজী শাহানারা বেগম, মতিউর রহমান জমাদ্দার, বাবুল প্যাদা, শাহ আলম খান ও মোকলেসুর রহমান খান।এ ব্যাপারে নাসির উদ্দিন বলেন, ‘১০ জন ইউপি সদস্য আমার বিরুদ্ধে অনাস্থা দিয়েছেন, এটা সত্য। তবে অর্থ আত্মসাতের অভিযোগ ভিত্তিহীন। এক নম্বর প্যানেল চেয়ারম্যান হওয়ায় ইউপি চেয়ারম্যানের মৃত্যুর পর আমি দায়িত্ব নিয়েছি। এখানে অন্য সদস্যদের সমর্থনের প্রয়োজন নেই। আমি থানা যুবলীগের প্রচার সম্পাদক ও থানা কৃষক লীগের যুগ্ম সম্পাদক। আগামী ইউপি নির্বাচনে আমি যাতে চেয়ারম্যান হিসেবে মনোনয়ন না পাই, সে জন্য এসব করা হচ্ছে।’ইউএনও জয়নুল আবেদীন বলেন, নাসির উদ্দিনের বিরুদ্ধে ১০ জন ইউপি সদস্যের পক্ষে এক সদস্যের সই করা একটি অভিযোগ পাওয়া গেছে। বিষয়টি যথাযথ হয়নি। ওই ১০ জনের সই করা অভিযোগ পেলে এ ব্যাপারে প্রয়োজনীয় ব্যবস্থা নেওয়া হবে।
