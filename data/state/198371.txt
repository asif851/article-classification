
শিক্ষামন্ত্রী নুরুল ইসলাম নাহিদ বলেছেন, শিক্ষা মন্ত্রণালয় বিনা মূল্যে বই বিতরণের জন্য প্রস্তুত। বই বিতরণে কেউ কোনো ধরনের গাফিলতি করলে শাস্তি পেতে হবে।
আজ সোমবার জাতীয় শিক্ষাক্রম ও পাঠ্যপুস্তক বোর্ডে (এনসিটিবি) বোর্ডের সংশ্লিষ্ট কর্মকর্তাদের সঙ্গে পর্যালোচনা সভায় মন্ত্রী এ কথা বলেন।এ সময় শিক্ষাসচিব নজরুল ইসলাম খান, এনসিটিবির চেয়ারম্যান অধ্যাপক আবুল কাসেম এবং অন্য সদস্যরা উপস্থিত ছিলেন বলে শিক্ষা মন্ত্রণালয়ের এক বিজ্ঞপ্তিতে জানানো হয়েছে। সভায় মন্ত্রী দেশের সব স্কুল-মাদ্রাসায় বই পৌঁছানোর বিষয়ে খোঁজখবর নেন।
সভায় শিক্ষামন্ত্রী বলেন, আগামী ১ জানুয়ারি সারা দেশের সব প্রাথমিক ও মাধ্যমিক স্কুল এবং মাদ্রাসায় পাঠ্যপুস্তক উৎসব পালন করা হবে। সব শিক্ষার্থীই হাতে বই পাবে।
আগামীকাল মঙ্গলবার সকাল নয়টায় প্রধানমন্ত্রী শেখ হাসিনা গণভবনে আনুষ্ঠানিকভাবে শিক্ষার্থীদের মধ্যে বিনা মূল্যে পাঠ্যপুস্তক বিতরণ করবেন। আগামী ১ জানুয়ারি সকাল ১০টায় কেন্দ্রীয়ভাবে রাজধানীর মতিঝিল সরকারি বালক বিদ্যালয়ে পাঠ্যপুস্তক উৎসবটি অনুষ্ঠিত হবে।
