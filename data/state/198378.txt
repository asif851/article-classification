
রাষ্ট্রপতির ক্ষমাপ্রদান-সংক্রান্ত সংবিধানের ৪৯ অনুচ্ছেদের বৈধতা চ্যালেঞ্জ করে রিট করা হয়েছে। আজ রোববার সুপ্রিম কোর্টের সংশ্লিষ্ট শাখায় দুই আইনজীবীর পক্ষে রিটটি করেন আইনজীবী মনজিল মোরসেদ।
রিটে বলা হয়, ৪৯ অনুচ্ছেদ সংবিধানের ২৬, ২৭, ৩১, ৩৫, ১১১ ও ১১২ অনুচ্ছেদের সঙ্গে সাংঘর্ষিক। ৪৯ অনুচ্ছেদটি বৈষম্যমূলক ও মৌলিক অধিকারের পরিপন্থী। সংশ্লিষ্ট অনুচ্ছেদটি (৪৯) সংবিধানের সঙ্গে সাংঘর্ষিক হওয়ায় কেন তা সংবিধানপরিপন্থী ঘোষণা করা হবে না—এই মর্মে রিট আবেদনে রুল চাওয়া হয়েছে।
রিটে মন্ত্রিপরিষদসচিব, রাষ্ট্রপতির সচিবালয়ের জ্যেষ্ঠ সচিব, প্রধানমন্ত্রীর মুখ্যসচিব, আইনসচিব, সংসদ সচিবালয়ের সচিবকে বিবাদী করা হয়েছে।
