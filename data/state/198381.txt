
পাকিস্তানে বাংলাদেশের নতুন হাইকমিশনার হিসেবে যোগ দিচ্ছেন তারিক আহসান। তিনি ইসলামাবাদে বর্তমান হাইকমিশনার সোহরাব হোসেনের স্থলাভিষিক্ত হচ্ছেন। পররাষ্ট্র মন্ত্রণালয় আজ বৃহস্পতিবার এক বিজ্ঞপ্তিতে এ তথ্য জানিয়েছে। বিজ্ঞপ্তিতে জানানো হয়, বিসিএস দশম ব্যাচের (পররাষ্ট্র ক্যাডার) কর্মকর্তা তারিক আহসান এখন শ্রীলঙ্কায় বাংলাদেশের হাইকমিশনারের দায়িত্ব পালন করছেন। তিনি নিউইয়র্ক, বার্লিন, রিয়াদ ও জাকার্তাসহ বাংলাদেশের বিভিন্ন মিশনে নানা পদে কাজ করেছেন। বাংলাদেশ প্রকৌশল বিশ্ববিদ্যালয় থেকে স্নাতক ডিগ্রিধারী তারিক আহসান নেদারল্যান্ডসের ইন্টারন্যাশনাল ইনস্টিটিউট অব সোশ্যাল স্টাডিজ থেকে আন্তর্জাতিক সম্পর্ক ও উন্নয়নে স্নাতকোত্তর ডিপ্লোমা ডিগ্রি অর্জন করেন।
