
দেশের বিদ্যমান রাজনৈতিক অস্থিরতা, খুনখারাবি, অর্থনৈতিক অস্থিরতা ও চরম নিরাপত্তাহীন পরিস্থিতিতে কার্যকর পদক্ষেপ নিতে প্রধানমন্ত্রীর প্রতি আহ্বান জানিয়েছেন হেফাজতে ইসলামের আমির আল্লামা শাহ আহমদ শফী। তিনি প্রধানমন্ত্রীকে উদ্দেশ করে বলেন, এ পরিস্থিতি থেকে উত্তরণে দেশ ও জাতির বৃহত্তর স্বার্থে নিরপেক্ষ সরকারের দাবি মেনে গ্রহণযোগ্য নির্বাচনী পরিবেশ তৈরি করুন।গতকাল বুধবার এক বিবৃতিতে হেফাজতের আমির এ কথা বলেন। বিবৃতিতে তিনি বলেন, বড় রাজনৈতিক দলগুলোর পরস্পরবিরোধী অবস্থানের কারণে নাগরিকদের জানমালের নিরাপত্তা চরম হুমকির মুখে পড়েছে। রাজনৈতিক অস্থিতিশীলতার কারণে দ্রব্যমূল্যও ধরাছোঁয়ার বাইরে। আইনশৃঙ্খলা বাহিনীর গুলিতে প্রচুর প্রাণহানির ঘটনা ঘটছে।
