
পাবনার সদর উপজেলায় সড়ক দুর্ঘটনায় বিশ্ববিদ্যালয়ের এক ছাত্র নিহত ও তাঁর তিন বন্ধু আহত হয়েছেন। গত সোমবার রাতে সদর উপজেলার গাছপাড়া এলাকায় এ ঘটনা ঘটে।নিহত ছাত্রের নাম পিয়াস হোসেন (২০)। তিনি ঈশ্বরদী উপজেলার বহরপুর গ্রামের ইব্রাহিম হোসেনের ছেলে এবং ঢাকার ব্র্যাক বিশ্ববিদ্যালয়ের কম্পিউটার ইঞ্জিনিয়ারিং বিভাগের দ্বিতীয় বর্ষের ছাত্র ছিলেন। আহত ব্যক্তিরা হলেন বহরপুর গ্রামের ইমরান হোসেন (২২), সৈকত (২০) ও মোস্তাক আহম্মেদ (১৮)। তাঁদের পাবনা সদর হাসপাতালে ভর্তি করা হয়েছে।হাসপাতালে চিকিৎসাধীন ইমরান হোসেন জানান, তাঁরা চার বন্ধু রাত সাড়ে আটটার দিকে দুটি মোটরসাইকেলে শহর থেকে বাড়ি ফিরছিলেন। পাবনা-ঈশ্বরদী মহাসড়কের গাছপাড়া এলাকায় পৌঁছলে বিপরীত দিক থেকে আসা একটি মোটরসাইকেলের সঙ্গে তাঁদের মোটরসাইকেলের মুখোমুখি সংঘর্ষ হয়। এতে সবাই আহত হন।
