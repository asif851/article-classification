
এবার ভাঙল বিএনপির নেতৃত্বাধীন ২০-দলীয় জোটের শরিক দল জমিয়তে উলামায়ে ইসলাম বাংলাদেশ। গতকাল শনিবার দলের শীর্ষ পর্যায়ের কয়েকটি পদে পাল্টাপাল্টি অব্যাহতি দেওয়ার ঘটনা ঘটেছে। দলীয় সূত্র বলছে, নেতৃত্ব নিয়ে এই ভাঙন।
এর আগে বিএনপি জোটের শরিক ইসলামী ঐক্যজোট, ন্যাশনাল পিপলস পার্টি, ন্যাশনাল ডেমোক্রেটিক পার্টি, ভাসানী ন্যাপ, বাংলাদেশ লেবার পার্টি দুই ভাগ হয়।
জানা গেছে, দীর্ঘদিন থেকে জমিয়তের নির্বাহী সভাপতি মুফতি মুহাম্মদ ওয়াক্কাছ ও মহাসচিব নূর হোসাইন কাসেমীর মধ্যে দলের নেতৃত্ব নিয়ে বিরোধ চলছিল। গতকাল দুপুরে কাসেমীপন্থীরা স্বেচ্ছাচারিতা, অনিয়ম ও দলের গঠনতন্ত্র পরিপন্থী কার্যকলাপের অভিযোগে মুফতি ওয়াক্কাছের সদস্যপদ স্থগিত করেন। সন্ধ্যায় ওয়াক্কাছের অনুসারীরা নূর হোসাইন কাসেমী, সহসভাপতি আবদুর রব ইউসুফী ও সাংগঠনিক সম্পাদক ওবায়দুল্লাহ ফারুককে জমিয়তের সব পদ থেকে পাল্টা অব্যাহতি দেন।
মুফতি মুহাম্মদ ওয়াক্কাছ প্রথম আলোকে বলেন, ‘তারা তো পয়লা আমাকে অব্যাহতি দিয়েছে। তাই বাধ্য হয়ে আমরাও দিয়েছি।’
অবশ্য অব্যাহতি পাওয়া ব্যক্তিদের একজন ওবায়দুল্লাহ ফারুক বলেন, জমিয়তের কার্যনির্বাহী পরিষদের সভায় কিছু সুনির্দিষ্ট কারণে মুফতি ওয়াক্কাছের নির্বাহী সদস্যপদ স্থগিত এবং ওনাকে কারণ দর্শানোর নোটিশ দেওয়ার সিদ্ধান্ত হয়েছে।
গতকাল রাতে দুই পক্ষই বিএনপির চেয়ারপারসন খালেদা জিয়ার সঙ্গে তাঁর গুলশানের কার্যালয়ে দেখা করতে যায়।
