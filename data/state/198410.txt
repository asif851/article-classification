
তত্ত্বাবধায়ক কিংবা সহায়ক সরকারের আশা কখনই পূরণ হবে না বলে মন্তব্য করেছেন বাণিজ্যমন্ত্রী তোফায়েল আহমেদ। ভোলা সদর উপজেলার শিবপুরে আওয়ামী লীগের সদস্য সংগ্রহের এক সমাবেশে আজ মঙ্গলবার তিনি এ মন্তব্য করেন।
তোফায়েল আহমেদ বলেন, যারা তত্ত্বাবধায়ক সরকারের স্বপ্ন দেখেন, তাঁদের সে স্বপ্ন কোনো দিন পূরণ হবে না। যাঁরা সহায়ক সরকারের স্বপ্ন দেখেন, তাঁদের সে স্বপ্ন পূরণ হবে না।
বিএনপির সমালোচনা করে বাণিজ্যমন্ত্রী আরও বলেন, অনেকে বাংলাদেশের রাষ্ট্রক্ষমতায় ছিলেন, কেউ দুর্নীতি করে কারাগারে বন্দী আছেন। আর প্রধানমন্ত্রী শেখ হাসিনা বিশ্বের ১০ জন সৎ নেতার মধ্যে একজন। শিবপুর ইউনিয়ন আওয়ামী লীগ সভাপতি মো. সেলিমের সভাপতিত্বে এই সমাবেশে অন্যান্যের মধ্যে বক্তব্য দেন ভোলা জেলা পরিষদের চেয়ারম্যান আবদুল মমিন, সদর উপজেলা চেয়ারম্যান মোশারেফ হোসেন, জেলা পরিষদের প্যানেল চেয়ারম্যান নজরুল ইসলাম গোলদার প্রমুখ।
