
সরকারি প্রাথমিক বিদ্যালয়ে প্রাক্‌-প্রাথমিক শিক্ষার জন্য মুক্তিযোদ্ধা কোটায় ‘সহকারী শিক্ষক নিয়োগ-২০১৬’-এর লিখিত পরীক্ষা অনুষ্ঠিত হবে ২৯ অক্টোবর। ওই দিন বিকেল ৩টা থেকে ৪টা ২০ মিনিট পর্যন্ত তিন পার্বত্য জেলা বাদে বাকি ৬১ জেলায় একযোগে অনুষ্ঠিত হবে এই পরীক্ষা।
আজ সোমবার প্রাথমিক ও গণশিক্ষা মন্ত্রণালয়ের সংবাদ বিজ্ঞপ্তিতে বলা হয়, ২১ অক্টোবর থেকে এ বিষয়ে প্রার্থীদের মোবাইলে খুদে বার্তা পাঠানো হবে এবং ২২ অক্টোবর থেকে প্রার্থীরা নিজ নিজ প্রবেশপত্র ডাউনলোড করে সংগ্রহ করতে পারবেন। প্রার্থীরা অনলাইনের মাধ্যমে http://dpe.teletalk.com.bd ঠিকানা থেকে প্রবেশপত্র ডাউনলোড করতে পারবেন। ওএমআর শিট পূরণের নির্দেশাবলি ও পরীক্ষাসংক্রান্ত অন্যান্য তথ্য www.dpe.gov.bd ঠিকানায় পাওয়া যাবে।পরীক্ষাকেন্দ্রে প্রবেশপত্র ছাড়া কোনো বই, উত্তরপত্র, নোট বা অন্য কোনো কাগজপত্র, ক্যালকুলেটর, মোবাইল ফোন ও ভ্যানিটি ব্যাগ, পার্স, ইলেকট্রনিকস ঘড়ি বা যেকোনো ইলেকট্রনিকস ডিভাইস সঙ্গে রাখা যাবে না। কেউ এসব নিয়ে কেন্দ্রে প্রবেশ করলে তাঁকে তাৎক্ষণিকভাবে বহিষ্কার করা হবে।
