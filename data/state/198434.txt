
গ্রেনেড হামলায় নিহত আওয়ামী লীগের মহিলাবিষয়ক নেত্রী আইভি রহমানের দশম মৃত্যুবার্ষিকী নানা কর্মসূচির মধ্য দিয়ে পালিত হয়েছে।১০ বছর আগে ২০০৪ সালের ২১ আগস্ট বঙ্গবন্ধু অ্যাভিনিউয়ে আওয়ামী লীগের সমাবেশে গ্রেনেড হামলায় গুরুতর আহত হন আইভি রহমান। তিনি ২৪ আগস্ট ঢাকার সম্মিলিত সামরিক হাসপাতালে (সিএমএইচ) মারা যান। তাঁর মৃত্যুবার্ষিকী উপলক্ষে গতকাল রোববার সকাল নয়টায় আওয়ামী লীগের পক্ষ থেকে বনানী কবরস্থানে তাঁর সমাধিতে ফুল দিয়ে শ্রদ্ধা নিবেদন করা হয়। পরে আওয়ামী লীগের সহযোগী ও ভ্রাতৃপ্রতিম সংগঠনগুলোর পক্ষ থেকেও পুষ্পস্তবক অর্পণ করে আইভি রহমানের প্রতি শ্রদ্ধা জানানো হয়।প্রয়াত রাষ্ট্রপতি জিল্লুর রহমানের স্ত্রী আইভি রহমানের মৃত্যুবার্ষিকী উপলক্ষে পরিবারের পক্ষ থেকে গতকাল বিকেলে তাঁদের গুলশানের বাসায় দোয়া মাহফিলের আয়োজন করা হয়। এতে প্রধানমন্ত্রী শেখ হাসিনাসহ মন্ত্রিসভার সদস্য ও আওয়ামী লীগের জ্যেষ্ঠ নেতারা অংশ নেন।এ ছাড়া বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ে দোয়া মাহফিলের আয়োজন করে ঢাকা মাহানগর আওয়ামী লীগ। এর আগে দুপুরে জাতীয় প্রেসক্লাবে আলোচনা সভার আয়োজন করে ‘বেগম আইভি রহমান মৃত্যুবার্ষিকী পালন কমিটি’। এতে প্রধান অতিথি ছিলেন জাতীয় সংসদের উপনেতা ও আওয়ামী লীগের সভাপতিমণ্ডলীর সদস্য সৈয়দা সাজেদা চৌধুরী।
