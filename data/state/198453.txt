
ঢাকা মেডিকেল কলেজ হাসপাতালে পুলিশের এক সদস্যের সঙ্গে ও এক আনসার সদস্যের মারামারির ঘটনা ঘটেছে। বুধবার বিকেলে হাসপাতালের জরুরি বিভাগের চতুর্থ তলায় নিবিড় পরিচর্যা কেন্দ্রের (আইসিইউ) সামনে এ ঘটনা ঘটে। এর জের ধরে ওই হাসপাতালে বিকেলের শিফটে দায়িত্বরত ৫৯ জন আনসার সদস্যকে প্রত্যাহার করা হয়েছে।
মারামারি করা পুলিশ সদস্য হলেন কনস্টেবল মাহবুবুল আলম এবং আনসার সদস্য হলেন মো. সাইফুল ইসলাম। মাহবুবুল পিওএমের মিরপুর পুলিশ ব্যারাকের কনস্টেবল।
পুলিশ ও হাসপাতাল সূত্রে জানা গেছে, ওই আইসিইউতে রুবেল নামে মাহবুবুলের এক সহকর্মী ভর্তি রয়েছেন। তাঁকে দেখাশোনার দায়িত্ব ছিল মাহবুবুলের। আইসিইউয়ের ফটকে দায়িত্ব পালন করছিলেন আনসার সদস্য মো. সাইফুল। বিকেল চারটার দিকে মাহবুবুল আইসিইউতে ঢুকতে যাচ্ছিলেন। তখন তাঁর সঙ্গে সাইফুলের প্রথমে বাগ্‌বিতণ্ডা হয়। পরে তাঁরা মারামারি করেন। এতে দুজনই আহত হন। তাঁদের ওই হাসপাতালে চিকিৎসা দেওয়া হয়। পরে আনসার ও পুলিশের ঊর্ধ্বতন কর্মকর্তারা হাসপাতালে আসেন।
ঢাকা মেডিকেল কলেজ হাসপাতালের পরিচালক ব্রিগেডিয়ার জেনারেল এ কে এম নাসির উদ্দিন জানান, এ ঘটনায় পাঁচ সদস্যের একটি তদন্ত কমিটি গঠন করা হয়েছে। কমিটিকে সাত কার্যদিবসের মধ্যে প্রতিবেদন জমা দিতে বলা হয়েছে। এ ঘটনায় ৫৯ জন আনসার সদস্যকে প্রত্যাহার করা হয়েছে।
