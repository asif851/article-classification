
রাজশাহী নগরের রাজপাড়া থানার চণ্ডীপুর এলাকার একটি বাড়ির বারান্দায় আহসান হাবিব (২৮) নামের এক যুবককে কুপিয়ে হত্যা করা হয়েছে। আজ মঙ্গলবার ভোরে তাঁর লাশ উদ্ধার করা হয়েছে।পুলিশ ওই বাড়ি থেকে রিকো (২৭) ও লেমন (২৫) নামের দুই যুবককে আটক করেছে। তাঁরা দুই ভাই। নিহত আহসান হাবিবের প্রতিবেশী আরিফের বাড়ি থেকে পুলিশ রক্তমাখা চাপাতি উদ্ধার করেছে।নিহত আহসান হাবিবের বাড়ি নগরের লক্ষ্মীপুর এলাকায়। তাঁর মামাতো ভাই সুজন আলী জানান, আহসান হাবিব নগরের লক্ষ্মীপুর মোড়ে একটি ওষুধের দোকানে কাজ করতেন। নাইট ডিউটি শেষে ভোররাতের দিকে তিনি বাসায় যাচ্ছিলেন। নিজের বাড়ির কাছে নগরের চণ্ডীপুর এলাকার ১২৩ নম্বর বাড়ির বারান্দায় তাঁকে কুপিয়ে হত্যা করা হয়। তাঁর গলা ও বুকে ধারালো অস্ত্র দিয়ে আঘাত করা হয়েছে।সকালে ঘটনাস্থলে গিয়ে দেখা যায়, বারান্দাজুড়ে রক্ত ছড়িয়ে রয়েছে। ফিনকি দিয়ে রক্ত বাড়ির দেয়ালেও ছড়িয়ে পড়েছে।আহসান হাবিবের বাড়ির মুখোমুখি বাড়িটি আরিফের। বাড়ি নম্বর ১৩০। বাড়িটি নগরের চণ্ডীপুর মহল্লার মধ্যে পড়েছে। সেখান থেকে পুলিশ আজ সকালে একটি চাপাতি ও চাকু উদ্ধার করেছে। এই বাড়িতে একজন বৃদ্ধা ছাড়া আর কাউকে পাওয়া যায়নি।রাজশাহীতে যুবককে কুপিয়ে হত্যা, আটক ২
রাজশাহী নগরের রাজপাড়া থানার ভারপ্রাপ্ত কর্মকর্তা (ওসি) মাহমুদুর রহমান বলেন, পূর্বশত্রুতার জের ধরে এই হত্যাকাণ্ডের ঘটনা ঘটেছে বলে তাঁরা ধারণা করছেন। আহসান হাবিবের বিরুদ্ধে রাজপাড়া থানায় পাঁচটি মামলা রয়েছে। এসব মামলায় তিনি বেশ কয়েকবার গ্রেপ্তার হয়েছেন। মামলাগুলো বিচারাধীন রয়েছে। তাঁর লাশ উদ্ধার করে ময়নাতদন্তের জন্য রাজশাহী মেডিকেল কলেজের মর্গে পাঠানো হয়েছে।গত এপ্রিল মাসের শেষ সপ্তাহে রাজশাহী বিশ্ববিদ্যালয়ের ইংরেজি বিভাগের শিক্ষক রেজাউল করিমকে বাসার কাছে কুপিয়ে হত্যা করা হয়। এর পরদিন ব্যবসায়ী জিয়াউল হককে তাঁর কার্যালয়ে গুলি করে হত্যা করা হয়। এ ছাড়া নগরের একটি আবাসিক হোটেল থেকে তরুণ-তরুণীর লাশ উদ্ধার করা হয়।
