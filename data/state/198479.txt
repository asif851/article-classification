
ফরিদপুর জেনারেল হাসপাতালে রোগীর স্বজনের হাতে লাঞ্ছিত হয়েছেন চিকিৎসক আবদুর রাজ্জাক। গতকাল বুধবার সন্ধ্যা সোয়া সাতটার দিকে হাসপাতালের ডায়রিয়া ওয়ার্ডে এ ঘটনা ঘটে। এই শিশুরোগ বিশেষজ্ঞকে চিকিৎসার জন্য একই হাসপাতালে ভর্তি করা হয়েছে।
ঘটনার দুই প্রত্যক্ষদর্শীর ভাষ্য, গতকাল সন্ধ্যা সোয়া সাতটার দিকে চিকিৎসক আবদুর রাজ্জাক ডায়রিয়া ওয়ার্ডে রোগী দেখতে যান। একপর্যায়ে তিনি ডায়রিয়ায় আক্রান্ত ফরিদপুর শহরের রথখোলা এলাকার বাসিন্দা পাঁচ বছরের একটি শিশুকে দেখতে যান। অনেক স্বজন ওই রোগীকে ঘিরে রেখেছিলেন। চিকিৎসক তাঁদের সরে গিয়ে জায়গা দেওয়ার কথা বলেন। তিনি দুই হাত প্রসারিত করে রোগীর স্বজনদের সরে যেতে বললে তাঁর এক হাত রোগীর স্বজনদের একজনের গায়ে লাগে। এ সময় ওই ব্যক্তি ‘আমাকে মেরেছিস কেন’ বলে তাঁর সহযোগীদের নিয়ে ওই চিকিৎসককে ডায়রিয়া ওয়ার্ডে এক দফা এবং পরে হাসপাতাল ক্যাম্পাসের কাঁঠাল তলায় আরেকবার শারীরিকভাবে লাঞ্ছিত করেন। এতে তিনি আহত হন।
ঘটনার সত্যতা নিশ্চিত করে ফরিদপুর জেনারেল হাসপাতালের আবাসিক চিকিৎসক গণেশ কুমার আগরওয়ালা প্রথম আলোকে বলেন, আহত ওই চিকিৎসককে হাসপাতালে ভর্তি করা হয়েছে। এ ঘটনায় চিকিৎসক বাদী হয়ে ফরিদপুর কোতোয়ালি থানায় একটি মামলা করেছেন। এ ঘটনার প্রতিবাদে হাসপাতালের সব কর্মকর্তা-কর্মচারী আজ বৃহস্পতিবার সকাল থেকে কালো ব্যাজ ধারণ করেছেন।
ফরিদপুর কোতোয়ালি থানার উপপরিদর্শক (এসআই) মাসুদ রানা বলেন, এ ঘটনার সঙ্গে জড়িত সন্দেহে শিশুটির মামা শহরের রথখোলা এলাকার বাসিন্দা আবদুর রহিম (২৯) ও তাঁর সহযোগী সোহাগ খানকে (৩০) গ্রেপ্তার করা হয়েছে। চিকিৎসককে মারধরের ঘটনায় জড়িত অন্য ব্যক্তিদের গ্রেপ্তারের জন্য অভিযান চালানো হচ্ছে।
 
