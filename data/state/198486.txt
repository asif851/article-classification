
বিএনপির চেয়ারপারসন খালেদা জিয়া আজ মঙ্গলবার দুপুর ১২টায় রাজধানীর গুলশানে তাঁর বাসা থেকে ব্রাহ্মণবাড়িয়ার উদ্দেশে রওনা হয়েছেন। বিকেলে শহরের নিয়াজ মুহাম্মদ উচ্চবিদ্যালয় মাঠে অনুষ্ঠেয় ২০-দলীয় জোটের সমাবেশে তিনি প্রধান অতিথি হিসেবে বক্তব্য দেবেন।
নির্দলীয় তত্ত্বাবধায়ক সরকারের অধীনে আগাম নির্বাচনের দাবিতে এবং গুম-খুন-নির্যাতন, জাতীয় সম্প্রচার নীতিমালা ও বিচারপতিদের অভিশংসনের ক্ষমতা সংসদের হাতে ফিরিয়ে দেওয়ার প্রতিবাদে ২০-দলীয় জোট আজ দুপুরে ব্রাহ্মণবাড়িয়ায় সমাবেশ ডাকে। সমাবেশ সফল করতে জেলা বিএনপি ইতিমধ্যে প্রস্তুতি শেষ করেছে।
খালেদা জিয়ার সঙ্গে যাচ্ছেন বিএনপির ভাইস চেয়ারম্যান সেলিমা রহমান, ভারপ্রাপ্ত মহাসচিব মির্জা ফখরুল ইসলাম আলমগীর, স্থায়ী কমিটির সদস্য মির্জা আব্বাস প্রমুখ।
