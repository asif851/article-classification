
মেডিকেলে পুনঃভর্তি পরীক্ষার দাবিতে আন্দোলনরত শিক্ষার্থীদের একটি প্রতিনিধি দলের সঙ্গে বৈঠকে বসেছেন স্বাস্থ্য অধিদপ্তরের ঊর্ধ্বতন কর্মকর্তারা। রাত সাড়ে আটটার দিকে তোপখানা রোডের বিএমএ মিলনায়তনে এই বৈঠকটি শুরু হয়েছে।
এতে শিক্ষার্থী প্রতিনিধিদের সঙ্গে শিক্ষার্থীদের আন্দোলনে একাত্মতা প্রকাশকারী সৈয়দ আবুল মকসুদসহ কয়েকজন বিশিষ্ট ব্যক্তিও রয়েছেন। স্বাস্থ্য অধিদপ্তরের পক্ষে বৈঠকে নেতৃত্ব দিচ্ছেন অধিদপ্তরের মহাপরিচালক মো. নুরুল হক। আরও আছেন অতিরিক্ত মহাপরিচালক আবুল কালাম আজাদ, পরিচালক (মেডিকেল শিক্ষা) আবদুল হান্নান, পরিচালক (প্রশাসন) এহতেশামুল হক। বৈঠকে বাংলাদেশ মেডিকেল অ্যাসোসিয়েশনের সদস্যরাও উপস্থিত আছেন বলে জানা গেছে।মেডিকেলে প্রশ্নপত্র ফাঁসের অভিযোগ এনে নতুন করে ভর্তি পরীক্ষার দাবিতে শিক্ষার্থীরা গত মাসে আন্দোলন শুরু করে। আজ আন্দোলনের এক মাস পূর্ণ হলো। এত দিন সরকারের পক্ষ থেকে এই আন্দোলনকে অযৌক্তিক বলা হয়েছে।
