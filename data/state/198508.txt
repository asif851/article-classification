
আওয়ামী লীগের সাধারণ সম্পাদক ও জনপ্রশাসনমন্ত্রী সৈয়দ আশরাফুল ইসলাম বলেছেন, ‘দেশের কোনো কোনো মহল প্রায়ই সাম্প্রদায়িক সম্প্রীতি বিনষ্টের চেষ্টা করে। একটু সুযোগ পেলেই সাম্প্রদায়িক গোষ্ঠী মাথাচাড়া দিয়ে ওঠে। এ কারণে সবাইকে সুদৃঢ় থাকতে হবে, দেশে আমরা কাউকে সাম্প্রদায়িকতার বীজ বপন করতে দেব না।’গতকাল বুধবার বিকেলে রাজধানীর সবুজবাগ ধর্মরাজিক বৌদ্ধ মহাবিহারে বাংলাদেশ বৌদ্ধ কৃষ্টি প্রচার সংঘ আয়োজিত ‘শুভ কঠিন চীবর দানোৎসব’-এ প্রধান অতিথির বক্তব্যে সৈয়দ আশরাফুল ইসলাম এ কথা বলেন।জনপ্রশাসনমন্ত্রী বৌদ্ধবিহারে পৌঁছার পর ধর্মরাজিকের শিক্ষার্থীরা তাঁকে ফুলেল শুভেচ্ছায় বরণ করে। অনুষ্ঠানে বাংলাদেশ বৌদ্ধ কৃষ্টি প্রচার সংঘের সভাপতি সংঘনায়ক শুদ্ধানন্দ মহাথেরো সৈয়দ আশরাফকে ‘অতীশ দীপঙ্কর’ পুরস্কারে ভূষিত করেন। তাঁর উদ্দেশে অভিনন্দনপত্র পাঠ করেন বৌদ্ধ কৃষ্টি প্রচার সংঘের মহাসচিব ড. প্রণব বড়ুয়া। অনুষ্ঠানে রবীন্দ্রনাথ ঠাকুরের গীতিনৃত্যনাট্য চণ্ডালিকা পরিবেশন করা হয়।সৈয়দ আশরাফ বলেন, ‘বঙ্গবন্ধুর স্বপ্ন ছিল একটি অসাম্প্রদায়িক বাংলাদেশ গড়ার। কিন্তু ষড়যন্ত্রকারীদের হাতে তিনি নিহত হওয়ায় তা আর করতে পারেননি। এখন প্রধানমন্ত্রী শেখ হাসিনার নেতৃত্বে আমরা সে চেষ্টা চালিয়ে যাচ্ছি। প্রধানমন্ত্রী শেখ হাসিনা বলেছেন, ধর্মনিরপেক্ষতা মানে ধর্মহীনতা নয়। অর্থাৎ এখানে সব ধর্মের মানুষ স্বাভাবিক ধর্ম-কর্ম পালন করবেন।’সংঘনায়ক শুদ্ধানন্দ মহাথেরোর সভাপতিত্বে অনুষ্ঠিত চীবর দানোৎসবে আরও বক্তব্য দেন প্রধানমন্ত্রীর কার্যালয়ের মহাপরিচালক কবীর বিন আনোয়ার, পি আর বড়ুয়া, রণজিৎ কুমার বড়ুয়া, ড. বিকিরণ প্রসাদ বড়ুয়া, হাকিম রফিকুল ইসলাম, এম কে বাশার প্রমুখ।
