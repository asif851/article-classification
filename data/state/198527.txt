
খুলনায় মাত্র ১০ কার্যদিবসেই শেষ হয়েছে শিশু রাকিব (১২) হত্যা মামলার বিচার। রায় ঘোষণা করা হবে ৮ নভেম্বর (রোববার)। মামলাটি দায়ের করার দুই মাস পাঁচ দিন পর চাঞ্চল্যকর এ হত্যা মামলার রায় ঘোষণার দিন ধার্য করা হলো।
মামলার বাদী পক্ষের আইনজীবী মমিনুল ইসলাম জানান, আজ রোববার আদালতে উভয় পক্ষের যুক্তিতর্ক উপস্থাপনের দিন ধার্য ছিল। নির্ধারিত সময়ে উভয় পক্ষের যুক্তিতর্ক উপস্থাপন শেষে খুলনা মহানগর দায়রা জজ আদালতের ভারপ্রাপ্ত বিচারক দিলরুবা সুলতানা রায়ের দিন ধার্য করেন।
খুলনার টুটপাড়ায় শরীফ মোটরস নামে মোটরসাইকেলের এক গ্যারেজে চলতি বছরের ৩ আগস্ট নির্যাতন করে রাকিবকে হত্যা করা হয়। ওই দিন বিকেলে মোটরসাইকেলের চাকায় হাওয়া দেওয়ার কাজে ব্যবহৃত কমপ্রেসর মেশিনের নল ঢুকিয়ে তার মলদ্বার দিয়ে বাতাস ঢোকালে রাকিব গুরুতর অসুস্থ হয়ে পড়ে এবং ওই দিন রাত ১০টার দিকে তার মৃত্যু হয়।
এ হত্যাকাণ্ডের সঙ্গে জড়িত থাকার অভিযোগে নগরের টুটপাড়া কবরখানার পাশের ওই গ্যারেজের মালিক শরীফ, তাঁর সহযোগী মিন্টু এবং শরীফের মা বিউটি বেগমকে ক্ষুব্ধ জনতা পিটুনি দিয়ে পুলিশে সোপর্দ করে। ঘটনার পরদিন রাকিবের বাবা মো. নুরুল আলম বাদী হয়ে ওই তিনজনকে আসামি করে খুলনা সদর থানায় হত্যা মামলাটি করেন।
এরপর তিন আসামির বিরুদ্ধে অভিযোগ গঠনের মধ্য দিয়ে ৫ অক্টোবর বহু আলোচিত এই মামলার বিচারকাজ শুরু হয়। সাক্ষ্যগ্রহণ ও যুক্তিতর্কসহ বিচারিক সব কার্যক্রম শেষে আদালত ৮ নভেম্বর রায়ের দিন ধার্য করেন।
