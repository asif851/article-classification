
২৭ মে, ২০১৫ প্রথম আলোর আয়োজনে ‘পরিকল্পিত জন্ম ও নিরাপদ মাতৃত্ব’ শীর্ষক গোলটেবিল বৈঠক অনুষ্ঠিত হয়। অনুষ্ঠানে উপস্থিত আলোচকদের বক্তব্য সংক্ষিপ্ত আকারে এই ক্রোড়পত্রে প্রকাশিত হলো আলোচনা
আব্দুল কাইয়ুমগত কয়েক বছরে বাংলাদেশ মাতৃমৃত্যু হ্রাসের ক্ষেত্রে উল্লেখযোগ্য সাফল্য অর্জন করেছে। প্রতিবছরই মাতৃমৃত্যু হ্রাস পাচ্ছে। কিন্তু ভৌগোলিক ও আর্থসামাজিক দিক থেকে দেশের অঞ্চলভেদে মাতৃমৃত্যু হারের মধ্যে পার্থক্য রয়েছে। যেমন খুলনা বিভাগ থেকে সিলেটে মাতৃমৃত্যুর হার অনেক বেশি। এ বিষয়ে সংশ্লিষ্ট ব্যক্তিদের কাজ করতে হবে।মাতৃমৃত্যু কাঙ্ক্ষিত মাত্রায় কমিয়ে আনতে হলে বাংলাদেশের কতগুলো করণীয় রয়েছে। যেমন শিশুবিবাহ বন্ধ করতে হবে। কৈশোরবান্ধব স্বাস্থ্যসেবা নিশ্চিত করা জরুরি। হাসপাতালগুলোতে ২৪ ঘণ্টা জরুরি প্রসূতিসেবার ব্যবস্থা করা প্রয়োজন। পিছিয়ে পড়া জেলা ও দরিদ্র মায়েদের প্রসূতিসেবার ক্ষেত্রে দ্রুত বিশেষ কর্মসূচি গ্রহণ করতে হবে। আলোচনায় এসব বিষয় আসবে। এখন আলোচনা করবেন জাহিদ মালেক।
জাহিদ মালেকমাতৃস্বাস্থ্যের অবস্থা আগে খুব ভালো ছিল না। বর্তমানে এ ক্ষেত্রে অনেক উন্নয়ন হয়েছে। তা সত্ত্বেও আমরা লক্ষ্যমাত্রায় পৌঁছাতে পারিনি। কিছুদিন আগে জাতিসংঘের একটি সম্মেলনে গিয়েছিলাম। অনেক দেশের প্রতিনিধিরা সেখানে ছিলেন। এমডিজি অর্জন, প্রজননস্বাস্থ্যসহ বিভিন্ন বিষয়ে আলোচনা হয়। বিশ্বের চারটি দেশের প্রতিনিধিরা এ সম্মেলনে কথা বলার সুযোগ পান। এর মধ্যে বাংলাদেশ অন্যতম। বাংলাদেশকে তারা সম্মানের সঙ্গে দেখে। স্বাস্থ্যক্ষেত্রে, বিশেষ করে মাতৃস্বাস্থ্যের ক্ষেত্রে আমরা অল্প টাকায় অনেক বেশি উন্নয়ন করেছি। দেশে মাতৃ ও শিশুমৃত্যুর হার অনেক কমেছে। জাতিসংঘের ধারণামতে, বাংলাদেশে এখন প্রতি লাখ জীবিত জন্মে মাতৃমৃত্যু ১৭০ জন। বিভিন্ন দেশে আমাদের স্বাস্থ্য খাতের উন্নয়ন নিয়ে আলোচনা হয়। টিকাদানে বাংলাদেশ বৈপ্লবিক উন্নয়ন ঘটিয়েছে। প্রতিবছর সাড়ে পাঁচ কোটি টিকা দেওয়া হয়।ভিটামিন ‘এ’ ক্যাপসুল স্বাস্থ্যের ক্ষেত্রে ভূমিকা রাখছে। দেশের অধিকাংশ মানুষ বিশুদ্ধ পানি গ্রহণ করে। প্রায় ৭০ শতাংশ মানুষ স্বাস্থ্যসম্মত স্যানিটেশন ব্যবহার করে। এ সবই মাতৃ ও শিশুমৃত্যুর ক্ষেত্রে ভূমিকা রেখেছে। দেশে চিকিৎসাসেবা সহজতর হয়েছে। প্রতি ইউনিয়নে একটি করে কমিউনিটি ক্লিনিক আছে। এখানে মা ও শিশুরা সেবা নিতে পারে। আমাদের দেশে চিকিৎসা খরচও কম।দেশে মাথাপিছু স্বাস্থ্য ব্যয় খুবই কম। ভারত ও শ্রীলঙ্কায় আমাদের থেকে অনেক বেশি। আমেরিকায় মাথাপিছু স্বাস্থ্য ব্যয় ১২ হাজার ডলার। সেখানে আমরা কোথায় আছি, সেটাও ভাবতে হবে। এখন নারীরা শিক্ষায় অনেক বেশি অগ্রসর। ইউনিয়ন থেকে জাতীয় সংসদ পর্যন্ত তাঁদের ক্ষমতায়ন হচ্ছে। অর্থনৈতিক মুক্তি ঘটছে। এসব নারীর স্বাস্থ্যের ক্ষেত্রে ইতিবাচক প্রভাব ফেলছে।মাতৃমৃত্যু রোধে লক্ষ্যমাত্রায় পৌঁছাতে হলে ক্লিনিকে প্রসবের হার অবশ্যই বাড়াতে হবে। শিশুবিবাহ বন্ধসহ বিভিন্ন ধরনের উদ্যোগ নিতে হবে। আমাদের সরকার থেমে নেই। ক্রমাগত এসব ক্ষেত্রে আমরা কাজ করে যাচ্ছি।
রিয়াদ মাহমুদনিরাপদ মাতৃত্বের ক্ষেত্রে কতগুলো বিষয় আলোচনা করতে চাই। গত বছর জাতিসংঘের ধারণামতে প্রতি লাখ জীবিত জন্মে মাতৃমৃত্যুর হার ১৭০ জন। এ বছরের মধ্যে আমাদের ১৪৩ জনে নামিয়ে আনতে হবে। এক জরিপ অনুসারে প্রতি লাখ জীবিত জন্মে মাতৃমৃত্যু যদি ১৪৩ জনে নামিয়ে আনতে হয়, তাহলে বছরে ৫ দশমিক ৪ শতাংশ হারে মাতৃমৃত্যু কমাতে হবে। আগামী ছয় মাসের মধ্যে বাংলাদেশ মাতৃমৃত্যু ১৪৩ করতে পারবে কি না, সেটা একটা বড় প্রশ্ন।দেশে দক্ষ সেবাদানকারীর মাধ্যমে প্রসবের হারও বেশ ভালো। ৪২ শতাংশ মা দক্ষ সেবাদানকারীর মাধ্যমে প্রসব করেন। এর মধ্যে ৩৭ শতাংশ প্রাতিষ্ঠানিক প্রসব। এটা একটা ইতিবাচক দিক। কিন্তু এর বেশির ভাগই বেসরকারি হাসপাতালে যাচ্ছেন। কীভাবে সরকারি হাসপাতালে প্রসবের হার বাড়ানো যায়, সেটা গুরুত্বের সঙ্গে ভাবতে হবে।ইতিমধ্যে প্রধানমন্ত্রী তিন হাজার মিডওয়াইফ নিয়োগের ঘোষণা দিয়েছেন। আমাদের লক্ষ্য ছিল ৫০ শতাংশ মা দক্ষ সেবাদানকারীর মাধ্যমে প্রসব করাবেন। সেটা হয়নি। ৫৮ শতাংশ মা এখনো বাড়িতে অদক্ষ সেবাদানকারীর মাধ্যমে প্রসব করান।২০০১ সালে পরোক্ষ কারণে মৃত্যু হয়েছিল ১৫ শতাংশ মায়ের। ২০১০ সালে এটা বেড়ে হয়েছে ৩৫ শতাংশ। জেলা ও উপজেলা হাসপাতালে প্রসূতি মায়েদের সব ধরনের সেবার ব্যবস্থা নেই। ৪২ শতাংশ মা মারা যান প্রসবের ছয় ঘণ্টার মধ্যে। ৫৬ শতাংশ মারা যান প্রসবের প্রথম দিন। ৮০ শতাংশ প্রথম সপ্তাহে। কিন্তু দেশের দরিদ্র মায়েরা বাড়িতে প্রসব করান। কোনো জটিলতা হলে তাঁদের হাসপাতালে আনা সম্ভব হয় না। তাই যেকোনো মূল্যে আমাদের প্রাতিষ্ঠানিক প্রসব বাড়াতে হবে।দেশের অঞ্চলভেদে মাতৃমৃত্যুর হারের পার্থক্য নিরসন করতে হবে। যেমন খুলনার তুলনায় সিলেটে মাতৃমৃত্যুর হার সাত গুণ বেশি। সরকার ১৩২টি হেলথ কমপ্লেক্সকে বিশেষ স্বাস্থ্যসেবার আওতায় আনতে কাজ করছে। এখানেও সার্বক্ষণিক জরুরি প্রসূতিসেবার ব্যবস্থা নেই। মাতৃমৃত্যু কমাতে হলে শিশুবিবাহ রোধ করতে হবে। প্রজননস্বাস্থ্যসহ বিভিন্ন ক্ষেত্রে আরও বেশি মনোযোগী হতে হবে। আমরা ইউনিসেফ এ ক্ষেত্রে সরকারের সঙ্গে বিভিন্ন বিষয় নিয়ে কাজ করছি।
সামিহা শারমিনআমি একটি বেসরকারি প্রতিষ্ঠানে কাজ করি। আমার গর্ভকালীন তারা অনেক সহযোগিতা করে। ব্যথা অনুভব করলে বৃহস্পতিবার একটি সরকারি হাসপাতালে যাই। কিন্তু হাসপাতালে পৌঁছাতে রাত হয়। ইতিমধ্যে আরও বেশি ব্যথা হয়, খিঁচুনি ওঠে। তখন হাসপাতালের লোকেরা বলে যে এখন আমাদের পক্ষে কিছু করা সম্ভব নয়। আগামীকাল শুক্রবার চিকিৎসক আসবেন না। তারপর আমি একটি বেসরকারি হাসপাতালে যাই। স্বাভাবিক প্রসব করা যেত কি না জানি না। আমার সিজার করা হয়। স্বাভাবিক প্রসব করাতে পারলে বড় রকমের একটা খরচ থেকে রক্ষা পেতাম। বেসরকারি হাসপাতালে আমার ৩০ হাজার টাকা খরচ হয়। মাঝেমধ্যে সন্তান অসুস্থ হয়, তারপরও এখন মোটামুটি ভালো আছে।
সামিয়া আফরিনবরিশালের বরগুনায় কাজের অভিজ্ঞতা আছে। সেখানে মা ও শিশুকল্যাণ কেন্দ্রের অনেক ভালো ভবন আছে। কিন্তু সেবার মান খুবই খারাপ। গ্রামের নারীদের কাছে কি কখনো জানতে চাই তিনি কোথায় সন্তান প্রসব করাতে চান? গ্রামের মানুষের হাসপাতালের প্রতি একধরনের ভীতি আছে। তাঁরা হাসপাতালে আসতে চান না। তাঁর প্রতিবেশীর কেউ হাসপাতালে ভালো সেবা পাননি।হাসপাতালের রোগীদের অবহেলাসহ অনেক সমস্যার কথা শোনেন। এভাবে গ্রামের মায়েদের হাসপাতালের প্রতি একধরনের বিরূপ মনোভাব রয়েছে। আবার গ্রামের মায়েরা হাসপাতালে এলেই যে সেবা পাবেন, তার নিশ্চয়তা কী? আমাদের হাসপাতালগুলো কি প্রসূতি মা ও শিশুদের পর্যাপ্ত সেবা দেওয়ার জন্য প্রস্তুত? আমাদের অভিজ্ঞতা সেটা বলে না। আগে হাসপাতালগুলোকে পর্যাপ্ত সেবা দেওয়ার জন্য প্রস্তুত হতে হবে। প্রসূতিসেবার ক্ষেত্রে ঢাকার আশপাশের হাসপাতালগুলোর অবস্থা কিছুটা ভালো হলেও অন্য জেলা-উপজেলার অবস্থা খারাপ।প্রসূতি স্বাস্থ্যসেবার প্রয়োজনীয় লোকবল ও উপকরণের খুবই অভাব। নারীর যৌন ও প্রজনন স্বাস্থ্যসেবা তাঁর অধিকার। এ অধিকার তাঁকে দিতে হবে। একজন মায়ের গর্ভধারণের আগে-পরে ও গর্ভকালীন মানসম্মত সেবার প্রয়োজন। সেবা দেওয়ার জন্য সরকারেরও ভালো উদ্যোগ আছে। কিন্তু কোথায় যেন একটা ফাঁক থাকছে এবং প্রসূতি মায়েরা সে ধরনের সেবা পাচ্ছেন না।উপজেলা থেকে বিভাগীয় পর্যায় পর্যন্ত সব সরকারি হাসপাতালে ব্যবস্থাপনা কমিটি আছে। কিন্তু এ কমিটির কোনো সভা হয় না। ফলে তাদের কোনো তদারক হাসপাতালগুলোতে নেই। হাসপাতালে সেবাদানকারীদের জবাবদিহি নিশ্চিত করতে হবে।আর জন্মনিয়ন্ত্রণের সব দায়ভার যেন একমাত্র নারীর। পুরুষের জন্মনিয়ন্ত্রণের উপকরণগুলোর প্রচার-প্রসার একেবারে নেই। এ বিষয়টিও আমাদের ভাবতে হবে।
শামস আল আরিফিনএকজন প্রসূতি মা রোগী নন। কিন্তু একজন চিকিৎসক সারাক্ষণ রোগী দেখে তাঁর দক্ষতা বাড়াচ্ছেন। বেশির ভাগ মায়ের স্বাভাবিক প্রসব হয়। হয়তো ১৫ শতাংশের সমস্যা হয়। ফলে প্রসূতি মায়ের সমস্যা হলে কীভাবে এর সমাধান হবে, সে দক্ষতা চিকিৎসকেরা অর্জন করার সুযোগ পাচ্ছেন না। দক্ষতা অর্জনের সুযোগ খুব জরুরি।একজন মায়ের অধিকার আছে একটি হাসপাতালে নিরাপদে সন্তান প্রসবের। হাসপাতালে প্রসব বাড়াতে চাই। কিন্তু হাসপাতালগুলোর লোকবল, তাদের প্রসূতিসেবার দক্ষতা, প্রসবের উপকরণ—এসব ঠিক আছে কি না, সেটা নিশ্চিত করা প্রয়োজন। যদি ঠিক না থাকে, তাহলে হাসপাতালে এসে প্রসবের সঠিক সেবা পাবেন না। এসব কারণে যদি মা সঠিক সেবা না পান বা কোনো কারণে যদি তাঁর মৃত্যু ঘটে, তাহলে মানুষের মধ্যে ভীতি সৃষ্টি হবে। হাসপাতালের প্রতি নিরুৎসাহিত হবে।মাতৃমৃত্যুর প্রত্যক্ষ ও পরোক্ষ কারণ রয়েছে। পরোক্ষ কারণে ৩৫ শতাংশ মায়ের মৃত্যু হচ্ছে। দেশের অধিকাংশ স্বাস্থ্যকেন্দ্রে মাতৃমৃত্যুর পরোক্ষ কারণগুলো প্রতিরোধের কোনো ব্যবস্থা নেই বা এ ব্যাপারে কোনো কার্যকর উদ্যোগ নেই। এসডিজি বা টেকসই উন্নয়ন লক্ষ্যমাত্রা অর্জন করতে হলে আমাদের পরোক্ষ কারণে যে ৩৫ শতাংশ মায়ের মৃত্যু হচ্ছে, সে ব্যাপারে অবশ্যই ব্যবস্থা নিতে হবে।নমুনা জরিপ দিয়ে মাতৃমৃত্যুর সঠিক চিত্র পাওয়া যাবে না। প্রতি মায়ের মৃত্যুকে হিসাবে আনতে হবে। এভাবে হিসাব না করলে মাতৃমৃত্যুর সঠিক চিত্র পাওয়া যাবে না।৪২ শতাংশ জন্ম দক্ষ সেবাদানকারীর মাধ্যমে হচ্ছে। তাঁরা যদি সংশ্লিষ্ট কর্তৃপক্ষকে জানান, তাহলে ৪২ শতাংশ জন্মনিবন্ধন অন্তত সঠিক হয়। সেবাদানকারীদের আইনে বাধ্য করতে হবে জন্মের তথ্যটি কর্তৃপক্ষকে জানানোর জন্য।
মো. শহিদুল্লাহনবজাত শিশুর স্বাস্থ্য নিয়ে কাজ করি। কিন্তু শিশুর স্বাস্থ্য ভালো থাকার সঙ্গে মায়ের স্বাস্থ্য ভালো থাকা অত্যন্ত জরুরি। গর্ভকালীন মায়ের সেবা সবচেয়ে বেশি প্রয়োজন। এই সময়ে মায়ের কী কী সমস্যা হয়, সেটা চিহ্নিত করা প্রয়োজন। কেবল চিহ্নিত করলেই হবে না, এসব সমস্যা সমাধানের ক্ষেত্রে কত দ্রুত কার্যকর উদ্যোগ নেওয়া হচ্ছে, সেটা দেখতে হবে।বেশি মাকে সেবার আওতায় আনলেই হবে না, তাঁদের পরিপূর্ণ সেবা দেওয়া জরুরি। ভারতে কিছুদিন আগেও সর্বোচ্চ ৪০ শতাংশ মা হাসপাতালে সন্তানের জন্ম দিতেন। কিন্তু হঠাৎ করে বেড়ে হলো ৮০ শতাংশ। কারণ, তারা অ্যাম্বুলেন্স দিয়ে মায়েদের বাড়ি থেকে আনা ও পৌঁছে দেওয়ার ব্যবস্থা করেছে। আমাদের এ বিষয়টি গুরুত্বের সঙ্গে ভাবতে পারি। এতে মায়েরা খুব খুশি হন। তাঁরা নিরাপত্তা বোধ করেন। একজন নার্সকে জিজ্ঞেস করলাম, কীভাবে কাজ করছেন? তিনি বললেন, ‘বিকেলে ও রাতে বাসায় থাকি। আয়া ডাকলে হাসপাতালে যাই।’ চিকিৎসক-নার্সদের হাসপাতালে অবস্থান করার বিষয় নিশ্চিত করতে হবে। এটা খুব জরুরি। অধিকাংশ হাসপাতালেই সিজারিয়ান ডেলিভারি হয়। মিডওয়াইফদের সেবার মাধ্যমে এটা কমে আসবে বলে মনে করি। মিডওয়াইফ নিয়োগের বিষয়ে সরকারের সময়োপযোগী একটি গুরুত্বপূর্ণ উদ্যোগ। এখন যত দ্রুত মিডওয়াইফ নিয়োগ দেওয়া যায়, ততই মঙ্গল।বঙ্গবন্ধু মেডিকেল বিশ্ববিদ্যালয়ে বিকেলে ও রাতে ঊর্ধ্বতন চিকিৎসকেরা পর্যন্ত রুটিন করে নিয়মিত থাকেন। বঙ্গবন্ধু মেডিকেল বিশ্ববিদ্যালয়ে যেসব মা আসেন, তাঁদের প্রায় সারাক্ষণ পরিচর্যার মধ্যে রাখা হয়। মায়েদের কখন কী হয়, প্রায় সবকিছুই পর্যবেক্ষণে রাখা হয়। অন্যান্য হাসপাতাল এভাবে কাজ করলে স্বাস্থ্যসেবার ব্যাপক উন্নয়ন হবে বলে আশা করি।
শামিনা শারমীন৪২ শতাংশ মা প্রসবের ক্ষেত্রে দক্ষ সেবাদানকারীর সেবা নিচ্ছেন। কিন্তু আমরা মূলত কাজ করছি দরিদ্র মায়েদের জন্য। এই দরিদ্র মায়েদের মাত্র ১৫ শতাংশ হাসপাতালে যাচ্ছেন। ১৮ শতাংশ দক্ষ সেবাদানকারীর সেবা নিচ্ছেন। সন্তান জন্ম দিতে গিয়ে দরিদ্র মায়েরাই বেশি মারা যাচ্ছেন। এ বিষয়টি আমাদের সামনে আনতে হবে। এটি নিয়ে কাজ করতে হবে।কিশোরীদের অল্প বয়সে বিয়ে হচ্ছে, অল্প বয়সে গর্ভধারণ করছে। অল্প বয়সে বিয়ে ও সন্তান ধারণের হার দরিদ্র মানুষদের মধ্যে বেশি। ১৮ বছর বয়সের নিচে বিয়ে বন্ধ করতে পারলে মেয়েরা ২০ বছরের আগে গর্ভধারণ করবে না। চিকিৎসক ও নার্সরা অন্য সব কাজের সঙ্গে প্রসূতি মায়ের দেখাশোনা করেন। ফলে তাঁরা পর্যাপ্ত সময় এসব মাকে দিতে পারেন না।অন্যান্য দেশে মিডওয়াইফরা খুব দক্ষতা ও সফলতার সঙ্গে কাজ করছেন। একজন মিডওয়াইফ মাকে পূর্ণাঙ্গ সেবা দেন। অর্থাৎ গর্ভকালীন ও গর্ভ-পরবর্তী সময়ে যত ধরনের সমস্যা মায়ের হতে পারে, এসবের পূর্ণাঙ্গ সেবা মিডওয়াইফ মাকে দেন। এখন এমডিজি শেষ হচ্ছে। এসডিজি শুরু হচ্ছে। কান্ট্রি সেক্টর প্ল্যান তৈরি হচ্ছে।হেলথ সেক্টর প্ল্যান তৈরি হচ্ছে। স্বাস্থ্য খাতে মানবসম্পদ স্ট্র্যাটেজিও চূড়ান্ত পর্যায়ে। এখন অন্য যেসব বিষয় বাদ পড়ে গেছে, সেগুলো এ পরিকল্পনাগুলোর মধ্যে অন্তর্ভুক্ত করতে হবে। স্বাস্থ্যসেবায় রেফারেল খুব গুরুত্বপূর্ণ। যেকোনো মূল্যে রেফারেল-ব্যবস্থা তৈরি করতে হবে। এটা না থাকলে এ সেবায় উন্নয়ন আসবে না। সেবাগ্রহীতারা নিরাপত্তা বোধ করবেন না। স্বাস্থ্যসেবার প্রতি ক্ষেত্রে রেফারেল সিস্টেম থাকতে হবে।
