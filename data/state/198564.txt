
রাজধানীর জাতীয় প্রেসক্লাবে অবশেষে বঙ্গবন্ধু শেখ মুজিবুর রহমানের প্রতিকৃতি উন্মোচন করা হয়েছে। এত দিন সেখানে বঙ্গবন্ধুর কোনো প্রতিকৃতি ছিল না। আজ ১৫ আগস্ট (শনিবার) সকাল নয়টার দিকে জাতীয় প্রেসক্লাব ভবনের ভেতরে এই প্রতিকৃতি আনুষ্ঠানিকভাবে উন্মোচন করা হয়। এ সময় উপস্থিত ছিলেন প্রধানমন্ত্রীর তথ্য উপদেষ্টা ইকবাল সোবহান চৌধুরী, জাতীয় প্রেসক্লাবের সভাপতি শফিকুর রহমান, বাংলাদেশ ফেডারেল সাংবাদিক ইউনিয়নের একাংশের সভাপতি মঞ্জুরুল আহসান বুলবুল, সমকাল সম্পাদক গোলাম সারওয়ার, সাংবাদিক নেতা কুদ্দুস আফ্রাদসহ নেতারা। বঙ্গবন্ধুর প্রতিকৃতি উন্মোচন শেষে এক মিনিট নীরবতা পালন করা হয়। বঙ্গবন্ধুর প্রতি জানানো হয় শ্রদ্ধা। দোয়া ও মোনাজাত হয়। পরে জাতীয় প্রেসক্লাবের সভাপতি শফিকুর রহমান বলেন, এই জমি (জাতীয় প্রেসক্লাবের) বঙ্গবন্ধু দান করেছেন। এত দিন বারবার উদ্যোগ নেওয়ার পরও এখানে তাঁর প্রতিকৃতি স্থাপন করা সম্ভব হয়নি। শেষ পর্যন্ত এবার হলো। এর মধ্য দিয়ে সাংবাদিক সমাজ গ্লানি ও লজ্জা থেকে রেহাই পেল।
