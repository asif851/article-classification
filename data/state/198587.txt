
ব্রাহ্মণবাড়িয়ার সরাইল উপজেলায় আওয়ামী লীগের দুই পক্ষের মধ্যে সংঘর্ষের ঘটনায় বিধান সরকার (৫০) নামের এক নেতাকে গ্রেপ্তার করেছে পুলিশ। তিনি সরাইল উপজেলা আওয়ামী লীগের আহ্বায়ক কমিটির সদস্য এবং শাহজাদাপুর ইউনিয়নের ৬ নম্বর ওয়ার্ড শাখা আওয়ামী লীগের সভাপতি ও একই ইউপির ৬ নম্বর ওয়ার্ডের (মলাইশ গ্রামের) সদস্য। গতকাল রোববার রাত আটটার দিকে ব্রাহ্মণবাড়িয়া শহরের কাউতলী এলাকা থেকে তাঁকে গ্রেপ্তার করেছে পুলিশ।
পুলিশ জানায়, এলাকায় আধিপত্য বিস্তার নিয়ে উপজেলার শাহজাদাপুর ইউনিয়নের মলাই গ্রামে মহিতোষ সরকারের সঙ্গে বিধান সরকারের লোকজনের কয়েক বছর ধরে বিরোধ চলছে। উভয় পক্ষের মধ্যে একাধিক মামলাও চলছে। গত শুক্রবার সন্ধ্যায় দুই পক্ষের লোকজনের মধ্যে সংঘর্ষের ঘটনা ঘটে। এতে ১০ জন আহত হয়। এ ঘটনায় গতকাল সকালে মহিতোষ সরকার বাদী হয়ে বিধান সরকারসহ আটজনের বিরুদ্ধে সরাইল থানায় একটি মামলা করেন।  সরাইল থানার পরিদর্শক (তদন্ত) মো. কামরুজ্জামান ঘটনার সত্যতা নিশ্চিত করেছেন। তিনি বলেন, বিধান সরকারকে আজ সোমবার আদালতে সোপর্দ করা হবে।
