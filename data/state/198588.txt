
কৃষিমন্ত্রী মতিয়া চৌধুরী জামায়াতকে উদ্দেশ করে বলেছেন, ‘এই ভূখণ্ডের মানুষ যখন পাকিস্তান চাইল, তখন তারা ব্রিটিশের দালালি করে অখণ্ড ভারত চাইল। আমরা যখন বাংলাদেশ চাইলাম, তখন তারা শুধু পাকিস্তানের পক্ষে নয়, নরহত্যা, লুণ্ঠন, ধর্ষণ, অগ্নিসংযোগসহ নানা মানবতাবিরোধী অপরাধ শুরু করল। এতেই প্রমাণিত হয়, ওয়ান্স এ দালাল, অলওয়েজ এ দালাল (একদার দালাল সব সময়ই দালাল)।’ আজ শুক্রবার বিকেলে নির্বাচনী এলাকা শেরপুরের নালিতাবাড়ী পৌর শহরের মুক্ত মঞ্চে ঈদের বিশেষ ভিজিএফের চাল ও ত্রাণসামগ্রী বিতরণকালে সাংবাদিকদের এক প্রশ্নের জবাবে মতিয়া চৌধুরী এসব কথা বলেন। রাজনৈতিক দল হিসেবে জামায়াতে ইসলামীর নিবন্ধন অবৈধ ঘোষণা করে হাইকোর্টের দেওয়া রায়কে ন্যায়সংগত বলে উল্লেখ করেন কৃষিমন্ত্রী। ত্রাণ বিতরণকালে মন্ত্রীর সঙ্গে জেলা প্রশাসক জাকীর হোসেন, পুলিশ সুপার মেহেদুল করীম, উপজেলা নির্বাহী কর্মকর্তা আবেদ আলী, উপজেলা আ.লীগের সভাপতি আবদুল হালিম, সাধারণ সম্পাদক মোকসেদুর রহমান ও অন্যান্য নেতা-কর্মীরা উপস্থিত ছিলেন।
