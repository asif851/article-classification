
যৌন নিপীড়নের অভিযোগে বাংলাদেশ ক্রিকেট বোর্ড (বিসিবি) থেকে সাময়িক বহিষ্কার হওয়া ক্রিকেট কোচ আবু সামাদকে আজীবন বহিষ্কারের দাবিতে গতকাল রোববার দিনাজপুর প্রেসক্লাবে সংবাদ সম্মেলন হয়েছে। এর আয়োজন করে দিনাজপুর নারী নির্যাতন প্রতিরোধ সম্মিলিত জোট।
সংবাদ সম্মেলনে লিখিত বক্তব্য পাঠ করেন সংগঠনের আহ্বায়ক আবুল কালাম আজাদ। সংবাদ সম্মেলনে বলা হয়, গত ১ জুন দিনাজপুর বড় ময়দানের স্পোর্টস ভিলেজে ক্রিকেট কোচ আবু সামাদ এক নারী ক্রিকেটারকে যৌন নিপীড়ন করেন। এ ঘটনায় কোচ আবু সামাদের বিরুদ্ধে ওই নারী ক্রিকেটারের বাবা জেলা প্রশাসকের কাছে লিখিত অভিযোগ দেন। আবু সামাদ এর আগেও এ ধরনের অপরাধ করেছেন। এতে ভয়ে ও অপমানে কয়েকজন নারী ক্রিকেটার ক্রিকেট অঙ্গন ছেড়ে দিয়েছেন।
বাংলাদেশ মহিলা পরিষদ দিনাজপুর জেলা শাখার সভাপতি কানিজ রহমান বলেন, ‘শিক্ষা, ক্রীড়া ও সাংস্কৃতিক জগতে নারী-পুরুষ সমান তালে এগিয়ে যাক, আমরা এমনটাই প্রত্যাশা করি। এসব ঘটনা নারীদের পিছিয়ে দিচ্ছে।’
ভুক্তভোগী ওই নারী ক্রিকেটারের বাবা বলেন, ‘আমি শুধু আমার মেয়ের জন্য এ অভিযোগ করিনি, আমি সারা দেশের নারী ক্রিকেটারের পক্ষে আওয়াজ তুলেছি। যাতে আর কোনো নারী ক্রিকেটারকে এমন অন্যায় মুখ বুজে সহ্য করে ক্রিকেট মাঠ থেকে ঘরে ফিরে যেতে না হয়।’
সংবাদ সম্মেলনে উপস্থিত ছিলেন দিনাজপুর নারী নির্যাতন প্রতিরোধ সম্মিলিত জোটের সদস্যসচিব নুরুল মতিন সৈকত, যুগ্ম আহ্বায়ক নুরেফা আরজু ও শামসুন্নাহার, বাংলাদেশ উদীচী শিল্পীগোষ্ঠী দিনাজপুর জেলা সংসদের সভাপতি রেজাউর রহমান, জেলা শিল্প ও বণিক সমিতির সাবেক সভাপতি মো. রফিকুল ইসলাম, নির্বাহী সদস্য আতাউর রহমান প্রমুখ।
এ ব্যাপারে আবু সামাদ বলেন, ‘বিসিবি ও জেলা প্রশাসকের তদন্ত কমিটির কাছে আমি আমার রিপোর্ট তুলে ধরব। তদন্তে দোষী প্রমাণিত হলে আমি বরখাস্ত হব, না হলে কেন বরখাস্ত হব?’
 
