
জ্ঞাত আয়বহির্ভূত সম্পদ অর্জন মামলার তদন্তের অংশ হিসেবে সাতক্ষীরা-২ আসনের সাবেক সাংসদ এম এ জব্বারকে জিজ্ঞাসাবাদ করেছে দুর্নীতি দমন কমিশন (দুদক)।আজ রোববার দুপুরে সেগুনবাগিচায় দুদক কার্যালয়ে তাঁকে জিজ্ঞাসাবাদ করেন মামলার তদন্ত কর্মকর্তা ও দুদকের সহকারী পরিচালক মো. মাসুদুর রহমান। ৩ ফেব্রুয়ারি জিজ্ঞাসাবাদের জন্য তাঁকে তলবি নোটিশ দেয় দুদক।
গত বছরের ১৩ অক্টোবর রাজধানীর রমনা মডেল থানায় জব্বার ও তাঁর ছেলে মাহবুব হোসেনের বিরুদ্ধে আলাদা দুটি মামলা করে দুদক। মামলার এজাহারে বলা হয়, জব্বার ১ কোটি ৭৩ লাখ ৩৪ হাজার ৪৯০ টাকা এবং তাঁর ছেলে মাহবুব হোসেন ১৯ লাখ টাকা অবৈধভাবে অর্জন করেছেন।
