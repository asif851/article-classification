
শান্তিনিকেতনে বিশ্বভারতী বিশ্ববিদ্যালয় ক্যাম্পাসে নির্মিতব্য বাংলাদেশ ভবনের নকশা হস্তান্তর করেছে বাংলাদেশ। আজ শুক্রবার সকালে কলকাতায় নিযুক্ত বাংলাদেশের উপহাইকমিশনার জকি আহাদ বিশ্বভারতী বিশ্ববিদ্যালয়ের উপাচার্য সুশান্ত দত্ত গুপ্তের কাছে নকশাটি হস্তান্তর করেন।
বিশ্বভারতী বিশ্ববিদ্যালয় ইতিমধ্যে এই ভবন নির্মাণের জন্য জায়গা বরাদ্দ করেছে। গত বছরের ফেব্রুয়ারি মাসে ভবন নির্মাণের জন্য বিশ্ববিদ্যালয় কর্তৃপক্ষের সঙ্গে বাংলাদেশ প্রতিনিধিদলের এক বৈঠকে এই সিদ্ধান্ত চূড়ান্ত হয়।২০১১ সালের সেপ্টেম্বর মাসে ভারতের তৎকালীন প্রধানমন্ত্রী মনমোহন সিংয়ের বাংলাদেশ সফরের সময় বাংলাদেশের প্রধানমন্ত্রী শেখ হাসিনার সঙ্গে বৈঠকে শান্তিনিকেতনে বাংলাদেশ ভবন নির্মাণের প্রস্তাব গৃহীত হয়।
বাংলাদেশ ভবনে বাংলাদেশের মুক্তিযুদ্ধসংক্রান্ত নানা ইতিহাস, গ্রন্থাগার, মিলনায়তন, বাংলাদেশ সম্পর্কে গবেষণার তথ্য, চিত্রশালাসহ বাংলাদেশের ইতিহাস ও ঐতিহ্যের নানা স্মারক থাকার কথা রয়েছে। সেখানে আরও থাকবে রবীন্দ্রনাথের বাংলাদেশে অবস্থানের নানা তথ্য, ইতিহাস, স্মারক এবং চিত্রাবলি।
