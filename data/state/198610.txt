
দেশের একটি বেসরকারি টেলিভিশন চ্যানেলের লোগো গাড়িতে ব্যবহার করে মালামাল লুট করে পালিয়ে যাওয়ার সময় হাতেনাতে দুজনকে আটক করেছে গুলশান থানার পুলিশ। গতকাল শনিবার দুপুরে ধাওয়া করে তাঁদের আটক করা হয়।আটক হওয়া দুই ব্যক্তি হলেন মো. ফারুক (২৩) ও মো. ওয়াহিদুল (২০)। তাঁরা ছিনতাইকারী সংঘবদ্ধ চক্রের সক্রিয় সদস্য বলে জানিয়েছে পুলিশ। তাঁদের কাছ থেকে লুট করা মালামাল ও লোগো লাগানো মাইক্রোবাস উদ্ধার করা হয়েছে।গুলশান থানার ওসি রফিকুল ইসলাম বলেন, রাজধানীর তেজগাঁও শিল্পাঞ্চল থানা এলাকায় একটি কোম্পানির কাছ থেকে খেলার বিভিন্ন সামগ্রী কেনার জন্য যান আটক দুজনসহ কয়েকজন যুবক। তাঁরা প্রায় সাড়ে সাত লাখ টাকার মালামাল কেনেন। টাকা দেওয়ার সময় যুবকেরা জানান, তাঁদের কাছে ৫০ হাজার টাকা আছে। তাঁরা ওই টাকা প্রাথমিকভাবে দেবেন। বাকি টাকা নেওয়ার জন্য কোম্পানির কর্মকর্তাদের একজন প্রতিনিধি দিতে বলেন। মাইক্রোবাসে মালামালগুলো ওঠানো হয়। কোম্পানির প্রতিনিধিও মাইক্রোবাসে উঠছিলেন। তখন যুবকেরা তাঁকে ধাক্কা দিয়ে দ্রুত মাইক্রোবাস চালিয়ে পালিয়ে যান।ওসি বলেন, পালিয়ে যাওয়ার সময় ওই কোম্পানির কর্মকর্তা ও কর্মচারীরা ‘ছিনতাইকারী, ছিনতাইকারী’ বলে তাঁদের ধাওয়া করেন। সংবাদ পেয়ে গুলশান থানার টহলরত পুলিশ শুটিং ক্লাবের সামনে ওই মাইক্রোবাসটিকে আটকের চেষ্টা চালায়। কিন্তু ওই যুবকেরা মাইক্রোবাস ঘুরিয়ে গুলশান ১ নম্বরের দিকে যাওয়ার চেষ্টা করেন। তবে অবশেষে সেখানে থাকা টহলরত পুলিশ মাইক্রোবাসসহ দুজনকে আটক করে। বাকিরা পালিয়ে যায়।
