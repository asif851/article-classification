
ঢাকার আশুলিয়ার বাশাইদ এলাকায় সাহাবুদ্দিন ফরহাদ নামের এক পোশাকশ্রমিকের পায়ুপথে যন্ত্রের সাহায্যে বাতাস ঢুকিয়ে হত্যাচেষ্টার অভিযোগে মামলা হয়েছে। ফরহাদের বাবা আতিকুর রহমান গতকাল বুধবার আশুলিয়া থানায় এ মামলা করেন।মামলায় মুজাট নিট লিমিটেডের প্রশাসনিক ব্যবস্থাপক রাজু আহাম্মেদসহ ওই কারখানার শ্রমিক ফয়সাল এবং স্থানীয় ইয়াসিন, রুবেল, মেহের, আবুল হোসেন, মাঈনুদ্দিন ও হবিবর রহমানকে আসামি করা হয়। এঁদের মধ্যে আবুল ও মাঈনুদ্দিনকে গ্রেপ্তার করেছে পুলিশ।আতিকুর রহমান বলেন, গত সোমবার মুজাট নিট লিমিটেডের শ্রমিক ফয়সালসহ আরও দুজন ফরহাদের পায়ুপথে যন্ত্রের সাহায্যে বাতাস ঢোকান। একপর্যায়ে ফরহদের পেট ফুলে গেলে তিনি অচেতন হয়ে মাটিতে লুটিয়ে পড়েন। পরে তাঁকে উদ্ধার করে সাভারের এনাম মেডিকেল কলেজ হাসপাতালে ভর্তি করা হয়। হাসপাতালের পরিচালক আনোয়ারুল কাদের বলেন, বাতাসের চাপে ফরহাদের নাড়িভুঁড়ি ছিঁড়ে গেছে। অস্ত্রোপচারের মাধ্যমে ওই সব অন্ত্র জোড়া দেওয়া হয়েছে।আতিকুর রহমান বলেন, ঘটনার পর কারখানা কর্তৃপক্ষ হবিবর রহমান, মাঈনুদ্দিনসহ প্রভাবশালী ব্যক্তিদের সহায়তায় তাঁকে ডেকে নিয়ে একাধিক সাদা কাগজে সই নেন। তাঁরা মামলা না করার জন্য তাঁকে ভয়ভীতি দেখান বলেও জানান আতিকুর। মাঈনুদ্দিন বলেন, কারখানা কর্তৃপক্ষসহ ওই কারখানার ঝুট ব্যবসায়ী হবিবর রহমানের অনুরোধে উভয় পক্ষকে নিয়ে তিনি বিষয়টি মীমাংসার উদ্যোগ নিয়েছিলেন।আশুলিয়া থানার ভারপ্রাপ্ত কর্মকর্তা (ওসি) মহসিনুল কাদির বলেন, মামলা লিপিবদ্ধ করা হয়েছে। অধিকতর তদন্তের পর সংশ্লিষ্ট ব্যক্তিদের বিরুদ্ধে আইনগত ব্যবস্থা নেওয়া হবে।
