
বিএনপির মহাসচিব মির্জা ফখরুল ইসলাম আলমগীরের মা ফাতিমা আমিন (৯২) মারা গেছেন (ইন্না লিল্লাহি ওয়া ইন্না ইলাইহি রাজিউন)। আজ বৃহস্পতিবার দুপুর ১২টায় রাজধানীর ইব্রাহীম কার্ডিয়াক (বারডেম) হাসপাতালের নিবিড় পরিচর্যা কেন্দ্রে (আইসিইউ) শেষনিশ্বাস ত্যাগ করেন।বিএনপি চেয়ারপারসনের মিডিয়া উইয়ের সদস্য শায়রুল কবির খান প্রথম আলোকে এ তথ্য নিশ্চিত করেছেন। বার্ধক্যজনিত নানা সমস্যায় ১ এপ্রিল ফাতিমা আমিনকে বারডেম হাসপাতালে ভর্তি করা হয়। বেশ কয়েক দিন ধরে তিনি আইসিইউতে ছিলেন। মৃত্যুকালে তিনি চার মেয়ে ও তিন ছেলে রেখে গেছেন। শায়রুল কবির জানান, আজ বাদ মাগরিব গুলশানের আজাদ মসজিদে ফাতিমা আমিনের জানাজা অনুষ্ঠিত হবে।বিএনপির ভারপ্রাপ্ত চেয়ারম্যান তারেক রহমান ফাতিমা আমিনের মৃত্যুতে শোক জানিয়েছেন বলে জানান দলটির জ্যেষ্ঠ যুগ্ম মহাসচিব রুহুল কবির রিজভী।এদিকে ফাতিমা আমিনের মৃত্যুর পরপরই মির্জা ফখরুল ইসলাম আলমগীরকে ফোন করেছেন আওয়ামী লীগের সাধারণ সম্পাদক ও সেতুমন্ত্রী ওবায়দুল কাদের। এ সময় তিনি ফখরুলকে শোক ও সমবেদনা জানান। ওবায়দুল কাদের বলেন, ‘কিছুদিন আগে আমারও মা মারা গেছেন। মা হারানোর বেদনা আমি বুঝি।’ পরে তিনি ফাতিমা আমিনের জানাজার সময় ও স্থান সম্পর্কে খোঁজখবর নেন। ফোন করার জন্য ওবায়দুল কাদেরকে ধন্যবাদ জানান মির্জা ফখরুল।
আওয়ামী লীগের উপদপ্তর সম্পাদক বিপ্লব বড়ুয়া প্রথম আলোকে ওবায়দুল কাদেরের ফোন করার বিষয়টি নিশ্চিত করেছেন।
