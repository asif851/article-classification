
শিল্পমন্ত্রী আমির হোসেন আমু বলেছেন, আন্দোলনের নামে মানুষ হত্যা, গাড়ি ভাঙচুর, অগ্নিসংযোগ, গাছ কাটা, পবিত্র কোরআন শরিফে অগ্নিসংযোগ করে বিএনপি নির্বাচন বানচালের চেষ্টা করেছিল। এখন তারা আবার আন্দোলনের ডাক দিচ্ছে। তবে সে আন্দোলন কবে হবে, তা তারাও জানে না।আজ বৃহস্পতিবার দুপুরে পটুয়াখালীর কলাপাড়ার রাবনাবাদ চ্যানেলের তীরে টিয়াখালী ইউনিয়নের ইটবাড়িয়া গ্রামে স্থাপিত পায়রা সমুদ্রবন্দরের ব্যারাক ভবন উদ্বোধন করেন শিল্পমন্ত্রী আমির হোসেন আমু ও নৌপরিবহনমন্ত্রী শাজাহান খান। উদ্বোধন উপলক্ষে আয়োজিত সুধী সমাবেশে প্রধান অতিথির বক্তব্যে শিল্পমন্ত্রী এসব কথা বলেন।শিল্পমন্ত্রী বলেন, বিশ্বের অন্যতম বৃহৎ দুটি সংগঠন কমনওয়েলথ পার্লামেন্টারি অ্যাসোসিয়েশনের (সিপিএ) চেয়ারম্যান পদে স্পিকার শিরীন শারমিন চৌধুরী ও ইন্টার পার্লামেন্টারি অ্যাসোসিয়েশনের (আইপিইউ) প্রেসিডেন্ট পদে সংসদসদস্য সাবের হোসেন চৌধুরী নির্বাচিত হওয়ায় বিশ্ব দরবারে বিএনপির সব অভিযোগ মিথ্যা প্রমাণিত হয়েছে। তিনি বলেন, ‘১৬৬টি দেশের পার্লামেন্ট সদস্যরা আমাদের এ দুজন প্রার্থীকে নির্বাচিত করায় বর্তমান সরকার সারা বিশ্বে গণতান্ত্রিক সরকার হিসেবে পরিচিতি পেয়েছে।’আমির হোসেন আমু জানান, পায়রা সমুদ্রবন্দরকে ঘিরে গোটা দক্ষিণাঞ্চলে অর্থনৈতিক অঞ্চল সৃষ্টি করার পরিকল্পনা করা হয়েছে। এখানে শিপইয়ার্ড নির্মাণ করা হবে ও এখান থেকে তৈরি জাহাজ বিদেশে রপ্তানি করা হবে। ২০১৫ সালের মধ্যে বহির্নোঙরে জাহাজ এনে ক্লিংকার আনলোডিংয়ের পরিকল্পনা করা হয়েছে। এ পরিকল্পনা বাস্তবায়নের জন্য ইতিমধ্যে ফেয়ারওয়ে বয়া, চ্যানেল বয়া, রিভার মুরিং, রিভার বয়া, লাইট হাউস ও ভি এইচ স্টেশন স্থাপনের জন্য দরপত্র আহ্বান করা হয়েছে।শিল্পমন্ত্রী আরও বলেন, পায়রা বন্দরের জন্য একটি প্রশাসনিক ভবন, ছয় হাজার একর জমি অধিগ্রহণ ও বন্দরের জন্য বিভিন্ন ধরনের জলযান কেনার একটি প্রকল্প সরকারের অনুমোদনের অপেক্ষায় আছে। ২০১৮ সালের মধ্যে লালুয়া ইউনিয়নের রাবনাবাদ চ্যানেলের পশ্চিম প্রান্তে মূল বন্দর স্থাপনের প্রথম ধাপের কাজ শেষ হবে।ছাত্রদলের কমিটি নিয়ে বিএনপির ঘরে আগুন লেগেছেঅনুষ্ঠানে বিশেষ অতিথির বক্তব্যে নৌপরিবহনমন্ত্রী শাজাহান খান বলেন, ‘বিএনপি চেয়ারপারসন বেগম খালেদা জিয়া এখন বলছেন, দেশে গণতন্ত্র নেই। অথচ ছাত্রদলের কমিটি নিয়ে তাঁর ঘরে আগুন লেগেছে। তিনি বলেন, আওয়ামী লীগ সরকার ক্ষমতায় এলেই দক্ষিণাঞ্চলের উন্নয়ন হয়। এর প্রমাণ পায়রা সমুদ্রবন্দর, বরিশাল শিক্ষা বোর্ড, বরিশাল নদীবন্দরের ভবন নির্মাণ। অথচ বরিশালে বিএনপি নেত্রী জনসভায় বলেছেন, এই সরকার কী করছে? কিন্তু বিএনপি যখন ক্ষমতায় ছিল, তাহলে তাঁরা এগুলো কেন করল না?’
বিএনপি নেতাকে উদ্দেশ্য করে শাজাহান খান বলেন, ‘এক মাঘে শীত যায় না। আপনার আর রাজনীতি করার সুযোগ নেই। বিদেশি অস্ত্রের রাজনীতি আর চলবে না।’
পরে দুই মন্ত্রী পায়রা সমুদ্রবন্দরের জেটিসহ অন্যান্য উন্নয়নমূলক কর্মকাণ্ড ঘুরে দেখেন।
