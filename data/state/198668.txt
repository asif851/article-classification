
অনিয়ম ও দলীয় শৃঙ্খলা ভঙ্গের অভিযোগে ঝালকাঠির নলছিটি উপজেলা ছাত্রলীগের কমিটি স্থগিত করা হয়েছে। আজ রোববার বিকেলে ঝালকাঠি জেলা ছাত্রলীগের সভাপতি ও সাধারণ সম্পাদক স্বাক্ষরিত সংবাদ বিজ্ঞপ্তিতে এ কথা জানানো হয়েছে।
বিজ্ঞপ্তিতে বলা হয়, ‘ঝালকাঠি জেলা ছাত্রলীগের এক জরুরি সিদ্ধান্ত মোতাবেক বাংলাদেশ ছাত্রলীগের গঠনতন্ত্র পরিপন্থী, শৃঙ্খলা ভঙ্গ ও জেলা কমিটির নির্দেশ অমান্য করায় নলছিটি উপজেলা ছাত্রলীগের সকল প্রকার সাংগঠনিক কার্যক্রম পরবর্তী নির্দেশ না দেওয়া পর্যন্ত স্থগিত থাকবে।’
জেলা ছাত্রলীগের সাধারণ সম্পাদক এস এম আল-আমিন এ তথ্য নিশ্চিত করে বলেন, অনিয়ম ও দলীয় শৃঙ্খলা ভঙ্গের কারণে কেন্দ্রীয় ছাত্রলীগের সভাপতি সাইফুর রহমানের নির্দেশনা অনুযায়ী নলছিটি উপজেলা ছাত্রলীগের কমিটি স্থগিত করা হয়েছে।
এ ব্যাপারে নলছিটি উপজেলা ছাত্রলীগের সভাপতি ওয়াসিম হাওলাদার বলেন, ‘উপজেলার সুবিদপুর ইউনিয়নে জেলা ছাত্রলীগের সভাপতি ও সম্পাদকের পকেট কমিটি অনুমোদন না দেওয়ায় উদ্দেশ্যমূলকভাবে তাঁরা আমাদের সাংগঠনিক কার্যক্রম স্থগিতের নির্দেশ দিয়েছেন। আমরা এ সিদ্ধান্তের তীব্র নিন্দা ও প্রতিবাদ জানাই।’
