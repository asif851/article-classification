
রাষ্ট্রপতি মো. আবদুল হামিদ মনে করেন, শপথ নেওয়ার পর থেকে গত প্রায় তিন বছরে তিনি পরিপূর্ণভাবে তাঁর সাংবিধানিক দায়িত্ব পালন করেছেন।
বঙ্গভবনে বিবিসি বাংলার সঙ্গে দেওয়া এক সাক্ষাৎকারে রাষ্ট্রপতি আবদুল হামিদ বলেছেন, সংবিধানে যা আছে, তার ভেতরে থেকেই রাষ্ট্রপতিকে দায়িত্ব পালন করতে হয়।বাংলাদেশে অতীতে রাজনৈতিক কোনো সংকটের সময় সুশীল সমাজের নেতৃবৃন্দ বা অন্য অনেকেই বলেছেন যে, এসব সমস্যা সমাধানের ক্ষেত্রে রাষ্ট্রপতির একটা ভূমিকা থাকা দরকার।এ ব্যাপারে রাষ্ট্রপতি আবদুল হামিদ বলেন, রাষ্ট্রপতির ভূমিকার বিষয়ে যদি কিছু যোগ করতে হয়, তাহলে সংসদকেই সে সিদ্ধান্ত নিতে হবে।বর্তমানে এ ক্ষেত্রে রাষ্ট্রপতির পক্ষে আসলে কতটা ভূমিকা রাখা সম্ভব? সাক্ষাৎকারে রাষ্ট্রপতি আবদুল হামিদ সে বিষয়টি ব্যাখ্যা করে বলেন, সংবিধানেই বলা আছে যে রাষ্ট্রপতি কতটা করতে পারেন, কী হবে তাঁর ভূমিকা। ‘সংবিধানে যদি কিছু যোগ করতে হয়, তাহলে সকল দলমত-নির্বিশেষে সবার সাথে আলোচনার ভিত্তিতে নির্বাচিত সংসদ সদস্যরা যেভাবে সংবিধানকে দাঁড় করাবে, সে মোতাবেকই রাষ্ট্রপতিকে চলতে হবে’, বলেন তিনি।রাষ্ট্রপতি আবদুল হামিদ বলেন, সংবিধান সংশোধন করতে হলে শুধু রাজনৈতিক দল নয়, সংসদ সদস্যদের দুই-তৃতীয়াংশের সম্মতি লাগবে। তিনি আরও বলেন, ২০১৪ সালে নির্বাচনকে সামনে রেখে তৎকালীন বিরোধীদলীয় নেতা খালেদা জিয়াসহ অন্যান্য দল ও সুশীল সমাজের নেতৃবৃন্দের সঙ্গে তাঁর আলোচনা হয়েছে। তাঁদের বক্তব্য পরে তিনি (রাষ্ট্রপতি) প্রধানমন্ত্রীর সঙ্গে আলোচনার সময় তাঁকে (প্রধানমন্ত্রী) জানিয়েছেন।‘অর্থাৎ সাংবিধানিকভাবে যেটুকু দায়িত্ব পালন করা যায়, সেখানে আমি কৃপণতা করিনি, আমি বলব যে সততার সাথেই তা পালন করেছি’, বলেন রাষ্ট্রপতি।
