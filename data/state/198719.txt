
সাংসদ মনজুরুল ইসলাম (লিটন) হত্যার ঘটনার ১৪ দিনেও কোনো রহস্য উদ্‌ঘাটন করতে পারেনি পুলিশ। এদিকে আজ শনিবার বিকেলে এই হত্যার সন্দেহভাজন আশরাফুল আলম ও তাঁর সহযোগী জহিরুল হককে জিজ্ঞাসাবাদের জন্য সাত দিনের রিমান্ড চেয়েছে পুলিশ। অন্যদিকে, রিমান্ডে নেওয়া অন্য সাতজনকে কারাগারে পাঠানো হয়েছে। আজ বিকেলে হত্যাকারীদের গ্রেপ্তারের দাবিতে সমাবেশ হয়েছে।
আজ বিকেলে আশরাফুল ও জহিরুলকে গাইবান্ধার জ্যেষ্ঠ বিচারিক হাকিম আদালতে হাজির করা হয়। তাঁদের জিজ্ঞাসাবাদের জন্য আদালতে সাত দিনের রিমান্ড চায় সুন্দরগঞ্জ থানা-পুলিশ। আদালতের বিচারক সঞ্চিতা বিশ্বাস কাল রোববার রিমান্ড শুনানির জন্য দিন ধার্য করেন।আশরাফুল ইসলাম সুন্দরগঞ্জ উপজেলা জামায়াতের আমির ইউনুস আলীর ছেলে। জহুরুল আশরাফুলের ঘনিষ্ঠ সহযোগী। র‌্যাব গত বুধবার রাতে ঢাকার বাড্ডা থেকে তাঁদের গ্রেপ্তার করে সুন্দরগঞ্জ থানা-পুলিশের কাছে সোপর্দ করে।সুন্দরগঞ্জ থানার ভারপ্রাপ্ত কর্মকর্তা (ওসি) মো. আতিয়ার রহমান আজ বিকেলে মুঠোফোনে বলেন, ঢাকায় গ্রেপ্তার হওয়া আশরাফুল ও জহিরুলকে সাংসদ হত্যার মামলায় গ্রেপ্তার করা হয়। তাঁদের জিজ্ঞাসাবাদের জন্য রিমান্ড চাওয়া হয়।অন্যদিকে, সাংসদ হত্যা মামলায় সুন্দরগঞ্জ উপজেলা পরিষদের সাবেক ভাইস চেয়ারম্যান আহসান হাবিব, জামায়াত নেতা ফরিদ উদ্দিন, সামিউল হক, হাদিসুর রহমান, জিয়াউল হক, নবীনুর খন্দকার ও হযরত আলীকে সাত দিনের রিমান্ডে নিয়ে জিজ্ঞাসাবাদ শেষে আজ বিকেলে আদালতে হাজির করা হয়। আদালত তাঁদের কারাগারে পাঠানোর নির্দেশ দেন।ওসি বলেন, সাতজনের কাছে কিছু গুরুত্বপূর্ণ তথ্য পাওয়া গেছে, কিন্তু তদন্তের স্বার্থে তা প্রকাশ করা যাচ্ছে না।সাংসদ হত্যাকারীদের গ্রেপ্তারের দাবিতে আজ বিকেলে উপজেলার নয়ারহাট এলাকায় বিক্ষোভ মিছিল ও সমাবেশ হয়েছে। সভাপতিত্ব করেন সর্বানন্দ ইউনিয়ন আওয়ামী লীগের সভাপতি চাঁদ মিয়া। বক্তব্য দেন ইউনিয়ন আওয়ামী লীগের সদস্য আবদুল হান্নান, দীপক কুমার, আবুল কাশেম, ইউনিয়ন যুবলীগের সদস্য মিজানুর রহমান, রেজাউল আলম, নামিদ হোসেন, লিটন মঞ্চের আহ্বায়ক আরিফুল ইসলাম প্রমুখ। সমাবেশে বক্তারা অবিলম্বে খুনিদের গ্রেপ্তার ও ফাঁসির দাবি জানান।গত ৩১ ডিসেম্বর সন্ধ্যায় সুন্দরগঞ্জ উপজেলার সর্বানন্দ ইউনিয়নের সাহাবাজ গ্রামে নিজ বাড়িতে দুর্বৃত্তদের গুলিতে মনজুরুল ইসলাম নিহত হন।
