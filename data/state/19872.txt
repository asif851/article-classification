
রাজধানীর মিরপুর ও মোহাম্মদপুর এলাকায় পৃথক দুটি অভিযানে ককটেল, পেট্রলবোমা, চাপাতিসহ ছয়জনকে গ্রেপ্তার করেছে পুলিশ।
 
ঢাকা মহানগর পুলিশের নিউজ পোর্টাল ডিএমপি নিউজে আজ রোববার সকালে প্রকাশিত প্রতিবেদন থেকে জানা যায়, এই ছয়জন হলেন হাবিবুর রহমান, মামুন, মাসুদ, সুমন, পিচ্চি হেলাল ও ইব্রাহিম। তাঁদের কাছ থেকে ৩৭টি ককটেল, ২০টি পেট্রলবোমা ও চারটি চাপাতি উদ্ধার করা হয়েছে। ওই প্রতিবেদনে উল্লেখ করা হয়, গতকাল শনিবার রাত সোয়া সাতটার দিকে মিরপুর ৬০ ফুট সড়ক থেকে হাবিবুর রহমানকে ৩৫টি ককটেল, ২০টি পেট্রলবোমাসহ গ্রেপ্তার করা হয়। পুলিশের দাবি, হাবিবুর রহমান নাশকতামূলক কর্মকাণ্ড চালাতে এসব ককটেল ও পেট্রলবোমা নিজের কাছে রেখেছিলেন।
 
এর আগে আরেক অভিযানে মোহাম্মদপুর থানার পুলিশ দুটি ককটেল, একটি চাপাতিসহ মামুন ও মাসুদ নামের দুজনকে গ্রেপ্তার করে। গ্রেপ্তার তিনজনের বিরুদ্ধে মিরপুর ও মোহাম্মদপুর থানায় মামলা হয়েছে।
 
এদিকে, রাজধানীর যাত্রাবাড়ী থানা এলাকা থেকে ডাকাতির সঙ্গে জড়িত থাকার অভিযোগে সুমন, পিচ্চি হেলাল ও ইব্রাহিম নামের তিনজনকে গ্রেপ্তার করে যাত্রাবাড়ী থানার পুলিশ। গতকাল রাত সোয়া ১০টার দিকে দয়াগঞ্জ এলাকায় অভিযান চালিয়ে তিনটি চাপাতিসহ তাঁদের গ্রেপ্তার করা হয়।
 
পুলিশের দাবি, গ্রেপ্তার তিনজনই ডাকাত দলের সদস্য। তাঁরা রাজধানীর বিভিন্ন এলাকায় ডাকাতি করে আসছিলেন। তাঁদের বিরুদ্ধে যাত্রাবাড়ী থানায় মামলা হয়েছে।
