
মুক্তিযুদ্ধে অংশ নেওয়া ন্যাপ-কমিউনিস্ট পার্টি-ছাত্র ইউনিয়নের বিশেষ গেরিলা বাহিনীর ২ হাজার ৩৬৭ জন মুক্তিযোদ্ধার তালিকাসংবলিত গেজেট বাতিলের প্রজ্ঞাপন অবৈধ ঘোষণার রায়ের স্থগিতাদেশের মেয়াদ বেড়েছে। আগামী দুই সপ্তাহের মধ্যে রাষ্ট্রপক্ষকে নিয়মিত লিভ টু আপিল (আপিলের অনুমতি চেয়ে আবেদন) দায়ের করতে বলেছেন আপিল বিভাগ। পাশাপাশি এ সময় পর্যন্ত শুনানি মুলতবি করা হয়েছে।
আজ রোববার প্রধান বিচারপতি সুরেন্দ্র কুমার সিনহার নেতৃত্বাধীন পাঁচ সদস্যের বেঞ্চ আগামী দুই সপ্তাহের জন্য শুনানি মুলতবি করেন।
এর আগে ৯ অক্টোবর ২ হাজার ৩৬৭ জন মুক্তিযোদ্ধার তালিকাসংবলিত গেজেট বাতিলের প্রজ্ঞাপন অবৈধ ঘোষণা করে হাইকোর্টের দেওয়া রায় স্থগিত করেন চেম্বার বিচারপতি। সেই সঙ্গে বিষয়টি আপিল বিভাগের নিয়মিত বেঞ্চে শুনানির জন্য পাঠিয়ে দেওয়া হয়। এর ধারাবাহিকতায় আজকে শুনানি হয়।
আজ রাষ্ট্রপক্ষের শুনানিতে ছিলেন অতিরিক্ত অ্যাটর্নি জেনারেল মুরাদ রেজা, রিট আবেদনের পক্ষে ছিলেন জ্যেষ্ঠ আইনজীবী সৈয়দ আমিরুল ইসলাম, সুব্রত চৌধুরী ও জাহিদুল বারি।
পরে অতিরিক্ত অ্যাটর্নি জেনারেল মুরাদ রেজা প্রথম আলোকে বলেন, হাইকোর্টের দেওয়া রায় চেম্বার বিচারপতি স্থগিত করেছিলেন। চেম্বার বিচারপতির দেওয়া স্থগিতাদেশ বহাল রেখে আপিল বিভাগ দুই সপ্তাহের মধ্যে লিভ টু আপিল করতে বলেছেন। এই সময় পর্যন্ত শুনানি মুলতবি করা হয়েছে।
জ্যেষ্ঠ আইনজীবী জাহিদুল বারি প্রথম আলোকে জানান, আপিল বিভাগ দুই সপ্তাহের জন্য স্থগিতাদেশ মেয়াদ বাড়িয়েছেন, এরপর বিষয়টি শুনানির জন্য আসবে।
গত ৮ সেপ্টেম্বর হাইকোর্ট বিশেষ গেরিলা বাহিনীর ২ হাজার ৩৬৭ জন মুক্তিযোদ্ধার তালিকাসংবলিত গেজেট বাতিলের প্রজ্ঞাপন আইনগত কর্তৃত্ববহির্ভূত ঘোষণা করে রায় দেন। এ রায় স্থগিত চেয়ে মুক্তিযুদ্ধ-বিষয়ক মন্ত্রণালয় ২৪ সেপ্টেম্বর আবেদন করে।
আরও পড়ুন:গেজেট বাতিলের প্রজ্ঞাপন অবৈধ ঘোষণার রায় স্থগিত
