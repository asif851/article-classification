
চট্টগ্রামের সাবেক সংসদ সদস্য মোহাম্মাদ ইউসুফের চিকিৎসার জন্য প্রয়োজনীয় ব্যবস্থা নিতে চট্টগ্রামের জেলা প্রশাসককে (ডিসি) নির্দেশ দিয়েছেন প্রধানমন্ত্রী শেখ হাসিনা।
আজ রোববার প্রধানমন্ত্রীর এ নির্দেশনার কথা তাঁর একান্ত সচিব সাজ্জাদুল হাসান চট্টগ্রামের জেলা প্রশাসকের কাছে পৌঁছে দিয়েছেন। খবর বাসস।
প্রধানমন্ত্রীর প্রেস সচিব ইহসানুল করিম বলেন, সামাজিক যোগাযোগের মাধ্যমে সাবেক এমপি মোহাম্মাদ ইউসুফের অসুস্থতা ও মানবেতর জীবনযাপনের খবর প্রধানমন্ত্রীর দৃষ্টিগোচর হয়। এর পরিপ্রেক্ষিতে প্রধানমন্ত্রী চট্টগ্রামের জেলা প্রশাসককে তাঁর চিকিৎসার ব্যবস্থা নেওয়ার নির্দেশ দেন।
১৯৯১ সালে বাংলাদেশের কমিউনিস্ট পার্টির (সিপিবি) নেতা মোহাম্মদ ইউসুফ আওয়ামী লীগ নেতৃত্বাধীন জোট থেকে নৌকা প্রতীকে নির্বাচন করে সংসদ সদস্য নির্বাচিত হয়েছিলেন। মানবতাবিরোধী অপরাধে মৃত্যুদণ্ড কার্যকর হওয়া সাকা চৌধুরীর ভাই গিয়াস কাদের চৌধুরীকে পরাজিত করেছিলেন তিনি। বেশ কয়েক বছর থেকে অসুস্থ সাবেক এমপি ইউসুফ।
