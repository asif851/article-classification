
হরতালের প্রথম দিনে রাজধানী ঢাকা এবং বিভাগীয় ও জেলা শহরগুলোতে বাস, সিএনজিচালিত অটোরিকশাসহ গণপরিবহন চলাচল প্রায় স্বাভাবিক ছিল। তবে রাস্তায় ব্যক্তিগত গাড়ি কম চলেছে।বড় শহরগুলোতে সকালের দিকে বিপণিবিতান ও দোকান বন্ধ থাকলেও দুপুরের পর অধিকাংশই চালু হয়। সারা দেশে ট্রেন ও লঞ্চ চলাচল স্বাভাবিক ছিল। তবে বিভিন্ন মহাসড়কে দূরপাল্লার বাস চলেনি। ঢাকা-চট্টগ্রাম মহাসড়কে দিনের বেলায় বাস না চললেও কিছু ট্রাক ও কাভার্ড ভ্যান চলতে দেখা গেছে।মানবতাবিরোধী অপরাধের দায়ে দলের আমির মতিউর রহমান নিজামীর ফাঁসির রায়ের প্রতিবাদে গত বুধবার দুই দফায় ৭২ ঘণ্টার হরতালের ডাক দেয় জামায়াতে ইসলামী। গতকাল সকাল ছয়টা থেকে শুরু হওয়া প্রথম দফার হরতাল আজ শুক্রবার সকাল ছয়টায় শেষ হয়েছে। এরপর রোববার সকাল ছয়টা থেকে মঙ্গলবার সকাল ছয়টা পর্যন্ত দ্বিতীয় দফায় ৪৮ ঘণ্টা হরতালের কর্মসূচি রয়েছে দলটির।হরতালের সমর্থনে সারা দেশে তেমন কোনো তৎপরতা দেখা যায়নি জামায়াত-শিবিরের নেতা-কর্মীদের। রংপুর ও বগুড়ায় পুলিশের সঙ্গে সংঘর্ষের ঘটনা ছাড়া দেশের অন্য কোথাও বড় কোনো সহিংসতার খবর পাওয়া যায়নি। এ দুটি বিচ্ছিন্ন ঘটনা বাদে হরতাল ছিল শান্তিপূর্ণ।হরতালে রাজধানীর শ্যামপুরে দুপুরে ও রাত পৌনে আটটার দিকে ধলপুরে বাসে আগুন দেওয়া হয়েছে। এ ছাড়া গাইবান্ধার পলাশবাড়ীতে শিবিরের মিছিল থেকে ১০টি ট্রাক ও একটি বাস ভাঙচুর করা হয়েছে। চাঁপাইনবাবগঞ্জের একটি আমবাগান থেকে ৩০টি ককটেল উদ্ধার করেছে পুলিশ।হরতালে নাশকতার পরিকল্পনার অভিযোগে রাজশাহী ও ফরিদপুর থেকে জামায়াতের কেন্দ্রীয় কর্মপরিষদের সদস্য আতাউর রহমান ও দেলোয়ার হোসেনকে আটক করেছে পুলিশ। এ ছাড়া দেশের ২০টি জেলা থেকে ৩৭২ জনকে আটক করার খবর পাওয়া গেছে। পুলিশ বলছে, আটক হওয়া ব্যক্তিদের বেশির ভাগই জামায়াত-শিবিরের নেতা-কর্মী। এর বাইরে বিভিন্ন মামলা ও গ্রেপ্তারি পরোয়ানাভুক্ত আসামিও রয়েছেন।তবে জামায়াত মাঠে না থাকলেও সারা দেশে হরতালবিরোধী মিছিল, সমাবেশ ও অবস্থান কর্মসূচি পালন করেছে ক্ষমতাসীন আওয়ামী লীগ। এদিকে জেএসসি, জেডিসি পরীক্ষাসহ পাবলিক পরীক্ষার সময় হরতাল না দেওয়ার আহ্বান জানিয়েছেন দেশের বিশিষ্ট ব্যক্তিরা। বেসরকারি সংস্থা গণসাক্ষরতা অভিযানের মাধ্যমে গতকাল গণমাধ্যমে পাঠানো এক বিবৃতিতে এই আহ্বান জানান তাঁরা।হরতালে নিজামীর নির্বাচনী এলাকা পাবনার বেড়া-সাঁথিয়া উপজেলায় জামায়াত-শিবিবের নেতা-কর্মীদের তৎপরতা দেখা যায়নি। এ ব্যাপারে বেড়া উপজেলা জামায়াতের সেক্রেটারি আতাউর রহমান বলেন, ‘পুলিশের চরম নজরদারি ও বাধার কারণে আমরা তেমন কোনো কর্মসূচি পালন করতে পারছি না।’রাজধানীতে হরতালবিরোধী মিছিল, সমাবেশ ও অবস্থান কর্মসূচি পালন করেছে আওয়ামী লীগ। বঙ্গবন্ধু অ্যাভিনিউ এলাকায় সকাল ১০টায় ঢাকা মহানগর আওয়ামী লীগ, যুবলীগ, স্বেচ্ছাসেবক লীগ, সম্মিলিত আওয়ামী লীগ সমর্থক গোষ্ঠী, মুক্তিযুদ্ধ প্রজন্ম লীগের বিপুলসংখ্যক নেতা-কর্মী সমবেত হন।সেখানে জামায়াতের হরতাল প্রসঙ্গে আমিরুল ইসলাম নামের এক যুবলীগের কর্মী বলেন, ‘জামায়াত-বিএনপি হরতাল ডাকলে এখন আমাদের কাছে উৎসবের মতো মনে হয়। কারণ, হরতালে তারা মাঠে না থাকায় কোনো সংঘর্ষের আশঙ্কা থাকে না। হরতাল দিলেই আমাদের দেখা-সাক্ষাতের সুযোগ হয়।’বঙ্গবন্ধু অ্যাভিনিউয়ে মুক্তিযুদ্ধ প্রজন্ম লীগের সমাবেশে মুক্তিযুদ্ধবিষয়ক মন্ত্রী আ ক ম মোজাম্মেল হক বলেন, মুক্তিযোদ্ধাদের তালিকা যেভাবে নতুন করে করা হচ্ছে, তেমনি বাংলাদেশের স্বাধীনতাবিরোধী ও রাজাকারদেরও তালিকা প্রকাশ করা হবে।রাজধানীর পল্টন এলাকায় দুপুরে রীতিমতো যানজট লেগে যায়। এর আগে সকালে মিরপুর, টেকনিক্যাল মোড়, কল্যাণপুর, শ্যামলীসহ বিভিন্ন এলাকায় বিপুলসংখ্যক মানুষকে বাসের জন্য রাস্তায় দাঁড়িয়ে থাকতে দেখা যায়।সকাল সাড়ে নয়টার দিকে রায়সাহেব বাজার মোড়ে জগন্নাথ বিশ্ববিদ্যালয় শিবিরের ব্যানারে বিক্ষোভ মিছিল বের করা হয়। পরে পুলিশ ধাওয়া করলে তারা পালিয়ে যায়। বিকেল সাড়ে চারটার দিকে আবার বাংলাবাজার এলাকায় বিক্ষোভ মিছিল করে তারা। স্থানীয় যুবলীগের কর্মীরা তাদের ধাওয়া দিলে তারা পালিয়ে যায়।বেলা আড়াইটার দিকে শ্যামপুরে বোরাক পরিবহনের বাসে আগুন ধরিয়ে দেওয়া হয়। পরে ফায়ার সার্ভিসের দুটি ইউনিট গিয়ে আগুন নিয়ন্ত্রণে আনে।আর হরতালের আগে বুধবার রাত সোয়া দুইটার দিকে হাজারীবাগ থেকে পরিত্যক্ত অবস্থায় আটটি ককটেল ও ২০টি ইয়াবা বড়ি উদ্ধার করেছে র্যাব। আর গতকাল সন্ধ্যার পর মাতুয়াইলে বোতলভর্তি পেট্রলসহ ছাত্রশিবিরের এক কর্মীকে আটক করেছে পুলিশ। যাত্রাবাড়ী থানার উপপরিদর্শক (এসআই) আবদুল হালিম বলেন, বাসে পেট্রল ঢেলে আগুন দেওয়ার প্রস্তুতিকালে শিবিরের এই কর্মীকে আটক করা হয়েছে।ঢাকা মহানগর জামায়াত গতকাল এক সংবাদ বিজ্ঞপ্তিতে দাবি করেছে, ঢাকার বিভিন্ন এলাকা থেকে পুলিশ অর্ধশত জামায়াত-শিবির কর্মীকে আটক করেছে। তবে পুলিশ বলছে, নাশকতার পরিকল্পনায় জড়িত সন্দেহে ১৭ জনকে আটক করা হয়েছে।রাজশাহী: নাশকতার পরিকল্পনার অভিযোগে বুধবার দিবাগত রাত দুইটার দিকে রাজশাহী মহানগর জামায়াতের আমির ও কেন্দ্রীয় কর্মপরিষদের সদস্য আতাউর রহমানকে আটক করেছে পুলিশ। নগরের মতিহার থানার ভারপ্রাপ্ত কর্মকর্তা (ওসি) আলমগীর হোসেন জানান, হরতালে নেতা-কর্মীদের নাশকতার নির্দেশনা দেওয়ার অভিযোগে তাঁকে আটক করা হয়েছে। নগরের বিভিন্ন এলাকাসহ রাজশাহীর বাগমারা থেকে আর ১০ জনকে আটক করেছে পুলিশ।বগুড়া: পিটিআই মোড় এবং সিলিমপুর এলাকায় সড়কে টায়ার জ্বালিয়ে ও গাছ ফেলে সকালে পিকেটিং করতে দেখা গেছে হরতাল-সমর্থকদের। বাধা দিতে গেলে পুলিশকে লক্ষ্য করে ইটপাটকেল ও ককটেল ছোড়েন তাঁরা। পরে পুলিশ পাল্টা ফাঁকা গুলি ছুড়ে পিকেটারদের ছত্রভঙ্গ করে দেয়। হরতালের আগের রাতে জেলার বিভিন্ন স্থান থেকে জামায়াত-শিবিরের ১৫ নেতা-কর্মীসহ ৮৭ জনকে গ্রেপ্তার করা হয়েছে।ফরিদপুর: নাশকতার পরিকল্পনার অভিযোগে জামায়াতের কেন্দ্রীয় কর্মপরিষদের সদস্য ও সাবেক জেলা আমির দেলোয়ার হোসেনসহ জামায়াতের ১১ জন নেতা-কর্মীকে গ্রেপ্তার করেছে পুলিশ।রংপুর: রংপুরের মিঠাপুকুরে জামায়াত-শিবিরের নেতা-কর্মীদের সঙ্গে পুলিশের ধাওয়া-পাল্টাধাওয়া ও ইটপাটকেল নিক্ষেপে পাঁচজন আহত হয়েছেন। এ সময় ঘটনাস্থল থেকে পুলিশ উপজেলা ভাইস চেয়ারম্যান ও জামায়াতের নেতা আবদুল বাসেদ মারজানসহ পাঁচজনকে আটক করেছে।সিলেট: সিলেট হরতালের আগের দিন রাত থেকে গতকাল দুপুর পর্যন্ত সহিংসতা সৃষ্টির তৎপরতায় জড়িত থাকার অভিযোগে ৫৮ জনকে গ্রেপ্তার করা হয়েছে। এ ছাড়া বিশ্বনাথে পিকেটিং করার সময় জামায়াতের এক নেতাকে আটক করেছে পুলিশ।চট্টগ্রাম: নগরের গণপরিবহন চলাচল স্বাভাবিক ছিল। ট্রেনগুলো যাত্রী নিয়ে গন্তব্যের উদ্দেশে ছেড়ে গেছে। চট্টগ্রাম বন্দর থেকে মালামাল পরিবহন করা হয়েছে।সকালে আমবাগান এলাকায় শিবির ঝটিকা মিছিল বের করলে পুলিশ তাদের ধাওয়া দিয়ে ছত্রভঙ্গ করে দেয়। এ সময় ওয়ার্ড শিবিরের সভাপতিকে আটক করে পুলিশ। সকাল সাড়ে ১০টার দিকে চকবাজারে একটি মসজিদের মাইক ব্যবহার করেন জামায়াতের সমর্থকেরা। ওই সময় জামায়াতের একজন কর্মী হরতাল সফল এবং সরকারের বিরুদ্ধে বক্তব্য দিচ্ছিলেন।হরতালে দূরপাল্লার পরিবহন চলাচলের বিষয়ে জেলা পুলিশ সুপার এ কে এম হাফিজ আক্তার বলেন, ‘পরিবহনমালিকেরা রাত ১১টার পর দূরপাল্লার বাস চালানোর প্রতিশ্রুতি দিয়েছেন। সেটা আজ (গতকাল বৃহস্পতিবার) রাত থেকে কার্যকর হবে। জেলা ও হাইওয়ে পুলিশ পূর্ণ নিরাপত্তা দেবে।’হরতালে নোয়াখালী শহরের নতুন বাসস্ট্যান্ড এলাকায় একটি ট্রাক ও তিনটি ব্যাটারিচালিত ইজিবাইক ভাঙচুর করেন জামায়াত-শিবিরের কর্মীরা। এ ছাড়া বুধবার রাতে জেলার বিভিন্ন উপজেলা থেকে নয়জন কর্মী-সমর্থককে আটক করা হয়েছে। নাশকতার আশঙ্কায় বুধবার রাতে পুলিশ পাবনা থেকে জামায়াত-শিবিরের ১১ জন নেতা-কর্মীসহ ৫৮ জনকে আটক করেছে পুলিশ। আর পিকেটিং, নাশকতার পরিকল্পনায় জড়িত থাকার অভিযোগে চাঁপাইনবাবগঞ্জে জামায়াত-শিবিরের ২০ কর্মীসহ ৪৬ জনকে গ্রেপ্তার করা হয়েছে। এ ছাড়া লক্ষ্মীপুরে ২৩, ব্রাক্ষণবাড়িয়ায় ১৫, পঞ্চগড়ে ৯, লালমনিরহাটে ৯, মানিকগঞ্জে ৮, বরিশালে ৬, নওগাঁয় ৪, কুড়িগ্রামে ৪, নাটোরে ৩ ও পিরোজপুরে ৩ জনকে আটক করেছে পুলিশ।{প্রতিবেদন তৈরিতে সহায়তা করেছেন সংশ্লিষ্ট এলাকার প্রথম আলোর নিজস্ব প্রতিবেদক, আঞ্চলিক অফিস ও প্রতিনিধিরা}
