
দেশে অসুস্থ রাজনীতি চলছে বলে মন্তব্য করেছেন গণফোরামের সভাপতি ড. কামাল হোসেন। তিনি বলেন, জনগণকে পেট্রলবোমা মেরে হত্যা করা অসুস্থ রাজনীতি। এই রাজনীতি থেকে বেরিয়ে আসতে হবে। একইভাবে গুম-খুন-ক্রসফায়ারও অসুস্থ রাজনীতি।আজ শনিবার দুপুরে গণফোরামের কেন্দ্রীয় কার্যালয়ে ঢাকা মহানগরের নেতা-কর্মীদের সঙ্গে মতবিনিময় সভায় কামাল হোসেন এসব কথা বলেন।৭ মার্চের বঙ্গবন্ধুর ভাষণের কথা উল্লেখ করে ড. কামাল বলেন, ‘এই ভাষণই জাতিকে সেদিন মুক্তির পথ দেখিয়েছিল। তিনি আমাদের একটি স্বাধীন দেশ দিয়েছিলেন। একটি সংবিধান দিয়েছিলেন। আর সেই সংবিধানে সব ক্ষমতার মালিক জনগণ। তিনি আমাদের সুস্থ রাজনীতির পথ দেখিয়েছিলেন। কিন্তু আজকে দেশে অসুস্থ রাজনীতি চলছে’।ড. কামাল হোসেন আরও বলেন, ‘ঢাকায় নাকি নির্বাচন হবে। খুবই ভালো কথা। কিন্তু তফসিল ঘোষণার আগেই বিলবোর্ড উঠে গেছে। কোথা থেকে এই টাকা আসে? আজকে নির্বাচন করতে নাকি কোটি কোটি টাকা লাগে? কোথা থেকে এই টাকা আসে? এটা কোন রাজনীতি?’ তিনি বলেন, ‘দেশে এখন মনোনয়ন–বাণিজ্য চলছে, নির্বাচন–বাণিজ্য, ভর্তি–বাণিজ্য, নিয়োগ–বাণিজ্য এগুলো চলছে। কিন্তু আমরা কোনো দিন এসব করিনি। গণফোরাম ১৯৯৩ সালে গঠিত হয়েছিল। কোনো দিনও এসব করিনি। আমিও দেশের জ্বালানিমন্ত্রী ছিলাম। কোনো দিন এক টাকারও দুর্নীতি করিনি।’
গণফোরামের সভাপতি বলেন, ‘বাঙালি কোনো দিন ভয় পায়নি, পরাজিত হয়নি। ভুট্টো ভেবেছিল, ২০-২৫ হাজার লোককে হত্যা করলেই সবাই সারেন্ডার করবে। কিন্তু বাঙালি সারেন্ডার করতে জানে না, তারা সারেন্ডার করায়। ১৯৭৫ সালের ১৫ আগস্ট বঙ্গবন্ধুর খুনিরা ভেবেছিল, তারা মুক্তিযুদ্ধের চেতনাকে হত্যা করে ফেলবে। কিন্তু তারা পারেনি। আজ ১৬ কোটি জনগণকেও কেউ পরাজিত করতে পারবে না।’
ড. কামাল হোসেন বলেন, ‘আজকে দেশের রাজনীতি রুগণ রাজনীতি। তবে আজকে কিসের এত ভয়? সেই ভাষণের পর বঙ্গবন্ধু সেদিন ঘরে ঘরে দুর্গ গড়ে তোলার কথা বলেছিলেন। তিনি কোনো দিন ভয় পেতেন না।’
