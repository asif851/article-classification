
মাদক বিক্রির অভিযোগে জামালপুরের মাদারগঞ্জে গতকাল শনিবার ইয়াছমিন বেগম নামের এক নারীকে আটক করেছে জামালপুরের মাদকদ্রব্য নিয়ন্ত্রণ অধিদপ্তর। তার বাড়ি মাদারগঞ্জ পৌর এলাকার বালিজুড়ি পণ্ডিত পাড়া গ্রামে। মাদারগঞ্জ থানা সূত্রে জানা যায়, ইয়াছমিন বেগম এবং তার স্বামী মোশাররফ হোসেন ওই এলাকায় গাঁজাসহ বিভিন্ন মাদকদ্রব্যের ব্যবসা করছিল। মাদকদ্রব্য নিয়ন্ত্রণ অধিদপ্তর গতকাল দুপুরে মোশাররফের বাড়িতে অভিযান চালিয়ে তার স্ত্রী ইয়াছমিন বেগমকে চার কেজি গাঁজা ও গাঁজা বিক্রির ৫০ হাজার টাকাসহ গ্রেপ্তার করে। মাদারগঞ্জ থানার পরিদর্শক (তদন্ত) রামপদ মণ্ডল বলেন, এ ঘটনায় অধিদপ্তরের পরিদর্শক আমিনুল কবীর মাদারগঞ্জ থানায় ইয়াছমিনের বিরুদ্ধে মামলা দায়ের করেছেন। গতকাল বিকেলে আদালতের মাধ্যমে তাঁকে জেলা কারাগারে পাঠানো হয়েছে। 
