
রাজধানীর বাড্ডা এলাকার একটি বাসায় এক যুবকের গলাকাটা লাশ পাওয়া গেছে। নিহত যুবকের নাম মনজিল হক (২৮)। আজ সোমবার দুপুরে বাড্ডার আফতাবনগরের একটি বাসায় এ ঘটনা ঘটে। এ ঘটনায় শারমীন আক্তার ওরফে নিশি (২৬) নামের এক তরুণীকে আটক করা হয়েছে।পুলিশের ধারণা, প্রেমজনিত ঘটনায় মনজিলকে হত্যা করা হতে পারে।জানা গেছে, মনিজল হকের গ্রামের বাড়ি কুমিল্লার হোমনায়। আফতাবনগরের বি ব্লকের ৩ নম্বর সড়কের ৫ নম্বর বাড়ির সাততলা ভবনের ষষ্ঠ তলার নিজ ফ্ল্যাটে হত্যার ঘটনা ঘটে। স্ত্রীর সঙ্গে ছাড়াছাড়ি হওয়ায় এই ফ্ল্যাটে একাই থাকতেন মনজিল। আজ সকালে চারজন যুবক তাঁর ফ্ল্যাটে আসে। দুপুরে ওই যুবকেরা তাঁকে হত্যার করে বের হয়ে যায়। এ সময় নিশি নামের ওই তরুণীও বের হয়ে যান। পরে তাঁকে পুলিশ আটক করে থানায় নিয়ে এসেছে।
ঘটনার সত্যতা নিশ্চিত করে পুলিশের বাড্ডা জোনের জ্যেষ্ঠ সহকারী কমিশনার (এসি) আশরাফুল করিম প্রথম আলোকে বলেন, মনজিল নামের ওই যুবককে গলায় ছুরিকাঘাতে হত্যা করা হয়েছে। ঘটনাস্থল থেকে লাশ উদ্ধার করা হয়েছে। নিশি নামের এক তরুণীকে আটক করে জিজ্ঞাসাবাদ চলছে। এ ঘটনায় জড়িত সন্দেহে চার যুবককেও আটকের চেষ্টা চলছে।
