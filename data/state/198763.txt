
জামায়াতের সহকারী সেক্রেটারি জেনারেল মুহাম্মদ কামারুজ্জামানের ফাঁসির রায় কার্যকরের দাবিতে টানা পঞ্চম দিনের মত রাজধানীর শাহবাগে জাতীয় জাদুঘরের সামনে অবস্থান কর্মসূচি চলছে। আপিল বিভাগে ফাঁসির রায় পুনর্বিবেচনার আবেদন খারিজ হওয়ার পর থেকে প্রতিদিন সকাল থেকে রাত পর্যন্ত অবস্থান করছেন মঞ্চের কর্মী-সংগঠকেরা।
আজ শুক্রবার বিকেলে শাহবাগে একটি গণসমাবেশ হয়। এ সময় মঞ্চের মুখপাত্র ইমরান এইচ সরকার কামারুজ্জামানের ফাঁসি কার্যকর না হওয়া পর্যন্ত অবস্থান কর্মসূচি চালিয়ে যাওয়ার ঘোষণা দেন। তিনি বলেন, ফাঁসির রায় কার্যকরকে বিলম্বিত করার জন্য জামায়াত-শিবির নানান ষড়যন্ত্র করেই যাচ্ছে।ইমরান বলেন, সরকারও জামায়াতের পাতা ফাঁদে পা দিচ্ছে। রায় কার্যকর বিলম্ব হওয়ার কারণেই আন্তর্জাতিক লবিস্টরা সক্রিয় হয়েছে। বিশ্বের অন্যান্য দেশের যখন যুদ্ধাপরাধীদের বিচার হয় তখন জাতিসংঘ, ইউরোপীয় ইউনিয়ন চুপ থাকে, কিন্তু যখন বাংলাদেশের যুদ্ধাপরাধীদের বিচারের রায় কার্যকর করার সময় আসে তখন তাদের মানবাধিকার জাগ্রত হয়।সমাবেশে অন্যান্যের মধ্যে মুক্তিযোদ্ধা আবুল কালাম আজাদ, উদীচী শিল্পগোষ্ঠীর সাংগঠনিক সম্পাদক সংগীতা ইমাম ও সহসাধারণ সম্পাদক জামশেদ আনোয়ার, চলচ্চিত্র নির্মাতা জাহানারা নূরী, মঞ্চের সংগঠক জীবনানন্দ জয়ন্ত প্রমুখ বক্তব্য দেন। এ সময় ‘দড়ি লাগলে দড়ি নে, কামারুজ্জামানরে ঝুলায়া দে’, ‘সারা বাংলার মানুষ জানে কামারুজ্জামান মানুষ খেকো’, ‘ময়মনসিংহের মানুষ জানে কামারুজ্জামান মানুষ খেকো’, ‘কাদের গেছে যেই পথে, কামারুজ্জামান যাবে সেই পথে’ প্রভৃতি স্লোগান দেন।সমাবেশ শেষে সন্ধ্যায় একটি মশাল মিছিল বের করা হয়। মিছিলটি জাদুঘরের সামনে থেকে শুরু হয়ে ঢাকা বিশ্ববিদ্যালয়ের ছাত্র-শিক্ষক কেন্দ্র (টিএসসি) ঘুরে আবার শাহবাগে গিয়ে শেষ হয়।
