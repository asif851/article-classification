
গাইবান্ধার পলাশবাড়ী উপজেলার মেরীরহাটে ক্ষেতমজুর সমিতির মে দিবসের অনুষ্ঠানে গত বৃহস্পতিবার সন্ধ্যায় হামলা চালিয়ে চেয়ার ভাঙচুর করেছেন জামায়াত-শিবিরের কর্মীরা। তাঁরা আমন্ত্রিত অতিথিদের লাঞ্ছিত করে অনুষ্ঠান পণ্ড করে দেন। জামায়াত-শিবিরবিরোধী বক্তব্য দেওয়ায় দলীয় কর্মীরা এ ঘটনা ঘটিয়েছেন বলে জানা গেছে।প্রত্যক্ষদর্শী ও বাংলাদেশ ক্ষেতমজুর সমিতি গাইবান্ধা জেলা শাখার সভাপতি একরাম হোসেন জানান, মে দিবস উপলক্ষে মেরীরহাট শহীদ মিনার চত্বরে বৃহস্পতিবার সমাবেশ ও সাংস্কৃতিক অনুষ্ঠানের আয়োজন করা হয়। বাংলাদেশ ক্ষেতমজুর সমিতি পলাশবাড়ী উপজেলার হোসেনপুর ইউনিয়ন শাখা এ অনুষ্ঠানের আয়োজন করে।বিকেল পাঁচটায় সমসের আলীর সভাপতিত্বে সমাবেশ শুরু হয়। স্থানীয় কয়েকজন নেতা বক্তব্য দেওয়ার পর সন্ধ্যা সাড়ে সাতটার দিকে সমিতির কেন্দ্রীয় কমিটির সহসভাপতি ফজলুর রহমান বক্তৃতা শুরু করেন। একপর্যায়ে জামায়াত-শিবিরের স্থানীয় কর্মীরা সমাবেশস্থলে এসে তাঁদের দলের বিরুদ্ধে বক্তব্য না দিতে সতর্ক করে দেন। তার পরও জামায়াত-শিবিরবিরোধী বক্তব্য এসে যায়। এতে ক্ষিপ্ত হয়ে তাঁরা সমাবেশে আক্রমণ চালান। তাঁরা চেয়ার ভাঙচুর করাসহ আগত অতিথিদের গালিগালাজ ও লাঞ্ছিত করেন।একরাম হোসেন অবিলম্বে এ ঘটনার সুষ্ঠু তদন্ত করে অপরাধীদের দৃষ্টান্তমূলক শাস্তির দাবি করেন।পলাশবাড়ী থানার ভারপ্রাপ্ত কর্মকর্তা (ওসি) গোপাল চন্দ্র চক্রবর্তী বলেন, ‘ঘটনাটি শুনেছি। কিন্তু কোনো অভিযোগ পাইনি।’জানতে চাইলে জেলা জামায়াতে ইসলামীর ভারপ্রাপ্ত সেক্রেটারি ও পলাশবাড়ী উপজেলা পরিষদের চেয়ারম্যান নজরুল ইসলাম বলেন, ‘এ ধরনের কোনো ঘটনার কথা শুনিনি।’
