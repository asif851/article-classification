
বান্দরবানের লামা উপজেলা সদরে গত বুধবার জব্দ করা ১৮৪ বস্তা চাল ভিজিডি কর্মসূচির জন্য আনা হয়নি। বস্তার সংকট থাকায় ভিজিডির চালের বস্তায় ভরে সেসব সরবরাহ করা হয়েছিল। বৈধ কাগজপত্র দেখিয়ে গতকাল বৃহস্পতিবার চালগুলো ছাড়িয়ে নিয়ে গেছেন সংশ্লিষ্ট ব্যবসায়ীরা।এ ব্যাপারে লামার ইউএনও খিন ওয়ান নু বলেন, তাঁর সব নথিপত্র যাচাই করেছেন এবং চালের বস্তার সঙ্গে সংগতিপূর্ণ কি না, মিলিয়ে দেখেছেন। সবকিছু ঠিক থাকায় চাল ছেড়ে দিয়েছেন। তবে ভবিষ্যতে ভিজিডি বস্তার চাল না কেনার জন্য ক্রেতা ব্যবসায়ীদের অঙ্গীকার করিয়েছেন।আলীকদম উপজেলা খাদ্যগুদামের ভারপ্রাপ্ত কর্মকর্তা (ওসিএলএসডি) মংহ্লাপ্রু জানিয়েছেন, নারায়ণগঞ্জ থেকে এই চাল সরবরাহ করা হয়েছিল। ১৮৪ বস্তা চালের মধ্যে বেশ কিছু ভিজিডির চালের বস্তা ছিল। বস্তার সংকট থাকায় সরবরাহকারীরা ভিজিডির বস্তা ব্যবহার করেছেন বলে আমরা নিশ্চিত হয়েছি।জেলা মহিলাবিষয়ক কর্মকর্তা সুস্মিতা খীসা বলেছেন, চট্টগ্রাম ও পার্বত্য চট্টগ্রাম অঞ্চলে আতপ চাল ভিজিডি হিসেবে সরবরাহ করা হয়। লামা বাজারে আটক ভিজিডি বস্তার চাল সেদ্ধ। তাই এতে প্রমাণিত হয়েছে, ওই চাল মহিলাবিষয়ক অধিদপ্তরের ভিজিডি চাল নয়।
 
