
দিনাজপুর-ঠাকুরগাঁ মহাসড়কের বীরগঞ্জ উপজেলা সদরে যাত্রীবাহী বাস উল্টে খাদে পড়ে গেছে। এতে  ঘটনাস্থলেই স্কুলছাত্রীসহ দুজন নিহত এবং কমপক্ষে ৩০ জন যাত্রী আহত হয়েছে।
আজ রোববার সকাল নয়টার দিকে এ দুর্ঘটনা ঘটে। নিহত দুজন হলেন, সোমা রানী দাশ (১৬)। তার বাড়ি সুজালপুর ইউনিয়নের ডাঙ্গাপাড়া গ্রামে। বাবার নাম জয়দেব দাশ। সে বীরগঞ্জ সরকারি বালিকা উচ্চবিদ্যালয়ের দশম শ্রেণীর ছাত্রী। নিহত আরেকজন হলেন মান্যতা রানী রায় (৬৫)। তাঁর বাড়ি কাহারোল উপজেলার সৈয়দপুর গ্রামে। 
প্রত্যক্ষদর্শী ও দুর্ঘটনায় আহত ব্যক্তিরা জানান, দিনাজপুর থেকে বীরগঞ্জ উপজেলা সদর হয়ে ‘চিশতিয়া পরিবহন’ নামের যাত্রীবাহী বাসটি (দিনাজপুর-জ-১১-০০-২১) ঠাকুরগাঁ জেলার পীরগঞ্জ উপজেলায় যাচ্ছিল। বাসটি বীরগঞ্জ উপজেলার সুজালপুর ইউনিয়নের গোপালপুর নাসিম চৌধুরী খামার বাড়ি এলাকায় একটি বিপরীতগামী মোটরসাইকেলকে জায়গা দিতে গিয়ে নিয়ন্ত্রণ হারিয়ে রাস্তার পাশে খাদে পড়ে যায়। দুর্ঘটনায় বাসের কমপক্ষে ৩০ জন যাত্রী আহত হয়েছে। তাদের মধ্যে বীরগঞ্জ উপজেলা স্বাস্থ্য কমপ্লেক্সে চিকিত্সাধীন দিলরাজ বেগম (৬৫), মো. শাওন আলী (২৫), আবদুর রশিদ (৪০) বেলাল হোসেন (৪০) ও বীণা রানী (৪০)।
বীরগঞ্জ থানার ভারপ্রাপ্ত কর্মকর্তা (ওসি) আরমান হোসেন জানান, আহতদের উদ্ধার করে উপজেলা স্বাস্থ্য কমপ্লেক্সে ভর্তি করা হয়েছে। দুর্ঘটনার পর বাসের চালক ও সহায়তাকারী  পালিয়ে গেছে।  
