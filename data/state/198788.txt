
রাজধানীর নয়াপল্টন এলাকায় আজ বুধবার সন্ধ্যায় পুলিশের সঙ্গে অবরোধ-সমর্থকদের সংঘর্ষ হয়েছে। 
প্রত্যক্ষদর্শী ও পুলিশ সূত্র জানায়, সন্ধ্যা সাড়ে ছয়টার দিকে নয়াপল্টনে বিএনপির কেন্দ্রীয় কার্যালয়ের পাশের গলিতে পুলিশের ওপর ককটেল ছোড়ে অবরোধ-সমর্থকেরা। এ সময় পুলিশ ওই গলিতে ঢুকে পড়লে অবরোধ-সমর্থকদের সঙ্গে পুলিশের পাল্টাপাল্টি ধাওয়া ও সংঘর্ষ হয়। এ সময় ওই এলাকায় আতঙ্ক ছড়িয়ে পড়ে। একপর্যায়ে পুলিশ শটগান দিয়ে গুলি ছুড়ে পরিস্থিতি নিয়ন্ত্রণে আনে।
প্রত্যক্ষদর্শীরা আরও জানান, শটগানের গুলিতে অন্তত দুজন আহত হয়েছে। আহত অবস্থায়ই তাঁরা পালিয়ে গেছেন।
পুলিশের মতিঝিল বিভাগের উপকমিশনার মুহাম্মদ আশরাফুজ্জামান ঘটনার সত্যতা নিশ্চিত করে প্রথম আলো ডটকমকে বলেন, এ ঘটনায় কাউকে গ্রেপ্তার করা যায়নি।  
এদিকে সন্ধ্যা সাড়ে ছয়টার দিকে গুলিস্তানের গোলাপ শাহ মাজারের পূর্ব পাশের সড়কে যাত্রীবাহী একটি বাসে আগুন দিয়েছে দুর্বৃত্তরা। এতে হতাহতের কোনো ঘটনা ঘটেনি।
ফায়ার সার্ভিসের নিয়ন্ত্রণকক্ষের দায়িত্বরত কর্মকর্তা নিলুফা ইয়াসমিন জানান, খবর পেয়ে ফায়ার সার্ভিসের একটি দল ঘটনাস্থলে গিয়ে আগুন নিয়ন্ত্রণ আনে।
