
ক্ষমতায় থাকলে আয় বাড়া স্বাভাবিক বলে মন্তব্য করেছেন নির্বাচনকালীন সরকারের অর্থমন্ত্রী আবুল মাল আবদুল মুহিত। আজ মঙ্গলবার সচিবালয়ে নিজের আয়কর রিটার্ন আনুষ্ঠানিকভাবে দাখিলের পর সাংবাদিকের প্রশ্নের জবাবে এ কথা বলেন অর্থমন্ত্রী।আবুল মাল আবদুল মুহিত বলেন, ‘সম্পদ ও আয় বাড়া একটি স্বাভাবিক প্রক্রিয়া। পাঁচ বছরে দেশের ব্যবসা-বাণিজ্য ও জনগণের আয় বেড়েছে। দুনিয়ার ইতিহাস হচ্ছে, যারা ক্ষমতায় থাকে, তাদের আয় বাড়ে। এটি একটি স্বাভাবিক প্রক্রিয়া।’মন্ত্রী-এমপিদের সম্পদের বিষয়টি দুর্নীতি দমন কমিশন তদন্ত করবে কি না, জানতে চাইলে অর্থমন্ত্রী বলেন, ‘দুদক স্বাধীন সংস্থা। তারা চাইলে করতেই পারে।’অর্থমন্ত্রী বলেন, ‘ব্যক্তিগতভাবে আমি মনে করি, জনপ্রতিনিধিদের সম্পদের পরিমাণ প্রকাশ হওয়া উচিত।’জাতীয় রাজস্ব বোর্ডের কর্মকর্তাদের কাছে গত কর বছরের জন্য ৮৪ হাজার ৪৩৬ টাকা আয়কর জমা দেন আবুল মাল আবদুল মুহিত। তাঁর করযোগ্য আয় হয়েছে ১১ লাখ টাকা।অর্থমন্ত্রী জানান, মন্ত্রী হওয়ার আগে তাঁর নিট সম্পদ ছিল এক কোটি ১৪ লাখ টাকার। আর বর্তমানে তাঁর সম্পদ এক কোটি ৫৮ লাখ টাকার।

