
চাঁদপুরের মতলব উত্তর উপজেলায় বাবা-মায়ের কাছে একটি মুঠোফোন সেট চেয়ে না পেয়ে কীটনাশক পান করে আত্মহত্যার চেষ্টা চালিয়েছে এক স্কুলছাত্রী। গত শুক্রবার রাতে এ ঘটনা ঘটে।ওই ছাত্রীর পরিবার ও স্থানীয় সূত্রে জানা গেছে, স্থানীয় একটি বিদ্যালয়ের নবম শ্রেণির ওই ছাত্রী কয়েক দিন ধরে বাবা-মায়ের কাছে একটি মুঠোফোন চেয়ে আসছিল। বাবা-মা তার এ আবদার পূরণ করতে পারেননি। এ নিয়ে শুক্রবার সন্ধ্যায় বাবা-মা ও বড় বোনের সঙ্গে ওই ছাত্রীর কথা-কাটাকাটি হয়। রাত নয়টার দিকে ওই ছাত্রী নিজের পড়ার কক্ষের দরজা বন্ধ করে ঘরে রাখা কীটনাশক পান করে। পরে ওই কক্ষ থেকে সাড়াশব্দ না পেয়ে পরিবারের লোকেরা দরজা ভেঙে ভেতরে প্রবেশ করে ওই ছাত্রীকে মেঝেতে অচেতন অবস্থায় পড়ে থাকতে দেখেন। পরে তাঁরা ওই ছাত্রীকে প্রথমে উপজেলা স্বাস্থ্য কমপ্লেক্স নিয়ে যান।
