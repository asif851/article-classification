
রোহিঙ্গা সমস্যার সমাধানে সরকার আন্তর্জাতিক সম্প্রদায়কে সঙ্গে নিয়ে মিলিতভাবে মিয়ানমারের ওপর চাপ সৃষ্টি করে যাচ্ছে। আজ মঙ্গলবার সংসদে সালমা ইসলামের এক প্রশ্নের জবাবে পররাষ্ট্রমন্ত্রী এ কথা বলেন। অপর এক সাংসদের প্রশ্নের জবাবে তিনি বলেন, অপরাধের সঙ্গে জড়িত হয়ে বিদেশের কারাগারে বর্তমানে ৯ হাজার ৬৪০ জন বাংলাদেশি আটক আছেন।
পররাষ্ট্রমন্ত্রী বলেন, মিয়ানমার রাখাইন রাজ্যের মুসলিম জনগোষ্ঠীকে বাঙালি বলে এবং তারা বাংলাদেশ থেকে সেই দেশে গিয়েছে বলে অপপ্রচার চালাচ্ছে। বাংলাদেশ সরকার এই অপপ্রচারের বিরুদ্ধে কূটনৈতিক তৎপরতা চালাচ্ছে।
মন্ত্রী আরও বলেন, মিয়ানমারের শরণার্থীরা ২০০৫ সাল থেকে বাংলাদেশে আশ্রয় নিতে শুরু করে। কিন্তু সেই দেশের সরকারের অনাগ্রহের কারণে এ শরণার্থীদের ফেরত পাঠানো সম্ভব হয়নি। বর্তমানে ৩০ হাজার নিবন্ধিত শরণার্থী বাংলাদেশ আছে। এ ছাড়া জাতিসংঘ উদ্বাস্তুবিষয়ক হাইকমিশনের ক্যাম্পে নিবন্ধিত আছে তিন লাখ। সম্প্রতি আরও ৬৯ হাজার মিয়ানমারের নাগরিক বাংলাদেশে আশ্রয় নিয়েছে।
শামসুল হকের প্রশ্নের জবাবে পররাষ্ট্রমন্ত্রী বলেন, অপরাধের সঙ্গে জড়িত হয়ে বিভিন্ন দেশের কারাগারে বর্তমানে ৯ হাজার ৬৪০ জন বাংলাদেশি আটক আছেন। সবচেয়ে বেশি ২ হাজার ৪৬৯ জন আটক আছেন মালয়েশিয়ার কারাগারে। এ ছাড়া ভারতে ২ হাজার ৩৩৭, সংযুক্ত আরব আমিরাতে ১ হাজার ৯৮, ওমানে ১ হাজার ৪৮, সৌদি আরবে ৭০৩, বাহরাইনে ৩৭০, কুয়েতে ২৬১, যুক্তরাজ্যে ২১৮, জাপানে ১২৩, ইরাকে ১২১, কাতারে ১১২, মিয়ানমারে ৯৮, মেক্সিকোতে ৯৭, সিঙ্গাপুরে ৮৭, তুরস্কে ৬৮, জাপানে ৬৫, ইতালিতে ৫১, ফ্রান্সে ৪৬, অস্ট্রেলিয়ায় ৩৯, জর্ডানে ৩৭, যুক্তরাষ্ট্র ২৬, জর্জিয়ায় ২৬, হংকংয়ে ২৪, থাইল্যান্ডে ২৩, পাকিস্তানে ১৯, দক্ষিণ কোরিয়ায় ১৬, নেপালে ১২, দক্ষিণ আফ্রিকায় ১১, মরিশাসে ৭, আজারবাইজানে ৬, মিসর, চীন ও ব্রুনাইয়ে ৫ জন করে, লেবানন ও মরক্কোতে ২ জন করে এবং কিরগিজস্তান, মঙ্গোলিয়া ও ব্রাজিলে ১ জন করে আটক রয়েছেন।
সোহরাব উদ্দিনের প্রশ্নের জবাবে পররাষ্ট্রমন্ত্রী সন্ত্রাস ও জঙ্গিবাদকে বৈশ্বিক চ্যালেঞ্জ উল্লেখ করে বলেন, এই চ্যালেঞ্জ মোকাবিলার মধ্য দিয়ে বিশ্বশান্তি প্রতিষ্ঠায় সরকার আন্তর্জাতিক সম্প্রদায়ের যেকোনো শুভ উদ্যোগের সঙ্গে সম্পৃক্ত থাকবে।
সেলিনা বেগমের প্রশ্নের জবাবে স্বরাষ্ট্রমন্ত্রী আসাদুজ্জামান খান বলেন, দেশ থেকে জঙ্গিবাদ নির্মূলসহ সন্ত্রাসী কর্মকাণ্ড সন্তোষজনকভাবে হ্রাস পেয়েছে। পাশের দেশসহ বিভিন্ন দেশে পলাতক সন্ত্রাসীদের ফিরিয়ে এনে বিচারের মুখোমুখি করতে সরকার কাজ করে যাচ্ছে।এস এম আবুল কালাম আজাদের প্রশ্নের জবাবে মন্ত্রী জানান, দেশে আইনশৃঙ্খলা পরিস্থিতি স্বাভাবিক আছে। আইনশৃঙ্খলা বাহিনীর তৎপরতা থাকার ফলে দেশে জঙ্গি ও সন্ত্রাসবাদ নিয়ন্ত্রণ করা সম্ভব হয়েছে।
জেবুন্নেসা আফরোজের প্রশ্নের জবাবে মন্ত্রী বলেন, পুলিশ বাহিনীতে কর্মরত নারী সদস্যের সংখ্যা ১১ হাজার ১০১ জন।
প্রশ্নোত্তরের আগে স্পিকার শিরীন শারমিন চৌধুরীর সভাপতিত্বে বিকেল পাঁচটায় সংসদের অধিবেশন শুরু হয়। প্রশ্নোত্তর টেবিলে উত্থাপিত হয়।
