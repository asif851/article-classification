
যশোর সদর উপজেলার বাহাদুরপুর গ্রামে আজ রোববার সকালে রবিউল ইসলাম (৫৫) নামের এক ব্যক্তিকে কুপিয়ে হত্যা করা হয়েছে। তিনি ছিলেন একজন ট্রাকশ্রমিক ও কৃষক।
এদিকে হত্যাকারীকে আটকের দাবিতে যশোর ট্রাক শ্রমিক ইউনিয়নের শ্রমিকেরা বেলা ১১টার দিকে যশোর-মাগুরা সড়ক অবরোধ করেন। ঘণ্টা খানেক পরে যশোর কোতোয়ালি মডেল থানার ভারপ্রাপ্ত কর্মকর্তা (ওসি) সিকদার আক্কাছ আলী ঘটনাস্থলে গিয়ে আইনগত ব্যবস্থা নেওয়ার আশ্বাস দিলে শ্রমিকেরা অবরোধ তুলে নেন।
পুলিশ ও স্থানীয় বাসিন্দাদের ভাষ্য, সকাল সাড়ে আটটার দিকে রবিউল নিজের পাট খেতে আগাছা পরিষ্কার-পরিচ্ছন্ন করার কাজ করছিলেন। এ সময় পারিবারিক একটি বিষয় নিয়ে তাঁর ফুপাতো ভাই আকতারুল সেখানে যান। এ সময় দুজনের মধ্যে কথা-কাটাকাটি হয়। একপর্যায়ে আকতারুল উত্তেজিত হয়ে হাতে থাকা গাছি দা দিয়ে রবিউলকে এলোপাতাড়ি কুপিয়ে জখম করেন। রবিউল লুটিয়ে পড়লে আকতারুল পালিয়ে যান। এ সময় স্থানীয় লোকজন রবিউলকে যশোর ২৫০ শয্যাবিশিষ্ট জেনারেল হাসপাতালে নিয়ে যান। কিন্তু হাসপাতালের জরুরি বিভাগের দায়িত্বরত চিকিৎসক তাঁকে মৃত ঘোষণা করেন।
এ ব্যাপারে জানতে চাইলে লাশের সুরতহালের দায়িত্বে থাকা কোতোয়ালি থানার উপপরিদর্শক আবদুর রহিম প্রথম আলোকে বলেন, পারিবারিক বিরোধের জেরে আকতারুল রবিউলকে কুপিয়ে হত্যা করেছে। ঘটনার পর থেকে আকতারুল পলাতক রয়েছে।
