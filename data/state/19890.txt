
কুমিল্লার দাউদকান্দি উপজেলায় ঢাকা-চট্টগ্রাম মহাসড়কে ১০ কিলোমিটারজুড়ে তীব্র যানজট দেখা দিয়েছে। বৃহস্পতিবার রাত ১০টার দিকে মেঘনা-গোমতী সেতুর ওপর ঢাকাগামী দুটি মালবাহী ট্রাক বিকল হলে এই যানজট দেখা দেয়। এতে দুর্ভোগে পড়েছেন বিভিন্ন গন্তব্যের যাত্রীরা।
আজ শুক্রবার সকালে দাউদকান্দি হাইওয়ে থানার সহকারী উপপরিদর্শক (এএসআই) কামরুল হাসান প্রথম আলোকে বলেন, রেকার দিয়ে বিকল হওয়া ট্রাক দুটি সরাতে প্রায় আধঘণ্টা সময় লেগে যায়। এতে মহাসড়কের মেঘনা-গোমতী সেতু থেকে দাউদকান্দির আমিরাবাদ পর্যন্ত ১০ কিলোমিটারজুড়ে দুই লেনের ঢাকাগামী মাহসড়কে তীব্র যানজট সৃষ্টি হয়।
কক্সবাজার থেকে ঢাকাগামী ঈগল পরিবহনের বাসের চালক শাহীন ভূঁইয়া দাউদকান্দির শহীদনগরে যানজটে আটকা পড়েন। সকাল আটটার দিকে তিনি বলেন, ‘ভোর ছয়টার আগে দাউদকান্দির আমিরাবাদে এসে যানজটে আটকা পড়ি। চার কিলোমিটার মহাসড়ক পেরোতে দুই ঘণ্টার বেশি সময় লাগে। কখন ঢাকায় পৌঁছাব বলা যায় না।’
সোনাপুর থেকে ঢাকাগামী একুশে পরিবহনের বাসের চালক মো. হাছান, কক্সবাজার থেকে ঢাকাগামী হানিফ পরিবহনের বাসের চালক আলম হোসেন, ফেনী থেকে ঢাকাগামী স্টার লাইন পরিবহনের বাসের চালক শাহ আলম ও কুমিল্লার মাধাইয়া থেকে ঢাকাগামী অ্যাম্বুলেন্সের চালক মাসুদুর রহমান দাউদকান্দির গৌরীপুরে সকাল সাতটায় যানজটে আটকে পড়েন। তাঁরা বলেন, কয়েক ঘণ্টা ধরে তাঁরা যানজটে আটকে পড়েছেন। এতে তাঁদের পাশাপাশি যাত্রী ও রোগীরা দুর্ভোগে পড়েছেন।
দাউদকান্দির দীঘলগাঁও সরকারি প্রাথমিক বিদ্যালয়ের সহকারী শিক্ষক সাবিত্রী দাস বলেন, ‘জরুরি কাজে আজ শুক্রবার ভোরে দাউদকান্দি উপজেলা সদরে রওনা দিয়ে তীব্র যানজটে আটকা পড়ি। পরে দাউদকান্দির গৌরীপুর থেকে দাউদকান্দি বিশ্বরোডে মাইক্রোবাস করে যেতে ১০ টাকার ভাড়া ৫০ টাকা দিতে হয়েছে।’
দাউদকান্দি হাইওয়ে থানার ভারপ্রাপ্ত কর্মকর্তা (ওসি) আবুল কালাম আজাদ প্রথম আলোকে বলেন, মহাসড়ক যানজটমুক্ত করতে হাইওয়ে পুলিশ প্রাণপণ চেষ্টা চালিয়ে যাচ্ছে।
