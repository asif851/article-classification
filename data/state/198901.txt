
শিক্ষামন্ত্রী নুরুল ইসলাম নাহিদ বলেছেন, শিক্ষকদের সেবা দেওয়াই মাধ্যমিক ও উচ্চশিক্ষা অধিদপ্তরের (মাউশির) দায়িত্ব। কিন্তু এই মাউশিতে শিক্ষকদের নিগৃহীত বা নির্যাতিত হওয়ার খবর দুঃখজনক।
আজ বৃহস্পতিবার ঢাকায় শিক্ষাভবন-খ্যাত মাউশিতে কর্মকর্তাদের সঙ্গে এক বৈঠকে শিক্ষামন্ত্রী এ কথা উল্লেখ করেন বলে মন্ত্রণালয়ের বিজ্ঞপ্তিতে বলা হয়। এ সময় তিনি শিক্ষা বিভাগের দুর্নীতিবাজ কর্মকর্তা-কর্মচারীদের বিরুদ্ধে কঠোর ব্যবস্থা নেওয়ার হুঁশিয়ারি দেন।
উল্লেখ্য, মাউশিতে কিছু কর্মকর্তার বিরুদ্ধে অনিয়ম ও দুর্নীতির অভিযোগ রয়েছে। পাশাপাশি দেশের বিভিন্ন এলাকা থেকে প্রয়োজনীয় কাজে আসা শিক্ষকেরা এই ভবনে প্রায়ই নিগৃহীত ও দুর্ব্যবহারের শিকার হন বলেও অভিযোগ আছে। ভবনের প্রবেশ ফটকে দায়িত্বরত ব্যক্তিরা তাঁদের সঙ্গে প্রায়ই দুর্ব্যবহার করেন। কোনো কোনো কর্মকর্তার কক্ষেও একই পরিস্থিতির মুখে পড়তে হয়। কিছুদিন আগেও সরকারি কলেজে শাখার এক সহকারী পরিচালক তাঁর কক্ষে আসা তাঁর চেয়ে জ্যেষ্ঠ শিক্ষা ক্যাডারের এক কর্মকর্তার সঙ্গে দুর্ব্যবহার করেন বলে লিখিত অভিযোগ দেওয়া হয়। এ রকম ঘটনা প্রায়ই ঘটে।
শিক্ষামন্ত্রী নুরুল ইসলাম নাহিদ বলেন, শিক্ষাপ্রতিষ্ঠান পরিদর্শন, স্কুল-কলেজ জাতীয়করণ, এমপিওভুক্ত, নিয়োগ-বদলি, বিষয় খোলাসহ বিভিন্ন কাজে কিছু কর্মকর্তা-কর্মচারীর দুর্নীতির কারণে শিক্ষাক্ষেত্রে অর্জিত সাফল্য ম্লান হবে, তা কখনো মেনে নেওয়া যায় না। শিক্ষকেরা যাতে সম্মানের সঙ্গে তাঁদের প্রয়োজনীয় সেবা পেতে পারেন, মাউশির সে ভাবমূর্তি গড়ে তুলতে কর্মকর্তা-কর্মচারীদের অবশ্যই সততা ও নিষ্ঠার সঙ্গে দায়িত্ব পালন করতে হবে। প্রতিদিনের কাজ প্রতিদিন শেষ করতে হবে।
মাউশির মহাপরিচালক এস এম ওয়াহিদুজ্জামানের সভাপতিত্বে অনুষ্ঠিত বৈঠকে শিক্ষাসচিবের রুটিন দায়িত্বে থাকা অতিরিক্ত সচিব এ এস মাহমুদসহ বিভিন্ন প্রকল্পের পরিচালক ও ঊর্ধ্বতন কর্মকর্তারা উপস্থিত ছিলেন।
