
সেনানিবাস এলাকায় ৪৩টি অপরাধের জন্য আর্থিক জরিমানা বাড়ানো হচ্ছে। এ লক্ষ্যে সেনানিবাস আইন, ২০১৭–এর খসড়ার চূড়ান্ত অনুমোদন দিয়েছে মন্ত্রিসভা। এতে সর্বোচ্চ ৫০ হাজার টাকা পর্যন্ত জরিমানার বিধান রাখা হয়েছে। 
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার নিয়মিত বৈঠকে এ অনুমোদন দেওয়া হয়। ৯৩ বছর পর আইনটি সংশোধন করা হচ্ছে। ১৯২৪ সালের সেনানিবাস আইনটি এত দিন পর্যন্ত বহাল ছিল।
বৈঠক শেষে মন্ত্রিপরিষদ সচিব মোহাম্মদ শফিউল আলম সংবাদ ব্রিফিংয়ে সভার সিদ্ধান্তের কথা জানান। এ সময় তিনি কয়েকটি ক্ষেত্রে জরিমানার কথা উল্লেখ করেন। এর মধ্যে নির্ধারিত সময়ের মধ্যে দালান নির্মাণকাজ শেষ না করলে সর্বোচ্চ ৫০ হাজার টাকা পর্যন্ত জরিমানার বিধান রাখা হয়েছে। এ ছাড়া সেনানিবাস এলাকার রাস্তায় ট্রাফিক নির্দেশ অমান্য করলে জরিমানা ৫০ টাকা থেকে বাড়িয়ে খসড়ায় সর্বনিম্ন দুই হাজার টাকা এবং সর্বোচ্চ পাঁচ হাজার টাকা করার বিধান রাখা হয়েছে। এ ছাড়া সেনানিবাস এলাকায় নিবন্ধন ছাড়া বেসরকারি বাজার বা কসাইখানা করলে জরিমানার বিধান রাখা হয়েছে কমপক্ষে তিন হাজার এবং সর্বোচ্চ ১০ হাজার টাকা। এখন এটা আছে ৫০ টাকা। এভাবে সেনানিবাস এলাকায় অপরাধ সংঘটনের জন্য বিভিন্ন হারে জরিমানার বিধান রাখা হয়েছে।এ ছাড়া আজকের সভায় বাংলাদেশের সঙ্গে ইউরোপের দেশ সান মেরিনোর কূটনৈতিক সম্পর্ক স্থাপনসংক্রান্ত খসড়া অনুসমর্থনের প্রস্তাব মন্ত্রিসভায় গৃহীত হয়। সান মেরিনোর জনসংখ্যা মাত্র ৩০ হাজার। ইতালিঘেরা এই দেশের আয়তন প্রায় ৬১ বর্গকিলোমিটার।
