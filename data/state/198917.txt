
ঠাকুরগাঁওয়ের পীরগঞ্জ ও দিনাজপুরের বোচাগঞ্জ উপজেলার ৪ হাজার ৩৫৩টি পুকুরের মাছ ভেসে গেছে। মৎস্য বিভাগ এ তথ্য জানিয়েছে।
আর কৃষি বিভাগ বলছে, পীরগঞ্জ উপজেলায় ২৫ হাজার হেক্টরের মধ্যে ৭ হাজার হেক্টর এবং বোচাগঞ্জের ১৬ হাজার হেক্টরের মধ্যে গত মঙ্গলবার পর্যন্ত সাড়ে ৫ হাজার হেক্টর জমির ধান পানিতে ডুবে ছিল।
পীরগঞ্জ উপজেলা মৎস্য কর্মকর্তা ইসমত আরা জানান, উপজেলায় ৪ হাজারের মধ্যে ১ হাজার ২৫৩টি পুকুরের মাছ ভেসে গেছে। বোচাগঞ্জ উপজেলা মৎস্য কর্মকর্তা আবু সায়েম জানান, উপজেলার ৪ হাজার ১৬০টি পুকুরের মধ্যে ৩ হাজার ১০০ পুকুরের মাছ বন্যার পানিতে ভেসে গেছে। পীরগঞ্জের রঘুনাথপুরের মৎস্যচাষি কামরুল ইসলাম বলেন, ‘আমার ৭ লাখ টাকার মাগুর ও শিং মাছ ভেসে গেছে।’
পীরগঞ্জের কাচনা, জনগাঁও, কুশারিগাঁও, রণতার, জিয়াল, ধধরা, মাছির, সেনগাঁওসহ ১৯টি বিল এলাকার কয়েকজন কৃষক জানান, বিস্তীর্ণ জমির ধান পানিতে ডুবে আছে। কয়েক হাজার হেক্টরের আমনের চারাগাছ কয়েক দিন থেকে পানিতে ডুবে থাকায় এখন প্রায় নষ্ট হয়ে গেছে।
বোচাগঞ্জে টাঙ্গন নদের আশপাশের বোগলাখাড়ি, সুকদেবপুর, দরগাপাড়া, শ্রীমন্তপুর, মহেশপুর, সাতপুকুর, পাঁচপাড়া, তেতরাসহ ১৪টি গ্রামের বেশ কয়েকজন কৃষক জানান, চার দিন ধরে তাঁদের আমন ধানের খেত ডুবে আছে।
