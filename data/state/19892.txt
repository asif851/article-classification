
নাটোরের বড়াইগ্রাম উপজেলার কয়েনবাজার এলাকায় নাটোর-পাবনা সড়কে গাছ ফেলে ডাকবাহী একটি সরকারি কাভার্ড ভ্যানসহ ১২টি ট্রাকে ডাকাতি হয়েছে। এতে আহত হয়েছেন ১০ জন। গতকাল শুক্রবার ভোরে এ ডাকাতির ঘটনা ঘটে।বনপাড়া মহাসড়ক পুলিশ ও প্রত্যক্ষদর্শীরা জানান, গতকাল ভোর চারটার দিকে কয়েনবাজারসংলগ্ন কবরস্থানের সামনে দুর্বৃত্তরা সড়কে গাছ ফেলে যাতায়াত বন্ধ করে দেয়। এতে একটি ডাকবাহী সরকারি কাভার্ড ভ্যানসহ ১২টি ট্রাক আটকা পড়ে। এ সময় ২০ থেকে ২৫ জন ডাকাত দুই দলে বিভক্ত হয়ে ট্রাকচালক ও সহকারীদের মারপিট করে টাকা ও মুঠোফোন কেড়ে নেয়। ডাকবাহী কাভার্ড ভ্যানের চালক মামুনুর রশিদ (৩২) ও ডাক কর্মকর্তা আজিমুল হক (৩৫) ও সহকারী আলমগীর দেওয়ানকেও (২৮) পেটায় তারা। এ সময় ডাকাতদের হাত থেকে বাঁচতে তাঁরা দ্রুত কাভার্ড ভ্যানটি নিয়ে পেছনে পালানোর চেষ্টা করলে গাড়িটি সড়কের পাশের খাদে পড়ে যায়। পরে খবর পেয়ে বনপাড়া মহাসড়ক পুলিশ ঘটনাস্থলে গেলে ডাকাতেরা পালিয়ে যায়। আহত ব্যক্তিরা বনপাড়া পাটোয়ারী ক্লিনিকে প্রাথমিক চিকিৎসা নিয়েছেন।ডাকের গাড়ির চালক মামুনুর রশিদ বলেন, ‘১০ থেকে ১২টি ট্রাকে ডাকাতি হয়। এ ছাড়া আমাদের কাছ থেকে ১৬ হাজার টাকা ও তিনটি মোবাইল সেট নিয়ে গেছে ডাকাতেরা। ডাকাতদের হামলায় কমপক্ষে ১০ জন আহত হন।’বনপাড়া মহাসড়ক পুলিশের সার্জেন্ট মাহবুব হোসেন বলেন, ‘খবর পেয়েই আমরা ঘটনাস্থলে যাই। কিন্তু তার আগেই ডাকাতেরা পালিয়ে যায়। আমরা গাছ সরিয়ে রাস্তায় যান চলাচল স্বাভাবিক করেছি।’
 
