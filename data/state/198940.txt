
ঢাকা-টাঙ্গাইল মহাসড়কের বিভিন্ন জায়গায় গতকাল বুধবার সন্ধ্যা থেকে আজ বৃহস্পতিবার সকাল পর্যন্ত যানজট রয়েছে।
সকাল নয়টার দিকে মির্জাপুর উপজেলার কদিনধল্যা থেকে গোড়াই ক্যাডেট কলেজ এলাকা পর্যন্ত প্রায় ১৫ কিলোমিটার ও নাটিয়াপাড়া থেকে করটিয়া পর্যন্ত ৪ কিলোমিটার এলাকাজুড়ে যানজট চলছে। এতে ঈদে ঘরমুখো যাত্রীরা দুর্ভোগে পড়েছেন।
প্রত্যক্ষদর্শী ও হাইওয়ে পুলিশ সূত্রে জানা গেছে, গতকাল সন্ধ্যার পর থেকে অতিরিক্ত যানবাহনের চাপের কারণে মহাসড়কের বিভিন্ন জায়গায় থেমে থেমে যানজট লাগে। রাত বাড়ার সঙ্গে সঙ্গে যানবাহনের গতি একেবারেই কমে আসে। রাত তিনটার দিকে বাওইখলা এলাকায় একটি লরির সঙ্গে ট্রাকের ধাক্কা লাগে। এতে কেউ হতাহত হয়নি। তবে লরিটি বিকল হয়ে পড়ে থাকায় ওই এলাকায় এক ঘণ্টা যান চলাচল বন্ধ থাকে। পরে রেকার দিয়ে লরিটি সরানো হয়।
হাইওয়ে পুলিশ সূত্রে জানা গেছে, মহাসড়কের কুর্নি, শুভল্যা, ধেরুয়া এলাকায় কয়েকটি যানবাহন বিকল হয়ে পড়ে আছে। এতে যানজট বেড়েছে।
