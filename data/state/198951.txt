
বান্দরবানের শুয়ালক এলাকায় সেতু দেবে যাওয়ায় জেলার সঙ্গে সারা দেশের সড়ক যোগাযোগ বন্ধ হয়ে গেছে। সেতুটি মেরামতের কাজ চলছে। শনিবার সন্ধ্যা নাগাদ মেরামত কাজ শেষ হবে বলে আশা প্রকাশ করেছেন সড়ক ও জনপথ বিভাগের নির্বাহী প্রকৌশলী মো. ইউসুফ।এদিকে গত ২৪ জুলাই থেকে টানা বৃষ্টিতে বান্দরবান-রাঙামাটি সহ বিভিন্ন সড়কের বিভিন্ন অংশ প্লাবিত হয়ে পড়েছে। এ ছাড়া বন্যার কারণে পুরো জেলা পানিবন্দী হয়ে পড়ায় লোকজন ঘর থেকে বের হতে পারছেন না। আজ শুক্রবার সকাল থেকে কিছুটা কমলেও থেমে থেমে বৃষ্টি হচ্ছে। এতে জেলাবাসী দুর্ভোগ পোহাচ্ছেন।ঘূর্ণিঝড় ‘কোমেন’ আঘাত হানার আশঙ্কায় যেসব লোকজনকে আশ্রয় কেন্দ্রে সরিয়ে নেওয়া হয়েছিল, বন্যার কারণে তাঁরাও নিজেদের ঘরবাড়িতে ফিরে আসতে পারছেন না।
