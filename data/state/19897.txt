
ঢাকা-৬ আসনের সাংসদ কাজী ফিরোজ রশীদের বিরুদ্ধে দুর্নীতি দমন কমিশনের (দুদক) করা মামলার বৈধতা চ্যালেঞ্জ করে করা রিট আবেদনটি খারিজ হয়েছে। বিচারপতি মো. রুহুল কুদ্দুস ও বিচারপতি ভীষ্মদেব চক্রবর্তী সমন্বয়ে গঠিত হাইকোর্ট বেঞ্চ আবেদনটি উপস্থাপিত হয়নি মর্মে খারিজ করে দিয়েছেন। এর ফলে এই মামলার তদন্ত চলতে আইনগত কোনো বাধা নেই বলে জানিয়েছেন দুদকের কৌঁসুলি।
গত বছরের ৫ এপ্রিল প্লট কেনায় অনিয়মের অভিযোগে দুদক ধানমন্ডি থানায় মামলাটি করে। এই মামলার বৈধতা চ্যালেঞ্জ করে ফিরোজ রশীদ হাইকোর্টে রিটটি করেন।
আদালতে কাজী ফিরোজ রশীদের পক্ষে ছিলেন আইনজীবী আবদুল বাসেত মজুমদার ও শেখ মুহাম্মদ সিরাজুল ইসলাম।
দুদকের পক্ষে ছিলেন আইনজীবী সৈয়দ মামুন মাহবুব। তিনি প্রথম আলোকে বলেন, প্লট কেনায় জালিয়াতির অভিযোগে দুদক মামলাটি করে। এর বৈধতা নিয়ে ফিরোজ রশীদের করা রিটটি উপস্থাপিত হয়নি মর্মে খারিজ করে দিয়েছেন হাইকোর্ট। ফলে তদন্ত চলতে আইনগত কোনো বাধা নেই।
