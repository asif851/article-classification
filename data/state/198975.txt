
স্টার জলসা, স্টার প্লাস ও জি বাংলা—ভারতীয় এই টেলিভিশন চ্যানেলগুলোর সম্প্রচার বাংলাদেশে চলবে। তিন চ্যানেলের বাংলাদেশে সম্প্রচার বন্ধ প্রশ্নে দেওয়া রুল খারিজ করে দিয়েছেন হাইকোর্ট।
আজ রোববার বিচারপতি মইনুল ইসলাম চৌধুরী ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চ এ রায় দেন।
রায়ের ফলে তিন চ্যানেলের সম্প্রচার চলবে বলে জানিয়েছেন আইনজীবীরা। এর আগে ২৫ জানুয়ারি রুলের শুনানি শেষে আদালত আজ ২৯ জানুয়ারি রায়ের জন্য দিন নির্ধারণ করেন।
আজ বেলা সাড়ে ১১টা থেকে একটা পর্যন্ত রায় ঘোষণা করা হয়।
হাইকোর্টের এই রায়ের বিরুদ্ধে আপিল করবেন বলে জানিয়েছেন রিটের পক্ষের আইনজীবী একলাছ উদ্দিন ভূইয়া।
ওই তিন টিভি চ্যানেলের সম্প্রচার বন্ধে পদক্ষেপ নিতে নির্দেশনা চেয়ে আইনজীবী শাহীন আরা লাইলী ২০১৪ সালের অক্টোবরে রিটটি করেন। প্রাথমিক শুনানি নিয়ে ওই বছরের ১৯ অক্টোবর হাইকোর্ট রুল দেন। রুলে তিন চ্যানেলের সম্প্রচার বন্ধে কেন নির্দেশ দেওয়া হবে না, তা জানতে চাওয়া হয়। তথ্য সচিব, স্বরাষ্ট্রসচিব, বিটিআরসির চেয়ারম্যান, ডিজি জাদু ব্রডব্যান্ড লিমিটেডের চেয়ারম্যানসহ বিবাদীদের এই রুলের জবাব দিতে বলা হয়। এই রুলের ওপর ৮ জানুয়ারি শুনানি শুরু হয়।
আদালতে রিটের পক্ষে শুনানি করেন আইনজীবী একলাছ উদ্দিন ভূইয়া। রাষ্ট্রপক্ষে শুনানিতে ছিলেন, ডেপুটি অ্যাটর্নি জেনারেল মোতাহার হোসেন সাজু। স্টার জলসা ও স্টার প্লাসের পক্ষে শুনানি করেন আইনজীবী আবদুল মতিন খসরু। জি বাংলার পক্ষে ছিলেন আইনজীবী সামসুল হাসান।
