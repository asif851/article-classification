
সজীব ওয়াজেদ জয়কে সপরিবারে অপহরণ ও হত্যার ষড়যন্ত্রে বিএনপির সিনিয়র ভাইস চেয়ারম্যান তারেক রহমান যুক্ত বলে দাবি করেছেন কৃষিমন্ত্রী মতিয়া চৌধুরী।আজ বৃহস্পতিবার বিকেলে রাজধানীর বঙ্গবন্ধু অ্যাভিনিউয়ে ঢাকা মহানগর আওয়ামী লীগের বিক্ষোভ সমাবেশে মতিয়া এ দাবি করেন। প্রধানমন্ত্রীর তথ্য ও যোগাযোগপ্রযুক্তি উপদেষ্টা জয়কে যুক্তরাষ্ট্রে অপহরণ চেষ্টার প্রতিবাদে এ সমাবেশের আয়োজন করা হয়।খালেদা জিয়াকে উদ্দেশ করে আওয়ামী লীগের সভাপতিমণ্ডলীর এই সদস্য বলেন, ‘তাঁর পুত্রধন..একটা তো মরছে হিরোইন খাইয়া। আরেকটা যেটা লন্ডনে আছে, ফেরারি আসামি। সেই ফেরারি আসামি সজীব ওয়াজেদ জয়কে সপরিবারে কিডন্যাপ এবং হত্যার ষড়যন্ত্র করে।’ তিনি বলেন, ‘এফবিআইকে বিএনপি নেতার ছেলে বলছে, বিএনপির হাইকমান্ডের নির্দেশে সে এটা করতে চেয়েছিল। হাইকমান্ড কে? ওই তারেক রহমান, তাঁর মা খালেদা জিয়া।’মতিয়া বলেন, ‘এফবিআইয়ের কথা বানোয়াট। আমরা যা বলি বানোয়াট, সবকিছু বানোয়াট। একমাত্র সাচ্চা খালেদা জিয়া ও বিএনপির চোর-ডাকাতরা। মিথ্যা কথা বলতে এদের চোখের পাতা নড়ে না। কোনো হায়া-লজ্জা হয় না।’ তিনি বলেন, ‘বিএনপি এমন একটা পার্টি পাওয়ারে থেকেও খুন করে। পাওয়ারের বাইরে থাকলেও খুন করে।’
তারেক রহমান প্রসঙ্গে মতিয়া বলেন, ‘তাঁর পাসপোর্টের মেয়াদ শেষ। পাসপোর্ট রিনিউ (নবায়ন) করতে বাংলাদেশ দূতাবাসে যায় না। অর্থাৎ এখন সে পাসপোর্টহীন লোক। কদম আলী ডাক্তার। ডিগ্রি নাই। পাসপোর্টহীন তারেক রহমান।’মতিয়া চৌধুরী বলেন, ‘আজকে যারা হায়েনার সঙ্গে সংলাপের কথা বলে, তারা পাগলের প্রলাপ বকতেছে। এই পাগলের প্রলাপ নিয়া আমরা রাজনীতি করি না। আমরা জনগণের মুক্তির লক্ষ্যে সামনের দিকে আগায় যাব।’জয়ের অপহরণের খবর সংসদে আলোচনা হয়েছে উল্লেখ করে মতিয়া বলেন, ‘এটা নিয়ে পার্লামেন্টে আলোচনা হইলো, কাগজে ছাপালো। সব কাগজই তো আমাদের না। দু-একটাতে হয় নাই। যাদের এক্কেবারে...খালেদা জিয়ার সম্বন্ধে কোনো কথা ছাপাইতে গেলে বুকটা ফাইট্যা যায়। তারা এ কথা কাইট্যা দিছে। নাম আর না বলি।’
অচিরেই বিএনপির ভাঙন দেখা দেবে, মন্তব্য কামরুলেরসমাবেশে খাদ্যমন্ত্রী কামরুল ইসলাম বলেন, এরা বেহায়া, মহাবেহায়া। অবরোধ-হরতাল হয় না। তার পরও হরতাল ডাকে। তিনি বলেন, ‘কালকেও কিছু বেহায়া মান্নার মুক্তি দাবি করেছে। ওই সব সুশীল নামধারীদেরও ষড়যন্ত্র ফাঁস করে দেওয়া হবে। আর বেশি দেরি নয়।’ অচিরেই বিএনপির ভাঙন দেখা দেবে বলেও মন্তব্য করেন তিনি।
ঢাকা মহানগর আওয়ামী লীগের ভারপ্রাপ্ত সভাপতি এম এ আজিজের সভাপতিত্বে বিক্ষোভ সমাবেশে আরও বক্তব্য দেন ত্রাণমন্ত্রী ও আওয়ামী লীগের সাধারণ সম্পাদক মোফাজ্জল হোসেন চৌধুরী, আওয়ামী লীগের নেতা মাহবুব উল আলম হানিফ, আ ফ ম বাহাউদ্দিন নাছিম, হাজি মোহাম্মদ সেলিম প্রমুখ।
 
আরও পড়ুন : 
           জয়কে অপহরণের পেছনে খালেদা-তারেক জড়িত
           জয়কে অপহরণ ষড়যন্ত্রে বিএনপি নেতার ছেলের কারাদণ্ড
