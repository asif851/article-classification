
বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) ডেন্টাল অনুষদের ডিনের কক্ষ ভাঙচুরের অভিযোগে চারজন চিকিৎসককে সাময়িকভাবে বরখাস্ত করার সিদ্ধান্ত নিয়েছে বিশ্ববিদ্যালয় কর্তৃপক্ষ। আজ শনিবার এই সিদ্ধান্ত জানানো হবে। বিশ্ববিদ্যালয়ের একাধিক সূত্র এ তথ্য দিয়েছে।চিকিৎসকদের হোস্টেল কল্যাণ কমিটি গঠনকে কেন্দ্র করে ৩ মার্চ কিছু চিকিৎসক ডেন্টাল অনুষদের ডিনের কার্যালয় ভাঙচুর করেন। ডিন হোস্টেল কল্যাণ কমিটির সভাপতি। তাঁর কক্ষ ভাঙচুরের প্রতিবাদে এবং দোষী ব্যক্তিদের শাস্তির দাবিতে ৪ মার্চ থেকে চিকিৎসকেরা ধর্মঘট শুরু করেন।ডেন্টাল অনুষদের ডিন অধ্যাপক আলী আসগর মোড়ল বলেন, ‘বিশ্ববিদ্যালয়ের সিদ্ধান্ত লিখিতভাবে পাওয়ার পর চিকিৎসকেরা ধর্মঘট প্রত্যাহার করবেন।’বিশ্ববিদ্যালয়ের উপাচার্য প্রাণ গোপাল দত্ত বলেন, প্রাথমিকভাবে চারজনকে সাময়িক বরখাস্ত করার সিদ্ধান্ত হয়েছে। বিশ্ববিদ্যালয়ের আইন অনুযায়ী তদন্ত ও সুপারিশ করার জন্য দ্বিতীয় কমিটি করা হয়েছে। এই কমিটির সুপারিশের ভিত্তিতে চূড়ান্ত সিদ্ধান্ত নেবে কর্তৃপক্ষ।
 
