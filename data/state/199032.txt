
নদী রক্ষায় হাইকোর্টের রায় অমান্যকারীদের কঠোর শাস্তি দাবি করেছে বাংলাদেশ পরিবেশ আন্দোলন (বাপা)। ঢাকা ও চারপাশের নদীপাড়ের ৫০ মিটার অংশ শেষে নদীর সীমানা নির্ধারণী খুঁটি বসানোর এবং ইতিমধ্যে বসানো ভুল স্থানের খুঁটিগুলো অপসারণেরও দাবি জানায় বাপা।আন্তর্জাতিক নদী কৃত্য দিবস উপলক্ষে গতকাল শুক্রবার বাপার বুড়িগঙ্গা রিভারকিপার ও পিপলস সার্ক ওয়াটার ফোরামের যৌথ উদ্যোগে আয়োজিত সংবাদ সম্মেলনে এসব দাবি জানানো হয়। ঢাকা রিপোর্টার্স ইউনিটির সাগর-রুনি মিলনায়তনে সংবাদ সম্মেলন অনুষ্ঠিত হয়।সংবাদ সম্মেলন থেকে নদীর অংশে দৃশ্যমান বেআইনি দখলদারদের তৈরি স্থাপনা অবিলম্বে উচ্ছেদ করার আহ্বান জানান বক্তারা। তাঁরা বলেন, হাইকোর্টের রায় অমান্যকারী ও সরকারি অর্থের অপচয়কারী প্রশাসনিক কর্মকর্তাদের চিহ্নিত করে আইনানুগ বিচারের সম্মুখীন করা না হলে এ ধরনের অপরাধ বাড়তেই থাকেবে।সংবাদ সম্মেলনে মূল প্রবন্ধ উপস্থাপন করেন বুড়িগঙ্গা রিভারকিপার শরীফ জামিল। অন্যদের মধ্যে বক্তব্য দেন বাপার সহসভাপতি রাশেদা কে চৌধুরী, পিপলস সার্ক ওয়াটার ফোরামের সদস্যসচিব ও বাপার সাধারণ সম্পাদক মো. আবদুল মতিন, যুগ্ম সম্পাদক মো. শাহজাহান মৃধা। বিজ্ঞপ্তি।
