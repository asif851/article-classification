
গাজীপুরে টঙ্গীর তুরাগ নদের তীরে কড়া নিরাপত্তার মধ্যে দিয়ে চলছে বিশ্ব ইজতেমার প্রাক প্রস্তুতিমূলক জোড় ইজতেমা। পাঁচ দিনের এ জোড় ইজতেমায় দেশ-বিদেশের হাজারো ধর্মপ্রাণ মুসল্লি অংশ নেবেন বলে আশা করা হচ্ছে।
আমবয়ানের মধ্য দিয়ে আজ শুক্রবার ভোরে শুরু হয়েছে এ ইজতেমা। বিশেষ মোনাজাতের মধ্য দিয়ে শেষ হবে আগামী মঙ্গলবার। ইজতেমা ময়দানের মুরব্বি প্রকৌশলী গিয়াস উদ্দিন সাংবাদিকদের বলেন, আগামী ৮ জানুয়ারি থেকে শুরু হওয়া দুই পর্বের বিশ্ব ইজতেমাকে সুন্দর ও সফলভাবে সম্পন্ন করার জন্য জোড় ইজতেমার মাধ্যমে প্রস্তুতিমূলক কার্যক্রম গ্রহণ করা হয়। জোড় জামায়াতের প্রস্তুতি কাজ এর মধ্যেই শেষ হয়েছে। টঙ্গী মডেল থানার ভারপ্রাপ্ত কর্মকর্তা (ওসি) ফিরোজ তালুকদার বলেন, পুলিশ, র‍্যাব, গোয়েন্দা সংস্থা ইজতেমা এলাকায় দায়িত্বপালন করছে।আগামী বছর দুই পর্বের বিশ্ব ইজতেমা অনুষ্ঠিত হবে ৮ থেকে ১০ জানুয়ারি এবং ১৫ থেকে ১৭ জানুয়ারি।
