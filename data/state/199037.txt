
টানা হরতালের কারণে বগুড়ার পাইকারি মোকাম মহাস্থান বাজার থেকে ঢাকা-চট্টগ্রামসহ সারা দেশে সবজির সরবরাহ বন্ধ রয়েছে। পাইকারি বাজার থেকে সরবরাহ না থাকায় শহরের খুচরা বাজারে সবজি পাচ্ছেন না ক্রেতারা।পণ্যবাহী ট্রাকে হরতাল সমর্থকদের হামলা-ভাঙচুরের কারণে মালিকেরা ট্রাক ভাড়া দিতে রাজি না হওয়ায় মোকাম থেকে কোনো সবজি পাঠাতে পারছেন না ব্যবসায়ীরা।স্থানীয়রা জানান, বাজারে ক্রেতা না থাকায় খেত থেকে সবজি তুলে ন্যায্য দাম পাচ্ছেন না চাষিরা। আবার সময়মতো সবজি না তোলার কারণে অনেক খেতে সবজি পচে নষ্ট হয়ে যাচ্ছে। মোকাম থেকে সরবরাহ বন্ধ থাকায় শহরের খুচরা বাজারে টাকা দিয়েও সবজি পাচ্ছেন না ক্রেতারা।চট্টগ্রামের রিয়াজউদ্দিন বাজার কাঁচামাল আড়তদার কল্যাণ সমিতির সাধারণ সম্পাদক মো. সাইফুদ্দিন জানান, মহাস্থান মোকাম থেকে সবজিবাহী কোনো ট্রাক আসতে দিচ্ছে না পিকেটাররা। উল্টো পণ্যবাহী ট্রাকে হামলা-ভাঙচুর চালানোর কারণে সবজি পরিবহনে ট্রাকভাড়া দিচ্ছেন না মালিকেরা। ফলে উত্তরবঙ্গ থেকে চট্টগ্রামে সবজির সরবরাহ বন্ধ হয়ে গেছে।বুধবার মহাস্থান বাজারে দেখা গেছে, হরতালের কারণে দেশের অন্যতম এই পাইকারি বাজারের চিত্র পাল্টে গেছে। অন্যদিন ক্রেতা-বিক্রেতাদের আনাগোনায় বাজার এলাকা সরগরম থাকলেও হরতালের কারণে ক্রেতা-বিক্রেতা দেখা যায়নি। দু-একজন কৃষক খেত থেকে সবজি তুলে এই পাইকারি বাজারে বিক্রি করতে এলেও ক্রেতার অভাবে বিপাকে পড়েছেন।পীরগাছা গ্রামের কৃষক দবিরউদ্দিন বলেন, ‘হরতালত হাটত সবজি বেঁচপ্যার অ্যাঁসে মহাবিপদে পড়নু দেকি। সবজি কিনবার পাইকাড় নাই। কেউ দামও করে না।’ মহাস্থান গ্রামের কৃষক লাল মিয়া বলেন, ‘ভোট আসলি তো লেতারা (নেতারা) হামাকেরে কাচে ঠিকই আসপি। একন হামাকেরে দুর্ভোগ কি তাঁরা দেকপি? লেতারা হরতাল করবি করুক, তাই বুলি সবজির টেরাক চলাচলও বন্ধ করে দিবি?’মহাস্থান বাজারের আড়তদার সমিতির নেতা জাহিদুল ইসলাম জানান, এখান থেকে ঢাকা ও চট্টগ্রামের বাজারে গড়ে প্রতিদিন ২০ থেকে ৩০ ট্রাক সবজি পাঠানো হয়। আগের হরতালে ঝুঁকি নিয়ে সবজি পাঠানো হলেও ট্রাকে হামলা-ভাঙচুর চালানোর কারণে এখন আর সবজি পাঠানো যাচ্ছে না। হরতালের আগে কেনা সবজি আড়তে পঁচে নষ্ট হয়ে যাচ্ছে।চট্টগ্রামের রিয়াজউদ্দিন বাজারের কাঁচামাল আড়তদার কল্যাণ সমিতির সভাপতি হাজী আবুল বশর সওদাগর বলেন, আগে সবজি পরিবহনের ট্রাক হরতালের আওতামুক্ত থাকত। কিন্তু এখনকার হরতালে সবজি পরিবহনের ট্রাক চলাচলে বাধা দেওয়া হচ্ছে। সবজির মতো পণ্যবাহী পরিবহনকে হরতাল-অবরোধের আওতামুক্ত রাখার জন্য ব্যবসায়ীদের পক্ষ থেকে জানানো হলেও কেউ তা আমলে নিচ্ছে না।শহরের সবচেয়ে বড় খুচরা বাজার ফতেহ আলীবাজার ও রাজাবাজারে বুধবার সকালে দেখা গেছে, অধিকাংশ দোকান বন্ধ। দু-একটি দোকানে খুচরা ব্যবসায়ীরা সামান্য কিছু সবজির পসরা সাজিয়ে বসে থাকলেও ক্রেতার অভাব। এদিকে টাকা দিয়েও পছন্দের সবজি পাচ্ছেন না ক্রেতারা।খুচরা ব্যবসায়ীরা জানান, আগে কখনো সবজি পরিবহনে বাধা দেয়নি পিকেটাররা। অথচ গত কয়েক দিনের হরতালে সবজি পরিবহনে কোনো ভ্যান-রিকশা শহরে ঢুকতে দেয়নি পিকেটাররা। মোকাম থেকে সবজি আনতে না পেরে বাজারের খুচরা ব্যবসায়ীরা দোকান বন্ধ রেখেছেন। দু-একটি দোকান খোলা থাকলেও সবজির দাম চড়া।
