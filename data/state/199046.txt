
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, ‘যাঁরা জনগণের কাছে গ্রহণযোগ্য হবেন না, যারা উইনেবল (জয়ী হওয়ার মতো) ক্যান্ডিডেট নন, তাঁরা নিশ্চয় মনোনয়ন পাবেন না।’
আজ মঙ্গলবার রাজধানীর গুলিস্তানে বঙ্গবন্ধু অ্যাভিনিউয়ে যুবলীগ আয়োজিত ইফতার ও দোয়া মাহফিলে প্রধান অতিথি ওবায়দুল কাদের সাংবাদিকদের প্রশ্নের উত্তরে এসব কথা বলেন।
আওয়ামী লীগের সাধারণ সম্পাদক ওবায়দুল কাদের বলেন, বিভিন্ন সংস্থার জরিপ অনুসারে আগামী নির্বাচনে ‘উইনেবল ক্যান্ডিডেট’ মনোনয়ন পাবেন। যাঁরা জেতার জন্য প্রস্তুত, জনপ্রিয়তা আছে, তাঁরাই নির্বাচনে মনোনয়ন পাবেন।
বিএনপির চেয়ারপারসন খালেদা জিয়ার সমালোচনা করে সেতুমন্ত্রী ওবায়দুল কাদের বলেন, ‘ইফতার সামনে রেখে বেগম জিয়া মিথ্যাচার করেন। বিদ্বেষপ্রসূত বক্তব্য রাখেন। এটা কি রমজানের ফজিলতের মধ্যে পড়ে?’ ইফতার সামনে রেখে রাজনীতি করা কিংবা মিথ্যাচার করা ঠিক না বলে তিনি মন্তব্য করেন।
এ সময় যুবলীগ নেতা-কর্মীদের উদ্দেশে ওবায়দুল কাদের বলেন, ঈদে ঘরে ফেরা মানুষদের কষ্ট নিরসনে যুবলীগ নেতা-কর্মীরা যেন মাঠে থাকেন। দলের প্রধান শেখ হাসিনার পক্ষ থেকে যুবলীগ সভাপতি ওমর ফারুক চৌধুরীর প্রতি তিনি এ আহ্বান জানান।
ইফতার মাহফিলে যুবলীগের সভাপতি ওমর ফারুক চৌধুরী বলেন, ‘অপরাধের কোনো ক্ষমা নাই। ভুল এক জিনিস আর অপরাধ আরেক জিনিস। খালেদা জিয়া প্রতিদিন ইফতারে জেনেশুনে যে মিথ্যাচার করেন, সেটাই অপরাধ। বেগম জিয়া জেনেশুনে কখনো বলেন ১৫ আগস্ট তাঁর জন্মদিন। এটাই অপরাধ।’
রাঙ্গুনিয়ায় বিএনপির মহাসচিব মির্জা ফখরুল ইসলাম আলমগীরের গাড়িতে হামলার বিষয়ে ওমর ফারুক চৌধুরী বলেন, ‘রাঙ্গুনিয়ায় কোথায় হামলা হলো, কথা নেই, বার্তা নেই, ছাত্রলীগ-যুবলীগ দায়ী বলা হলো। ছাত্রলীগ-যুবলীগ করে থাকলে আমি স্পষ্ট ভাষায় বলছি, এক্সপেল। কোনো জাতীয় নেতার গায়ে হাত দেওয়ার অধিকার যুবলীগের নেই। যুবলীগ সে রাজনীতি করে না, মেধা-মননের রাজনীতি করে।’ এ সময় তিনি বলেন, ‘মির্জা ফখরুল সাহেবের গাড়িতে হামলার ঘটনায় ঢাকার কোথায় আন্দোলনটা হলো? করেন আন্দোলন, আমরা রাজনীতি করি। আমরা সমর্থন দেব।’
ইফতার মাহফিলে যুবলীগের সাধারণ সম্পাদক হারুনুর রশিদ, সভাপতিমণ্ডলীর সাবেক সদস্য জগন্নাথ বিশ্ববিদ্যালয়ের উপাচার্য মীজানুর রহমান, ঢাকা মহানগর দক্ষিণ যুবলীগের সভাপতি ইসমাইল হোসেন চৌধুরী সম্রাট প্রমুখ উপস্থিত ছিলেন।
