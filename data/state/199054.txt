
রিমান্ডে জিজ্ঞাসাবাদে সাংসদপুত্র বখতিয়ার আলম রনি গুলি ছোড়ার কথা জানালেও আদালতে স্বীকারোক্তিমূলক জবানবন্দি দিতে রাজি হচ্ছেন না বলে দাবি করেছে ঢাকা মহানগর গোয়েন্দা (ডিবি) পুলিশ। ডিবি বলেছে, তৃতীয় দফায় দুই দিনের রিমান্ডের শেষ দিনে আজ বুধবার জিজ্ঞাসাবাদে বখতিয়ার এ কথা বলেছেন।
রাজধানীর নিউ ইস্কাটন রোডে জোড়া খুনের মামলায় বখতিয়ারকে রিমান্ডে নেওয়া হয়েছে। মামলাটি তদন্ত করছে ডিবি।ঢাকা মহানগর পুলিশের যুগ্ম কমিশনার মো. মনিরুল ইসলাম আজ সাংবাদিকদের বলেন, বখতিয়ার ডিবির জিজ্ঞাসাবাদে তাঁর লাইসেন্স করা পিস্তল দিয়ে গুলি ছোড়ার কথা স্বীকার করলেও আদালতে জবানবন্দি দিতে রাজি নন। তবে তিনি আদালতে জবানবন্দি দিতে চাইলে দিতে পারবেন। তৃতীয় দফায় রিমান্ড শেষে কাল বৃহস্পতিবার তাঁকে আদালতে হাজির করা হবে।ডিবির এই যুগ্ম কমিশনার বলেন, বখতিয়ার আদালতে জবানবন্দি না দিলেও জোড়া খুনের মামলা প্রমাণ করতে অসুবিধা হবে না। কারণ, ব্যালাস্টিক প্রতিবেদন, প্রত্যক্ষদর্শীর জবানবন্দিসহ পর্যাপ্ত প্রমাণ রয়েছে। বখতিয়ারের বস্তুগত তথ্য, পর্যাপ্ত সাক্ষ্য-প্রমাণ ও প্রত্যক্ষদর্শীদের জবানবন্দিতে প্রমাণিত হয়েছে, বখতিয়ারের গুলিতে দুজন মানুষ মারা গেছেন।বখতিয়ার সংরক্ষিত নারী আসনের সাংসদ ও মহিলা আওয়ামী লীগের কেন্দ্রীয় কমিটির ভারপ্রাপ্ত সাধারণ সম্পাদক পিনু খানের ছেলে। বখতিয়ারকে এর আগে গত ৯ জুন প্রথম দফায় চার দিনের ও ২৪ জুন দ্বিতীয় দফায় আরও চার দিনের রিমান্ডে নেয় ডিবি।পুলিশ ও আদালতে তিনজনের দেওয়া জবানবন্দি সূত্রে জানা গেছে, গত ১৩ এপ্রিল গভীর রাতে ঢাকার নিউ ইস্কাটন রোডে প্রাডো গাড়ি থেকে নেশাগ্রস্ত অবস্থায় বখতিয়ার তাঁর লাইসেন্স করা পিস্তল দিয়ে এলোপাতাড়ি গুলি ছোড়েন। এতে রিকশাচালক আবদুল হাকিম ও দৈনিক জনকণ্ঠ পত্রিকার অটোরিকশাচালক ইয়াকুব আলী আহত হন। ঢাকা মেডিকেলে চিকিৎসাধীন অবস্থায় ১৫ এপ্রিল হাকিম এবং ২৩ এপ্রিল ইয়াকুব মারা যান। এ ঘটনায় ১৫ এপ্রিল রাতে রমনা থানায় মামলা করেন হাকিমের মা মনোয়ারা বেগম। ৩১ মে বখতিয়ার ও তাঁর গাড়িচালক ইমরানকে গ্রেপ্তার করে ডিবি।
