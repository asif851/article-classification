
কিশোরগঞ্জের ভৈরবে পিকআপ ভ্যান ও সিএনজিচালিত অটোরিকশার মুখোমুখি সংঘর্ষে চারজন নিহত হয়েছেন। আজ মঙ্গলবার সকালে কালিকাপ্রসাদ ইউনিয়নের কাজীর এলাকায় ভৈরব-কিশোরগঞ্জ আঞ্চলিক মহাসড়কের এ দুর্ঘটনা ঘটে।
পুলিশ জানায়, পিকআপ ভ্যানটি নিজের রাস্তা থেকে সরে পাশের লেনে চলে গেলে এ দুর্ঘটনা ঘটে।
নিহত চারজন হলেন মো. সানাউল্লাহ (৪০), মাসদু মিয়া (২৬), সজীব মিয়া (২৪) ও মনোয়ার মিয়া (২৭)। সানাউল্লাহ, মাসদু ও সজীব বাজিপুর উপজেলার কৈলাগ ও পৈলানপুর এলাকার বাসিন্দা। মনোয়ার মিয়ার বাড়ি ভৈরব উপজেলার সাদেকপুর ইউনিয়নের সাদেকপুর গ্রামে। এ ঘটনায় আহত একজন। মাসুদ রানা নামের এক ব্যক্তিকে বাজিতপুরের জহুরুল ইসলাম মেডিকেল কলেজ হাসপাতালে ভর্তি করা হয়েছে। হতাহত ব্যক্তিরা সবাই অটোরিকশার আরোহী ছিলেন।  প্রত্যক্ষদর্শী ও হাইওয়ে থানা-পুলিশ জানায়, অটোরিকশাটিতে চালকসহ ছয়জন ছিলেন। অটোরিকশাটি বাজিতপুর থেকে ভৈরব যাচ্ছিল। পিকআপ ভ্যানটি যাচ্ছিল কিশোরগঞ্জের দিকে। অটোরিকশাটি মহাসড়কের বাঁ পাশ ঘেঁষে যাচ্ছিল। পিকআপটি সরে এসে ডান পাশে চলে আসে। এ সময় পিকআপ ও অটোরিকশার মুখোমুখি সংঘর্ষ হয়। অটোরিকশাটি ছিটকে অনেকটা দূরে গিয়ে পড়ে এবং দুমড়েমুচড়ে যায়। চালক ভেতরে আটকা পড়েন। যাত্রীরা ছিটকে বাইরে পড়ে যান। ঘটনাস্থলেই চালকের মৃত্যু হয়। আহত চারজনকে ভৈরব উপজেলা স্বাস্থ্য কমপ্লেক্সে নিয়ে আসা হয়। মুমূর্ষু অবস্থায় তিনজনকে ঢাকা মেডিকেল কলেজ হাসপাতালে নেওয়ার পথে তাঁদের মৃত্যু হয়। আহত আরেকজনকে জহুরুল ইসলাম মেডিকেল কলেজ হাসপাতালে পাঠানো হয়।
ভৈরব হাইওয়ে থানার ভারপ্রাপ্ত কর্মকর্তা (ওসি) এ কে এম কাওসার জানান, দুর্ঘটনাকবলিত পিকআপ ও অটোরিকশাটি জব্দ করা হয়েছে। ময়নাতদন্তের জন্য মরদেহ কিশোরগঞ্জ সদর হাসপাতালের মর্গে পাঠানো হয়েছে।
