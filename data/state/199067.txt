
সৌদি আরবের পাঁচ জঙ্গির বিরুদ্ধে বাংলাদেশকে সতর্ক হতে পরামর্শ দিয়েছে একটি বিদেশি গোয়েন্দা সংস্থা। স্বরাষ্ট্র মন্ত্রণালয়ে পাঠানো এক বার্তায় এই পাঁচ জঙ্গি যাতে বাংলাদেশে ঢুকতে না পারেন, সে জন্য প্রয়োজনীয় ব্যবস্থা নিতে বলা হয়েছে।স্বরাষ্ট্র মন্ত্রণালয় সূত্র জানিয়েছে, এই পাঁচ সৌদি জঙ্গি যাতে কোনোভাবে এ দেশে ঢুকতে না পারেন, সে বিষয়ে শিগগির সতর্ক অবস্থা জারি করা হবে। সব আন্তর্জাতিক বিমানবন্দর ও স্থলসীমান্তে তাঁদের নাম, ঠিকানা ও পাসপোর্ট নম্বর পাঠানো হবে।এই পাঁচজন হলেন আবদুল্লাহ খালেদ আবদুল কাদের (৩০), আরওয়া মোহাম্মদ হালিম বায়েক (২২), আসাদ মোহাম্মদ আবদুল হালিম (২৭), আনাস মোহাম্মদ আবদলি হালিম (২৪) ও আলি হামওদ এ আলি শাম্মারি।বিদেশি গোয়েন্দা সংস্থার দেওয়া তথ্যে বলা হয়, প্রথম দুজন ২০১৪ সালের ২৭ ডিসেম্বর এবং দ্বিতীয় দুজন ২০১২ সালের ১০ নভেম্বর তুরস্কে যান। শেষ ব্যক্তি ২০১২ সালের নভেম্বরে বাহরাইন গেছেন। তাঁরা আর ফেরেননি। ক্রমবর্ধমান বৈশ্বিক সন্ত্রাসবাদ ও আইএসের ধ্বংসাত্মক কার্যকলাপের কথা বিবেচনায় নিয়ে এসব সৌদি নাগরিক যাতে বাংলাদেশে প্রবেশের সুযোগ না পান, সে জন্য ব্যবস্থা নিতে বাংলাদেশের স্বরাষ্ট্র মন্ত্রণালয়ের সচিবের কাছে পাঠানো বিদেশি গোয়েন্দা সংস্থার চিঠিতে অনুরোধ জানানো হয়েছে।
