
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, প্রধানমন্ত্রীর ছেলে সজীব ওয়াজেদ জয় রাজনীতিতে এলে বিএনপি বাধা দেবে না। আজ বুধবার সকালে রাজধানীর জাতীয় প্রেসক্লাবে এক প্রতিবাদ সভায় মির্জা ফখরুল এ কথা বলেন।তারেক রহমানকে নিয়ে কটূক্তির প্রতিবাদে নব্বইয়ের ডাকসু ও সর্বদলীয় ছাত্র ঐক্য এই প্রতিবাদ সভার আয়োজন করে। জয়কে রাজনৈতিক পরিশীলিত ভাষাচর্চার পরামর্শ দিয়েছেন ফখরুল।২৩ জুলাই সজীব ওয়াজেদ জয় বলেন, ‘আমার কাছে তথ্য আছে, আওয়ামী লীগ আবার ক্ষমতায় আসবেই। বাংলাদেশের মানুষ আর কালো দিনে ফিরে যাওয়ার জন্য বিএনপিকে ভোট দেবে না।’ রাজধানীর বঙ্গবন্ধু এভিনিউয়ে আওয়ামী লীগের কেন্দ্রীয় কার্যালয়ের সামনে আওয়ামী যুবলীগের ইফতার পার্টিতে প্রধান অতিথির বক্তব্যে জয় এ কথা বলেছিলেন।জয়ের এই বক্তব্য প্রসঙ্গে মির্জা ফখরুল বলেন, ‘এই তথ্য কোত্থেকে এনেছেন? হার্ভার্ড বিশ্ববিদ্যালয় থেকে?’
জয় সব সময় বাংলাদেশকে জঙ্গি রাষ্ট্র হিসেবে চিহ্নিত করার চেষ্টা করেছেন বলে অভিযোগ করেন মির্জা ফখরুল।
