
প্রবাসী শ্রমিকেরা যেমন রাষ্ট্রকে টাকা দিচ্ছেন, তেমনি তাঁদের মানবিক মর্যাদাও দিতে হবে। সরকারি, বেসরকারি প্রতিষ্ঠান, মানবাধিকার সংগঠন, গণমাধ্যম—সবার সার্বিক ভূমিকা ছাড়া অভিবাসী শ্রমিকদের দুর্দশা শেষ হবে না। 
রাজধানীর মহাখালীতে ব্র্যাক সেন্টারের মিলনায়তনে আজ বুধবার বেলা একটায় ‘মাইগ্রেশন মিডিয়া অ্যাওয়ার্ড-২০১৬’ পুরস্কার প্রদান অনুষ্ঠানে আলোচনায় বক্তারা এ কথা বলেন। অনুষ্ঠানে কলামিস্ট সৈয়দ আবুল মকসুদ বলেন, অভিবাসন শ্রমিকদের কল্যাণে রিক্রুটিং এজেন্সি, দূতাবাস, মানবাধিকার সংগঠন, নারী সংগঠন—সবার যৌথ ভূমিকা নিতে হবে। সাংবাদিকেরা প্রতিনিয়ত লিখছেন, তবে মন্ত্রণালয়কেও ব্যবস্থা নিতে হবে। শুধু সাংবাদিকদের ওপর দায় চাপালে চলবে না।আবুল মকসুদ বলেন, সামগ্রিক উদ্যোগ না নিলে প্রবাসী শ্রমিকদের দুর্দশা শেষ হবে না। শুধু সরকার বা মন্ত্রণালয়কে দোষ দিলে হবে না।অনুষ্ঠানে প্রধান অতিথির বক্তব্যে প্রবাসীকল্যাণ ও বৈদেশিক কর্মসংস্থান মন্ত্রণালয়ের অতিরিক্ত সচিব (প্রশাসন) জাবেদ আহমেদ বলেন, ‘অভিবাসন নিয়ে গণমাধ্যমের রিপোর্ট থেকে অনেক সাড়া পাওয়া যায় এবং আমরা চাপের মধ্যে থাকি। আমরা গণমাধ্যমের আরও মনোযোগ চাই। ভালো-মন্দ মিলিয়ে এটা একটা ভালো সেক্টর। এটা ঠিক করতে সামগ্রিক পদক্ষেপ নিয়ে এগিয়ে যেতে হবে।’ তিনি বলেন, কাজ করার অনেক জায়গা আছে, তবে উন্নতি করতে সময় লাগবে। বস্তুনিষ্ঠ সাংবাদিকতাকে উৎসাহ দিতে ব্র্যাক মাইগ্রেশন প্রোগ্রাম ২০১৫ সাল থেকে অভিবাসন মিডিয়া অ্যাওয়ার্ড প্রদান করে। এবার সেরা প্রতিবেদনের জন্য ‘অনলাইন সংবাদপত্র বিভাগে’ প্রথম পুরস্কার পেয়েছেন প্রথম আলোর সিনিয়র রিপোর্টার শরিফুল হাসান। প্রিন্ট মিডিয়া বিভাগে পুরস্কার পেয়েছেন দ্য ডেইলি স্টারের রিপোর্টার বেলাল হোসেন, দ্বিতীয় পুরস্কার পেয়েছেন ইংরেজি দৈনিক ঢাকা ট্রিবিউনের স্টাফ রিপোর্টার আদিল সাখাওয়াত, তৃতীয় পুরস্কার পেয়েছেন দৈনিক সমকালের আবুজর আনসার উদ্দিন আহমেদ। টেলিভিশনে অভিবাসনবিষয়ক প্রতিবেদনের জন্য প্রথম পুরস্কার পেয়েছেন মাছরাঙা টেলিভিশনের স্টাফ রিপোর্টার মাশরেক রাহাত, দ্বিতীয় পুরস্কার পেয়েছেন এটিএন নিউজের স্টাফ রিপোর্টার সাবিনা ইয়াসমিন, তৃতীয় পুরস্কার বাংলাভিশন টেলিভিশনের স্টাফ রিপোর্টার মিরাজ হোসেন গাজী।এ ছাড়া টেলিভিশনের অভিবাসনবিষয়ক অনুষ্ঠান ক্যাটাগরিতে প্রথম পুরস্কার পেয়েছেন এটিএন বাংলার ডিরেক্টর (ডিবেট) হাসান আহমেদ চৌধুরী। রেডিও বিভাগে প্রথম পুরস্কার পেয়েছেন বাংলাদেশ বেতারের মুহাম্মদ মুসতাফিজুর রহমান। আর আঞ্চলিক সংবাদপত্র বিভাগে প্রথম পুরস্কার পেয়েছেন দৈনিক ইত্তেফাকের ময়মনসিংহ (ত্রিশাল) প্রতিনিধি ফারুক আহমেদ।
