
চট্টগ্রাম নগরের খুলশী এলাকায় প্রাইভেট কারের ধাক্কায় আবুল ইসলাম (৫৭) নামের এক পথচারীর মৃত্যু হয়েছে। গতকাল বৃহস্পতিবার বেলা ১১টার দিকে এ ঘটনা ঘটে।নিহত আবুল ইসলামের গ্রামের বাড়ি ব্রাহ্মণবাড়িয়ার কসবা থানার উত্তরপাড়া গ্রামে। স্ত্রী-সন্তানদের নিয়ে তিনি চট্টগ্রাম নগরের ঈদগাঁও এলাকায় বসবাস করতেন।খুলশী থানার উপপরিদর্শক (এসআই) মনির হোসেন জানান, খুলশী আবাসিক এলাকার ১ নম্বর সড়কে ‘খুশী ভবন’-এর সামনে একটি প্রাইভেট কার আবুল ইসলামকে ধাক্কা দেয়। গুরুতর আহতাবস্থায় চট্টগ্রাম মেডিকেল কলেজ হাসপাতালে নিয়ে যাওয়া হলে সেখানকার কর্তব্যরত চিকিৎসক তাঁকে মৃত ঘোষণা করেন।সড়ক দুর্ঘটনায় হতাহত ৩ফটিকছড়ি (চট্টগ্রাম) প্রতিনিধি জানান, চট্টগ্রামের ফটিকছড়িতে সড়ক দুর্ঘটনায় এক শ্রমিক নিহত এবং অপর দুই শ্রমিক আহত হয়েছেন। গতকাল বৃহস্পতিবার বিকেলে উপজেলার চট্টগ্রাম-খাগড়াছড়ি মহাসড়কের কুম্ভারপাড়ায় এ দুর্ঘটনা ঘটে।নিহত শ্রমিক হলেন মো. হাফেজ (২৪)। অপরদিকে আহতরা হলো মো. কোরবান আলী (১৫) ও মো. বাদশা (১৩)। সবার বাড়ি উপজেলার কাঞ্চননগর গ্রামে৷ নাজিরহাট মহাসড়ক পুলিশ ফাঁড়ির উপপরিদর্শক মো. মাহবুব উদ্দিন বলেন, দুর্ঘটনাকবলিত গাড়িটি জব্দ করা হয়েছে।
