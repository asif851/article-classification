
মৎস্য ও প্রাণিসম্পদমন্ত্রী নারায়ণ চন্দ্র চন্দ বলেছেন, সরকার মাংস আমদানি করবে না। আইনের ফাঁক গলিয়ে আসা হিমায়িত মাংসের আমদানি বন্ধের চেষ্টা করবে। প্রয়োজনে এ-সংক্রান্ত আইন সংশোধন করা হবে।
গতকাল বুধবার সচিবালয়ে ‘প্রাণিসম্পদ সেবা সপ্তাহ-২০১৮’ উদ্‌যাপন উপলক্ষে আয়োজিত সংবাদ সম্মেলনে মৎস্য ও প্রাণিসম্পদমন্ত্রী এসব কথা বলেন। প্রাণিসম্পদ অধিদপ্তর ২০ থেকে ২৫ জানুয়ারি সারা দেশে দ্বিতীয়বারের মতো ‘প্রাণিসম্পদ সেবা সপ্তাহ-২০১৮’ উদ্‌যাপন করতে যাচ্ছে। এবারের সপ্তাহের প্রতিপাদ্য ‘বাড়াব প্রাণিজ আমিষ গড়ব দেশ, স্বাস্থ্য মেধা সমৃদ্ধির বাংলাদেশ’।
প্রাণিসম্পদমন্ত্রী বলেন, দেশে মাংসের চাহিদার চেয়েও বর্তমানে উৎপাদন বেশি হচ্ছে। এ ছাড়া এক হাজার কেজি ওজনসংবলিত আমেরিকান সংকরায়ণকৃত ব্রাহমা জাতের গরু পালন করায় ভবিষ্যতে মাংসের দামও ধীরে ধীরে কমবে বলে তিনি আশা করেন। মাংস আমদানি করলে খামারিরা মারা পড়বেন বলেও তিনি মনে করেন।
মৎস্য ও প্রাণিসম্পদমন্ত্রী বলেন, ২০১৬-১৭ অর্থবছরে দেশের মোট অভ্যন্তরীণ উৎপাদন বা জিডিপিতে প্রাণিসম্পদ খাতের অবদান ১ দশমিক ৬০ শতাংশ এবং প্রবৃদ্ধির হার ৩ দশমিক ৩২ শতাংশ। মোট কৃষিজ জিডিপিতে প্রাণিসম্পদ খাতের অবদান প্রায় ১৪ দশমিক ৩১ ভাগ। এ ছাড়া ২০১৬-১৭ অর্থবছরে প্রাণিসম্পদ খাতে জিডিপির আকার ছিল ৩৫ হাজার ৫৭৬ কোটি টাকা, যা বিগত ২০১৫-১৬ অর্থবছরের তুলনায় ২ হাজার ৬৬৬ কোটি টাকা বেশি।
