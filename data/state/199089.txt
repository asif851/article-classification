
ঢাকার দোহার উপজেলার কাটাখালী মিছের খান উচ্চবিদ্যালয়ের শিক্ষক মো. আবদুল মজিদকে (৫৩) লাঞ্ছিত করার প্রতিবাদে গতকাল শনিবার বিক্ষোভ মিছিল করেছেন ওই বিদ্যালয়ের শিক্ষক ও শিক্ষার্থীরা।বিদ্যালয় সূত্রে জানা গেছে, গত শুক্রবার রাতে তারাবির নামাজ পড়তে মসজিদে গেলে বিদ্যালয়ের ছাত্র বিধান আহম্মেদসহ কয়েকজন ছাত্র মসজিদের ভেতরে নামাজে বিঘ্ন ঘটায়। এ সময় শিক্ষক মজিদ তাদের শাসন করেন। নামাজ শেষে মজিদ বিদ্যালয়ের কাছে চায়ের দোকানে চা পান করছিলেন। এ সময় বিধানের বাবা সোনা মিয়া শিক্ষক মজিদকে শারীরিকভাবে লাঞ্ছিত করেন। তাৎক্ষণিকভাবে স্থানীয় লোকজন ওই ঘটনার প্রতিবাদ করেন।ওই ঘটনার প্রতিবাদে গতকাল বেলা ১১টার দিকে বিদ্যালয়ের শিক্ষক ও শিক্ষার্থীরা বিক্ষোভ মিছিল করেন এবং দোষী ব্যক্তির শাস্তির দাবি জানান।
