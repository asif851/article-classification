
মন্ত্রিসভার বৈঠকে মাঠ পর্যায়ের সরকারি কর্মকর্তাদের অর্থ বরাদ্দ ও ব্যয়ের ক্ষমতা বাড়ানো হয়েছে। এর পরিমাণ সংশ্লিষ্ট মন্ত্রণালয়গুলো ঠিক করবে।আজ সোমবার প্রধানমন্ত্রী শেখ হাসিনার সভাপতিত্বে মন্ত্রিসভার বৈঠক হয়। বৈঠক শেষে মন্ত্রিপরিষদ সচিব মোশাররাফ হোসাইন ভূইঞা সভায় গৃহীত সিদ্ধান্তের ব্যাপারে ব্রিফ করেন।মন্ত্রিপরিষদ সচিব জানান, বৈঠকে উন্নয়ন প্রকল্প বাস্তবায়ন-সংক্রান্ত আর্থিক ক্ষমতা অর্পণ এবং অনুন্নয়ন বাজেটের আর্থিক ক্ষমতা অর্পণ ও পুনঃ অর্পণ-সংক্রান্ত সংশ্লিষ্ট পরিপত্রগুলো সংশোধনের প্রস্তাব অনুমোদন হয়েছে। এতে মাঠ প্রশাসনে সরকারি কর্মকর্তাদের আর্থিক ক্ষমতা বাড়বে। তবে, মন্ত্রিসভা কমিটির আর্থিক ক্ষমতা অপরিবর্তিত থাকবে।মন্ত্রিপরিষদ সচিব জানান, বৈঠকে মাঠ পর্যায়ে অধিদপ্তর, সংস্থা, প্রকল্প পরিচালক, বিভাগীয়, জেলা ও উপজেলা পর্যায়ের কর্মকর্তাদের আর্থিক ক্ষমতা কতটা বাড়বে, তা সুনির্দিষ্ট না করা হলেও এখনকার তুলনায় বাড়বে। অর্থ মন্ত্রণালয় খুব শিগগির এ-সংক্রান্ত পরিপত্র চূড়ান্ত করবে।আজকের সভায় বাংলাদেশ রেলওয়ে বোর্ড (রহিতকরণ) আইন-২০১৪-এর ব্যাপারে গত ১৪ জুলাই অনুষ্ঠিত মন্ত্রিসভা বৈঠকের সিদ্ধান্ত বাতিলের প্রস্তাব অনুমোদন করা হয়।
