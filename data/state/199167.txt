
নিজেদের পছন্দের শিক্ষার্থীদের উপবৃত্তি দেওয়ার দাবিতে নড়াইলের লোহাগড়া সরকারি আদর্শ মহাবিদ্যালয়ে ছাত্রলীগের নেতা-কর্মীরা কলেজে বিক্ষোভ করেছেন। এ সময় উপবৃত্তি প্রার্থী ছাত্রীদের ওপর হামলার অভিযোগ পাওয়া গেছে। গতকাল মঙ্গলবার দুপুরে কলেজে এ ঘটনা ঘটে।এর জের ধরে কলেজের একাদশ শ্রেণির শিক্ষার্থী রাফিয়া ইসলাম বাদী হয়ে বিল্লাল হোসেনের বিরুদ্ধে উত্ত্যক্ত করার অভিযোগ এনে লোহাগড়া থানায় এজাহার দিয়েছেন। বিল্লাল কলেজ শাখা ছাত্রলীগের সহসভাপতি এবং সম্মান চতুর্থ বর্ষের ছাত্র।কলেজে গিয়ে প্রত্যক্ষদর্শী এবং হামলার শিকার ছাত্রীদের সঙ্গে কথা বলে জানা গেছে, ছাত্রলীগ নেতা বিল্লাল হোসেনের নেতৃত্বে ২০-২৫ জন তাঁদের দেওয়া তালিকা অনুযায়ী উপবৃত্তি দিতে অধ্যক্ষের কাছে দাবি জানান। এ সময় অধ্যক্ষ তাঁদের নিবৃত্ত করার চেষ্টা করেন। তখন এ দাবিতে তাঁরা বিক্ষোভ করেন। এ সময় উপবৃত্তি প্রার্থী ৫০-৬০ জন ছাত্রী উপস্থিত ছিলেন। তখন ওই ছাত্রলীগ নেতা ও তাঁর অনুসারীরা ছাত্রীদের কলেজ থেকে চলে যেতে বলেন। এরপরও ছাত্রীরা বসে থাকায় তাঁরা কয়েকজনকে চড়-থাপড় মেরে ও ঘাড় ধাক্কা দিয়ে কলেজ থেকে বের করে দেন। এ সময় অন্য ছাত্রীরা ভয়ে ছোটাছুটি করে পালিয়ে যান।কলেজের অধ্যক্ষ বাসুদেব বসু বিক্ষোভের কথা স্বীকার করে বলেন, ‘তারা তাদের পছন্দের কয়েকজনকে উপবৃত্তি দেওয়ার দাবি জানায়। আমি তাদের বলেছি, এর যাচাই-বাছাইয়ের একটি কমিটি আছে। সেই কমিটিই এ ব্যাপারে সিদ্ধান্ত নেবে। পরে বিল্লাল এসে আমার কাছে ক্ষমা চেয়ে গেছে। ছাত্রীরা তাদের ওপর হামলার কোনো অভিযোগ আমার কাছে করেনি। তবে হামলার কথা কানে এসেছে।’অভিযুক্ত বিল্লাল হোসেন বলেন, ‘ছাত্রীদের ওপর হামলা করা হয়নি। তাঁদের ওই সময় কলেজ থেকে চলে যেতে বলা হয়েছিল। অবশ্য কলেজ থেকে চলে যেতে বলা ঠিক হয়নি। এখন একটি মহল পূর্বশত্রুতার জের ধরে আমার বিরুদ্ধে ষড়যন্ত্র করছে।’ তিনি আরও বলেন, ‘আমরা ছাত্রলীগের পক্ষ থেকে ১৩ জনকে উপবৃত্তি দেওয়ার একটি তালিকা দিয়েছিলাম। তার একজনকেও উপবৃত্তির তালিকায় রাখা হয়নি—এ জন্য ছাত্রলীগের নেতা-কর্মীরা ক্ষুব্ধ হয়েছেন।’লোহাগড়া থানার ভারপ্রাপ্ত কর্মকর্তা (ওসি) মো. কামরুজ্জামান বলেন, ওই ছাত্রীর দেওয়া এজাহারের ভিত্তিতে মামলা হচ্ছে। ওই ছাত্রীর সঙ্গে আরও কয়েকজন ছাত্রী থানায় এসেছিলেন। অভিযুক্ত ব্যক্তিদের গ্রেপ্তারের জন্য পুলিশ অভিযানে নেমেছে।
