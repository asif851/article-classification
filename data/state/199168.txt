
নওগাঁর বদলগাছিতে শারীরিক প্রতিবন্ধীদের মধ্যে ছাগল বিতরণ নিয়ে ‘অপরাজিত উন্নয়ন’ নামের একটি বেসরকারি সংস্থার (এনজিও) বিরুদ্ধে প্রতারণার অভিযোগ উঠেছে। প্রতিবন্ধীদের নিজেদের পোষা ছাগলই সংস্থাটি নিজেদের নামে বিতরণ করেছে। তবে সেখানে ছাগল নিয়ে যাওয়া প্রত্যেক প্রতিবন্ধীকে এনজিওটি ৫০০ টাকা করে দিয়েছে।বদলগাছি উপজেলা পরিষদ চত্বরে আজ মঙ্গলবার সকালে সংস্থাটি দশজন প্রতিবন্ধীকে ছাগল বিতরণ ও ছাগল রক্ষণাবেক্ষণের জন্য নগদ টাকা বিতরণের অনুষ্ঠানের আয়োজন করে।এতে উপজেলা পরিষদ চেয়ারম্যান রুমি চৌধুরী ও উপজেলা নির্বাহী কর্মকর্তা (ইউএনও) হুসাইন শওকতকে অতিথি করা হয়। তাঁদের উপস্থিতিতে ১০ জন প্রতিবন্ধীর প্রত্যেককে একটি করে ছাগল ও ৫০০ টাকা করে দেওয়া হয়।এ সময় সংস্থাটির নির্বাহী পরিচালক লায়লা আরজুমান্দ উপস্থিত ছিলেন। অনুষ্ঠানের ব্যানারে লেখা ছিল, ‘প্রতিবন্ধী ব্যক্তিদের আয়বর্ধন কর্মকাণ্ডে বিনা মূল্যে ছাগল বিতরণ’। কিন্তু পরে জানা যায়, ছাগলগুলো প্রতিবন্ধীরা তাঁদের নিজ নিজ বাড়ি থেকে নিয়ে যায়।অনুষ্ঠান শেষে প্রতিবন্ধী ব্যক্তিরা অভিযোগ করে বলেন, অপরাজিতা উন্নয়ন সংস্থার নির্বাহী পরিচালক লায়লা আরজুমান্দ তাঁদের মঙ্গলবার সকালে উপজেলা পরিষদ চত্বরে ছাগল নিয়ে যেতে বলেছিলেন। বলা হয়েছিল তাঁদের ছাগল রক্ষণাবেক্ষণের জন্য টাকা দেওয়া হবে। লায়লা আরজুমান্দের কথামতো তাঁরা নিজেদের ছাগল নিয়ে অনুষ্ঠানে গিয়েছিলেন। কিন্তু সেখানে উপস্থিত হয়ে দেখেন অনুষ্ঠানের ব্যানারে লেখা ‘ছাগল বিতরণ’। অথচ তাঁদের নতুন করে কোনো ছাগল দেওয়া হয়নি। প্রতিবন্ধীদের নিয়ে যাওয়া ছাগলগুলো ও ৫০০ টাকা উপজেলা চেয়ারম্যান ও ইউএনও অনুষ্ঠানে প্রতিবন্ধীদের হাতে তুলে দেন।
চাকরাইল গ্রামের প্রতিবন্ধী দুলালী বলেন, ‘হামি ছাগল বাড়িত থ্যাকে লিয়ে আছি। হামাক পাঁচ শ টাকা দিচে’। একই গ্রামের অন্য এক প্রতিবন্ধী দুলালও একই কথা বলেন।
এ বিষয়ে বদলগাছির ইউএনও হুসাইন শওকত বলেন, ‘অপরাজিত উন্নয়ন নামে একটি বেসরকারি সংস্থার পক্ষ থেকে দশজন প্রতিবন্ধীকে বিনা মূল্যে ছাগল ও ছাগল রক্ষণাবেক্ষণে জন্য পাঁচ শ করে টাকা বিতরণের অনুষ্ঠান ছিলাম। পরে জানলাম বিতরণকৃত ছাগলগুলো প্রতিবন্ধীরা তাঁদের বাড়ি থেকে এনেছিলেন। এ বিষয়ে খোঁজ নেওয়া হচ্ছে। প্রতিবন্ধীদের সঙ্গে তামাশা করার অধিকার কারও নেই।’
অপরাজিত উন্নয়ন সংস্থার নির্বাহী পরিচালক লায়লা আরজুমান্দ বানু মুঠোফোনে প্রথম আলোকে বলেন, কয়েক বছর আগে প্রতিবন্ধীদের ছাগলগুলো দিয়েছিলেন। সমস্যার কারণে তখন অনুষ্ঠান করতে পারেনি। একারণে আজকে অনুষ্ঠান করেছেন। কতদিন আগে ছাগল দিয়েছিলেন?—এমন প্রশ্নে তিনি বলেন, আগের ইউএনও থাকার সময়। সেই সময় সরকারি কিছু টাকা বরাদ্দ এসেছিল।
