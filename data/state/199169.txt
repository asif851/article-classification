
সিলেটের শিশু সামিউল আলম রাজন (১৪) হত্যাকাণ্ডের পরপর দায়িত্ব পালনে গাফিলতির অভিযোগে গতকাল শুক্রবার পুলিশের দুজন উপ–পরিদর্শককে (এসআই) সাময়িক বরখাস্ত করা হয়েছে। একই অভিযোগে একজন পরিদর্শককে প্রত্যাহার করা হয়েছে।সাময়িক বরখাস্ত হওয়া দুই এসআই হলেন সিলেট মহানগরের জালালাবাদ থানার এসআই আমিনুল ইসলাম ও জাকির হোসেন। আর প্রত্যাহার করে নেওয়া হয়েছে একই থানার পরিদর্শক (তদন্ত) আলমগীর হোসেনকে। এঁদের বিরুদ্ধে গাফিলতির অভিযোগ ওঠার পরপরই আমিনুল ইসলামকে প্রত্যাহার করা হয়েছিল।সামিউলের বাবা শেখ আজিজুর রহমান পুলিশের বিরুদ্ধে গাফিলতির অভিযোগ তুললে তা খতিয়ে দেখতে ১৪ জুলাই সিলেট মহানগর পুলিশ তদন্ত কমিটি গঠন করে। ওই তদন্ত প্রতিবেদনের ভিত্তিতে গতকাল পুলিশের তিন কর্মকর্তার বিরুদ্ধে ব্যবস্থা নেওয়া হলো। গত বৃহস্পতিবার রাতে তদন্ত প্রতিবেদন সিলেটের পুলিশ কমিশনারের কাছে দাখিল করা হয়। ৪২৪ পৃষ্ঠার ওই প্রতিবেদনে পুলিশের গাফিলতির বিষয়টি নির্দিষ্ট করে উল্লেখ করা হয়।পুলিশ সূত্র জানায়, গতকাল সন্ধ্যায় মহানগর পুলিশের সদর দপ্তরের নির্দেশে তিনজনের বিরুদ্ধে ব্যবস্থা নেওয়া হয়েছে। গত রাতে ব্যবস্থা নেওয়ার বিষয়টি প্রথম আলোকে নিশ্চিত করেন সিলেট মহানগর পুলিশের অতিরিক্ত উপকমিশনার (গণমাধ্যম) মো. রহমত উল্লাহ।সিলেট মহানগর পুলিশ সূত্র জানায়, ঘটনার মূল হোতা কামরুল ইসলামের দেশ ছেড়ে পালানোর ক্ষেত্রে দুই এসআই আমিনুল ও জাকিরের গাফিলতির প্রমাণ পায় তদন্ত কমিটি। ঘটনার দিন জালালাবাদ থানার ভারপ্রাপ্ত কর্মকর্তা (ওসি) আখতার হোসেন চট্টগ্রামে একটি মামলার সাক্ষী দিতে গিয়েছিলেন। ওই সময় ওসির দায়িত্বে ছিলেন পরিদর্শক আলমগীর হোসেন। তদন্তে দুই এসআইয়ের সঙ্গে পরিদর্শক আলমগীরের যোগসূত্রের প্রমাণও মিলেছে। ওই তিন কর্মকর্তার চার দিনের (৮ জুলাই থেকে ১২ জুলাই) মুঠোফোনের কললিস্ট সংযুক্ত করে দেওয়া হয়েছে তদন্ত প্রতিবেদনে। এতে আসামিপক্ষের সঙ্গে যোগাযোগ ও ঘটনা ধামাচাপা দেওয়ার চেষ্টা করার অভিযোগ ওঠা রাজনীতিকদের কললিস্টও রয়েছে।সিলেটের কুমারগাঁও বাসস্ট্যান্ড এলাকায় ৮ জুলাই খুঁটির সঙ্গে সামিউলকে বেঁধে রোলার দিয়ে পিটিয়ে হত্যা করা হয়। নির্যাতনকারীরাই সামিউলকে নির্যাতনের ভিডিওচিত্র ধারণ করে। ভিডিওচিত্রের সূত্র ধরে ১২ জুলাই প্রথম আলোর শেষ পৃষ্ঠায় ‘নির্মম পৈশাচিক!’ শিরোনামে প্রতিবেদন প্রকাশিত হয়।‘বেশি গাফিলতি’ দেখলে স্বরাষ্ট্রমন্ত্রী নিজেই মনিটরিং করবেন: তদন্ত প্রতিবেদনে পুলিশের ‘বেশি গাফিলতি’ দেখলে স্বরাষ্ট্রমন্ত্রী আসাদুজ্জামান খান কামাল নিজেই মনিটরিং করবেন বলে জানিয়েছেন। গতকাল শুক্রবার দুপুরে সিলেট থেকে ঢাকা ফেরার পথে ওসমানী আন্তর্জাতিক বিমানবন্দরে সাংবাদিকদের তিনি এ কথা জানান। বিমানবন্দরে তদন্ত প্রতিবেদন বিষয়ে সাংবাদিকেরা স্বরাষ্ট্রমন্ত্রীর কাছে জানতে চাইলে তিনি বলেন, ‘আমি কিন্তু ওটা (তদন্ত প্রতিবেদন) এখনো পাইনি, ঢাকায় গিয়ে দেখব।’তদন্তে পুলিশের গাফিলতি পাওয়া গেছে, কী ব্যবস্থা নেওয়া হবে—এ প্রসঙ্গে স্বরাষ্ট্রমন্ত্রী বলেন, ‘গাফিলতি থাকলে তার ব্যবস্থা অবশ্যই হবে। বেশি গাফিলতি যদি দেখি, সেটা আমরা নিজেরাই মনিটরিং করব।’এলাকাবাসীর মানববন্ধন: শিশু সামিউল হত্যার দ্রুত বিচার ও আসামিদের পালাতে সহায়তাকারীদের চিহ্নিত করে শাস্তির দাবিতে গতকাল বিকেলে সামিউল হত্যার ঘটনাস্থলের অদূরে সোনাতলা বাজারে মানববন্ধন ও সমাবেশ করেছেন এলাকাবাসী। বিকেল পাঁচটায় মানববন্ধন শেষে স্থানীয় আহমদ আলীর সভাপতিত্বে সমাবেশে আইনজীবী নূরে আলম সিরাজী, সিলেট সদর উপজেলা পরিষদের সাবেক ভাইস চেয়ারম্যান আবুল কাশেম, সাংবাদিক মকসুদ আহমদ বক্তব্য দেন।
