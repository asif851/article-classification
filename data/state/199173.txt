
নারায়ণগঞ্জের সিদ্ধিরগঞ্জে সিরাজ পাঠান (৬৫) নামের এক ব্যবসায়ীকে পিটিয়ে হত্যা করেছে সন্ত্রাসীরা। আজ বৃহস্পতিবার দুপুর একটার দিকে বাতানপাড়া এলাকায় এই ঘটনা ঘটে। নিহত সিরাজের পরিবারের দাবি, চাঁদার জন্যই সন্ত্রাসীরা তাঁকে হত্যা করেছে।সিরাজের গ্রামের বাড়ি চাঁদপুর জেলার মতলব উপজেলার মাথাভাঙ্গা এলাকায়। তিনি সিদ্ধিরগঞ্জের সিআই খোলা বউ বাজার এলাকায় তাঁর ভায়রা আব্দুল মালেকের বাড়িতে ভাড়া থাকতেন। সিদ্ধিরগঞ্জের শিমরাইল মোড়ে মোবাইল ফোনের দোকান ছিল তাঁর।সিরাজের স্ত্রী হোসনে আরা ও ছেলে মো. জাকারিয়া কনকের ভাষ্য, সিদ্ধিরগঞ্জের মিজমিজি বাতানপাড়া এলাকায় ভায়রা সৌদিপ্রবাসী জাকির হোসেনের নির্মাণাধীন ভবনের কাজের তদারকির কাজ করছিলেন সিরাজ। গত কয়েক দিন ধরে বাতানপাড়ার শুক্কুর ও তার ভাই পাপ্পুসহ কয়েকজন তাঁর কাছে চাঁদা দাবি করে আসছিল। আজ বেলা একটার দিকে তারা পুনরায় সিরাজুল পাঠানের কাছে গিয়ে চাঁদা দাবি করে। এই নিয়ে তাদের মধ্যে বাগ্‌বিতণ্ডা হয়। একপর্যায়ে সন্ত্রাসীরা সিরাজকে লাঠি দিয়ে এলোপাতাড়ি পিটিয়ে গুরুতর আহত করে চলে যায়। পরে ঢাকা মেডিকেল কলেজ হাসপাতালে নেওয়ার পথে তাঁর মৃত্যু হয়।মুঠোফোন বন্ধ থাকায় অভিযোগের ব্যাপারে শুক্কুর ও পাপ্পুর সঙ্গে কথা বলা সম্ভব হয়নি।সিদ্ধিরগঞ্জ থানার ভারপ্রাপ্ত কর্মকর্তা (ওসি) মো. সরাফত উল্লাহ জানান, লাশ ময়নাতদন্তের জন্য নারায়ণগঞ্জ জেনারেল হাসপাতাল মর্গে পাঠানো হয়েছে।জেলা পুলিশের বিশিষ শাখার অতিরিক্ত পুলিশ সুপার মো. জাকারিয়া জানান, চাঁদা না দেওয়ায় বখাটেদের পিটুনিতে ওই ব্যক্তির মৃত্যু হয়েছে। ঘটনার সঙ্গে জড়িতদের শনাক্ত করা হয়েছে। এখন গ্রেপ্তারের চেষ্টা চলছে।
