
জিয়া চ্যারিটেবল ট্রাস্ট দুর্নীতি মামলায় বিএনপি চেয়ারপারসন খালেদা জিয়া আজ সোমবার আদালতে হাজির হননি। আজ তাঁর পক্ষে সময় আবেদন করা হলে আদালত আগামী ৫ মে আত্মপক্ষ সমর্থনের জন্য নতুন তারিখ ধার্য করেন।এর আগে ১৭ এপ্রিল খালেদা জিয়ার আইনজীবীরা মামলার তদন্ত কর্মকর্তাকে পুনরায় জেরা করতে আবেদন জানালে আদালত তা নাকচ করে দেন। ওই আদেশের বিরুদ্ধে খালেদা জিয়ার আইনজীবীরা হাইকোর্টে আবেদন করেন। ওই আবেদন নিষ্পত্তি না হওয়া পর্যন্ত শুনানি মুলতবি রাখার আবেদন জানান আইনজীবীরা। শুনানি শেষে ঢাকার বিশেষ জজ আদালত-৩–এর বিচারক আবু আহমেদ জমাদার এই তারিখ ধার্য করেন।জিয়া চ্যারিটেবল ট্রাস্টের নামে অবৈধভাবে ৩ কোটি ১৫ লাখ ৪৩ হাজার টাকা লেনদেনের অভিযোগে ২০১০ সালের ৮ আগস্ট তেজগাঁও থানায় মামলা করে দুদক। তদন্ত শেষে খালেদা জিয়াসহ চারজনের বিরুদ্ধে অভিযোগপত্র দেয় দুদক। বাকি তিন আসামি হলেন জিয়াউল ইসলাম, মনিরুল ইসলাম খান ও হারিছ চৌধুরী। প্রথম দুজন জামিনে আছেন। হারিছ চৌধুরী পলাতক। তাঁর বিরুদ্ধে গ্রেপ্তারি পরোয়ানা রয়েছে।
