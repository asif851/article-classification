
চট্টগ্রামে স্ত্রীকে হত্যার দায়ে আশ্রাফ আলী (৪০) নামের এক ব্যক্তিকে মৃত্যুদণ্ডাদেশ দিয়েছেন আদালত। আজ বুধবার দ্বিতীয় অতিরিক্ত চট্টগ্রাম জেলা ও দায়রা জজ মো. সিরাজুদ্দৌলাহ কুতুবী আসামির অনুপস্থিতিতে এ রায় দেন।
মৃত্যুদণ্ডাদেশ প্রাপ্ত আশ্রাফ সাতকানিয়া উপজেলার মাদার্শা গ্রামের আবদুর রহমানের ছেলে।
মামলার বিবরণীর বরাত দিয়ে দ্বিতীয় অতিরিক্ত জেলা ও দায়রা জজ আদালতের সরকারি কৌঁসুলি (পিপি) এম এ নাছের চৌধুরী বলেন, ২০১০ সালের ৬ ফেব্রুয়ারি সাতকানিয়ার মাদার্শা গ্রামে স্ত্রী ছেনোয়ারা বেগমকে শ্বাসরোধ করে হত্যা করেন আশ্রাফ আলী। এরপর বাড়ি থেকে প্রায় এক কিলোমিটার দূরে লাশটি মাটির নিচে পুঁতে রাখেন তিনি। ওই দিন রাতেই পুলিশ লাশটি উদ্ধার করে। এ ঘটনায় নিহত ছেনোয়ারার বাবা আবু মিয়া বাদী হয়ে সাতকানিয়া থানায় হত্যা মামলা দায়ের করেন।
পিপি এম এ নাছের চৌধুরী আরও বলেন, তদন্ত শেষে ওই বছরের ১০ জুলাই পুলিশ আশ্রাফের বিরুদ্ধে অভিযোগপত্র দেয়। ১২ জন সাক্ষীর সাক্ষ্য শেষে আজ আদালত এ রায় দেন। আসামি আশ্রাফ জামিনে গিয়ে পলাতক রয়েছেন।
