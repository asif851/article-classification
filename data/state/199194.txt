
ঢাকাসহ ছয় জেলায় সড়ক দুর্ঘটনায় নয়জন নিহত হয়েছেন। বৃহস্পতিবার সন্ধ্যা থেকে শুক্রবার বিকেল পর্যন্ত এসব দুর্ঘটনা ঘটে। এর মধ্যে বগুড়ার শেরপুরে ট্রাক ও বাসের মুখোমুখি সংঘর্ষে দুজন এবং নোয়াখালীতে দুটি মোটরসাইকেল নিয়ন্ত্রণ হারিয়ে দুজন নিহত হন। এ নিয়ে গত এক সপ্তাহে দেশের বিভিন্ন স্থানে সড়ক দুর্ঘটনায় ৯৪ জনের প্রাণ গেল।
প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিদের পাঠানো খবর: বগুড়ার শেরপুরের গাড়িদহ এলাকায় একটি পেট্রলপাম্পের সামনে ঢাকা-রংপুর মহাসড়কে শুক্রবার দুপুরে ট্রাক ও যাত্রীবাহী বাসের মুখোমুখি সংঘর্ষে দুজন নিহত ও কয়েকজন আহত হন। হতাহত ব্যক্তিরা সবাই বাসের যাত্রী ছিলেন। দুর্ঘটনায় বাস ও ট্রাকের সামনের অংশ দুমড়েমুচড়ে গেছে। নিহত দুজনের একজন দুলাল হোসেন (৪০)। অপরজন অজ্ঞাতনামা (৩২)। পুলিশ বলেছে, আহত ব্যক্তিদের উদ্ধার করে বগুড়ার শহীদ জিয়াউর রহমান মেডিকেল কলেজ হাসপাতালে নেওয়ার পর দুলাল মারা যান। তাঁর বাড়ি নওগাঁয়। অপরজন মারা যান শেরপুর উপজেলা স্বাস্থ্য কমপ্লেক্সে নেওয়ার পথে। উপজেলা ফায়ার সার্ভিসের কর্মকর্তা মো. সোহেল রানা বলেন, বাসটির চাকা ফেটে গেলে ট্রাকের সঙ্গে মুখোমুখি সংঘর্ষ হয়। পুলিশ ও স্থানীয় লোকজন বলেছে, নোয়াখালীর বেগমগঞ্জের সেতুভাঙ্গা এলাকায় ফেনী-নোয়াখালী সড়কে সকাল নয়টার দিকে দ্রুতগতির একটি বাসের ধাক্কায় রিকশাচালক মো. লোকমান (৩৪) সড়কের পাশে ছিটকে পড়েন। ঘটনাস্থলেই তাঁর মৃত্যু হয়। স্থানীয় লোকজনের সহায়তায় পরিবারের সদস্যরা লাশ বাড়িতে নিয়ে যান। বেলা ১১টার দিকে কোম্পানীগঞ্জের চরএলাহী এলাকায় দুটি মোটরসাইকেল পাল্লা দিয়ে চালানোর সময় নিয়ন্ত্রণ হারিয়ে সড়কের পাশের গাছের সঙ্গে ধাক্কা খায়। এতে ওই দুই মোটরসাইকেলে থাকা চার বন্ধু গুরুতর আহত হন। চারজনকেই উপজেলা স্বাস্থ্য কমপ্লেক্সে নেওয়া হলে চিকিৎসক লোকমান হোসেন ওরফে সোহাগকে (২৮) মৃত ঘোষণা করেন। বাকি তিনজনের মধ্যে মো. সমিরকে (২৫) আশঙ্কাজনক অবস্থায় ঢাকা মেডিকেল কলেজ হাসপাতালে ভর্তির পর সন্ধ্যায় তাঁর মৃত্যু হয়। আহত বাকি দুজন উপজেলা স্বাস্থ্য কমপ্লেক্সে চিকিৎসাধীন। নিহত লোকমান কোম্পানীগঞ্জের চরকাঁকড়া ইউনিয়নের ৪ নম্বর ওয়ার্ডের মো. শাহজাহানের ছেলে। একই এলাকার সমিরের বাবার নাম আবদুল হাই। সড়ক দুর্ঘটনায় তিনজনের মৃত্যুর বিষয়টি নিশ্চিত করেন কোম্পানীগঞ্জ থানার ওসি সৈয়দ ফজলে রাব্বী ও বেগমগঞ্জ থানার ওসি মোহাম্মদ সাজেদুর রহমান। ঢাকার আশুলিয়ার বাইপাইল বাসস্ট্যান্ডে নবীনগর-কালিয়াকৈর সড়কে সকালে ট্রাকের চাপায় রেজাউল (২৫) নামে এক যুবক নিহত হয়েছেন। তিনি আশুলিয়ায় একটি পরিবহন কোম্পানির বাসের চেকার ছিলেন। বাসের অপেক্ষায় সড়কে দাঁড়িয়ে থাকার সময় ট্রাকটি তাঁকে চাপা দিলে ঘটনাস্থলে তিনি মারা যান। পুলিশ ট্রাক জব্দ করলেও চালক পালিয়েছেন।
ঢাকা-বরিশাল মহাসড়কে বরিশালের গৌরনদীতে বৃহস্পতিবার সন্ধ্যায় বেপরোয়া গতির মোটরসাইকেলের ধাক্কায় গুরুতর আহত হন উষা রানী শীল (৭৫) নামে এক বৃদ্ধা। তাঁকে বরিশাল শের-ই-বাংলা মেডিকেল কলেজ হাসপাতালে ভর্তির পর তিনি মারা যান। পুলিশ মোটরসাইকেলটি আটক করলেও চালক পালিয়েছেন। উষার বাড়ি উপজেলার রামসিদ্ধি গ্রামে। নীলফামারীর জলঢাকার কাঁঠালী ইউনিয়নের কাঁঠালী বাজার নামক স্থানে শুক্রবার বিকেলে বালু পরিবহনকালে ট্রাক্টরসহ একটি ট্রলি উল্টে গিয়ে প্রকাশ চন্দ্র রায় (২৩) নামে এক শ্রমিক ঘটনাস্থলেই নিহত হন। প্রকাশের বাড়ি বালাগ্রাম ইউনিয়নের ছিট মীরগঞ্জ গ্রামে।
নাটোরের গুরুদাসপুরের নাজিরপুর ইউনিয়নের বীরবাজার এলাকায় সকালে শ্যালোচালিত অবৈধ পাওয়ার ট্রলির সঙ্গে সংঘর্ষে ঘটনাস্থলে আবদুল আলিম (২৮) নামে এক মোটরসাইকেলচালক নিহত হয়েছেন। তিনি নাটোর সদর থানার বাগরোম এলাকার ওয়াজেদ আলীর ছেলে। পুলিশ ট্রলিটি আটক করলেও চালক পলাতক।
