
রাজধানীর পয়ঃব্যবস্থাপনা সেবা সম্প্রসারণের লক্ষ্যে দাশেরকান্দিতে একটি শোধনাগার নির্মাণের কাজ শুরু করেছে ঢাকা ওয়াসা। চীনের এক্সিম ব্যাংক, বাংলাদেশ সরকার এবং ঢাকা ওয়াসার অর্থায়নে এটি হচ্ছে। এ জন্য খরচ হবে তিন হাজার ৩১৭ কোটি টাকা। ২০১৯ সালে প্রকল্পের কাজ শেষ হবে।
আজ রোববার চীনের ঠিকাদারি প্রতিষ্ঠান হাইড্রোচায়না করপোরেশনের সঙ্গে ঢাকা ওয়াসা এ ব্যাপারে বাণিজ্যিক চুক্তি করে। ঢাকা ওয়াসার ব্যবস্থাপনা পরিচালক তাকসিম এ খান এবং হাইড্রোচায়নার ভাইস প্রেসিডেন্ট চেন গুয়ানফু চুক্তিতে স্বাক্ষর করেন।পরে চেন গুয়ানফু বলেন, ঢাকায় একটি আধুনিক পয়ঃব্যাবস্থাপনা অবকাঠামো গড়ে তোলার জন্য তাঁরা সর্বোচ্চ চেষ্টা চালিয়ে যাবেন।অনুষ্ঠানে স্থানীয় সরকার, পল্লি উন্নয়ন ও সমবায় মন্ত্রণালয়ের অতিরিক্ত সচিব আকমার আল হোসাইন, ঢাকা ওয়াসা বোর্ডের সদস্য শাহজাহান খান, আবদুল জলিল ভূঁইয়া, ঢাকা ওয়াসা কর্মকর্তা সিরাজউদ্দিন এবং প্রকল্প পরিচালক মোহসীন আলী বক্তব্য রাখেন।দাশেরকান্দি ছাড়াও উত্তরা, মিরপুর ও রায়েরবাজারে তিনটি শোধনাগার হবে বলে জানিয়েছে ওয়াসা।
