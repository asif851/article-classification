
ভারতের প্রধানমন্ত্রী নরেন্দ্র মোদি আগামী ৬ জুন দুই দিনের সফরে বাংলাদেশ যাচ্ছেন। কিন্তু এই সফরে পশ্চিমবঙ্গের মুখ্যমন্ত্রী মমতা বন্দ্যোপাধ্যায় তাঁর সঙ্গী হচ্ছেন, নাকি হচ্ছেন না—এই দ্বিধার মধ্যে ভারতের কেন্দ্রীয় প্রশাসনকে গত বৃহস্পতিবার পর্যন্ত ঝুলিয়ে রেখেছিলেন তিনি। তবে ওই দিন পররাষ্ট্রমন্ত্রী সুষমা স্বরাজের ফোন পেয়েই সফরসঙ্গী হওয়ার বিষয়টি নিশ্চিত করেন মমতা।টাইমস অব ইন্ডিয়ার এক খবরে বলা হয়েছে, সুষমা স্বরাজের আগে প্রধানমন্ত্রী মোদির কার্যালয় থেকে ফোন করে মমতাকে মূলত দুটি বিষয়ে নিশ্চয়তা দেওয়া হয়। এক. মোদির ঢাকা সফরে তিস্তার পানিবণ্টন চুক্তি প্রসঙ্গে কোনো কথা হবে না। দুই. ছিটমহল বিনিময়ের পর পশ্চিমবঙ্গের নতুন নাগরিকদের পুনর্বাসনের বিষয়টির মীমাংসা করা হবে।এরপরই মমতার সঙ্গে কথা বলেন সুষমা স্বরাজ। তখন ঢাকা সফরে রাজি হন পশ্চিমবঙ্গের মুখ্যমন্ত্রী। তবে প্রধানমন্ত্রী নরেন্দ্র মোদির সফরসঙ্গী হয়ে নয়। নয়াদিল্লির একটি সূত্র জানায়, মোদি ঢাকা যাওয়ার আগের দিন ৫ জুন শুক্রবার রাতে তিনি সেখানে পৌঁছাবেন। দেশে ফিরে আসবেন ৬ জুন রাতে। মোদি ফিরবেন পরের দিন।গত মাসের শুরুতে সীমান্ত চুক্তি বাস্তবায়নের জন্য ভারতের রাজ্যসভা ও লোকসভায় সংবিধান সংশোধনী বিল পাস হওয়ায় মোদির দুই দিনের ঢাকা সফর নিশ্চিত হয়। এ সফরে তিস্তা চুক্তি সই না হলেও তিনি শিগগিরই চুক্তি সইয়ের ব্যাপারে বাংলাদেশকে আশ্বাস দিয়ে যাবেন। বাংলাদেশের প্রধানমন্ত্রী শেখ হাসিনার সঙ্গে মোদির প্রতীকী ছিটমহল বিনিময় করার কথা রয়েছে। মমতা ওই প্রতীকী ছিটমহল বিনিময় অনুষ্ঠানে উপস্থিত থাকবেন।
