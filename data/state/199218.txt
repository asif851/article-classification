
নানা আয়োজনের মধ্য দিয়ে সিলেটের বিয়ানীবাজারে ৬৩তম নানকার কৃষক বিদ্রোহ দিবস পালিত হয়েছে।গতকাল রোববার বিয়ানীবাজার সাংস্কৃতিক কমান্ডের উদ্যোগে বিয়ানীবাজারের সানেশ্বর উলুউরি গ্রামে নির্মিত স্মৃতিসৌধে পুষ্পার্ঘ্য অর্পণ ও আলোচনা অনুষ্ঠানের আয়োজন করা হয়। বিয়ানীবাজার সাংস্কৃতিক কমান্ডের সাধারণ সম্পাদক আবদুল ওয়াদুদের সভাপতিত্বে অনুষ্ঠানে প্রধান অতিথি ছিলেন প্রবীণ শিক্ষক নিবারণ চন্দ্র দাস। বিশেষ অতিথি ছিলেন তিলপারা ইউনিয়ন পরিষদের সাবেক চেয়ারম্যান এমাদ উদ্দিন ও বাংলাদেশ ছাত্র ইউনিয়নের সিলেট জেলা সংসদের সাংগঠনিক সম্পাদক পাপলু বাঙ্গালী। স্মৃতিসৌধে পুষ্পার্ঘ্য অর্পণ করে বিয়ানীবাজার সাংস্কৃতিক কমান্ড, প্রথম আলো বিয়ানীবাজার বন্ধুসভা, নানকার স্মৃতিসৌধ রক্ষণাবেক্ষণ কমিটি, উলুউরি উন্নয়নমুখী যুব সংঘসহ সানেশ্বর উলুউরি গ্রামের মানুষ। ঘৃণ্য নানকার প্রথা রদ করার দাবি ও জমিদারি ব্যবস্থার বিরুদ্ধে সংগ্রাম করে ১৯৪৯ সালের ১৮ আগস্ট সানেশ্বর উলুউরি গ্রামের সুনাই নদীর তীরে ইপিআরের ছোড়া গুলিতে প্রাণ হারান পাঁচজন কৃষক। এর প্রায় ১৫ দিন আগে সানেশ্বরে সুনাই নদীর বুকে জমিদারের লাঠিয়ালদের হামলায় প্রাণ হারান একজন মাঝি। তাঁদের এই আত্মত্যাগের ফলেই ১৯৫০ সালে তৎকালীন পাকিস্তান সরকার জমিদারি ব্যবস্থা বাতিল ও নানকার প্রথা রদ করে কৃষকদের জমির মালিকানার স্বীকৃতি দিতে বাধ্য হয়।
