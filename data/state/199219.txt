
রাজধানী ঢাকায় টানা দুদিন ভ্যাপসা গরম ছিল। এতে প্রাণ আইঢাই নগরবাসীর। শনিবার সকালের ঝোড়ো হাওয়া ও বৃষ্টিতে সেই অস্বস্তি দূর হয়ে স্বস্তি নেমে এসেছে।
আবহাওয়া অধিদপ্তর জানায়, এই কালবৈশাখী ঢাকা ছাড়াও দেশের প্রায় সব অঞ্চলেই হচ্ছে। তবে রাজশাহী ও খুলনা অঞ্চলে এর মাত্রা কম।
ঝড়বৃষ্টির কারণে চট্টগ্রাম, মোংলা, পায়রা সমুদ্রবন্দর ও কক্সবাজারকে ৩ নম্বর সতর্কসংকেত দেখিয়ে যেতে বলা হয়েছে।
গত বৃহস্পতিবার সকালের পর ঢাকাসহ দেশের বেশির ভাগ জায়গা বৃষ্টিহীন হয়ে পড়ে। লাফিয়ে লাফিয়ে বাড়ে তাপমাত্রা। ৯ জুন ঢাকার সর্বোচ্চ তাপমাত্রা ছিল ৩১ দশমিক ৫ ডিগ্রি সেলসিয়াস, পর দিন যা ৩৫ ডিগ্রি সেলসিয়াসে পৌঁছায়। এ ছাড়া কুষ্টিয়া, রাজশাহী, বগুড়া, ময়মনসিংহ ও ফরিদপুর অঞ্চলে বয়ে যাচ্ছিল তাপপ্রবাহ।
আবহাওয়া অধিদপ্তরের আবহাওয়াবিদ আবদুর রহমান প্রথম আলোকে বলেন, আজ ঝড়বৃষ্টি না হলে গরম আরও বাড়ত। তবে বৃষ্টির ফলে তাপমাত্রা কমে আসবে।
