
প্রধানমন্ত্রী শেখ হাসিনা আজ জাপান জাতীয় প্রেসক্লাবের (জেএনপিসি) দর্শনার্থী খাতায় বঙ্গবন্ধু শেখ মুজিবুর রহমানের স্বাক্ষর দেখে আবেগাপ্লুত হয়ে পড়েন।বঙ্গবন্ধু জাপান সফরকালে ১৯৭৩ সালের ২৯ অক্টোবর জেএনপিসি পরিদর্শন করেন। পরিদর্শন শেষে তিনি ক্লাবের দর্শনার্থী খাতায় স্বাক্ষর করেন। খবর বাসসের।স্বাক্ষর খাতায় বঙ্গবন্ধু বাংলা ও ইংরেজিতে নিজের নাম (শেখ মুজিবুর রহমান) লিখে শুধু স্বাক্ষর করেন। স্বাক্ষরের নিচে তারিখ দেন ২৯-১০-৭৩। তবে তিনি কোনো মন্তব্য করেননি।দীর্ঘ ৪০ বছর পর বঙ্গবন্ধুর কন্যা প্রধানমন্ত্রী শেখ হাসিনা জাপানে তাঁর চার দিনের সরকারি সফরের শেষ দিনে আজ জাপান জাতীয় প্রেসক্লাব পরিদর্শন করেন।প্রধানমন্ত্রী স্থানীয় সময় সকাল ১০টায় ক্লাবে যান এবং প্রথমেই দর্শনার্থী খাতা দেখেন। সেখানে বাবার স্বাক্ষর দেখে তিনি আবেগ্লাপুত হয়ে পড়েন।প্রেসক্লাবের কনফারেন্স রুমে জাপানের স্থানীয় সংবাদকর্মীদের সঙ্গে আলাপকালে প্রধানমন্ত্রী বলেন, ‘এ স্বাক্ষর দেখে আমি আবেগাপ্লুত হয়ে পড়ি। ঐতিহাসিক এ স্বাক্ষর সংরক্ষণ করায় আমি ক্লাব কর্তৃপক্ষকে ধন্যবাদ জানাই।’প্রধানমন্ত্রী পরে দর্শনার্থী খাতায় স্বাক্ষর করেন। সেখানে তিনি বাংলায় মন্তব্য করেন, ‘আমার আন্তরিক শুভেচ্ছা রইলো।’প্রেসক্লাব কর্তৃপক্ষ প্রধানমন্ত্রীকে কিছু উপহার দেন। তিনিও বাংলাদেশের প্রাকৃতিক দৃশ্যসংবলিত একটি পেইন্টিং তাদের উপহার দেন।এ সময় অন্যান্যের মধ্যে অ্যাম্বাসেডর অ্যাট লার্জ এম জিয়াউদ্দিন, প্রধানমন্ত্রীর গণমাধ্যম উপদেষ্টা ইকবাল সোবহান চৌধুরী, মুখ্য সচিব আবদুস সোবহান সিকদার, ইআরডি সচিব মো. মেছবাহউদ্দিন, পররাষ্ট্র সচিব শহীদুল হক, প্রধানমন্ত্রী বিশেষ সহকারী মাহবুবুল হক শাকিল ও ডেপুটি প্রেস সচিব বিজন লাল দেব উপস্থিত ছিলেন।অনুষ্ঠানে জেএনপিসির সেক্রেটারি জেনারেল সুচি ইতাবু সূচনা বক্তব্য দেন।
