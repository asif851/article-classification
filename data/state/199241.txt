

প্রধানমন্ত্রী শেখ হাসিনা শারীরিক প্রতিবন্ধীদের মেধা বিকাশে এগিয়ে আসতে দেশের ধনী ব্যক্তিদের প্রতি আহ্বান জানিয়েছেন। তিনি বলেন, ‘দেশে ধনী ব্যক্তির কোনো অভাব নেই। প্রতিবন্ধীদের মেধা বিকাশে এগিয়ে আসতে আমি তাদের প্রতি আহ্বান জানাই।’সম্প্রতি ভারতে টি-টোয়েন্টি সিরিজ জয় উপলক্ষে বাংলাদেশ ক্রিকেট অ্যাসোসিয়েশন ফর দ্য ফিজিক্যালি চ্যালেঞ্জডের কর্মকর্তা ও খেলোয়াড়েরা আজ বুধবার সকালে গণভবনে প্রধানমন্ত্রীর সঙ্গে দেখা করতে গেলে তিনি এ কথা বলেন।প্রধানমন্ত্রী বলেন, প্রতিবন্ধীদের যথাযথ সুযোগ-সুবিধা দেওয়া গেলে তাঁরাও নিজেদের দেশের সোনার সন্তান হিসেবে প্রমাণ রাখতে পারবে। এ সময় তিনি দেশের বালক-বালিকাদের সাফল্য যথাযথভাবে তুলে না ধরার জন্য সংবাদমাধ্যমের সমালোচনা করেন। তিনি বলেন, ‘আমাদের জন্য এটি খুবই দুঃখজনক, সংবাদপত্রগুলোতে সফলতার খবর শিরোনাম হয় না; বরং তারা অন্যের সমালোচনায় ব্যস্ত।’
অনুষ্ঠানে অন্যদের অটিজম বিশেষজ্ঞ ও প্রধানমন্ত্রীর মেয়ে সায়মা হোসেন পুতুল, সংস্থার প্রধান পৃষ্ঠপোষক ও ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক, পৃষ্ঠপোষক ও অর্থনীতিবিদ আবুল বারকাত, সংস্থার প্রেসিডেন্ট অধ্যাপক শেখ আবদুস সালাম ও জেনারেল সেক্রেটারি মুকসেদুর রহমান বক্তব্য দেন।
এ সময় অন্যদের মধ্যে অ্যাম্বাসেডর এট-লার্জ এম জিয়াউদ্দিন, প্রধানমন্ত্রীর মুখ্য সচিব আবদুস সোবহান শিকদার ও প্রধানমন্ত্রীর প্রেস সচিব এ কে এম শামীম চৌধুরী অনুষ্ঠানে উপস্থিত ছিলেন।
খেলোয়াড় ও কর্মকর্তাদের অভিনন্দন জানিয়ে শেখ হাসিনা বলেন, ভারতের মাটিতে এ জয় বড় ধরনের অর্জন। প্রধানমন্ত্রী সংস্থা গঠনে সংস্থার সংশ্লিষ্ট সবাইকে ধন্যবাদ জানিয়ে প্রতিবন্ধীদের কল্যাণে এটিকে চমত্কার ভাবনা হিসেবে উল্লেখ করেন। বাসস
