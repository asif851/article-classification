
পরিবারের সঙ্গে ঈদ আনন্দ ভাগাভাগির জন্য ঘরে ফিরতে ব্যাকুল স্বল্প আয়ের মানুষগুলো চড়েছিলেন সিমেন্টবোঝাই ট্রাকে। ট্রাকে বসেই অনেকে বাড়িতে ফোন করে জানিয়েছিলেন, সকালেই হয়তো পৌঁছাবেন প্রিয়জনের কাছে। অপেক্ষায় ছিল পরিবার। প্রিয় শিশুসন্তান অপেক্ষায় ছিল, বাবা নতুন জামা নিয়ে আসছেন। বাবা-মা অপেক্ষায় ছিলেন, প্রিয় সন্তান বুকে ফিরছে। কিন্তু আনন্দের মুহূর্তের জন্য সেই অপেক্ষা তাঁদের কাছে নামল বিষাদ হয়ে।
গাজীপুর থেকে রওনা হওয়া ট্রাকটি গতকাল শনিবার ভোরে উল্টে যায় রংপুরের পীরগঞ্জে। সিমেন্টের বস্তার নিচে চাপা পড়ে প্রাণ যায় ১৬ জনের। আনন্দের বদলে স্বজনের কাছে পৌঁছাল প্রিয়জনের লাশ। এ দুর্ঘটনায় আহত আরও ১০ জন ছটফট করছেন হাসপাতালে।
এ ছাড়া গাজীপুরসহ আরও নয় জেলায় গত শুক্রবার রাত থেকে গতকাল শনিবার সন্ধ্যা পর্যন্ত ২৪ ঘণ্টায় সড়কে প্রাণ গেছে আরও ১৫ জনের। তাঁদের মধ্যে কালিয়াকৈরে ট্রাক-লেগুনা সংঘর্ষে চারজন নিহত হন। এ নিয়ে গত ১৩১ দিনে দেশের বিভিন্ন জেলায় সড়ক দুর্ঘটনায় নিহত হলেন ১ হাজার ১৭১ জন। প্রত্যক্ষদর্শী ও পুলিশের বরাতে প্রথম আলোর নিজস্ব প্রতিবেদক ও প্রতিনিধিদের পাঠানো খবর:
রংপুরের পীরগঞ্জ উপজেলার কলাবাগান নামক স্থানে রংপুর-বগুড়া মহাসড়কে গতকাল ভোর পাঁচটার দিকে দ্রুতগতিতে ছুটতে থাকা সিমেন্টবোঝাই ট্রাকটি গাছের সঙ্গে ধাক্কা লেগে উল্টে যায়। ঘটনাস্থলেই ১১ জন ও পীরগঞ্জ উপজেলা স্বাস্থ্য কমপ্লেক্সে আরও পাঁচজন মারা যান। আহত হন অন্তত ১০ জন। তাঁরাও এই কমপ্লেক্স ও রংপুর মেডিকেল কলেজ হাসপাতালে যন্ত্রণায় ছটফট করছেন।
হতাহত নারী-পুরুষেরা সবাই গাজীপুরের একটি পোশাক কারখানার কর্মী। আয় অল্প। স্বজনের সঙ্গে ঈদ করতে অল্প টাকায় গাজীপুর থেকে লালমনিরহাটগামী ট্রাকের ওপর উঠে বসেন। দুর্ঘটনায় নিহত ব্যক্তিদের মধ্যে একই পরিবারের চারজন রয়েছেন। এই চারজনসহ নিহত ১২ জনের বাড়ি লালমনিরহাটের কালীগঞ্জ উপজেলার একই এলাকায়।
একই পরিবারের নিহত চারজন হলেন কালীগঞ্জের চাঁপারহাট গ্রামের আইয়ুব আলীর ছেলে আলমগীর, সাদ্দাম হোসেন, সাদ্দামের শ্যালক দেলোয়ার হোসেন এবং তাঁর চাচাতো ভাই মনির হোসেন। নিহত অন্য ব্যক্তিরা হলেন একই গ্রামের মজনু মিয়া, সুবর্ণা খাতুন, উত্তর বত্রিশ হাজারী গ্রামের কোহিনুর ইসলাম, শহিদুল ইসলাম, বালাপাড়া গ্রামের মহসিন, উত্তর বালাপাড়া গ্রামের আনোয়ার হোসেন, আদিতমারী উপজেলার মহিষঘোছা গ্রামের রবিউল ইসলাম, আজিজুল ইসলাম, ময়মনসিংহের ভালুকার বালুঝুড়ি গ্রামের জসিমুদ্দিন ও কুড়িগ্রামের ফুলবাড়ীর সোনাকাজি গ্রামের নাশিদা আক্তার, ঝিনাইদহের শৈলকুপার আনিসুজ্জামান ও তাঁর স্ত্রী শামসুন্নাহার।
দুর্ঘটনায় আহত খলিলুর রহমান রংপুর মেডিকেলে চিকিৎসাধীন। এই যুবক ভাঙা ভাঙা গলায় বর্ণনা দিচ্ছিলেন দুর্ঘটনার। বললেন, ‘পীরগঞ্জ বাসস্ট্যান্ডে ট্রাক থেমেছিল। কয়েকজন সেখানে নেমে যান। আবার ট্রাকটি চলতে থাকে। এপাশ-ওপাশ করি হেলিদুলি ট্রাক চলবার থাকে। হামরাও ট্রাকের ওপর দোলাদুলি করবার থাকি। হামরা ভয়ে ট্রাকের ওপর থাকি ড্রাইভারকে চিৎকার দিয়া বলবার থাকি, আস্তে চালান। ১০ মিনিটের মধ্যে ট্রাকটি উল্টে যায়। চোখ খুলি দেকপার পাই হাসপাতালোত।’ রংপুর মেডিকেলে চিকিৎসাধীন মমিনুল ইসলামও একই রকম কথা বলেন।
গাজীপুরের কালিয়াকৈরের মৌচাক এলাকায় গতকাল দুপুরে ঢাকা-টাঙ্গাইল মহাসড়কে গরুবোঝাই ট্রাকের সঙ্গে যাত্রীবাহী লেগুনার মুখোমুখি সংঘর্ষে চারজন নিহত হয়েছেন। আহত হয়েছেন অন্তত ১০ জন। নিহত ব্যক্তিদের পরিচয় পাওয়া যায়নি। তাঁদের মধ্যে একজন নারী (৩০)। গাজীপুরের কোনাবাড়ী থেকে লেগুনাটি ঈদযাত্রী নিয়ে কালিয়াকৈরের চন্দ্রায় যাচ্ছিল। সংঘর্ষে সেটি দুমড়ে-মুচড়ে সড়কের পাশে ছিটকে পড়ে।
টাঙ্গাইলের মির্জাপুর বাইপাসের পোষ্টকামুরী ও দেওহাটা-ধেরুয়া এলাকার মাঝামাঝি ঢাকা-টাঙ্গাইল মহাসড়কে পৃথক দুর্ঘটনায় এক ট্রাকচালক নিহত ও ছয়জন আহত হয়েছেন। গতকাল ভোর চারটার দিকে পোষ্টকামুরীতে বাস-ট্রাকের সংঘর্ষে ঘটনাস্থলেই নিহত হন মিঠু মিয়া (৩০)। আহত হন চারজন। বেঙ্গল কারখানার সামনে শুক্রবার রাতে দুই ট্রাকের সংঘর্ষে এক ট্রাকচালক ও তাঁর সহকারী আহত হন।
কুমিল্লা-চাঁদপুর আঞ্চলিক মহাসড়কের কুমিল্লা জেলার লাকসামের ফুলুয়া এলাকায় গতকাল বিকেল ৫টার দিকে কাভার্ড ভ্যান ও সিএনজিচালিত অটোরিকশার মুখোমুখি সংঘর্ষে তিনজন নিহত ও দুজন আহত হয়েছেন। নিহত ব্যক্তিরা হলেন কুমিল্লার বরুড়ার কাকৈরতলা গ্রামের খাদিজা আক্তার (৩৭) ও মমিনুল হক তালুকদার (৬৫) এবং চাঁদপুরে কচুয়ার উচিতগাবা গ্রামের কাইছার আহমেদ (২৫)।
এ ছাড়া কুমিল্লার দাউদকান্দির গৌরীপুর বাসস্ট্যান্ডে শুক্রবার রাতে ঢাকা-চট্টগ্রাম মহাসড়কে গাড়ির চাপায় অজ্ঞাতনামা একজন নারী (৩৫), রাজবাড়ী সদর উপজেলার রায়নগর গ্রামে গতকাল সন্ধ্যায় ট্রাকের ধাক্কায় একজন, সিরাজগঞ্জের শাহজাদপুরের পাথালিয়াপাড়া সড়কে শুক্রবার সন্ধ্যায় ভটভটির চাকায় পিষ্ট হয়ে পোশাককর্মী তারা মিয়া (১৩) নামের এক কিশোর, পিরোজপুরের কাউখালী-বেকুটিয়া সংযোগ সড়কে গতকাল দুপুরে মোটরসাইকেলের ধাক্কায় বৃদ্ধ শামসুল হক তালুকদার (৭৫), গাইবান্ধার গোবিন্দগঞ্জে গতকাল সকালে দুটি যাত্রীবাহী বাসের সংঘর্ষে রানা মিয়া (২৮) নামের এক চালক, বগুড়ার শাজাহানপুরের মাঝিড়া বন্দরে ঢাকা-রংপুর মহাসড়কে পণ্যবাহী ট্রাকচাপায় জাকারিয়া হোসেন (১৪) নামে এক স্কুলছাত্র, ব্রাহ্মণবাড়িয়ার বিজয়নগরে গতকাল বিকেলে ঢাকা-সিলেট মহাসড়কে বাসের ধাক্কায় যুবক উসমান মিয়া (৩৫) নিহত হন।
