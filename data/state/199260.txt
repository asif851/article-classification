
নোয়াখালীর চাটখিল পৌর শহরের ভিমপুর এলাকার মাসি ব্যাপারীর বাড়ির দুটি বসতঘরে ডাকাতি হয়েছে।গত শনিবার দিবাগত রাতে এ ঘটনা ঘটে। এ সময় ডাকাতের হামলায় তিনজন আহত হয়েছেন। তাঁরা হলেন মো. রাজু (২৫), লাকি আক্তার (২১) ও মো. ফরহাদ (২০)। গুরুতর আহত রাজুকে প্রথমে চাটখিল উপজেলা স্বাস্থ্য কমপ্লেক্সে ভর্তি করা হয়। পরে অবস্থার অবনতি হলে তাঁকে ঢাকা মেডিকেল কলেজ হাসপাতালে স্থানান্তর করা হয়।পুলিশ ও স্থানীয় সূত্র জানায়, শনিবার দিবাগত রাত তিনটার দিকে ভিমপুর গ্রামের মাসি ব্যাপারীর বাড়িতে ১০-১২ জন সশস্ত্র ডাকাত হানা দেয়। ডাকাতেরা বাড়ির নেছার আহমেঞ্চদ ও জয়নাল আবদিনের বসতঘরের দরজা ভেঙে ভেতরে প্রবেশ করে পরিবারের লোকজনকে অস্ত্রের মুখে জিমিঞ্চ করে ফেলে। এরপর তাঁর ১১ ভরি স্বর্ণালংকার, মুঠোফোন ও টাকাসহ মূল্যবান মালামাল লুট করে নিয়ে যায়।ডাকাতির ঘটনার সত্যতা নিশ্চিত করে চাটখিল থানার ভারপ্রাপ্ত কর্মকর্তা (ওসি) মো. ইব্রাহিম খলিল প্রথম আলোকে বলেন, খবর পাওয়ার পর পুলিশ পাঠানো হয়েছে। সংশ্লিষ্ট পরিবারকে এ বিষয়ে থানায় অভিযোগ দিতে বলা হয়েছে। অভিযোগ পেলে আইনগত ব্যবস্থা নেওয়া হবে।
 
