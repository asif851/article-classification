
মানবতাবিরোধী অপরাধী মতিউর রহমান নিজামী রাজনৈতিক সহকর্মীদের শান্ত থাকতে বলেছেন বলে দাবি করেছেন তাঁর আইনজীবী তাজুল ইসলাম। আজ বুধবার দুপুরে রায় ঘোষণার পর সাংবাদিকদের কাছে তাজুল ইসলাম এ কথা বলেন। তিনি দাবি করেন, রায় ঘোষণার পর তাঁর সঙ্গে নিজামীর কথা হয়েছে। নিজামী তাঁর রাজনৈতিক কর্মীদের শান্ত থাকতে বলেছেন। কারও উসকানিতেও অশান্ত না হতে বলেছেন। মানবতাবিরোধী অপরাধে আজ আন্তর্জাতিক অপরাধ ট্রাইব্যুনাল নিজামীর মৃত্যুদণ্ডাদেশ দিয়েছেন। তাঁর বিরুদ্ধে খুন, গণহত্যার অভিযোগ প্রমাণিত হয়েছে। নিজামী জামায়াতে ইসলামীর বর্তমান আমির। নিজামীর আইনজীবী তাজুল বলেন, তারা এই রায়ে অখুশি। অসন্তুষ্ট। তিনি এটাকে গোঁজামিলের রায় বলেছেন। তাঁর মতে, এই রায় আপিল বিভাগে টিকতে পারে। নিজামী তাঁকে বলেছেন, তাঁর বিরুদ্ধে যত অভিযোগ আনা হয়েছে সবই মিথ্যা। আদালত নিজামীর মন্ত্রী হওয়া নিয়ে যা বলেছেন, তা আদালতের ভাষা হওয়া উচিত নয়। রাজনীতি ও আদালতের ভাষা এক হওয়া উচিত নয়। তিনি দাবি করেন, আদালত শোনা কথার ওপর ভিত্তি করে রায় দিয়েছেন। কোনো চাক্ষুষ প্রমাণ আদালতের কাছে ছিল না।
