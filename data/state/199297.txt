
দিনাজপুরে বিরল উপজেলা পরিষদ নির্বাচনে জাতীয় পার্টি (জাপা) সমর্থিত প্রার্থী আনোয়ার চৌধুরী জীবনের বিরুদ্ধে আচরণবিধি লঙ্ঘনের অভিযোগ উঠেছে। তিনি ‘প্রেস’ লেখা গাড়িতে করে নেতা-কর্মীদের নিয়ে জনসংযোগ চালাচ্ছেন বলে আওয়ামী লীগ ও বিএনপি-সমর্থিত চেয়ারম্যান প্রার্থীরা অভিযোগ করেছেন।আওয়ামী লীগ-সমর্থিত প্রার্থী মানবেন্দ্র রায় বলেন, আনোয়ার চৌধুরী নির্বাচনী এজেন্ট ও সমর্থকদের নিয়ে যে গাড়িতে চড়ে বিভিন্ন ভোটকেন্দ্রে যাচ্ছেন, তাতে ‘প্রেস’ লেখা রয়েছে। আইনশৃঙ্খলা রক্ষাকারী বাহিনী ও সাধারণ ভোটাররা তাতে বিভ্রান্ত হচ্ছেন। তিনি অবাধে ভোটকেন্দ্রে ঢুকে ভোটারদের সঙ্গে কথা বলছেন এবং তাঁর পক্ষে ভোট চাইছেন।বিএনপি-সমর্থিত মো. আ ন ম বজলুর রশীদ বলেন, একজন চেয়ারম্যান প্রার্থী হয়ে প্রেসের স্টিকার লাগানো গাড়ি ব্যবহার করে আচরণবিধি ভঙ্গ করেছেন। বিষয়টি তিনি জেলা রিটার্নিং কর্মকর্তাকে মুঠোফোনে জানিয়েছেন।গতকাল সকাল ১০টা ৪০ মিনিটে চেয়ারম্যান প্রার্থী আনোয়ার চৌধুরী তাঁর ছয়জন সমর্থক নিয়ে ‘প্রেস’ লেখা সাদা একটি গাড়ি নিয়ে উপজেলার ফরাক্কাবাদ এনআই স্কুল অ্যান্ড কলেজ কেন্দ্রে আসেন।এ সময় তাঁর কাছে অভিযোগের বিষয়ে জানতে চাইলে তিনি প্রথম আলোকে বলেন, ঢাকার ১৬৯/১ শান্তিনগর থেকে প্রকাশিত দৈনিক ভোরের সময় নামে পত্রিকাটির তিনি মালিক ও সম্পাদক। নির্বাচনে চেয়ারম্যান প্রার্থী হলেও তিনি একজন সাংবাদিক। তাই গাড়ি থেকে ‘প্রেস’ লেখা মুছে ফেলার কোনো প্রয়োজন নেই। এটা নির্বাচনী আচরণবিধি লঙ্ঘনের কোনো ঘটনা নয়।দিনাজপুর জেলা রিটার্নিং কর্মকর্তা মো. নুরুজ্জামান তালুকদার বলেন, ‘প্রেস’ লেখা স্টিকার লাগানো গাড়ি ব্যবহার করে কোনো প্রার্থীর ভোটকেন্দ্রে যাওয়া নির্বাচনী আচরণবিধির সুস্পষ্ট লঙ্ঘন। আনোয়ার চৌধুরী যে একজন সাংবাদিক এবং সম্পাদক তা তিনি হলফনামায় উল্লেখ করেননি। এ ব্যাপারে আইনানুগ ব্যবস্থা নেওয়া হবে। এ ছাড়া কোনো প্রার্থী তাঁর নির্বাচনী এজেন্ট ছাড়া একাধিক ব্যক্তি নিয়ে কেন্দ্র পরিদর্শনে যেতে পারেন না।
 
