

প্রধানমন্ত্রী শেখ হাসিনা আগামী ২ জুলাই বহুপ্রত্যাশিত ঢাকা-চট্টগ্রাম মহাসড়কের সম্প্রসারিত চার লেনের উদ্বোধন করবেন। রাজধানীর বঙ্গবন্ধু আন্তর্জাতিক সম্মেলন কেন্দ্র থেকে মহাসড়কের উদ্বোধন করা হবে। আর আগামী বছরের শেষ ভাগ থেকে ঢাকা-চট্টগ্রাম ২২৫ কিলোমিটার এক্সপ্রেসওয়ে নির্মাণের কাজ শুরু হবে।আজ সোমবার বেলা ১১টার দিকে চট্টগ্রামের ভাটিয়ারীতে এ প্রকল্পের কাজ দেখতে এসে সড়ক পরিবহন ও সেতুমন্ত্রী ওবায়দুল কাদের সাংবাদিকদের এসব কথা বলেন।মন্ত্রী বলেন, ‘বহুপ্রতীক্ষিত, প্রত্যাশিত ঢাকা-চট্টগ্রাম চার লেন, জয়দেবপুর-ময়মনসিংহ চার লেন। এ দুটি চার লেনের কাজ শেষ হওয়ার পর শুভ উদ্বোধন করবেন প্রধানমন্ত্রী শেখ হাসিনা।’ তিনি আরও বলেন, ‘দেশবাসীর উদ্দেশে প্রধানমন্ত্রীর ঈদ উপহার এটি।’ এখন সাড়ে চার ঘণ্টায় ঢাকা থেকে চট্টগ্রাম কিংবা চট্টগ্রাম থেকে ঢাকায় যাতায়াত করা যাবে বলে মন্ত্রী মন্তব্য করেন।এ সময় উপস্থিত ছিলেন প্রকল্পটির অতিরিক্ত প্রকল্প পরিচালক অরুণ আলো চাকমা, সীতাকুণ্ড অংশের প্রকল্প ব্যবস্থাপক মাসুদ করিম, পরামর্শক প্রকৌশলী আবদুস সামাদ প্রমুখ।
