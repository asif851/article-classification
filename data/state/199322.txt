
পদ্মা আন্তনগর এক্সপ্রেস ট্রেনের পরিচালকসহ তিন কর্মকর্তার ওপর আজ শুক্রবার হামলা হয়েছে। বিনা টিকিটের দুই যাত্রী ও তাদের সহযোগীরা এই হামলা চালিয়েছে বলে অভিযোগ করা হয়েছে। ঘটনার জের ধরে রাজশাহীতে ঘণ্টা খানেক ট্রেন চলাচল বন্ধ থাকে। হামলায় সহায়তার অভিযোগে রেল-পুলিশের দুই সদস্যকে প্রত্যাহার করা হয়েছে।
হামলায় আহত হয়েছেন ট্রেনের পরিচালক ফারুক আহমেদ, টিকিট চেকার (টিটিই) ওয়ালিউল্লাহ ও অ্যাটেনডেন্ট তারিকুজ্জামান। তাঁদের রাজশাহী রেলওয়ে হাসপাতালে ভর্তি করা হয়েছে।
হামলায় সহায়তার অভিযোগে রেলওয়ে পুলিশের উপপরিদর্শক (এসআই) গাজীউর রহমান ও কনস্টেবল আবদুল হামিদকে প্রত্যাহার করা হয়েছে।
টিটিই ওয়ালিউল্লাহর ভাষ্য, গতকাল বৃহস্পতিবার রাতে ঢাকা থেকে ছেড়ে আসে পদ্মা আন্তনগর এক্সপ্রেস। বঙ্গবন্ধু সেতু পূর্ব রেলস্টেশনে বিনা টিকিটে ওঠা দুই যাত্রীর সঙ্গে তাঁদের বাগ্‌বিতণ্ডা ও ধাক্কাধাক্কি হয়। এ সময় রেল-পুলিশের দুই সদস্য ওই যাত্রীদের পক্ষ নেন। যাত্রীরা ফোন করে ঈশ্বরদী বাইপাস স্টেশনে বহিরাগত লোকজন জড়ো করে। ভোরে সেখানে ট্রেন থামে। বহিরাগত লোকজন ট্রেনে উঠে তিন কর্মকর্তাকে মারধর করে।
রেলওয়ে সূত্র জানায়, ট্রেনটি সকালে রাজশাহী স্টেশনে আসে। তিন কর্মকর্তার ওপর হামলার খবর জানাজানি হলে রেলের কর্মকর্তা-কর্মচারীরা বিক্ষোভ শুরু করেন। স্টেশনে উত্তেজনা সৃষ্টি হয়। এ ঘটনায় সকাল সাড়ে আটটা পর্যন্ত রাজশাহী স্টেশন থেকে কোনো ট্রেন ছাড়েনি।
রাজশাহী রেলওয়ে থানার (ওসি) আকবর হোসেন বলেন, রেল কর্তৃপক্ষের অভিযোগের পরিপ্রেক্ষিতে রেল-পুলিশের দুই সদস্যকে প্রত্যাহার করা হয়েছে।
ওসি বলেন, তিনি শুনেছেন, শিল্প পুলিশের দুই সদস্য গাজীপুর থেকে ট্রেনে ওঠেন। তাঁদের কাছে টিকিট ছিল না। তাঁদের কাছ থেকে জরিমানা আদায় করা হয়। পরে তাঁরাই গন্ডগোল পাকান।
ঘটনার বিষয়ে রেল-পুলিশের প্রত্যাহৃত দুই সদস্য ও দুই যাত্রীর বক্তব্য পাওয়া যায়নি।
