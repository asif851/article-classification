
জামায়াতের শ্রমিক সংগঠন শ্রমিক কল্যাণ ফেডারেশন চট্টগ্রাম নগর শাখার সভাপতি এস এম লুৎফুর রহমানসহ জামায়াত ও যুবদলের ১৩ জনকে গ্রেপ্তার করেছে পুলিশ। গতকাল বৃহস্পতিবার দুপুরে নগরের চকবাজার এলাকা থেকে তাঁকে গ্রেপ্তার করা হয়।পুলিশ জানিয়েছে, লুৎফুর রহমানের বিরুদ্ধে বিভিন্ন থানায় ১৫টি মামলা রয়েছে। এ ছাড়া নগরের ডবলমুরিং ও ইপিজেড থানার পুলিশ জামায়াতের দুই কর্মীকে গ্রেপ্তার করেছে।নগর গোয়েন্দা পুলিশের অতিরিক্ত উপকমিশনার মোহাম্মদ হাছান চৌধুরী জানান, বুধবার রাত থেকে বৃহস্পতিবার দুপুর পর্যন্ত অভিযান চালিয়ে চারজনকে গ্রেপ্তার করা হয়েছে। এর মধ্যে বাকলিয়া থানা যুবদলের যুগ্ম আহ্বায়ক মো. জসীমকে তাঁর বাসা থেকে গ্রেপ্তার করা হয়। তাঁর বিরুদ্ধে ভাঙচুর ও নাশকতার দুটি মামলা রয়েছে।চট্টগ্রামের অতিরিক্ত জেলা পুলিশ সুপার (বিশেষ শাখা) মোহাম্মদ নাঈমুল হাছান জানান, জেলা পুলিশ অভিযান চালিয়ে নয়জনকে গ্রেপ্তার করেছে। তাঁদের প্রত্যেকের বিরুদ্ধে নাশকতার মামলা রয়েছে।
