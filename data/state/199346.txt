
চট্টগ্রামের বাঁশখালী থানার ভারপ্রাপ্ত কর্মকর্তাকে (ওসি) তলব করেছেন হাইকোর্ট।বাঁশখালীতে সংঘর্ষে এক ব্যক্তির মৃত্যুর ঘটনায় তাঁর স্ত্রীর করা অভিযোগ এফআইআর হিসেবে গণ্য না করার বিষয়ে ব্যাখ্যা জানাতে ওসিকে আগামী ৫ এপ্রিল আদালতে হাজির হতে বলা হয়েছে।বিচারপতি সালমা মাসুদ চৌধুরী ও বিচারপতি এ কে এম জহিরুল হকের সমন্বয়ে গঠিত হাইকোর্ট বেঞ্চ আজ সোমবার রুলসহ এই আদেশ দেন।বাঁশখালীতে কয়লাভিত্তিক বিদ্যুৎকেন্দ্র নির্মাণ নিয়ে গত ১ ফেব্রুয়ারি ডাকা মতবিনিময় সভা শুরুর আগে দুটি পক্ষের মধ্যে সংঘর্ষ হয়। সংঘর্ষে মোহাম্মদ আলী (৩৫) নামের একজন নিহত হন।নিহত ব্যক্তির স্ত্রী রুমি আক্তার বাদী হয়ে স্বামী হত্যার অভিযোগে ২৯ জনকে আসামি করে বাঁশখালী থানায় লিখিত অভিযোগ দেন। অভিযোগটি মামলা হিসেবে নেয়নি পুলিশ।
পরে পুলিশ বাদী হয়ে অজ্ঞাতনামা ১৫০ থেকে ২০০ জনকে আসামি করে হত্যা মামলা করে।
নিহত ব্যক্তির স্ত্রীর করা অভিযোগ এফআইআর হিসেবে গণ্য না করায় এ ব্যাপারে প্রয়োজনীয় নির্দেশনা চেয়ে ওই নারী আজ হাইকোর্টে রিট করেন।
আদালতে রিট আবেদনকারীর পক্ষে ছিলেন আইনজীবী এ কে এম ফয়েজ। সঙ্গে ছিলেন আইনজীবী শাহানা পারভীন।
পরে আইনজীবী ফয়েজ বলেন, রিট আবেদনকারীর করা অভিযোগ কেন এফআইআর হিসেবে গণ্য করা হয়নি, এ বিষয়ে ব্যাখ্যা জানাতে বাঁশখালী থানার ওসিকে আগামী ৫ এপ্রিল সকাল সাড়ে ১০টায় আদালতে হাজির হতে বলা হয়েছে।  আইনজীবী ফয়েজ বলেন, আবেদনকারীর করা অভিযোগ কেন এফআইআর হিসেবে গণ্য করা হবে না, তা জানতে চেয়ে রুল দিয়েছেন আদালত। চার সপ্তাহের মধ্যে বিবাদীদের রুলের জবাব দিতে বলা হয়েছে।
আরও পড়ুন: সভা শুরুর আগে দুই পক্ষের সংঘর্ষে নিহত ১ 
নিহত ব্যক্তির স্ত্রীর করা মামলা নেয়নি পুলিশ
 
