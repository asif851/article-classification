
সড়ক পরিবহন ও সেতুমন্ত্রী ওবায়দুল কাদের বলেছেন, ইউনিয়ন পরিষদ নির্বাচনের পর দলের ভেতর শুদ্ধি অভিযান চালানো হবে। দলীয় শৃঙ্খলা ভঙ্গের পাশাপাশি মনোনয়ন-বাণিজ্যে জড়িত নেতা-কর্মীদের তালিকা দলীয় সভানেত্রীর কার্যালয়ে দেওয়া হচ্ছে।ঢাকা-টাঙ্গাইল মহাসড়কের মির্জাপুর বাইপাসের পোষ্টকামুরীতে মহাসড়ক চার লেনে উন্নীত করার কাজ পরিদর্শনে এসে গতকাল রোববার বেলা সাড়ে ১১টায় সাংবাদিকদের সঙ্গে আলাপকালে মন্ত্রী এ কথা বলেন।জয়দেবপুর থেকে টাঙ্গাইলের এলেঙ্গা পর্যন্ত ৭০ কিলোমিটার মহাসড়কে ২৬টি সেতু, ৬০টি কালভার্ট ও ৫টি উড়ালসড়ক নির্মাণ করা হবে উল্লেখ করে মন্ত্রী বলেন, সড়কটি চার লেনে উন্নীত করার কাজ ২০১৮ সালের ডিসেম্বরের মধ্যে শেষ করতে হবে। তা না হলে ঠিকাদারের কার্যাদেশ বাতিল করা হবে। এ সময় তিনি লোকজনকে দীর্ঘস্থায়ী স্বস্তি পেতে সাময়িক দুর্ভোগ মেনে নেওয়ার অনুরোধ করেন।এ সময় অন্যান্যের মধ্যে স্থানীয় সাংসদ একাব্বর হোসেন, পৌর মেয়র সাহাদৎ হোসেন সুমন, উপজেলা নির্বাহী কর্মকর্তা মো. মাসুম আহমেদ, থানার ভারপ্রাপ্ত কর্মকর্তা (ওসি) মোহাম্মদ মাইনউদ্দিন উপস্থিত ছিলেন।
