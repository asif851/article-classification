
জ্ঞাত আয়বহির্ভূত সম্পদ রাখার অভিযোগে সাভারের ধসে পড়া রানা প্লাজার মালিক সোহেল রানার বিরুদ্ধে মামলা করেছে দুর্নীতি দমন কমিশন (দুদক)।
কমিশনের উপপরিচালক মাহবুবুল আলম গতকাল রোববার রাতে সাভার মডেল থানায় মামলাটি করেন।
মামলার বিবরণে বলা হয়েছে, ২০১৩ সালে সর্বশেষ দাখিল করা আয়কর বিবরণীতে সোহেল রানা সাভার বাজার রোডের ১০ শতাংশ জমির ওপর ‘রানা টাওয়ার’ নামে নির্মিত আটতলা ভবনের চারতলা পর্যন্ত নির্মাণ ব্যয় দেখিয়েছেন ১ কোটি ৩০ লাখ ৮৬ হাজার ৫৯৪ টাকা। কিন্তু গণপূর্ত অধিদপ্তরের নিরূপিত নির্মাণ ব্যয় অনুযায়ী ভাবনটির চারতলা পর্যন্ত নির্মাণ ব্যয় দাঁড়ায় ৩ কোটি, ৫৯ লাখ ২৮ হাজার ৫৭৩ টাকা এবং পাঁচতলা থেকে আটতলা পর্যন্ত নির্মাণ ব্যয় দাঁড়ায় ২ কোটি ৩৫ লাখ ১৪ হাজার ৫০৮ টাকা। এই হিসাব অনুযায়ী সোহেল রানা তাঁর দাখিল করা আয়কর বিবরণীতে চারতলা পর্যন্ত নির্মাণ ব্যয় বাবদ ২ কোটি ২৮ লাখ ৪১ হাজার ৯৭৯ টাকা কম প্রদর্শন করেছেন। এ ছাড়া একই সময়ে এক্সিম ব্যাংক এবং ন্যাশনাল ব্যাংক সাভার শাখায় জমা ও হাতে নগদ বাবদ দেখিয়েছেন ১ লাখ ৭৮ হাজার ৯৩৫ টাকা। অথচ ব্যাংক থেকে প্রাপ্ত তথ্য যাচাই করে দেখা যায়, আয়কর বিবরণী জমা দেওয়ার সময় তাঁর ব্যাংক হিসাবে জমা ছিল ২৭ লাখ ৮০ হাজার ৭৬৭ টাকা।
মামলার বিবরণীতে আরও বলা হয়েছে, সোহেল রানা ভবন নির্মাণ ব্যয় ও ব্যাংক হিসাবে মোট ২ কোটি ৫৪ লাখ টাকার সম্পদ তাঁর দখলে রেখেছেন। যা তিনি অসাধু উপায়ে অর্জন করেছেন। জ্ঞাত আয়ের উৎসের সঙ্গে অসংগতিপূর্ণ সম্পদ ভোগদখলে রেখে সোহেল রানা দুর্নীতি দমন কমিশন আইন, ২০০৪–এর ২৭(১) ধারায় অপরাধ করেছেন।
জানতে চাইলে সাভার মডেল থানার ভারপ্রাপ্ত কর্মকর্তা (ওসি) মহসিনুল কাদির বলেন, মামলাটি দুর্নীতি দমন কমিশনই তদন্ত করছে।
