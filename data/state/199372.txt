
দেশের আকাশসীমা নিরাপদ রাখতে বিমানবাহিনীর সদস্যদের প্রতি আহ্বান জানিয়েছেন প্রধানমন্ত্রী শেখ হাসিনা। গতকাল রোববার সকালে রাজধানীর কুর্মিটোলা সেনানিবাসে বিমানবাহিনীর বঙ্গবন্ধু ঘাঁটিকে ‘ন্যাশনাল স্ট্যান্ডার্ড’ প্রদান অনুষ্ঠানে প্রধান অতিথির ভাষণে তিনি এ কথা বলেন।
বিমানবাহিনীর সদস্যদের উদ্দেশে প্রধানমন্ত্রী বলেন, ‘আপনাদের নিজেদের দক্ষ ও আদর্শ বাহিনী হিসেবে গড়ে তুলে দেশের আকাশ নিরাপদ ও শত্রুমুক্ত রাখতে হবে।’ জনগণের কষ্টার্জিত টাকায় কেনা এয়ারক্রাফট, রাডারসহ অন্যান্য যন্ত্রাংশ ব্যবহারে দক্ষ ও যত্নবান হতে বিমানবাহিনীর সদস্যদের প্রতি আহ্বান জানান তিনি।
জাতীয় নিরাপত্তার ক্ষেত্রে আকাশ প্রতিরক্ষায় বঙ্গবন্ধু ঘাঁটি বিশেষ ভূমিকা রাখছে উল্লেখ করে প্রধানমন্ত্রী বলেন, ‘এ ঘাঁটি থেকে জাতীয় পর্যায়ের বিভিন্ন দুর্যোগ মোকাবিলায় বেসামরিক প্রশাসনকে প্রয়োজনীয় সহযোগিতা দেওয়া হয়। তিনি বলেন, এ ঘাঁটিতে অবস্থিত ফাইটার স্কোয়াড্রনগুলোর অপারেশনাল স্ট্যান্ডার্ড অত্যাধুনিক ও আন্তর্জাতিক মানের।’
রাষ্ট্রপতির সঙ্গে প্রধানমন্ত্রীর সাক্ষাৎ: রাষ্ট্রপতি মো. আবদুল হামিদের সঙ্গে গতকাল বঙ্গভবনে সৌজন্য সাক্ষাৎ করেছেন প্রধানমন্ত্রী শেখ হাসিনা। এ সময় তিনি তাঁর সাম্প্রতিক হাঙ্গেরি ও মরক্কো সফরের ফলাফল সম্পর্কে রাষ্ট্রপতিকে অবহিত করেন। রাষ্ট্রপতির প্রেস সচিব জয়নাল আবেদিন বৈঠক শেষে সাংবাদিকদের এ বিষয়ে ব্রিফ করেন।
এনডিসি কোর্সে সর্বাধুনিক পাঠ্যসূচি অন্তর্ভুক্ত করার ওপর গুরুত্বারোপ রাষ্ট্রপতির: ন্যাশনাল ডিফেন্স কোর্স (এনডিসি)-২০১৬ ও আর্মড ফোর্সেস ওয়ার কোর্স (এএফডব্লিউসি) ২০১৬-এ অংশগ্রহণকারীরা গতকাল বঙ্গভবনে রাষ্ট্রপতি আবদুল হামিদের সঙ্গে সৌজন্য সাক্ষাৎ করেছেন। এ সময় তিনি বলেন, ‘বর্তমান বিশ্ব আরও বেশি পারস্পরিক নির্ভরশীল ও জটিল হচ্ছে। আমি আশা করছি, এসব মাথায় রেখে এনডিসি তাদের কোর্সে কাউন্টার টেররিজম, কৌশলগত বিশ্লেষণাত্মকÄদৃষ্টিভঙ্গি ও উদ্ভাবনসহ সর্বাধুনিক পাঠ্যসূচি অন্তর্ভুক্ত করবে, যাতে এনডিসি ও এএফডব্লিউসির সদস্যরা এসব বিষয় সফলভাবে মোকাবিলা করতে পারেন।’
 
