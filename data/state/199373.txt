
জাতিসংঘের বিশ্ব স্বাস্থ্য সংস্থা (ডব্লিওএইচও) বাংলাদেশে এক বছরে সড়ক দুর্ঘটনায় প্রাণহানির যে হিসাব দিয়েছে সেটিকে ‘আজগুবি, কল্পনাপ্রসূত ও বাংলাদেশকে ছোট করার অপপ্রয়াস’ বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের।
আজ মঙ্গলবার বিকেলে রাজধানীর এলেনবাড়িতে বাংলাদেশ সড়ক পরিবহন কর্তৃপক্ষের (বিআরটিএ) সদর কার্যালয়ে কর্মকর্তাদের সঙ্গে এক বৈঠক শেষে সাংবাদিকদের সঙ্গে কথা বলেন তিনি।
মন্ত্রী বলেন, ‘ডব্লিওএইচও যে হিসাব দিয়েছে তাতে প্রতিদিন ৫৯ জন মারা যায়। এটা বিশ্বাসযোগ্য কিনা এ প্রশ্ন রাখছি।’
তিনি বলেন, সড়ক ও মহাসড়ক থেকে তিন চাকার যান উঠিয়ে দেওয়ার কারণে দুর্ঘটনা কমেছে। তবে বেপরোয়া গাড়ি চালনা ও বিপজ্জনক ওভারটেকিংয়ের কারণে দুর্ঘটনা ঘটছে। এটাও কমিয়ে আনার চেষ্টা অব্যাহত রাখা হয়েছে।
গণ পরিবহনের ভাড়া বিষয়ে মন্ত্রী বলেন, সরকার যে ভাড়া নির্ধারণ করেছে সেটি মালিকদের ওপর চাপিয়ে দেওয়া হয়নি। মালিক ও শ্রমিক নেতৃবৃন্দের সঙ্গে আলোচনা করেই এই ভাড়া নির্ধারণ করা হয়েছে। তারপরও অতিরিক্ত নেওয়া হবে কেন মন্ত্রী সে প্রশ্ন করেন।
তিনি বলেন, ‘যে নিয়ম করা হয়েছে সেটির অংশীদারতো মালিক-শ্রমিকেরাও। এ অবস্থায় কেউ বাড়তি ভাড়া আদায় করলে চালক-মালিক কেউই রক্ষা পাবে না। ভ্রাম্যমাণ আদালতের কার্যক্রম অব্যাহত থাকবে। আদালতে সংখ্যা আরও বাড়ানো হবে। আইন সবার জন্য সমান। বিআরটিসির বাসে বাড়তি ভাড়া আদায়ের প্রমাণ পাওয়ার পর চেয়ারম্যানকে শোকজ (কারণ দর্শানো নোটিশ) করা হয়েছে। তাহলে বেসরকারি মালিকেরা কেন বিচারের বাইরে থাকবে?’
