
আসন্ন ঈদ উপলক্ষে যাত্রীদের ব্যাপক চাহিদার পরিপ্রেক্ষিতে বিমান বাংলাদেশ এয়ারলাইনস আজ রোববার ঈদ অফার ঘোষণা করেছে। ঘোষণা অনুযায়ী বিমান তার অভ্যন্তরীণ রুটের ভাড়ায় ছাড় দেওয়ার ঘোষণা দিয়েছে। এ ছাড়া ২৩ জুন ঢাকা-সৈয়দপুর রুটে ও ২৪ জুন ঢাকা-যশোর রুটে একটি করে অতিরিক্ত ফ্লাইট চালাবে বিমান।
বিমানের মুখপাত্র শাকিল মেরাজ বাসসকে বলেন, ‘চট্টগ্রাম ও সিলেট রুটে বড় এয়ারক্রাফট থাকায় সেখানে আমরা অতিরিক্ত ফ্লাইটের প্রয়োজন আছে বলে মনে করছি না।’ বিমান ১৯ থেকে ২৬ জুন ভাড়ায় ছাড় দিয়ে রাজশাহী, সৈয়দপুর, যশোর, বরিশাল ও সিলেট থেকে ঢাকা একমুখী সর্বনিম্ন দুই হাজার এবং চট্টগ্রাম থেকে ঢাকা আড়াই হাজার টাকা ভাড়ার অফার দিয়েছে। ঈদের পরে ২৭ জুন থেকে ৩ জুলাই ঢাকা থেকে রাজশাহী, সৈয়দপুর, যশোর, বরিশাল ও সিলেটে একমুখী দুই হাজার এবং ঢাকা থেকে চট্টগ্রামে আড়াই হাজার টাকা ভাড়া নির্ধারণ করা হয়েছে।
আরও পড়ুন
আকাশপথে ঈদের টিকিট শবে বরাতের আগেই শেষ
