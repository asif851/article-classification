
নারায়ণগঞ্জ সদর উপজেলার ফতুল্লার পঞ্চবটীতে অবস্থিত পোশাক কারখানার ঝুট ব্যবসার দখল নিতে গতকাল সোমবার দুটি পক্ষ আগ্নেয়াস্ত্র নিয়ে মহড়া দিয়েছে। একপর্যায়ে দুই পক্ষের মধ্যে পাল্টাপাল্টি ধাওয়ার ঘটনা ঘটে।এ ঘটনায় ব্যবসায়ী, শ্রমিক ও সাধারণ মানুষের মধ্যে আতঙ্ক ছড়িয়ে পড়ে। খবর পেয়ে পুলিশ ঘটনাস্থলে গেলে সন্ত্রাসীরা সটকে পড়ে।প্রত্যক্ষদর্শী ও পুলিশ জানায়, সকালে পঞ্চবটীর বিসিক এলাকার ২ নম্বর গলিতে অবস্থিত সিয়াম-ইব্রাহিম ও বাঁধন নামের দুটি শিল্পপ্রতিষ্ঠানের সামনে কাইল্লা রকমত ও মাসদাইর এলাকার গাফ্ফারের শতাধিক ক্যাডার অস্ত্রশস্ত্র নিয়ে জড়ো হয়। সিয়াম-ইব্রাহিম কারখানা থেকে গাফ্ফারের লোকজন ঝুট নামানোর চেষ্টা করলে কাইল্লা রকমতের লোকজন বাধা দেয়। এ সময় উভয় পক্ষের মধ্যে পাল্টাপাল্টি ধাওয়া শুরু হয়। ব্যবসায়ী, শ্রমিক ও সাধারণ মানুষের মধ্যে আতঙ্ক ছড়িয়ে পড়ে। ঘটনাস্থলে পুলিশ এলে সন্ত্রাসীরা পালিয়ে যায়।ঘটনার সত্যতা নিশ্চিত করে ফতুল্লা মডেল থানার ভারপ্রাপ্ত কর্মকর্তা (ওসি) আকতার হোসেন জানান, বিসিক এলাকায় ঝুট-সন্ত্রাসীরা অস্ত্র হাতে মহড়া দিচ্ছে—এমন তথ্যের ভিত্তিতে পুলিশ গিয়ে পরিস্থিতি নিয়ন্ত্রণে আনে।
