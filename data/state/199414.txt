
বাবার জানাজায় অংশ নিতে এসে ছেলে আজিজুল হক সরকার (৪০) হৃদ্রোগে আক্রান্ত হয়ে মারা গেছেন। গতকাল রোববার সকালে সিরাজগঞ্জের উল্লাপাড়া উপজেলার হেমন্তবাড়ি গ্রামে এ ঘটনা ঘটেছে।গ্রামের স্কুলশিক্ষক আবু বক্কর সিদ্দিক বলেন, আবদুল হক সরকার (৯০) বার্ধক্যজনিত রোগে গত শনিবার বিকেলে নিজ বাড়িতে মারা যান। এ খবর পেয়ে কুমিল্লার ময়নামতি সেনানিবাসে কর্মরত ছেলে আজিজুল হক গতকাল রোববার সকালে বাড়ি আসেন। তিনি বাবার নামাজে জানাজায় অংশ নেন। এ সময় তিনি হৃদ্রোগে আক্রান্ত হন। তাৎক্ষণিকভাবে তাঁকে বগুড়ার শহীদ জিয়াউর রহমান মেডিকেলে নেওয়ার পথে তিনি মারা যান। পরে বাবার পাশেই তাকে কবর দেওয়া হয়।
