
গেজেট সংশোধন এবং ছাত্রছাত্রীদের বৃত্তি ও প্রশিক্ষণের ভাতা বাড়ানোর দুই দফা দাবিতে রাজধানী ঢাকাসহ দেশের বিভিন্ন জেলায় সরকারি পলিটেকনিক ইনস্টিটিউটের শিক্ষার্থীরা আজ রোববারও বিক্ষোভ করেছেন। এ সময় কয়েকটি স্থানে পুলিশের সঙ্গে সংঘর্ষসহ গাড়ি ভাঙচুর ও অগ্নিসংযোগের ঘটনা ঘটেছে। এতে অন্তত ৪০ জন আহত হয়েছেন। পুলিশ পটুয়াখালী ও রংপুরে ২৯ জনকে আটক করেছে।প্রকৌশলীর সংজ্ঞায় ডিপ্লোমা প্রকৌশলীদের অন্তর্ভুক্ত করে ২০০৮ সালের বিতর্কিত গেজেট সংশোধন এবং ছাত্রছাত্রীদের বৃত্তি ও প্রশিক্ষণ ভাতা বাড়ানোর দাবিতে পলিটেকনিক ইনস্টিটিউটের শিক্ষার্থীরা বেশ কিছুদিন ধরে আন্দোলন করছেন। আজ রোববার সকাল ১০টা ও বেলা দুইটা থেকে শেষ বর্ষসহ বিভিন্ন বর্ষের পরীক্ষা অনুষ্ঠিত হওয়ার কথা ছিল।ঢাকা: ঢাকার সরকারি-বেসরকারি পলিটেকনিক ইনস্টিটিউটের শিক্ষক-শিক্ষার্থীরা দাবি আদায়ে সকাল আটটা থেকে বেলা একটা পর্যন্ত রাজধানীর মিরপুর-১০, মহাখালী, শ্যামলী ও তেজগাঁও এলাকায় বিক্ষোভ করেন। বাংলাদেশ কারিগরি ছাত্র পরিষদের (বাকাছাপ) কেন্দ্রীয় কমিটির আহ্বায়ক মো. জাকির হোসেন প্রথম আলো ডটকমকে বলেন, ডিপ্লোমা ইঞ্জিনিয়ারদের ‘প্রকৌশলী’ হিসেবে ঘোষণা দেওয়া ও অন্যান্য পেশার সঙ্গে বেতনবৈষম্য দূর করার দাবিতে তাঁরা আন্দোলন করছেন। তিনি জানান, ডিপ্লোমা নার্স ও ডিপ্লোমা টেক্সটাইল প্রকৌশলীরা শিক্ষানবিশ হিসেবে কাজ করার সময় মাসে ১১ হাজার টাকা ভাতা পান, কিন্তু তাঁরা পান ৫০০ টাকা। এ বৈষম্য দূর করার ব্যাপারে সরকারকে সুস্পষ্ট সিদ্ধান্ত দিতে হবে। এদিকে এসব ঘটনায় সকাল থেকে পলিটেকনিক ইনস্টিটিউটগুলো ঘিরে বাড়তি নিরাপত্তাব্যবস্থা নেওয়া হয়েছে। তেজগাঁও পলিটেকনিক ইনস্টিটিউটের মূল ফটকে সকালেই ক্ষুব্ধ শিক্ষার্থীরা তালা ঝুলিয়ে দেন। ইনস্টিটিউট ও ছাত্রাবাসগুলো পুলিশ ঘিরে রেখেছে।
কুমিল্লা: কোটবাড়ি সড়ক এলাকায় পলিটেকনিক ইনস্টিটিউটের শিক্ষার্থীরা সকাল নয়টা থেকে কাঠের গুঁড়ি ও বালুভর্তি বস্তা ফেলে কুমিল্লা-কোটবাড়ি সড়ক অবরোধ করে রাখেন। ওই সময় পুলিশ বাধা দিলে উত্তেজিত শিক্ষার্থীরা পুলিশকে লক্ষ্য করে ইটপাটকেল ছুড়তে থাকেন। পরিস্থিতি নিয়ন্ত্রণে পুলিশ রাবার বুলেট ছোড়ে। এ সময় পুলিশের সঙ্গে শিক্ষার্থীদের দফায় দফায় সংঘর্ষে কোটবাড়ি এলাকা রণক্ষেত্রে পরণত হয়। দুপুর সাড়ে ১২টার দিকে উত্তেজিত শিক্ষার্থীরা সদর দক্ষিণ উপজেলা নির্বাহী কর্মকর্তা (ইউএনও) ফাতেমা জাহানের গাড়িতে আগুন ধরিয়ে দেন। তাঁরা বিজয়পুর ইউনিয়ন পরিষদের ভূমি অফিসে হামলা চালিয়ে কাগজপত্র তছনছ করে তাতে  আগুন দেন। সংঘর্ষে ১০ জন পুলিশসহ ২০ জন আহত হন।
বেলা দেড়টার দিকে ইউএনও ফাতেমা জাহান প্রথম আলো ডটকমকে বলেন, পুলিশের সংখ্যা কম থাকায় ক্ষুব্ধ শিক্ষার্থীদের নিয়ন্ত্রণ করা যায়নি। পরে র্যাব ও অতিরিক্ত পুলিশ মোতায়েন করা হয়েছে।
চট্টগ্রাম: নগরের দু নম্বর চার রাস্তার মোড়ে আজ বেলা ১১টা থেকে দুপুর ১২-৪০ মিনিট পর্যন্ত সড়ক অবরোধ করে ২০-২৫টি গাড়ি ভাঙচুর করেন সরকারি-বেসরকারি পলিটেকনিক ইনস্টিটিউটের শিক্ষার্থীরা। এর মধ্যে সিটি করপোরেশনের একটি আবর্জনাবাহী যান, ট্রাক, লরি রয়েছে। এ সময়ে আগে থেকে অবস্থানকারী পুলিশ তাঁদেরকে বারবার রাস্তা থেকে সরে যাওয়ার অনুরোধ জানায়। এক পর্যায়ে পুলিশকে লক্ষ্য করে পাথর ছোড়ার পরে তাঁরা শিক্ষার্থীদের অক্সিজেনমুখী সড়কের দিকে  ধাওয়া করলে সড়ক অবরোধমুক্ত হয়।এ দেড় ঘন্টায় দু নম্বর এলাকার চারপাশে যানবাহনের তীব্র জট বেধে যায়। অবরোধ আটকা পড়ে রোগীবাহী দুই তিনটি অ্যাম্বুলেন্স।পটুয়াখালী: পরীক্ষা বর্জন করে প্রশাসনিক ভবনে তালা ঝুলিয়ে বিক্ষোভ শুরু করলে সকাল থেকে শিক্ষার্থীদের সঙ্গে পুলিশের দফায় দফায় সংর্ঘষ চলে। এ সময় বিক্ষোভকারীরা বেশ কয়েকটি ককটেলের বিস্ফোরণ ঘটান এবং পুলিশকে লক্ষ্য করে ইটপাটকেল ছোড়েন। পরে পুলিশ কাঁদানে গ্যাসের শেল ছুড়ে তাঁদের ছত্রভঙ্গ করে দেয়। ক্ষুব্ধ শিক্ষার্থীরা পুলিশের একটি মোটরসাইকেল আগুন দিয়ে পুড়িয়ে দেন এবং ক্যাম্পাসের বাইরে বেশকিছু অটোরিকশা ভাঙচুর করেন। সংঘর্ষের ঘটনায় সাংবাদিক, পুলিশসহ অর্ধশত লোক আহত হন। এখন পর্যন্ত পুলিশ ক্যাম্পাসসহ বিভিন্ন ছাত্রাবাসে তল্লাশি চালিয়ে ১২ জনকে আটক করেছে।
পটুয়াখালী পলিটেকনিক ইনস্টিটিউটের অধ্যক্ষ হাসান মো. কামরুজ্জামান মুঠোফোনে জানান,  আজকের সকালের পরীক্ষায় শিক্ষার্থীরা অংশ নেননি। এখন ক্যাম্পাস কিছুটা শান্ত। ক্যাম্পাসে পুলিশ মোতায়েন রয়েছে। 
নোয়াখালী: বেলা ১১টার দিকে নোয়াখালী আইডিয়াল পলিটেকনিক ইনস্টিটিউটের দুই শতাধিক শিক্ষার্থী শহরের গ্যারেজ এলাকা থেকে বিক্ষোভ মিছিল নিয়ে প্রধান সড়ক প্রদক্ষিণ করেন। পরে ক্ষুব্ধ শিক্ষার্থীরা একটি ট্রাক, একটি বাসসহ পাঁচটি গাড়ি ভাঙচুর করেন। এ সময় বিক্ষোভকারীরা ইনস্টিটিউটের সামনে প্রায় আধা ঘণ্টা মাইজদী-সোনাপুর সড়ক অবরোধ করে রাখেন। এতে ওই সড়ক দিয়ে সব ধরনের যানবাহন চলাচল বন্ধ হয়ে যায়। খবর পেয়ে সুধারাম থানার পুলিশ ঘটনাস্থলে গিয়ে শিক্ষার্থীদের সঙ্গে কথা বলার পর দুপুর ১২টার দিকে তাঁরা অবরোধ তুলে নেন।ঘটনার সত্যতা নিশ্চিত করে সুধারাম থানার ভারপ্রাপ্ত কর্মকর্তা (ওসি) মীর জাহেদুল হক প্রথম আলো ডটকমকে বলেন, বর্তমানে পরিস্থিতি নিয়ন্ত্রণে আছে।রাজশাহী: সকাল আটটা থেকে মহিলা পলিটেকনিক ইনস্টিটিউটের ছাত্রীরা পরীক্ষা বর্জন করে ইনস্টিটিউটের বাইরের গেটে তালা দিয়ে বিক্ষোভ শুরু করেন। খবর পেয়ে পুলিশ ঘটনাস্থলে গিয়ে গেটের তালা ভেঙে ভেতরে ঢুকে ছাত্রীদের লাঠিপেটা করে।  এতে অন্তত ২০ জন ছাত্রী আহত হন।
নগরের শাহ মখদুম থানার ভারপ্রাপ্ত কর্মকর্তা (ওসি) হাফিজুর রহমান বলেন, ছাত্রীরা শিক্ষকদের অবরুদ্ধ করে রেখেছিলেন। হলে পরীক্ষার্থীদের ঢুকতে দিচ্ছিলেন না। এ কারণে তালা ভেঙে ভেতরে ঢোকা হয়েছে। এতে ভয়ে ছাত্রীরা পালিয়ে যান। তাঁদের লাঠিপেটা করা হয়নি।
কুড়িগ্রাম: পরীক্ষা বর্জন করে শিক্ষার্থীরা সকাল ১০টায় ইনস্টিটিউট থেকে মিছিল নিয়ে কুড়িগ্রাম প্রেসক্লাবের সামনে সমবেত হন। সেখানে আধা ঘণ্টা মানবন্ধন কর্মসূচি শেষে সমাবেশ করেন বাংলাদেশ কারিগরি ছাত্র পরিষদের (বাকাছাপ) কুড়িগ্রাম জেলা শাখা। সেখানে বক্তারা জানান, তাঁরা ডিপ্লোমা পাস করে সুপারভাইজার হতে চান না, প্রকৌশলী হতে চান। আগামী এক সপ্তাহের মধ্যে দাবি না মানলে সারা দেশে বৃহত্তর আন্দোলন গড়ে তোলা হবে বলে হুঁশিয়ারি দেন তাঁরা।
এ প্রসঙ্গে পলিটেকনিক ইনস্টিটিউটের অধ্যক্ষ আবদুল কুদ্দুস সরদার প্রথম আলো ডটকমকে জানান, বার্ষিক পরীক্ষা শুরু হয়েছে। সকালে বিভিন্ন বিভাগে ৫৮১ জন শিক্ষার্থীর পরীক্ষা দেওয়ার কথা ছিল। তাঁদের মধ্যে ১৩৬ জন পরীক্ষা দিয়েছেন। 
বগুড়া: পূর্বনির্ধারিত রুটিন অনুযায়ী পলিটেকনিক ইনস্টিটিউটে সকাল ১০টায় কর্তব্যরত ম্যাজিস্ট্রেট ও পুলিশের উপস্থিতিতে অধিকাংশ শিক্ষার্থী পরীক্ষার হলে উপস্থিত হলে খাতা ও প্রশ্নপত্র বিতরণ শুরু হয়। এ সময় আন্দোলনরত শিক্ষার্থীরা হলের বাইরে থেকে ব্যাপক ইটপাটকেল ছুড়তে থাকেন। একপর্যায়ে পরীক্ষার্থীরাও তাঁদের সঙ্গে যোগ দিয়ে ভাঙচুর শুরু করলে পরীক্ষা পণ্ড হয়ে যায়। এ সময় পুলিশের সঙ্গে শিক্ষার্থীদের সংর্ঘষ বাধে। শিক্ষার্থীরা ইনস্টিটিউটের সামনে সাতমাথা-শেরপুর সড়ক অবরোধ করে বেশকিছু গাড়ি ভাঙচুর করেন। এ সময় চার ছাত্রকে আটক করা হয়। বেলা একটার দিকে টিএমএসএস পলিটেকনিকের শিক্ষার্থীরা রংপুর-ঢাকা মহাসড়ক অবরোধ করলে পুলিশ গিয়ে তাঁদের ছত্রভঙ্গ করে দেয়।রংপুর: পলিটেকনিক ইনস্টিটিউটের শিক্ষার্থীরা দাবি আদায়ে শহরের পায়রা চত্বরে সমবেত হয়ে বিক্ষোভ মিছিল বের করেন। এ সময় তাঁরা শহরের যমুনা ব্যাংক, রাজশাহী কৃষি উন্নয়ন ব্যাংক ও ভরসা টাওয়ারে ইটপাটকেল ছুড়ে কাচ ভাঙচুর করেন। পুলিশ পরিস্থিতি নিয়ন্ত্রণে আনতে লাঠিপেটা করে। এতে ১০ জন শিক্ষার্থী আহত হন। এ ঘটনায় পুলিশ ১৭ জনকে আটক করেছে। শহরে ১২টি মাইক্রোবাস-অটোরিকশা ও তিনটি ভবনের জানালার কাচ ভাঙচুর করেছেন শিক্ষার্থীরা।
