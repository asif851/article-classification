
সাম্প্রতিক জঙ্গিবাদবিরোধী অভিযানে নিহত ও আহত পুলিশ সদস্যদের সম্মাননা প্রদান অনুষ্ঠানে পুলিশের মহাপরিদর্শক (আইজিপি) এ কে এম শহীদুল হক কিছু রাজনৈতিক নেতার বক্তব্যকে দায়িত্বজ্ঞানহীন অভিহিত করে তা প্রত্যাখ্যান করেছেন।
রাজধানীতে পুলিশ সদর দপ্তরে আয়োজিত এই অনুষ্ঠানে আইজিপি বলেন, ‘কিছু রাজনৈতিক নেতার দায়িত্বজ্ঞানহীন বক্তব্যের প্রতি আমাদের দৃষ্টি আকর্ষিত হয়েছে। বাংলাদেশ পুলিশের বীর সদস্যদের জঙ্গিবিরোধী অভিযানকে প্রশ্নবিদ্ধ করার এ জাতীয় অপপ্রয়াস বাংলাদেশ পুলিশ এবং দেশবাসী দ্ব্যর্থহীনভাবে প্রত্যাখ্যান করছে। বুঝে বা না বুঝে দায়িত্বশীল ব্যক্তি বা সংগঠনের এ–জাতীয় বক্তব্য জঙ্গিবাদকে উৎসাহিত করবে।’ জঙ্গিবাদ মোকাবিলায় জাতি যখন ঐক্যবদ্ধ, তখন এ ধরনের ‘দায়িত্বজ্ঞানহীন, মনগড়া, অলীক ও অসত্য বক্তব্য’ পরিহার করতে তিনি অনুরোধ জানান।
পুলিশের মহাপরিদর্শক সাম্প্রতিক অভিযানে সাধারণ মানুষের ভূমিকার প্রতি কৃতজ্ঞতা জানান। তিনি বলেন, জঙ্গিবাদবিরোধী অভিযানে সামনে থেকে পুলিশ লড়াই করে গেছে, এ লড়াই জনগণকে সঙ্গে নিয়ে অব্যাহত থাকবে।
