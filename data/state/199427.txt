
প্রধানমন্ত্রী শেখ হাসিনা সর্বদলীয় জাতীয় সরকারের প্রস্তাব দিয়ে জাতির উদ্দেশে যে ভাষণ দিয়েছেন, সে ব্যাপারে আজ শনিবার আনুষ্ঠানিক প্রতিক্রিয়া জানিয়েছে জাতীয় পার্টি (জাপা)।দলটি বলেছে, নির্বাচনকালীন সরকার নিয়ে চলমান সংকট নিরসনে প্রধানমন্ত্রীর প্রস্তাব ‘যথেষ্ট’ নয়। প্রধানমন্ত্রীর বক্তব্যের কতগুলো বিষয় স্পষ্ট হওয়া দরকার।দুপুরে রাজধানীর বনানীতে জাপা চেয়ারম্যানের কার্যালয়ে আয়োজিত এক সংবাদ সম্মেলনে দলের মহাসচিব এ বি এম রুহুল আমিন হাওলাদার এ প্রতিক্রিয়া জানান। এর আগে জাপা চেয়ারম্যান এইচ এম এরশাদের সভাপতিত্বে দলের সভাপতিমণ্ডলীর বৈঠক হয়।রুহুল আমিন হাওলাদার বলেন, প্রধানমন্ত্রী জাতির উদ্দেশে দেওয়া ভাষণে সর্বদলীয় জাতীয় সরকারের কথা বলেছেন। এ সরকারের প্রধান কে হবেন, তা তিনি স্পষ্ট করেননি। ওই সময় জাতীয় সংসদ বহাল থাকবে কি না, থাকলে সবার জন্য ‘লেভেল প্লেয়িং ফিল্ড’ বহাল থাকবে কি না, এ ব্যাপারেও কিছু বলেননি। এ ছাড়া, সর্বদলীয় সরকারের রূপরেখা ও কার্যপরিধি কী হবে, তাও স্পষ্ট নয়।সংবাদ সম্মেলনে জাতীয় পার্টির সভাপতিমণ্ডলীর সদস্য কাজী ফিরোজ রশিদ ও জিয়াউদ্দিন আহমেদ উপস্থিত ছিলেন।

