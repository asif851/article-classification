
ত্রাণ ও দুর্যোগ ব্যবস্থাপনামন্ত্রী মোফাজ্জল হোসেন চৌধুরী মায়া বলেছেন, ‘খালেদা জিয়ার বাঙালিয়ানা পনেরো আনাই মিছে। তিনি যে জঙ্গিবাদী ধ্বংসাত্মক কাজ করেছেন, ইতিহাস বিকৃতি করেছেন, এ জন্য তাঁকে বাংলাদেশের রাজনীতি করা তো দূরের কথা, এ দেশে থাকতে দেওয়াই উচিত না।’আজ সোমবার রাজধানীর ভিক্টোরিয়া পার্ক এলাকায় ১৪২১ বাংলা নববর্ষ উদযাপন শোভাযাত্রা-পূর্ব সমাবেশে ত্রাণ ও দুর্যোগ ব্যবস্থাপনামন্ত্রী এ কথা বলেন।ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী বলেন, আওয়ামী লীগ ক্ষমতায় এলে মানুষ শান্তিতে থাকে, স্বস্তিতে বর্ষবরণ উদযাপন করে। আর বিএনপি ক্ষমতায় এলেই বোমা হামলা, জঙ্গিবাদের উত্পত্তি ঘটে। বাংলাদেশ নিয়ে বিএনপি-জামায়াতের ষড়যন্ত্র রুখে দিতে দেশবাসীকে ঐক্যবদ্ধ থাকার আহ্বান জানান তিনি।খাদ্যমন্ত্রী ও ঢাকা মহানগর আওয়ামী লীগের যুগ্ম সম্পাদক কামরুল ইসলাম বলেন, আওয়ামী লীগ ক্ষমতায় আছে বলেই মানুষের মুখে এখন হাসি। এ জন্য পাঁচ বছর পর পর আওয়ামী লীগকে ভোট দিয়ে ক্ষমতায় আনে মানুষ।সমাবেশ শেষে নববর্ষ উদযাপন শোভাযাত্রা বের করা হয়। শোভাযাত্রাটি ভিক্টোরিয়া পার্ক থেকে আওয়ামী লীগের কেন্দ্রীয় কার্যালয় বঙ্গবন্ধু অ্যাভিনিউয়ে গিয়ে শেষ হয়। শোভাযাত্রায় আওয়ামী লীগের কেন্দ্রীয় নেতা অসীম কুমার উকিল, আফজাল হোসেন ও সুজিত রায় নন্দীসহ ঢাকা মহানগর আওয়ামী লীগের বিভিন্ন পর্যায়ের নেতা-কর্মীরা উপস্থিত ছিলেন।
