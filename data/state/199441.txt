
নড়াইলের লোহাগড়া পাইলট উচ্চবিদ্যালয় ৪৬তম শীতকালীন জাতীয় স্কুল ও মাদ্রাসা ক্রীড়া প্রতিযোগিতায় সারা দেশে সেরা হয়েছে। বিদ্যালয়টি এ নিয়ে টানা নয়বার শীর্ষ স্থান দখল করল।
মাধ্যমিক ও উচ্চশিক্ষা অধিদপ্তরের তত্ত্বাবধানে বাংলাদেশ জাতীয় স্কুল ও মাদ্রাসা ক্রীড়া সমিতি প্রতিবছর এ প্রতিযোগিতার আয়োজন করে। ১৬ থেকে ২১ জানুয়ারি ঢাকার মোহাম্মদপুরে শারীরিক শিক্ষা কলেজে বসে এই প্রতিযোগিতার আসর। এর উদ্বোধন করেন শিক্ষামন্ত্রী নুরুল ইসলাম নাহিদ। ২২ জানুয়ারি বঙ্গবন্ধু জাতীয় স্টেডিয়ামে বিজয়ীদের মধ্যে পুরস্কার বিতরণ করেন প্রধানমন্ত্রী শেখ হাসিনা।
সংশ্লিষ্ট সূত্রে জানা গেছে, এই প্রতিযোগিতায় বালক ও বালিকা বিভাগে অ্যাথলেটিকসে মোট ৩৬টি ইভেন্ট ছিল। পুরস্কার ছিল ১০৮টি। লোহাগড়া পাইলট উচ্চবিদ্যালয় পেয়েছে ১৪টি পুরস্কার। এর মধ্যে ছয়টি স্বর্ণ, চারটি রৌপ্য ও চারটি ব্রোঞ্জ পদক রয়েছে। এ ছাড়া দশম শ্রেণির শিক্ষার্থী বিজয় মল্লিক তিনটি স্বর্ণপদক পেয়ে ব্যক্তিগতভাবে চ্যাম্পিয়ন হয়েছে। পদক পাওয়া অন্য শিক্ষার্থীরা হলো সুমন শেখ, নমিতা কর্মকর, রুমা খানম, মোহাম্মদ আলী, কাজল বিশ্বাস ও হাফিজুর রহমান। দৌড়, রিলে দৌড়, দীর্ঘ ও উচ্চ লাফ এবং গোলক, বর্শা, চাকতি নিক্ষেপসহ প্রায় সব বিভাগে কৃতিত্ব অর্জন করেছে তারা।
মাধ্যমিক ও উচ্চশিক্ষা অধিদপ্তরের (মাউশি) উপপরিচালক (শারীরিক শিক্ষা) ফারহানা হক বলেন, টানা নয়বার পদক পাওয়ার দিক থেকে দেশের মধ্যে শীর্ষে রয়েছে লোহাগড়া পাইলট উচ্চবিদ্যালয়।
 
