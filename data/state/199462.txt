
আদালতে নির্দেশনায় লালমনিরহাটে এক ব্যক্তির ভূমি খতিয়ান না খোলায় ভূমিসচিব, জেলা প্রশাসক (ডিসি), সদর উপজেলা নির্বাহী কর্মকর্তা (ইউএনও), সহকারী কমিশনার (ভূমি) ও ইউনিয়ন ভূমি  কর্মকর্তার প্রতি রুল দিয়েছেন আদালত।
আদালত অবমাননায় করা এক আবেদনের শুনানি নিয়ে আজ মঙ্গলবার বিচারপতি মো. আশফাকুল ইসলাম ও বিচারপতি আশীষ রঞ্জন দাসের সমন্বয়ে গঠিত হাইকোর্ট বেঞ্চ এ রুল দেন।
আদালত অবমাননার অভিযোগে কেন তাঁদের বিরুদ্ধে ব্যবস্থা নেওয়া হবে না, তাও রুলে জানতে চাওয়া হয়েছে। চার সপ্তাহের মধ্য ভূমিসচিবসহ সংশ্লিষ্ট কর্মকর্তাদের রুলের জবাব দিতে বলা হয়েছে।
তিন মাসের মধ্য নতুন করে লালমনিরহাটের তেলীপাড়া মৌজার ওই সংশ্লিষ্ট ভূমি নতুন করে খতিয়ান খুলতে হাইকোর্টের দেওয়া নির্দেশনা প্রতিপালন না হওয়ার অভিযোগে ভূমির মালিক আবদুল মজিদ গতকাল সোমবার আদালত অবমাননার অভিযোগে আবেদন করেন। আদালতে আবদুল মজিদের পক্ষে শুনানি করেন আইনজীবী এম বদরুদ্দোজা বাদল। তাঁর সঙ্গে ছিলেন শহিদুল ইসলাম।
পরে এম বদরুদ্দোজা বাদল প্রথম আলোকে বলেন, সরকার উচ্ছেদের জন্য বিবিধ মামলা করেছিল। এর বৈধতা নিয়ে আবদুল মজিদসহ অন্যরা ১৭টি রিট করেন। চূড়ান্ত শুনানি শেষে ২০০৯ সালে ১২ নভেম্বর হাইকোর্ট তিন মাসের মধ্য তেলীপাড়া মৌজার সংশ্লিষ্ট ভূমি নতুন করে তাঁদের নামের খতিয়ান খুলতে বলেন। এই রিটে আবেদনকারী ছিলেন ৬৩ জন। ভূমির পরিমাণ ৩৫ দশমিক ৫২ একর। এর মধ্য ১ দশমিক ৬২ এক হচ্ছে আদুল মজিদের। আদালতের ওই নির্দেশনা না পালন হওয়ায় আদালত ওই রুল দেন।
