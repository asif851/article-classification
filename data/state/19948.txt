
গাইবান্ধার পলাশবাড়ী উপজেলা পরিষদের চেয়ারম্যান নজরুল ইসলাম ও ভাইস চেয়ারম্যান আবু তালেবকে সাময়িক বরখাস্ত করা হয়েছে। ভারপ্রাপ্ত হিসেবে উপজেলা চেয়ারম্যানের দায়িত্ব দেওয়া হয়েছে মহিলা ভাইস চেয়ারম্যান কোহিনুর আকতারকে।
১৫ ফেব্রুয়ারি এলজিআরডি মন্ত্রণালয়ের স্থানীয় সরকার বিভাগের উপজেলা শাখা-১-এর জ্যেষ্ঠ সহকারী সচিব লুৎফুন নাহার স্বাক্ষরিত এক চিঠিতে এ কথা জানানো হয়। আজ সোমবার এই চিঠি গাইবান্ধায় পৌঁছে।নজরুল ইসলাম জেলা জামায়াতের সাংগঠনিক সেক্রেটারি। আবু তালেব সদর ইউনিয়ন জামায়াতের আমির।জেলা প্রশাসক কার্যালয়ের স্থানীয় সরকার শাখার উপপরিচালক মো. মোখলেছুর রহমান জানান, আজ এ-সংক্রান্ত চিঠি সংশ্লিষ্ট দপ্তরে পাঠানো হয়েছে। তিনি আরও বলেন, জামায়াত-শিবিরের নাশকতা ও সন্ত্রাসী কর্মকাণ্ডে জড়িত থাকার অভিযোগে তাঁদের বিরুদ্ধে একাধিক মামলার অভিযোগপত্র আদালত গ্রহণ করেছেন। তাই উপজেলা পরিষদ আইন ১৯৯৮ (উপজেলা সংশোধন আইন ২০১১) অনুযায়ী তাঁদের বিরুদ্ধে এই ব্যবস্থা নেওয়া হয়েছে। আজ থেকে এই আদেশ কার্যকর হবে।এ বিষয়ে নজরুল ইসলাম ও আবু তালেবের সঙ্গে যোগাযোগের চেষ্টা করে​ও তাঁদের পাওয়া যায়নি।
