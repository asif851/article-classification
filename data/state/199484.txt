
নীলফামারীর সৈয়দপুর কলেজের পরিত্যক্ত ছাত্রাবাসের ছাদ থেকে পড়ে এক নারীর মৃত্যু হয়েছে। গত বুধবার রাতে তহমিনা খাতুন (৫৫) নামের ওই নারী দ্বিতল ভবনের ছাদ থেকে নিচে পড়ে যান। তাঁকে প্রথমে সৈয়দপুর ১০০ শয্যা হাসপাতাল ও পরে রংপুর মেডিকেল কলেজ হাসপাতালে নেওয়া হলে কর্তব্যরত চিকিৎসক মৃত ঘোষণা করেন। শহরের শহীদ তুলশীরাম সড়কে অবস্থিত সৈয়দপুর কলেজের ছাত্রাবাসটি জরাজীর্ণ হয়ে পড়লে পাঁচ বছর আগে পরিত্যক্ত ঘোষণা করা হয়। ওই ভবনে বসবাস করতেন কলেজের পরিসংখ্যান বিভাগের প্রভাষক সাইদুল হক। ঘটনার রাতে তাঁর বাসায় বেড়াতে আসেন শাশুড়ি তহমিনা বেগম। ছাদে শুকাতে দেওয়া কাপড় তুলতে গিয়ে পা ফসকে ছাদ থেকে পড়ে যান তিনি। 
