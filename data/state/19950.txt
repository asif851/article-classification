
মিথ্যা ঘোষণা দিয়ে সুতার বদলে সিগারেট আমদানির মামলায় পোশাক কারখানার ব্যবস্থাপনা পরিচালকসহ (এমডি) পাঁচজনকে কারাগারে পাঠানো হয়েছে।
এই পাঁচজন হলেন সাভারের আশুলিয়ার জেনেটিক ফ্যাশন লিমিটেডের এমডি মুজিবুর রহমান এবং চার পরিচালক রিয়াজ হোসেন খান, ওয়াহিদ ইসলাম, তৌহিদুজ্জামান ও আহমেদ আরজ।
আজ বুধবার চট্টগ্রাম মহানগর দায়রা জজ মো. শাহেনূরের আদালতে আত্মসমর্পণ করে জামিনের আবেদন করেন এই পাঁচজন। আদালত শুনানি শেষে জামিন আবেদন নাকচ করে তাঁদের কারাগারে পাঠানোর আদেশ দেন।
চট্টগ্রাম মহানগর সরকারি কৌঁসুলি মো. ফখরুদ্দিন চৌধুরী প্রথম আলোকে বলেন, বন্ড সুবিধায় সুতার বদলে মিথ্যা ঘোষণা দিয়ে ২৮৮ কার্টন সিগারেট আমদানি করা হয় জেনেটিক ফ্যাশন লিমিটেডের নামে; যার বাজারমূল্য ৭ কোটি ২০ লাখ টাকা। গত ১ মার্চ কাস্টম কর্তৃপক্ষ এগুলো আটক করে পরের দিন চট্টগ্রামের বন্দর থানায় বিশেষ ক্ষমতা আইনে মামলা করে। পরে আসামিরা উচ্চ আদালতে আত্মসমর্পণ করে জামিনের আবেদন করেন। আদালত তাঁদের ৩০ দিনের মধ্যে নিম্ন আদালতে আত্মসমর্পণ করতে নির্দেশ দেন। নির্দেশনা অনুযায়ী তাঁরা আজ চট্টগ্রাম মহানগর দায়রা জজ আদালতে আত্মসমর্পণ করে জামিনের আবেদন করেন। রাষ্ট্রপক্ষ থেকে তাঁদের জামিনের বিরোধিতা করা হয়। শুনানি শেষে আদালত তাঁদের জামিন আবেদন নামঞ্জুর করে কারাগারে পাঠানোর আদেশ দেন।
