
বিভিন্ন কর্মসূচির মধ্য দিয়ে নীলফামারীতে গতকাল রোববার ঐতিহাসিক মুজিবনগর দিবস পালিত হয়েছে। জেলা আওয়ামী লীগের দলীয় কার্যালয়ে সকাল নয়টার দিকে বঙ্গবন্ধু শেখ মুজিবুর রহমানের প্রতিকৃতিতে পুষ্পমাল্য অর্পণ করেন নেতা-কর্মীরা। জেলা প্রশাসনের আয়োজনে বেলা ১১টার দিকে জেলা শিল্পকলা একাডেমি মিলনায়তনে মুজিবনগর দিবস ও বাংলাদেশের স্বাধীনতা নিয়ে আলোচনা সভা হয়। এতে অতিরিক্ত জেলা প্রশাসক (রাজস্ব) মুজিবুর রহমান সভাপতিত্ব করেন। প্রধান অতিথি ছিলেন জেলা প্রশাসক মো. জাকীর হোসেন। বক্তব্য দেন জেলা পরিষদের প্রশাসক মমতাজুল হক, পুলিশ সুপার জাকির হোসেন খান, পৌর মেয়র ও জেলা আওয়ামী লীগের সভাপতি দেওয়ান কামাল আহমেদ, সিপিবির সভাপতি শ্রীদাম দাস, জেলা মুক্তিযোদ্ধা কমান্ডার ফজলুল হক, জেলা স্বাচিপের সাধারণ সম্পাদক মজিবুল হাসান চৌধুরী প্রমুখ। আলোচনা শেষে সেখানে সাংস্কৃতিক অনুষ্ঠান হয়। এ ছাড়া শিল্পকলা একাডেমি চত্বরে দিনব্যাপী হয় আলোকচিত্র প্রদর্শনী। সৈয়দপুর উপজেলা পরিষদ হলরুমে আলোচনা সভা হয়। উপজেলা প্রশাসন এর আয়োজন করে। সভায় সভাপতিত্ব করেন উপজেলা নির্বাহী কর্মকর্তা (ইউএনও) আবু ছালেহ মো. মুসা জঙ্গী। প্রধান অতিথি ছিলেন উপজেলা পরিষদের চেয়ারম্যান জাওয়াদুল হক সরকার। বক্তব্য দেন সৈয়দপুর কলেজের অধ্যক্ষ হাফিজুর রহমান, মুক্তিযোদ্ধা নূরুজ্জামান জোয়ার্দার প্রমুখ।
