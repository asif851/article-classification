
সন্ত্রাস মোকাবিলার মাধ্যমে সামাজিক স্থিতিশীলতা নিশ্চিত করতে বাংলাদেশ সরকারকে আন্তর্জাতিক সম্প্রদায়ের সাহায্য করা উচিত বলে মন্তব্য করেছেন ভারতের পররাষ্ট্রসচিব এস জয়শঙ্কর। তিনি গতকাল শুক্রবার নয়াদিল্লিতে ইস্ট ওয়েস্ট সেন্টার কনফারেন্সে এ কথা বলেন।জয়শঙ্কর সম্মেলনে বলেন, ঢাকার কর্তৃপক্ষকে একটি ধর্মনিরপেক্ষ, বহুত্ববাদী সামাজিক কাঠামো গড়ে তোলার চেষ্টায় সাহায্য করতে হবে।বাংলাদেশে সন্ত্রাসবাদ নিয়ে উদ্বেগ প্রসঙ্গে এক প্রশ্নের জবাবে ভারতীয় পররাষ্ট্রসচিব বলেন, ‘কিছু উদ্বেগ আছে...আর এ কারণেই বাংলাদেশকে সাহায্য করাটা আন্তর্জাতিক সম্প্রদায়ের উচিত। এটা সমালোচনা করার সময় নয়।’অনুষ্ঠানে অন্য দুই প্রতিবেশী চীন ও পাকিস্তানের সঙ্গে নয়াদিল্লির সম্পর্ক নিয়েও আলোচনা করেন জয়শঙ্কর।
