
কালবৈশাখীতে রাজশাহী অঞ্চলের বিভিন্ন এলাকায় ক্ষয়ক্ষতি হয়েছে। বেশির ভাগ এলাকায় বিদ্যুৎ নেই। গোদাগাড়ী উপজেলায় গাছ চাপা পড়ে মারা গেছেন এক কৃষক। পদ্মা নদীতে নৌকাডুবিতে নিখোঁজ রয়েছেন তিনজন।
গতকাল রোববার সন্ধ্যায় রাজশাহী মহানগরীসহ আশপাশের উপজেলাগুলোয় ঝড় হানা দিয়েছে।
রাজশাহী আবহাওয়া অধিদপ্তর বলছে, সন্ধ্যা ৭টা থেকে ৭টা ৫০ মিনিট পর্যন্ত রাজশাহীর ওপর দিয়ে বয়ে গেছে কালবৈশাখী। এর গতি ছিল ৯০ থেকে ৯৫ কিলোমিটার। ঝড়ের সঙ্গে ভারী বৃষ্টি হয়। রাত সাড়ে আটটা পর্যন্ত রাজশাহীতে বৃষ্টিপাত রেকর্ড করা হয়েছে ৪৬ মিলিমিটার।
ঝড়ের সময় রাজশাহী মহানগরীসহ আশপাশের উপজেলাগুলোয় যেখানে-সেখানে গাছ উপড়ে পড়ে। অনেক জায়গায় বিদ্যুতের পোল ও তার ছিঁড়ে গেছে। ফলে রাজশাহী ও এর আশপাশের উপজেলার বেশ কয়েকটি এলাকায় বিদ্যুৎ নেই। আজ সোমবার শেষ খবর পাওয়া পর্যন্ত বিদ্যুৎ আসেনি।
বিদ্যুৎ উন্নয়ন বোর্ড বলছে, রাজশাহীর কাটাখালীতে ৩৩ কিলোওয়াট সংযোগ লাইনের ওপর বিলবোর্ড ভেঙে পড়েছে। এতে গ্রিডের সংযোগ লাইনের তার ছিঁড়ে গেছে। কাটাখালী ছাড়াও বিনোদপুর, তালাইমারী ভদ্রা, লক্ষ্মীপুরসহ অন্তত ১০-১২টি জায়গায় বিলবোর্ড ও গাছ পড়ে তার ছিঁড়ে গেছে। এতে রাজশাহী বিদ্যুৎবিচ্ছিন্ন হয়ে পড়েছে। তিনটি টিম কাজ করছে। বিদ্যুৎ পরিস্থিতি স্বাভাবিক হতে সময় লাগবে।
ঝড়ে রাজশাহী অঞ্চলে আম ও ফসলের ক্ষতি হয়েছে। চারঘাটের ভায়ালক্ষ্মীপুর ইউনিয়নের আবদুল মজিদ প্রাং জানান, বেশির ভাগ বাগানের প্রায় অর্ধেক আম ঝরে পড়েছে। এই ক্ষতি অপূরণীয়।
গোদাগাড়ী থানার ভারপ্রাপ্ত কর্মকর্তা (ওসি) হিপজুর আলম মুন্সি জানান, মাঠ থেকে বাড়ি ফেরার পথে ঝড়ে গাছ চাপা পড়ে গোদাগাড়ীতে মো. আলম মুন্সি (৪৫) নামের এক কৃষক মারা গেছেন। তাঁর বাড়ি উপজেলার কাকনহাট কলাবাগান এলাকায়।
রাজশাহী ফায়ার সার্ভিস সূত্রে জানা গেছে, গতকাল সন্ধ্যায় ঝড়ের সময় পদ্মায় নৌকাডুবির ঘটনা ঘটে। এতে দুজন জীবিত উদ্ধার হলেও তিনজন এখন পর্যন্ত নিখোঁজ। আজ রোববার সকাল থেকে দমকল বাহিনীর সদস্যরা উদ্ধারকাজ শুরু করেছেন।
