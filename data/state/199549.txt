
পানি পান করে আবার অসুস্থ হয়ে পড়েছেন আশুলিয়ার জামগড়া এলাকার দ্য রোজ ড্রেসেস নামের পোশাক কারখানার দুই শতাধিক শ্রমিক। এ ঘটনায় আজ মঙ্গলবার কারখানাটিতে ছুটি ঘোষণা করা হয়েছে।
অসুস্থ শ্রমিকদের স্থানীয় নারী ও শিশুস্বাস্থ্য কেন্দ্র এবং নাইটিঙ্গেল মেডিকেল কলেজ হাসপাতালে ভর্তি করা হয়েছে। ওই কারখানায় সাত-আট হাজার শ্রমিক কাজ করেন।
এর আগে গত শুক্রবার রাতে নাশতা খেয়ে অসুস্থ হয়ে পড়েছিলেন ওই কারখানারই প্রায় ১০০ জন শ্রমিক। তাই শনিবার কারখানাটি বন্ধ রাখা হয়। পরদিন কারখানায় কাজে যোগ দিয়ে পানি পান করে অসুস্থ হয়ে পড়েন তিন শতাধিক শ্রমিক। সেদিনও কারখানায় ছুটি ঘোষণা করা হয়।
হাসপাতালে ভর্তি হওয়া কয়েকজন শ্রমিক জানান, সকালে কিছু সময় কাজ করার পর তাঁরা কারখানার পানি পান করেন। এরপর অনেকের গলা থেকে পেট পর্যন্ত প্রচণ্ড জ্বলুনি শুরু হয়ে বমি হতে থাকে। অনেকে অচেতন হয়ে পড়েন।
শ্রমিকদের অনেকে অভিযোগ করেন, ষড়যন্ত্র করে পানির সঙ্গে কিছু মেশানোর কারণে ওই পানি খেয়ে তাঁরা অসুস্থ হয়ে পড়েন।  এ ছাড়া এমন অবস্থা হওয়ার কোনো কারণ আছে বলে তাঁরা মনে করেন না।
নারী ও শিশুস্বাস্থ্য কেন্দ্রের কর্মকর্তা হারুনুর রশীদ জানান, পানিতে বিষক্রিয়ায় অথবা আতঙ্ক থেকেও এ অবস্থা হতে পারে। তবে তিনি নিশ্চিত করে কোনো কারণ বলতে পারেননি।
শিল্প পুলিশ আশুলিয়া জোনের পুলিশ সুপার মোস্তাফিজুর রহমান বলেন, বারবার একই কারখানার শ্রমিকদের খাবার খেয়ে ও পানি পান করে অসুস্থ হয়ে পড়ার বিষয়টি খতিয়ে দেখা হবে।
এ বিষয়ে কারখানা কর্তৃপক্ষ বৈঠকে বসায় তাদের সঙ্গে যোগাযোগ করা যায়নি। দ্য রোজ ড্রেসেস নামের পোশাক কারখানাটির মালিক আতিকুল ইসলাম। তিনি বাংলাদেশ তৈরি পোশাকশিল্প মালিকদের সংগঠনের (বিজিএমইএ) সভাপতি।
