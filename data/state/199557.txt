
মুন্সিগঞ্জ সদর উপজেলার পাঁচঘড়িয়াকান্দি এলাকায় গত শনিবার রাতে আওয়ামী লীগ ও ছাত্রলীগের দুই পক্ষের মধ্যে সংঘর্ষে গুলিবিদ্ধ হয়ে মো. জনি (১৭) নামের এক কিশোর নিহত হয়েছে। সংঘর্ষে আহত হন আরও ছয়জন। এ ঘটনায় তিনজনকে অস্ত্রসহ গ্রেপ্তার করেছে পুলিশ।পুলিশ ও প্রত্যক্ষদর্শী সূত্রে জানা যায়, শনিবার রাত সাড়ে ১০টার দিকে পাঁচঘড়িয়াকান্দি এলাকায় মো. জনি বন্ধুদের সঙ্গে আড্ডা দিচ্ছিল। এ সময় ওই ইউনিয়নের ৯ নম্বর ওয়ার্ডের আওয়ামী লীগের সভাপতি ও গত বছর অনুষ্ঠিত পৌর নির্বাচনে কাউন্সিলর পদে পরাজিত প্রার্থী ওয়াহিদুজ্জামান বাবুল পাশ দিয়ে যাচ্ছিলেন। তখন তুচ্ছ বিষয় নিয়ে জনির সঙ্গে তাঁর কথা-কাটাকাটি হয়। পৌর নির্বাচনে বিজয়ী কাউন্সিলর প্রার্থী জাকির হোসেনের সমর্থক বলে জনি পরিচিত।শনিবারের কথা-কাটাকাটির পর এ নিয়ে জনি শহর ছাত্রলীগের সাধারণ সম্পাদক সাজ্জাত হোসেন সাগরের সহায়তা চাইলে বাবুলের সঙ্গে তিনিও তর্কে জড়ান। পরে রাত ১১টায় বাবুল চাচাতো ভাই অপু ও শ্যামলকে নিয়ে জনির ওপর হামলা চালালে সে গুলিবিদ্ধ হয়। পরে বাবুল ও সাজ্জাতের পক্ষের লোকজনের মধ্যে শুরু হয় গোলাগুলি। আধা ঘণ্টা গোলাগুলি চলার পর পুলিশ গিয়ে পরিস্থিতি নিয়ন্ত্রণে আনে।এদিকে গুলিবিদ্ধ জনিকে রাতেই উদ্ধার করে মুন্সিগঞ্জ জেনারেল হাসপাতালে পাঠালে সেখানে তার মৃত্যু হয়। এ ঘটনায় গতকাল সন্ধ্যা পর্যন্ত থানায় মামলা হয়নি। সংঘর্ষের ঘটনায় পুলিশ অস্ত্রসহ বাবুল, অপু ও হরগঙ্গা কলেজ শাখা ছাত্রলীগের সভাপতি নিবিরকে গ্রেপ্তার করেছে।
