
নতুন প্রজন্মকে গাছ লাগানো ও পরিচর্যায় উত্সাহিত করতে গতকাল শনিবার রাজধানী ঢাকায় অনুষ্ঠিত হয়েছে বৃক্ষরোপণ উত্সব ২০১৪।‘সেভ ট্রি সেভ লাইফ’ স্লোগান নিয়ে শুরু হওয়া এই উত্সব উত্তরার রাজউক মডেল স্কুল অ্যান্ড কলেজের মাঠে ২০টি গাছ লাগানোর মধ্য দিয়ে শেষ হয়। বাংলাদেশ পরিবেশ আন্দোলন (বাপা), ম্যাগাজিন লুক, প্রকাশনা প্রতিষ্ঠান গল্পা এবং শামসুন্নাহার লাভলী ফাউন্ডেশন যৌথভাবে এই উত্সবের আয়োজন করে।বৃক্ষরোপণ উত্সব উপলক্ষে রাজউক উত্তরা মডেল স্কুল অ্যান্ড কলেজে গতকাল একটি সেমিনারের আয়োজন করা হয়। সেমিনারে প্রধান অতিথি ছিলেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক। বিশেষ অতিথি ছিলেন বাংলাদেশ পরিবেশ আন্দোলনের (বাপা) মহাসচিব এম এ মতিন, সংগীতশিল্পী মেহরীন, লেখক আনোয়ার সাদী, লেখক ও গবেষক শামসুন্নাহার লাভলী ও লুক সম্পাদক ফারাহ জাবিন শাম্মী।উত্সবের শুরুতে অতিথিরা বৃক্ষরোপণ কর্মসূচিতে অংশ নেন। পরে সেমিনারে দেওয়া বক্তব্যের মাধ্যমে শিক্ষার্থীদের গাছ লাগানো ও পরিচর্যার ব্যাপারে উত্সাহিত করেন তাঁরা।বৃক্ষরোপণ উত্সবে রাজধানীর বিভিন্ন শিক্ষাপ্রতিষ্ঠানের শিক্ষার্থীরা অংশ নেয়। এই উত্সবের আওতায় মোট ২২০টি গাছ লাগানো হয়েছে।
