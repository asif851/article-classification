
সুইডেনের প্রধানমন্ত্রী কেজেল স্টেফান লফভেন প্রধানমন্ত্রী শেখ হাসিনাকে ফোন করে ২০১৭-১৮ সালের মেয়াদে জাতিসংঘ নিরাপত্তা পরিষদের অস্থায়ী সদস্য পদের নির্বাচনে সুইডেনের প্রার্থীর পক্ষে বাংলাদেশের সমর্থন কামনা করেছেন। দুই প্রধানমন্ত্রী ১০ মিনিট কথা বলেন।প্রধানমন্ত্রীর প্রেস সচিব ইহসানুল করিম বাসসকে জানান, আজ রোববার সন্ধ্যায় শেখ হাসিনার সঙ্গে ফোনে আলাপকালে সুইডেনের প্রধানমন্ত্রী এ সমর্থন কামনা করেন।প্রেস সচিব বলেন, ১০ মিনিটের টেলিফোন আলাপকালে উভয় প্রধানমন্ত্রী শুভেচ্ছা বিনিময় করেছেন। সুইডেনের প্রধানমন্ত্রী শেখ হাসিনাকে তাঁর দেশ সফরের আমন্ত্রণ জানান। শেখ হাসিনাও সুইডেনের প্রধানমন্ত্রীকে বাংলাদেশ সফরের আমন্ত্রণ জানান।
বাংলাদেশের প্রধানমন্ত্রী আগামী ৯ ডিসেম্বর ঢাকায় অনুষ্ঠেয় গ্লোবাল ফোরাম ফর মাইগ্রেশন অ্যান্ড ডেভেলপমেন্টে যোগদানের জন্য কেজেল স্টেফান লফভেনকে আমন্ত্রণ জানান। ইহসানুল করিম জানান, উভয় প্রধানমন্ত্রী আগামী ১৯ সেপ্টেম্বর নিউইয়র্কে জাতিসংঘ সাধারণ পরিষদে শরণার্থী ও অভিবাসী বিষয়ে জাতিসংঘের একটি উচ্চপর্যায়ের সম্মেলনে যৌথ সভাপতিত্ব করার বিষয়েও একমত হন।
