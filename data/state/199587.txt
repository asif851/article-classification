

প্রধানমন্ত্রী শেখ হাসিনা বলেছেন, দেশের অখণ্ডতা রক্ষায় যেকোনো অশুভ শক্তিকে দৃঢ়ভাবে প্রতিহত করতে আমাদের সেনাবাহিনী সম্পূর্ণভাবে প্রস্তুত রয়েছে। আপনাদের প্রশিক্ষণের দক্ষতায় বলতে পারি আপনারা সত্যিকার অর্থেই মুক্তিযুদ্ধের চেতনায় গড়ে ওঠা বাহিনী।’
আজ বৃহস্পতিবার শেখ হাসিনা রংপুরের পাগলাপীর খালিয়ায় বাংলাদেশ সেনাবাহিনীর ৬৬ পদাতিক ডিভিশনের শীতকালীন মহড়া ‘সুচাগ্র মেদেনি’ প্রত্যক্ষ করার পর দরবার হলে আয়োজিত অনুষ্ঠানে এসব কথা বলেন। খবর বাসসের।
প্রধানমন্ত্রী সেনাবাহিনীর সদস্যদের স্মরণ করিয়ে দেন যে, জনগণ হচ্ছে দেশের শক্তি এবং তারা (সেনা সদস্যরা) এই জনগণের অবিচ্ছেদ্য অংশ। প্রধানমন্ত্রী জনগণের আস্থা লাভ ও তা বজায় রাখার ওপর গুরুত্ব আরোপ করেন।
৬৬ পদাতিক ডিভিশনের সার্বিক ব্যবস্থাপনায় এই মহড়া পরিচালিত হয়। ৬৬ পদাতিক ডিভিশনের জেনারেল অফিসার অব কমান্ডিং (জিওসি) এবং বাংলাদেশ সেনাবাহিনীর রংপুর এরিয়া কমান্ডার মেজর জেনারেল মো. মাসুদ রাজ্জাক ও ব্রিগেড কমান্ডার ব্রিগেডিয়ার জেনারেল আবুল ফজল মোহাম্মদ সানাউল্লাহ অনুষ্ঠানে বক্তৃতা দেন।
বাংলাদেশ সেনাবাহিনীর ট্যাংক ও হেলিকপ্টার ছাড়াও আর্মি অ্যাভিয়েশন ও বাংলাদেশ বিমানবাহিনীর যুদ্ধবিমান ও হেলিকপ্টারগুলো এই মহড়ায় অংশ নেয়।
এর আগে প্রধানমন্ত্রী অনুষ্ঠানস্থলে উপস্থিত হলে সেনাবাহিনী প্রধান জেনারেল আবু বেলাল মোহাম্মদ শফিউল হক এবং ৬৬ পদাতিক ডিভিশনের জেনারেল অফিসার অব কমান্ডিং (জিওসি) ও বাংলাদেশ সেনাবাহিনীর রংপুর এরিয়া কমান্ডার মেজর জেনারেল মো. মাসুদ রাজ্জাক তাঁকে স্বাগত জানান।
জাতীয় পার্টির চেয়ারম্যান ও প্রধানমন্ত্রীর বিশেষ দূত হুসেইন মুহম্মদ এরশাদ, মুক্তিযুদ্ধবিষয়ক মন্ত্রী আ ক ম মোজাম্মেল হক, সংস্কৃতিবিষয়ক মন্ত্রী আসাদুজ্জামান নূর, প্রাথমিক ও গণশিক্ষা মন্ত্রী মোস্তাফিজুর রহমান, প্রধানমন্ত্রীর নিরাপত্তা উপদেষ্টা মেজর জেনারেল (অব.) তারিক আহমেদ সিদ্দিক, এলজিআরডি ও সমবায় প্রতিমন্ত্রী মশিউর রহমান রাঙ্গা, নৌবাহিনী ও বিমানবাহিনীর প্রধানেরা এবং উচ্চপদস্থ বেসামরিক ও সামরিক কর্মকর্তারা এ সময় দরবারে উপস্থিত ছিলেন।
