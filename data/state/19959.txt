
ইসলামী আন্দোলন বাংলাদেশের আমির চরমোনাই পীর সৈয়দ মুহাম্মদ রেজাউল করীম বলেছেন, বর্তমান প্রধানমন্ত্রী শেখ হাসিনা অন্তর্বর্তী সরকারের প্রধান থাকলে দেশে নিরপেক্ষ ও গ্রহণযোগ্য নির্বাচন হবে না।গ্রহণযোগ্য জাতীয় নির্বাচনের স্বার্থে নির্দলীয়, নিরপেক্ষ ও সব দলের কাছে গ্রহণযোগ্য একজন ব্যক্তিকে নির্বাচনকালীন অন্তর্বর্তী সরকারের প্রধান করতে হবে।দেশের পরিস্থিতি নিয়ে গতকাল বুধবার দুপুরে রাজধানীর পুরানা পল্টনে ইসলামী আন্দোলনের কার্যালয়ে এক সংবাদ সম্মেলনে তিনি এ কথা বলেন।লিখিত বক্তব্যে সৈয়দ মুহাম্মদ রেজাউল করীম বলেন, ‘শেখ হাসিনা অন্তর্বর্তী সরকারের প্রধান হলে আমরা তা মেনে নেব না। নির্বাচনকালীন সরকার নিয়ে দলটির প্রস্তাব হচ্ছে সৎ, যোগ্য, আমানতদার ও দলীয় সংকীর্ণতার ঊর্ধ্বে প্রভাবমুক্ত এবং যিনি আল্লাহ ও নিজের বিবেকের কাছে দায়বদ্ধ থাকেন—এমন সাবেক বিচারপতি, সচিব, শিক্ষাবিদ, সাংবাদিক, পেশাজীবী ও আলেম প্রতিনিধি নিয়ে একটি নির্দলীয় অন্তর্বর্তীকালীন সরকার গঠন করা হোক।’চরমোনাই পীর অভিযোগ করে বলেন, ‘বর্তমান নির্বাচন কমিশন যে অযোগ্য ও দলীয় আজ্ঞাবহ তা প্রমাণিত হয়েছে।আমরা মনে করি, এই অযোগ্য নির্বাচন কমিশনের অধীনে সুষ্ঠু ও নিরপেক্ষ নির্বাচন সম্ভব নয়।’এই নির্বাচন কমিশনের পদত্যাগ ও অন্তর্বর্তীকালীন সরকারের অধীনে নিবন্ধিত সব দলের মতামতের ভিত্তিতে নতুন নির্বাচন কমিশন গঠনের দাবিও জানান তিনি।
