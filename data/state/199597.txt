
অর্থ আত্মসাতের অভিযোগে দুদকের করা পৃথক তিনটি মামলায় বাংলাদেশ কৃষি ব্যাংকের সাবেক ডিজিএম জুবায়ের মঞ্জুরকে কারাগারে পাঠিয়েছেন আদালত। আজ মঙ্গলবার ঢাকার জ্যেষ্ঠ বিশেষ জজ মো. কামরুল হোসেন মোল্লা তাঁকে কারাগারে পাঠানোর আদেশ দেন।দুদকের আইনজীবী মীর আহমেদ আলী সালাম প্রথম আলোকে বলেন, পরস্পর যোগসাজশে প্রতারণা ও ভুয়া কাগজপত্র তৈরি করে ঋণের নামে ব্যাংকের টাকা আত্মসাতের অভিযোগে কৃষি ব্যাংকের সাবেক এই ডিজিএমের বিরুদ্ধে মামলা হয়। মামলায় এই আসামিসহ অন্য আসামিদের বিরুদ্ধে ৪৩০ কোটি টাকা আত্মসাতের অভিযোগ আনা হয়।আজ জুবায়ের মঞ্জুর আদালতে আত্মসমর্পণ করে জামিনের আবেদন করেন। আদালত জামিন নামঞ্জুর করে তাঁকে কারাগারে পাঠানোর আদেশ দেন। রাজধানীর তেজগাঁও থানায় গত আগস্ট মাসে তাঁর বিরুদ্ধে দুদক এসব মামলা করে।
