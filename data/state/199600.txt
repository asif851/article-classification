
পিরোজপুরের নাজিরপুর উপজেলার কলারদায়ানিয়া ইউনিয়ন পরিষদের নির্বাচনে আওয়ামী লীগের ‘বিদ্রোহী’ চেয়ারম্যান প্রার্থীর নির্বাচনী কার্যালয় ভাঙচুর ও দুই মুক্তিযোদ্ধাকে মারধরের অভিযোগে আওয়ামী লীগের প্রার্থীকে কারণ দর্শানোর নোটিশ দিয়েছেন রিটার্নিং কর্মকর্তা।
গত সোমবার উপজেলা নির্বাচন কর্মকর্তা ও রিটার্নিং কর্মকর্তা গিয়াস উদ্দিন সিকদার স্বাক্ষরিত এক চিঠিতে আওয়ামী লীগের চেয়ারম্যান প্রার্থী আলাউদ্দিন বাহাদুরের বিরুদ্ধে নির্বাচনী আচরণবিধি লঙ্ঘনের দায়ে কেন শাস্তিমূলক ব্যবস্থা নেওয়া হবে না, ২৪ ঘণ্টার মধ্যে তার জবাব দিতে বলা হয়েছে। গতকাল মঙ্গলবার আলাউদ্দিন বাহাদুর অভিযোগ অস্বীকার করে নোটিশের জবাব দিয়েছেন।
উপজেলা নির্বাচন কর্মকর্তার কার্যালয় সূত্রে জানা গেছে, গত সোমবার আওয়ামী লীগের ‘বিদ্রোহী’ চেয়ারম্যান প্রার্থী ও কলারদায়ানিয়া ইউনিয়ন আওয়ামী লীগের সাধারণ সম্পাদক মো. নান্না মিয়ানির্বাচন কমিশন কার্যালয়, উপজেলা নির্বাচন কর্মকর্তা ও রিটার্নিং কর্মকর্তার কাছে আওয়ামী লীগের চেয়ারম্যান প্রার্থী আলাউদ্দিন বাহাদুর ও তাঁর ছেলে ঢাকা মহানগর পুলিশের সহকারী কমিশনার আনিসউদ্দিন বাহাদুরের বিরুদ্ধে লিখিত অভিযোগ দেন।
