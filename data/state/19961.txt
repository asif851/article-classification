

নারায়ণগঞ্জ সিটি করপোরেশন নির্বাচনে ভোট দিয়েছেন বিএনপির মেয়র প্রার্থী সাখাওয়াত হোসেন খান। তিনি বলেছেন, নির্বাচন অবাধ, সুষ্ঠু ও নিরপেক্ষ হলে যেকোনো ফল মেনে নেবেন।
আজ বৃহস্পতিবার সকাল সোয়া আটটার দিকে নারায়ণগঞ্জ শহরের আদর্শ স্কুল কেন্দ্রে ভোট দেন সাখাওয়াত। পরে তিনি সাংবাদিকদের সঙ্গে কথা বলেন।
বিএনপির এই মেয়র প্রার্থী বলেন, তিনি আশা করছেন, সরকার এমন কিছু করবে না, যাতে তাঁকে মাঝপথে নির্বাচন থেকে সরে দাঁড়াতে হয়। তবে এখন পর্যন্ত তিনি বলছেন, মাঝপথে সরে দাঁড়াবেন না।
নারায়ণগঞ্জ সিটি করপোরেশন নির্বাচনে আজ সকাল আটটা থেকে ভোট গ্রহণ শুরু হয়েছে। বিকেল চারটা পর্যন্ত বিরতিহীন ভোট গ্রহণ চলবে।
প্রায় পৌনে পাঁচ লাখ ভোটার আগামী পাঁচ বছরের জন্য তাঁদের ‘নগর অভিভাবক’ বেছে নিতে ভোট দিচ্ছেন। আজ রাতেই বেসরকারি ফলাফল ঘোষণা করার কথা রিটার্নিং কর্মকর্তার।
প্রধান দুই মেয়র প্রার্থীর মধ্যে আওয়ামী লীগের সেলিনা হায়াৎ আইভী নৌকায় ভোট দিয়ে উন্নয়নের ধারাবাহিকতা বজায় রাখার আহ্বান জানিয়েছেন।
বিএনপির মেয়র প্রার্থী সাখাওয়াত হোসেন খান ধানের শীষে ভোট দিয়ে পরিবর্তনের সূচনা করতে ভোটারদের সহযোগিতা চেয়েছেন।
দলীয়ভাবে ও দলীয় প্রতীকে নারায়ণগঞ্জ সিটি করপোরেশনেই প্রথম ভোট হচ্ছে। এর আগে সব সিটি করপোরেশনে দলনিরপেক্ষ ভোট হয়েছে।
গত ২৪ নভেম্বর মনোনয়নপত্র জমা দেওয়ার পর থেকে এখন পর্যন্ত এখানে বড় ধরনের কোনো অভিযোগ ওঠেনি। প্রার্থীদের মধ্যে একে অপরকে আক্রমণ করে বক্তব্য দেওয়ার ঘটনাও ছিল কম। কাউন্সিলর প্রার্থীদের নিয়ে শঙ্কা থাকলেও তাঁদের মধ্যেও বড় ধরনের কোনো অপ্রীতিকর ঘটনা ঘটেনি।
