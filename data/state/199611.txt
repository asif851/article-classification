
অস্ত্র পরীক্ষার সময় গুলি ছুটে গিয়ে প্রধানমন্ত্রীর সরকারি বাসভবন গণভবনের বাইরে নিরাপত্তার দায়িত্বে থাকা এসপিবিএন-২–এর কনস্টেবল রহিমউদ্দিন আহত হয়েছেন। গতকাল রোববার দিবাগত রাত তিনটার দিকে ডিউটি পরিবর্তনের সময় এ দুর্ঘটনা ঘটে।
এসপিবিএন-২ সূত্রে জানা গেছে, ডিউটি পরিবর্তনের সময় নিয়মমাফিক অস্ত্র পরীক্ষার সময় ভুলবশত গুলি বেরিয়ে রহিমউদ্দিনের বুকের ডানপাশে লাগে। তাঁকে দ্রুত ঢাকা মেডিকেল কলেজ হাসপাতালে নেওয়া হয়।
ঢাকা মেডিকেল কলেজ হাসপাতালের পুলিশ ফাঁড়ির উপপরিদর্শক বাচ্চু মিয়া জানান, রহিমউদ্দিনকে ঢাকা মেডিকেল থেকে ঢাকা বক্ষব্যাধি হাসপাতালে নেওয়া হয়েছে।
এসপিবিএন-২–এর পুলিশ সুপার সেলিম খান বলেন, রহিমউদ্দিনকে বক্ষব্যাধি হাসপাতালে নেওয়া হয়েছে। তাঁর শরীরে পিস্তলের গুলি লেগেছে। তাঁকে অস্ত্রোপচার কক্ষে নেওয়া হতে পারে।
এ ঘটনায় তদন্ত কমিটি করা হয়েছে।
