
প্রধানমন্ত্রী শেখ হাসিনা এক দিনের সফরে আজ সোমবার খাগড়াছড়িতে আসছেন। প্রধানমন্ত্রী জেলা আওয়ামী লীগ আয়োজিত জনসভায় প্রধান অতিথির ভাষণ দেবেন।পার্বত্য চুক্তির পূর্ণ বাস্তবায়ন, আদিবাসীদের সাংবিধানিক স্বীকৃতির বিষয়ে প্রধানমন্ত্রীর সুস্পষ্ট বক্তব্য প্রত্যাশা করছেন আদিবাসীরা। শেখ হাসিনা এর আগে খাগড়াছড়ি সফর করেন ১৯৯৮ সালের ১০ ফেব্রুয়ারি। ওই সময় পার্বত্য চুক্তির আলোকে তৎকালীন শান্তিবাহিনীর সদস্যরা অস্ত্র সমর্পণ করেছিলেন।আজকের সফরে প্রধানমন্ত্রী খাগড়াছড়িতে ১৩টি প্রকল্প উদ্বোধন ও চারটি প্রকল্পের ভিত্তিপ্রস্তর স্থাপন করবেন। চারটি ভিত্তিপ্রস্তর স্থাপন প্রকল্পের মধ্যে খাগড়াছড়িতে বিদ্যুতের গ্রিড সাবস্টেশন অন্যতম।তরুণ আদিবাসী নেতা ধীমান খীসা বলেন, ‘আমরা আশা করেছিলাম, আওয়ামী লীগ পার্বত্য চুক্তির পূর্ণ বাস্তবায়ন, আদিবাসীদের সাংবিধানিক স্বীকৃতির দাবি পূরণ করবে। গত পাঁচ বছরে পার্বত্য চুক্তির পূর্ণ বাস্তবায়ন হয়নি আর পঞ্চদশ সংশোধনীর মাধ্যমে সংবিধানে আদিবাসীদের জাতি হিসেবে বাঙালি বানিয়ে আওয়ামী লীগ আদিবাসীদের সঙ্গে প্রতারণা করেছে।’ পার্বত্য চুক্তির পূর্ণ বাস্তবায়ন, চুক্তির আলোকে ভূমি কমিশন আইন সংশোধন ও আদিবাসীদের সাংবিধানিক স্বীকৃতির বিষয়ে প্রধানমন্ত্রীর সুস্পষ্ট বক্তব্য দাবি করেন তিনি।প্রধানমন্ত্রীর সফর উপলক্ষে খাগড়াছড়ি শহরে সাজ সাজ রব। বেলা তিনটায় খাগড়াছড়ি স্টেডিয়ামে প্রধানমন্ত্রী শেখ হাসিনা আওয়ামী লীগের জনসভায় ভাষণ দেবেন।
 
