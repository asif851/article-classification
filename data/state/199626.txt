



শনিবার আসছে ইউরোপীয় পার্লামেন্টের প্রতিনিধিদল।
বরিস জনসন আজ সন্ধ্যায় পররাষ্ট্রমন্ত্রীর সঙ্গে বৈঠক করবেন।
শনিবার রোহিঙ্গা পরিস্থিতি দেখতে কক্সবাজার যাবেন বরিস জনসন।


যুক্তরাজ্যের পররাষ্ট্রমন্ত্রী বরিস জনসন ও ইউরোপীয় পার্লামেন্টের প্রতিনিধিদলের সঙ্গে সরকারের আলোচনায় বিএনপির চেয়ারপারসন খালেদা জিয়ার কারাদণ্ডের প্রসঙ্গটি আসবে। আলোচনায় প্রসঙ্গটি এলে সরকারের পক্ষ থেকে বলা হবে, বিদেশ থেকে এতিমখানার নামে আনা সরকারি টাকা আত্মসাতের অভিযোগ প্রমাণিত হওয়ায় সাবেক প্রধানমন্ত্রীর কারাদণ্ড হয়েছে।
যুক্তরাজ্য ও ইউরোপের পাশাপাশি আন্তর্জাতিক সম্প্রদায়ের কাছে খালেদা জিয়ার কারাদণ্ড প্রসঙ্গে এই অবস্থান তুলে ধরবে সরকার। মামলার রায় ঘোষণার পর সরকারের উচ্চ পর্যায়ের একটি সূত্র গতকাল বৃহস্পতিবার প্রথম আলোকে এ তথ্য জানিয়েছে।
আগামী কয়েক দিনে যুক্তরাজ্যের পররাষ্ট্রমন্ত্রী বরিস জনসন ও ইউরোপীয় পার্লামেন্টের প্রতিনিধিদলের বাংলাদেশ সফরে খালেদা জিয়ার প্রসঙ্গটি আসবে বলে মনে করছেন পররাষ্ট্র মন্ত্রণালয়ের কর্মকর্তারা।
দুই দিনের সফরে যুক্তরাজ্যের পররাষ্ট্রমন্ত্রী বরিস জনসন আজ শুক্রবার দুপুরে ঢাকায় আসছেন।
আর আগামীকাল শনিবার বাংলাদেশে আসছেন ইউরোপীয় পার্লামেন্টের ১১ সদস্যের চারটি আলাদা প্রতিনিধিদল। ইউরোপীয় পার্লামেন্টের প্রতিনিধিদলগুলোর মধ্যে তিনটি সরাসরি ঢাকা থেকে কক্সবাজারে রোহিঙ্গা শিবিরে যাবে। এরপর সোমবার বাংলাদেশ থেকে মিয়ানমার যাবে। বাংলাদেশ ও মিয়ানমার সফর শেষে ইউরোপীয় পার্লামেন্টের প্রতিনিধিদলের সদস্যরা রোহিঙ্গা পরিস্থিতি নিয়ে একটি প্রস্তাব আনবেন পার্লামেন্টে। এ ছাড়া ইউরোপীয় পার্লামেন্টের দক্ষিণ এশিয়াবিষয়ক কমিটির চেয়ারপারসন জিন ল্যাম্বার্টের নেতৃত্বাধীন কমিটি কক্সবাজার সফরের পর ঢাকায় ফিরে সরকারের জ্যেষ্ঠ মন্ত্রী, রাজনীতিবিদ ও নাগরিক সমাজের প্রতিনিধিদের সঙ্গে কথা বলবেন। ইউরোপীয় পার্লামেন্টের এই প্রতিনিধিদলের বিএনপির চেয়ারপারসনের সঙ্গে ১৪ ফেব্রুয়ারি দেখা করার কথা ছিল।
এদিকে বরিস জনসন তাঁর সফরের প্রথম দিনে আজ সন্ধ্যায় পররাষ্ট্রমন্ত্রী আবুল হাসান মাহমুদ আলীর সঙ্গে দ্বিপক্ষীয় বৈঠক করবেন। এরপর শনিবার তিনি রোহিঙ্গা পরিস্থিতি দেখতে কক্সবাজার যাবেন।
