
মুক্তিযুদ্ধের সম্মাননা ক্রেস্ট জালিয়াতির ঘটনা তদন্ত করার সিদ্ধান্ত নিয়েছে দুর্নীতি দমন কমিশন (দুদক)। আজ সোমবার কমিশনের নিয়মিত বৈঠকে এ সিদ্ধান্ত নেওয়া হয়।
এ ছাড়া সাবেক ধর্ম প্রতিমন্ত্রী শাহজাহান মিয়ার একান্ত সহকারী সচিব সৌমেন লাল চন্দের বিরুদ্ধে অবৈধ সম্পদের অভিযোগে মামলা করা হয়েছে। পাশাপাশি পানি উন্নয়ন বোর্ডের মহাপরিচালক মো সহিদুর রহমানের বিরুদ্ধে ভুয়া মুক্তিযোদ্ধা সনদ এবং অবৈধ সম্পদের অভিযোগ খতিয়ে দেখার সিদ্ধান্ত নিয়েছে কমিশন।দুদক সূত্র জানায়, মুক্তিযুদ্ধের সম্মাননা ক্রেস্ট জালিয়াতি বিষয়ে অনুসন্ধান পরিচালনার শুরুতে সংশ্লিষ্ট মন্ত্রণালয়ের তদন্ত প্রতিবেদন সংগ্রহ করা হবে। কারণ, ওই প্রতিবেদনেই এই জালিয়াতি এবং এতে জড়িত হিসেবে সাবেক মুক্তিযুদ্ধবিষয়ক প্রতিমন্ত্রী তাজুল ইসলামসহ মন্ত্রণালয়ের ১২ কর্মকর্তার নাম উল্লেখ রয়েছে।১৯৭১ সালে বাংলাদেশের মুক্তিযুদ্ধে গুরুত্বপূর্ণ অবদান রাখায় বন্ধুপ্রতিম বিদেশি ব্যক্তিত্ব ও সংগঠনকে সম্মাননা দেয় সরকার। উপহার তৈরির জন্য বরাদ্দ সরকারি অর্থ থেকে ধাতব পাত ক্রয়ে প্রায় সাত কোটি ৪০ লাখ টাকা লুটপাট হয়েছে।কাঠ, সোনা ও রুপা দিয়ে তৈরির কথা থাকলেও ক্রেস্টগুলোতে কোনো মূল্যবান ধাতু খুঁজে পাওয়া যায়নি। এ ছাড়া উপহার রাখার জন্য তৈরি করা বাক্সগুলোতে আমেরিকান ওকগাছের কাঠ ব্যবহারের কথা বলা হলেও সেখানে অত্যন্ত নিম্নমানের কাঠ ব্যবহার করা হয়েছে। ইতিমধ্যে অনেক বাক্সও বেঁকে গেছে।দুদকের আমলে নেওয়া অভিযোগের মধ্যে আরও যাঁদের নাম রয়েছে, তাঁরা হলেন মন্ত্রণালয়ের সাবেক সচিব মিজানুর রহমান, বর্তমান সচিব কে এইচ মাসুদ সিদ্দিকী, অতিরিক্ত সচিব গোলাম মুস্তাফা, যুগ্ম সচিব আবদুল কাশেম তালুকদার, উপসচিব এনামুল কাদের খান ও জ্যেষ্ঠ সহকারী সচিব বাবুল মিয়া প্রমুখ।
