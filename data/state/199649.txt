
দুর্নীতির মামলা থেকে গৃহায়ণ ও গণপূর্তমন্ত্রী মোশাররফ হোসেনকে অব্যাহতি দিয়ে হাইকোর্টের দেওয়া রায় বাতিল করেছেন সুপ্রিম কোর্টের আপিল বিভাগ। এর ফলে মন্ত্রীর বিরুদ্ধে অভিযোগ তদন্তে আইনগত বাধা নেই বলে দাবি দুদকের আইনজীবীর।
দুদকের করা লিভ টু আপিলের নিষ্পত্তি করে আজ রোববার প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ হাইকোর্টের দেওয়া রায় বাতিল করেন।
পরে দুদকের আইনজীবী খুরশীদ আলম খান প্রথম আলোকে বলেন, আপিল বিভাগের আজকের আদেশের ফলে মোশাররফ হোসেনের বিরুদ্ধে দুর্নীতির অভিযোগ তদন্তে আর কোনো আইনগত বাধা নেই।
১৯৯৬-২০০১ মেয়াদেও আওয়ামী লীগ সরকারের গৃহায়ণ ও গণপূর্তমন্ত্রী ছিলেন মোশাররফ হোসেন। ওই সময়ে সরকারি জমি নিয়ে দুর্নীতির অভিযোগ তাঁর বিরুদ্ধে এক-এগারোর তত্ত্বাবধায়ক আমলে মামলা করে দুদক।
পরে মোশাররফ হোসেন মামলাটি বাতিল করতে হাইকোর্টে আবেদন করেন। মামলাটি বাতিল করে দেন হাইকোর্ট।
হাইকোর্টের ওই রায়ের বিরুদ্ধে লিভ টু আপিল করে দুদক। আজ তা নিষ্পত্তি করেছেন আপিল বিভাগ।
