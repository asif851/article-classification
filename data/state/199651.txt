
নওগাঁর রানীনগর উপজেলার আরিফ হোসেন (২৪) নামের মালয়েশিয়াপ্রবাসী এক তরুণকে গলা কেটে হত্যা করেছে সন্ত্রাসীরা। এ খবরে আরিফের গ্রামের বাড়িতে চলছে মাতম।পারিবারিক সূত্রে জানা গেছে, উপজেলার মঙ্গলপাড়া গ্রামের আবদুল হামিদের ছেলে আরিফ হোসেন প্রায় দুই বছর আগে মালয়েশিয়ায় যান। সেখানে যাওয়ার পর থেকে তিনি একটি আসবাব তৈরির কারখানায় রংমিস্ত্রির সহকারী হিসেবে কাজ শুরু করেন। ভালো কাজ করার জন্য কর্তৃপক্ষ বেতন-ভাতা ও অন্যান্য সুযোগ-সুবিধা বৃদ্ধি করে কয়েক মাস আগে ওই প্রতিষ্ঠানের সুপারভাইজারের দায়িত্ব দেয় আরিফকে।মালয়েশিয়ায় কর্মরত আরিফের চাচা আসাদুল ইসলাম গত রোববার সকালে মুঠোফোনে বলেন, শনিবার রাতে আরিফের বাসার কক্ষে সন্ত্রাসীরা তাঁকে গলা কেটে হত্যা করেছে।আরিফের বাবা আবদুল হামিদ বলেন, ‘শনিবার রাত আটটার দিকে আমার ছেলের সঙ্গে কথা হয়েছিল, সে ভালো আছে বলে জানায়। রোববার সকালে জানতে পারি আমার ছেলেকে হত্যা করা হয়েছে।’ আরিফের বাবার দাবি, সরকারি ব্যবস্থাপনায় যেন ছেলের লাশ তাঁর বাড়িতে পৌঁছায়।স্থানীয় সাংসদ ইসরাফিল আলম বলেন, লাশ দেশে আনার জন্য তিনি সর্বাত্মক সহযোগিতা করবেন।
