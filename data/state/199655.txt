
জামায়াতে ইসলামী ও ইসলামী ছাত্রশিবিরকে অবিলম্বে নিষিদ্ধ করার দাবি জানিয়েছে গণজাগরণ মঞ্চ। গতকাল বুধবার জামায়াতের ডাকা হরতালের বিরুদ্ধে মিছিল শেষে এ দাবি জানানো হয়।দুপুর পৌনে ১২টার দিকে শাহবাগের জাতীয় জাদুঘরের সামনে থেকে গণজাগরণ মঞ্চের হরতালবিরোধী বিক্ষোভ মিছিল শুরু হয়। মিছিলটি ঢাকা বিশ্ববিদ্যালয়ের টিএসসি মোড় ঘুরে জাতীয় জাদুঘর, কাঁটাবন হয়ে আবার জাদুঘরের সামনে গিয়ে সমবেত হয়। সেখানে সংক্ষিপ্ত সমাবেশে মঞ্চের মুখপাত্র ইমরান এইচ সরকার বলেন, কুখ্যাত রাজাকার কাদের মোল্লার ফাঁসির রায়কে দেশের মানুষ সাধুবাদ জানিয়েছেন। কিন্তু জামায়াত-শিবির এ রায়ের বিরুদ্ধে হরতাল ডেকেছে। মুক্তিযুদ্ধে তারা যেমন বিরোধিতা করেছিল, ঠিক একইভাবে তারা হরতালের ডাক দিয়েছে। তারা ধ্বংসাত্মক কর্মকাণ্ডের মধ্য দিয়ে বাংলাদেশের মানুষের মধ্যে আতঙ্ক সৃষ্টি করার পাঁয়তারা করছে। তাদের আর্থিক প্রতিষ্ঠানগুলো বন্ধসহ অবিলম্বে জামায়াতের রাজনীতি নিষিদ্ধ করা এখন সময়ের দাবি।ইমরান বলেন, আজ বৃহস্পতিবার বেলা ১১টায় গণজাগরণ মঞ্চ হরতালবিরোধী মিছিল করবে। আগামীকাল শুক্রবার বিকেলে শাহবাগের প্রজন্ম চত্বরে অনুষ্ঠিত হবে গণজাগরণ মঞ্চের মহাসমাবেশ।
