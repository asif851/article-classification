
চট্টগ্রামের বোয়ালখালীতে এক গ্রাম পুলিশের (চৌকিদার) লাশ পুকুর থেকে উদ্ধার করা হয়েছে। তাঁর নাম আবুল কাশেম (৫৫)। গতকাল শুক্রবার সকালে উপজেলার কধুরখীলের পাথুরিয়া ব্রিজ এলাকার পুকুর থেকে লাশটি উদ্ধার করে পুলিশ। বোয়ালখালী পৌরসভার ২ নম্বর ওয়ার্ডে তিনি গ্রাম পুলিশের দায়িত্ব পালন করতেন। তাঁর বাড়ি উপজেলার কধুরখীল পাঠানপাড়ায়।নিহত আবুল কাশেমের ছেলে মো. আসিফ প্রথম আলোকে বলেন, গত বুধবার সকালে বাসা থেকে বের হওয়ার পর তাঁর বাবা আর ঘরে ফেরেননি। অনেক খোঁজাখুঁজি করেও তাঁর সন্ধান পাওয়া যায়নি। শুক্রবার সকালে পুকুরে একটি লাশ ভাসতে দেখে স্থানীয় লোকজন পুলিশকে খবর দেয়। পরে তাঁরা লাশটি শনাক্ত করেন।বোয়ালখালী থানার ভারপ্রাপ্ত কর্মকর্তা (ওসি) মো. সালাহ উদ্দিন চৌধুরী বলেন, নিহত আবুল কাশেমের শরীরে আঘাতের কোনো চিহ্ন নেই। পারিবারিক কলহের কারণে তিনি প্রায়ই বাইরে থাকতেন। ধারণা করা হচ্ছে, অতিরিক্ত মদ্যপান করার কারণে পুকুরে পড়ে যেতে পারেন। পরিবারের আবেদনের ভিত্তিতে লাশ ময়নাতদন্ত ছাড়াই দাফনের জন্য হস্তান্তর করা হয়েছে। এ ঘটনায় থানায় অপমৃত্যু মামলা হয়েছে।
