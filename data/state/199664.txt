
আইনশৃঙ্খলা রক্ষাকারী বাহিনী, জরুরি সেবার যানবাহন ও ভিআইপিদের চলাচলের জন্য রাজধানীর রাজপথে আলাদা লেন করতে সড়ক পরিবহন ও মহাসড়ক বিভাগে প্রস্তাব পাঠিয়েছে মন্ত্রিপরিষদ বিভাগ। মন্ত্রিপরিষদ বিভাগের এ প্রস্তাবের ওপর ঢাকা যানবাহন সমন্বয় কর্তৃপক্ষ মতামত তৈরির কাজ করছে।
সোমবার সচিবালয়ে সাংবাদিকদের এক প্রশ্নের জবাবে মন্ত্রিপরিষদ সচিব মোহাম্মদ শফিউল আলম এ কথা জানান। তিনি বলেন, ‘মন্ত্রিপরিষদ বিভাগ থেকে এ বিষয়ে একটি প্রস্তাব পাঠানো হয়েছে। আমাদের এখানে ভিআইপিরা ডান দিক দিয়ে যান, উল্টো দিক দিয়ে যান, নানা রকম ঝামেলা হয়। বিশেষ করে জরুরি সেবার জন্য এ লেনটা জরুরি।’
ঢাকা পরিবহন সমন্বয় কর্তৃপক্ষের (ডিটিসিএ) নির্বাহী পরিচালক সৈয়দ আহমেদ প্রস্তাব পাওয়ার বিষয়টি নিশ্চিত করেছেন। তিনি প্রথম আলোকে বলেন, ‘এ প্রস্তাব নিয়ে অনেক আলোচনার প্রয়োজন রয়েছে। এটা শুধু আমাদের মতামতের বিষয় নয়, বিষয়টি নিয়ে মন্ত্রণালয়ের ঊর্ধ্বতন কর্মকর্তাদের সিদ্ধান্তের বিষয় আছে, পরিকল্পনার বিষয়ও রয়েছে। উন্নত দেশগুলোর অনেক শহরেই জরুরি সেবার যানবাহনের জন্য সড়কে পৃথক লেন রয়েছে।’ সড়ক পরিবহন ও মহাসড়ক বিভাগ সূত্রে জানা গেছে, তীব্র যানজটের কারণে জরুরি যানবাহনগুলোর চলাচল প্রায়ই মারাত্মকভাবে ব্যাহত হচ্ছে। জন-আধিক্য, যানবাহনের সংখ্যা বৃদ্ধি ও প্রয়োজনীয় রাস্তার স্বল্পতার কারণে শিগগিরই এর সমাধান কঠিন। জেল-জরিমানার বিধান রেখে নতুন আইন: জরিমানা ও সাজার মেয়াদ বাড়িয়ে বাংলাদেশ কৃষি উন্নয়ন করপোরেশন (বিএডিসি) আইনের খসড়ার চূড়ান্ত অনুমোদন দিয়েছে সরকার। মন্ত্রিপরিষদ সচিব মোহাম্মদ শফিউল আলম সাংবাদিকদের বলেন, নতুন আইনের খসড়া অনুযায়ী, করপোরেশন কৃষকসহ সংশ্লিষ্ট ব্যক্তিদের নির্দিষ্ট সময়ের মধ্যে কোনো কাজ করতে বা কোনো কাজ থেকে বিরত থাকতে কারণ দর্শাতে পারবে। এরপরও কেউ ওই কাজ না করলে বা কাজ করা থেকে বিরত না থাকলে করপোরেশন তার বিরুদ্ধে ব্যবস্থা নিতে পারবে। এ জন্য করপোরেশনের যে ব্যয় হবে, তা-ও ওই ব্যক্তির কাছ থেকে আদায় করা যাবে। কেউ বিএডিসির নোটিশ অমান্য করলে ১০ হাজার টাকা পর্যন্ত জরিমানা করা যাবে। কেউ একই অপরাধ দ্বিতীয়বার করলে প্রতিদিনের জন্য ৫০ টাকা হারে জরিমানা দিতে হবে। আগে এ জন্য কোনো দণ্ড নির্ধারিত ছিল না। মন্ত্রিপরিষদ সচিব বলেন, করপোরেশনের নিয়োগ করা ঠিকাদারকে বাধা ও করপোরেশনের কোনো সীমানা বা দিকনির্দেশক চিহ্ন অপসারণ করলেও ছয় মাসের কারাদণ্ড বা ১০ হাজার টাকা অর্থদণ্ড বা উভয় দণ্ড হতে পারে। এ অপরাধের জন্য আগের আইনে সর্বোচ্চ শাস্তি ছিল ২০০ টাকা জরিমানা।
সাংবাদিকের সংজ্ঞা নির্ধারণ করে পিআইবি আইন: বৈঠকে বাংলাদেশ প্রেস ইনস্টিটিউট (পিআইবি) আইন-২০১৮-এর খসড়ায় চূড়ান্ত অনুমোদন দিয়েছে মন্ত্রিপরিষদ। এ বিষয়ে মন্ত্রিপরিষদ সচিব শফিউল আলম বলেন, এ আইনের ২ (৮) ধারায় সাংবাদিকের সংজ্ঞায় বলা হয়েছে, প্রিন্ট মিডিয়া, ইলেকট্রনিক মিডিয়া (টেলিভিশন) এবং অনলাইনে কর্মরত সম্পাদক, উপসম্পাদক, সহসম্পাদকসহ সরকারি গেজেটে বর্ণিত ব্যক্তিরা সাংবাদিক হিসেবে পরিচিত হবেন। পিআইবির কাজ সাংবাদিকদের প্রশিক্ষণ ও সনদ দেওয়া, প্রযুক্তিগত সুবিধা, বিশেষ ব্যক্তিদের সম্মাননা এবং সরকারকে পরামর্শ দেওয়া। আইনে আরও বলা হয়েছে, পিআইবির চেয়ারম্যান সরকার কর্তৃক মনোনীত হবেন। তিনি সাংবাদিক বা শিক্ষাবিদ হতে পারেন।
