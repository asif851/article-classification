

যারা বোমা ছুড়বে ও গাড়িতে আগুন দেবে, তাদের ধরিয়ে দিতে পারলে পুরস্কার দেওয়া হবে বলে ঘোষণা দিয়েছেন স্বরাষ্ট্র প্রতিমন্ত্রী আসাদুজ্জামান খান। তিনি বলেন, পুরস্কারের মূল্য কত হবে, তা পরে জানানো হবে। আজ মঙ্গলবার দুপুরে সচিবালয়ে ক্রাইম রিপোর্টার্স অ্যাসোসিয়েশনের নবনির্বাচিত কমিটির সঙ্গে সৌজন্য সাক্ষাৎ করার পর প্রতিমন্ত্রী এই পুরস্কারের ঘোষণা দেন।সহিংসতার শিকার সাধারণ মানুষভাইবার ও ট্যাঙ্গোর পর হোয়াটসঅ্যাপ, মাইপিপল ও লাইন নামের আরও তিনটি ভয়েস এবং মেসেজিং সেবা বন্ধ করে দেওয়ার ব্যাপারে জানতে চাইলে প্রতিমন্ত্রী বলেন, এসব মাধ্যম ব্যবহার করে সন্ত্রাসীরা অপরাধ করছে বলে তাঁদের কাছে খবর রয়েছে। এ কারণে সাময়িকভাবে এসব মাধ্যম বন্ধ রাখা হয়েছে। পরে খুলে দেওয়া হবে।বিএনপির নেতৃত্বাধীন ২০-দলীয় জোটের ডাকা অবরোধের ১৫তম দিন আজ। অবরোধের মধ্যে সারা দেশের বিভিন্ন জেলায় বিভিন্ন সময়ে হরতালও চলছে। অবরোধ ও হরতালে প্রায় প্রতিদিনই রাজধানীসহ দেশের বিভিন্ন জায়গায় ককটেল, বোমা, গাড়ি ভাঙচুরের ঘটনা ঘটছে। দুর্বৃত্তদের ছোড়া পেট্রলবোমায় অগ্নিদগ্ধ হচ্ছেন ও প্রাণ হারাচ্ছেন সাধারণ মানুষ। যাত্রীবাহী গাড়িতে যেকোনো সময় আগুন দেওয়া হচ্ছে। এসব সহিংসতা ও নাশকতার জন্য সরকার অবরোধ ও হরতালকারীদের দায়ী করেছে। তবে বিএনপির পক্ষ থেকে সহিংসতার জন্য সরকারকে দায়ী করা হচ্ছে। এর আগে প্রধানমন্ত্রী শেখ হাসিনা যারা গাড়িতে পেট্রলবোমা ছোড়ে ও অগ্নিসংযোগ করে তাদের ধরিয়ে দেওয়ার আহ্বান জানান। আজ স্বরাষ্ট্র প্রতিমন্ত্রী এমন কাউকে ধরিয়ে দিতে পারলে পুরস্কার দেওয়া হবে বলে ঘোষণা দিলেন।
