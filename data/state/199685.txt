
রাজধানীর মিরপুর থেকে প্রতারণার অভিযোগে ছয়জনকে গ্রেপ্তার করেছে পুলিশ। গতকাল মঙ্গলবার রাতে মিরপুরের মধ্য পাইকপাড়া থেকে তাঁদের গ্রেপ্তার করা হয়।আজ বুধবার দুপুরে মিন্টো রোডে ডিএমপির তথ্যকেন্দ্রে এক সংবাদ সম্মেলনে ঢাকা মহানগর গোয়েন্দা পুলিশের (ডিবি) উপকমিশনার (দক্ষিণ) কৃষ্ণপদ রায় এ তথ্য জানান।গ্রেপ্তার হওয়া ব্যক্তিরা হলেন দোলা আক্তার, ডিবির সহকারী কমিশনার (এসি) পরিচয় দেওয়া মো. আবু তালেব, ডিবির পরিদর্শক পরিচয় দেওয়া মো. আজাহার উদ্দিন খান, ডিবির উপপরিদর্শক পরিচয় দেওয়া মো. মোস্তফা, সাংবাদিক পরিচয় দেওয়া মো. শামীম সিকদার ও দোলা আক্তারের খালা সালমা বেগম।কৃষ্ণপদ রায়ের ভাষ্য, দোলা বিভিন্ন সময় বিত্তবান ব্যক্তিদের প্রেমের ফাঁদে ফেলে নির্দিষ্ট একটি ফ্ল্যাটে নিয়ে যেতেন। এর পর ঘটনাস্থলে হাজির হয়ে ডিবির সদস্য ও সাংবাদিক পরিচয় দিয়ে গ্রেপ্তার ও ছবি তোলার ভয় দেখাতেন আবু তালেব, আজাহার ও শামীম সিকদার। এভাবে ওই ব্যক্তিদের কাছ থেকে টাকা হাতিয়ে নিতেন ওই চক্রের সদস্যরা।উপকমিশনার কৃষ্ণপদ রায়ের ভাষ্যমতে, প্রতারক চক্রটি গত বছর ২৬ আগস্ট মিরপুর বিআরটিএ অফিসের সামনে লন্ডনপ্রবাসী এক ব্যবসায়ীর কাছ থেকে ২৪ লাখ টাকা, গত ২০ ফেব্রুয়ারি সরকারি উচ্চপদস্থ এক কর্মকর্তার কাছ থেকে একই কায়দায় ১৭ লাখ টাকা বাগিয়ে নেয়।সম্প্রতি একজন রাজনৈতিক নেতার কাছ থেকে একই কায়দায় পাঁচ লাখ টাকা হাতিয়ে নেওয়ার সময় পুলিশের উপস্থিতি টের পেয়ে ওই চক্রের সদস্যরা সটকে পড়েন। পরে ওই নেতাকে ডিবি পুলিশ উদ্ধার করে। ওই ব্যক্তির দেওয়া তথ্যের ভিত্তিতে ডিবির সহকারী কমিশনার মো. রহমত উল্লাহ চৌধুরীর নেতৃত্বে ডিবি পুলিশের একটি দল অভিযান চালিয়ে মিরপুরের মধ্য পাইকপাড়া এলাকার ৩৬/২-এ নম্বর বাসা থেকে ছয়জনকে গ্রেপ্তার করে। তাঁদের বিরুদ্ধে মিরপুর থানায় দুটি মামলা হয়েছে বলে জানান তিনি।
