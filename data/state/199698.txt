
অবশেষে যাত্রাবাড়ীর শহীদ ফারুক সড়কের সংস্কারকাজ প্রায় সম্পন্ন হয়েছে। স্থানীয় লোকজন জানিয়েছেন, প্রায় তিন বছর ধরে এই সড়ক ব্যবহারের অনুপযোগী ছিল। পুরো সড়ক ছিল খানাখন্দে ভরা। বর্তমানে সড়কটি সংস্কার করায় স্বাচ্ছন্দ্যে যাতায়াত করছে যাত্রীরা৷
গতকাল সরেজমিনে দেখা যায়, শহীদ ফারুক সড়কের যাত্রাবাড়ী চৌরাস্তা থেকে দয়াগঞ্জ বাজারের পূর্ব সীমানা পর্যন্ত সড়কের দক্ষিণ অংশের সংস্কারকাজ সম্পন্ন হয়েছে। এই সড়কের উত্তর পাশের প্রায় ৯০ শতাংশের কাজ শেষ। সড়কের বটতলা এলাকায় পাথর দিয়ে পিচ ঢালাই করছেন ১৫ থেকে ১৬ জন শ্রমিক৷ এতে সড়কটিতে একমুখী যান চলাচল করছে। তবে দ্রুতগতিতে যানবাহন চললেই বাতাসে উড়ছে ধুলাবালু। নাক-মুখ চেপে চলাচল করছে পথচারীরা। এ ছাড়া দয়াগঞ্জ বাজারের পূর্ব পাশের সড়কটি ইট-পাথর দিয়ে সংস্কার করতে দেখা গেছে।  শহীদ ফারুক সড়কটি ডিএসসিসির ৫০ নম্বর ওয়ার্ডের অন্তর্ভুক্ত।
 
