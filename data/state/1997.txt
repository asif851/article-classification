
দশম শ্রেণির এক ছাত্রকে ক্রিকেট স্টাম্প দিয়ে পেটানোর অভিযোগ উঠেছে এক শিক্ষকের বিরুদ্ধে। আজ সোমবার সকালে নাটোরের গুরুদাসপুর উপজেলার মশিন্দা উচ্চবিদ্যালয়ে এ ঘটনা ঘটে। আহত ছাত্রকে গুরুদাসপুর উপজেলা স্বাস্থ্য কমপ্লেক্সে ভর্তি করা হয়েছে।
আহত ছাত্রের নাম আলিউল সরকার (১৬)। তার বাবার নাম মৃত সাদেকুল ইসলাম।
নির্যাতনের শিকার আলিউল ও তার সহপাঠী মনন ও সোহেল জানায়, ক্লাস শুরু হওয়ার আগে বিদ্যালয়ের মাঠে ক্রিকেট খেলছিল তারা। কোনো কিছু বুঝে ওঠার আগেই বিদ্যালয়ের আইসিটি শিক্ষক আবদুস সালাম ক্রিকেট স্টাম্প দিয়ে আলিউলকে বেধড়ক পেটান। এতে আলিউলের ডান হাত ও ডান পা-সহ শরীরের বিভিন্ন জায়গা জখম হয়। একপর্যায়ে সে অজ্ঞান হয়ে পড়লে সহপাঠীরা তাকে গুরুদাসপুর উপজেলা স্বাস্থ্য কমপ্লেক্সে ভর্তি করে। তবে নির্যাতনের কারণ সম্পর্কে তারা কিছু জানে না বলে জানিয়েছে। এ ব্যাপারে শিক্ষক আবদুস সালামের মুঠোফোনে যোগাযোগ করা হলে প্রথম আলোকে তিনি জানান, কয়েক দিন আগে নবম শ্রেণির একজন ছাত্রকে আলিউল ও তার সহপাঠীরা মারধর করে। ওই ঘটনায় থানায় লিখিত অভিযোগও রয়েছে আলিউলের বিরুদ্ধে। গতকাল ওই বিষয়ে আলিউলের কাছে জানতে চাইলে উত্তপ্ত বাক্যবিনিময় হলে আলিউলকে শাসন করা হয়েছে। তবে বিষয়টি এ পর্যায়ে যাবে ভাবতে পারেননি তিনি।এদিকে শারীরিক নির্যাতনের ঘটনায় প্রতিকার চেয়ে উপজেলা নির্বাহী কর্মকর্তা (ইউএনও) ও মাধ্যমিক শিক্ষা কর্মকর্তাকে পৃথক দুটি অভিযোগ দেওয়া হয়েছে। নির্যাতনের শিকার ছাত্র আলিউল বাদী হয়ে ওই অভিযোগটি দিয়েছে।
আলিউলের চাচা সাইদুর রহমান জানান, ছাত্রকে শিক্ষক শাসন করবে এটা ঠিক। কিন্তু মাত্রাতিরিক্ত হওয়ায় তারা প্রতিকার চেয়ে ওই শিক্ষকের বিরুদ্ধে অভিযোগ দিয়েছেন।ইউএনও মোহাম্মদ মনির হোসেন অভিযোগের কপি পাওয়ার বিষয়টি নিশ্চিত করে প্রথম আলোকে বলেন, বিষয়টি তদন্ত করে প্রতিবেদন দেওয়ার জন্য মাধ্যমিক শিক্ষা কর্মকর্তাকে নির্দেশ দেওয়া হয়েছে।মাধ্যমিক শিক্ষা কর্মকর্তা মো. হাফিজুর রহমান বলেন, ছাত্রকে শাসনের মাত্রা অতিক্রম করা হয়েছে। এটা আইনের পরিপন্থী। বিদ্যালয় পরিচালনা কমিটির বৈঠক ডেকে ওই শিক্ষকের বিরুদ্ধে ব্যবস্থা নেওয়ার জন্য প্রধান শিক্ষককে নির্দেশ দেওয়া হয়েছে।কাল মঙ্গলবার বিদ্যালয় পরিচালনা কমিটির বৈঠক ডাকা হয়েছে বলে জানিয়েছেন প্রধান শিক্ষক মাহবুবুল হক। তিনি বলেন, ‘বিষয়টি সেখানেই সুরাহা করা হবে।’
