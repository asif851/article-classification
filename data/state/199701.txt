
দায়িত্ব নেওয়ার কয়েক ঘণ্টার মধ্যেই গ্রেপ্তার হওয়া অগ্রণী ব্যাংকের ভারপ্রাপ্ত ব্যবস্থাপনা পরিচালক (এমডি) মিজানুর রহমান খান জামিন পেয়েছেন। গতকাল বৃহস্পতিবার তাঁকে জামিন দেন ঢাকার মহানগর দায়রা জজ কামরুল হোসেন মোল্লা।মিজানুর রহমান খানের পক্ষে আদালতে শুনানিতে অংশ নেন আইনজীবী আবদুল বাসেত মজুমদার, ইউসুফ হোসেন হুমায়ুন ও কাজী নজীবুল্লাহ। দুর্নীতি দমন কমিশনের (দুদক) পক্ষে ছিলেন আইনজীবী মোশাররফ হোসেন, মীর আলী আবদুস সালাম ও জাহাঙ্গীর হোসেন।গত ৩০ জুন বিকেলে মিজানুর রহমানকে গ্রেপ্তার করে দুদক। মিথ্যা তথ্যের ওপর ভিত্তি করে মুন গ্রুপকে ১০৮ কোটি টাকা ঋণ দেওয়া এবং পর্যায়ক্রমে ৯৪ কোটি ৮০ লাখ টাকা উত্তোলনের অভিযোগে করা মামলায় তাঁকে গ্রেপ্তার করা হয়। ওই দিনই তিনিসহ আটজনের বিরুদ্ধে রাজধানীর মতিঝিল থানায় মামলা করেন দুদকের উপপরিচালক বেনজীর আহমেদ।ওই মামলার এজাহারভুক্ত আরও দুই ব্যাংক কর্মকর্তাকেও গ্রেপ্তার করা হয়। তাঁরা হলেন ব্যাংকটির উপমহাব্যবস্থাপক (ডিজিএম) মো. আখতারুল আলম ও সহকারী মহাব্যবস্থাপক মো. শফিউল্লাহ। মামলার অন্য আসামিরা হলেন ব্যাংকটির অপসারিত এমডি সৈয়দ আবদুল হামিদ, মুন গ্রুপের স্বত্বাধিকারী মিজানুর রহমান, অগ্রণী ব্যাংকের সাবেক ডিএমডি মো. মোফাজ্জল হোসেন, ডিজিএম (অবসরপ্রাপ্ত) আমিরুল ইসলাম, প্রধান শাখার সাবেক প্রিন্সিপাল অফিসার রফিকুল ইসলাম।
