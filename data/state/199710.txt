

কেন্দ্রীয় কাউন্সিল করার সাড়ে চার মাস পর দলের নীতিনির্ধারণী ফোরাম জাতীয় স্থায়ী কমিটি আংশিকভাবে ঘোষণা করেছে বিএনপি। ১৯ সদস্যের স্থায়ী কমিটির মধ্যে ১৭ জনের নাম ঘোষণা করা হয়েছে। এতে নতুন করে দুজন জায়গা পেয়েছেন। তাঁরা হলেন আমীর খসরু মাহমুদ চৌধুরী ও সালাহউদ্দিন আহমেদ।
এ ছাড়া বিএনপির মহাসচিব মির্জা ফখরুল ইসলাম আলমগীরও পদাধিকারবলে এই কমিটির সদস্য। গত ৩০ মার্চ মহাসচিব হিসেবে তাঁর নাম ঘোষণা করা হয়। স্থায়ী কমিটির দুটি পদ ফাঁকা রাখা হয়েছে। পরে এই দুটি পদে নাম ঘোষণা করা হবে।আজ শনিবার দুপুরে নয়াপল্টনে বিএনপির কেন্দ্রীয় কার্যালয়ে সংবাদ সম্মেলনে বিএনপির মহাসচিব মির্জা ফখরুল ইসলাম আলমগীর স্থায়ী কমিটি ও নির্বাহী কমিটির সদস্যদের নাম ঘোষণা করেন।বিএনপির আগের স্থায়ী কমিটি থেকে বাদ পড়েছেন সারওয়ারী রহমান ও শামসুল ইসলাম। এর মধ্যে সারওয়ারী রহমানকে চেয়ারপারসনের উপদেষ্টা করা হয়েছে। দীর্ঘদিন থেকে শামসুল ইসলাম শারীরিক অসুস্থতায় ভুগছেন। এ ছাড়া আগের কমিটির সদস্য আর এ গণি ও মহাসচিব খন্দকার দেলোয়ার হোসেন মারা গেছেন। আরেক সদস্য সালাউদ্দিন কাদের চৌধুরীকে যুদ্ধাপরাধের দায়ে ফাঁসিতে ঝুলতে হয়েছে।বিএনপির নতুন স্থায়ী কমিটর ১৭ জন সদস্য হলেন চেয়ারপারসন খালেদা জিয়া (পদাধিকারবলে), সিনিয়র ভাইস চেয়ারম্যান তারেক রহমান (পদাধিকারবলে), খন্দকার মোশাররফ হোসেন, মওদুদ আহমদ, জমির উদ্দিন সরকার, তরিকুল ইসলাম, মাহবুবুর রহমান, আ স ম হান্নান শাহ, এম কে আনোয়ার, রফিকুল ইসলাম মিয়া, মির্জা আব্বাস, গয়েশ্বর চন্দ্র রায়, আবদুল মঈন খান, নজরুল ইসলাম খান, মহাসচিব মির্জা ফখরুল ইসলাম আলমগীর (পদাধিকারবলে), আমির খসরু মাহমুদ চৌধুরী ও সালাহউদ্দিন আহমেদ।নতুন নিয়োগ পাওয়া সালাউদ্দিন আহমেদ স্থায়ী কমিটির ১৯ নম্বর সদস্য। আগের কমিটিতে তিনি যুগ্ম মহাসচিবের দায়িত্বে ছিলেন। বর্তমানে তিনি ভারতে অবস্থান করছেন। ১৭ ও ১৮ নম্বর সদস্যের নাম এখনো ঘোষণা করা হয়নি।গত ১৯ মার্চ বিএনপির কেন্দ্রীয় কাউন্সিল অনুষ্ঠিত হয়। নিয়ম অনুযায়ী কাউন্সিলে কমিটি গঠনের কথা থাকলেও কাউন্সিল দলের চেয়ারপারসন খালেদা জিয়াকে কমিটি গঠনের একক ক্ষমতা দিয়েছিল। তিনি সাড়ে চার মাস সময় নিয়ে এই কমিটি চূড়ান্ত করেন।
আরও পড়ুন:বিএনপির স্থায়ী কমিটির ১৭ সদস্যের নাম ঘোষণাবিএনপির ৫০২ সদস্যের কেন্দ্রীয় কমিটির নাম ঘোষণা
