
রাজধানীর গুলিস্তান ও ফকিরাপুলে আজ মঙ্গলবার সকালে পৃথক বিস্ফোরণের ঘটনায় পাঁচজন আহত হয়েছেন। আহত ব্যক্তিরা জানান, বিস্ফোরকগুলো ককটেল ছিল। তাঁরা ঢাকা মেডিকেল কলেজ হাসপাতালে চিকিৎসা নিয়েছেন।
ঢাকা মেডিকেল কলেজ হাসপাতাল সূত্রে জানা গেছে, সকাল পৌনে ১০টার দিকে গুলিস্তানে ফুলবাড়ি ফুটওভার ব্রিজের সামনে হঠাৎ করে তিনটি ককটেলের বিস্ফোরণ হয়। এতে চারজন স্প্লিন্টার বিদ্ধ হন। তাঁরা হলেন পরিবহন ব্যবসায়ী আনোয়ার হোসেন (৫২), ফল ব্যবসায়ী কাঁকন (৩২), খিলগাঁও মডেল কলেজের অনার্স প্রথম বর্ষের শিক্ষার্থী আল আমিন (২২), কাপড় ব্যবসায়ী রাসেল (৩২)। ককটেল বিস্ফোরণের সময় তাঁরা ঘটনাস্থলে কাজ করছিলেন।
এর আগে সকাল সাড়ে নয়টার দিকে রাজধানীর ফকিরাপুল মোড়ে হেঁটে যাওয়ার সময় আলমগীর হোসেন (২৬) নামের এক ব্যক্তি বিস্ফোরণে আহত হন। তাঁর পিঠে ও দুই পায়ে স্প্লিন্টার বিদ্ধ হয়। তিনিও ঢাকা মেডিকেল কলেজ হাসপাতালে চিকিৎসা নিয়েছেন।
ঢাকা মেডিকেল কলেজ হাসপাতালের ক্যাম্প ইনচার্জ পরিদর্শক মোজাম্মেল হক ঘটনার সত্যতা নিশ্চিত করেছেন।
