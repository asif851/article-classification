
ব্রাহ্মণবাড়িয়ায় বিএনপির নেতৃত্বাধীন ২০-দলীয় জোটের সমাবেশ শুরু হয়েছে। আজ মঙ্গলবার বেলা পৌনে দুইটার দিকে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর শহরের নিয়াজ মুহাম্মদ উচ্চবিদ্যালয়​ মাঠের মঞ্চে পৌঁছান। এরপর স্থানীয় নেতাদের বক্তব্য দেওয়ার মধ্য দিয়ে শুরু হয় সমাবেশ।
এরই মধ্যে শহরের বিভিন্ন জায়গা থেকে ছোট ছোট দলে জোটের নেতা-কর্মীরা সমাবেশে যোগ দিচ্ছেন।
সমাবেশে যোগ দিতে এখন পথে রয়েছেন বিএনপির চেয়ারপারসন খালেদা জিয়া। দুপুর ১২টায় রাজধানীর গুলশানে তাঁর বাসা থেকে ব্রাহ্মণবাড়িয়ার উদ্দেশে রওনা হয়েছেন তিনি।
নির্দলীয় তত্ত্বাবধায়ক সরকারের অধীনে আগাম নির্বাচনের দাবিতে এবং গুম-খুন-নির্যাতন, জাতীয় সম্প্রচার নীতিমালা ও বিচারপতিদের অভিশংসনের ক্ষমতা সংসদের হাতে ফিরিয়ে দেওয়ার প্রতিবাদে ২০-দলীয় জোট আজ দুপুরে ব্রাহ্মণবাড়িয়ায় সমাবেশ ডাকে। সমাবেশ সফল করে তুলতে জেলা বিএনপি ইতিমধ্যে প্রস্তুতি শেষ করেছে।
