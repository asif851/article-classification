
বিভিন্ন আয়োজনে ঢাকা বিশ্ববিদ্যালয়ে পালিত হলো ‘কালো দিবস’। ২০০৭ সালের ২০-২৩ আগস্ট ঢাকা বিশ্ববিদ্যালয়ের ছাত্র-শিক্ষক, কর্মকর্তা-কর্মচারীদের ওপর সেনাসদস্যদের হামলার ঘটনার স্মরণে প্রতিবছর দিবসটি পালন করা হয়। এ জন্য গতকাল মঙ্গলবার বেলা সাড়ে ১১টা থেকে ১টা পর্যন্ত ক্লাস বন্ধ থাকে।ছাত্র-শিক্ষক কেন্দ্র (টিএসসি) মিলনায়তনে আয়োজন করা হয় আলোচনা সভার। সভাপতির বক্তব্যে উপাচার্য অধ্যাপক আ আ ম স আরেফিন সিদ্দিক বলেন, তৎকালীন শাসকগোষ্ঠী নতুন রাজনৈতিক দল গঠন করে ক্ষমতা চিরস্থায়ী করতে চেয়েছিল। কিন্তু ঢাকা বিশ্ববিদ্যালয়ের শিক্ষক-শিক্ষার্থী, কর্মকর্তা-কর্মচারী এবং সাধারণ মানুষের ঐক্যবদ্ধ আন্দোলনের মাধ্যমে দেশ সেই অন্ধকার থেকে মুক্ত হয়।
