
মিয়ানমারে রোহিঙ্গাদের হত্যা ও নির্যাতনের প্রতিবাদে মুন্সিগঞ্জে গতকাল রোববার মানববন্ধন ও বিক্ষোভ মিছিল করেছে জেলা আইনজীবী সমিতি। শহরের আইনজীবী ভবনের সামনের সড়কে এসব কর্মসূচি পালন করা হয়।সকাল ১০টায় আইনজীবী সমিতি ভবনের সামনে থেকে বিক্ষোভ মিছিল বের হয়ে আদালত-সংলগ্ন সড়ক প্রদক্ষিণ করে। এরপর সমিতির ভবনের পাশের সড়কে মানববন্ধন করা হয়।মানববন্ধন শেষে বিক্ষোভ সমাবেশে মিয়ানমারে হত্যা, ধর্ষণসহ রোহিঙ্গা নির্যাতনের তীব্র নিন্দা জানানো হয়। জেলা আইনজীবী সমিতির সভাপতি অজয় কুমার চক্রবর্তীর নেতৃত্বে কর্মসূচি চলাকালে অন্যান্যের মধ্যে সরকারি কৌঁসুলি (পিপি) মো. আবদুল মতিন, জেলা আইনজীবী সমিতির সাধারণ সম্পাদক সিরাজুল ইসলাম, সাবেক সাধারণ সম্পাদক মাসুদ আলম প্রমুখ উপস্থিত ছিলেন।সিরাজুল ইসলাম বলেন, ‘মিয়ানমার সরকারের এমন অমানুষিক কর্মকাণ্ডের শিকার রোহিঙ্গাদের পাশে দাঁড়ানো আমাদের নৈতিক দায়িত্ব।’ যে পর্যন্ত মিয়ানমারে এ নির্যাতন শেষ না হবে তত দিন রোহিঙ্গাদের আশ্রয় দেওয়া জন্য প্রধানমন্ত্রী শেখ হাসিনার প্রতি আহ্বান জানান তিনি।
