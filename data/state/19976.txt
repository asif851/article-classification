
সুন্দরবনে র‍্যাপিড অ্যাকশন ব্যাটালিয়নের (র‍্যাব-৮) সঙ্গে ‘বন্দুকযুদ্ধে’ সন্দেহভাজন এক বনদস্যু নিহত হয়েছে।
আজ বৃহস্পতিবার সকালে সুন্দরবনের পূর্ব বিভাগের শরণখোলা রেঞ্জের সুখপাড়ার চর এলাকায় কথিত এই বন্দুকযুদ্ধ হয়। ঘটনাস্থল থেকে পাঁচটি আগ্নেয়াস্ত্র ও ৭৭টি গুলি উদ্ধার করা হয়েছে বলে র‍্যাবের ভাষ্য।
র‍্যাবের তথ অনুযায়ী, বন্দুকযুদ্ধে নিহত ব্যক্তির নাম বেল্লাল মীর ওরফে কানা বেল্লাল। তিনি বনদস্যু শামসু বাহিনীর সদস্য ছিলেন।
র‍্যাব-৮-এর উপ-অধিনায়ক মেজর আদনান কবিরের ভাষ্য, গোপন সংবাদের ভিত্তিতে সুন্দরবনের ওই এলাকায় অভিযানে যায় র‍্যাব। অভিযানের একপর্যায়ে বনদস্যুদের সঙ্গে র‍্যাবের বন্দুকযুদ্ধ হয়। সকাল ১০টা থেকে সাড়ে ১০টা পর্যন্ত এই বন্দুকযুদ্ধ চলে। বন্দুকযুদ্ধে এক বনদস্যু নিহত হয়। স্থানীয় জেলেরা নিহত ব্যক্তির লাশ শনাক্ত করেন।
