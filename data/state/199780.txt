
১০ তারিখেই চৈত্র বুঝিয়ে দিচ্ছে তার কত ঝাঁঝ। বৈশাখ-জ্যেষ্ঠ তো এখনো অনেক দূরে। ইতিমধ্যেই অনেক জায়গায় তাপমাত্রা ৩৫ ডিগ্রি সেলসিয়াস ছাড়িয়ে গেছে। এতেই অস্থির হলে চলবে না। কারণ আবহাওয়া অধিদপ্তরের পূর্বাভাসে বলা হয়েছে, এপ্রিলে তাপমাত্রা হতে পারে ৪০ ডিগ্রি সেলসিয়াস। ।
গত ৬ মার্চ প্রকাশিত এই পূর্বাভাস অনুযায়ী, আসছে এপ্রিল মাসে দেশের ওপর দিয়ে তিনটি তাপপ্রবাহ বয়ে যেতে পারে। এর মধ্যে দেশের উত্তর, উত্তর-পশ্চিমাঞ্চল ও মধ্যাঞ্চলে প্রচণ্ড গরম পড়তে পারে। তীব্র তাপপ্রবাহের কারণে তাপমাত্রা ৪০ ডিগ্রি সেলসিয়াস পর্যন্ত উঠতে পারে। এ ছাড়া একটি মৃদু তাপপ্রবাহের জন্য তাপমাত্রা ৩৬ থেকে ৩৮ ডিগ্রি সেলসিয়াস হতে পারে। অন্যদিকে আরও একটি মাঝারি তাপপ্রবাহের কারণে ৩৮ থেকে ৪০ ডিগ্রি সেলসিয়াসের মধ্যে থাকার সম্ভাবনা রয়েছে। সেই অনুযায়ী এপ্রিল মাস জুড়ে তাপমাত্রা ৩৬ থেকে ৪০ ডিগ্রি সেলসিয়াসের মধ্যে ওঠা-নামা করার সম্ভাবনা রয়েছে।
এপ্রিলে গরম যেমন দাপট দেখাবে, তেমনি ঝড়-বৃষ্টি আর নিম্নচাপও থাকবে। বঙ্গোপসাগরে এক থেকে দুটি নিম্নচাপ সৃষ্টি হতে পারে। এর মধ্যে একটি ঘূর্ণিঝড়ে রূপ নিতে পারে। দেশের উত্তর, উত্তর-পশ্চিমাঞ্চল ও মধ্যাঞ্চলের যেসব স্থানে গরম পড়বে সেখানে ঝড়-বজ্র বৃষ্টি ও কালবৈশাখী হতে পারে। এ কারণে এপ্রিল মাসে স্বাভাবিকের চাইতে বেশি বৃষ্টির সম্ভাবনা রয়েছে।
গরম আর ঝড়-বৃষ্টির দাপট কিন্তু এপ্রিল মাসে থমকে যাবে না। আবহাওয়া অধিদপ্তরের তথ্য অনুযায়ী, গরম পড়লে তাপমাত্রা ৩৬ থেকে ৪০ ডিগ্রি সেলসিয়াসে উঠতে পারে। আবার এক থেকে দুটি নিম্নচাপ ধেয়ে আসতে পারে বঙ্গোপসাগর থেকে উপকূলের দিকে। এর মধ্যে একটি নিম্নচাপ ঘূর্ণিঝড়ে রূপ নিতে পারে।
পূর্বাভাস আরও বলা হয়েছে, গত ফেব্রুয়ারি মাসে স্বাভাবিকের চাইতে দেশে ৩৭ দশমিক ৭ মিলিমিটার বৃষ্টি হয়েছে। তবে মার্চ মাসে বৃষ্টি কমে এসেছে। চলতি মাসে ৫০ থেকে ৬০ মিলিমিটার বৃষ্টির সম্ভাবনা পূর্বাভাসে উল্লেখ করা হয়, যা স্বাভাবিকের চাইতে ১১ মিলিমিটার বেশি। কিন্তু আবহাওয়া অধিদপ্তরে সূত্রে জানা গেছে, গতকাল ২৩ মার্চ পর্যন্ত স্বাভাবিকের চাইতে ৫০ ভাগ কম বৃষ্টি হয়েছে।
আবহাওয়া অধিদপ্তরের আবহাওয়াবিদ রাশেদুজ্জামান প্রথম আলোকে বলেন, মার্চ মাসে বৃষ্টি কম হওয়ায় গরম বাড়ছে। বাংলাদেশে এপ্রিল ও মে মাস উষ্ণতম মাস। তবে আগামী সপ্তাহের মাঝামাঝি ঝড়-বৃষ্টির সম্ভাবনা রয়েছে। এতে করে গরম কমে আসবে।
এদিকে গতকাল বুধবার দেশের সর্বোচ্চ তাপমাত্রা ছিল ফরিদপুরে ৩৫ দশমিক ৭ ডিগ্রি সেলসিয়াস, যা রাজধানী ঢাকায় ছিল ৩৪ ডিগ্রি সেলসিয়াস। গতকাল দেশের সাতটি বিভাগের মধ্যে বৃষ্টি হয়েছে চট্টগ্রামে ২৯ মিলিমিটার। এ ছাড়া সন্দ্বীপ ও সীতাকুণ্ডে সামান্য বৃষ্টি হয়েছে।
