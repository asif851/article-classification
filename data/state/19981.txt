
চট্টগ্রামে কর্ণফুলী নদীর বাংলাবাজার এলাকায় লাইটার জাহাজ (ছোট জাহাজ) থেকে হঠাৎ করেই পণ্য খালাসের কাজ বন্ধ করে দিয়েছেন শ্রমিকেরা। চট্টগ্রামকেন্দ্রিক লাইটার জাহাজ শ্রমিক ইউনিয়নের একাংশের ডাকে আজ শনিবার সকাল আটটা থেকে এ কর্মসূচি চলছে।
গত ৬ জানুয়ারি এক সংবাদ সম্মেলনে সংগঠনটি ঘোষণা দিয়েছিল, গত নভেম্বরে এক প্রজ্ঞাপনে শ্রমিকদের বেতন-ভাতা বাড়ানো হয়। প্রজ্ঞাপন অনুযায়ী বর্ধিত বেতন-ভাতা কার্যকর না করলে ১৩ ফেব্রুয়ারি থেকে লাইটার জাহাজে কাজ বন্ধ রাখা হবে। তবে শ্রমিকদের মূল সংগঠনটি মালিকপক্ষকে বর্ধিত বেতন-ভাতা কার্যকর করতে এক সপ্তাহের সময় বাড়িয়েছে।
নির্ধারিত সময়ের দুই দিন আগে কর্মবিরতির বিষয়ে লাইটার জাহাজ শ্রমিক ইউনিয়নের একাংশের সাধারণ সম্পাদক শাহাদাত হোসেন প্রথম আলোকে বলেন, ১০ থেকে ১৩ ফেব্রুয়ারির মধ্যে কর্মবিরতি শুরুর কথা ছিল। লাইটার জাহাজ মালিকেরা বর্ধিত বেতন-ভাতা কার্যকরে গড়িমসি করার কারণে আজ থেকে কর্মবিরতি শুরু হয়েছে। কর্ণফুলীর ১৬ ঘাটে পণ্য খালাসকাজ বন্ধ রয়েছে বলে তিনি জানান।
চট্টগ্রাম বন্দরের বহির্নোঙরে পণ্যবাহী বড় জাহাজ থেকে লাইটার জাহাজে পণ্য বোঝাই করে এসব ঘাটে এনে খালাস করা হয়। কর্মবিরতির কারণে আমদানি পণ্যবাহী ৬০টি লাইটার জাহাজ আটকা পড়েছে বলে লাইটার জাহাজ পরিচালনাকারী ওয়াটার ট্রান্সপোর্ট সেল সূত্রে জানা গেছে।
কর্ণফুলীর ১৬টি ঘাটের একটি হলো আসাম বেঙ্গল ঘাট। এই ঘাটে সার, গম, কয়লা ও পাথরবাহী চারটি লাইটার জাহাজ খালাসের অপেক্ষায় রয়েছে। ধর্মঘটের কারণে সকাল থেকে পণ্য খালাস বন্ধ আছে জানিয়ে ঘাট পরিচালনাকারী মো. রতন সিকদার প্রথম আলোকে বলেন, লাইটার জাহাজ শ্রমিক ইউনিয়নের সাধারণ সম্পাদক শাহাদাত হোসেনের নেতৃত্বে শ্রমিকেরা ঘাটে এসে সকালে কাজ বন্ধ করে দেন। এরপর চারটি জাহাজ থেকে পণ্য খালাস বন্ধ হয়ে যায়।
আনু মাঝির ঘাট পরিচালনাকারী আবুল কালাম প্রথম আলোকে বলেন, সকাল থেকে কাজ বন্ধ হওয়ার কারণে এই ঘাটে সারবাহী লাইটার জাহাজ আটকা পড়েছে।
শ্রমিকদের মূল সংগঠন নৌযান শ্রমিক ফেডারেশনের আওতাধীন লাইটার জাহাজ শ্রমিক ইউনিয়ন বর্ধিত বেতন-ভাতা কার্যকর করার জন্য ১০ ফেব্রুয়ারি পর্যন্ত সময়সীমা বেঁধে দিয়েছিল মালিকপক্ষকে। অন্যথায় ১১ ফেব্রুয়ারি নিজ নিজ উদ্যোগে শ্রমিকেরা কাজ বন্ধ রাখবেন বলেও সিদ্ধান্ত হয়। তবে মালিকপক্ষ বর্ধিত বেতন-ভাতা কার্যকরে এক সপ্তাহ সময় চেয়েছে। এ কারণে ২০ ফেব্রুয়ারি পর্যন্ত এই কর্মসূচি স্থগিত করা হয়েছে বলে প্রথম আলোকে জানান সংগঠনের সাধারণ সম্পাদক নবী আলম।
জাহাজ মালিকদের সংগঠন বাংলাদেশ কার্গো ভেসেল ওনার্স অ্যাসোসিয়েশনের জ্যেষ্ঠ সহসভাপতি মো. খুরশিদ আলম প্রথম আলোকে বলেন, সব জাহাজে বর্ধিত বেতন-ভাতা কার্যকর করতে সময় চাওয়া হয়েছে। শ্রমিকদের একটি সংগঠন ২০ তারিখ পর্যন্ত এই সময়সীমা মেনে নিয়েছে। সংগঠনটিরও উচিত মেনে নেওয়া।
