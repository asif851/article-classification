
নরসিংদীর ঘোড়াশালে বাল্যবিবাহের আয়োজন করায় বরের বাবাকে কারাদণ্ড এবং কনের বাবাকে জরিমানা করেছেন ভ্রাম্যমাণ আদালত। আজ শুক্রবার দুপুরে উপজেলার ঘোড়াশাল পৌর এলাকায় অভিযান চালিয়ে আদালত এ দণ্ডাদেশ দেন।
ভ্রাম্যমাণ আদালত পরিচালনা করেন পলাশ উপজেলার সহকারী কমিশনার (ভূমি) অমিত দেবনাথ। ভ্রাম্যমাণ আদালত সূত্রে জানা গেছে, অপ্রাপ্তবয়স্ক মেয়ের সঙ্গে অপ্রাপ্তবয়স্ক ছেলের (২০) বিয়ের আয়োজনের খবর পেয়ে উপজেলা নির্বাহী কর্মকর্তা (ইউএনও) মাহমুদা আক্তার ও সহকারী কমিশনার (ভূমি) অমিত দেবনাথ কনের বাড়িতে গিয়ে বিয়ে বন্ধ করে দেন।
পরে অমিত দেবনাথ ঘটনাস্থলে ভ্রাম্যমাণ আদালত বসিয়ে কনের বাবাকে এক হাজার টাকা জরিমানা এবং বরের বাবাকে তিন দিনের বিনাশ্রম কারাদণ্ড দেন।
এ বিষয়ে অমিত দেবনাথ প্রথম আলোকে বলেন, ‘বর এবং কনের বাবাকে বাল্য বিবাহ নিরোধ আইনে অর্থ ও কারাদণ্ড দেওয়া হয়েছে।’
