
বিএনপির স্থায়ী কমিটির সদস্য নজরুল ইসলাম খান বলেছেন, তারেক রহমানের ব্যাপারে মাথা ঘামাতে ইন্টারপোল আগ্রহী নয়। লন্ডনে অবস্থানরত বিএনপির সিনিয়র ভাইস প্রেসিডেন্ট তারেক রহমানকে দেশে ফিরিয়ে আনার ব্যাপারে আইনমন্ত্রীর একটি বক্তব্যের পরিপ্রেক্ষিতে আজ সোমবার রাজশাহীতে তিনি এ কথা বলেন।
রাজশাহীর একটি কমিউনিটি সেন্টারে মহানগর বিএনপির সদস্য সংগ্রহ ও পদ নবায়ন অনুষ্ঠানে সাংবাদিকদের এক প্রশ্নের জবাবে নজরুল ইসলাম খান বলেন, ‘আইনমন্ত্রী বহুবার বলেছেন, বলেন না, যাইয়া নিয়ে আসতে।’ গত বুধবার রাজশাহীতে এসে আইনমন্ত্রী আনিসুল হক বলেছিলেন, ইন্টারপোলের মাধ্যমে তারেক রহমানকে দেশে ফিরিয়ে এনে বিচারের ব্যবস্থা করা হবে। আজ সাংবাদিকেরা এ বিষয়ে নজরুল ইসলামের দৃষ্টি আকর্ষণ করলে তিনি এসব কথা বলেন।  নজরুল ইসলাম খান বলেন, ‘বিএনপিতে গৌরব করার অনেক কিছু আছে। লজ্জার কিছু নেই। কিন্তু আওয়ামী লীগে লজ্জিত হওয়ার অসংখ্য ঘটনা আছে। তত্ত্বাবধায়ক সরকারের জন্য দিনের পর দিন আন্দোলন করেছে আওয়ামী লীগ। এই তত্ত্বাবধায়ক সরকার যখন বিএনপি চাচ্ছে, তখন আওয়ামী লীগ বলছে সেটা সংবিধানে নেই। আমরা তত্ত্বাবধায়ক সরকারের অধীনে নয়, নির্বাচনকালীন একটি সহায়ক সরকারের অধীনে নির্বাচন চাই।’
নির্বাচন কমিশনের নবনিযুক্ত সচিবের সমালোচনা করে বিএনপির এই নেতা বলেন, ‘নির্বাচন কমিশনকে শুধু নিরপেক্ষ হলেই চলবে না। নিরপেক্ষভাবে দায়িত্ব পালন করতে হবে। পাশাপাশি নিরপেক্ষ লোক দিয়েই তা সাজাতে হবে। আর বিএনপিকে নির্বাচনে নিতে হলে সহায়ক সরকারের দাবি মানতেই হবে। অবাধ, সুষ্ঠু ও নিরপেক্ষ নির্বাচন চায় বিএনপি। আমরা নির্বাচনের মাধ্যমেই রাষ্ট্র পরিচালনা করে পরিবর্তনে বিশ্বাসী।’
রাজশাহী মহানগর বিএনপির সভাপতি ও রাজশাহী সিটি করপোরেশনের মেয়র মোহাম্মদ মোসাদ্দেক হোসেনের সভাপতিত্বে অনুষ্ঠানে বিশেষ অতিথি ছিলেন বিএনপি চেয়ারপারসনের উপদেষ্টা মিজানুর রহমান মিনু। অনুষ্ঠান সঞ্চালনা করেন মহানগর বিএনপির সাধারণ সম্পাদক শফিকুল হক।
এর আগে সকালে দলীয় ও জাতীয় পতাকা উত্তোলন করে সদস্য সংগ্রহ ও নবায়ন কার্যক্রম অনুষ্ঠানের উদ্বোধন করা হয়। পরে রাজশাহী মহানগর বিএনপির প্রবীণ নেতাদের কাছে সদস্য নবায়ন ফরম বিতরণ করা হয়।
