
জাতীয় পার্টির (জাপা) চেয়ারম্যান এইচ এম এরশাদ বলেছেন, দলীয় প্রতীকে স্থানীয় সরকার নির্বাচন সরকারের জন্য অগ্নিপরীক্ষা। এই নির্বাচন অবাধ ও সুষ্ঠু হলে মানুষ সরকারের সব ‘অপকর্ম’ ভুলে যাবে। তবে নির্বাচন সুষ্ঠু হবে কি না—তা নিয়ে তিনি সন্দিহান।আজ শুক্রবার বিকেলে রাজধানীর কাকরাইলে দলের কেন্দ্রীয় কার্যালয়ের সামনে এক সমাবেশে এরশাদ এসব কথা বলেন। ‘উপজেলা দিবস’ উপলক্ষে জাপা ওই সমাবেশের আয়োজন করে।দলীয় প্রতীকে স্থানীয় সরকার নির্বাচনের প্রতি সমর্থন জানিয়ে এরশাদ বলেন, সরকার কেন স্থানীয় নির্বাচন দিচ্ছে তার উদ্দেশ্য তিনি জানেন না। গ্রামাঞ্চলে নির্বাচনে কারচুপি করা কঠিন হবে। তারপরও অনেক সন্দেহ আছে। ক্ষমতায় থাকলে দিনকে রাত করা যায়। নির্বাচন সুষ্ঠু হলে সরকার অগ্নিপরীক্ষায় পাস করবে। আর সকাল নয়টার মধ্যে নির্বাচন শেষ হয়ে গেলে পরীক্ষায় ফেল করবে।প্রধানমন্ত্রীর বিশেষ দূত এরশাদ অভিযোগ করেন, দেশে এখন বিচারহীনতা চলছে। নির্বাচন কমিশন, পাবলিক সার্ভিস কমিশন (পিএসসি), বিচার বিভাগ—সব প্রতিষ্ঠান অচল হয়ে গেছে।বিএনপি বা আওয়ামী লীগ কারও কাছেই সুবিচার পাননি দাবি করে এরশাদ বলেন, ‘কোথাও সুবিচার পাইনি। তাই সিদ্ধান্ত নিয়েছি একলা নির্বাচন করব। মানুষ পরিবর্তন চায়।’ এরশাদ মনে করেন, ভবিষ্যতে নির্বাচনের মাধ্যমে জাতীয় পার্টি ক্ষমতায় গেলেই কেবল তিনি সুবিচার পাবেন। আর ক্ষমতায় যাওয়াটা অসম্ভব কিছু না। কারণ মানুষ এখন নিশ্বাস নিতে পারছে না।
এরশাদ এবং তাঁর দল জাপাকে বিএনপির চেয়ারপারসন খালেদা জিয়া ধ্বংস করতে চেয়েছিলেন, এমন অভিযোগ করে এরশাদ দাবি করেন, এখন বিএনপির অস্তিত্ব ধ্বংসের মুখে। নির্বাচনে নেতৃত্ব দেওয়ার মতোও কেউ নেই।সাবেক স্বৈরশাসক এরশাদ বলেন, ১৯৮৪ সালের ২৩ অক্টোবর তিনি উপজেলা গঠন করেছিলেন। এতে যোগাযোগের ক্ষেত্রে বিপ্লব হয়েছে। অর্থনীতিও সুদৃঢ় হয়েছে।সমাবেশে অন্যদের মধ্যে জাপার মহাসচিব জিয়াউদ্দিন আহমেদ বাবলু, জাপা ঢাকা মহানগর দক্ষিণের সভাপতি সৈয়দ আবু হোসেন প্রমুখ বক্তব্য দেন।
