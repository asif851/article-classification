
সংবিধানের ষোড়শ সংশোধনী বাতিল করে প্রধান বিচারপতির দেওয়া রায়ের পর্যবেক্ষণ প্রত্যাহারের দাবিতে সমাবেশ ও বিক্ষোভ মিছিল করেছে নারায়ণগঞ্জ জেলা বঙ্গবন্ধু আওয়ামী আইনজীবী পরিষদ।
গতকাল রোববার দুপুর ১২টার দিকে নারায়ণগঞ্জ আদালত প্রাঙ্গণে ‘সংবিধান, সংসদ ও গণতন্ত্রবিরোধী অপশক্তির বিরুদ্ধে বঙ্গবন্ধু আওয়ামী আইনজীবী পরিষদ’-এর ব্যানারে সমাবেশ ও মিছিল করা হয়।
সমাবেশে বক্তারা বলেন, জনগণের প্রতিনিধি হলেন সাংসদেরা। তাঁদের বিরুদ্ধে ষড়যন্ত্র মানে জনগণের বিরুদ্ধে ষড়যন্ত্র। এই দেশকে পাকিস্তান বানানো যাবে না। এ দেশে বিচারপতিরা সামরিক শাসকদের অবৈধ ক্ষমতাকে বৈধতা দিয়েছেন। এখন মুক্তিযুদ্ধ ও বঙ্গবন্ধুকে কটাক্ষ করে কথা বলছেন। বঙ্গবন্ধুকে কেউ কটাক্ষ করলে আইনজীবীরা বসে থাকবেন না। তাঁরা বলেন, আইনজীবীদের এই আন্দোলন সার্বিক রায়ের বিরুদ্ধে না, অপ্রাসঙ্গিক ও অসংগতিপূর্ণ কথার প্রতিবাদে। প্রধান বিচারপতির বক্তব্য ধৃষ্টতাপূর্ণ। যত দিন তাঁর বক্তব্য প্রত্যাহার না করা হবে, তত দিন আন্দোলন চলবে।
নারায়ণগঞ্জ জেলা আইনজীবী সমিতির সভাপতি আনিসুর রহমান প্রধান বিচারপতির উদ্দেশে বলেন, ‘উনি বিচার করছেন না, ষড়যন্ত্র করছেন।’ তিনি বলেন, রায়ের বিরুদ্ধে কোনো কথা নেই। তবে রায়ের সময় যে অপ্রয়োজনীয় ও অপ্রাসঙ্গিক কথা বলা হয়েছে, তা প্রত্যাহার করতে হবে।
নারায়ণগঞ্জ মহানগর আওয়ামী লীগের সাধারণ সম্পাদক খোকন সাহা বলেন, ‘প্রধান বিচারপতির কাছে প্রশ্ন—তিনি কোন দেশের নাগরিক; বাংলাদেশ, না পাকিস্তানের। দেশ স্বাধীন হয়েছে বঙ্গবন্ধুর নেতৃত্বে, তিনি ভুলে গেলেন কীভাবে। আপনি দুদক ও রাষ্ট্রের বিভিন্ন কাঠামো নিয়ে কথা বলেছেন, আপনি রাজনৈতিক নেতা না। আপনার বক্তব্য প্রত্যাহার করতে হবে।’
সমাবেশে বক্তব্য দেন আইনজীবী রুবেল মোল্লা, সেলিনা ইয়াসমিন, হাবিবুর রহমান, হুমায়ুন কবীর, আসাদুজ্জামান, হাসান ফেরদৌস, জালাল উদ্দিন আহমেদ, এস এম ওয়াজেদ আলী, ওমর ফারুক প্রমুখ। 
 
