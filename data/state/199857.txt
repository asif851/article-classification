
নতুন বেতনকাঠামো অনুযায়ী ২০ জন শিক্ষকের অবসর ভাতার দাবিতে প্রশাসনিক কাজ থেকে বিরত আছেন বাংলাদেশ প্রকৌশল বিশ্ববিদ্যালয়ের (বুয়েট) শিক্ষকেরা। ১৭ এপ্রিল থেকে প্রশাসনিক কাজে শিক্ষকদের এই অসহযোগিতা চলছে। একই দাবিতে গতকাল মঙ্গলবার শিক্ষকেরা অবস্থান ধর্মঘট পালন করেন।বুয়েট শিক্ষক সমিতি একাডেমিক কাউন্সিল ভবনের নিচতলায় এই অবস্থান ধর্মঘট কর্মসূচি পালন করে। দাবি আদায় না হওয়া পর্যন্ত শিক্ষকেরা অসহযোগিতা অব্যাহত রাখার ঘোষণা দেন। তবে প্রশাসনিক কাজ ছাড়া ক্লাস-পরীক্ষা নিয়মিত চলছে।শিক্ষকদের অবসর ভাতা নিয়ে জটিলতার শুরুটা গত বছরের আগস্টে। ২৩ আগস্ট বিশ্ববিদ্যালয় মঞ্জুরি কমিশনের (ইউজিসি) এক চিঠিতে বুয়েট কর্তৃপক্ষকে জানানো হয়, ২০১২ সালের শিক্ষকদের অবসরসংক্রান্ত নতুন আইন অনুযায়ী, শিক্ষকেরা ৬৫ বছর বয়সে অবসর নেবেন। ২০১২ সালের ১০ জুলাইয়ের আগে যেসব শিক্ষকের বয়স ৬০ বছর পূর্ণ হয়েছে বা অবসরের পর চুক্তিভিত্তিক নিয়োজিত ছিলেন, তাঁরা ৬০ বছর পূর্তিতে অবসর নেবেন।
