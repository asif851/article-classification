
ঢাকা বিশ্ববিদ্যালয়ে শুক্র ও শনিবার দুই দিন সাপ্তাহিক ছুটির সিদ্ধান্ত নেওয়া হয়েছে। ওই দুই দিন বিশ্ববিদ্যালয়ের সব শিক্ষা ও প্রশাসনিক কার্যক্রম বন্ধ থাকবে। আগামী ১ জুলাই থেকে এ সিদ্ধান্ত কার্যকর হবে।
গত রোববার রাতে সিন্ডিকেটের এক সভা অনুষ্ঠিত হয়। সভায় এ সিদ্ধান্ত ছাড়াও শিক্ষকদের যাতায়াতের ভাতা নির্ধারণ ও বই-ভাতা বাড়ানোর সিদ্ধান্তও নেওয়া হয়েছে।
ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক প্রথম আলো ডটকমকে বলেন, ‘সপ্তাহে দুই দিন ছুটি থাকায় বাকি দিনগুলোতে সকাল নয়টা থেকে বিকেল পাঁচটা পর্যন্ত প্রশাসনিক কার্যক্রম চলবে। এ ছাড়া ক্লাস শুরু হবে আগের সময়ানুযায়ী সকাল আটটা থেকেই। কর্মঘণ্টা না কমাতে বৃহস্পতিবার অর্ধদিবসের বদলে পূর্ণদিবস খোলা থাকবে বিশ্ববিদ্যালয়।
শিক্ষক সমিতির সভাপতি ও সিন্ডিকেট সদস্য ফরিদউদ্দিন আহমেদ বলেন, সাপ্তাহিক দুই দিন বন্ধ থাকায় সামনের গ্রীষ্মকালীন ছুটি এক মাসের বদলে কমিয়ে তিন সপ্তাহ করার সিদ্ধান্ত হয়েছে। তিনি জানান, যেসব শিক্ষক ক্যাম্পাসের বাইরে থাকেন, তাঁদের এক হাজার টাকা করে যাতায়াত ভাতা দেওয়া হবে। একই সঙ্গে শিক্ষকদের বই-ভাতা বছরে দুই হাজার থেকে বাড়িয়ে তিন হাজার করার সিদ্ধান্তও নেওয়া হয়েছে বলে জানান তিনি।
