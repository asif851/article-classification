
গোপালগঞ্জে গত বৃহস্পতিবার পৃথক তিনটি সংঘর্ষের ঘটনায় ৫০ জন আহত হয়েছেন। সংঘর্ষ চলাকালে কয়েকটি দোকান ও বাড়িঘর ভাঙচুর এবং একটি করাতকলে আগুন দেওয়া হয়। ঘটনার সঙ্গে জড়িত সন্দেহে পুলিশ ২০ জনকে আটক করেছে।পুলিশ ও স্থানীয় সূত্র জানায়, সড়কের পাশের গাছ কাটাকে কেন্দ্র করে বৃহস্পতিবার রাত নয়টার দিকে সদর উপজেলার বনগ্রামের নওয়াব আলী ফকির ও আড়ুয়াকংশুর গ্রামের দেলোয়ারের সমর্থকদের মধ্যে সংঘর্ষের সূত্রপাত হয়।একপর্যায়ে নওয়াব আলীর সমর্থকেরা দেলোয়ারের করাতকল আগুন দিয়ে পুড়িয়ে দেন। তাঁর সমর্থকদের দুটি দোকানেও ভাঙচুর চালিয়ে মালামাল লুট করা হয়। এ সময় আরও চারটি বাড়িতে হামলার ঘটনা ঘটে। পরে জেলা সদর থেকে অতিরিক্ত পুলিশ গিয়ে ২০ জনকে আটক করে। সংঘর্ষ চলাকালে ২০ জন আহত হন। তাঁদের মধ্যে ছয়জনকে গোপালগঞ্জ ২৫০ শয্যা জেনারেল হাসপাতালে ভর্তি করা হয়।একই দিন সদর উপজেলার চন্দ্রদিঘলিয়া গ্রামে দুই পক্ষের সংঘর্ষে ২৫ জন আহত হন। স্থানীয় সূত্র জানায়, এলাকার আধিপত্য বিস্তারকে কেন্দ্র করে দীর্ঘদিন ধরে ওই গ্রামের কালাম মোল্লা ও জাবেদ মোল্লার মধ্যে বিরোধ চলছিল। বৃহস্পতিবার সকালে দুই পক্ষের সমর্থকদের মধ্যে কথা-কাটাকাটি হয়। একপর্যায়ে দুই পক্ষই অস্ত্রশস্ত্র নিয়ে সংঘর্ষে লিপ্ত হয়।
