
ঘড়ির কাঁটায় সন্ধ্যা সাতটা৷ চট্টগ্রামের ইঞ্জিনিয়ার্স ইনস্টিটিউশন মিলনায়তন কানায় কানায় পূর্ণ৷ অপেক্ষার পালা শেষে ঝলমলে মঞ্চে দ্যুতি ছড়ানো রং-বাহারি পোশাক যেন বারতা দিল আগাম ঈদের৷গতকাল বৃহস্পতিবার এ মিলনায়তনে বসেছিল ডায়মন্ড ওয়ার্ল্ড-প্রথম আলো ঈদ ফ্যাশন প্রতিযোগিতার চূড়ান্তপর্বের আসর। প্রতিযোগিতায় ১২টি বিভাগে সেরা ডিজাইন হাউসগুলো পুরস্কার পায়। এবার সেরাদের সেরা নির্বািচত হয়েছে বুটিক হাউস নিহালস ওয়ার্ডরোব৷উপস্থাপিকা শারমিন লাকী বিজয়ীদের হাতে পুরস্কার তুলে দেন। নাবিলা ইসলাম ও ইমতুর উপস্থাপনায় স্বাগত বক্তব্য দেন প্রথম আলোর যুগ্ম সম্পাদক বিশ্বজিৎ চৌধুরী।স্পনসর প্রতিষ্ঠান ডায়মন্ড ওয়ার্ল্ড লিমিটেডের ব্যবস্থাপনা পরিচালক দিলীপ কুমার আগারওয়াল বলেন, ‘অলংকার জগতে অল্প সময়ে সাধারণ মানুষের কাছে প্রতিষ্ঠিত হয়েছি। প্রথম আলোর এ আয়োজনে সম্পৃক্ত হতে পেরে গর্বিত বোধ করছি।’ প্রতিযোগিতার বিচারক ছিলেন ফ্যাশন ডিজাইনার শিমুল খালেদ, রওশন আরা চৌধুরী, লুৎফা সানজিদা, এইচ এম ইলিয়াস ও সুলতানা নুরজাহান। এরপর মডেলরা একে একে ক্যাটওয়াকে শাড়ি, সালোয়ার-কামিজ, পাঞ্জাবি ও যুগল পোশাকের প্রদর্শনী দিয়ে মাতিয়ে রাখেন দর্শকদের। ক্যাটওয়াকের ফাঁকে রাজীব, সুমনা রহমান ও পীযূষ পরিবেশন করেন পুরোনো দিনের গান।শেষ দিকে অনুষ্ঠান আলো করে মঞ্চে প্রবেশ করতে থাকে শিশুরা। আয়োজনে প্রচার সহযোগী ছিল মাছরাঙা টেলিভিশন। রূপসজ্জায় ছিল পারসোনা। সার্বিক সহযোগিতায় ছিল প্রথম আলো বন্ধুসভা। কোরিওগ্রাফার ছিলেন সানজিদা হক আরেফিন লুনা।
