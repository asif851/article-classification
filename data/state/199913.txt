
মেহেরপুর সদর উপজেলায় ছাত্রীদের উত্ত্যক্ত করার দায়ে তিন যুবককে এক বছর করে কারাদণ্ড দিয়েছেন ভ্রাম্যমাণ আদালত। এ ছাড়া প্রত্যেককে দুই হাজার টাকা করে জরিমানা, অনাদায়ে আরও দুই মাসের কারাদণ্ডাদেশ দেওয়া হয়েছে।
আজ সোমবার দুপুর সাড়ে ১২টার দিকে জেলা প্রশাসনের নির্বাহী ম্যাজিস্ট্রেট ও সহকারী কমিশনার (ভূমি) শাহিনুজ্জামান উজুলপুর গ্রামের ভৈরব মাধ্যমিক বিদ্যালয় মাঠে এ ভ্রাম্যমাণ আদালত পরিচালনা করেন। দণ্ডপ্রাপ্ত ব্যক্তিরা হলেন সদর উপজেলার গোভীপুর গ্রামের স্বাধীন (২৫), বিদ্যুৎ হোসেন (২০) ও শরিফুল ইসলাম (২০)।
ভ্রাম্যমাণ আদালত সূত্রে জানা গেছে, ভৈরব মাধ্যমিক বিদ্যালয়ের কয়েকজন ছাত্রী কালাচাঁদপুর হয়ে বিদ্যালয়ে যাওয়া-আসা করে। পথে প্রায়ই তাদের উত্ত্যক্ত করে গোভিপুর গ্রামের শরিফুল, স্বাধীন ও বিদ্যুৎ। আজ সকাল সাড়ে নয়টার দিকে কয়েকজন ছাত্রী বিদ্যালয়ে আসছিল। পথে ওই তিন যুবক তাদের উত্ত্যক্ত করে। এ সময় স্থানীয়রা তাদের আটক করে ভ্রাম্যমাণ আদালতে খবর দেন। পরে ভ্রাম্যমাণ আদালত বসিয়ে ছাত্রী উত্ত্যক্ত করার দায়ে তাদের সাজা দেওয়া হয়। পরে তাঁদের জেলা কারাগারে পাঠানো হয়।
