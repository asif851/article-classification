

রাজনীতি ও নির্বাচন থেকে দূরে রাখতে খালেদা জিয়া ও তারেক রহমানকে ২১ আগস্টের গ্রেনেড হামলা মামলায় জড়ানো হচ্ছে বলে অভিযোগ করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর।আজ শনিবার জাতীয় প্রেসক্লাবে এক সমাবেশে মির্জা ফখরুল এ কথা বলেন। দৈনিক আমার দেশ-এর ভারপ্রাপ্ত সম্পাদক মাহমুদুর রহমানের কারাবন্দীর ৫০০ দিন উপলক্ষে আমার দেশ ওই নাগরিক সমাবেশের আয়োজন করে।মির্জা ফখরুল বলেন, ২১ আগস্টের গ্রেনেড হামলার পর বিএনপি ওই ঘটনার তীব্র নিন্দা জানিয়েছে। দোষী ব্যক্তিদের বিচার চেয়েছে। এখনো তা-ই চায়। কিন্তু আওয়ামী লীগ ক্ষমতায় এসে একাধিকবার মামলার তদন্ত কর্মকর্তা পরিবর্তন করেছে। সর্বশেষ একজন অবসরপ্রাপ্ত কর্মকর্তাকে মামলার দায়িত্ব দেওয়া হয়েছে। বিএনপির সিনিয়র ভাইস চেয়ারম্যান তারেক রহমানকে অভিযুক্ত করা হয়েছে। আর এখন প্রধানমন্ত্রী শেখ হাসিনা বলছেন, সে সময়ের প্রধানমন্ত্রী খালেদা জিয়া ও তাঁর মন্ত্রীরাও এ ঘটনার সঙ্গে জড়িত।মাহমুদুর রহমানকে সরকার ভয় পায় মন্তব্য করে ফখরুল বলেন, এ সরকারের কাছে দাবি জানিয়ে লাভ নেই। সরকারের পতন ঘটিয়েই মাহমুদুর রহমানকে মুক্ত করতে হবে।ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদের সভাপতিত্বে অন্যদের মধ্যে কবি ফরহাদ মজহার, সাংবাদিক নেতা শওকত মাহমুদ, ব্র্যাক বিশ্ববিদ্যালয়ের শিক্ষক পিয়াস করিম প্রমুখ বক্তব্য দেন।
