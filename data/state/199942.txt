
বিএনপির চেয়ারপারসন খালেদা জিয়ার দুর্নীতি মামলার রায়ের পর কোনো ধরনের বিশৃঙ্খলা হলে তা কঠোর হাতে দমন করা হবে বলে হুঁশিয়ারি দিয়েছেন ঢাকা দক্ষিণ সিটি করপোরেশনের (ডিএসসিসি) মেয়র সাঈদ খোকন।
আজ বুধবার দুপুরে সিদ্ধেশ্বরী বালক উচ্চবিদ্যালয়ে মাঠে ‘জনতার মুখোমুখি জনপ্রতিনিধি’ শীর্ষক এক অনুষ্ঠানে মেয়র এ হুঁশিয়ারি দেন। ডিএসসিসির ১৯ নম্বর ওয়ার্ড কাউন্সিলর এ অনুষ্ঠানের আয়োজন করেন। অনুষ্ঠানে বিভিন্ন নাগরিক সমস্যা তুলে ধরেন স্থানীয় বাসিন্দারা। এ সময় সব সমস্যা তাৎক্ষণিক ও দ্রুত সময়ের মধ্যে সমাধান করতে মঞ্চে উপস্থিত সংশ্লিষ্ট দপ্তরের কর্মকর্তাদের নির্দেশ দেন সাঈদ খোকন।  প্রধান অতিথির বক্তব্যে মেয়র সাঈদ খোকন বলেন, ‘খালেদা জিয়ার বিরুদ্ধে দায়ের করা দুর্নীতির মামলায় আগামী ৮ ফেব্রুয়ারি রায় ঘোষণা করবেন আদালত। এই রায়ে খালেদা জিয়া অপরাধী হলে আদালত তাঁকে শাস্তি দেবেন, এটাই স্বাভাবিক। রায় পছন্দ না হলে উচ্চ আদালতে আপিল করার সুযোগ আছে। আর যদি খালেদা জিয়া অপরাধী না হন, তিনি মুক্তি পাবেন। কিন্তু এই রায়কে কেন্দ্র করে বিএনপি যদি কোনো নাগরিককে লাঞ্ছিত, গায়ে আঁচড় বা আহত করলে কাউকে ছাড় দেওয়া হবে না। তাদের দমন করতে যা যা করা লাগে তা-ই করব।’
তিনি বলেন, ‌‌‘এই শহরের কোন ফ্ল্যাটে আওয়ামী লীগের নেতা–কর্মী থাকেন তা সবাই জানে। একইভাবে কোন কোন ফ্ল্যাটে বিএনপি-জামায়াতের নেতা কর্মী থাকেন, আমরা সেটাও জানি। ৮ ফেব্রুয়ারি কোনো অঘটন ঘটালে জনগণকে সঙ্গে নিয়ে তাদের ঘরে পৌঁছে যাব। বিনা চ্যালেঞ্জে তাদের ছেড়ে দেব না, সাবধান। মেয়র হিসেবে জনগণের নিরাপত্তা নিশ্চিত করার দায়িত্ব আমার।’
ডিএসসিসির ১৯ নম্বর ওয়ার্ডের কাউন্সিলর মুন্সী কামরুজ্জামানের সভাপতিত্বে ডিএসসিসির প্রধান নির্বাহী কর্মকর্তা খান মোহাম্মদ বিলাল, প্রধান সম্পত্তি কর্মকর্তা কামরুল ইসলাম চৌধুরী, প্রধান স্বাস্থ্য কর্মকর্তা শেখ সালাহউদ্দিন প্রমুখ উপস্থিত ছিলেন।
