
আগামী পয়লা জানুয়ারি থেকে ডিজিটাল নম্বরপ্লেট ছাড়া সারা দেশে কোনো যানবাহন চলাচল করতে পারবে না। তাই ৩১ ডিসেম্বরের মধ্যে সব যানবাহনকে ডিজিটাল নম্বরপ্লেট (রেট্রো-রিফ্লেকটিভ নম্বরপ্লেট) ও আরএফআইডি ট্যাগ সংগ্রহ করতে হবে। আজ বুধবারই এ-সংক্রান্ত একটি সরকারি প্রজ্ঞাপন জারি হচ্ছে।সড়ক পরিবহন ও সেতুমন্ত্রী ওবায়দুল কাদের সকালে সচিবালয়ে এক সংবাদ সম্মেলনে এ তথ্য জানিয়েছেন। এ সময় মন্ত্রী বলেন, ‘অনেক পরিবহনেই অতিরিক্ত ভাড়া আদায় করা হচ্ছে। সরেজমিন পরিদর্শনের অভিজ্ঞতা তুলে ধরে ওবায়দুল কাদের বলেন, ‘সরকারনিয়ন্ত্রিত বিআরটিসির কয়েকটি বাস অতিরিক্ত ভাড়া আদায় করছে বলে আমার কাছে যাত্রীরা অভিযোগ করার পর আমি এর সত্যতা পেয়েছি। তাদের বিরুদ্ধেও মোবাইল কোর্ট আইনানুগ ব্যবস্থা গ্রহণ করেছে।’ মন্ত্রী বলেন, ‘আমার ধারণা প্রায় ৪০ শতাংশ বাস-মিনিবাস অতিরিক্ত ভাড়া আদায় করছে। যাত্রীদের স্বার্থকে অগ্রাধিকার দিয়ে সরকার নির্ধারিত ভাড়া আদায় এবং অতিরিক্ত ভাড়া আদায় না করতে আমি পরিবহন মালিকদের প্রতি আন্তরিক আহ্বান জানাচ্ছি।’ সম্প্রতি গ্যাসের দাম বৃদ্ধিতে সরকার ঢাকা ও চট্টগ্রাম মহানগর এবং ডিটিসিএর আওতাধীন গাজীপুর, মুন্সিগঞ্জ, নারায়ণগঞ্জ, মানিকগঞ্জ এবং নরসিংদী জেলার বাস ও মিনিবাসের ভাড়া প্রতি কিলোমিটারে ১০ পয়সা বৃদ্ধি করেছে। মহানগরে চলাচলকারী বাস ও মিনিবাসের ন্যূনতম ভাড়া যথাক্রমে ৭ টাকা ও ৫ টাকা অপরিবর্তিত রয়েছে। 
বিআরটিএর মোবাইল কোর্টসমূহ প্রতিনিয়ত কাজ করছে উল্লেখ করে মন্ত্রী বলেন, এই কোর্টের অভিযান অব্যাহত থাকবে।
ওবায়দুল কাদের জানান, সড়ক পরিবহন ও সেতু মন্ত্রণালয় এডিপি বাস্তবায়নে অতীতের শম্বুক গতির বৃত্ত থেকে বেরিয়ে এসেছে। পরপর দুবছর শতভাগ এডিপি বাস্তবায়নের মধ্যদিয়ে ব্যবস্থাপনা ক্ষেত্রে এ মন্ত্রণালয় চমক সৃষ্টি করেছে। ২০০৯ থেকে ২০১৩ মেয়াদে ১২৬টি প্রকল্প সমাপ্ত হয়েছিল। সরকারের বর্তমান মেয়াদের প্রথম অর্থবছরে ৪৫টি প্রকল্প সমাপ্ত হয়েছে। উন্নয়নের ধারা অব্যাহত রাখতে ৪০টি নতুন প্রকল্প গ্রহণ করা হয়েছে। অনুষ্ঠানে সড়ক পরিবহন ও মহাসড়ক বিভাগের সচিব এম এ এন ছিদ্দিক, সড়ক ও জনপথ বিভাগের প্রধান প্রকৌশলী মো. ফিরোজ ইকবাল, বিআরটিএর চেয়ারম্যান নজরুল ইসলাম, বিআরটিসির চেয়ারম্যান মো. মিজানুর রহমান, ডিটিসিএর নির্বাহী পরিচালক মো. কায়কোবাদ হোসেনসহ সড়ক পরিবহন ও মহাসড়ক বিভাগের ঊর্ধ্বতন কর্মকর্তারা উপস্থিত ছিলেন।
