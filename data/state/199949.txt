
গাজীপুরের টঙ্গীর তুরাগতীরে বিশ্ব ইজতেমার দ্বিতীয় পর্বের দ্বিতীয় দিন গতকাল শনিবার কেটেছে মুসল্লিদের জিকির-আসকার, ইবাদত-বন্দেগি করে আর বয়ান শুনে। আজ আখেরি মোনাজাতের মধ্য দিয়ে শেষ হবে এ বছরের বিশ্ব ইজতেমা।বিশ্ব ইজতেমার আয়োজক কমিটির মুরব্বিরা জানান, প্রথম পর্বের মতো এই পর্বেও বেলা ১১টা থেকে সাড়ে ১১টার মধ্যে আখেরি মোনাজাত অনুষ্ঠিত হবে। গতকাল শনিবার ভোর থেকেই মুসল্লিদের উদ্দেশে পবিত্র কোরআন-হাদিসের আলোকে বয়ান করেন ভারত ও বাংলাদেশের মাওলানারা।দুই দিন ধরে সার্বক্ষণিক ইবাদত-বন্দেগিতে নিয়োজিত রয়েছেন মুসল্লিরা। প্রতিদিন ফজর থেকে এশা পর্যন্ত ইমান, আমল, আখলাক ও দ্বীনের পথে মেহনতের ওপর আমবয়ান অনুষ্ঠিত হচ্ছে। তাবলিগের ছয়টি মৌলিক বিষয়ের ওপর বাদ ফজর ভারতের হজরত মাওলানা জমশেদ আলীর বয়ানের মধ্য দিয়ে শনিবার দ্বিতীয় দিনের বয়ান শুরু হয়।ইজতেমার দ্বিতীয় পর্বের প্রথম দিনই আফগানিস্তান, ফিলিস্তিন, যুক্তরাষ্ট্র, তুরস্ক, ইরাক, সৌদি আরব, ভারত, পাকিস্তান, জর্ডান, লিবিয়া, আফ্রিকা, লেবানন, ইংল্যান্ডসহ বিশ্বের ৯৫টি দেশ থেকে দুই হাজারের বেশি মুসল্লি আসেন। আগের পর্বে অংশ নেওয়া অনেকেই ইজতেমা মাঠে অবস্থান করছিলেন।এক মুসল্লির মৃত্যুইজতেমার ময়দানে শুক্রবার রাতে এক মুসল্লি ইন্তেকাল করেছেন। তাঁর নাম জয়নাল আবেদীন (৭০)। তিনি কিশোরগঞ্জ জেলার কুলিয়ারচর থানার ডোমারকান্দার উত্তর সালুয়া গ্রামের মৃত সৈয়দ আলী মুন্সির ছেলে।
নিরাপত্তা ও যান চলাচল
আখেরি মোনাজাত উপলক্ষে পুলিশের পক্ষ থেকে যানবাহন চলাচলের ওপর নিয়ন্ত্রণ আরোপ করা হয়েছে। গাজীপুরের পুলিশ সুপার মোহাম্মদ হারুন অর রশীদ বলেন, শনিবার মধ্যরাত থেকে মোনাজাত শেষে রোববার বিকেল পর্যন্ত ঢাকা-ময়মনসিংহ মহাসড়কের চান্দনা চৌরাস্তা থেকে টঙ্গী পর্যন্ত, টঙ্গী-কালীগঞ্জ সড়কের মিরেরবাজার থেকে স্টেশন রোড পর্যন্ত, কামারপাড়া থেকে আশুলিয়া পর্যন্ত এবং বিমানবন্দর থেকে টঙ্গী ব্রিজ পর্যন্ত সব ধরনের যান চলাচল বন্ধ থাকবে। তিনি বলেন, ইজতেমা ময়দানসহ আশপাশের এলাকা কড়া নিরাপত্তার মধ্যে রয়েছে। প্যান্ডেলের ভেতরে ও বাইরে মুসল্লি বেশে আছেন বিভিন্ন গোয়েন্দা সংস্থার প্রায় এক হাজার সদস্য।
বিশেষ ট্রেন
টঙ্গীর রেলওয়ে স্টেশনের কর্মকর্তা বলেন, আখেরি মোনাজাত উপলক্ষে রেলওয়ে আখাউড়া, কুমিল্লা, ময়মনসিংহসহ বিভিন্ন রুটে বিশেষ ট্রেনের ব্যবস্থা করেছে। মোনাজাতের আগে ও পরে সব ট্রেন টঙ্গী স্টেশনে যাত্রাবিরতি করবে। ইজতেমায় আসা যাত্রীদের কথা বিবেচনায় রেখে টঙ্গী রেলওয়ে জংশনে অতিরিক্ত টয়লেট ও বিশুদ্ধ পানির ব্যবস্থা করা হয়েছে। সব আন্তনগর ট্রেন টঙ্গী স্টেশনে যাত্রাবিরতি করবে।
 
