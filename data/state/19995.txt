
চট্টগ্রামে ভারতীয় শিক্ষার্থী মো. আতিফ শেখ খুনের মামলায় তাঁর আরেক সহপাঠীকে জিজ্ঞাসাবাদ করতে তিন দিনের রিমান্ড মঞ্জুর করেছেন আদালত। আসামির নাম মাইসনাম উইনসন সিং। গতকাল সোমবার বিকেলে অতিরিক্ত চট্টগ্রাম মুখ্য মহানগর হাকিম মো. শাহাদাত হোসেন ভুঁইয়া শুনানি শেষে এই আদেশ দেন। গত রোববার রাতে তাঁকে নগরের মেহেদীবাগ এলাকা থেকে গ্রেপ্তার করে পুলিশ ব্যুরো অব ইনভেস্টিগেশন (পিবিআই)।
 এর আগে রোববার বিকেলে নিহতের সহপাঠী গুরঙ্গ নিরাজকে জিজ্ঞাসাবাদ করতে দুই দিনের রিমান্ড মঞ্জুর করেছিলেন আদালত। এখন দুই সহপাঠীকে মুখোমুখি জিজ্ঞাসাবাদ করতে চায় পিবিআই।
চট্টগ্রাম নগর পুলিশের অতিরিক্ত উপকমিশনার (প্রসিকিউশন) নির্মলেন্দু বিকাশ চক্রবর্তী প্রথম আলোকে বলেন, আসামি উইনসনকে  জিজ্ঞাসাবাদ করতে পিবিআই চট্টগ্রামের এক পরিদর্শক ১০ দিনের রিমান্ডের আবেদন করেন। শুনানি শেষে আদালত তিন দিনের রিমান্ড মঞ্জুর করেন।
১৪ জুলাই রাতে নগরের আবদুল হামিদ সড়কের পাশে লেকভিউ সোসাইটির একটি আবাসিক ভবনের পঞ্চম তলার ফ্ল্যাটে ছুরিকাঘাতে খুন হন আতিফ। ওই কক্ষ থেকে ফ্যানের সঙ্গে ঝুলন্ত অবস্থায় তাঁর সহপাঠী মাইসনাম উইনসন সিংকে উদ্ধার করে হাসপাতালে ভর্তি করা হয়। তাঁরা দুজনই ইউএসটিসির এমবিবিএস চতুর্থ বর্ষের ছাত্র। তিন কক্ষের ওই ফ্ল্যাটে ইউএসটিসির চতুর্থ বর্ষের শিক্ষার্থী গুরঙ্গ নিরাজ ও তৃতীয় বর্ষের শিক্ষার্থী জোসনা তম্বুরাম থাকতেন। ১৪ জুলাই রাতে তাঁদের পাঁচ বন্ধু ফ্ল্যাটে আড্ডা দিতে আসেন। রাত সাড়ে ১১টার দিকে তাঁরা চলে যাওয়ার পর খুনের ঘটনা ঘটে বলে পুলিশ জানায়।
মামলার তদন্ত কর্মকর্তা পিবিআই চট্টগ্রামের পরিদর্শক সন্তোষ কুমার চাকমা গতকাল বিকেলে প্রথম আলোকে বলেন, গত রোববার থেকে মামলাটির তদন্ত শুরু করেছে পিবিআই। ওই দিন রাতে হাসপাতাল থেকে মুক্তি পাওয়ার পর উইনসনকে এই মামলায় গ্রেপ্তার করা হয়। পরে তাঁকে আদালতে হাজির করে রিমান্ডের আবেদন করা হলে আদালত তা মঞ্জুর করেন। গ্রেপ্তার উইনসন ও নিরাজকে জিজ্ঞাসাবাদের জন্য মঙ্গলবার কারাগার থেকে আনা হবে। এরপর দুজনকে মুখোমুখি জিজ্ঞাসাবাদ করা হবে। কেন কী কারণে আতিফকে খুন করা হলো তাঁরা বলতে পারবেন।
আতিফ খুন হওয়ার চার দিন পর ১৮ জুলাই রাতে তাঁর বাবা আবদুল খালেক বাদী হয়ে নগরের আকবর শাহ থানায় আটজনের বিরুদ্ধে মামলা করেন। 
