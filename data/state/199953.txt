
প্রধানমন্ত্রী শেখ হাসিনাকে হত্যার চক্রান্ত হয়েছে—এমন খবরের সত্যতা পাওয়া যায়নি বলে জানিয়েছেন শিল্পমন্ত্রী ও আওয়ামী লীগের উপদেষ্টামণ্ডলীর সদস্য আমির হোসেন আমু। 
আজ রোববার সচিবালয়ে আইনশৃঙ্খলা–সংক্রান্ত মন্ত্রিসভা কমিটির বৈঠকের পর সাংবাদিকদের প্রশ্নের জবাবে কমিটির সভাপতি আমির হোসেন আমু এ কথা বলেন। সম্প্রতি ভারত ও মিয়ানমারের পত্রিকায় প্রধানমন্ত্রী শেখ হাসিনাকে হত্যায় জঙ্গিদের একটি চক্রান্ত বানচাল করা হয়েছে—এমন খবর প্রকাশিত হয়েছে। আজকের বৈঠকে এ নিয়ে কোনো আলোচনা হয়েছে কি না, সাংবাদিকদের এমন প্রশ্নের জবাবে মন্ত্রী এ কথা বলেন। তিনি বলেন, এই খবরের সত্যতা আছে বলে তাঁদের কাছে মনে হয়নি। এ কারণে বৈঠকে এ নিয়ে আলোচনা হয়নি। মন্ত্রী বলেন, বৈঠকে পরিস্থিতি ও দুর্গাপূজার নিরাপত্তা নিয়ে আলোচনা হয়েছে। মন্ত্রী বলেন, সাম্প্রদায়িক উসকানির ব্যাপারে সবাইকে সতর্ক থাকতে হবে। তিনি ইউটিউবসহ সামাজিক যোগাযোগমাধ্যমে ভুয়া তথ্য বা ছবি দেখে বাংলাদেশের মানুষকে বিভ্রান্ত না হওয়ারও আহ্বান জানান।স্বরাষ্ট্র মন্ত্রণালয়ে অনুষ্ঠিত বৈঠকে আইনমন্ত্রী আনিসুল হক, স্বরাষ্ট্রমন্ত্রী আসাদুজ্জামান খান কামাল, নৌমন্ত্রী শাজাহান খান এবং বিভিন্ন মন্ত্রণালয়ের সচিব ও আইনশৃঙ্খলা রক্ষাকারী বিভিন্ন বাহিনীর সদস্যরা উপস্থিত ছিলেন।
