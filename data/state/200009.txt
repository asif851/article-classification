
সামাজিক যোগাযোগ মাধ্যমে জাতীয় নেতা-নেত্রীদের নামে কুৎসা রটিয়ে কিছু প্রকাশ করলে তা তথ্য ও যোগাযোগপ্রযুক্তি আইনের আওতায় দণ্ডনীয় অপরাধ হবে। আজ সোমবার সংসদে টেবিলে উত্থাপিত এক প্রশ্নের জবাবে এ কথা জানিয়েছেন তথ্য ও যোগাযোগপ্রযুক্তিমন্ত্রী মোস্তফা ফারুক মোহাম্মদ।এ সম্পর্কে সরকারি দলের পিনু খানের প্রশ্নর জবাবে মন্ত্রী জানান, তথ্য ও যোগাযোগপ্রযুক্তি আইন অনুযায়ী কেউ ওয়েবসাইটে বা অন্য কোনো ইলেকট্রনিক মাধ্যমে জাতীয় নেতা-নেত্রী ও গুণীজনদের বিরুদ্ধে কোনো ধরনের অপপ্রচার, কুৎসা, বানোয়াট এবং দেশবিরোধী প্রচারণা চালালে তা দণ্ডনীয় অপরাধ হবে। এ ধরনের অপরাধের জন্য শাস্তির ব্যবস্থা রয়েছে। সরকারি দলের সুবিদ আলী ভূঁইয়ার প্রশ্নের জবাবে প্রাথমিক ও গণশিক্ষামন্ত্রী আফসারুল আমিন জানিয়েছেন, আগামী বছরের জানুয়ারি হতে ইউনিয়ন পর্যায়ে একটি করে সরকারি প্রাথমিক বিদ্যালয়ে ষষ্ঠ শ্রেণী খোলার পরিকল্পনা সরকারের রয়েছে। মন্ত্রী আরও জানান, ২০১৩ সাল থেকে সারা দেশে প্রতিটি উপজেলায় একটি করে মোট ৫০৩টি সরকারি প্রাথমিক বিদ্যালয়ে ষষ্ঠ শ্রেণীর পাঠদান কার্যক্রম চালু হয়েছে। প্রশ্নোত্তর টেবিলে উত্থাপনের আগে বিকেল সাড়ে চারটার দিকে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। প্রশ্নোত্তর টেবিলে উত্থাপিত হয়।
