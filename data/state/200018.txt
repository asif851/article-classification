
বাংলাদেশে আশ্রয় নেওয়া প্রতিবেশী দেশ মিয়ানমারের রোহিঙ্গা শরণার্থীদের জন্য ২০ লাখ ডলারের জরুরি অনুদান দেবে জাপান সরকার।জাপানের পররাষ্ট্র মন্ত্রণালয় গতকাল বুধবার এক বিবৃতিতে জানিয়েছে, দেশটির সরকারের অনুদানের অর্থ বাংলাদেশে অবস্থানরত রোহিঙ্গা শরণার্থীদের জন্য আশ্রয়-বসতি নির্মাণ, চিকিৎসা ও স্বাস্থ্যসেবা প্রদান এবং পানি সরবরাহে খরচ করা হবে। অনুদানের এই অর্থ আন্তর্জাতিক অভিবাসন সংস্থা (আইওএম) জাতিসংঘ শিশু তহবিল (ইউনিসেফ) এবং জাতিসংঘের শরণার্থীবিষয়ক হাইকমিশনারের কার্যালয়ের মাধ্যমে দেওয়া হবে।মিয়ানমারের নিরাপত্তা বাহিনীর দমন-পীড়ন থেকে রক্ষা পেতে দেশটির সংখ্যালঘু রোহিঙ্গাদের অনেকে সীমান্ত অতিক্রম করে বাংলাদেশে আশ্রয় নিয়েছে। বাংলাদেশ সম্প্রতি রোহিঙ্গা-সংকট কাটাতে বৈশ্বিক সহযোগিতা চেয়েছে। উদ্ভূত পরিস্থিতিতে টোকিও রোহিঙ্গাদের জন্য সাহায্য দিলেও তাঁদের মানবাধিকার লঙ্ঘিত হওয়ার বিষয়ে বরাবরের মতো এখনো অনেকটা নীরব রয়ে গেছে।
