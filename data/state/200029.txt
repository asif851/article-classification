
নাফ নদী দিয়ে বাংলাদেশে অনুপ্রবেশের সময় মিয়ানমারের রোহিঙ্গা নাগরিক বহন করা সাতটি নৌকাকে সে দেশে ফেরত পাঠিয়েছে বর্ডার গার্ড বাংলাদেশ (বিজিবি)। আজ বুধবার সকাল আটটা পর্যন্ত কক্সবাজারের টেকনাফ উপজেলার তিনটি সীমান্তের হোয়াইক্যং, হ্নীলা ও দমদমিয়া পয়েন্ট দিয়ে বিচ্ছিন্নভাবে এসব নৌকা অনুপ্রবেশের চেষ্টা চালায়। পরে তারা বিজিবি সদস্যদের বাধার মুখে মিয়ানমারের দিকে ফিরে যায়।
টেকনাফ-২ বিজিবির উপ-অধিনায়ক মেজর আবু রাসেল ছিদ্দিকী প্রথম আলোকে বলেন, আজ সকাল আটটা পর্যন্ত টেকনাফ উপজেলার হোয়াইক্যং, হ্নীলা ও দমদমিয়া সীমান্ত পয়েন্ট দিয়ে সাতটি নৌকায় করে রোহিঙ্গারা অনুপ্রবেশের চেষ্টা করে। প্রতিটি নৌকায় ১৫ থেকে ১৮ জনের মতো থাকলেও শিশুর সংখ্যা ছিল বেশি। সব কটি নৌকা মিয়ানমারে ফেরত পাঠানো হয়েছে। অনুপ্রবেশ ঠেকাতে সীমান্তে বিজিবির তৎপরতার পাশাপাশি নজরদারি অব্যাহত রয়েছে।
মেজর আবু রাসেল ছিদ্দিকী বলেন, গত ৯ অক্টোবর মিয়ানমারের রাখাইন রাজ্যে তিনটি সীমান্তছাউনিতে সন্ত্রাসী হামলায় নয়জন পুলিশ সদস্য নিহত হওয়ার পর সে দেশের সেনা ও পুলিশ অভিযান শুরু করে। এরপর থেকেই রোহিঙ্গারা বাংলাদেশে পালিয়ে আসার চেষ্টা করছে। নাফ নদী অতিক্রম করে টেকনাফের আনোয়ার মৎস্য খামার, ২ নম্বর¬ইসগেট, ৬ নম্বর¬ইসগেট, ৭ নম্বর¬ইসগেট, লম্বাবিল, তুলাতলি, লম্বাবিল হাউসের দিয়া, কাটাখালী, উলুবনিয়া, ঝিমংখালী, ওয়াব্রাং, লেদা, মোচনি, দমদমিয়া সীমান্ত পয়েন্ট দিয়ে প্রতিদিন রোহিঙ্গারা নৌকা করে অনুপ্রবেশের চেষ্টা চালাচ্ছে। ওই পয়েন্টগুলোকে প্রাথমিকভাবে চিহ্নিত করে বিজিবির টহল বাড়ানো হয়েছে।
