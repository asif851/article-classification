
আদালতের নির্দেশে নতুন করে ময়নাতদন্তের জন্য দাফনের ১৯ দিন পর গতকাল বৃহস্পতিবার সকালে চিকিৎসক শামারুখ মাহজাবীনের লাশ কবর থেকে উত্তোলন করা হয়েছে।যশোরের কারবালা কবরস্থান থেকে নির্বাহী ম্যাজিস্ট্রেট আবদুস সালামের নেতৃত্বে লাশটি তুলে সুরতহাল করে যশোর ২৫০ শয্যাবিশিষ্ট জেনারেল হাসপাতাল মর্গে পাঠানো হয়। এর আগে ময়নাতদন্তের জন্য সিভিল সার্জনের তত্ত্বাবধানে তিন সদস্যেরএকটি মেডিকেল দল গঠন করা হয়। ওই দলের আহ্বায়ক যশোর মেডিকেল কলেজের ফরেনসিক মেডিসিন অ্যান্ড টক্সিকোলজি বিভাগের সহকারী অধ্যাপক নাজমুল হুদা।লাশের ময়নাতদন্ত শেষে বিকেলে নাজমুল হুদা প্রথম আলোকে বলেন, লাশ এক্স-রে করা হয়েছে। শরীরের ১১টি স্থান থেকে টিস্যু সংগ্রহ করে ভিসেরা পরীক্ষার জন্য ঢাকায় ফরেনসিক সায়েন্স ল্যাবরেটরিতে পাঠানো হবে। এ ছাড়া শরীরে কোনো ধরনের বিষ ছিল কি না, তা দেখার জন্য কবরের মাটির নমুনাও পরীক্ষার জন্য পাঠানো হচ্ছে। এসব নমুনা পরীক্ষার প্রতিবেদন না আসা পর্যন্ত ‘এটি হত্যা না আত্মহত্যা’ তা চূড়ান্তভাবে বলা যাচ্ছে না।
