
চট্টগ্রামের বোয়ালখালীতে ইয়াবাসহ দুই ব্যক্তিকে গ্রেপ্তারের সময় দুর্বৃত্তরা পুলিশের কাছ থেকে আসামি ছিনিয়ে নেওয়ার চেষ্টা করেছে। এ সময় পুলিশকে বহন করা অটোরিকশাও ভাঙচুর করা হয়। গত শনিবার রাত নয়টার দিকে উপজেলার সারোয়াতলী ইউনিয়নের বেঙ্গুরা রেলস্টেশন এলাকায় এই ঘটনা ঘটে। গ্রেপ্তার দুই ব্যক্তি হলেন বোয়ালখালীর পশ্চিম খিতাপচর গ্রামের মো. নেজাম উদ্দিন (২২) ও বেঙ্গুরা গ্রামের মো. মাসুদুর রহমান (৩২)।
বোয়ালখালী থানার উপপরিদর্শক মো. আনোয়ার হোসেন বলেন, ইয়াবা বিক্রির সময় দুই ব্যক্তিকে হাতেনাতে ধরার পর ১৫-২০ জনের মতো যুবক তাঁদের ছিনিয়ে নিতে চেষ্টা করেন। এ সময় তাঁরা পুলিশকে বহনকারী অটোরিকশায় ভাঙচুর চালান। তবে আসামি ছিনতাইয়ে ব্যর্থ হন তাঁরা।
পুলিশকে বহন করা সিএনজিচালিত অটোরিকশার চালক মো. সোহেল বলেন, বেঙ্গুরা এলাকায় আসামি আটকের পর ১৫-২০ জন উচ্ছৃঙ্খল যুবক পুলিশকে ঘিরে ফেলেন এবং আসামিদের ছিনিয়ে নেওয়ার চেষ্টা করেন। পরে ব্যর্থ হয়ে লাঠিসোঁটা দিয়ে আঘাত করে তাঁর গাড়িটি ভাঙচুর করেন তাঁরা।
 বোয়ালখালী থানার ভারপ্রাপ্ত কর্মকর্তা (ওসি) মো. সালাহ উদ্দিন চৌধুরী বলেন, ইয়াবা বিক্রির সময় হাতেনাতে দুই ব্যক্তিকে গ্রেপ্তার করা হয়েছে। তাঁদের বিরুদ্ধে মাদক নিয়ন্ত্রণ আইনে মামলা দায়ের করা হয়েছে। গ্রেপ্তারকৃতদের গতকাল রোববার সকালে চট্টগ্রামের জ্যেষ্ঠ বিচারিক হাকিম মো. শহীদুল্লাহ কায়সারের আদালতে প্রেরণ করা হয়েছে।
 
