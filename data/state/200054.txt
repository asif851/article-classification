
ফিলিস্তিনের গাজায় ইসরায়েলি আগ্রাসন ও বোমা হামলার প্রতিবাদে রাজশাহী বিশ্ববিদ্যালয়ে মিছিল ও মানববন্ধন কর্মসূচি পালন করা হয়েছে।
‘আগ্রাসনবিরোধী তরুণ সমাজ’-এর ব্যানারে আজ রোববার বেলা সাড়ে ১১টার দিকে ক্যাম্পাসে এসব এ কর্মসূচি পালন করা হয়। মানববন্ধনে সংহতি জানিয়ে বিশ্ববিদ্যালয়ের বিভিন্ন বিভাগের দুই শতাধিক শিক্ষার্থী, শিক্ষক ও সাংস্কৃতিক সংগঠনের কর্মীরা উপস্থিত ছিলেন।
বিশ্ববিদ্যালয়ের রবীন্দ্র কলা ভবনের সামনে থেকে মিছিলটি শুরু হয়ে ক্যাম্পাসের বিভিন্ন সড়ক প্রদক্ষিণ করে কেন্দ্রীয় গ্রন্থাগারের সামনে এসে শেষ হয়। এরপর সেখানে মানববন্ধন করেন তাঁরা। সেখান থেকে গাজায় নির্বিচারে মানুষ হত্যার নিন্দা ও প্রতিবাদ জানিয়ে অবিলম্বে এ হামলা বন্ধের দাবি জানানো হয়।
বক্তারা বলেন, গাজায় কোনো যুদ্ধ চলছে না, সেখানে অমানবিকভাবে গণহত্যা চালানো হচ্ছে। গাজায় সুস্পষ্ট মানবাধিকার লঙ্ঘন হলেও সাম্রাজ্যবাদী গোষ্ঠীর বিরুদ্ধে কেউ কথা বলছে না। ফিলিস্তিনে ইসরায়েলি আগ্রাসন প্রতিহত করতে বিশ্ববাসীকে ঐক্যবদ্ধ হওয়ার আহ্বান জানান বক্তারা।
মানববন্ধনে বক্তব্য দেন গণযোগাযোগ ও সাংবাদিকতা বিভাগের শিক্ষার্থী ফারুক ইমন, সমাজকর্ম বিভাগের শিক্ষার্থী গোলাম মোস্তফা, বাংলা বিভাগের শিক্ষার্থী তাসনুবা তাহরিন, ইংরেজি বিভাগের রাকিব সোহান প্রমুখ।
এ হামলার প্রতিবাদে বেলা ১১টায় কেন্দ্রীয় লাইব্রেরির সামনে মানববন্ধন কর্মসূচি পালন করে রাজশাহী বিশ্ববিদ্যালয় কেন্দ্রীয় সাংস্কৃতিক জোট। মানববন্ধনে বিশ্ববিদ্যালয়ের বিভিন্ন সাংস্কৃতিক সংগঠনের কর্মীরা প্রতিবাদী গণসংগীত পরিবেশন করেন।
