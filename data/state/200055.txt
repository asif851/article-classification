
সিরাজগঞ্জের তাড়াশ, সদর ও কাজীপুর উপজেলা স্বাস্থ্য কমপ্লেক্সের তিনজন চিকিৎসককে শাস্তিমূলক বদলি ও তাঁদের বিরুদ্ধে বিভাগীয় মামলা করার নির্দেশ দেওয়া হয়েছে। কর্তব্যে অবহেলা ও কর্মস্থলে অনুপস্থিত থাকায় স্বাস্থ্য অধিদপ্তরের মহাপরিচালকের কার্যালয় তাঁদের বিরুদ্ধে ব্যবস্থা নেওয়ার জন্য ওই নির্দেশ দিয়েছে।গত সোমবার এ-সংক্রান্ত চিঠি সিরাজগঞ্জ সিভিল সার্জন কার্যালয়ে এসেছে। স্বাস্থ্য অধিদপ্তরের মহাপরিচালকের কার্যালয়ের ওই চিঠিতে স্বাস্থ্য মন্ত্রণালয়ের সচিব ও স্বাস্থ্য অধিদপ্তরের রাজশাহী বিভাগীয় পরিচালককে এই নির্দেশ দেওয়া হয়।সিভিল সার্জন মোহাম্মদ শামসুদ্দীন চিঠি পাওয়ার কথা স্বীকার করে বলেন, গত ১৫ নভেম্বর তাড়াশ উপজেলার ধাপ গ্রামের মৃত মকবুল হোসেনের স্ত্রী খোদেজা বেওয়াকে তাড়াশ উপজেলা স্বাস্থ্য হাসপাতালে ভর্তি করা হয়। চিকিৎসকের অবহেলায় তাঁর মৃত্যু হয়েছে বলে অভিযোগ পাওয়া যায়। এ ঘটনায় পাঁচ সদস্যের একটি তদন্ত কমিটি গঠন করা হয়। তদন্তে আবাসিক চিকিৎসা কর্মকর্তা শিমুল তালুকদারের কর্তব্যে অবেহেলার বিষয়টি প্রমাণিত হয়।সিভিল সার্জন আরও জানান, কাজীপুর উপজেলা স্বাস্থ্য কমপ্লেক্সের চিকিৎসক আবদুল্লাহ আল-আমীন ও সদর উপজেলা স্বাস্থ্য কমপ্লেক্সের চিকিৎসক ইসরাত জাবিনের বিরুদ্ধে কর্মস্থলে অনুপস্থিত থাকার অভিযোগ ছিল। এসব অভিযোগ প্রমাণিত হওয়ায় তদন্ত কমিটির প্রতিবেদনসহ ব্যবস্থা গ্রহণের জন্য স্বাস্থ্য অধিদপ্তরের মহাপরিচালক বরাবর চিঠি দেওয়া হয়। ওই চিঠির ভিত্তিতে চিকিৎসক শিমুল তালুকদারকে দ্রুত শাস্তিমূলক বদলি করার জন্য রাজশাহী বিভাগীয় পরিচালককে এবং বাকি দুজনের বিরুদ্ধে বিভাগীয় মামলা দায়ের করার জন্য সচিবকে চিঠি দেওয়া হয়েছে।
