
মুন্সিগঞ্জের পুলিশ সুপার (এসপি) মো. হাবিবুর রহমানকে প্রত্যাহার (ক্লোজড) করে সদর দপ্তরে সংযুক্ত করা হয়েছে। তিনি অতিরিক্ত পুলিশ সুপারের কাছে দায়িত্ব বুঝিয়ে দিয়ে গত বৃহস্পতিবার রাতে ঢাকায় চলে যান। বর্তমানে ভারপ্রাপ্ত এসপি জাকির হোসেন মজুমদার এ খবর নিশ্চিত করেছেন।পুলিশ সূত্র জানায়, গজারিয়া উপজেলায় নির্বাচনী সহিংসতা, পুলিশের একজন সহকারী উপ-পরিদর্শকের হাতে উপজেলা নির্বাহী কর্মকর্তা (ইউএনও) লাঞ্ছিত হওয়ার ঘটনায় থানায় মামলা না নেওয়াসহ নানা অভিযোগের পরিপ্রেক্ষিতে এসপির বিরুদ্ধে বিভাগীয় ব্যবস্থা নেওয়া হয়েছে। হাবিবুর রহমানের বিরুদ্ধে এসব অভিযোগের তদন্ত চলছে এবং তা শেষ না হওয়া পর্যন্ত তাঁকে ঢাকায় পুলিশ সদর দপ্তরে নিযুক্ত থাকতে হবে। অভিযোগ থেকে অব্যাহতি পেলে তিনি আবার এসপির দায়িত্বে ফিরতে পারবেন।গজারিয়া উপজেলা পরিষদ নির্বাচনে (গত ২৭ মার্চ) সহিংসতায় ইউনিয়ন পরিষদের (ইউপি) এক চেয়ারম্যানসহ তিনজন নিহত হন। এর আগের দিন নির্বাচনী দায়িত্ব বণ্টন নিয়ে বাগিবতণ্ডার একপর্যায়ে এএসআই এমদাদুল হকের হাতে লাঞ্ছিত হন গজারিয়ার ইউএনও এ টি এম মাহবুবুল করিম। এ ঘটনায় পুলিশ ও প্রশাসনের মধ্যে বিরোধ শুরু হয় এবং সংশ্লিষ্ট এএসআইকে প্রত্যাহার করা হয়।এদিকে, ইউএনওকে লাঞ্ছিত করার অভিযোগে এএসআইয়ের বিরুদ্ধে থানায় মামলা করতে গেলেও তা গ্রহণ করা হয়নি। এসব অভিযোগের ব্যাপারে উল্লেখ করে জেলা প্রশাসক (ডিসি) মো. সাইফুল হাসান ঊর্ধ্বতন কর্তৃপক্ষ বরাবর এসপি হাবিবুর রহমানের বিরুদ্ধে গোপন প্রতিবেদন পাঠান। জবাবে প্রথমে গজারিয়া থানার ভারপ্রাপ্ত কর্মকর্তা (ওসি) মামুনুর রশীদকে প্রত্যাহার এবং এসপি হাবিবুর রহমানকে স্বরাষ্ট্র মন্ত্রণালয় থেকে সাত দিনের ছুটি দেওয়া হয়। ছুটি শেষে বৃহস্পতিবার দায়িত্ব হস্তান্তর করে তিনি ঢাকায় যান।
 
