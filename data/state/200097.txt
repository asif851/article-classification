
নারায়ণগঞ্জের মেধাবী ছাত্র ত্বকী হত্যা মামলায় সাংসদ নাসিম ওসমানের ছেলে আজমেরী ওসমানের কার্যালয়ে তল্লাশি চালিয়ে রক্তমাখা আকাশি রঙের একটি জিনস প্যান্টসহ বেশ কিছু জিনিস জব্দ করেছে র‌্যাপিড অ্যাকশন ব্যাটালিয়ন (র‌্যাব)। আজ বুধবার দুপুর ১২টা থেকে দুইটা পর্যন্ত শহরের আল্লামা ইকবাল রোডের ‘উইনার ফ্যাশন’ নামের ওই প্রতিষ্ঠানে এই অভিযান চলে। তবে অভিযান চলাকালে আজমেরী ওসমান সেখানে ছিলেন না।
জিজ্ঞাসাবাদের জন্য আটক করা হয়েছে জন্য আজমেরী ওসমানের গাড়ির দুই চালক ও নিরাপত্তা প্রহরীকে। তাঁরা হলেন চালক জমশের হোসেন (৩২), শিপন (২৮) ও নিরাপত্তা প্রহরী শুক্কুর আলী।
জব্দ করা অন্যান্য জিনিসপত্রের মধ্যে রয়েছে তিনটি লাঠি, নাইলনের রশি, বেশ কয়েকটি সিসি টিভি ক্যামেরা, এলসিডি মনিটর, গুলির চিহ্ন থাকা একটি কর্নার শো কেশ ও একটি সোফা এবং একটি পিস্তলের বাটের ভাঙা অংশ, দুটি টেঁটা ও ইয়াবা সেবনের সরঞ্জামাদি।
একই সঙ্গে আজমেরী ওসমানের সহযোগী রাজিবের বাড়িতে অভিযান চালায় র‌্যাব। তবে তাঁকে পাওয়া যায়নি।
নিহত ত্বকীর বাবা রফিউর রাব্বি বরাবরই অভিযোগ করে আসছেন, আজমেরী ওসমানের এই অফিসে ত্বকীকে আটকে রেখে নির্যাতনের পর হত্যা করা হয়েছে। এই ‘টর্চার সেলে’ ত্বকী ছাড়াও নারায়ণগঞ্জের বিভিন্ন ব্যবসায়ীদের ধরে এনে নির্যাতনের পর তাঁদের কাছ থেকে মোটা অংকের টাকা চাঁদা আদায় করা হচ্ছিল।
আদমজীতে অবস্থিত র‌্যাব-১১ ব্যাটালিয়নের অধিনায়ক লে. কর্নেল জাহাঙ্গীর আলম জানান, ত্বকী হত্যার মামলার তদন্তের অংশ হিসেবে তাঁরা এ অভিযান চালিয়েছেন। জিজ্ঞাসাবাদের জন্য আজমেরী ওসমানের গাড়ির দুই চালক ও এক নিরাপত্তা প্রহরীকে হেফাজতে নেওয়া হয়েছে। তবে অভিযানকালে আজমেরী ওসমানকে সেখানে পাওয়া যায়নি। তবে তিনি নারায়ণগঞ্জে রয়েছে বলে আমরা জানতে পেরেছি। তদন্তের স্বার্থে তথ্য প্রমাণের ভিত্তিতে যাকে প্রয়োজন, তাঁকে গ্রেপ্তার করে আইনের আওতায় আনা হবে।’ অভিযান প্রসঙ্গে তিনি বলেন, ‘এর আগে গ্রেপ্তার হওয়া আসামিদের স্বীকারোক্তি এবং টর্চার সেল রয়েছে বলে অভিযোগ এবং গণমাধ্যমে প্রকাশিত সংবাদের সূত্র ধরে এই অভিযান চালানো হয়েছে।’
র‌্যাব-১১এর এএসপি ও ত্বকী হত্যা মামলার তদন্ত কর্মকর্তা রবিউল হক জানান, আজমেরী ওসমানের অফিসের দেয়ালে এবং দেয়ালের কর্নার শো কেসে অনেক গুলির চিহ্ন রয়েছে। সেগুলো জব্দ করা হয়েছে।
এ ব্যাপারে সাংসদ নাসিম ওসমানের মোবাইল ফোনে একাধিক বার যোগাযোগ করা হলেও তাঁর মোবাইল ফোন বন্ধ পাওয়া যায়।
