
সাবেক তত্ত্বাবধায়ক সরকারের উপদেষ্টা সুলতানা কামাল বলেছেন, ‘নিরাপত্তা, স্বাধীনতাসহ সবকিছু ছেড়ে দিয়ে যদি আমরা উন্নতি করি, তবে সেই উন্নতি দিয়ে কী করব? উন্নতির সঙ্গে অংশীদারত্ব ও অংশগ্রহণ না মেলাতে পারলে সেই উন্নতির সুফল কেউ পাবে না।’আজ রোববার রাজধানীর বঙ্গবন্ধু আন্তর্জাতিক সম্মেলন কেন্দ্রে বাংলাদেশ উন্নয়ন গবেষণা প্রতিষ্ঠান (বিআইডিএস) আয়োজিত ‘বাংলাদেশ জার্নি’ শিরোনামের সম্মেলনের একটি অধিবেশনে এসব কথা বলেন সুলতানা কামাল।‘গণতন্ত্র, সুশাসন ও উন্নয়ন’ শীর্ষক ওই অধিবেশনে সুলতানা কামাল সভাপতিত্ব করেন। এতে মূল প্রবন্ধ উপস্থাপন করেন ড. বিনায়ক সেন। 
সুলতানা কামাল বলেন, দুর্নীতি শুধু মানুষের ক্ষতিই করে না, মানুষকে হত্যাও করে। রানা প্লাজা ধস তার উদাহরণ।  সাবেক তত্ত্বাবধায়ক সরকারের এই উপদেষ্টা বলেন, এ দেশে রানা প্লাজা ধস, তাজরীন ফ্যাশনসে আগুন, প্রতিদিন সড়ক দুর্ঘটনা—এগুলো হতেই থাকবে, যদি সুশাসন নিশ্চিত না হয়।  সুলতানা কামাল বলেন, ‘আমাদের বারবার বলা হয়—বাস্তবতা বুঝতে হবে। যদি আমরা সব সময় বাস্তবতাই বুঝতে থাকি, তাহলে বাস্তবতার পরিবর্তন কীভাবে করব।’
