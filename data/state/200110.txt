
নারায়ণগঞ্জে গতকাল শুক্রবার সমাবেশ ও মিছিল করেছে বাংলাদেশের কমিউনিস্ট পার্টি (সিপিবি) ও বাংলাদেশের সমাজতান্ত্রিক দল (বাসদ)। এসব কর্মসূচি থেকে গ্যাসের দাম বৃদ্ধির পাঁয়তারা বন্ধের দাবি জানানো হয়।
নগরের চাষাঢ়ায় প্রেসক্লাবের সামনে বিকেলে সমাবেশ হয়। এতে সিপিবির জেলা সভাপতি হাফিজুল ইসলাম সভাপতিত্ব করেন। বক্তব্য দেন বাসদের জেলা সমন্বয়ক নিখিল দাস, বাসদ নেতা আবু নাঈম খান বিপ্লব, সিপিবি নেতা বিমল কান্তি দাস, শাহানারা বেগম ও রবীন্দ্র দাস এবং বাসদ নেতা সেলিম মাহমুদ ও এস এম কাদির।
বক্তারা বলেন, যেখানে দাম কমানোর লক্ষ্যে গণশুনানি করা দরকার, তা না করে গ্যাসের দাম বাড়ানোর পাঁয়তারা শুরু করেছে সরকার। অতীতের গণশুনানিতে প্রমাণিত হয়েছে চুলাপ্রতি ৯২ ইউনিট খরচ দেখিয়ে বিল নেওয়া হয় প্রতি মাসে ৬৫০ টাকা। অথচ খরচ হয় ৪২ থেকে ৪৫ ইউনিট। চুলায় গ্যাস নিরবচ্ছিন্নভাবে না পাওয়ায় ভোগান্তি ও বিপর্যয়ের মধ্যে আছে নগরবাসী, সেখানে গ্যাসের দাম বৃদ্ধি করা একেবারে অযৌক্তিক।
সিপিবি নেতা হাফিজুল ইসলাম বলেন, এখন সরকার জনগণের মতামত ছাড়াই সব সিদ্ধান্ত নিচ্ছে। গোপনে পানির দাম বাড়িয়েছে। এখন গ্যাসের দাম বাড়াচ্ছে। এটি বেআইনি ও জনগণের সঙ্গে প্রতারণার শামিল। এর বিরুদ্ধে দুর্বার গণ-আন্দোলন গড়ে তোলার আহ্বান জানান তিনি।
পরে একই দাবিতে মিছিল বের করা হয়। মিছিলটি নগরের বিভিন্ন সড়ক প্রদক্ষিণ করে।
 
