
আগামী রোববার নতুন সরকারের মন্ত্রিসভা শপথ নেবে। আজ বৃহস্পতিবার মন্ত্রিপরিষদ বিভাগের একজন দায়িত্বশীল কর্মকর্তা প্রথম আলোকে এ তথ্যের সত্যতা নিশ্চিত করেছেন।
এদিকে মন্ত্রিপরিষদ সচিব মোহাম্মদ মোশাররাফ হোসাইন ভূইঞা আজ সচিবালয়ে সাংবাদিকদের বলেছেন, আগামী সপ্তাহের শুরুর দিকে নতুন মন্ত্রিসভার শপথ হতে পারে।
আওয়ামী লীগের শীর্ষ পর্যায়ে কথা বলে জানা গেছে, প্রধানমন্ত্রী শেখ হাসিনা নতুন মন্ত্রিসভা গঠনের কাজ শুরু করেছেন। তবে নতুন মন্ত্রিসভায় কারা থাকছেন বা পুরোনো মন্ত্রীদের মধ্যে কারা বাদ পড়বেন, এ ব্যাপারে তিনি কিছু বলেননি। নেতারা আভাস পেয়েছেন, পুরোনো মন্ত্রীদের অনেকেই বাদ পড়বেন। বিশেষ করে যেসব মন্ত্রীর বিরুদ্ধে দুর্নীতি বা অস্বাভাবিক সম্পদ অর্জনের অভিযোগ আছে, সেসব মন্ত্রী-প্রতিমন্ত্রীকে নতুন মন্ত্রিসভায় নেওয়ার সম্ভাবনা নেই বলে জানা গেছে।
সরকারের শীর্ষ পর্যায়ে কথা বলে জানা যায়, রাজনৈতিক সংকটকাল বিবেচনা করে অভিজ্ঞ রাজনীতিক ও অপেক্ষাকৃত ভালো ভাবমূর্তির নেতাদের মন্ত্রিসভায় নেওয়া হতে পারে।
৫ জানুয়ারি দশম জাতীয় সংসদের নির্বাচন অনুষ্ঠিত হয়। নবনির্বাচিত সাংসদেরা আজ শপথ গ্রহণ করেছেন। গতকাল বুধবার বেসরকারিভাবে নির্বাচিত ২৯২ জন সাংসদের মধ্যে ২৯০ জন সাংসদের নাম গেজেট আকারে প্রকাশ করেছে নির্বাচন কমিশন।
দশম সংসদের ৩০০ আসনের মধ্যে আটটি আসনের ফলাফল স্থগিত আছে। বাকি ২৯২টি আসনের মধ্যে আওয়ামী লীগ ২৩১, জাতীয় পার্টি ৩৩, ওয়ার্কার্স পার্টি ছয়, জাসদ পাঁচ, জাতীয় পার্টি-জেপি এক, তরীকত ফেডারেশন এক, বিএনএফ এক এবং স্বতন্ত্র ১৪ জন প্রার্থী বিজয়ী হয়েছেন। অন্যতম প্রধান রাজনৈতিক দল বিএনপি নির্বাচন বর্জন করেছে। 

