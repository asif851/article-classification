
প্রধানমন্ত্রী শেখ হাসিনা আগামীকাল রোববার বেলা সাড়ে ১১টায় গণভবনে সংবাদ সম্মেলন করবেন। প্রধানমন্ত্রীর উপ-প্রেসসচিব আশরাফুল আলম খোকন জানান, সংবাদ সম্মেলনে জাতিসংঘের সাধারণ পরিষদের ৭০ তম অধিবেশনে যোগদান উপলক্ষে প্রধানমন্ত্রীর নিউইয়র্ক সফর সম্পর্কে জানানো হবে।গণভবন সূত্র জানান, এই সংবাদ সম্মেলনে জাতিসংঘে প্রধানমন্ত্রীর ভাষণ, তাঁর কর্মকাণ্ড ও বর্তমানে বাংলাদেশের রাজনৈতিক পরিস্থিতি স্থান পাবে।প্রধানমন্ত্রী গত ২৪ সেপ্টেম্বর লন্ডন হয়ে নিউইয়র্কে পৌঁছান। সেখানে অবস্থানকালে তিনি জাতিসংঘের সাধারণ পরিষদের অধিবেশনে অংশ গ্রহণ ছাড়াও বিভিন্ন গুরুত্বপূর্ণ অনুষ্ঠান ও বৈঠকে অংশ নেন।শেখ হাসিনা গত ৩০ সেপ্টেম্বর জাতিসংঘ সাধারণ পরিষদের ৭০ তম অধিবেশনে বক্তব্য দেন। ২৭ সেপ্টেম্বর তিনি জাতিসংঘ পরিবেশ কর্মসূচির (ইউএনইপি) নির্বাহী পরিচালকের কাছ থেকে ‘চ্যাম্পিয়নস অব দ্য আর্থ’ পুরস্কার গ্রহণ করেন। ২৬ সেপ্টেম্বর তিনি গ্রহণ করেন ‘আইসিটি টেকসই উন্নয়ন পুরস্কার’।প্রধানমন্ত্রী শেখ হাসিনা ২৮ সেপ্টেম্বর যুক্তরাষ্ট্রের প্রেসিডেন্ট বারাক ওবামা ও জাতিসংঘের মহাসচিব বান কি মুনের সঙ্গে শান্তিরক্ষাবিষয়ক উচ্চপর্যায়ের একটি শীর্ষ সম্মেলনে যৌথভাবে সভাপতিত্ব করেন। গত ২৫ সেপ্টেম্বর কলাম্বিয়া বিশ্ববিদ্যালয়ে ‘গার্লস লিড দ্য ওয়ে’ শীর্ষক অনুষ্ঠানে বক্তৃতা করেন শেখ হাসিনা।
যুক্তরাষ্ট্রে আট দিনের সফর শেষ করে যুক্তরাজ্য হয়ে আজ দুপুরে দেশে ফেরেন প্রধানমন্ত্রী। এ সময় বিমানবন্দর থেকে গণভবন পর্যন্ত সড়কের দুই পাশে অবস্থান নিয়ে তাঁকে অভিবাদন জানান দল ও জোটের নেতা-কর্মী-সমর্থকেরা।
