
প্রধানমন্ত্রী শেখ হাসিনার পক্ষ থেকে আশ্বাস পাওয়ার পর আমরণ অনশন কর্মসূচি স্থগিত করেছেন নন-এমপিও শিক্ষকেরা। প্রধানমন্ত্রীর একান্ত সচিব সাজ্জাদুল হাসান আজ শুক্রবার বিকেলে জাতীয় প্রেসক্লাবের সামনে আন্দোলনরত শিক্ষকদের সঙ্গে কথা বলে এই আশ্বাসের কথা জানান। এরপর শিক্ষকেরা আন্দোলন কর্মসূচি স্থগিতের ঘোষণা দেন।
এমপিওভুক্তির দাবিতে নন এমপিও শিক্ষকেরা গত রোববার থেকে প্রেস ক্লাবের সামনে আমরণ কর্মসূচি চালিয়ে আসছেন। আজ ছিল কর্মসূচির ৬ষ্ঠ দিন।
এর আগে শিক্ষামন্ত্রী নুরুল ইসলাম নাহিদ শিক্ষকদের দাবি মেনে নেওয়ার ব্যাপারে আশ্বাস দিয়েছিলেন। তবে শিক্ষকেরা তাঁর আশ্বাসে ভরসা রাখতে পারেননি। তাঁরা চেয়েছেন আশ্বাস আসতে হবে প্রধানমন্ত্রীর পক্ষ থেকে।
আন্দোলন স্থগিতের ঘোষণা দিয়ে শিক্ষক নেতারা বলেন, তাঁরা প্রধানমন্ত্রীর ওপর আস্থা রেখে কর্মসূচি স্থগিত করেছেন। তাঁরা আশা করছেন এ মাসের মধ্যেই এমপিওভুক্তির বিষয়ে কাজ শুরু হবে। শিক্ষকেরা বলেন, রোববার থেকে তাঁরা ক্লাসে ফিরে যাবেন।
