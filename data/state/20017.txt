
দীর্ঘ সাত বছর পর রাজশাহী জেলা ও মহানগর বিএনপির নতুন কমিটি ঘোষণা করেছে কেন্দ্রীয় বিএনপি। এই দুই শাখার শীর্ষ চারটি পদের তিনটিতেই নতুনদের রাখা হয়েছে। আজ মঙ্গলবার সন্ধ্যায় কেন্দ্রীয় বিএনপির সহদপ্তর সম্পাদক তাইফুল ইসলাম টিপু স্বাক্ষরিত সংবাদ বিজ্ঞপ্তিতে এ তথ্য জানানো হয়।
নগর বিএনপির সভাপতি পদ থেকে কেন্দ্রীয় বিএনপির উপদেষ্টা ও সাবেক যুগ্ম মহাসচিব মিজানুর রহমান মিনুকে বাদ দিয়ে কেন্দ্রীয় বিএনপির বন ও পরিবেশবিষয়ক সম্পাদক ও রাজশাহী সিটি করপোরেশনের বরখাস্ত হওয়া মেয়র মোসাদ্দেক হোসেন বুলবুলকে দায়িত্ব দেওয়া হয়েছে। জেলায় সাবেক সাংসদ নাদিম মোস্তফাকে বাদ দিয়ে সভাপতির দায়িত্ব দেওয়া হয়েছে জেলা বিএনপির সহসভাপতি তোফাজ্জল হোসেন তপুকে।
মুঠোফোনে তাইফুল ইসলাম প্রথম আলোকে জানান, মোসাদ্দেক হোসেন বুলবুলকে সভাপতি ও শফিকুল হক মিলনকে সাধারণ সম্পাদক করে রাজশাহী মহানগর বিএনপির ৩৭ সদস্যের আংশিক কমিটি ঘোষণা করা হয়েছে। জেলায় সভাপতি করা হয়েছে তোফাজ্জল হোসেন তপুকে এবং সাধারণ সম্পাদক করা হয়েছে মতিউর রহমান মন্টুকে। বিএনপির চেয়ারপারসন খালেদা জিয়ার নির্দেশে দলের মহাসচিব মির্জা ফখরুল ইসলাম আলমগীর এই কমিটি অনুমোদন করেছেন। সভাপতি-সাধারণ সম্পাদককে পূর্ণাঙ্গ কমিটি গঠনের নির্দেশ দেওয়া হয়েছে।
মহানগর বিএনপির সূত্রমতে, মিজানুর রহমান মিনুকে সভাপতি ও শফিকুল হক মিলনকে সাধারণ সম্পাদক করে ২০০৯ সালে রাজশাহী মহানগর কমিটি গঠিত হয়। ২০১৪ সালের আগস্টে রাজশাহী সিটি করপোরেশনের বরখাস্ত মেয়র মোসাদ্দেক হোসেন বুলবুলকে নগর যুবদলের আহ্বায়কের পদ থেকে বাদ দিয়ে নগর কমিটিতে সিনিয়র সহসভাপতি হিসেবে অন্তর্ভুক্ত করা হয়। তিনি কেন্দ্রীয় বিএনপির সর্বশেষ সম্মেলনে বন ও পরিবেশবিষয়ক সম্পাদকের দায়িত্ব পান। শফিকুল হক পান কেন্দ্রীয় বিএনপির ত্রাণ ও পুনর্বাসনবিষয়ক সহসম্পাদকের দায়িত্ব।
২০০৯ সালে নাদিম মোস্তফাকে সভাপতি ও কামরুল মনিরকে সাধারণ সম্পাদক করে জেলা বিএনপির কমিটি গঠন করা হয়। জেলার নতুন দায়িত্ব পাওয়া তোফাজ্জল হোসেন তপু জেলা বিএনপির বিলুপ্ত কমিটির সহসভাপতি এবং মতিউর রহমান মন্টু সাংগঠনিক সম্পাদক ছিলেন।
