
রংপুর কারমাইকেল কলেজ সংলগ্ন পারভেজ ছাত্রাবাসে ভয়াবহ অগ্নিকাণ্ডের ঘটনা ঘটেছে। আজ বৃহস্পতিবার রাত সাড়ে নয়টার দিকে এ দুর্ঘটনা ঘটে।এতে ছাত্রাবাসটির ২৮টি কক্ষ সম্পূর্ণ ভস্মীভূত হয়ে যায়। শিক্ষার্থীরা বলছে, অগ্নিকাণ্ডের ঘটনায় সার্টিফিকেটসহ তাঁদের সকল কিছুই পুড়ে গেছে। তবে কেউ হতাহত হননি।ছাত্রাবাসটিতে প্রায় এক শ শিক্ষার্থী বসবাস করতেন। তাঁদের সবাই কারমাইকেল কলেজের শিক্ষার্থী। এদের মধ্যে বেশির ভাগই স্নাতকোত্তর শ্রেণির।
ফায়ার সার্ভিসের দুটি ইউনিট পৌনে এক ঘণ্টা চেষ্টার পর আগুন নিয়ন্ত্রণে আনে। ছাত্রাবাসটি কারমাইকেল কলেজের পশ্চিম দিকে কলেজ পাড়ায় অবস্থিত।
ছাত্রাবাসটিতে বসবাসরত বাংলা বিভাগের স্নাতকোত্তর শ্রেণির ছাত্র কামরুজ্জামান বলেন, সার্টিফিকেটসহ মূল্যবান সব বই-পত্র এ আগুনে পুড়ে গেছে।
ছাত্রাবাসের মালিক জহুরুল হক বলেন, তাঁর ছাত্রাবাসটি আধা পাকা ছিল। কীভাবে আগুন লাগল বলতে পারছেন না।
রংপুর কোতোয়ালি থানার পরিদর্শক (তদন্ত) আজিজুল ইসলাম বলেন, সেখানে পুলিশ পাঠানো হয়েছে। আশপাশের বাড়ির নিরাপত্তা যাতে বিঘ্নিত না হয় সে জন্য পুলিশ সচেষ্ট রয়েছে।
