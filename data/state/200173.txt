
রামপালে কয়লাভিত্তিক তাপবিদ্যুৎকেন্দ্র স্থাপনে পরিবেশগত দিকটির সর্বোচ্চ গুরুত্ব দেওয়ার আহ্বান জানিয়েছেন ভারতের প্রধানমন্ত্রী মনমোহন সিং। আজ সকালে প্রধানমন্ত্রী শেখ হাসিনার সঙ্গে ভিডিও সম্মেলনে তিনি এ কথা বলেছেন।আজ সকালে কুষ্টিয়ার ভেড়ামারায় ভারত থেকে আমদানি করা বিদ্যুৎ জাতীয় গ্রিডে সঞ্চালন ও বাগেরহাটের রামপালে কয়লাভিত্তিক তাপবিদ্যুৎকেন্দ্রের ভিত্তিপ্রস্তর স্থাপন উপলক্ষে ভারতীয় প্রধানমন্ত্রীর সঙ্গে কথা বলেন শেখ হাসিনা। মনমোহন সিং আজকের দিনটিকে দুদেশের জন্য ঐতিহাসিক দিন বলে উল্লেখ করেন।মনমোহন সিং বলেন, ‘আজ আমরা এক হাজার ৩২০ মেগাওয়াট মৈত্রী থার্মাল পাওয়ার প্রজেক্টের ভিত্তিপ্রস্তর স্থাপন করছি। বাংলাদেশ-ভারত ফ্রেন্ডশিপ পাওয়ার কোম্পানি এ প্রকল্পটি বাস্তবায়ন করবে। ভারতের এনটিপিসি লিমিটেড এবং বাংলাদেশ বিদ্যুৎ উন্নয়ন বোর্ডের কর্মকর্তারা এতে সম্পৃক্ত হবেন। আমি এই প্রকল্পের সর্বাঙ্গীণ সাফল্য কামনা করছি। সেই সঙ্গে প্রকল্পের কর্মকর্তাদের আহ্বান জানাচ্ছি যেন প্রকল্পটি বাস্তবায়নে পরিবেশগত দিকটি সর্বোচ্চ গুরুত্ব পায়। মনে রাখতে হবে, সুন্দরবন আমাদের দুদেশের অভিন্ন ঐতিহ্য।’
মনমোহন সিং প্রধানমন্ত্রী শেখ হাসিনার নেতৃত্বের বিশেষত বিদ্যুৎ ও জ্বালানি খাতের উন্নয়নে তাঁর অবদানের কথা উল্লেখ করেন। সহস্রাব্দের উন্নয়ন লক্ষ্যমাত্রা পূরণে দক্ষিণ এশিয়ার দেশগুলোর মধ্যে বাংলাদেশ দ্রুততার সঙ্গে এগিয়ে যাচ্ছে এবং বিশ্বের অন্য দেশগুলোর জন্য একটি উদাহরণ স্থাপন করেছে বলে মনমোহন সিং উল্লেখ করেন। তিনি বলেন, ভারত বাংলাদেশকে একটি শক্তিশালী ও উন্নত দেশ হিসেবে দেখতে চায়। বাংলাদেশের উন্নয়ন প্রচেষ্টায় ভারত নির্ভরশীল ও দায়িত্বশীল বন্ধু হিসেবে পাশে থাকবে বলেও প্রতিশ্রুতি দেন তিনি।
কুষ্টিয়ার ভেড়ামারায় ভারত থেকে আমদানি করা বিদ্যুৎ জাতীয় গ্রিডে সঞ্চালন প্রসঙ্গে মনমোহন সিং বলেন, এ থেকে দুদেশের মানুষের প্রত্যাশা পূরণ হবে। তিনি বলেন, তাঁর মতো প্রধানমন্ত্রী শেখ হাসিনাও এ বিষয়ে নিশ্চিত যে দক্ষিণ এশিয়ার উন্নয়নে এ অঞ্চলের দেশগুলোর মধ্যে অংশীদারত্ব প্রয়োজন।
