
একাত্তরে মানবতাবিরোধী অপরাধের দায়ে ফাঁসির দণ্ডাদেশ পাওয়া জামায়াতে ইসলামীর নেতা মীর কাসেম আলীর আপিলের রায় ঘোষণার জন্য আপিল বিভাগের মঙ্গলবারের কার্যতালিকার ১ নম্বরে রাখা হয়েছে।
সুপ্রিম কোর্টের ওয়েবসাইট অনুসারে, প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের পাঁচ সদস্যের বেঞ্চে কাল মঙ্গলবার এ রায় ঘোষণা করা হবে। এই বেঞ্চের অন্য সদস্যরা হলেন, বিচারপতি সৈয়দ মাহমুদ হোসেন, বিচারপতি হাসান ফয়েজ সিদ্দিকী, বিচারপতি মির্জা হোসেইন হায়দার ও বিচারপতি মোহাম্মদ বজলুর রহমান।২০১৪ সালের ২ নভেম্বর একাত্তরে মানবতাবিরোধী অপরাধের দায়ে জামায়াতের কেন্দ্রীয় নির্বাহী পরিষদের সদস্য মীর কাসেমকে মৃত্যুদণ্ডাদেশ দেন আন্তর্জাতিক অপরাধ ট্রাইব্যুনাল-২। মুক্তিযুদ্ধকালে কিশোর মুক্তিযোদ্ধা জসিম উদ্দিনসহ আটজনকে হত্যায় সংশ্লিষ্টতা প্রমাণিত হওয়ায় মীর কাসেমকে এ সাজা দেন ট্রাইব্যুনাল।ট্রাইব্যুনালের ওই রায়ের বিরুদ্ধে ২০১৪ সালের ৩০ নভেম্বর আপিল করেন জামায়াতের ছাত্র সংগঠন ইসলামী ছাত্রশিবিরের প্রতিষ্ঠাতা সভাপতি মীর কাসেম। ৯ ফেব্রুয়ারি থেকে ওই আপিলের শুনানি শুরু হয়ে গত ২৪ ফেব্রুয়ারি শেষ হয়। এরপর রায় ঘোষণার জন্য ৮ মার্চ দিন ধার্য করেন আদালত।
