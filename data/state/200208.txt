

চট্টগ্রামের সদ্যপ্রয়াত সাবেক মেয়র মহিউদ্দিন চৌধুরীর কুলখানিতে গিয়ে পদদলিত হয়ে ১০ জন নিহত হয়েছেন। আহত অবস্থায় চট্টগ্রাম মেডিকেল কলেজ হাসপাতালে ভর্তি আছেন ১৮ জনের মতো।
আজ সোমবার বেলা দেড়টার দিকে চট্টগ্রাম নগরের রিমা কমিউনিটি সেন্টারে এ দুর্ঘটনা ঘটে। কুলখানি উপলক্ষে সেখানে অমুসলিমদের জন্য মেজবানের আয়োজন করা হয়েছিল।
নিহত ব্যক্তিদের মধ্যে নয়জনের পরিচয় পাওয়া গেছে। তাঁরা হলেন সুধীর দাস, দীপংকর রাহুল দাস, আশিস বড়ুয়া, রীবন দাস, উজ্জ্বল চৌধুরী, প্রদীপ তালুকদার, ঝন্টু দাস, কৃষ্ণপদ দাস ও লিটন দেব।
জানা যায়, রিমা কমিউনিটি সেন্টারে বেলা ১১টা থেকে খাওয়াদাওয়া শুরু হয়। বেলা দেড়টার দিকে সেখানে মানুষের ঢল নামে। সেন্টারে ঢোকার সময় গেটে হুড়োহুড়ি লেগে যায়। তখনই এ পদদলনের ঘটনা ঘটে।
চট্টগ্রাম মেডিকেল কলেজ হাসপাতালের পুলিশ ফাঁড়ির তত্ত্বাবধায়ক জহিরুল ইসলাম পদদলিত হয়ে ১০ জন নিহত হওয়ার তথ্যের সত্যতা নিশ্চিত করেছেন।
১৫ ডিসেম্বর চট্টগ্রাম নগর আওয়ামী লীগের সভাপতি ও চট্টগ্রাম সিটি করপোরেশনের সাবেক মেয়র এ বি এম মহিউদ্দিন চৌধুরী (৭৩) মারা যান।
১৯৯৪ সাল থেকে টানা তিনবার চট্টগ্রাম সিটি করপোরেশনের মেয়র হিসেবে দায়িত্ব পালন করেন মহিউদ্দিন চৌধুরী। জনপ্রিয় এই সাবেক মেয়রের বাড়ি চট্টগ্রামের ষোলো শহরে। তাঁর বাসার গলিটি চট্টগ্রামবাসীর কাছে ‘মেয়রের গলি’ হিসেবে পরিচিত।
 
