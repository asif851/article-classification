
যাবজ্জীবন কারাদণ্ডের বিধান রেখে আজ সোমবার সংসদে ফরমালিন নিয়ন্ত্রণ বিল-২০১৫ পাস হয়েছে। বাণিজ্যমন্ত্রী তোফায়েল আহমেদ বিলটি উত্থাপন করলে তা কণ্ঠভোটে পাস হয়। বিলের ওপর দেওয়া সংশোধন, জনমত যাচাই ও বাছাই কমিটিতে পাঠানোর প্রস্তাব নাকচ হয়।
বিলে বলা হয়েছে, লাইসেন্স ছাড়া ফরমালিন আমদানি, উৎপাদন, পরিবহন, মজুত, বিক্রি ও ব্যবহার করা যাবে না। এ নিয়মের খেলাফিরা সর্বোচ্চ যাবজ্জীবন কারাদণ্ড ও ২০ লাখ টাকা জরিমানার দণ্ডে দণ্ডিত হবেন। যাঁরা লাইসেন্স পাবেন, চাওয়া মাত্র কর্তৃপক্ষকে ফরমালিন কেনা–বেচার হিসাব দেখাতে বাধ্য থাকবেন। লাইসেন্সের শর্ত ভাঙলে সর্বোচ্চ সাত বছরের কারাদণ্ড এবং পাঁচ লাখ টাকা জরিমানা করা যাবে। লাইসেন্স ছাড়া ফরমালিন পরিবহন করলে দুই থেকে ছয় বছরের কারাদণ্ড এবং এক লাখ থেকে তিন লাখ টাকা অর্থদণ্ডে দণ্ডিত হবেন। দেশের প্রতিটি জেলা ও উপজেলায় ফরমালিন নিয়ন্ত্রণ কমিটি গঠনের কথাও বিলে বলা হয়েছে।বিলের উদ্দেশ্য ও কারণ সম্পর্কে বাণিজ্যমন্ত্রী বলেন, আইনটি হলে ফরমালিনের ব্যবহার ও এর ব্যবসায়িক কর্মকাণ্ড আইনি কাঠামোর আওতায় আসবে। বর্তমান ও ভবিষ্যতে যে সব কোম্পানি ফরমালিন ও ফরমালিন জাতীয় দ্রব্য বিপণন করবে, তাদের কাজে স্বচ্ছতা ও জবাবদিহি নিশ্চিত হবে।
