
রাজধানীর উত্তরা ও এয়ারপোর্ট-সংলগ্ন আশিয়ান ল্যান্ড ডেভেলপমেন্ট লিমিটেডের প্রকল্পের (উত্তরখান, দক্ষিণখানসহ চার মৌজা) কার্যক্রমে নিষেধাজ্ঞা থাকছে।
একই সঙ্গে প্রকল্পের বিষয়ে হাইকোর্টের দেওয়া রিভিউ রায়ের বিরুদ্ধে আপিল করার অনুমতি পেয়েছে রিট আবেদনকারী ও রাষ্ট্রপক্ষ।
আজ সোমবার প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বিভাগ ‘লিভ টু আপিল’ মঞ্জুর করে এই আদেশ দেন।
প্রকল্প অবৈধ ঘোষণা বাতিল করে হাইকোর্টের দেওয়া রিভিউর রায়ের কার্যকারিতা স্থগিত করে চার সপ্তাহের মধ্যে লিভ টু আপিলকারীপক্ষকে সংক্ষিপ্তসার জমা দিতে বলেছেন আদালত।
হাইকোর্টের রায়ের বিরুদ্ধে রাষ্ট্রপক্ষ ও রিট আবেদনকারীপক্ষের করা পৃথক দুই আবেদনের শুনানি নিয়ে গত বছরের ২২ আগস্ট আপিল বিভাগ প্রকল্পের কার্যক্রমে নিষেধাজ্ঞা দিয়ে পক্ষগুলোকে নিয়মিত লিভ টু আপিল করতে বলেন। এর ধারাবাহিকতায় আবেদনকারীপক্ষ লিভ টু আপিল করে, যা আজ শুনানির জন্য ওঠে।
আদালতে রাষ্ট্রপক্ষে শুনানিতে ছিলেন অ্যাটর্নি জেনারেল মাহবুবে আলম ও অতিরিক্ত অ্যাটর্নি জেনারেল মুরাদ রেজা। রিট আবেদনকারীদের পক্ষে ছিলেন আইনজীবী ড. কামাল হোসেন, ফিদা এম কামাল, সৈয়দা রিজওয়ানা হাসান ও সাঈদ আহমেদ কবির। আশিয়ান সিটির পক্ষে ছিলেন আইনজীবী কামরুল হক সিদ্দিকী।
পরে রিট আবেদনকারীদের পক্ষে আইনজীবী সাঈদ আহমেদ কবির বলেন, হাইকোর্টের দেওয়া রিভিউ রায়ের কার্যকারিতা স্থগিত করেছেন আপিল বিভাগ। প্রকল্পের কার্যক্রমে নিষেধাজ্ঞা বহাল রয়েছে। পৃথক দুটি লিভ টু আপিল মঞ্জুর করে আপিল বিভাগ এই আদেশ দিয়েছেন।
২০০৬ সালে কাজ শুরু হওয়া দক্ষিণখানে আশিয়ান সিটি প্রকল্পের অনুমোদনের বৈধতা চ্যালেঞ্জ করে ২০১২ সালের ২২ ডিসেম্বর একটি রিট আবেদন করে আটটি সংগঠন। আশকোনা হাজি ক্যাম্পের পূর্ব দিকে আশিয়ান সিটি প্রকল্পটির অবস্থান।
আটটি সংগঠনের করা রিট আবেদনের চূড়ান্ত শুনানি নিয়ে ২০১৪ সালের ১৬ জানুয়ারি তিন বিচারপতির সমন্বয়ে গঠিত হাইকোর্টের বৃহত্তর বেঞ্চ সংখ্যাগরিষ্ঠ মতে ওই প্রকল্প অবৈধ ঘোষণা করে রায় দিয়েছিলেন। এ রায় রিভিউ (পুনর্বিবেচনা) চেয়ে ২০১৫ সালের ৩ সেপ্টেম্বর আশিয়ান সিটি কর্তৃপক্ষ আবেদন করে। এর চূড়ান্ত শুনানি নিয়ে তিন বিচারপতির সমন্বয়ে গঠিত হাইকোর্টের বৃহত্তর বেঞ্চ রিভিউ আবেদন মঞ্জুর করে ২০১৪ সালের ১৬ জানুয়ারি দেওয়া রায় বাতিল ঘোষণা করেন। এই রায়ের কার্যকারিতা স্থগিত চেয়ে রাষ্ট্রপক্ষ ও রিট আবেদনকারী পৃথক আবেদন করে। এর একটিতে ওই প্রকল্পের কার্যক্রমে নিষেধাজ্ঞা এবং অন্যটিতে প্রকল্পের কার্যক্রমে স্থগিতাদেশ চাওয়া হয়। ২০১৬ সালের ১৮ আগস্ট চেম্বার বিচারপতি আবেদন দুটি ২২ আগস্ট আপিল বিভাগের নিয়মিত বেঞ্চে শুনানির জন্য পাঠান। শুনানি নিয়ে প্রকল্পের (উত্তরখান, দক্ষিণখানসহ চার মৌজায়) কার্যক্রমে নিষেধাজ্ঞা দেন আপিল বিভাগ। প্রকল্প অবৈধ ঘোষণা বাতিল করে হাইকোর্টের দেওয়া রিভিউর রায়ের কার্যকারিতাও স্থগিত করা হয়।
আরও পড়ুন:আশিয়ান সিটি প্রকল্পের কার্যক্রমে নিষেধাজ্ঞা
