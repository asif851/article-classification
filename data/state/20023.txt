
সাতক্ষীরার কলারোয়া উপজেলার দেয়াড়া গ্রামে স্ত্রী তহমিনা খাতুনের কবরের পাশে বিষপানে আত্মহত্যা করেছেন স্বামী মনিরুল ইসলাম (২৮)। গতকাল শনিবার ভোরে এ ঘটনা ঘটে।
কলারোয়া থানার ওসি বিপ্লব কুমার নাথ জানান, ভোররাতে স্ত্রী তহমিনা খাতুনের কবরের পাশে গিয়ে বিষ পান করেন মনিরুল। কবরস্থানের পাশে তাঁর গোঙানির আওয়াজ শুনে স্থানীয় লোকজন পুলিশে খবর দেন। পুলিশ তাঁকে উদ্ধার করে কলারোয়া উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন। এর আগে বৃহস্পতিবার ভোররাতে দেয়াড়া গ্রামে শ্বশুরবাড়িতে তহমিনাকে শ্বাসরোধে হত্যা করে পালিয়ে যান বলে মনিরুলের বিরুদ্ধে অভিযোগ ওঠে। তাঁর বাড়ি যশোর জেলার ঝিকরগাছার রাজবাড়ি গ্রামে। তহমিনার নানি আনোয়ারা বেগম বাদী হয়ে মনিরুলের বিরুদ্ধে কলারোয়া থানায় মামলা করেছিলেন।
কলারোয়ার দেয়াড়া ইউপির সদস্য মোজাম্মেল হোসেন বলেন, পরকীয়া সন্দেহে স্ত্রীকে হত্যা করেন মনিরুল। পরে জানতে পারেন, তাঁর সন্দেহ ঠিক না। সেই অনুশোচনা থেকে তিনি আত্মহত্যা করে থাকতে পারেন বলে ধারণা করা হচ্ছে।
 
