
সরকারি প্রাথমিক বিদ্যালয়ের প্রধান শিক্ষকদের বেতন দশম গ্রেডে এবং সহকারী শিক্ষকদের বেতন ১১ তম গ্রেডে পুনর্নির্ধারণের দাবি জানিয়েছে বাংলাদেশ প্রাথমিক শিক্ষক সমিতি। আজ সোমবার জাতীয় প্রেসক্লাবে এক সংবাদ সম্মেলনে সমিতির নেতারা এই দাবি জানান।
বর্তমানে প্রধান শিক্ষকেরা ১১ তম গ্রেডে ও সহকারী শিক্ষকেরা ১৪ তম গ্রেডে বেতন পান। সংবাদ সম্মেলনে লিখিত বক্তব্য পড়েন সমিতির সাধারণ সম্পাদক আব্দুল্যাহ সরকার।
সংবাদ সম্মেলনে আগের মতো নতুন স্কেলে সিলেকশন গ্রেড ও টাইম স্কেল পুনর্বহালের দাবি জানানো হয়। এসব দাবিতে আগামী ১৫ জানুয়ারি জাতীয় প্রেসক্লাবের সামনে মানববন্ধন করার কর্মসূচি ঘোষণা করা হয়। ওই মানববন্ধন থেকে প্রধানমন্ত্রী শেখ হাসিনা বরাবর স্মারকলিপি দেওয়া হবে।
আব্দুল্যাহ সরকার বলেন, দাবি পূরণ না হলে মানববন্ধন থেকে কঠোর আন্দোলনের কর্মসূচি ঘোষণা করা হবে।
সংবাদ সম্মেলনে সংগঠনটির সভাপতি নুরুজ্জামান আনসারীসহ অন্য নেতারা উপস্থিত ছিলেন।
