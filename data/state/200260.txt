
ঈদ সামনে রেখে ঘরমুখো যাত্রীদের ভিড় মোকাবিলা ও নিরাপত্তার স্বার্থে বাংলাদেশ অভ্যন্তরীণ নৌ-পরিবহন কর্তৃপক্ষ (বিআইডব্লিউটিএ) হেলিকপ্টারে নজরদারি করবে।
বিআইডব্লিউটিএর ‘স্থায়ী ঈদ ম্যানেজমেন্ট প্ল্যান’-এর সভায় যাত্রীবাহী লঞ্চে ঈদ উপলক্ষে তৃতীয় শ্রেণিতে শতকরা ১০ ভাগ ভাড়া কম নেওয়া হবে বলে জানানো হয়।
আজ বুধবার মতিঝিলে কর্তৃপক্ষের সভাকক্ষে বিআইডব্লিউটিএ আয়োজিত আসন্ন ঈদুল ফিতর উপলক্ষে ঘরমুখো যাত্রীদের জন্য সুষ্ঠু নৌ-পরিবহন ব্যবস্থাপনা নিশ্চিত করতে এক যৌথ সভায় এ সিদ্ধান্ত নেওয়া হয়।
সভায় সভাপতিত্ব করেন বিআইডব্লিউটিএর চেয়ারম্যান মো. শামসুদ্দোহা খন্দকার। সভায় সংশ্লিষ্ট কর্মকর্তা, লঞ্চমালিক ও শ্রমিকেরা উপস্থিত ছিলেন।
সভায় বলা হয়, চলতি বছর লঞ্চের ছাদে কোনো যাত্রী বহন করা যাবে না। ছাদে যাত্রী পাওয়া গেলে সেই লঞ্চের বিরুদ্ধে ব্যবস্থা নেওয়া হবে। ঈদে কালোবাজারে লঞ্চের টিকিট বিক্রি ঠেকাতে লঞ্চমালিকদের বলা হয়েছে।সভায় আরও বলা হয়, দুর্ঘটনায় উদ্ধার তত্পরতা জোরদার করতে হেলিকপ্টার এবং উদ্ধারকারী জাহাজ হামজা, রুস্তম, নির্ভীক ও প্রত্যয় সব সময় প্রস্তুত থাকবে।
সভায় লঞ্চমালিকদের দাবি অনুযায়ী যেসব স্থানে ড্রেজিং করা নেই, সেসব স্থানে ড্রেজিং করার জন্য বিআইডব্লিউটিএর ড্রেজিং বিভাগকে নির্দেশনা দেওয়া হয়। এ ছাড়া যাত্রীদের জন্য লাইফ জ্যাকেট পরা বাধ্যতামূলক করতে মাওয়া ফেরি ঘাটে স্পিডবোট মালিকদের নির্দেশনা দেওয়া হয়েছে। প্রতিটি ফেরিঘাটের স্পিড বোটে বয়া থাকতে হবে।
চলাচলকারী লঞ্চে কোনোভাবেই মধ্য নদীতে নৌকা নিয়ে লঞ্চে ওঠা যাবে না। যাত্রীরা পন্টুন দিয়ে লঞ্চে উঠবে। এ ব্যাপারে সভায় জনগণের সহযোগিতা চাওয়া হয়েছে। ঈদে যাত্রী পরিবহনের জন্য নদীপথে আইনশৃঙ্খলা রক্ষাকারী বাহিনীর কঠোর ব্যবস্থা গ্রহণের সিদ্ধান্ত হয়েছে। বাসস
