
রংপুর সিটি করপোরেশন নির্বাচনে নিশ্চিত ভরাডুবি জেনে নির্বাচন প্রশ্নবিদ্ধ করতে বিএনপি অপপ্রচার চালাচ্ছে বলে অভিযোগ করেছে আওয়ামী লীগ। আজ বৃহস্পতিবার দুপুরে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে রংপুর সিটি নির্বাচন বিষয়ে বিএনপির বক্তব্যের প্রতিক্রিয়ায় দলের যুগ্ম সাধারণ সম্পাদক জাহাঙ্গীর কবির নানক এ কথা বলেন।জাহাঙ্গীর কবির নানক বলেন, সকাল থেকে বিপুল উৎসাহ–উদ্দীপনার মধ্যে অত্যন্ত শান্তিপূর্ণ পরিবেশে রংপুর সিটি করপোরেশনের ভোট গ্রহণ চলছে। এ পর্যন্ত কোনো ধরনের অপ্রীতিকর ঘটনা ঘটেনি। তিনি বলেন, বিএনপির চিরাচরিত অভ্যাস অনুযায়ী নির্বাচন প্রশ্নবিদ্ধ করার জন্য তারা বিভিন্ন কথা বলছে। অথচ তাদের প্রার্থী সন্তোষ প্রকাশ করেছেন।বিএনপির জ্যেষ্ঠ যুগ্ম মহাসচিব রুহুল কবির রিজভীর বক্তব্যের জবাবে জাহাঙ্গীর কবির বলেন, ‘রিজভীর বক্তব্য দুর্ভাগ্যজনক। আমার মনে হয়, রংপুরে তাঁরা কোনো প্রতিদ্বন্দ্বিতাতেই থাকবে না। নিশ্চিত ভরাডুবি জেনে বিএনপি অপপ্রচার করে যাচ্ছে।’
বিএনপির পোলিং এজেন্টদের বের করে দেওয়ার অভিযোগের বিষয়ে নানক বলেন, ‘আমরা মনিটরিং করছি, গণমাধ্যমে এমন খবর নেই। আল্লাহ জানে, এরা এসব খবর কোথায় পায়!’ রংপুরে আওয়ামী লীগের প্রার্থী জয়লাভ করবেন বলেও আশা প্রকাশ করেন তিনি।
