
আইনমন্ত্রী আনিসুল হক বলেছেন, ‘২৯ জুলাই একটা রায় হয়েছে। ফজলুল কাদের চৌধুরীর ছেলে রাজাকার সালাউদ্দিন কাদের চৌধুরীর মামলার চূড়ান্ত রায়। এই রায়ে তার ফাঁসি হয়েছে। আমি একটা টেলিভিশন ক্লিপিং দেখলাম সে (সাকা চৌধুরী) বলতেছে যে—“আমার বাবা বাংলাদেশের পক্ষে ছিল না, না, না”। চিন্তা করেন, বাংলাদেশে বসে ওই বেত্তমিজ বলে না, না, না। তার বাবা যে রাজাকার, তা তো আমরা জানিই। একবার বললেই তো হয়। এখন আমিও বলছি, বিচারে তোমার (সাকা) ফাঁসি হবে, হবে, হবেই।’ব্রাহ্মণবাড়িয়ার আখাউড়া উপজেলা পরিষদ মিলনায়তনে গতকাল শুক্রবার সন্ধ্যায় মুক্তিযোদ্ধাদের সংবর্ধনা অনুষ্ঠানে প্রধান অতিথির বক্তৃতায় আইনমন্ত্রী এসব কথা বলেন। ‘আমরা মুক্তিযোদ্ধার সন্তান’ আখাউড়া উপজেলা কমান্ড এই সংবর্ধনার আয়োজন করে। অনুষ্ঠানে তিন শতাধিক মুক্তিযোদ্ধাকে সম্মাননা ক্রেস্ট দেওয়া হয়।আনিসুল হক বলেন, ‘আমার বাবা, মা ও ছোট ভাই মুক্তিযোদ্ধা। আজকে আপনাদের কাছে আহ্বান, সন্তান হিসেবে দাবি, এই রকম যারা বেয়াদব, রাজাকার তাদের প্রতিহত করুন। তবে আপনারা আইন হাতে তুলে নেবেন না। সামাজিকভাবে তাদের বিরুদ্ধে রুখে দাঁড়ান। আইনের আশ্রয় নেন।’ তিনি আরও বলেন, আওয়ামী লীগ সরকার এদের বিচার করে, মানবতাবিরোধী অপরাধীদের শাস্তি দিয়ে জাতিকে কলঙ্কমুক্ত এবং দেশকে সোনার বাংলা করবেই।‘আমরা মুক্তিযোদ্ধার সন্তান’ আখাউড়া উপজেলা শাখার আহ্বায়ক আনিছুজ্জামান খানের সভাপতিত্বে অনুষ্ঠানে অন্যান্যের মধ্যে বক্তৃতা করেন ব্রাহ্মণবাড়িয়া জেলা পরিষদের প্রশাসক মুক্তিযোদ্ধা সৈয়দ এ কে এম এমদাদুল বারী, যুদ্ধকালীন কমান্ডার ব্রাহ্মণবাড়িয়া আওয়ামী লীগের সাধারণ সম্পাদক আল মামুন সরকার, আখাউড়া পৌরসভার মেয়র তাকজিল খলিফা, জেলা মুক্তিযোদ্ধা কমান্ডার হারুন উর রশিদ, আখাউড়া উপজেলা কমান্ডার আবু সাইয়িদ মিয়া প্রমুখ।
