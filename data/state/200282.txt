
ফেনীর ফুলগাজী উপজেলা চেয়ারম্যান ও উপজেলা আওয়ামী লীগের সভাপতি একরামুল হক হত্যা মামলার অভিযোগপত্রভুক্ত পলাতক আসামি সোহান চৌধুরীকে (২০) গতকাল বুধবার রাতে গ্রেপ্তার করেছে র‍্যাপিড অ্যাকশন ব্যাটালিয়ন (র‌্যাব-৭)।সোহান ফুলগাজী উপজেলার বন্দুয়া দৌলতপুর গ্রামের বুলু চৌধুরীর ছেলে। তিনি এলাকায় ছাত্রলীগের একজন সক্রিয় কর্মী হিসেবে পরিচিত। একরাম হত্যার ঘটনার পর থেকে তিনি পলাতক ছিলেন। র‌্যাব-৭ ফেনী ক্যাম্প থেকে পাঠানো এক বিজ্ঞপ্তিতে জানানো হয়, গতকাল রাতে শহরের পলিটেকনিক ইনস্টিটিউট এলাকায় একরাম হত্যা মামলার পলাতক আসামি সোহান অবস্থান করছেন বলে খবর পায় র‍্যাব। রাত ১১টার দিকে র‍্যাবের একটি দল ওই এলাকায় গিয়ে সোহানকে গ্রেপ্তার করে।  গত বছরের ২০ মে ফেনী শহরের একাডেমি এলাকায় দিনের বেলা চেয়ারম্যান একরামের গাড়ি থামিয়ে তাঁকে কুপিয়ে, গুলি করে ও গাড়িসহ পুড়িয়ে হত্যা করা হয়। এ ঘটনার পর একরামের ভাই রেজাউল হক জসিম বাদী হয়ে অজ্ঞাত ৩০-৩৫ জনকে আসামি করে ফেনী মডেল থানায় একটি মামলা করেন।
