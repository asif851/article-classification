
আগামী বৃহস্পতিবার রাজধানীর সোহরাওয়ার্দী উদ্যানে আওয়ামী লীগের নির্বাচনী জনসভা হচ্ছে না। আচরণবিধি লঙ্ঘন হতে পারে, এ জন্য এই জনসভা হবে না।
আজ মঙ্গলবার বিকেলে প্রধান নির্বাচন কমিশনারের সঙ্গে সাক্ষাত্ শেষে সাংবাদিকদের এ কথা বলেন আওয়ামী লীগের নির্বাচন পরিচালনা কমিটির কো-চেয়ারম্যান এইচ টি ইমাম। তিনি বলেন, নির্বাচনের সময় জনসভায় তিনটির বেশি মাইক ব্যবহার না করার পরামর্শ দিয়েছে নির্বাচন কমিশন (ইসি)। তাই পূর্বনির্ধারিত ওই জনসভা হবে না।
নির্বাচন শান্তিপূর্ণ হবে কি না—সাংবাদিকদের এ প্রশ্নের জবাবে এইচ টি ইমাম বলেন, ‘পুরোপুরি শান্তিপূর্ণ নির্বাচনের গ্যারান্টি নেই। তবে আমরা চেষ্টা করব জনগণ যেন নির্বিঘ্নে ভোট দিতে পারে।’
ভোটারদের ভয় কাটানোর চেষ্টা করা হচ্ছে কি না, এর জবাবে প্রধানমন্ত্রীর সাবেক এই উপদেষ্টা বলেন, ‘আমরা সব রকম চেষ্টা করব। সে জন্য ইসির পক্ষ থেকে সেনা মোতায়েন করা হয়েছে। সহিংসতা, অবরোধ—এগুলো জামায়াত-শিবির করছে। তারা নির্বাচন চায় না। তারা দেশকে অস্থিতিশীল করতে চায়। জামায়াত-শিবির রাষ্ট্রের বিরুদ্ধে যুদ্ধ ঘোষণা করেছে। এদের সঙ্গে বিএনপিও আছে, অন্যরাও আছে।’
