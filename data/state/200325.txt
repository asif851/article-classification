
এক দশক পর আজ রোববার চাঁদপুর পৌরসভার নির্বাচন হচ্ছে। এ নির্বাচনে অংশ নেননি বিএনপি-সমর্থিত প্রার্থীরা।সকাল আটটায় ভোট গ্রহণ শুরু হয়েছে। একটানা চলবে বিকেল চারটা পর্যন্ত।নির্বাচন শান্তিপূর্ণ করতে পর্যাপ্ত নিরাপত্তাব্যবস্থা গ্রহণ করা হয়েছে। এ প্রতিবেদন লেখা পর্যন্ত কোথাও কোনো অপ্রীতিকর ঘটনার খবর পাওয়া যায়নি।নির্বাচনে মেয়র পদে লড়ছেন আওয়ামী লীগ-সমর্থিত বর্তমান পৌর মেয়র নাছির উদ্দিন আহমেদ। তাঁর প্রতীক মোবাইল। নির্বাচনে তাঁর প্রতিপক্ষ সাবেক পৌর চেয়ারম্যান শফিকুর রহমান। এই স্বতন্ত্র প্রার্থীর প্রতীক জগ।জেলা নির্বাচন কর্মকর্তা ও রিটার্নিং অফিসার মোহাম্মদ আতাউর রহমান জানান, চাঁদপুর পৌরসভার ৪৯টি কেন্দ্রে মোট ভোটার ১ লাখ ১ হাজার ১২২ জন।চাঁদপুর পৌরসভার সর্বশেষ নির্বাচন হয় ২০০৫ সালে। মামলা-মোকদ্দমার কারণে তিনবার তারিখ ঘোষণার পরও পৌরসভাটির নির্বাচন হয়নি। সর্বশেষ গত ১৫ ফেব্রুয়ারি চতুর্থবারের মতো নির্বাচনের তফসিল ঘোষণা করা হয়।
