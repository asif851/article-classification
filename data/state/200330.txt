
একাত্তরের মানবতাবিরোধী অপরাধের দায়ে ফাঁসির আদেশপ্রাপ্ত জামায়াতে ইসলামীর আমির মতিউর রহমান নিজামীর আপিলের ওপর গতকাল সোমবার যুক্তি উপস্থাপন শুরু করেছে আসামিপক্ষ।প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চে গতকাল নিজামীর পক্ষে প্রথম দিনের মতো যুক্তি উপস্থাপন করেন আইনজীবী এস এম শাহজাহান। তাঁকে সহযোগিতা করেন শিশির মনির। রাষ্ট্রপক্ষে ছিলেন অ্যাটর্নি জেনারেল মাহবুবে আলম।মানবতাবিরোধী অপরাধের মামলায় নিজামীর আপিলের পেপারবুক উপস্থাপন গত ২৪ নভেম্বর শেষ করে আসামিপক্ষ। এরপর আদালত বলেন, ৩০ নভেম্বর এবং ১ ও ২ ডিসেম্বর আসামিপক্ষ যুক্তি উপস্থাপন করবে। ৭ ডিসেম্বর রাষ্ট্রপক্ষ যুক্তি দেবে। ৮ ডিসেম্বর আসামিপক্ষ যুক্তি খণ্ডন করবে। আদালতের ওই নির্দেশ অনুসারে গতকাল আসামিপক্ষ যুক্তি উপস্থাপন শুরু করে। এ ছাড়া আসামিপক্ষ গতকাল তাদের লিখিত যুক্তি আদালতে জমা দিয়েছে।মুক্তিযুদ্ধের সময় মানবতাবিরোধী অপরাধ ও গণহত্যার দায়ে গত বছরের ২৯ অক্টোবর নিজামীকে মৃত্যুদণ্ডাদেশ দেন আন্তর্জাতিক অপরাধ ট্রাইব্যুনাল। সেখানে নিজামীর বিরুদ্ধে গঠন করা ১৬টি অভিযোগের মধ্যে আটটি প্রমাণিত হয়। এর মধ্যে চারটিতে তাঁকে সর্বোচ্চ সাজা দেওয়া হয়। ট্রাইব্যুনালের এ রায়ের বিরুদ্ধে আপিল করেন নিজামী। গত ৯ সেপ্টেম্বর ওই আপিলের শুনানি শুরু হয়।
