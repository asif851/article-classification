
লালমনিরহাটের হাতীবান্ধা উপজেলায় আন্তর্জাতিক মাতৃভাষা দিবসে শহীদ মিনারে ফুল দেওয়া নিয়ে বিএনপির দুই পক্ষে সংঘর্ষের ঘটনায় পাল্টাপাল্টি মামলা হয়েছে। গ্রেপ্তার হয়েছেন উভয় পক্ষের দুজন।পুলিশ জানায়, উপজেলা যুবদলের প্রচার সম্পাদক ইউনুছ আলী একটি মামলা করেছেন। এতে জেলা বিএনপির সহসভাপতি ও সাবেক সাংসদ জয়নুল আবেদিন সরকারের ছেলে সায়েদুজ্জামানকে প্রধান আসামি করা হয়েছে। অপর মামলাটি করেছেন সংঘর্ষে গুরুতর আহত উপজেলা স্বাস্থ্য কমপ্লেক্সে চিকিৎসাধীন শ্রমিক দলের নেতা কাঞ্চনের ছোট ভাই আনোয়ারুল ইসলাম। এটিতে প্রধান আসামি করা হয়েছে ইউনুছ আলীকে।হাতীবান্ধা থানার ওসি আব্দুল মতিন জানান, এসব মামলায় ইউনুছ আলী ও উপজেলা স্বেচ্ছাসেবক দলের নেতা হাসানুল আলম খানকে গ্রেপ্তার দেখিয়ে গতকাল কারাগারে পাঠানো হয়েছে।
