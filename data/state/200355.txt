
পাঁচ বছরের এক শিশুছাত্রীকে ধর্ষণের দায়ে রাজধানীর হলি ক্রিসেন্ট স্কুল অ্যান্ড কলেজের তৎকালীন শিক্ষক মিনহাজ উদ্দিনকে যাবজ্জীবন কারাদণ্ড দিয়েছেন আদালত।
আজ মঙ্গলবার ঢাকার নারী ও শিশু নির্যাতন দমন ট্রাইব্যুনাল-৫ এর বিচারক তানজিনা ইসলাম এ রায় দেন। এ ছাড়া আদালত আসামিকে আরও দুই লাখ টাকা জরিমানা ও অনাদায়ে আরও এক বছরের কারাদণ্ড দিয়েছেন। জরিমানার দুই লাখ টাকার মধ্যে এক লাখ টাকা ক্ষতিগ্রস্ত পরিবারকে দেওয়ার নির্দেশ দিয়েছেন আদালত।
মামলার বিবরণীতে বলা হয়, ২০১৪ সালের ১১ মার্চ ওই শিশু ছাত্রীকে চকলেটের লোভ দেখিয়ে বিদ্যালয়ের শৌচাগারে নিয়ে ধর্ষণ করেন শিক্ষক মিনহাজ। এরপর ধর্ষক মিনহাজ পালিয়ে যান। পরে ছাত্রীর বাবা বাদী হয়ে মিরপুর থানায় নারী ও শিশু দমন আইনে ওই শিক্ষকের বিরুদ্ধে মামলাটি করেন। পুলিশ তদন্ত শেষে গত বছরের ২৬ জুন মামলার অভিযোগ পত্র দেয়। গত বছরের ২৯ অক্টোবর আসামির বিরুদ্ধে অভিযোগ গঠন করা হয়।
আদালতে রাষ্ট্রপক্ষে মামলা পরিচালনা করেন সরকারি কৌঁসুলি আলী আসগর স্বপন।
