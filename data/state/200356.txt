
ইতালি সফর শেষে সংবাদ সম্মেলনে তিনটি সুসংবাদ দিয়েছেন প্রধানমন্ত্রী শেখ হাসিনা। সংবাদ সম্মেলনে লিখিত বক্তব্য পড়ার পর প্রশ্নোত্তরে যাওয়ার আগে প্রধানমন্ত্রী একটি সুসংবাদ দেবেন বলে জানান। এরপর একে একে আরও দুটি সংবাদ দিয়ে প্রধানমন্ত্রী বলেন, একসঙ্গে তিনটি ভালো সংবাদ দিলাম। আরও একটি পরে দেব।
সংবাদ সম্মেলনে প্রধানমন্ত্রীর দেওয়া তিনটি সুসংবাদ হলো ১. আজ থেকে ফোর-জি যুগে প্রবেশ ২. বঙ্গবন্ধু স্যাটেলাইটের প্রস্তুতি শেষ এবং ৩. আকাশপথে সরাসরি কার্গো পরিবহনে যুক্তরাজ্যের নিষেধাজ্ঞা প্রত্যাহার।
এ সময় প্রধানমন্ত্রী বলেন, এখন দেশে প্রায় ১৩ কোটি মোবাইল সিম আছে। একেক জন দু–তিনটি সিম ব্যবহার করেন। এত দিন থ্রি-জি যুগে ছিল বাংলাদেশ। কিন্তু আজ থেকে ফোর-জি যুগে প্রবেশ করল। এটি একটি মাইলফলক। তিনি বলেন, স্যাটেলাইট তৈরি হয়ে গেছে। আগামী মার্চের যেকোনো দিন এটি উৎক্ষেপণ করা হবে।
তবে চতুর্থ ভালো সংবাদটি সরাসরি বলেননি। সাংবাদিকেরা জানতে চাইলে তিনি কেবল বলেছেন, এটা কথার মধ্যে চলে এসেছে।
