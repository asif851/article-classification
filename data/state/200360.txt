
আইনমন্ত্রী আনিসুল হক বলেছেন, তথ্য ও যোগাযোগ প্রযুক্তি (আইসিটি) আইনের ৫৭ ধারা মুক্ত বক্তব্য রাখার স্বাধীনতা ব্যাহত করছে বলে যে কথা বলা হচ্ছে, প্রস্তাবিত ডিজিটাল সিকিউরিটি আইনে তা দূর করা হবে। এ ছাড়া এই ধারা নিয়ে যে বিভ্রান্তি আছে, তাও দূর করা হবে।
আজ বুধবার সচিবালয়ে বাংলাদেশে নিযুক্ত মার্কিন রাষ্ট্রদূত মার্শা বার্নিকাটের সঙ্গে এক বৈঠকের পর সংবাদ ব্রিফিংয়ে মন্ত্রী এসব কথা বলেন। এ সময় মার্কিন রাষ্ট্রদূতও উপস্থিত ছিলেন।
আইনমন্ত্রী বলেন, প্রধানমন্ত্রী শেখ হাসিনা সরকার কোনোভাবেই বাক্‌স্বাধীনতা বন্ধ করবেন না। করার কোনো ইচ্ছাও নেই।
এ সময় সাংবাদিকেরা একাধিক সাংবাদিককে আইসিটি আইনের ৫৭ ধারায় মামলা দেওয়া ও গ্রেপ্তারের বিষয়ে দৃষ্টি আকর্ষণ করলে আইনমন্ত্রী বলেন, সুনির্দিষ্টভাবে যেসব মামলার কথা বলা হয়েছে, সেগুলো নিয়ে সংশ্লিষ্ট কর্তৃপক্ষের সঙ্গে তিনি কথা বলবেন। তদন্তে থাকলে ন্যায়বিচার পাবেন।
এ সময় প্রধান বিচারপতির বক্তব্যের বিষয়ে প্রতিক্রিয়া জানতে চাইলে এ বিষয়ে কোনো কথা বলবেন না বলে জানান আইনমন্ত্রী। যদি কিছু বলতে হয়, তাহলে তা তিনি প্রধান বিচারপতির সামনেই বলবেন বলে জানান।
গতকাল মঙ্গলবার বগুড়ায় বিচার বিভাগীয় সম্মেলনে প্রধান অতিথির বক্তব্যে সরকারের প্রতি ইঙ্গিত করে প্রধান বিচারপতি সুরেন্দ্র কুমার সিনহা বলেছেন, তারা শুধু বিচার বিভাগে হস্তক্ষেপ করতে চাচ্ছে না, সুপ্রিম কোর্টের ওপর খবরদারি করতে চাইছে। তারা মন্ত্রণালয়ে প্রভাব খাটাতে চায়। প্রশাসন চায় বিচার বিভাগের ওপর হস্তক্ষেপ করতে। এর পরিপ্রেক্ষিতেই আইনমন্ত্রীর কাছে প্রতিক্রিয়া জানতে চান সাংবাদিকেরা।
অর্থ পাচার নিয়ে জিএফআইয়ের প্রতিবেদনসংক্রান্ত এক প্রশ্নের জবাবে আইনমন্ত্রী বলেন, দেশে একটি অ্যান্টি মানি লন্ডারিং আইন আছে। ওই প্রতিবেদনের তথ্য যদি সত্য হয় এবং যদি আইনে অপরাধ পাওয়া যায়, এই আইন অনুযায়ী নিশ্চয় ব্যবস্থা নেওয়া হবে।
ওয়াশিংটনভিত্তিক গবেষণা প্রতিষ্ঠান গ্লোবাল ফাইন্যান্সিয়াল ইনটিগ্রিটি (জিএফআই) গতকাল অর্থ পাচারের এ তথ্য প্রকাশ করেছে। এতে বলা হয়, ২০১৪ সালে বাংলাদেশ থেকে প্রায় ৯১১ কোটি ডলার পাচার হয়েছে, টাকার অঙ্কে যা প্রায় ৭২ হাজার ৮৭২ কোটি টাকা।
সংবাদ সম্মেলনে মার্কিন রাষ্ট্রদূত বাংলাদেশ ও যুক্তরাষ্ট্রের মধ্যে খুবই ভালো সম্পর্ক রয়েছে বলে উল্লেখ করেন। এ বিষয়ে আইনমন্ত্রী বলেন, তাঁরা এ সম্পর্ককে জোরদার করতে চান। এ জন্য সময়-সময় আলোচনা হবে।
