
ভারত ও বাংলাদেশ সরকারের যৌথ উদ্যোগে আজ রোববার ত্রিপুরা রাজ্যের সিপাহীজলা জেলার কমলাসাগর ও ব্রাহ্মণবাড়িয়ার কসবা উপজেলার তারাপুর সীমান্ত হাটে প্রথমবারের মতো উদ্যাপন করা হবে মহান একুশে ফেব্রুয়ারি ও আন্তর্জাতিক মাতৃভাষা দিবস। এ জন্য দুই দেশের কর্মকর্তারা প্রস্তুতিও নিয়েছেন।উপজেলা প্রশাসন সূত্রে জানা গেছে, সীমান্ত হাটে অস্থায়ীভাবে নির্মাণ করা শহীদ মিনারে বেলা ১১টায় দুই দেশের কর্মকর্তারা পুষ্পস্তবক অর্পণের মধ্য দিয়ে দিবসের কার্যক্রম শুরু করবেন। এরপর মঞ্চে আলোচনা সভা ও দুই দেশের শিল্পীদের অংশগ্রহণে সাংস্কৃতিক অনুষ্ঠান হওয়ার কথা রয়েছে। এতে দুই দেশের উচ্চপদস্থ কর্মকর্তা ও রাজনৈতিক নেতারা উপস্থিত থাকবেন। সীমান্ত হাট সূত্রে জানা গেছে, সীমান্তের ২০৩৯ পিলারের কাছে কসবা পৌর এলাকার তারাপুর এবং সিপাহীজলা জেলার কমলাসাগর এলাকায় দুই দেশের সমপরিমাণ ১ একর ৫০ শতক জায়গায় সীমান্ত হাট নির্মাণ করা হয়। গত বছরের ৬ জুন ভারতের প্রধানমন্ত্রী নরেন্দ্র মোদি দুই দিনের রাষ্ট্রীয় সফরে বাংলাদেশে আসেন। ওই দিন প্রধানমন্ত্রী শেখ হাসিনার কার্যালয় থেকে ফলক উন্মোচন করে এ হাটের আনুষ্ঠানিক উদ্বোধন করেন নরেন্দ্র মোদি ও শেখ হাসিনা। ওই বছরের ১১ জুন থেকে প্রতি সপ্তাহের বৃহস্পতিবার হাট বসত। তবে দুই দেশের কর্মকর্তাদের আলোচনার পরিপ্রেক্ষিতে চলতি বছরের ২৪ জানুয়ারি থেকে প্রতি রোববার এ হাট বসছে। কসবা ইউএনও মুহাম্মদ আরিফুল ইসলাম বলেন, দুই দেশের একই ভাষার মানুষের ভালোবাসার বন্ধন সুদৃঢ় করার জন্য সীমান্ত হাটে দুই দেশ যৌথভাবে মহান শহীদ দিবস পালনের উদ্যোগ নিয়েছে।
