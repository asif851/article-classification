
রাজধানীতে অমানবিক নির্যাতনের শিকার শিশু গৃহকর্মী আদুরির শরীরে পোড়া ও কাটা ক্ষতে সংক্রমণ দেখা দিয়েছে। সে ঢাকা মেডিকেল কলেজ হাসপাতালের ওয়ান স্টপ ক্রাইসিস সেন্টারে (ওসিসি) চিকিত্সাধীন।
হাসপাতাল সূত্র জানায়, আদুরির চিকিত্সার্থে গতকাল শুক্রবার রাতে ঢাকা মেডিকেল কলেজ হাসপাতালের মেডিসিন বিভাগের অধ্যাপক এইচ এ এম নাজমুল আহসানকে প্রধান করে সাত সদস্যের মেডিকেল বোর্ড গঠন করা হয়েছে।
ওসিসির সমন্বয়কারী ও মেডিকেল বোর্ডের সদস্য বিলকিছ বেগম প্রথম আলো ডটকমকে বলেন, আদুরির মাথা ও শরীরের বিভিন্ন স্থানে কাটা ও পোড়া ক্ষতচিহ্ন আছে। ডাস্টবিনে পড়ে থেকে আদুরির ক্ষত স্থানে সংক্রমণ (ইনফেকশন) দেখা দেয়। সে অপুষ্টি ও রক্তশূন্যতায়ও ভুগছে। তাকে স্বাভাবিক খাবার দেওয়া হলেও শারীরিক দুর্বলতার কারণে স্পষ্ট করে কথাও বলতে পারছে না।
হাসপাতাল সূত্র জানায়, আজ শনিবারই মেডিকেল বোর্ড তার চিকিত্সাসেবা শুরু করেছে। সংশ্লিষ্ট চিকিত্সকেরা তার স্বাস্থ্যগত বিভিন্ন পরীক্ষা করিয়েছেন। সেখান থেকে প্রতিবেদন পাওয়া গেলে পরবর্তী চিকিত্সা করা হবে।
বিছানার পাশে মেয়ের শরীরে নির্যাতনের ক্ষত দেখে আদুরির মা সুফিয়া বেগম ফুঁপিয়ে ফুঁপিয়ে কাঁদছিলেন। তিনি বলেন, ‘সংসার চলে না, কোনো উপায় না দেইখ্যা দুই মাইয়ারে ঢাকায় কাজে দেছেলাম। আদুরিরে ৫০০ টাহা মাসিক ব্যাতন দেওয়ার কথা থাকলেও ওরা এক টাহাও দেয় নাই আমারে। ওরা আমার মাইয়াডারে এমনভাবে নির্যাতন করল ক্যান?  বাড়িতে ফেরত পাডাইয়া দেত।’ তিনি  আদুরির ওপর নির্যাতনের সুষ্ঠু বিচার দাবি করেন।
গত রোববার বিকেলে বারিধারার ডিওএইচএস এলাকার একটি ডাস্টবিনে দুই নারী প্রায় নিস্তেজ অবস্থায় শিশু আদুরিকে (১১) উদ্ধার করে ঢাকা মেডিকেল কলেজ হাসপাতালে নিয়ে যান। চিকিত্সাসেবা পেয়ে কিছুটা সুস্থ হয়ে ওঠে সে।
আদুরি হাসপাতালে প্রথম আলো ডটকমকে জানায়, গৃহকর্ত্রী তাকে বিভিন্ন সময় মারধর করত। ব্লেড দিয়ে তার শরীরে কেটে দেয় এবং আয়রন (ইস্ত্রি) দিয়ে ছ্যাঁকা দিত। তার গ্রামের বাড়ি পটুয়াখালীর জৈনকাঠিতে।
এ নিয়ে একাধিক দৈনিকে খবর ছাপা হয়। পরে গত বৃহস্পতিবার ঢাকা মহানগর পুলিশের (ডিএমপি) উইমেন সাপোর্ট অ্যান্ড ইনভেস্টিগেশন বিভাগের কর্মকর্তারা পল্লবী থানার সহায়তায় পল্লবীর ১২ নম্বর সেকশনের ২৯/১ সাগুফতা বাড়ি কল্যাণ সমিতি থেকে নির্যাতনকারী নওরীন জাহানের বাসা শনাক্ত করে। পরে সেখান থেকে নওরীনকে আটক করা হয়।
পল্লবী অঞ্চলের পুলিশের জ্যেষ্ঠ সহকারী কমিশনার (এসি) মোহাম্মদ কামাল হোসেন বলেন, গতকাল শুক্রবার আদুরির মামা মো. নজরুল চৌধুরী বাদী হয়ে নওরীন জাহানকে আসামি করে পল্লবী থানায় নারী ও শিশু নির্যাতন আইনে মামলা করেছেন। এ মামলায় নওরীনকে গ্রেপ্তার দেখিয়ে তিন দিনের রিমান্ডে নেওয়া হয়েছে। রিমান্ডে নওরীন আদুরিকে নির্যাতনের কথা স্বীকার করেন। তবে নওরীন দাবি করেন, আদুরি কথামতো কাজ করতো না এবং সে চুরি করত। 
সহকারী কমিশনার কামাল আরও বলেন, আগামীকাল রোববার থেকে (ডিএমপি) উইমেন সাপোর্ট অ্যান্ড ইনভেস্টিগেশন বিভাগ মামলার তদন্ত করবে।
আজ ডিএমপি কমিশনার বেনজীর আহমেদ ওসিসিতে চিকিত্সাধীন আদুরিকে দেখতে যান। তিনি আদুরির সার্বিক খরচ বহনে ডিএমপির উইমেন সাপোর্ট ও ইনভেস্টিগেশন বিভাগকে নির্দেশ দেন। তিনি সাংবাদিকদের বলেন, ঘটনাটি মর্মান্তিক। এ ঘটনায় জড়িত মূল অপরাধীকে গ্রেপ্তার করা হয়েছে। নারী ও শিশু নির্যাতন আইনে দায়ের হওয়া মামলাটি প্রয়োজনে মন্ত্রণালয়ের অনুমতি নিয়ে দ্রুত বিচার আদালতে হস্তান্তর করা হবে।
