
মানবতাবিরোধী অপরাধের দায়ে সালাউদ্দিন কাদের চৌধুরীর মৃত্যুদণ্ডাদেশ বহাল থাকায় হতাশ, বিস্মিত, মর্মাহত ও সংক্ষুব্ধ তাঁর দল বিএনপি। দলটি মনে করে সালাউদ্দিন কাদের ন্যায় বিচার পাননি। অন্যায্যভাবে এ রায় দেওয়া হয়েছে। তিনি রাজনৈতিক প্রতিহিংসার শিকার। 
আজ বুধবার বিকেলে এ রায়ের প্রতিক্রিয়া জানাতে রাজধানীর নয়াপল্টনে দলের কেন্দ্রীয় কার্যালয়ে এক সংবাদ ব্রিফিংয়ের আয়োজন করা হয়। সেখানে দলের প্রতিক্রিয়া তুলে ধরেন বিএনপির মুখপাত্র আসাদুজ্জামান রিপন।
রিপন বলেন, ‘পৃথিবীর বহু দেশে অনেক দণ্ডাদেশের পর পর্যালোচনা এসেছে ভিকটিমদের প্রতি কার্যকর করা অনেক রায় ত্রুটিপূর্ণ ছিল। বাংলাদেশের ইতিহাসে সালাউদ্দিন কাদের চৌধুরীকে দেওয়া রায় যেন ভবিষ্যতে একটি জুডিশিয়াল কিলিং এর ঘটনা হিসেবে চিহ্নিত না হয়। সে জন্য প্রত্যাশা করব এ রায়ের রিভিউ চলাকালে ভবিষ্যতে ন্যায় বিচার থেকে যেন সালাউদ্দিন বঞ্চিত না হন।’
রিপন আরও বলেন, মানবতাবিরোধী বিচার নিয়ে শুরু থেকে বিএনপির অবস্থান স্পষ্ট। বিএনপি এ বিচারের পক্ষে। বিচার হতে হবে স্বচ্ছ, নিরপেক্ষ, রাজনৈতিক চাপমুক্ত পরিবেশে যাতে কেউ রাজনৈতিক প্রতিহিংসার শিকার না হন। কিন্তু রাজনৈতিক চাপ অব্যাহত ছিল অভিযোগ করে তিনি বলেন, ‘এতত্সত্ত্বেও আমরা লক্ষ্য করছি এই বিচার প্রক্রিয়াকে প্রভাবিত করা জন্য রাজনৈতিক চাপ অব্যাহত ছিল। তৎসত্ত্বেও আইনের শাসন ও বিচার বিভাগের প্রতি আমরা আস্থা রেখে এসেছি। সালাউদ্দিন কাদের চৌধুরী এ দেশের একজন জনপ্রিয় বিশিষ্ট রাজনীতিবিদ। তাঁকে ছয় বার জাতীয় সংসদে তাঁর নির্বাচনী এলাকায় প্রতিনিধিত্ব করার জন্য জনগণ ভোট দিয়ে নির্বাচিত করেছেন। তাঁর দীর্ঘ রাজনৈতিক জীবনে তিনি দেশ ও মানুষের কল্যাণে রাজনীতি করেছেন।’
বিএনপির মুখপাত্র বলেন, ‘১৯৭১ সালে মুক্তিযুদ্ধকালে মানবতাবিরোধী যেসব অভিযোগ তাঁর বিরুদ্ধে আনা হয়েছে তিনি তাঁর সংশ্লিষ্টতা সব সময় অস্বীকার করেছেন। এবং মুক্তিযুদ্ধকালে তিনি যে দেশে ছিলেন না তার উপযুক্ত প্রমাণাদি তিনি মাননীয় আদালতে উপস্থাপন করেছিলেন। ওই সময় দেশে তাঁর অনুপস্থিতির দাবির সপক্ষে তিনি দেশের কয়েকজন বিশিষ্ট নাগরিককে সাক্ষী মেনেছিলেন। কিন্তু বিষয়টি আমলে নেওয়া হয়নি। তৎসত্ত্বেও সালাউদ্দিন কাদের চৌধুরী অভিযুক্ত হওয়ায় আমরা বিস্মিত। তাঁর আইনজীবীদের মতো আমাদের দলও মনে করেন তিনি ন্যায় বিচার পাননি। অন্যায্যভাবে তাঁকে মৃত্যুদণ্ডাদেশ দেওয়া হয়েছে। আমরা এ রায়ে সংক্ষুব্ধ ও সত্যিই মর্মাহত। আমাদের দল মনে করে তিনি রাজনৈতিক প্রতিহিংসার শিকার হয়েছেন। তাঁর বিরুদ্ধে আনীত অভিযোগের বিচারে আইনি স্বচ্ছতার অভাব ও নানা ত্রুটি বিচ্যুতি রয়েছে।’
এ রায়ের প্রতিবাদে দলের পক্ষ থেকে কোনো কর্মসূচি আছে কি না জানতে চাইলে বলেন, এখনো রিভিউর সুযোগ আছে। তারা আশা করছেন রিভিউতে সালাউদ্দিন কাদের ন্যায় বিচার পাবেন।
দণ্ডাদেশ বহাল থাকায় দল থেকে সালাউদ্দিনকে বহিষ্কার করা হবে কি না জানতে চাইলে বলেন, এখন পর্যন্ত বিষয়টি বিচারাধীন। বিএনপি আশা করছে সব ধরনের রাজনৈতিক প্রভাব ও চাপমুক্ত হয়ে রিভিউর রায় দেওয়া হবে।
শেষ পর্যন্ত এ দণ্ডাদেশ বহাল থাকলে কী করা হবে জানতে চাইলে বলেন, দলের গঠনতন্ত্র অনুযায়ী সিদ্ধান্ত নেওয়া হবে।
