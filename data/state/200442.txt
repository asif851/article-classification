
নীলফামারীর ডিমলা উপজেলার পূর্ব ছাতনাই ইউনিয়নের মিয়াপাড়া গ্রামে গত সোমবার কালবৈশাখীতে দুই শতাধিক ঘর বিধ্বস্ত হয়েছে। ক্ষতিগ্রস্ত হয়েছে তিনটি বিদ্যালয়। এ সময় ঘর ও গাছচাপা পড়ে আহত হয়েছেন ২০ জন।মিয়াপাড়া গ্রামের জয়নুল হক জানান, রাত সাড়ে ১১টার দিকে ঝড় শুরু হয়। মাত্র দুই মিনিটে লন্ডভন্ড হয়ে যায় সবকিছু। এ সময় ক্ষতিগ্রস্ত হয় এলাকার ছাতনাই কলোনি উচ্চবিদ্যালয়, সীমান্ত শিশু নিকেতন, ছাতনাই কলোনি সরকারি প্রাথমিক বিদ্যালয়। অসংখ্য গাছপালা ভেঙে যায় ও উপড়ে পড়ে। পূর্ব ছাতনাই ইউনিয়ন পরিষদের চেয়ারম্যান আব্দুল লতিফ খান বলেন, ঝড়ে মিয়াপাড়া গ্রামের অন্তত ৭০ পরিবারের দুই শতাধিক কাঁচা ও আধা পাকা ঘর বিধ্বস্ত হয়েছে। ঝড়ে ক্ষতিগ্রস্ত হয়েছে তিনটি শিক্ষাপ্রতিষ্ঠান। এ ছাড়া কলোনি হাটে ৩০টি ছোট-বড় ব্যবসাপ্রতিষ্ঠানের ক্ষতি হয়েছে। গতকাল মঙ্গলবার দুপুরে উপজেলা পরিষদের চেয়ারম্যান তবিবুল ইসলাম ও উপজেলা নির্বাহী কর্মকর্তা রেজাউল করিম ওই গ্রাম পরিদর্শন করেছেন। উপজেলা নির্বাহী কর্মকর্তা রেজাউল করিম বলেন, ক্ষতিগ্রস্তদের তালিকা প্রস্তুতের কাজ চলছে। তাদের সরকারিভাবে সহায়তা দেওয়া হবে।
