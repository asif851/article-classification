
দিনাজপুরের ফুলবাড়ী উপজেলার আলোচিত কলেজছাত্রী সাবরিনা ইয়াসমিন ইভা হত্যা মামলার প্রধান আসামি সারোয়ার বাবুকে (২৪) গত বুধবার পুলিশ গ্রেপ্তার করেছে। পত্রিকায় সংবাদ প্রকাশের পর পুলিশ তাঁকে গ্রেপ্তার করে বলে জানা যায়।সারোয়ার বাবু উপজেলার পশ্চিম নারায়ণপুর ফতেপুর গ্রামের মোশারফ হোসেনের ছেলে।ফুলবাড়ী থানার ভারপ্রাপ্ত কর্মকর্তা (ওসি) এ বি এম রেজাউল ইসলাম জানান, বুধবার সন্ধ্যা সাড়ে ছয়টার দিকে উপজেলার বুড়াবাজার এলাকা থেকে সারোয়ার বাবুকে গ্রেপ্তার করা হয়েছে। তাঁর বিরুদ্ধে আদালতের গ্রেপ্তারি পরোয়ানা জারি রয়েছে। গতকাল বৃহস্পতিবার সকালে তাঁকে কারাগারে পাঠানো হয়েছে।পার্বতীপুরের খোলাহাটি স্কুল অ্যান্ড কলেজের একাদশ শ্রেণির ছাত্রী ও ফুলবাড়ী উপজেলার সুজাপুর গ্রামের বাসিন্দা অবসরপ্রাপ্ত সেনা কর্মকর্তা রেহানুজ্জামান রেহানের মেয়ে সাবরিনা ইয়াসমিন তার মেসে হত্যাকাণ্ডের শিকার হয়।
