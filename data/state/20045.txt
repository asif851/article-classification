
পাবনার বেড়া উপজেলার হাটুরিয়া-নাকালিয়া ইউনিয়ন আওয়ামী লীগের সাধারণ সম্পাদক মোকাদ্দেস আলী ওরফে মখলুকে সন্ত্রাসীরা কুপিয়ে হত্যা করেছে।
গতকাল রোববার রাত সাড়ে নয়টার দিকে হাটুরিয়া পূর্বপাড়া গ্রামে তাঁর বাড়ির সামনেই এ ঘটনা ঘটে। ঘটনার সঙ্গে জড়িত থাকার অভিযোগে দুজনকে গ্রেপ্তার করেছে পুলিশ।
পুলিশ ও এলাকাবাসী সূত্রে জানা যায়, মোকাদ্দেস বাজার থেকে বাড়ি ফিরছিলেন। রাত সাড়ে নয়টার দিকে বাড়ির কাছাকাছি পৌঁছামাত্র কয়েকজন সন্ত্রাসী ধারালো অস্ত্র দিয়ে তাঁকে এলোপাতাড়ি কোপায়। এ সময় তাঁর চিত্কারে এলাকাবাসী এগিয়ে এলে সন্ত্রাসীরা পালিয়ে যায়। গুরুতর অবস্থায় তাঁকে সিরাজগঞ্জের খাজা ইউনুস আলী মেডিকেল কলেজ হাসপাতালে নেওয়ার পথে তিনি মারা যান।
বেড়া মডেল থানার ভারপ্রাপ্ত কর্মকর্তা (ওসি) তোফাজ্জল হোসেন বলেন, পূর্বশত্রুতার জের ধরে এ ঘটনা ঘটে থাকতে পারে। এ ব্যাপারে মামলার প্রস্তুতি চলছে। জড়িত ব্যক্তিদের গ্রেপ্তারে পুলিশ সর্বাত্মক চেষ্টা চালাচ্ছে। এ ঘটনার সঙ্গে জড়িত থাকার অভিযোগে পুলিশ একই গ্রামের মানিক হোসেন (২৮) ও মাজেম মোল্লা (৫৫) নামের দুজনকে গ্রেপ্তার করেছে।
নিহত মোকাদ্দেস আলী আনোয়ারা কাদের বালিকা উচ্চবিদ্যালয়ের প্রধান শিক্ষক ছিলেন। গত বছরের ২৬ সেপ্টেম্বর সন্ত্রাসীরা তাঁকে লক্ষ্য করে গুলি ছুড়লে তিনি গুরুতর আহত হন। ওই বছরের ৭ অক্টোবর এলাকার শত শত মানুষ তাঁর ওপর হামলার প্রতিবাদে মানবন্ধন করেন।
হাটুরিয়া-নাকালিয়া ইউনিয়ন আওয়ামী লীগের সভাপতি নূর ইসলাম বলেন, ‘পূর্বশত্রুতার জেরে এ হত্যাকাণ্ড ঘটেছে বলে ধারণা করা যাচ্ছে। এর সঙ্গে রাজনৈতিক বা দলীয় কোন্দলের সম্পর্ক নেই বলেই ধারণা। গ্রেপ্তার হওয়া দুজনের রাজনৈতিক পরিচয় কী, তা তাঁদের না দেখে বলতে পারছি না।’
