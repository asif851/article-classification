
দেড় কেজি সোনা ও ৯২ কার্টন বিদেশি সিগারেটসহ এক যাত্রীকে আটক করেছে হজরত শাহজালাল আন্তর্জাতিক বিমানবন্দরের আর্মড পুলিশ ব্যাটালিয়নের (এপিবিএন) একটি দল। ফেনীর ছাগলনাইয়ার বাসিন্দা ওই যাত্রী আবদুল মান্নান (৩১) আজ সন্ধ্যা সাতটায় এমিরেটসের একটি ফ্লাইটে করে দুবাই থেকে ঢাকায় আসেন। 
এপিবিএনের সহকারী পুলিশ সুপার তানজিনা আক্তার প্রথম আলোকে বলেন, আবদুল মান্নান বিমানবন্দরের আনুষঙ্গিক কাজ শেষ করে ক্যানপি-২ দিয়ে বেরিয়ে যাচ্ছিলেন। গোপন খবরের ভিত্তিতে সেখানেই তাঁর মালামাল ও দেহ তল্লাশি করা হয়। তল্লাশিতে একটি ব্যাগের মধ্যে সিগারেটের কার্টনগুলো এবং একটি ট্যাংয়ের কৌটার ভেতর ১০টি সোনার বার ও কিছু স্বর্ণালঙ্কার পাওয়া যায়। সোনার বারের মোট ওজন ১১৬০ গ্রাম এবং স্বর্ণালংকারের ওজন ৩৪০ গ্রাম। সব মিলিয়ে সোনার দাম ৭৫ লাখ টাকার মতো। তবে সিগারেটের দাম জানা যায়নি। জিজ্ঞাসাবাদে আবদুল মান্নান জানিয়েছেন তিনি প্রায়ই দুবাই যাতায়াত করেন। বিয়ের জন্য তিনি দুবাই থেকে স্বর্ণগুলো এনেছেন। সোনাগুলোর দাম প্রায় ৭৫ লাখ টাকার মতো। এ ঘটনায় বিমানবন্দর থানায় একটি মামলা করা হয়েছে।
