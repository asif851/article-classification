
রাজধানীতে বাসচাপায় স্কুলছাত্রী তাসনিম আলম তিশা নিহত হওয়ার ঘটনার প্রতিবাদে তার স্কুল আজ বুধবার এক দিনের জন্য বন্ধ ঘোষণা করা হয়েছে। গতকাল মঙ্গলবার মিরপুরে কাজীপাড়ায় মায়ের হাত ধরে রাস্তা পার হওয়ার সময় নিহত হয় তিশা।
মিরপুর ১০ নম্বরের গার্লস আইডিয়াল ল্যাবরেটরি ইনস্টিটিউটে পঞ্চম শ্রেণিতে পড়ত তিশা। ওই প্রতিষ্ঠানের অধ্যক্ষ ওসমান গণি আজ সকালে প্রথম আলোকে বলেন, ‘বাসাচাপায় তিশা নিহত হওয়ার প্রতিবাদে আজ সব ক্লাস ও পরীক্ষা স্থগিত করা হয়েছে। এ ঘটনায় জড়িত বাসচালকের উপযুক্ত শাস্তি চাই আমরা।’
গতকাল বেলা দেড়টার দিকে মায়ের হাত ধরে রাস্তা পার হওয়ার সময় তিশাকে চাপা দেয় তেঁতুলিয়া পরিবহনের একটি বাস। জনতা বাসটি ঘিরে ফেলে ভাঙচুর করে আগুন ধরিয়ে দেয়। আটক করা হয় বাসের চালক আবদুর রহিমকে। পরে পুলিশ তাঁকে উদ্ধার করে। বাসচালকের বিরুদ্ধে মামলা করা হয়েছে।
