
জ্ঞাত আয় বহির্ভূত সম্পদ অর্জনের অভিযোগ যাচাই করতে ঝিনাইদহ-৩ (কোটচাঁদপুর-মহেশপুর) আসনের বিএনপির সাবেক সাংসদ শহীদুল ইসলাম ও তার স্ত্রীর সম্পদের হিসাব চেয়ে নোটিশ পাঠিয়েছে দুর্নীতি দমন কমিশন (দুদক)। সংস্থাটির একটি সূত্র আজ বুধবার প্রথম আলোকে নোটিশ পাঠানোর তথ্যের সত্যতা নিশ্চিত করেছে।সূত্র জানায়, দুদকের প্রাথমিক অনুসন্ধানে সাবেক ওই সাংসদের নামে-বেনামে অবৈধ সম্পদের খোঁজ পাওয়ায় ওই সম্পদবিবরণী নোটিশ পাঠিয়েছে সংস্থাটি। নোটিশে মো. শহীদুল ইসলাম, তার স্ত্রী ও নির্ভরশীল ব্যক্তিবর্গের অর্জিত যাবতীয় স্থাবর ও অস্থাবর সম্পদ, দায়দেনা এবং আয়ের উৎস ইত্যাদির বিস্তারিত বিবরণ নোটিশ পাওয়ার সাত কার্যদিবসের মধ্যে নির্ধারিত ছকে কমিশনের সচিব বরাবর দাখিলের নির্দেশ দেওয়া হয়েছে। ওই সময়ের মধ্যে সম্পদ বিবরণী দাখিল করতে ব্যর্থ হলে বা মিথ্যা তথ্য দিলে দুদক আইন অনুসারে ব্যবস্থা নেওয়ার কথাও নোটিশে উল্লেখ করা হয়েছে। দুদক আইন অনুযায়ী সাত কর্মদিবসের মধ্যে সম্পদ বিবরণী দিতে না পারলে আরও সাত দিনের সময় চাইতে পারবেন তিনি।রাজউকে মিথ্যা হলফনামা দিয়ে বনানীতে পাঁচ কাঠার একটি প্লট নেওয়ার অভিযোগে শহীদুল ইসলামের বিরুদ্ধে গত ১৮ নভেম্বর একটি মামলা অনুমোদন দেয় কমিশন। চলতি সপ্তাহেই ওই মামলাটি করা হবে বলে জানা গেছে।দুদকের অনুসন্ধান সূত্রে জানা গেছে, ২০০৫ সালে রাজউকে মিথ্যা হলফনামা দিয়ে বনানীতে পাঁচ কাঠার প্লট নেন শহীদুল ইসলাম। সেখানে তিনি আটতলা ভবন নির্মাণ করেন। অথচ ওই প্লট নেওয়ার আগে রাজধানীর মধ্য পাইকপাড়ায় তাঁর মালিকানাধীন নয়তলা ভবনের (নাজনিন গার্ডেন) কথা রাজউকে দেওয়া হলফনামায় গোপন করেন। দুদকের উপপরিচালক জাহাঙ্গীর হোসেনের অনুসন্ধানে এ অভিযোগের সত্যতা পাওয়া গেলে মামলার অনুমোদন দেয় কমিশন।
