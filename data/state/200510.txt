
বৈষম্যহীন একমুখী শিক্ষাব্যবস্থা প্রচলনসহ পাঁচ দফা দাবিতে প্রধানমন্ত্রীকে স্মারকলিপি দিয়েছে সম্মিলিত সামাজিক আন্দোলন। গতকাল বৃহস্পতিবার বিকেলে সংগঠনের ছয় সদস্যের একটি প্রতিনিধিদল প্রধানমন্ত্রীর কার্যালয়ে স্মারকলিপি দিয়ে আসেন।অন্য দাবিগুলো হলো প্রাথমিক ও মাধ্যমিক স্তরে অভিন্ন শিক্ষাক্রম ও পাঠ্যসূচি নিশ্চিত করা, কর্মমুখী শিক্ষা চালু করা, প্রতিটি শিক্ষাপ্রতিষ্ঠানে জাতীয় সংগীত গাওয়া ও জাতীয় পতাকা উত্তোলন বাধ্যতামূলক করা, সাম্প্রদায়িক ও জঙ্গি তৎপরতা কঠোর হাতে দমন করা। প্রতিনিধিদলে ছিলেন সম্মিলিত সামাজিক আন্দোলনের সভাপতি অজয় রায়, কেন্দ্রীয় কমিটির প্রেসিডিয়াম সদস্য নূর মোহাম্মদ তালুকদার, আবদুল মতিন ভূঁইয়া, আবদুল মোনায়েম নেহেরু, অধ্যাপক আজিজুর রহমান ও অসিত বরণ রায়।এর আগে সম্মিলিত সামাজিক আন্দোলনের নেতা-কর্মীরা ঢাকা বিশ্ববিদ্যালয়ের ছাত্র-শিক্ষক কেন্দ্রের সড়কদ্বীপে স্বোপার্জিত স্বাধীনতা চত্বরে ‘সাম্প্রদায়িকতা ও জঙ্গিবাদ রুখে দাঁড়াও’ স্লোগানে গণজমায়েত করেন। এ সময় নূর মোহাম্মদ তালুকদার বলেন, কওমি মাদ্রাসার চেয়ে আলিয়া মাদ্রাসা কিছুটা এগিয়ে রয়েছে। কিন্তু এই শিক্ষা বর্তমান সময়ের জন্য যথোপযুক্ত নয়। ফলে একমুখী শিক্ষার কোনো বিকল্প নেই।
