
সংবিধানের পঞ্চদশ সংশোধনী একদলীয় শাসন কায়েমের লক্ষ্যে উচ্চ পর্যায়ের ষড়যন্ত্রের ‘উলঙ্গ রূপ’ ছিল বলে অভিযোগ করেছেন বিএনপির যুগ্ম মহাসচিব রুহুল কবির রিজভী।আজ বৃহস্পতিবার সকালে নয়াপল্টনে বিএনপির কেন্দ্রীয় কার্যালয়ে আয়োজিত এক সংবাদ সম্মেলনে রিজভী এ অভিযোগ করেন।রিজভীর অভিযোগ, সংবিধানের পঞ্চদশ সংশোধনীর মাধ্যমে একদলীয় শাসনের দিকে যেতে সাহায্য করেছিলেন প্রধান বিচারপতি এ বি এম খায়রুল হক। এটি ছিল একদলীয় শাসন কায়েমের লক্ষ্যে উচ্চ পর্যায়ের ষড়যন্ত্রের উলঙ্গ রূপ। যেটি আবারও গত পরশু জনগণের কাছে স্পষ্টভাবে জানিয়ে দিয়েছেন বর্তমান প্রধান বিচারপতি এস কে সিনহা।বিএনপির এই যুগ্ম মহাসচিব দাবি করেন, ‘খায়রুল হক চিকিৎসার জন্য প্রধানমন্ত্রীর কাছ থেকে ১০ লাখ টাকা এবং আইন কমিশনের চেয়ারম্যান পদে চাকরির জন্য অবসরের পর রায় লিখেছেন ও তাতে সই করেছেন।’রিজভী আরও বলেন, ভোটারবিহীন সরকারের গদি সব সময় টলমান থাকে। যে কারণে তাঁরা মত প্রকাশের স্বাধীনতাকে বিপজ্জনক মনে করে। এ কারণে আওয়ামী লীগ এখন দমন পীড়নের মাধ্যমে ক্ষমতায় টিকে থাকতে চাইছে।
