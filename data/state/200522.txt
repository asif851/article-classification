
টাঙ্গাইলের সদর উপজেলার ফুটানি বাজার এলাকা ও দেলদুয়ার উপজেলার কৈজুরী গ্রামে দুই ব্যক্তির লাশ উদ্ধার করেছে পুলিশ। আজ বুধবার সকালে লাশ দুটি উদ্ধার করা হয়। ফুটানি বাজার এলাকায় উদ্ধার করা লাশ শহিদুল ইসলাম নামের এক ব্যক্তির। তিনি বিন্নাফৈর গ্রামের আঞ্জু মুন্সীর ছেলে। তিনি একজন আইনজীবীর সহকারী হিসেবে কাজ করতেন। কৈজুরী গ্রামে উদ্ধার করা লাশ হাবিব মিয়া নামের এক ব্যক্তির। তিনি টাঙ্গাইল পৌর এলাকার বাছরাকান্দি গ্রামের মহন ব্যাপারীর ছেলে। টাঙ্গাইল থানার ভারপ্রাপ্ত কর্মকর্তা (ওসি) গোলাম মোস্তফার তথ্যমতে, ফুটানি বাজার এলাকায় টাঙ্গাইল আইনজীবী সহকারী সমিতির কার্যনির্বাহী কমিটির সদস্য শহিদুলের লাশ পড়ে থাকতে দেখে স্থানীয় লোকজন থানায় খবর দেয়। সকাল আটটার দিকে ঘটনাস্থল থেকে লাশ উদ্ধার করে পুলিশ। লাশের শরীরের বিভিন্ন জায়গায় ধারালো অস্ত্রের কোপের চিহ্ন রয়েছে। প্রাথমিকভাবে ধারণা করা হচ্ছে, গতকাল রাতের কোনো একসময় শহিদুলকে হত্যা করা হতে পারে। ময়নাতদন্তের জন্য লাশ টাঙ্গাইল মেডিকেল কলেজ মর্গে পাঠানো হয়েছে। এ ঘটনায় এখনো কোনো মামলা হয়নি। দেলদুয়ার থানার ভারপ্রাপ্ত কর্মকর্তা (ওসি) চাঁন মিয়ার তথ্যমতে, সকাল সাতটার দিকে কৈজুরী গ্রাম থেকে হাবিবের গলাকাটা লাশ উদ্ধার করে পুলিশ। লাশের শরীরের বিভিন্ন স্থানে ধারালো অস্ত্রের আঘাতের চিহ্ন রয়েছে। ময়নাতদন্তের জন্য হাবিবের লাশ টাঙ্গাইল মেডিকেল কলেজ মর্গে পাঠানো হয়েছে। এ ঘটনায় এখনো কোনো মামলা হয়নি।
