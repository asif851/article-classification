
জাতীয় সমাজতান্ত্রিক দলকে (জাসদ) নিয়ে আওয়ামী লীগের সাধারণ সম্পাদক সৈয়দ আশরাফুল ইসলামের বক্তব্যের জবাবে তথ্যমন্ত্রী ও জাসদের একাংশের সভাপতি হাসানুল হক ইনু বলেছেন, এই সময়ে ১৪ দলের অভ্যন্তরে কাদা-ছোড়াছুড়ি করা উচিত নয়; এটা ইতিহাসচর্চারও সময় নয়। এটা জঙ্গিবাদ সম্পূর্ণরূপে ধ্বংস করার সময়, জনগণের নিরাপত্তা বিধান করার সময়।গতকাল বুধবার সচিবালয়ে এক অনুষ্ঠানের পর সাংবাদিকদের প্রশ্নের জবাবে জাসদের একাংশের সভাপতি এ কথা বলেন। সৈয়দ আশরাফের বক্তব্যকে অনভিপ্রেত ও দুঃখজনক বলে মন্তব্য করে তথ্যমন্ত্রী বলেন, জঙ্গিরা যেভাবে সাধারণ জনগণকে হত্যা করছে, সেটাই এখন গুরুত্বপূর্ণ সমস্যা। সাধারণ জনগণ ও দেশের নিরাপত্তা বিধানের জন্য দরকার সর্বাত্মক ঐক্যবদ্ধ প্রচেষ্টা। আর সে জন্য শেখ হাসিনার নেতৃত্বে ১৪ দল—মহাজোট একসঙ্গে কাজ করে যাচ্ছে।গত সোমবার ঢাকা বিশ্ববিদ্যালয়ে ছাত্রলীগের এক অনুষ্ঠানে আওয়ামী লীগের সাধারণ সম্পাদক সৈয়দ আশরাফ বলেন, জাসদ ও বৈজ্ঞানিক সমাজতন্ত্রের ধারক ও বাহকেরা শতভাগ ভণ্ড। সরকারকে জাসদের একজনকে মন্ত্রী করার জন্য প্রায়শ্চিত্ত করতে হবে। জাসদ বঙ্গবন্ধুকে হত্যার ক্ষেত্র তৈরি করেছিল বলেও অভিযোগ করেন তিনি। জাসদের একাংশের সভাপতি বলেন, বাহাত্তর থেকে পঁচাত্তরের প্রতিটি ঘটনা এখনো ইতিহাসের পাতায় লিপিবদ্ধ করা আছে। ইতিহাস ইতিহাসের মতোই বিশ্লেষণ করবে। তথ্যমন্ত্রী বলেন, পঁচাত্তরের বিয়োগান্ত ঘটনার পূর্বাপর সব ঘটনার গভীর বিশ্লেষণ করে আওয়ামী লীগ, জাসদ এবং প্রধানমন্ত্রী শেখ হাসিনা এই ঐক্যের সিদ্ধান্ত নিয়েছেন। জাসদও সেই ঐক্যের সিদ্ধান্ত নেয়।সৈয়দ আশরাফের মন্তব্যে ১৪ দলের ঐক্যে কোনো প্রভাব পড়বে না বলে মনে করেন ইনু। তিনি বলেন, জাসদ ও আওয়ামী লীগের ঐক্য রাজনৈতিক সিদ্ধান্ত। গভীর বিশ্লেষণ করে এ সিদ্ধান্ত নেওয়া হয়েছে। সুতরাং, এ ধরনের মন্তব্যে এই ঐক্য ও চলার পথ ক্ষতিগ্রস্ত হবে না।প্রধানমন্ত্রীর ১০ উদ্যোগ প্রচার কার্যক্রমের উদ্বোধন: অনুষ্ঠানে প্রধানমন্ত্রী শেখ হাসিনা প্রণীত ১০টি বিশেষ উদ্যোগের প্রচার কার্যক্রম উদ্বোধন করেন তথ্যমন্ত্রী। উদ্যোগগুলো হলো একটি বাড়ি একটি খামার প্রকল্প, ডিজিটাল বাংলাদেশ, নারীর ক্ষমতায়ন কার্যক্রমসমূহ, সবার জন্য বিদ্যুৎ, কমিউনিটি ক্লিনিক ও শিশু বিকাশ, আশ্রয়ণ প্রকল্প, সামাজিক নিরাপত্তা কর্মসূচি, শিক্ষা সহায়তা কার্যক্রম, বিনিয়োগ বিকাশ ও পরিবেশ সুরক্ষা। প্রধানমন্ত্রীর এ উদ্যোগগুলো জনগণকে জানাতে তৈরি করা ‘কনটেন্ট’গুলো প্রচারে সব মন্ত্রণালয়কে আহ্বান জানান।তথ্যসচিব মরতুজা আহমদের সঞ্চালনায় অনুষ্ঠানে আরও উপস্থিত ছিলেন প্রধানমন্ত্রীর মুখ্য সচিব মো. আবুল কালাম আজাদ, বাসসের প্রধান সম্পাদক আবুল কালাম আজাদ, প্রধান তথ্য কর্মকর্তা এ কে এম শামীম চৌধুরী, পিআইবির মহাপরিচালক শাহ আলমগীরসহ কয়েকটি মন্ত্রণালয়ের সচিব ও প্রতিনিধিরা।তথ্যসচিব বলেন, এসব ‘কনটেন্ট’ আরও ব্যাপকভাবে প্রচারের জন্য বেসরকারি আটটি টিভি চ্যানেলের সঙ্গে ঐকমত্য হয়েছেন। শিগগিরই অন্যান্য চ্যানেলের সঙ্গেও আলোচনা হবে।
