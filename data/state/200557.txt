
দেশের বাজারে সোনার দাম ভরিতে সর্বোচ্চ ১ হাজার ১৬৭ টাকা পর্যন্ত কমছে। সোনার নতুন দর আগামীকাল সোমবার থেকে সারা দেশে কার্যকর হবে।
বাংলাদেশ জুয়েলার্স সমিতি আজ রোববার সোনার দর কমানোর সিদ্ধান্তটি জানিয়েছে। চলতি বছর জানুয়ারি ও ফেব্রুয়ারি মাসে দুই দফা দর বৃদ্ধির পর এবারই প্রথম কমল। সর্বশেষ গত ৬ ফেব্রুয়ারি ভরিতে ১ হাজার ৪৫৮ টাকা দাম বাড়ায় জুয়েলার্স সমিতি।
নতুন দর অনুযায়ী, প্রতি ভরি (১১ দশমিক ৬৬৪ গ্রাম) ভালো মানের অর্থাৎ ২২ ক্যারেট সোনা ৪৫ হাজার ৮৯৮ টাকা, ২১ ক্যারেট ৪৩ হাজার ৮৫৭ টাকা এবং ১৮ ক্যারেট সোনা বিক্রি হবে ৩৮ হাজার ৬৬৭ টাকায়। আর সনাতন পদ্ধতির সোনার ভরি দাঁড়িয়েছে ২৪ হাজার ৮৪৫ টাকা।
আজ রোববার পর্যন্ত প্রতি ভরি ২২ ক্যারেট সোনা ৪৭ হাজার ৬৫ টাকা, ২১ ক্যারেট ৪৪ হাজার ৯৬৫ টাকা, ১৮ ক্যারেট ৩৯ হাজার ৪৮৩ টাকা এবং সনাতন পদ্ধতির সোনার ভরি ২৫ হাজার ৬৬১ টাকায় বিক্রি হচ্ছে। কাল থেকে ২২ ক্যারেটে ১ হাজার ১৬৭ টাকা, ২১ ক্যারেটে ১ হাজার ১০৮ টাকা, ১৮ ক্যারেটে এবং সনাতন পদ্ধতির সোনার ভরিতে ৮১৬ টাকা কমছে। এ ছাড়া রুপার দর কমছে ভরিতে ৫৮ টাকা।
জুয়েলারি ব্যবসায়ীরা জানান, প্রতি ভরি ২২ ক্যারেটে ৯১ দশমিক ৬ শতাংশ, ২১ ক্যারেটে ৮৭ দশমিক ৫ শতাংশ, ১৮ ক্যারেটে ৭৫ শতাংশ বিশুদ্ধ সোনা থাকে। সনাতন পদ্ধতির সোনা পুরোনো স্বর্ণালংকার গলিয়ে তৈরি করা হয়। এ ক্ষেত্রে কত শতাংশ বিশুদ্ধ সোনা মিলবে তার কোনো মানদণ্ড নেই। অলংকার তৈরিতে সোনার দরের সঙ্গে মজুরি ও মূল্য সংযোজন কর (মূসক) যোগ হবে।
