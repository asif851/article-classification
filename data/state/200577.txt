
কুমিল্লার লাকসামের নবাব ফয়েজুন্নেছা ও বদরুন্নেসা যুক্ত উচ্চবিদ্যালয়ে বহিরাগতদের হামলা এবং শিক্ষক ও ছাত্রীদের লাঞ্ছিত করার প্রতিবাদে গতকাল সোমবার শিক্ষক-শিক্ষার্থীরা ক্লাস বর্জন করেছে। খবর পেয়ে বিদ্যালয় পরিচালনা কমিটির সভাপতি, অভিভাবক সদস্য এবং স্থানীয় গণ্যমান্য ব্যক্তিরা বিদ্যালয়ে এসে ঘটনার সুষুম বিচারের আশ্বাস দিলে শিক্ষক-শিক্ষার্থীরা ক্লাসে ফিরে যায়।প্রত্যক্ষদর্শী সূত্রে জানা গেছে, দুপুর পৌনে ১২টার দিকে বিদ্যালয় পরিচালনা কমিটির সভাপতি তাজুল ইসলামের সভাপতিত্বে বিদ্যালয়ের প্রধান শিক্ষকের কক্ষে এক বৈঠক হয়। বৈঠকে ঘটনার সঙ্গে জড়িত ব্যক্তি ও তাদের অভিভাবকেরা অপরাধ স্বীকার করে শিক্ষকদের কাছে প্রকাশ্য ক্ষমা চান। এ ছাড়া ঘটনায় জড়িত ব্যক্তিদের কঠোরভাবে সতর্ক করে ৫০ হাজার টাকা মুচলেকা ধার্য করা হয়। বিদ্যালয় সূত্রে জানা যায়, ওই বিদ্যালয়ের মাকছুদ আলী নামের এক শিক্ষার্থী ২০১৩ সালের এসএসসি পরীক্ষায় গণিত ও পদার্থবিজ্ঞান বিষয়ে অকৃতকার্য হয়। এ বছর পুনরায় ওই দুই বিষয়ে পরীক্ষায় অংশ নেয়। কিন্তু নির্দিষ্ট সময়ে পদার্থবিজ্ঞান বিষয়ে ব্যবহারিক পরীক্ষায় অংশ নেয়নি। গত সপ্তাহে ওই পরীক্ষার্থী হঠাৎ বিদ্যালয়ে এসে ব্যবহারিক পরীক্ষা নিতে প্রধান শিক্ষককে চাপ দেয়।
