
একাত্তরে মানবতাবিরোধী অপরাধীদের বিচারে পুরোনো হাইকোর্ট ভবনে স্থাপিত আন্তর্জাতিক অপরাধ ট্রাইব্যুনাল সরিয়ে নিতে আবারও আইন মন্ত্রণালয়ে চিঠি দিয়েছেন সুপ্রিম কোর্ট।
আইনমন্ত্রী আনিসুল হক আজ সোমবার সচিবালয়ে এ তথ্য জানিয়েছেন। তবে তিনি বলেছেন, ট্রাইব্যুনাল সরানোর সিদ্ধান্ত পুনর্বিবেচনার জন্য আবারও সুপ্রিম কোর্টে চিঠি পাঠাবেন। তার কারণ হচ্ছে, জনগণের ইচ্ছা আন্তর্জাতিক অপরাধ ট্রাইব্যুনাল এখানেই থাকুক ও ট্রাইব্যুনালের কাজ শেষ হওয়ার পর এটা একটা জাদুঘর হোক। জনগণের এই ইচ্ছাকে কী করে বাস্তবে রূপ দেওয়া যায়, সে চেষ্টাই করা হবে। মন্ত্রণালয়ের সংবাদ বিজ্ঞপ্তিতে এ কথা জানানো হয়। গত ৪ ডিসেম্বর সুপ্রিম কোর্ট থেকে মন্ত্রণালয়ে এই চিঠি দেওয়া হয়।
এর আগে গত ১৮ আগস্ট এই ট্রাইব্যুনাল স্থানান্তর করে সুপ্রিম কোর্টের অনুকূলে পুরোনো হাইকোর্ট ভবনের দখল গত ৩১ অক্টোবরের মধ্যে হস্তান্তর করতে সুপ্রিম কোর্টের হাইকোর্ট বিভাগ থেকে আইন মন্ত্রণালয়কে চিঠি দেওয়া হয়েছিল। পরে সুপ্রিম কোর্টের এ সিদ্ধান্ত পুনর্বিবেচনার জন্য আইন মন্ত্রণালয় গত ৩০ অক্টোবর সুপ্রিম কোর্টে চিঠি দেয়। আইন মন্ত্রণালয়ের ওই চিঠিতে এ বিষয়ে বিস্তারিত প্রেক্ষাপট তুলে ধরে বলা হয়, এটি সরানো হলে জনমনে ক্ষোভের সৃষ্টি হবে এবং দেশের সঠিক উন্নয়নের ধারাবাহিকতার ক্ষেত্রে এ স্থানান্তর প্রতিবন্ধকতা সৃষ্টি করবে। তাই যুদ্ধাপরাধীদের বিচারকাজ বন্ধ করে পুরোনো হাইকোর্ট ভবনটির দখল সুপ্রিম কোর্টের অনুকূলে হস্তান্তর করা হলে তা বর্তমান প্রেক্ষাপটে সর্বজনগ্রাহ্য হবে না এবং বাংলাদেশ সুপ্রিম কোর্ট দেশবাসীর কাছে প্রশ্নবিদ্ধ হবে।
আইনমন্ত্রী আনিসুল হক আজ আরও বলেছেন, যুদ্ধাপরাধীদের সম্পদ বাজেয়াপ্তের বিষয়ে আইন করা হবে।  অধস্তন আদালতের শৃঙ্খলা ও আচরণ বিধিমালার খসড়া গেজেটে প্রকাশের বিষয়ে আইনমন্ত্রী বলেছেন, এ বিষয়ে রাষ্ট্রপতি যে সিদ্ধান্ত দিয়েছেন, তা সুপ্রিম কোর্টকে জানানো হয়েছে। রাষ্ট্রপতির মতামতের পর আইনমন্ত্রী হিসেবে এ বিষয়ে বক্তব্য দেওয়ার এখতিয়ার তাঁর নেই।
উল্লেখ্য, গত রোববার অধস্তন আদালতের বিচারকদের চাকরির শৃঙ্খলা ও আচরণসংক্রান্ত বিধিমালার খসড়া গেজেট প্রকাশের প্রয়োজন নেই বলে সিদ্ধান্ত দেন রাষ্ট্রপতি।
