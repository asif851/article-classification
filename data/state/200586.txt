
গাজীপুরের কালিয়াকৈর উপজেলার মৌচাক নূরবাগ এলাকায় আজ বুধবার রাতের নাস্তা (টিফিন) খেয়ে একটি পোশাক কারখানার দুই শতাধিক শ্রমিক অসুস্থ হয়ে পড়েছে। খাবারের বিষক্রিয়ায় এ ঘটনা ঘটেছে বলে জানা গেছে।
কারখানার কর্তৃপক্ষ ও শ্রমিকেরা জানান, ঢাকা-টাঙ্গাইল মহাসড়কের পাশে গাজীপুরের কালিয়াকৈর উপজেলার মৌচাক নুরবাগ এলাকার পূর্বানী গ্রুপের করিম টেক্সটাইলের শ্রমিকদের সন্ধ্যা সাড়ে সাতটার দিকে নাস্তা দেওয়া হয়। নাস্তার মধ্যে ছিল একটি পেটিস ও একটি ডিম। নাস্তা খেয়ে শ্রমিকেরা আবার কাজে যোগ দেন। কাজে যোগ দেওয়ার পর রাত সাড়ে আটটার দিকে কয়েকজন শ্রমিক বমি করেন। এই সময়ে বেশ কয়েকজন শ্রমিক মাটিতে লুটিয়ে পড়েন। কিছুক্ষণের মধ্যে প্রায় দুই শতাধিক শ্রমিক অসুস্থ হয়ে পড়েন। পরে কারখানা কর্তৃপক্ষ অসুস্থ শ্রমিকদের দ্রুত গাজীপুর সদর হাসাপাতাল, কোনাবাড়ী, মৌচাকসহ আশপাশের কয়েকটি ক্লিনিকে ভর্তি করেন। তবে হাসপাতালে মোট কতজনকে ভর্তি করা হয়েছে তা জানা সম্ভব হয়নি।কারখানার শ্রমিক আলতাফ হোসেন কর্তৃপক্ষ প্রায়ই এমন বাজে খাবার দেয় বলে অভিযোগ করেন। সেগুলো খেয়ে পেটে ব্যাথাসহ বিভিন্ন সমস্যা দেখা দেয়। তবে আজকের খাবার থেকে দুর্গদ্ধ বের হচ্ছিল বলেও তিনি দাবি করেন।গাজীপুর সদর হাসপাতালের আবাসিক চিকিত্সক তপন কান্তি সরকার জানান, খাবার দীর্ঘ সময় প্যাকেটজাত করে রাখায় খাদ্যে বিষক্রিয়ার সৃষ্টি হয়।পুর্বানী গ্রুপের মহাব্যবস্থাপক আরিফুল ইসলাম বলেন, কারখানার খাবার বাহিরের ঠিকাদারের মাধ্যমে আনা হয়। খাবারে বিষক্রিয়ার জন্য তাদের বিরুদ্ধে ব্যবস্থা নেওয়া হবে। এছাড়া অসুস্থ শ্রমিকদের চিকিত্সার ব্যবস্থা কারখানা কর্তৃপক্ষ করছে।মৌচাক পুলিশ ফাঁড়ির উপপরিদর্শক (এসআই) সৈয়দ আজহারুল ইসলাম বলেন, নষ্ঠ হয়ে যাওয়ার খাবার খেয়ে কারখানার প্রায় দেড়শ শ্রমিক অসুস্থ হয়ে পড়েছেন। তাদের চিকিত্সার জন্য স্থানীয় হাসপাতালে ভর্তি করা হয়েছে।
