
বিএনপিকে রাজনীতি করতে না দেওয়ার অভিযোগ সঠিক নয়, আসলে তাদের রাজনীতি করার সাহসই নেই—এমনটাই দাবি করলেন সড়ক পরিবহন ও সেতুমন্ত্রী ওবায়দুল কাদের।আজ বুধবার দুপুরে নারায়ণগঞ্জের সিদ্ধিরগঞ্জের সাইনবোর্ড এলাকায় অতিরিক্ত বাস ভাড়া আদায় প্রতিরোধে বাংলাদেশ সড়ক পরিবহন কর্তৃপক্ষ (বিআরটিএ) ভ্রাম্যমাণ আদালত পরিচালনা করেন। সেই কার্যক্রম পরিদর্শন শেষে সাংবাদিকদের মন্ত্রী এ কথা বলেন।গতকাল মঙ্গলবার এক সংবাদ সম্মেলনে সরকারের উদ্দেশে বিএনপির নেতা নজরুল ইসলাম খান প্রশ্ন ছোড়েন, দেশে অন্য কাউকে রাজনীতি করতে দেবেন না?জবাবে ওবায়দুল কাদের বলেন, ‘আসলে বিএনপির যে সংকট, সেই সংকট সাহসের সংকট। রাজনীতি করতে হলে, বিরোধী রাজনীতি করতে হলে, সাহস লাগে। সেই সাহসটা প্রদর্শন করতে তারা ব্যর্থ। বিএনপির বিরোধী দলের রাজনীতিতে যে সাহসী ভূমিকা রাখার কথা, সেই সাহস তাদের নেই। তারা ভয়কে জয় করতে পারে না।’এত বড় একটা বিরোধী দলের অবস্থা দেশের ভাঙা সড়কের মতো বেহাল উল্লেখ করে সেতুমন্ত্রী বলেন, তারা ৫০০ লোকের একটি মিছিল বের করতে পারে না। তারা আন্দোলন বলতে যদি মনে করে পেট্রল বোমা ও ককটেল দিয়ে করতে হবে, সে আন্দোলন তো আন্দোলন না। পেট্রল বোমা ও ককটেল ছেড়ে নিয়মতান্ত্রিক আন্দোলন করলে, মিছিল মিটিং করলে, অবশ্যই তাদের স্পেস দেওয়া হবে।
গণপরিবহনে অতিরিক্ত বাস ভাড়া নেওয়া প্রসঙ্গে সড়ক পরিবহনমন্ত্রী বলেন, সরকার নির্ধারিত ভাড়ার চেয়ে বেশি নেওয়া হলে পরিবহন শ্রমিক ও মালিকের বিরুদ্ধে ব্যবস্থা নেওয়া হবে। বিআরটিএর দুর্নীতি সম্পর্কে তিনি বলেন, সর্ষের মধ্যেও ভূত আছে। দুর্নীতিবাজ কর্মকর্তাদের যেখানেই বদলি করা হয়, সেখানেই তাঁরা দুর্নীতিতে জড়িয়ে পড়েন।
এর আগে মন্ত্রী ঢাকা-নারায়ণগঞ্জ সড়কপথে চলাচলকারী বিভিন্ন গণপরিবহনে উঠে যাত্রী ও চালকদের সঙ্গে কথা বলেন। এ সময় তাঁর সঙ্গে ছিলেন অতিরিক্ত জেলা ম্যাজিস্ট্রেট মিজানুর রহমান ভূঁইয়া, অতিরিক্ত পুলিশ সুপার মহিবুর রহমান, বিআরটিএর উপপরিচালক আব্দুল কুদ্দুস প্রমুখ।
অারও পড়ুন :
http://www.prothom-alo.com/bangladesh/article/647740/
