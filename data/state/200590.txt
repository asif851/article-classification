
ঠাকুরগাঁওয়ের রানীশংকৈলে তিন বছরের শিশুসন্তানকে বিষ খাইয়ে এক মা গলায় ফাঁস দিয়ে আত্মহত্যা করেছেন বলে অভিযোগ পাওয়া গেছে। আজ রোববার দুপুরে উপজেলার সহদোর গ্রামে এ ঘটনা ঘটে।
ওই মায়ের নাম কোহিনুর আক্তার (২২)। তিনি ওই গ্রামের মো. মানিকের স্ত্রী।
রানীশংকৈল স্বাস্থ্য কমপ্লেক্সের আবাসিক চিকিৎসক মো. ফিরোজ আলম জানান, আজ দুপুরে আশঙ্কাজনক অবস্থায় কীটনাশক পানে অসুস্থ এক শিশুকে হাসপাতালে আনা হয়। দায়িত্বে থাকা চিকিৎসক শিশুটির স্বাস্থ্য পরীক্ষা করে উন্নত চিকিৎসার জন্য দিনাজপুরের এম আবদুর রহিম মেডিকেল কলেজ হাসপাতালে পাঠিয়ে দেন।
এলাকাবাসী ও পুলিশ সূত্রে জানা গেছে, দীর্ঘদিন ধরে মানিক ও কোহিনুরের মধ্যে দাম্পত্য কলহ চলে আসছিল। ওই বিরোধের জের ধরে আজ দুপুর সাড়ে ১২টার দিকে কোহিনুর তাঁর তিন বছরের মেয়ে মাহিকে বিষ খাইয়ে পরে গলায় ফাঁস দিয়ে আত্মহত্যা করেন। এ সময় বাড়িতে অন্য কেউ ছিল না। পরে প্রতিবেশীরা শিশুটিকে উদ্ধার করে রানীশংকৈল উপজেলা স্বাস্থ্য কমপ্লেক্সে নিয়ে যান। খবর পেয়ে পুলিশ ঘটনাস্থল থেকে কোহিনুরের লাশ উদ্ধার করে।
কোহিনুরের স্বামী মো. মানিক বলেন, ‘আত্মহত্যা করার মতো কোনো কারণ ঘটেনি। আমি ঘটনার সময় বাইরে ছিলাম।’ রানীশংকৈল থানার উপপরিদর্শক (এসআই) আবু তালেব জানান, ঘটনাটি খতিয়ে দেখা হচ্ছে।
