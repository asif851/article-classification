
সাড়ে চার ঘণ্টা বন্ধ রাখার পর রাজশাহী সিটি করপোরেশন কার্যালয়ের প্রধান ফটক খুলে দিয়েছেন কর্মচারীরা। বেতন বৃদ্ধিসহ ১১ দফা দাবিতে আজ রোববার সকাল থেকে ফটক বন্ধ করে আন্দোলন করেন দৈনিক মজুরিভিত্তিক কর্মচারীরা।
দুপুর সাড়ে ১২টা পর্যন্ত আন্দোলন চলে। এ সময় কর্মচারীরা ফটকে ব্যানার টাঙিয়ে স্লোগান দেন। প্রধান ফটক বন্ধ করে রাখায় পকেট গেট দিয়ে কর্মকর্তা-কর্মচারীরা ভেতরে ঢোকেন। এ সময় সিটি করপোরেশন কার্যালয়ের ভেতরে কোনো গাড়ি ঢুকতে পারেনি।
বিশৃঙ্খল পরিস্থিতির আশঙ্কায় পুলিশ মোতায়েন করেছে কর্তৃপক্ষ। দুপুর সাড়ে ১২টার পর কর্মচারীরা ফটক খুলে দেন। তাঁরা কাউন্সিলরদের সঙ্গে আলোচনায় বসেছেন বলে জানা গেছে। আন্দোলন চলাকালে কার্যালয়ে মেয়র আসেননি।
বোয়ালিয়া থানার উপপরিদর্শক (এসআই) মতিউর রহমান জানান, সকাল নয়টার আগে থেকেই তাঁরা বিক্ষোভস্থলে অবস্থান নিয়েছেন। কোনো বিশৃঙ্খল পরিস্থিতি সৃষ্টি হয়নি।
