
দেশে বিচারবহির্ভূত হত্যা, পেট্রলবোমা হামলাসহ সব নাশকতা ও মানবাধিকার লঙ্ঘনের ঘটনা জাতিসংঘের অধীনে আন্তর্জাতিক তদন্তের আহ্বান জানিয়েছে বিএনপির নেতৃত্বাধীন ২০-দলীয় জোট। আজ রোববার জোটের পক্ষে বিএনপির যুগ্ম মহাসচিব সালাহ উদ্দিন আহমেদ এক বিবৃতিতে এই আহ্বান জানান।বিবৃতিতে দাবি করা হয়, বিএনপি জোট শান্তিপূর্ণভাবে কর্মসূচি পালনের আহ্বান জানিয়ে আসছে। সরকারই আন্দোলনকে কলুষিত করে সন্ত্রাসী ও জঙ্গি কর্মকাণ্ড হিসেবে রূপ দেওয়ার কুৎসিত অপচেষ্টা অব্যাহত রেখেছে। দমন-পীড়নের নোংরা অজুহাত সৃষ্টির কুমানসেই সরকারি সন্ত্রাসীরা পেট্রলবোমাসহ সব নাশকতা চালিয়ে আন্দোলনকারীদের ওপর দায় চাপানোর অপচেষ্টা চালিয়ে যাচ্ছে। ২০-দলীয় জোটের অসংখ্য নেতা-কর্মীকে বাসা থেকে গ্রেপ্তার করে পেট্রলবোমাবাজ সাজানো হচ্ছে। নিয়ন্ত্রিত বিচারব্যবস্থায় জঘন্য কায়দায় স্বীকারোক্তি আদায় করা হচ্ছে।
