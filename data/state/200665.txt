
রাজধানীর দক্ষিণখান এলাকা থেকে ফাতেমা আক্তার (৩০) নামের এক নারীর লাশ পাওয়া গেছে। তিনি গত রোববার থেকে নিখোঁজ ছিলেন। ফাতেমার পরিবার ও পুলিশের ধারণা, ওই নারীকে হত্যা করা হয়ে থাকতে পারে।
গতকাল বুধবার রাত আটটার দিকে আশিয়ান সিটির খালি জায়গা থেকে ওই নারীর লাশ উদ্ধার করে দক্ষিণখান থানার পুলিশ। এ ঘটনায় অজ্ঞাত একজনকে আসামি করে মামলা করেছেন ফাতেমার ভাই সাইফুল ইসলাম।
প্রথম আলোর কাছে সাইফুল অভিযোগ করেন, কয়েক বছর আগে স্বামীর সঙ্গে ফাতেমার ছাড়াছাড়ি হয়ে যায়। এরপর দক্ষিণখান এলাকার তৈরি পোশাকের লেবেল কারখানায় তিনি চাকরি করতেন। একই এলাকায় ভাড়া থাকতেন ফাতেমা। রোববার বোনের সঙ্গে সাইফুলের দেখা হয়। এরপর থেকে ফাতেমা নিখোঁজ ছিলেন। পুলিশের কাছ থেকে খবর পেয়ে সাইফুল গতকাল রাতে বোনের লাশ শনাক্ত করেন। সাইফুলের অভিযোগ, তাঁর বোনকে হত্যা করা হয়েছে।
দক্ষিণখান থানার উপপরিদর্শক (এসআই) জহির রায়হান বলেন, প্রাথমিকভাবে ঘটনাটিকে হত্যাকাণ্ড বলে মনে হচ্ছে। দুই থেকে তিন দিন আগে এ ঘটনা ঘটে থাকতে পারে। এ কারণে ফাতেমার লাশ ফুলে ও পচে গেছে। ময়নাতদন্তের জন্য তাঁর লাশ ঢাকা মেডিকেল কলেজ হাসপাতালে আনা হয়েছে। ময়নাতদন্তের প্রতিবেদন পাওয়া গেলে ওই নারীর মৃত্যুর কারণ জানা যাবে।
