
একদল তরুণ, হাতে রং-তুলি আর বাংলা একাডেমি থেকে প্রকাশিত ব্যবহারিক বানান অভিধান। রাস্তায় হাঁটতে হাঁটতে যেখানেই তাঁদের চোখে ভুল বানান ধরা পড়ছে, সেসব মুছে দিয়ে শুদ্ধ করে লিখে দিচ্ছেন। গতকাল শনিবার দিনভর এভাবেই বানান শুদ্ধি অভিযান চালিয়েছেন এসব তরুণ। এর উদ্যোক্তা সিলেটের বিভিন্ন বিশ্ববিদ্যালয়ের শিক্ষার্থীদের উদ্যোগে প্রতিষ্ঠিত স্থিরচিত্র ও চলচ্চিত্রবিষয়ক সংগঠন ‘কাকতাড়ুয়া’।গতকাল সকাল ১০টায় নগরের আম্বরখানা এলাকা থেকে বানান শুদ্ধির এ কার্যক্রম শুরু হয়। নগরের সুবিদবাজার এলাকা পর্যন্ত তা চলে বেলা দুইটা পর্যন্ত। এ সময়ের মধ্যে ৪১টি ব্যবসাপ্রতিষ্ঠান, শিক্ষাপ্রতিষ্ঠান এবং বেসরকারি বিভিন্ন প্রতিষ্ঠানের সাইনবোর্ডের ভুল বানান শুদ্ধ করা হয়। সংগঠনটির শিল্প ও নকশা সম্পাদক সমীর মিত্র জানান, ২০১৪ সালের আন্তর্জাতিক মাতৃভাষা দিবস থেকে তাঁদের বানান শুদ্ধ কার্যক্রম শুরু হয়েছিল। এরপর ধারাবাহিকভাবে তাঁরা নিজেদের উদ্যোগে এমন কার্যক্রম চালিয়ে আসছেন। এ পর্যন্ত তাঁরা সিলেট নগরের ১৭৮টি প্রতিষ্ঠানের ভুল বানান সংশোধন করে দিয়েছেন। ভবিষ্যতেও তাঁদের এমন কার্যক্রম অব্যাহত থাকবে বলে তিনি জানিয়েছেন। গতকাল বানান শুদ্ধিকরণ অভিযানে নেতৃত্ব দেন সংগঠনের সভাপতি খলিলুর রহমান। এ সময় সংগঠনের সদস্য তানভীর চৌধুরী, নিশাত তানজুম, নয়ন শুভ, মিথুন শাকিল, লুৎফুন নাহার প্রমুখ উপস্থিত ছিলেন।
