
ঢাকা উত্তর সিটি করপোরেশন উপনির্বাচনে মনোনয়ন ফরম জমা দিয়েছেন বিএনপির নির্বাহী কমিটির সদস্য তাবিথ আউয়াল। আজ সোমবার সকাল সাড়ে ১০টার দিকে নয়াপল্টনে বিএনপির কেন্দ্রীয় কার্যালয়ে দলের জ্যেষ্ঠ যুগ্ম মহাসচিব রুহুল কবির রিজভীর কাছে তিনি মনোনয়ন ফরম জমা দেন।
মনোনয়ন ফরম জমা দেওয়ার সময় তাবিথ আউয়াল ২৫ হাজার টাকা জামানত দেন। সাংবাদিকদের বলেন, ‘এর আগের সিটি করপোরেশন নির্বাচনে ২০–দলীয় জোট আমাকে সমর্থন দিয়েছিল। সেবার ব্যাপক সাড়া পেয়েছিলাম। জনমতও ভালো তৈরি হয়েছিল। তবে ওই নির্বাচনটা আশানুরূপ হয়নি। প্রত্যাশা অনুযায়ী হয়নি।’
তাবিথ আরও বলেন, ‘যে জনমত ইতিমধ্যে তৈরি হয়েছে, যারা ভোটাধিকার হারিয়েছে, তারা এবার আশাবাদী। তারা আমাকে ভোট দিয়ে নির্বাচিত করবে।’ তিনি আরও বলেন, ‘মনোনয়ন জমা দিলাম। এই যাত্রাতে আমি একটু অগ্রগামী হলাম। আমি গর্বিত, কারণ দল এমন একটা প্রক্রিয়ার মাধ্যমে মনোনয়ন দিতে যাচ্ছে, যেখানে নবীন ও প্রবীণদের জন্য একই রকমের সহযোগিতার জায়গা রয়েছে।’
রাতে মনোনয়ন বোর্ডের সভা হবে বলে জানান তাবিথ। জাতীয়তাবাদী দল তাঁকে মনোনয়ন দিয়ে আগামী নির্বাচনে অংশ নেওয়ার সুযোগ দেবেন বলে আশা প্রকাশ করেন। মনোনয়ন পেলে প্রচার শুরু করবেন বলেও জানান।
বিএনপি নেতা ইসতিয়াক আজিজ, মুনির হোসেন, তাইফুল ইসলাম, বেলাল আহমেদ প্রমুখ এ সময় উপস্থিত ছিলেন।
 
