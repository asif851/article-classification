
ঢাকা বিশ্ববিদ্যালয় এলাকায় বর্ষবরণ উৎসবে যৌন নিপীড়নের ঘটনায় কয়েকজনকে আটক করা হয়েছে—জাতীয় সংসদে স্বরাষ্ট্র প্রতিমন্ত্রী আসাদুজ্জামান খান কামালের এই বক্তব্যের সত্যতা নিয়ে বিভ্রান্তির সৃষ্টি হয়েছে।স্বরাষ্ট্র প্রতিমন্ত্রীর বক্তব্যের পর ঘটনার তদন্তসংশ্লিষ্ট ঢাকা মহানগর গোয়েন্দা পুলিশের কর্মকর্তারা জানান, এ ঘটনায় কাউকেই আটক করা হয়নি। শুধু শনাক্ত করা হয়েছে।তবে স্বরাষ্ট্র প্রতিমন্ত্রী প্রথম আলোর কাছে দাবি করেছেন, ঘটনার দিন যে কয়েকজকে ধরা হয়েছিল তিনি তাঁদের কথাই সংসদে বলেছেন।স্বতন্ত্র সাংসদ তাহজীব আলম সিদ্দিকীর এক সম্পূরক প্রশ্নের জবাবে আজ সোমবার সংসদে স্বরাষ্ট্র প্রতিমন্ত্রী বলেন, ‘বিষয়টি অত্যন্ত দুঃখজনক। অপরাধীদের চিহ্নিত করতে আইজি (পুলিশের মহাপরিদর্শক) সাহেব পুরস্কার ঘোষণা করেছেন। সবাইকে চিহ্নিত করা হয়েছে। কয়েকজনকে ধরেছি এবং আইনের কাছে পৌঁছে দিয়েছি।। দুই-একজন বাকি আছে। তাদেরও ধরব।’
তবে ঘটনার তদন্তসংশ্লিষ্ট ঢাকা মহানগর গোয়েন্দা পুলিশের কর্মকর্তারা জানান, এ ঘটনায় কাউকেই আটক করা হয়নি। শুধু শনাক্ত করা হয়েছে।পুলিশের এই বক্তব্য ও সংসদে দেওয়া বক্তব্যের বিষয়ে জানতে আজ সন্ধ্যা ছয়টার দিকে যোগাযোগ করা হলে স্বরাষ্ট্র প্রতিমন্ত্রী বলেন, ‘যৌন নিপীড়নের ঘটনার দিন যে কয়েকজনকে ধরা হয়েছিল, আমি সেই বিষয়টিই সংসদে বলতে চেয়েছি। ওই দিন সন্দেহভাজন কয়েকজনকে ধরে জিজ্ঞাসাবাদ করে তথ্য প্রমাণ না পাওয়ায় তাদের ছেড়ে দেওয়া হয়। এখন যাদের চিহ্নিত করা হয়েছে, তাদের গ্রেপ্তার করার প্রক্রিয়া চলছে।’গত ১৪ এপ্রিল পহেলা বৈশাখের উৎসবে ঢাকা বিশ্ববিদ্যালয়ের টিএসসি সংলগ্ন সোহরাওয়ার্দী উদ্যানের ফটকে কয়েকজন নারী যৌন নিপীড়নের শিকার হন বলে অভিযোগ উঠে। এতে বাধা দিতে গিয়ে আহত হন ঢাকা বিশ্ববিদ্যালয়ের ছাত্র ইউনিয়নের সভাপতি লিটন নন্দীসহ কয়েকজন। ঘটনার সময় চারজনকে পুলিশ ধরে আবার ছেড়ে বলেও অভিযোগ উঠে। এ সব ঘটনা গণমাধ্যমে প্রকাশিত হওয়ার পর দেশজুড়ে আলোচনা-সমালোচনার ঝড় উঠে। ঘটনার পর থেকে পরবর্তী এক মাসেও কাউকে গ্রেপ্তার করতে না পেরে ছবি ও সিসি ক্যামেরার ফুটেজ দেখে চিহ্নিত আটজনের পরিচয় শনাক্তের জন্য গত ১৭ মে এক লাখ টাকা পুরস্কার ঘোষণা করা হয়। তবে পুরস্কার ঘোষণার পর এ ব্যাপারে কোনো সুস্পষ্ট তথ্য পাওয়া যায়নি।আরও পড়ুন:বৈশাখে নারী নির্যাতনের ঘটনায় কয়েকজন আটক: স্বরাষ্ট্র প্রতিমন্ত্রী
