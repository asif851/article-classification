
বেসরকারি টেলিভিশন এস এ টিভির মালিক ও এক সাংবাদিকের বিরুদ্ধে ঢাকার আদালতে ৫০০ কোটি টাকার মানহানির মামলা হয়েছে। নবনিযুক্ত প্রধান নির্বাচন কমিশনার (সিইসি) ও নির্বাচন কমিশনারদের ‘গোপাল’ আখ্যায়িত করার অভিযোগ এনে বৃহস্পতিবার ওই মামলা করেছেন একজন আইনজীবী।
ঢাকার মহানগর হাকিম আবু সাঈদ রাজধানীর কোতোয়ালি থানার ভারপ্রাপ্ত কর্মকর্তাকে (ওসি) তদন্ত করে এ ব্যাপারে আইনানুগ ব্যবস্থা নেওয়ার নির্দেশ দিয়েছেন।
মামলায় আসামিরা হলেন: এস এ টিভির মালিক সালাউদ্দিন আহমেদ ও সাংবাদিক ফয়সাল আল মাহমুদ। বাদী ঢাকা আইনজীবী সমিতির ক্রীড়া সম্পাদক বাহালুল আলম বাহার।
আইনজীবী বাহালুল প্রথম আলোকে বলেন, ৬ ফেব্রুয়ারি এস এ টিভির ‘লেট এডিশন’ অনুষ্ঠানটি উপস্থাপন করেন সাংবাদিক ফয়সাল আল মাহমুদ। সেদিন তিনি নবনিযুক্ত নির্বাচন কমিশনারদের ‘গোপাল’ বলে আখ্যায়িত করেন। অনুষ্ঠানের একপর্যায়ে ওই উপস্থাপক বলেন, গোপালদের খুঁজে বের করা হলো, এদের দ্বারা কি জাতির কপাল খুলবে? রাষ্ট্রপতি নির্বাচন কমিশনারদের নিয়োগ দিয়েছেন। নির্বাচন কমিশন একটি সাংবিধানিক প্রতিষ্ঠান। নির্বাচন কমিশনারদের ‘গোপাল’ আখ্যায়িত করে মানহানির অপরাধ করেছেন আসামিরা।
মামলার বাদী আইনজীবী বাহালুলের বক্তব্য অনুযায়ী, ‘লেট এডিশন’ অনুষ্ঠানে সেদিন অতিথি হিসেবে উপস্থিত ছিলেন আওয়ামী লীগের সাংগঠনিক সম্পাদক খালিদ মাহমুদ চৌধুরী ও বিএনপি চেয়ারপারসনের উপদেষ্টা শামসুজ্জামান দুদু। উপস্থাপক যখন নির্বাচন কমিশনারদের ‘গোপাল’ বলে আখ্যায়িত করছিলেন তখন খালিদ মাহমুদ চৌধুরী এর তীব্র বিরোধিতা করেন। উপস্থাপকের উদ্দেশ্যে তিনি বলেন, রাষ্ট্রপতি নির্বাচন কমিশনারদের নিয়োগ দিয়েছেন। তাঁদের নিয়ে টেলিভিশনের একজন উপস্থাপক হিসেবে এমন মন্তব্য তিনি করতে পারেন না। আলোচক হিসেবে উপস্থিত বিএনপি নেতা শামসুজ্জামান দুদুও বলেন, নির্বাচন কমিশনারদের গোপাল হিসেবে আখ্যায়িত করার সময় এসেছে বলে তিনি মনে করেন না।
আইনজীবীর বাহালুল মনে করেন, গোপাল অর্থ গরুর পাল। নির্বাচন কমিশনারদের ‘গোপাল’ বিশেষণে আখ্যায়িত করে আসামিরা অপরাধ করেছেন।
