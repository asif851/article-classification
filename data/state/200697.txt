
মৌলভীবাজারের কমলগঞ্জের পতনউষার ইউনিয়নের একটি বাড়ি থেকে পালিয়ে আসা এক কিশোরীকে সিলেট প্রতিবন্ধী প্রশিক্ষণ ও পুনর্বাসন কেন্দ্রে পাঠানো হয়েছে। কিশোরীর অভিযোগ, ওই বাড়িতে তাকে আটকে রেখে অসামাজিক কাজে বাধ্য করা হতো।গত মঙ্গলবার সকাল সাড়ে নয়টার দিকে কিশোরীটি পালিয়ে আসার পর কমলগঞ্জ উপজেলা প্রশাসনের মাধ্যমে গতকাল বুধবার সকালে তাকে সিলেটের খাদিমনগর প্রতিবন্ধী প্রশিক্ষণ ও পুনর্বাসনকেন্দ্রে পাঠানো হয়।পতনউষার ইউনিয়ন পরিষদের (ইউপি) চেয়ারম্যান সেলিম আহমেদ চৌধুরী ও আদমপুর ইউনিয়ন পরিষদের চেয়ারম্যান সাব্বির আহমেদ ভূইয়া জানান, উপজেলার ওই কিশোরীর কাছ থেকে তাঁরা জানতে পেরেছেন বাবা-মার মৃত্যুর পর ভাইদের সঙ্গে সম্পর্ক ভালো না থাকায় সে গত বছর জুলাইয়ে রাগ করে বাড়ি থেকে বের হয়ে যায়। এরপর দুই প্রতারক তাকে কাজ দেওয়ার কথা বলে পতনউষার ইউনিয়নের টিলাগড় গ্রামের আজিদ আলীর বাড়িতে রেখে যায়। এর পর থেকে ওই বাড়িতে তাকে আটকে রেখে অসামাজিক কাজে বাধ্য কর হতো। মঙ্গলবার সকাল সাড়ে নয়টার দিকে সে পালিয়ে পার্শ্ববর্তী রথটিলা গ্রামের রফিক মিয়ার বাড়িতে আশ্রয় নেয়।পরে পতনউষার ইউপির চেয়ারম্যান ও আদমপুর ইউপির চেয়ারম্যানের মাধ্যমে সে কমলগঞ্জ উপজেলা নির্বাহী কর্মকর্তার শরণাপন্ন হয়। কিশোরীটি ভাইদের জিম্মায় যেতে না চাইলে কমলগঞ্জ উপজেলা নির্বাহী কর্মকর্তা (ইউএনও) সমাজসেবা অধিদপ্তরের মাধ্যমে গতকাল সকালে তাকে সিলেট প্রতিবন্ধী প্রশিক্ষণ ও পুনর্বাসন কেন্দ্রে পাঠান।ইউএনও মোহাম্মদ জাহিদুল ইসলাম মিঞা বলেন, ওই কিশোরী তাঁকে জানিয়েছে, আজিদ আলীর বাড়িতে তাকে অসামাজিক কাজে বাধ্য করা হতো। তাকে প্রয়োজনীয় চিকিৎসাসেবাসহ নিরাপদে অবস্থানের জন্য প্রতিবন্ধী প্রশিক্ষণ ও পুনর্বাসন কেন্দ্রে পাঠানো হয়। তবে আজিদ আলীর স্ত্রী আসমা বেগম দাবি করেন, ওই কিশোরী তাঁদের বাড়িতে গৃহকর্মীর কাজ করত। তাকে অসামাজিক কাজে বাধ্য করার অভিযোগ ঠিক নয়।ইউএনও জানান, ওই কিশোরীর কোনো অভিভাবক না থাকায় এবং সে অপ্রাপ্তবয়স্ক হওয়ায় তিনি কমলগঞ্জ থানার ভারপ্রাপ্ত কর্মকর্তাকে (ওসি) পুলিশি উদ্যোগে আইনানুগ ব্যবস্থা নিতে বলেছেন।কমলগঞ্জ থানার ভারপ্রাপ্ত কর্মকর্তা (ওসি) এনামুল হক মঙ্গলবার সাংবাদিকদের বলেন এ ব্যাপারে খোঁজ নিয়ে প্রয়োজনীয় আইনানুগ ব্যবস্থা গ্রহণ করবেন। তবে গতকাল কমলগঞ্জ থানার ভারপ্রাপ্ত কর্মকর্তা (তদন্ত) বদরুল ইসলাম বলেন, ঘটনাটি তারা জানেন না বা কেউ তাঁদের জানায়নি।
