
পাঁচ দিন ধরে যন্ত্রণা সহ্য করার পরে আজ রোববার সকালে ঢাকা মেডিকেল কলেজ হাসপাতালের বার্ন ইউনিটে চিকিৎসাধীন অবস্থায় মারা গেলেন ট্রাকচালক মুরাদ হোসেন (২০)। গত বুধবার অবরোধ চলাকালে যশোর শহরের খাজুরা বাসস্ট্যান্ড এলাকায় বাসের ভেতর ঘুমন্ত অবস্থায় অগ্নিদগ্ধ হন তিনি।
অগ্নিদগ্ধ মুরাদের ভাই আবদুস সামাদ প্রথম আলোকে বলেন, ‘মায়ের হাতের ওপরেই মুরাদের মৃত্যু হয়েছে। ঢাকায় পাঠানোর পর থেকেই মা তাঁর কাছেই ছিলেন।’ ট্রাকচালক মুরাদের লাশ মাগুরার মহম্মদপুর উপজেলার বাড়িতে নেওয়া হচ্ছে বলে তিনি জানান।
হরতাল ও অবরোধের মধ্যে ৭ জানুয়ারি রাতে যশোর শহরের খাজুরা বাসস্ট্যান্ড এলাকায় থেমে থাকা একটি বাসে ঘুমিয়েছিলেন ট্রাকচালক মুরাদসহ দুজন। ওই দিন ভোর চারটার দিকে দুর্বৃত্তরা বাসটিতে আগুন দেন। আগুনে মুরাদ পুড়ে যান। প্রথমে তাঁকে যশোর ২৫০ শয্যাবিশিষ্ট জেনারেল হাসপাতাল ও পরে ঢাকা মেডিকেল কলেজ হাসপাতালে পাঠানো হয়। চিকিৎসকেরা জানিয়েছিলেন, মুরাদের শরীরের ৩৫ থেকে ৪০ শতাংশ আগুনে পুড়ে গেছে। মুরাদ খাজুরা বাসস্ট্যান্ড এলাকায় ট্রাক গ্যারেজে রেখে ময়মনসিংহ জ-১১-০০৪৬ নম্বরের একটি বাসের ভেতরে চালকের সহকারী (হেলপার) ইয়াসিনের সঙ্গে ঘুমিয়েছিলেন। ভোর চারটার দিকে অবরোধকারীরা বাসে আগুন দিলে তিনি দগ্ধ হন।
এ ব্যাপারে ওই দিন গাড়ি পোড়ানোর অভিযোগে যশোর কোতোয়ালি থানায় একটি মামলা হয়। ওই মামলায় বিএনপির স্থায়ী কমিটির সদস্য তরিকুল ইসলামসহ বিএনপি ও জামায়াতের জেলা পর্যায়ের ৪৯ জন নেতা-কর্মীকে আসামি করা হয়। এ ছাড়া অজ্ঞাত পরিচয়ের আরও ২৫০ জনকে আসামি করা হয়েছে বলে পুলিশ জানিয়েছে।
