
সেন্টার ফর পলিসি ডায়ালগের (সিপিডি) চেয়ারম্যান অধ্যাপক রেহমান সোবহান বলেছেন, মানুষ আদর্শ দ্বারা চালিত হবে, এটা এখন কথার কথা। আদর্শ কেবল জাতীয় দিবসগুলোতে ভাষণ দিতে ব্যবহার করা হয়। এর বদলে ব্যক্তিগত উন্নয়ন শক্তিশালী আদর্শ। যারা খেলা খেলছে, তাদের প্রায় সবাই এর দ্বারা চালিত। আজ বৃহস্পতিবার ‘রাজনীতি, উন্নয়ন, গণতন্ত্র ও প্রবৃদ্ধি: বাংলাদেশ ও পরবর্তী’ শীর্ষক এক কর্মশালায় তিনি এসব কথা বলেন। রাজধানীর ব্র্যাক সেন্টারে ব্র্যাক ইনস্টিটিউট অব গভর্নেন্স অ্যান্ড ডেভেলপমেন্ট (বিআইজিডি) ও যুক্তরাজ্যের সংস্থা ইফেক্টিভ স্টেটস অ্যান্ড ইনক্লুসিভ ডেভেলপমেন্ট রিসার্চ সেন্টার (ইএসআইডি) এ কর্মশালার আয়োজন করে।দিনভর এ কর্মশালায় বাংলাদেশের উন্নয়ন, সুশাসনের ঘাটতি, রাজনৈতিক ব্যবস্থা, অর্থনীতি, শিক্ষা, স্বাস্থ্য ইত্যাদি নিয়ে তাত্ত্বিক আলোচনা হয়। এর মধ্যে বর্তমান পরিপ্রেক্ষিতও উঠে আসে। এতে আলোচকেরা বাংলাদেশের উন্নয়ন ও গণতন্ত্রে মালয়েশিয়ার মডেল অনুসরণ করা হচ্ছে কি না, তা কার্যকর হবে কি না, বিগত নির্বাচনের পরে দেশের অবস্থা নিয়ে আলোচনা করেন।সর্বশেষে সমাপনী অধিবেশনে রেহমান সোবহান বলেন, আদর্শ না থাকায় এখন রাজনৈতিক দলগুলোতে নেতা-কর্মীদের একত্র রাখার কোনো উপাদান নেই। এর ফলে দলগুলোর অভ্যন্তরে সম্পদ দখলের জন্য কোন্দল তৈরি হচ্ছে। এই সংঘাত এখন আর সামান্য সম্পদের জন্য নয়। বিপুল পরিমাণ অর্থ বিতরণ হচ্ছে, তার দখল নিতে লড়াই চলছে।রেহমান সোবহান আরও বলেন, ‘আপনি যদি ২৫ বছর আগের বাজেটের সঙ্গে এখনকার বাজেটের সরকারি ব্যয়ের তুলনা করেন, তাহলে দেখবেন বিপুল সম্পদ ব্যবহার করা হচ্ছে।’অনুষ্ঠানের বিভিন্ন অধিবেশনে অর্থনীতিবিদ অধ্যাপক ওয়াহিদউদ্দিন মাহমুদ, অধ্যাপক রওনক জাহান, দেবপ্রিয় ভট্টাচার্য, যুক্তরাজ্যের ম্যানচেস্টার ইউনিভার্সিটির অধ্যাপক ডেভিড হিউম, পিপিআরসির নির্বাহী চেয়ারপারসন হোসেন জিল্লুর রহমান, বিআইজিডির নির্বাহী পরিচালক সুলতান হাফিজ রহমান, সংস্থাটির ফেলো মির্জা হাসান, সানেমের নির্বাহী পরিচালক সেলিম রায়হান, জেমকন গ্রুপের পরিচালক কাজী আনিস আহমেদ প্রমুখ বক্তব্য দেন।
