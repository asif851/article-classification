
নারায়ণগঞ্জ-৫ (শহর-বন্দর) আসনের উপনির্বাচনের মনোনয়নপত্র বিক্রি আজ বুধবার শুরু হয়েছে। এই উপনির্বাচনে অংশ নিতে প্রথম মনোনয়নপত্রটি কিনেছেন নিহত মেধাবী ছাত্র তানভীর মোহাম্মদ ত্বকীর বাবা রফিউর রাব্বি। আজ বেলা ১১টার দিকে জেলা নির্বাচন কর্মকর্তা মো. তারিফুজ্জামানের কাছ থেকে তিনি মনোনয়নপত্র কেনেন।মনোনয়নপত্র কেনার পর রফিউর রাব্বি সাংবাদিকদের বলেন, নারায়ণগঞ্জে গুম, খুন, সন্ত্রাস ও চাঁদাবাজির হোতা অপশক্তির বিরুদ্ধে যে গণ-আন্দোলন চলছে, সেই আন্দোলনের অংশ হিসেবে এই নির্বাচনে অংশ নিচ্ছেন তিনি।জাতীয় পার্টির সভাপতিমণ্ডলীর সদস্য নাসিম ওসমানের মৃত্যুতে শূন্য হওয়া আসনটিতে আগামী ২৬ জুন ভোটের দিন ঠিক করেছে নির্বাচন কমিশন। গতকাল মঙ্গলবার এই আসনে প্রার্থী হওয়ার ঘোষণা দেন সন্ত্রাস নির্মুল ত্বকী মঞ্চের আহ্বায়ক ও সন্ত্রাসীদের হাতে নিহত তানভীর মুহাম্মদ ত্বকীর বাবা, সাংস্কৃতিক ব্যক্তিত্ব রফিউর রাব্বি। নারায়ণগঞ্জ-৫ আসন থেকে নাসিম ওসমান ১৯৮৬, ১৯৮৮, ২০০৮ ও ২০১৪ সালে জাতীয় পার্টির টিকিটে সাংসদ হয়েছিলেন। নাসিম ও শামীমের বাবা এ কে এম সামসুজ্জোহা ১৯৭৩ সালে এই আসনেরই সংসদ সদস্য ছিলেন।
