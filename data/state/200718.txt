
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, নির্দলীয় সরকারের অধীনে নির্বাচন হলে দেশে আইনের শাসন প্রতিষ্ঠিত হবে, সালাউদ্দিন কাদের (সাকা) চৌধুরী ন্যায়বিচার পাবেন।আজ বৃহস্পতিবার মানবতাবিরোধী অপরাধের দায়ে সালাউদ্দিন কাদের চৌধুরীর ফাঁসির রায়ের প্রতিক্রিয়া জানিয়ে ডাকা বিক্ষোভ সমাবেশে মির্জা ফখরুল এ কথা বলেন। সাকা চৌধুরীর রায় ঘোষণার এক দিন পর ‘রাজনৈতিক প্রতিপক্ষকে নির্মূল করা এবং সুপরিকল্পিতভাবে গণতান্ত্রিক প্রতিষ্ঠানকে ধ্বংসে সরকারের ষড়যন্ত্রের প্রতিবাদে’ বিএনপি দেশব্যাপী ওই সমাবেশ আহ্বান করে। ঢাকায় সোহরাওয়ার্দী উদ্যানে এ সমাবেশ অনুষ্ঠিত হয়।সমাবেশে বিএনপির নেতারা অভিযোগ করেন, সাকা চৌধুরীর বিরুদ্ধে দেওয়া রায়সহ আন্তর্জাতিক অপরাধ ট্রাইব্যুনালের দেওয়া সব রায় প্রশ্নবিদ্ধ।
মির্জা ফখরুল ইসলাম বলেন, ‘বিএনপি মানবতাবিরোধী অপরাধের বিচার চায়। কিন্তু প্রশ্ন করতে চাই, ৭১-এ পাকবাহিনীর যে ১৯৫ জন যুদ্ধাপরাধী চিহ্নিত হয়েছিল, তাদের কে ছেড়ে দিয়েছিল?’
মির্জা ফখরুল বলেন, বিএনপি ন্যায়বিচার চায়। রাজনৈতিক উদ্দেশ্যে কোনো ব্যক্তি বা গোষ্ঠীর বিরুদ্ধে কোনো বিচার মানুষ মেনে নেবে না।
ইন্টারনেটে রায় প্রকাশের বিষয় উল্লেখ করে বিএনপির স্থায়ী কমিটির সদস্য মওদুদ আহমদ বলেন, সরকার এবার সবচেয়ে বড় চমক দেখিয়েছে।
স্থায়ী কমিটির আরেক সদস্য জমিরউদ্দীন সরকার বলেন, এ রায়ে ঘাবড়ানোর কিছু নেই। চূড়ান্ত রায়ে সালাউদ্দিন কাদের চৌধুরী নির্দোষ প্রমাণিত হয়ে ফিরে আসবেন বলে তিনি আশা প্রকাশ করেন।
স্থায়ী কমিটির সদস্য রফিকুল ইসলাম মিয়া বলেন, রায় ফাঁসের তদন্ত শেষ না হওয়া পর্যন্ত রায় কার্যকর করার কোনো সুযোগ নেই।
দলের স্থায়ী কমিটির সদস্য মির্জা আব্বাস বলেন, প্রশ্নবিদ্ধ এ রায় জাতি মেনে নিতে পারবে না। এ রায় কার্যকর করলে সরকার হত্যাকাণ্ডের দায়ে দায়ী হবে। এ পর্যন্ত ট্রাইব্যুনাল যত রায় দিয়েছে, সব প্রশ্নবিদ্ধ বলে তিনি অভিযোগ করেন।
