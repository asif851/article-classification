
মুক্তিযুদ্ধকালীন সরকারের অস্থায়ী রাষ্ট্রপতি সৈয়দ নজরুল ইসলাম স্থাপিত ভিত্তিপ্রস্তর ফলক ভেঙে ফেলার অভিযোগে র‍্যাব-১৪ কিশোরগঞ্জ ক্যাম্পের অধিনায়ক মেজর মো. রিয়াদুল ইসলামকে প্রত্যাহার করা হয়েছে। একই সঙ্গে ওই ক্যাম্পের সহকারী পরিচালক এএসপি রাজীব কুমার দেবকে ক্যাম্পের ভারপ্রাপ্ত অধিনায়ক করা হয়েছে।
আজ মঙ্গলবার দুপুরে কিশোরগঞ্জের র‍্যাব ক্যাম্প এ তথ্য নিশ্চিত করেছে।
এ ব্যাপারে এএসপি রাজীব কুমার দেব বলেন, সৈয়দ নজরুল ইসলামের ভিত্তিপ্রস্তর ফলক সরানো ও নিজের নামে ভিত্তিপ্রস্তর স্থাপনের বিষয়ে ঊর্ধ্বতন কর্তৃপক্ষের অনুমতি না নেওয়ায় রিয়াদুল ইসলামকে গতকাল সোমবার প্রত্যাহার করা হয়েছে।
১৯৭৫ সালের ৫ মার্চ বাংলাদেশের তৎকালীন উপরাষ্ট্রপতি সৈয়দ নজরুল ইসলাম কিশোরগঞ্জ মহকুমায় নিজ গ্রামের বাড়ি যশোদলে টেক্সটাইল মিলের ভিত্তিপ্রস্তর ফলক স্থাপন করেন। টেক্সটাইল মিলটি বর্তমানে বন্ধ আছে। ওই টেক্সটাইল মিলটি বর্তমানে র‍্যাব-১৪, ক্রাইম প্রিভেনশন কোম্পানির (সিপিসি) প্রধান কার্যালয় হিসেবে ব্যবহৃত হচ্ছে। ৫ ফেব্রুয়ারি ওই স্থানে মসজিদের উদ্বোধক হিসেবে রিয়াদুল ইসলাম আগের ফলকটি ভেঙে নিজের নামে ফলক স্থাপন করেন। পরে স্থানীয় লোকজনের ক্ষোভের মুখে র‍্যাবের ভিত্তিপ্রস্তর ভেঙে আবার সৈয়দ নজরুল ইসলামের নামের ভিত্তিপ্রস্তর ফলক লাগানো হয়।
ফলক সরানো প্রসঙ্গে রিয়াদুল ইসলাম বলেন, ‘পুরোনো হয়ে ফলক নষ্ট হয়ে যাওয়ায় নতুন করে লাগানোর জন্যই এটি সরানো হয়েছিল। আমি এখানে আসার পর মসজিদের ব্যাপক সংস্কার করেছি। তাই মসজিদের সংস্কার কাজের উদ্বোধক হিসেবে নিজের নাম লেখা নতুন একটি ভিত্তিপ্রস্তর স্থাপন করেছিলাম।’
