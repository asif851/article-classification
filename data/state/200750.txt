
সেবা পরিদপ্তরের আওতাধীন হাসপাতাল ও স্বাস্থ্য প্রতিষ্ঠানে সিনিয়র স্টাফ নার্স ও স্টাফ নার্সের শূন্য পদে নিয়োগে প্রার্থীর বয়স শিথিল করেছে মন্ত্রিসভা। ২০১৮ সালের ৩১ ডিসেম্বর পর্যন্ত অনধিক ৩৬ বছর বয়সী প্রার্থীরা এসব শূন্য পদে আবেদন করতে পারবেন।
আজ সোমবার সচিবালয়ে মন্ত্রিপরিষদ সভাকক্ষে প্রধানমন্ত্রী শেখ হাসিনার সভাপতিত্বে মন্ত্রিসভার বৈঠক শেষে মন্ত্রিপরিষদ সচিব মোশাররাফ হোসাইন ভূইঞা বলেন, ২০০৬ সাল পর্যন্ত যাঁরা নার্সিং পাস করেছেন, তাঁরাই কেবল সরকারি চাকরি পেয়েছেন। আইন ও নিয়োগবিধির জটিলতার কারণে অন্যরা সরকারি চাকরি পাননি। এর পরিপ্রেক্ষিতে মন্ত্রিসভা সেবা পরিদপ্তরের আওতাধীন হাসপাতাল ও স্বাস্থ্য প্রতিষ্ঠানে সিনিয়র স্টাফ নার্স ও স্টাফ নার্সের শূন্য পদে নিয়োগে প্রার্থীর বয়স শিথিল করেছে।
মন্ত্রিপরিষদ সচিব জানান, দেশে এখন নার্সের শূন্য পদের সংখ্যা তিন হাজার ৭২৮ জন। প্রধানমন্ত্রী আরও ১০ হাজার নার্স নিয়োগের কথা বলেছেন। সব মিলিয়ে ১৩ হাজার ৭২৮ জন নার্স নিয়োগের প্রক্রিয়া শুরু হবে।
