
পুরান ঢাকার হোসনি দালান এলাকা থেকে ১৩ জন পাইককে আটক করা হয়েছে। আজ মঙ্গলবার বিকেলে ওই এলাকায় একটি তাজিয়া মিছিল থেকে এদের আটক করে চকবাজার থানায় নিয়ে যায় পুলিশ।
তাজিয়া মিছিলে অংশ নিয়ে নিজের শরীরে আঘাত করে মাতমকারীরা পাইক নামে পরিচিত। চকবাজার থানার ভারপ্রাপ্ত কর্মকর্তা (ওসি) শামীমুর রশিদ তালুকদার প্রথম আলোকে বলেন, বিকেলে হোসনি দালানের ইমামবাড়ার সামনের সড়কে পবিত্র আশুরা উপলক্ষে মিছিল চলছিল। এ সময় এই ১৩ জন পাইককে আটক করা হয়। এরা মিছিল চলাকালে বিশৃঙ্খল পরিবেশ সৃষ্টি করে আশপাশের মানুষজনের মোবাইল ফোনসেট, ব্যাগসহ অন্যান্য জিনিস ছিনিয়ে নেওয়ার চেষ্টা করছিল। তবে আটক পাইকদের কাছে কোনো ধরনের অস্ত্র পাওয়া যায়নি।
ওসি শামীমুর রশিদ তালুকদার বলেন, পুরো বিষয়টি খতিয়ে দেখা হচ্ছে। পরে আটক ব্যক্তিদের বিরুদ্ধে ব্যবস্থা নেওয়া হবে।
