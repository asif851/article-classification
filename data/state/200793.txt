
শিল্প মন্ত্রণালয়ের সাবেক জ্যেষ্ঠ সচিব মো. মোশাররফ হোসেন ভূঁইয়াকে জাতীয় রাজস্ব বোর্ডের (এনবিআর) চেয়ারম্যান হিসেবে নিয়োগ দিয়েছে সরকার। একই সঙ্গে তাঁকে অভ্যন্তরীণ সম্পদ বিভাগের জ্যেষ্ঠ সচিবও করা হয়েছে।আজ বুধবার জনপ্রশাসন মন্ত্রণালয় থেকে এ সংক্রান্ত একটি প্রজ্ঞাপন জারি করা হয়েছে।প্রজ্ঞাপনে বলা হয়েছে, শিল্প মন্ত্রণালয়ের সাবেক জ্যেষ্ঠ সচিব মো. মোশাররফ হোসেন ভূঁইয়াকে অন্যান্য প্রতিষ্ঠান ও সংগঠনের সঙ্গে কর্ম-সম্পর্ক পরিত্যাগের শর্তে যোগদানের তারিখ থেকে পরবর্তী দুই বছর মেয়াদে অভ্যন্তরীণ সম্পদ বিভাগের জ্যেষ্ঠ সচিব ও জাতীয় রাজস্ব বোর্ডের চেয়ারম্যান পদে চুক্তিভিত্তিক নিয়োগ দেওয়া হলো। এর আগে জাতীয় রাজস্ব বোর্ডের চেয়ারম্যান ও অভ্যন্তরীণ সম্পদ বিভাগের জ্যেষ্ঠ সচিব ছিলেন নজিবুর রহমান। গত ৩১ ডিসেম্বর নজিবুর রহমানকে প্রধানমন্ত্রীর কার্যালয়ের মুখ্য সচিব করা হয়।পদ্মা সেতু প্রকল্প নিয়ে জটিলতার সময় মোশাররফ হোসেন ভূঁইয়া সেতু বিভাগের সচিব ছিলেন। এই প্রকল্পে পরামর্শক নিয়োগে দুর্নীতির ষড়যন্ত্রের অভিযোগে দুদকের করা মামলায় মোশাররফ হোসেন ভূঁইয়া কারাগারে ছিলেন।
