
ধর্ম নিয়ে বিরূপ মন্তব্য করার অভিযোগে সাবেক মন্ত্রী আবদুল লতিফ সিদ্দিকীকে আবার গ্রেপ্তারের এবং তাঁর শাস্তির দাবিতে গতকাল শুক্রবার রাজধানী ঢাকা ও চট্টগ্রামে বিক্ষোভ করেছে কয়েকটি ইসলামি দল ও সংগঠন। সিলেট ও ব্রাহ্মণবাড়িয়া শহরেও বিক্ষোভ হয়েছে।ঢাকার বিক্ষোভ কর্মসূচি জাতীয় মসজিদ বায়তুল মোকাররম মসজিদের উত্তর পাশের সড়কে সীমাবদ্ধ ছিল। বিক্ষোভকে কেন্দ্র করে ওই এলাকায় বিপুলসংখ্যক পুলিশ মোতায়েন করা হয়।বেলা দুইটায় দৈনিক বাংলা মোড়ে কর্তব্যরত পুলিশ পরিদর্শক এম এ বাশার প্রথম আলোকে বলেন, বিক্ষোভ কর্মসূচিকে কেন্দ্র করে নিরাপত্তা জোরদার করা হয়।জুমার নামাজের পর কওমি মাদ্রাসাভিত্তিক সংগঠন হেফাজতে ইসলাম বাংলাদেশের ঢাকা মহানগর কমিটির নেতা-কর্মীরা বায়তুল মোকাররম মসজিদের উত্তর পাশের সড়কে জমায়েত হন। সেখানে সংগঠনের ঢাকা মহানগর আহ্বায়ক নূর হোসাইন কাসেমী বলেন, লতিফ সিদ্দিকী মুসলমানদের মনে যে আগুন লাগিয়েছেন, তা নেভাতে হলে তাঁকে অবিলম্বে গ্রেপ্তার করতে হবে।জমায়েতে সংগঠনের নেতা আবদুর রব ইউসুফী, আবদুর রকিব, আহমদ আবদুল কাদের বক্তব্য দেন। এরপর ওই সড়কে তাঁরা বিক্ষোভ মিছিল করেন। একই সময় একই এলাকায় খেলাফত মজলিস, সম্মিলিত ইসলামী দলসমূহ, জমিয়তে উলামায়ে ইসলাম, ইসলামী শাসনতন্ত্র ছাত্র আন্দোলন লতিফ সিদ্দিকীর সর্বোচ্চ শাস্তির দাবিতে মিছিল বের করে। একই দাবিতে ইসলামী ঐক্যজোট লালবাগে মিছিল করে।চট্টগ্রাম: লতিফ সিদ্দিকীকে গ্রেপ্তার করে সর্বোচ্চ শাস্তির দাবিতে জুমার নামাজ শেষে চট্টগ্রামের আন্দরকিল্লা শাহি জামে মসজিদ চত্বরে জমায়েত শেষে বিক্ষোভ মিছিল করে হেফাজতে ইসলাম ও ইসলামী আন্দোলন বাংলাদেশ। পুলিশ এলাকায় জলকামানসহ ব্যাপক নিরাপত্তাব্যবস্থা নেয়।সিলেট প্রতিনিধি জানান, একই দাবিতে জুমার নামাজের পর সিলেট মহানগরের কোর্ট পয়েন্টে সমাবেশ করে ইসলামী আন্দোলন। জমিয়তে উলামায়ে ইসলাম বন্দরবাজার থেকে মিছিল বের করে চৌহাট্টা মোড়ে সমাবেশ করে।গত বছরের সেপ্টেম্বরে নিউইয়র্কে এক অনুষ্ঠানে পবিত্র হজ, তাবলিগ জামাত নিয়ে মন্তব্য করেন লতিফ সিদ্দিকী। এরপর মন্ত্রিসভা ও আওয়ামী লীগ থেকে অপসারিত হওয়া লতিফ সিদ্দিকী সম্প্রতি জামিনে মুক্তি পেয়েছেন।
