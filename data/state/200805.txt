
চট্টগ্রামের লোহাগাড়া উপজেলার আমিরাবাদ ইউনিয়নের নূর আহমদ চৌধুরী পাড়ায় গতকাল শনিবার সকালে চার বসতবাড়িতে অগ্নিকাণ্ডের ঘটনা ঘটেছে। এতে কয়েক লাখ টাকার ক্ষতি হয়েছে বলে জানা যায়। ক্ষতিগ্রস্ত ব্যক্তিরা হলেন মো. সোলাইমান, মো. ওসমান, হাফেজ আহমদ ও মো. লোকমান। বৈদ্যুতিক শর্টসার্কিট থেকে মো. সোলাইমানের ঘরে আগুন লাগলে তা দ্রুত অন্যদের ঘরে ছড়িয়ে পড়ে। খবর পেয়ে ফায়ার সার্ভিসের কর্মীরা আগুন নিয়ন্ত্রণে আনেন। লোহাগাড়া উপজেলা নির্বাহী কর্মকর্তা (ইউএনও) মো. ফিজনূর রহমান ঘটনাস্থল পরিদর্শন করেন এবং ক্ষতিগ্রস্ত প্রতি পরিবারকে নগদ দুই হাজার টাকা করে সহায়তা দেন। 
