
রাষ্ট্রপতির সামরিক সচিব, ঢাকা সেনানিবাসের ৪৬ ব্রিগেডের কমান্ডারসহ সেনাবাহিনীর ১৫টি গুরুত্বপূর্ণ পদে রদবদল হয়েছে। গত রোববার প্রতিরক্ষা মন্ত্রণালয় থেকে এ-সংক্রান্ত প্রজ্ঞাপন জারি করা হয়।
সেনা সদর সূত্র জানায়, সেনা সদর দপ্তরের প্রধান প্রকৌশলী (ইঞ্জিনিয়ার ইন চিফ-ইএনসি) মেজর জেনারেল আবুল হোসাইনকে রাষ্ট্রপতি আবদুল হামিদের সামরিক সচিব হিসেবে নিযুক্ত করা হয়েছে। তিনি মেজর জেনারেল ফখরুদ্দিনের স্থলাভিষিক্ত হবেন। বাংলাদেশ অরডন্যান্স ফ্যাক্টরির কমান্ড্যান্ট মেজর জেনারেল আবদুল কাদিরকে সেনা সদর দপ্তরের ইএনসি করা হয়েছে।
সেনা সদরের সামরিক সচিব মেজর জেনারেল আবদুর রহমানকে ন্যাশনাল ডিফেন্স কলেজের প্রশিক্ষক (এসডিএস) করা হয়েছে। ৪৬ ব্রিগেড কমান্ডার ব্রিগেডিয়ার জেনারেল ওয়াকার উজ জামানকে মেজর জেনারেল হিসেবে পদোন্নতি দিয়ে সেনা সদর দপ্তরের সামরিক সচিব করা হয়েছে। সাভার সেনানিবাসের ৮১ ব্রিগেডের কমান্ডার হিসেবে নিযুক্ত হয়েছেন মিশন থেকে আসা ব্রিগেডিয়ার জেনারেল শারফুদ্দিন। তিনি ব্রিগেডিয়ার জেনারেল শিকদারের স্থলাভিষিক্ত হবেন, শিকদার কঙ্গোতে জাতিসংঘ শান্তিরক্ষী মিশনে ইতুরি ব্রিগেডের ব্রিগেড কমান্ডার হিসেবে নিযুক্ত হয়েছেন।
ব্রিগেডিয়ার জেনারেল গোলাম মোস্তফাকে বর্ডার গার্ড বাংলাদেশ (বিজিবি) থেকে সেনা সদরের ইএমই (প্রকৌশল) পরিদপ্তরের পরিচালক, ব্রিগেডিয়ার জেনারেল তামিম আহমেদকে আর্মি রিসার্চ ট্রেনিং অ্যান্ড ডকটিন কমান্ড (আরডক) থেকে আদমজী ক্যান্টনমেন্ট পাবলিক স্কুল অ্যান্ড কলেজের অধ্যক্ষ, মিশন থেকে আসা ব্রিগেডিয়ার জেনারেল আনিসুর রহমানকে বিজিবির অতিরিক্ত মহাপরিচালক করা হয়েছে।
ন্যাশনাল সিকিউরিটি ইন্টেলিজেন্সের (এনএসআই) পরিচালক কর্নেল আনোয়ার সোহেল সিদ্দিকীকে ব্রিগেডিয়ার জেনারেল পদে উন্নীত করে প্রেসিডেন্ট গার্ড রেজিমেন্টের (পিজিআর) কমান্ডার করা হয়েছে। তিনি ব্রিগেডিয়ার জেনারেল মাকসুদের স্থলাভিষিক্ত হবেন। র‌্যাবের অতিরিক্ত মহাপরিচালক (এডিজি) কর্নেল মুজিবুর রহমানকে ব্রিগেডিয়ার জেনারেল হিসেবে পদোন্নতি দিয়ে ৪৬ ব্রিগেডের কমান্ডার করা হয়েছে।
কর্নেল সাইফ-উর-রহমানকে আরডক থেকে পদোন্নতি দিয়ে আরমার্ড সেন্ট্রাল স্কুলের কমান্ড্যান্ট, কর্নেল ওমর জাহিদকে সিগন্যাল সদর দপ্তর থেকে সেনা শিক্ষা ও প্রশাসন স্কুলে (আসিয়া), চট্টগ্রাম ক্যান্ট পাবলিক স্কুল অ্যান্ড কলেজের অধ্যক্ষ কর্নেল শাহরিয়ার আলমকে পদোন্নতি দিয়ে সামরিক গোয়েন্দা স্কুলের (এসএমই) কমান্ড্যান্ট করা হয়েছে।
যশোর সেনানিবাসের লে. কর্নেল শামীম আহমেদকে পদোন্নতি দিয়ে আর্মি অ্যাভিয়েশনে কমান্ড্যান্ট করা হয়েছে। মিশন থেকে আসা লে. কর্নেল আদিল চৌধুরীকে পদোন্নতি দিয়ে ডিজিএফআইয়ের কর্নেল জিএস করা হয়েছে।
 
