
কুড়িগ্রামের ফুলবাড়ী উপজেলা সীমান্তে অবৈধভাবে বাংলাদেশে ঢোকায় ভারতের এক নাগরিককে আটক করা হয়েছে বলে জানিয়েছে বর্ডার গার্ড বাংলাদেশ (বিজিবি)।গতকাল বুধবার রাতে আবু তালেব (৪৪) নামের ভারতীয় ওই নাগরিককে আটক করা হয়।এলাকাবাসী ও বিজিবির ভাষ্য, রাত সাড়ে ১০টার দিকে উপজেলার ধুলারকুটি সীমান্তের আন্তর্জাতিক পিলার নম্বর ৯৩১-এর ২ এসের পাশ থেকে গোরকমণ্ডপ ক্যাম্পের নায়েক মোতাহার আলীর নেতৃত্বে বিজিবির একটি টহল দল আবু তালেবকে আটক করে। তাঁর বাড়ি কোচবিহার জেলার দিনহাটা থানার কিষামত করলা গ্রামে।দিনহাটা থানার নারায়ণগঞ্জ ক্যাম্পের ভারতের সীমান্তরক্ষী বাহিনী (বিএসএফ) সদস্যরা আজ সকালে গোরকমণ্ডপ ক্যাম্পে আটক ব্যক্তিকে ফেরত চেয়ে পতাকা বৈঠকের জন্য চিঠি পাঠান।
কুড়িগ্রাম ৪৫ বর্ডার গার্ড বাংলাদেশ (বিজিবি) গোরকমন্ডপ ক্যাম্পের কমান্ডার হাবিলদার মিজান জানান, বিজিবি ও বিএসএফের মধ্যে পতাকা বৈঠকের প্রস্তুতি চলছে।
