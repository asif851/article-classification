
কানাডার একটি পত্রিকা বলেছে, আইএসের (ইসলামিক স্টেট) কথিত ‘বাংলার খিলাফত দলের প্রধান’ শায়খ আবু ইব্রাহিম আল-হানিফ বাংলাদেশি বংশোদ্ভূত কানাডার নাগরিক। তাঁর প্রকৃত নাম তামিম চৌধুরী। তিনি কানাডা থেকে বাংলাদেশে চলে গেছেন।গত মঙ্গলবার কানাডার পত্রিকা ন্যাশনাল পোস্ট এ খবর প্রকাশ করেছে।এর আগে গত ১৩ এপ্রিল অনলাইনে প্রকাশিত আইএসের নিজস্ব সাময়িকী দাবিক-এর ১৪তম সংখ্যায় আইএসের কথিত বাংলাদেশ প্রধান শায়খ আবু ইব্রাহিম আল-হানিফের দীর্ঘ সাক্ষাৎকার প্রকাশ করা হয়। তাতে বলা হয়, কৌশলগত অবস্থানের কারণে বাংলাদেশে শক্ত ঘাঁটি করতে চায় আইএস।কানাডার পত্রিকা ন্যাশনাল পোস্ট বলছে, লেবাননের ডেইলি স্টার পত্রিকার এক খবরে বলা হয়েছে যে তামিম চৌধুরীই এখন শায়খ আবু ইব্রাহিম আল-হানিফ নাম ধারণ করেছেন।কানাডার ডালহৌসি বিশ্ববিদ্যালয়ের পোস্ট ডক্টরাল ফেলো অধ্যাপক অমরনাথ অমরাসিঙ্গাম ন্যাশনাল পোস্টকে বলেছেন, তামিম চৌধুরী একসময় কানাডার অন্টারিওর উইন্ডসর শহরে থাকতেন। যাঁরা তামিমকে চিনতেন তাঁরা বলেছেন, তিনি শান্ত প্রকৃতির ছিলেন। এর বাইরে তামিম সম্পর্কে আর কিছু জানা যায়নি।অধ্যাপক অমরনাথ আইএসের বিদেশি যোদ্ধাদের নিয়ে গবেষণা করছেন। তিনি ন্যাশনাল পোস্টকে বলেন, তিনি জানতে পেরেছেন তামিম চৌধুরী কানাডার পুলিশের কাছে ‘হয়রানির’ শিকার হয়েছেন অভিযোগ তুলে বাংলাদেশে চলে গেছেন।তবে এ বিষয়ে ঢাকা মহানগর পুলিশের গণমাধ্যম ও জনংযোগ বিভাগের উপকমিশনার মাসুদুর রহমান প্রথম আলোকে বলেন, আইএসের কোনো লোক বাংলাদেশে নেই।
