
বৈরী আবহাওয়ার কারণে কাঁঠালবাড়ি-শিমুলিয়া নৌপথে সব ধরনের নৌযান চলাচল বন্ধ রাখা হয়েছে। বুধবার রাত ১০টা থেকে পদ্মা নদীতে ঝোড়ো হাওয়া আর বৃষ্টির কারণে নৌ দুর্ঘটনা এড়াতে নৌযান চলাচল বন্ধ রাখে ঘাট কর্তৃপক্ষ।
বিআইডব্লিউটিসির কাঁঠালবাড়ি ফেরিঘাট সূত্র জানায়, বুধবার সন্ধ্যা থেকেই আকাশে মেঘ দেখা যায়। পরে সাতটার দিকেও ঝোড়ো বাতাসের কারণে কিছু সময় বন্ধ ছিল ফেরিসহ সব ধরনের নৌযান চলাচল। এরপর রাত আটটার ওদিকে আবহাওয়া স্বাভাবিক হয়। তবে রাত ১০টার দিকে ফের বাতাস বইতে শুরু করে। বাতাসের বেগ বাড়লে থাকলে দুর্ঘটনা এড়াতে ফেরি চলাচল বন্ধ রাখে কর্তৃপক্ষ।
বিআইডব্লিউটিএর কাঁঠালবাড়ি ফেরিঘাটর ব্যবস্থাপক সালাম হোসেন মিয়া বলেন, ঝোড়ো বাতাস আর বৃষ্টি থাকায় ফেরিসহ সব ধরনের নৌযান চলাচলে ব্যাহত হচ্ছে। রাতে বাতাস আর বৃষ্টি থাকায় ১৭টি ফেরি, ৮৫টি লঞ্চ চলাচল বন্ধ করে দেওয়া হয়। এতে ঘাটের উভয় পারে পারাপারে অপেক্ষায় রয়েছে কয়েক শ যানবাহন।
