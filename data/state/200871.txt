
প্রধানমন্ত্রী শেখ হাসিনা আজ সোমবার রাজধানীর সচিবালয়ে বসে ভিডিও কনফারেন্সের মাধ্যমে বিশ্ব স্বাস্থ্য দিবস-২০১৪-এর আনুষ্ঠানিক উদ্বোধন করেন।প্রধানমন্ত্রী বলেন, জনগণের দোরগোড়ায় স্বাস্থ্যসেবা পৌঁছে দেওয়ার প্রত্যয় নিয়ে তাঁর সরকার নিরলসভাবে কাজ করে যাচ্ছে। ‘স্বাস্থ্য মানুষের মৌলিক অধিকার’ উল্লেখ করে তিনি বলেন, ‘ইতিমধ্যে মাতৃ ও শিশুস্বাস্থ্য উন্নয়নে অভূতপূর্ব সাফল্য অর্জিত হয়েছে। টিকাদান কার্যক্রমের সাফল্য বিশ্বব্যাপী প্রশংসিত হয়েছে।’ তিনি আরও বলেন, সম্মিলিত চেষ্টায় টিকাদান কর্মসূচি সফল করার মাধ্যমে বাংলাদেশকে পোলিওমুক্ত করা হয়েছে। আগামী প্রজন্ম যাতে সুস্বাস্থ্যের অধিকারী হয়, সেই লক্ষ্য নিয়েই সরকার কাজ করে যাচ্ছে।প্রধানমন্ত্রী বান্দরবানের ক্ষুদ্র নৃগোষ্ঠী সাংস্কৃতিক ইনস্টিটিউট মিলনায়তনে উপস্থিত জনগণের সঙ্গে ভিডিও কনফারেন্সের মাধ্যমে কথা বলেন। প্রধানমন্ত্রী এ সময় স্বাস্থ্যমন্ত্রী মোহাম্মদ নাসিম, পার্বত্য চট্টগ্রামবিষয়ক প্রতিমন্ত্রী বীর বাহাদুর উ শৈ সিং ও স্বাস্থ্যসচিব এম এন নিয়াজ উদ্দিনের সঙ্গে কথা বলেন।পার্বত্য চট্টগ্রামের উন্নয়নের জন্য বর্তমান সরকার বিশেষ দৃষ্টি দিয়েছে, উল্লেখ করে প্রধানমন্ত্রী শেখ হাসিনা বলেন, ১৯৯৬ সালের আগে পার্বত্য অঞ্চলে ব্যাপক হানাহানি ও মারামারি ছিল। আওয়ামী লীগ ক্ষমতায় এসে এ অঞ্চলে শান্তি প্রতিষ্ঠার উদ্যোগ নেয় এবং পার্বত্য শান্তিচুক্তি স্বাক্ষর করে। তিনি বলেন, ‘আমরা পার্বত্য চট্টগ্রাম শান্তিচুক্তির অধিকাংশ শর্ত ইতিমধ্যে বাস্তবায়ন করেছি। বাকি শর্তগুলো পর্যায়ক্রমে বাস্তবায়ন করব।’
প্রধানমন্ত্রী বলেন, বাহকবাহিত রোগে ২০১০ সালে পৃথিবীতে অনেক মানুষ মারা যায়। এর মধ্যে বেশির ভাগই হচ্ছে শিশু। বিশ্বব্যাপী ব্যবসা-বাণিজ্যের প্রসার, যাতায়াত বৃদ্ধি, অনিয়ন্ত্রিত নগরায়ণ, কৃষি ব্যবস্থার পরিবর্তন, বনাঞ্চল ধ্বংস, পারিপার্শ্বিক পরিবেশের পরিবর্তন ইত্যাদি কারণে বাহকবাহিত রোগের ঝুঁকি ও বিস্তারের ঘটনা ঘটছে। তিনি বলেন, ‘বাহকবাহিত রোগ নিয়ন্ত্রণ ও নির্মূলে সর্বাত্মক কার্যক্রম গ্রহণ করার ফলে বাংলাদেশ লক্ষণীয় সাফল্য অর্জন করেছে। বিশ্ব স্বাস্থ্য সংস্থাসহ উন্নয়ন সহযোগী প্রতিষ্ঠানসমূহ এ কাজে আমাদের সহায়তা দিচ্ছে।’
