
শেরপুরের নালিতাবাড়ী উপজেলার গারো পাহাড়ে বেড়াতে এসে গতকাল শুক্রবার সন্ধ্যায় ছিনতাইকারীদের ছুরিকাঘাতে চার তরুণ আহত হয়েছেন। তাঁদের মধ্যে একজনের খোঁজ পাওয়া যাচ্ছে না। বাকি তিনজনকে শেরপুর সদর হাসপাতালে ভর্তি করা হয়েছে।নিখোঁজ আবদুর রাজ্জাক (২৩) শেরপুর সদর উপজেলার যুগনিমুড়া গ্রামের সোহরাব আলীর ছেলে। আহত তরুণেরা হচ্ছেন একই গ্রামের ফারুক হোসেন (২২), ইমন মিয়া (২০) ও শামীম মিয়া (২০)।পুলিশ এবং আহত তরুণদের মধ্যে ফারুক জানান, গতকাল নালিতাবাড়ীর গারো পাহাড়ের মধুটিলা ইকোপার্কে চার বন্ধু মিলে বেড়াতে আসেন। বিকেলে পার্ক থেকে বের হয়ে তাঁরা সীমান্তঘেঁষা লালপাহাড়ে বেড়াতে যান। এ সময় ১০-১২ জন ছিনতাইকারী হামলা চালিয়ে তাঁদের কাছ থেকে মুঠোফোন এবং প্রায় এক হাজার টাকা ছিনিয়ে নেন। তখন বাধা দিলে ছিনতাইকারীরা দা, চাকু দিয়ে এলোপাতাড়ি কুপিয়ে ওই চারজনকে আহত করে। এ সময় চিৎকার শুনে কয়েকজন রাখাল এসে তিনজনকে উদ্ধার করেন। কিন্তু রাজ্জাককে তাঁরা পাননি।নালিতাবাড়ী থানার উপপরিদর্শক (এসআই) মুক্তি মাহমুদ রাত পৌনে আটটার দিকে ঘটনাস্থল থেকে জানান, আবদুর রাজ্জাকের সন্ধান পাওয়া যায়নি। সীমান্তবর্তী এলাকায় খোঁজাখুঁজি চলছে। আহত বাকি তিনজনকে চিকিৎসার জন্য জেলা সদরে পাঠানো হয়েছে।
