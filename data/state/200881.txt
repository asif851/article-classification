
শ্রাবণের বৃষ্টির হাত থেকে মুক্তি মিলছে না সহজে। আবহাওয়া অধিদপ্তর বলছে, আরও দিন তিনেক থাকবে বৃষ্টির এই দাপট।
ঈদের দিন সকাল থেকে আজ রোববার সকাল ছয়টা পর্যন্ত রাজধানী ঢাকায় বৃষ্টি হয়েছে ৯০ মিলিমিটার। এর পর মাত্রা যেন আরও বাড়ছে। সকাল ছয়টা থেকে বেলা তিনটা পর্যন্ত বৃষ্টি হয়েছে ২৩ মিলিমিটার।সকাল থেকে বেলা ১২টা পর্যন্ত চট্টগ্রামে সবচেয়ে বেশি বৃষ্টি হয়েছে ৬০ মিলিমিটার। এ ছাড়া কুতুবদিয়া ও সীতাকুণ্ডে ৫২, টেকনাফে ৩৯ আর কক্সবাজারে ২৭ মিলিমিটার বৃষ্টি রেকর্ড করা হয়েছে।আবহাওয়া অধিদপ্তর জানায়, দেশের মধ্য ও দক্ষিণ-পূর্বাঞ্চলে বৃষ্টির পরিমাণ বেশি। তবে উত্তরে রংপুর, সৈয়দপুর ও বগুড়ায় এর পরিমাণ কিছুটা কম।বিরামহীন এই বৃষ্টিকে অস্বাভাবিক বলতে নারাজ আবহাওয়াবিদরা।অধিদপ্তরের পরিচালক শাহ আলম প্রথম আলোকে বলেন, মৌসুমি বায়ু সক্রিয় থাকলে বৃষ্টির ধরন এমনই হয়। এর সঙ্গে আছে নিম্নচাপ। এর কেন্দ্র এখন আবার রাজধানী ঢাকা। এ কারণে ঢাকাতেও বেশি বৃষ্টি হচ্ছে।তিনি জানান, ২১ জুলাইয়ের পর চট্টগ্রামে বৃষ্টি কমে আসবে। ঢাকায় ২৩ জুলাইয়ের পর কমলেও পরে মাত্রা আরও বাড়তে পারে। তাই বৃষ্টি থেকে নগরবাসীর মুক্তি মিলবে না সহজে।
