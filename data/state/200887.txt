
বিএনপির স্থায়ী কমিটির সদস্য ও সাংসদ সালাউদ্দিন কাদের (সাকা) চৌধুরীকে আজ মঙ্গলবার ফাঁসির রায় দেওয়ায় কারাগারে তাঁর ভিআইপি-সুবিধা প্রত্যাহার করা হয়েছে। আজ মঙ্গলবার রাতে তাঁকে কয়েদির পোশাকে কারাগারের ৩০ সেলে পাঠানো হয়েছে। তিনি গাজীপুরের কাশিমপুরে ঢাকা কেন্দ্রীয় কারাগার-১-এর বন্দী।
কারাগারের জেলার মো. মজিবুর রহমান রাতে প্রথম আলো ডটকমকে জানান, রায় ঘোষণার পর সালাউদ্দিন কাদের চৌধুরীকে প্রথমে আদালত থেকে ঢাকা কেন্দ্রীয় কারাগারে পাঠানো হয়। পরে সেখান থেকে পর্যাপ্ত পুলিশি পাহারায় প্রিজনভ্যানে করে তাঁকে আজ রাত নয়টার দিকে আবার কাশিমপুরে স্থানান্তর করা হয়। এর আগে আজ আদালতে হাজির করার উদ্দেশ্যে গতকাল সোমবার তাঁকে ঢাকা কেন্দ্রীয় কারাগারে পাঠানো হয়েছিল।কাশিমপুর কারাগার-১-এ এক হাজার ২৭ জন বন্দী ছাড়াও বিএনপির নেতা সালাউদ্দিন কাদের চৌধুরী এবং জামায়াতের নেতা দেলাওয়ার হোসাইন সাঈদী, আলী আহসান মোহাম্মাদ মুজাহিদ ও জেএমবির নেতা সালাউদ্দিন সালেহীনসহ ৭৮ জন ফাঁসির আসামি আছেন।ফাঁসির রায়ের আগে সালাউদ্দিন কাদের চৌধুরী এ কারাগারের চিত্রা ভবনে ভিআইপি মর্যাদায় ছিলেন। গত বছরের ২৩ সেপ্টেম্বর সাকা চৌধুরীকে এ কারাগারে পাঠানো হয়। কারাবিধি অনুযায়ী তাঁর ভিআইপি-সুবিধা রহিত করা হয়েছে।
