
জামায়াতে ইসলামীর আমির মতিউর রহমান নিজামীর বিরুদ্ধে মানবতাবিরোধী অপরাধের মামলায় গতকাল সোমবার রাষ্ট্রপক্ষের সাক্ষ্য গ্রহণ শেষ হয়েছে।বিচারপতি এ টি এম ফজলে কবীরের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-১-এ গতকাল এ মামলার তদন্ত কর্মকর্তা ও রাষ্ট্রপক্ষের ২৬তম সাক্ষী আবদুর রাজ্জাক খানকে জেরা শেষ করেন আসামিপক্ষের আইনজীবী মিজানুল ইসলাম। এ সময় আসামির কাঠগড়ায় নিজামী হাজির ছিলেন। তদন্ত কর্মকর্তাকে গতকাল ষষ্ঠ দিনের মতো জেরা করা হয়। তিনি গত ২৫ সেপ্টেম্বর জবানবন্দি দেওয়া শুরু করেন।জেরায় আসামিপক্ষের আইনজীবী জানতে চান, একাত্তরে মুক্তিযুদ্ধের শেষ দিকে মুক্তিযোদ্ধা অনিল তাঁর সহযোগীদের নিয়ে নিজামীকে আটক করে কয়েক দিন নির্যাতন করেন। এটি কি তদন্তে পেয়েছেন? জবাবে আবদুর রাজ্জাক খান বলেন, হ্যাঁ। এ তথ্য তিনি রাষ্ট্রপক্ষের সাক্ষী চিকিৎসক রথীন্দ্রনাথ কুণ্ড এবং সমরচন্দ্র কুণ্ডের জবানবন্দিতে পেয়েছেন।মিজানুল ইসলাম গতকাল বেশির ভাগ সময়জুড়ে ট্রাইব্যুনালে দেওয়া রাষ্ট্রপক্ষের সাক্ষীদের জবানবন্দি এবং তদন্ত কর্মকর্তাকে দেওয়া সাক্ষীদের জবানবন্দির মধ্যে অসংগতি তুলে ধরেন। পরে আইনজীবী মত (সাজেশন) দেন, ‘নিজামী জামায়াতে ইসলামীর আমির হওয়ার কারণে বর্তমান সরকারের প্রতিহিংসার শিকার হয়েছেন। আপনি সরকারের ফরমায়েশ অনুসারে তদন্ত প্রতিবেদন দাখিল করেছেন।’ জবাবে তদন্ত কর্মকর্তা বলেন, এটা সত্য নয়।আইনজীবী আবারও মত দেন, নিজামী একাত্তরে কোনো অপরাধের সঙ্গে জড়িত ছিলেন না, তাঁর ভূমিকা ছিল শুধুই রাজনৈতিক। জবাবে আবদুর রাজ্জাক খান বলেন, এটা সত্য নয়।আবদুর রাজ্জাক খানকে জেরা শেষে এ মামলার কার্যক্রম আজ মঙ্গলবার পর্যন্ত মুলতবি করেন ট্রাইব্যুনাল। এরপর আসামিপক্ষের সাক্ষ্য গ্রহণ শুরু হবে।
