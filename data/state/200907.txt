
চট্টগ্রামের রাঙ্গুনিয়া উপজেলায় ওষুধ ভেবে কীটনাশক পান করে এক বৃদ্ধার মৃত্যু হয়েছে। গতকাল বৃহস্পতিবার দিবাগত রাত ১১টার দিকে হাসপাতালে তাঁর মৃত্যু হয়।মৃত ব্যক্তির নাম ঝিনু আক্তার (৬০)। তাঁর বাড়ি উপজেলার চন্দ্রঘোনা-কদমতলী ইউনিয়নের বনগ্রাম নতুন পাড়া এলাকায়।চন্দ্রঘোনা-কদমতলী ইউনিয়ন পরিষদের (ইউপি) চেয়ারম্যান ইদ্রিছ আজগর বলেন, গতকাল দুপুরে ঝিনু আক্তার প্রতিদিনের মতো একটি কক্ষে রাখা ওষুধ (সিরাপ) পানের জন্য যান। সেখানে পাশাপাশি রাখা ছিল সবজিখেতের জন্য আনা কীটনাশকও। দুটোই আলাদা পলিথিনের ব্যাগে টাঙানো ছিল। তিনি ভুলবশত কীটনাশকের পলিথিন নামিয়ে ওষুধ ভেবে তা পান করেন। এতে তিনি গুরুতর অসুস্থ হয়ে পড়েন। বাড়ির স্বজনেরা তাঁকে প্রথমে উপজেলা স্বাস্থ্য কমপ্লেক্সে নিয়ে যায়। পরে শারীরিক অবস্থার অবনতি হলে তাঁকে চট্টগ্রাম মেডিকেল কলেজ হাসপাতালে পাঠানো হয়। সেখানে চিকিৎসাধীন অবস্থায় রাতে তাঁর মৃত্যু হয়।
ইউপি চেয়ারম্যান বলেন, পুলিশ ঝিনু আক্তারের লাশ ময়নাতদন্তের জন্য হাসপাতালের মর্গে পাঠায়। আজ শুক্রবার সকালে জানাজা শেষে বনগ্রাম নতুন পাড়া এলাকার কবরস্থানে তাঁর লাশ দাফন করা হয়।
