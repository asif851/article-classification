
ঢাকা বিশ্ববিদ্যালয়ে ভর্তি পরীক্ষার প্রশ্নপত্র ফাঁসের সঙ্গে জড়িত থাকার অভিযোগে গতকাল বৃহস্পতিবার রাতে রাজধানীর রমনা থানা এলাকা থেকে দুজনকে গ্রেপ্তার করা হয়েছে। ঢাকা মহানগর পুলিশের (ডিএমপি) গোয়েন্দা ও অপরাধ তথ্য বিভাগের সদস্যরা এই অভিযান চালায়। পুলিশ বলছে, এরা প্রশ্নপত্র ফাঁসের সঙ্গে জড়িত একটি চক্রের সদস্য। 
গ্রেপ্তার হওয়া দুজন হলেন মো. জাহিদ হাসান ও এ জেড এম মোসাদ্দেকুল ইসলাম। তাঁদের কাছ থেকে পুলিশ প্রশ্নপত্র ফাঁসের কাজে ব্যবহৃত পাঁচটি মোবাইল ফোন সেট, এসএমএস কনটেন্টসহ কল ডিটেইল রেকর্ড প্রিন্ট ও ৩০ হাজার টাকা উদ্ধার করেছে। পুলিশ জানায়, প্রাথমিক জিজ্ঞাসাবাদে দুজন জানিয়েছেন, তাঁরা ৩০ অক্টোবর ও ৬ নভেম্বরে অনুষ্ঠেয় ঢাকা বিশ্ববিদ্যালয়ে ভর্তি পরীক্ষার প্রশ্নপত্র ফাঁস করে টাকার বিনিময়ে ভর্তি-ইচ্ছুক শিক্ষার্থীদের কাছে বিক্রি করেন। গোয়েন্দা ও অপরাধ তথ্য (উত্তর) বিভাগের উপকমিশনার (ডিসি-ডিবি) শেখ নাজমুল আলম, এডিসি মো. শাহজাহান, সিনিয়র সহকারী পুলিশ কমিশনার মো. নাজমুল ইসলাম এ অভিযান পরিচালনা করেন।
