
এবার ঈদে যান চলাচল স্বাভাবিক রাখার চ্যালেঞ্জ নেওয়ার কথা জানিয়েছেন যোগাযোগমন্ত্রী ওবায়দুল কাদের। তিনি বলেছেন, ‘এবার ঈদের আগে সড়ক-মহাসড়কে যানবাহন চলাচল স্বাভাবিক রাখার চ্যালেঞ্জ গ্রহণ করেছি।’যোগাযোগমন্ত্রী আজ বুধবার দুপুরে নারায়ণগঞ্জের রূপগঞ্জের ভুলতা এলাকায় ঢাকা-সিলেট মহাসড়কে নির্মাণাধীন একটি সেতু পরিদর্শনের সময় এ কথা বলেন।মন্ত্রী জানান, অন্য চার বছরের ঈদের তুলনায় এবার মানুষ স্বস্তিতে বাড়ি ফিরবে। তিনি বলেন, ‘যেকোনো কাজের আলোচনা-সমালোচনা হবে। সমালোচনা হলে আমরা তত্পর হই। তবে অপপ্রচারকারীরা এবার হতাশ হবেন।’মন্ত্রী বলেন, এবার ঈদে রাজধানীর প্রবেশপথগুলো যানজটমুক্ত রাখা হবে। এ জন্য বিভিন্ন প্রবেশপথ প্রশস্ত করা হয়েছে। তিনি জানান, ঢাকা-সিলেট মহাসড়কের রূপগঞ্জের ভুলতা এলাকায় যানজট নিরসনের জন্য আগামী মাসে ফ্লাইওভার নির্মাণের টেন্ডার ডাকা হবে। ২০১৫ সালে ফ্লাইওভারের নির্মাণকাজ শুরু হবে।
এ সময় মন্ত্রীর সঙ্গে উপস্থিত ছিলেন সড়ক ও জনপথ বিভাগের ঊর্ধ্বতন কর্মকর্তারা।
