
প্রধানমন্ত্রী শেখ হাসিনার ছেলে সজীব ওয়াজেদ জয় বলেছেন, আগামী নির্বাচন দলীয় নির্বাচিত সংসদ সদস্যদের দ্বারা গঠিত অন্তর্বর্তী সরকারের অধীনেই হবে এবং ওই নির্বাচন সুষ্ঠুভাবে সম্পন্ন হবে। তিনি বলেন, ‘আমি বিশ্বাস করি বাংলাদেশের মানুষ নৌকায় ভোট দিয়ে আওয়ামী লীগকে জয়যুক্ত করবে। কারণ বাংলার মানুষ সন্ত্রাস, বোমা, হত্যা, নির্যাতনের কালো অধ্যায়ে ফিরে যেতে চায় না।’আজ শুক্রবার সন্ধ্যায় গোপালগঞ্জের টুঙ্গিপাড়ায় বঙ্গবন্ধু শেখ মুজিবুর রহমানের সমাধিসৌধ প্রাঙ্গণে সুধী সমাবেশে দেওয়া বক্তব্যে সজীব ওয়াজেদ জয় এসব কথা বলেন। এরপর জয় বঙ্গবন্ধু শেখ মুজিবুর রহমানের কবর জিয়ারত করে শ্রদ্ধার্ঘ নিবেদন করেন। এ সময় জয়ের সঙ্গে ছিলেন শেখ রেহানার ছেলে রেদোয়ান সিদ্দিকী ববি, প্রধানমন্ত্রীর চাচাতো ভাই সাংসদ শেখ হেলাল উদ্দিনসহ স্থানীয় আওয়ামী লীগের নেতারা ও সুধীজনেরা।স্থানীয় বঙ্গবন্ধু ভবনেই রাতযাপন শেষে কাল শনিবার সকালে জয় বাগেরহাট, খুলনা ও যশোরের উদ্দেশে যাত্রা করবেন বলে জানা গেছে।
পদ্মা সেতুর কাজ সম্পূর্ণ করব
এর আগে দুপুরে গোপালগঞ্জের টুঙ্গিপাড়া যাওয়ার পথে মাদারীপুরের শিবচর পাঁচ্চর বাসস্ট্যান্ডে এক পথসভায় বক্তব্য দেন জয়। এ সময় তিনি বলেন, আওয়ামী লীগ আবার ক্ষমতায় এলে দেশের উন্নয়ন কর্মকাণ্ড আরও গতিশীল ও সেবার মান আধুনিকায়ন করা হবে। তিনি বলেন, ‘আমরাই দক্ষিণাঞ্চলের দাবি পূরণ করে পদ্মা সেতুর কাজ সম্পন্ন করব।’সজীব ওয়াজেদ জয় বলেন, বাংলাদেশে আর কোনো দিন অনির্বাচিত সরকার ক্ষমতা দখল করতে পারবে না। পাঁচ বছর আগে অনির্বাচিত তত্ত্বাবধায়ক সরকার অবৈধভাবে ক্ষমতায় থেকে দেশের রাজনৈতিক নেতা ও সাধারণ মানুষকে নির্যাতন করেছে।পথসভায় আগামী নির্বাচনে নৌকায় ভোট চেয়ে জয় আরও বলেন, ‘আমরা দেশে অনেক উন্নয়ন কাজ করেছি। এবারও যদি নৌকায় ভোট দেন, তাহলে আমরা ঘরে ঘরে বিদ্যুত্ পৌঁছে দেব। প্রতিটি জেলায় একটি করে বিশ্ববিদ্যালয় প্রতিষ্ঠা করা হবে। ডিজিটাল বাংলাদেশের সুবিধা এখনই মানুষ ভোগ করছে। যেকোনো পরীক্ষার ফলাফল এখন ইন্টারনেট ও মোবাইলে পাচ্ছেন। প্রতিটি অফিসের সেবা অনলাইনে নিয়ে আসা হচ্ছে। এখন ঘরে বসেই এই সেবা মানুষ পাচ্ছে। আমরা আবার ক্ষমতায় গেলে দেশের উন্নয়ন কর্মকাণ্ড আরও গতিশীল ও সেবার মান আধুনিকায়ন করব।’শিবচর উপজেলা আওয়ামী লীগের সভাপতি মো. রেজাউল করিম তালুকদারের সভাপতিত্বে পথসভায় খালেদা জিয়ার ফোন আলাপের সমালোচনা করে সজীব ওয়াজেদ জয় আরও বলেন, ‘বিরোধীদলীয় নেতা খালেদা জিয়ার সময় আমার মায়ের ওপর একুশে আগস্ট গ্রেনেড হামলা করে তাঁকে হত্যা করতে চেয়েছিল। এ সময় আওয়ামী লীগের ২৩ জন নেতা-কর্মী নিহত হয়। সেই গ্রেনেড হামলার দায়ে তাঁর ছেলে ও তাঁর সময়ের দুজন মন্ত্রীর বিরুদ্ধে চার্জ গঠন করা হয়েছে। গ্রেনেড হামলার পরিকল্পনা করা হয় হাওয়া ভবনে বসে। কিন্তু বিরোধীদলীয় নেতা এত দিন পরে ফোনালাপে আমার মাকে গ্রেনেড হামলার জন্য দায়ী করেন।’বেলা আড়াইটার দিকে সজীব ওয়াজেদ জয় পথসভাস্থলে এসে পৌঁছান। পথসভায় আরও বক্তব্য দেন হুইপ নূর-ই-আলম চৌধুরী, শিবচর উপজেলা আওয়ামী লীগের সাধারণ সম্পাদক মো. সেলিম, শিবচর পৌর মেয়র আবদুল লতিফ মোল্লা প্রমুখ।
