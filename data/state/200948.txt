
র‍্যাবের সঙ্গে ‘বন্দুকযুদ্ধে’ সুমন ওরফে ব্যাংকক সুমন নামে এক যুবক নিহত হয়েছেন। গতকাল সোমবার দিবাগত রাতে মহাখালী সাততলা বস্তি এলাকায় ওই বন্দুকযুদ্ধ হয় বলে দাবি করেছে র‍্যাব।
আজ মঙ্গলবার র‍্যাব সদর দপ্তরের পাঠানো এক বিজ্ঞপ্তিতে বলা হয়, সুমন একজন চিহ্নিত সন্ত্রাসী। র‍্যাব-১ এর সঙ্গে সন্ত্রাসীদের এই ‘বন্দুকযুদ্ধ’ হয়।
এদিকে আজ ভোররাত চারটার দিকে সুমনের গুলিবিদ্ধ লাশ ঢাকা মেডিকেল কলেজ হাসপাতালে নিয়ে আসেন বনানী থানার উপপরিদর্শক (এসআই) মোস্তাক আহমেদ। তিনি জানান, রাত দুইটার দিকে ওই ‘বন্দুকযুদ্ধের’ ঘটনা ঘটে।
এসআই মোস্তাক আহমেদের ভাষ্য, গত রাতে বনানী এলাকায় টহলরত অবস্থায় র‍্যাপিড অ্যাকশন ব্যাটালিয়ন (র‍্যাব)-১ এর সদস্যরা গুলিবিদ্ধ ওই যুবককে তাঁদের গাড়িতে তুলে দিয়ে হাসপাতালে নেওয়ার কথা বলেন। রাত আনুমানিক দুইটার দিকে সংক্রমণ ব্যাধি হাসপাতালের পাশে সাত তলা বস্তির পুকুরপাড়ে ‘বন্দুকযুদ্ধে’ যুবকটি গুলিবিদ্ধ হন বলে তাঁদের জানানো হয়। পরে র‍্যাব সদস্যসহ তাঁরা ঢাকা মেডিকেল কলেজ হাসপাতালের জরুরি বিভাগে নিয়ে গেলে কর্তব্যরত চিকিৎসক তাঁকে মৃত ঘোষণা করেন।
হাসপাতাল সূত্রে জানা গেছে, নিহত ওই ব্যক্তির বুকে পাঁচটি গুলির চিহ্ন রয়েছে। লাশটি জরুরি বিভাগ মর্গে রাখা হয়েছে।
