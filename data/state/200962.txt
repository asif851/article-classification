
রোহিঙ্গা ইস্যু নিয়ে আওয়ামী লীগ রাজনীতি করছে বলে অভিযোগ করেছেন বিএনপির মহাসচিব মির্জা ফখরুল ইসলাম আলমগীর। তিনি বলেন, প্রথম থেকেই বিএনপির নেতা-কর্মীরা অসহায়, নির্যাতিত রোহিঙ্গাদের পাশে আছেন। শত বাধার পরও বিএনপির ত্রাণ তৎপরতা অব্যাহত রয়েছে।
মঙ্গলবার কক্সবাজার শহরের একটি হোটেলে সংবাদ সম্মেলনে এসব কথা বলেন মির্জা ফখরুল ইসলাম আলমগীর। এর আগে কক্সবাজার শহরে এক অনুষ্ঠানে আওয়ামী লীগের সাধারণ সম্পাদক ওবায়দুল কাদের এক মাস পর মির্জা ফখরুল রোহিঙ্গাদের কেন দেখতে আসছেন, তা নিয়ে প্রশ্ন তোলেন। মন্ত্রী তখন বলেছিলেন, বিএনপি রোহিঙ্গা ইস্যু নিয়ে রাজনীতি করছে।
বিএনপির মহাসচিব অভিযোগ করেন, রোহিঙ্গা সমস্যার সমাধানে আওয়ামী লীগ আন্তরিক নয়। বিএনপির পক্ষ থেকে জাতীয় ঐক্যের কথা বলা হলেও আওয়ামী লীগ তা নাকচ করে দিয়েছে। তিনি বলেন, রোহিঙ্গা সমস্যা সমাধানের মূল লক্ষ্য হবে রাখাইন রাজ্যের অসহায় এসব মানুষের নিরাপত্তা ও নাগরিকত্ব নিশ্চিত করে মিয়ানমারে ফেরত পাঠানোর উদ্যোগ নেওয়া। রাখাইনের গণহত্যাকে এখনো আওয়ামী লীগের পক্ষ থেকে ‘গণহত্যা’ বলা হচ্ছে না বলে উল্লেখ করে তিনি বলেন, এর অন্য কোনো উদ্দেশ্য থাকতে পারে।
এ সময় উপস্থিত ছিলেন বিএনপির সহসাংগঠনিক সম্পাদক হারুনুর রশীদ, মৎস্যজীবীবিষয়ক সম্পাদক লুৎফর রহমান, বিএনপির চেয়ারপারসনের প্রেস ইউংয়ের সদস্য শামসুদ্দিন দিদার, কক্সবাজার জেলা বিএনপির সভাপতি শাহজাহান চৌধুরী, সাধারণ সম্পাদক শামীম আরা প্রমুখ।
কক্সবাজার জেলা বিএনপির দপ্তর সম্পাদক ইউসুফ বদরী প্রথম আলোকে বলেন, বুধবার বিএনপির মহাসচিব উখিয়া ও টেকনাফের রোহিঙ্গাশিবিরে দলের পক্ষ থেকে ত্রাণ বিতরণ করবেন।
