
জাতিসংঘের মানবাধিকারবিষয়ক হাইকমিশনার নাভি পিল্লাইয়ের বক্তব্যকে সমর্থন জানিয়ে বাংলাদেশের ক্রমবর্ধমান সহিংসতায় গভীর উদ্বেগ প্রকাশ করেছেন ঢাকায় নিযুক্ত জাপানের রাষ্ট্রদূত শিরো সাদোশিমা। আজ সোমবার এক বিবৃতিতে তিনি এ প্রতিক্রিয়া জানান।
শিরো সাদোশিমা বলেন, ‘বাংলাদেশের দীর্ঘদিনের বন্ধু ও গুরুত্বপূর্ণ অংশীদার হিসেবে জাপান বাংলাদেশের মানুষের জীবনযাত্রা ও উন্নয়নে মারাত্মক ব্যাঘাত সৃষ্ট করে এমন যেকোনো ধরনের সহিংসতা ও ধ্বংসাত্মক কার্যকলাপের নিন্দা জানায়। তাই সহিংসতা বন্ধে সম্ভাব্য সব ধরনের পদক্ষেপ নিতে আমরা রাজনীতিবিদদের প্রতি আহ্বান জানাই। এর পাশাপাশি একটি অবাধ, সুষ্ঠু, বিশ্বাসযোগ্য, অংশগ্রহণমূলক ও শান্তিপূর্ণ নির্বাচনের লক্ষ্যে পরস্পরের কাছে গ্রহণযোগ্য সমাধান খুঁজে বের করতে সংলাপে অংশ নেওয়ার আহ্বান জানাই।’
 
