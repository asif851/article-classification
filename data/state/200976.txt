
ধর্মের অপব্যাখ্যা করে কেউ যাতে বিশৃঙ্খলা তৈরি করতে না পারে, সে জন্য দেশবাসীকে সজাগ থাকার আহ্বান জানিয়েছেন রাষ্ট্রপতি মো. আবদুল হামিদ। তিনি বলেছেন, ‘কোনো ধর্ম জঙ্গিবাদ ও সন্ত্রাসী কর্মকাণ্ড সমর্থন করে না।’
পবিত্র ঈদুল আজহা উপলক্ষে আজ মঙ্গলবার সকালে বঙ্গভবনে সর্বস্তরের মানুষের সঙ্গে শুভেচ্ছা বিনিময়কালে এসব কথা বলেন রাষ্ট্রপতি। তিনি বলেন, ইসলাম শান্তির ধর্ম। সামাজিক ও ব্যক্তিগত জীবনে ঈদুল আজহার সুমহান আদর্শ ও শিক্ষার প্রতিফলন ঘটানোর জন্য সবার প্রতি আহ্বান জানান রাষ্ট্রপতি আবদুল হামিদ।
রাষ্ট্রপতি বলেন, ‘একটি শান্তিপূর্ণ, উদার ও সহিষ্ণু সমাজ গড়ার জন্য আমাদের সবাইকে ধৈর্যশীল ও সহনশীল হতে হবে। পবিত্র ঈদুল আজহার মর্মবাণী এটিই। বিশ্বে সাম্প্রদায়িক সম্প্রীতির এক অনন্য উদাহরণ বাংলাদেশ, যেখানে সব ধর্মের মানুষ মুক্তভাবে তাদের ধর্ম চর্চা করতে পারেন। এটি বাংলাদেশের সুমহান ঐতিহ্যের অংশ।’
রাষ্ট্রপতি আবদুল হামিদ এবং তাঁর স্ত্রী রাশিদা খানম অনুষ্ঠানে আসা উচ্চপদস্থ সরকারি ব্যক্তিবর্গ, সমাজের গণ্যমান্য ব্যক্তি, বিদেশি কূটনীতিকদের সঙ্গে শুভেচ্ছা বিনিময় করেন। এ ছাড়া সুপ্রিম কোর্টের বিচারপতি, সংসদ সদস্য, তিন বাহিনীর প্রধান, বিভিন্ন পত্রিকার সম্পাদক, সচিব, বিভিন্ন বিশ্ববিদ্যালয়ের উপাচার্য, শিক্ষাবিদ, জ্যেষ্ঠ সাংবাদিক, লেখক, কবি, ব্যবসায়ী সমাজের প্রতিনিধি, উচ্চপদস্থ সামরিক ও বেসামরিক কর্মকর্তা এ অনুষ্ঠানে যোগ দেন।
