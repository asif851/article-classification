
দেশব্যাপী পুলিশের চলমান জঙ্গিবিরোধী বিশেষ অভিযানের পঞ্চম দিনে সারা দেশে ২১ জঙ্গিকে গ্রেপ্তার করা হয়েছে। এদের মধ্যে জামাআতুল মুজাহিদীন বাংলাদেশের (জেএমবি) ১৭ জন, হিযবুত তাহরীর একজন, আনসারুল্লাহ বাংলা টিমের দুজন ও হরকাতুল জিহাদের একজন রয়েছে।
গতকাল মঙ্গলবার সকাল থেকে আজ বুধবার সকাল পর্যন্ত দেশের বিভিন্ন স্থানে অভিযান চালিয়ে এদের গ্রেপ্তার করা হয়। তবে গ্রেপ্তারি পরোয়ানা, মাদক ও অবৈধ অস্ত্র উদ্ধারসংক্রান্ত অভিযান ১৩ জুন শেষ হওয়ায় এর সঙ্গে সংশ্লিষ্ট কাউকে গ্রেপ্তার করা হয়নি।
এ নিয়ে পাঁচ দিনে পুলিশের বিশেষ অভিযানে ১১ হাজার ৭০৫ জনকে গ্রেপ্তার করা হয়েছে। এর মধ্যে জঙ্গি সংশ্লিষ্টতার অভিযোগে ১৬৬ জনকে গ্রেপ্তার করা হয়েছে।
পুলিশ সদর দপ্তরের জনসংযোগ কর্মকর্তা এ কে এম কামরুল আহছান জানান, ৬ জুন থেকে শুরু জঙ্গিদের বিরুদ্ধে বিশেষ অভিযান শেষ হবে ১৭ জুন।
পুলিশের পাঠানো বিজ্ঞপ্তি অনুযায়ী, প্রথম দিনে জঙ্গি সন্দেহে গ্রেপ্তার ৩৭ জনের মধ্যে ২৭ জন জেএমবি ও জাগ্রত মুসলিম জনতা বাংলাদেশের (জেএমজেবি) সাতজন রয়েছে। বাকি তিনজনের পরিচয় সম্পর্কে জানায়নি পুলিশ সদর দপ্তর। ওই দিন গ্রেপ্তার হওয়া আসামিদের মধ্যে গ্রেপ্তারি পরোয়ানাভুক্ত ১ হাজার ৮৬১ জন, নিয়মিত মামলার ৯১৭ জন, অবৈধ অস্ত্র উদ্ধার মামলার ১৯ জন ও মাদক উদ্ধার মামলার ৩৫৮ জন রয়েছে।
দ্বিতীয় দিনে গ্রেপ্তারকৃত ৪৮ জঙ্গি ছাড়া অন্যদের মধ্যে ১ হাজার ৪৯৬ জন গ্রেপ্তারি পরোয়ানাভুক্ত আসামি। আর নিয়মিত মামলার আসামি ৫৮৮ জন।
তৃতীয় দিনের অভিযানে পরোয়ানাভুক্ত ২ হাজার ৫৭৮ জন, অবৈধ অস্ত্র উদ্ধার মামলায় ১৯ জন, মাদক উদ্ধার মামলায় ১৬০ জন ও অন্যান্য মামলায় ৪৫৪ জনকে গ্রেপ্তার করা হয়েছে। জঙ্গি ছিলেন ৩৪ জন।
চতুর্থ দিনের অভিযানে ২৬ জন জঙ্গি ছাড়া পরোয়ানাভুক্ত ২ হাজার ৩৬৮ জন, অবৈধ অস্ত্র উদ্ধার মামলায় ৩৮ জন, মাদক উদ্ধার মামলায় ২৯৫ জন ও অন্যান্য মামলায় ৩৮৮ জনকে গ্রেপ্তার করা হয়েছে।
