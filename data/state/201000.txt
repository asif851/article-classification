
সিটি করপোরেশন নির্বাচন শেষ হয়েছে প্রায় দেড় বছর হলো। এই সময়ে রাজধানীর অনেক স্থানেই লেগেছে উন্নয়নের ছোঁয়া। আবার কোথাও এখনো কোনো কাজই হয়নি। নির্বাচিত কাউন্সিলররাই বা কী করছেন? আবার নতুন করে যেসব এলাকা অন্তর্ভুক্ত হয়েছে, সেসব এলাকায় হাতই দেয়নি দুটি করপোরেশন। এ নিয়ে ভোটারদের মধ্যে আছে নানা ক্ষোভ-আক্ষেপ। এলাকার সমস্যা, সম্ভাবনা, অভাব-অভিযোগ, সুবিধা-অসুবিধা নিয়ে নিয়মিত প্রকাশিত হবে ওয়ার্ডের চালচিত্র
মতিঝিল, দিলকুশা, ফকিরাপুল ও আরামবাগের অধিকাংশ সড়ক এবং ফুটপাত দখল করে রাখা হচ্ছে ব্যক্তিগত গাড়ি। এসব অবৈধ পার্কিংয়ের কারণে যানবাহন ও পথচারীদের চলাচল বাধাগ্রস্ত হচ্ছে। কিন্তু তাদের বিরুদ্ধে কোনো ব্যবস্থা নেওয়া হচ্ছে না৷এই এলাকাগুলো ঢাকা দক্ষিণ সিটি করপোরেশনের (ডিএসসিসি) ৯ নম্বর ওয়ার্ডের আওতাধীন। ওয়ার্ডে সরকারি কাঁচাবাজার, কমিউনিটি সেন্টার, ব্যায়ামাগার, পাঠাগার, পার্ক ও খেলার মাঠ কোনোটিই নেই। মশার উপদ্রব ও ওয়াসার পানিতে দুর্গন্ধ থাকায় ভোগান্তিতে পড়ছেন ওয়ার্ডের বাসিন্দারা। তবে আছেন নিরাপত্তাকর্মী, লাগানো হয়েছে ক্লোজড সার্কিট (সিসি) ক্যামেরা ও প্রায় ৫০০ এলইডি বাতি।গতকাল বুধবার এসব এলাকা ঘুরে ও স্থানীয় বাসিন্দা এবং জনপ্রতিনিধিদের সঙ্গে কথা বলে এই চিত্র দেখা যায়। বঙ্গভবন, কমিশনার গলি ও বাজার রোড, পানির ট্যাংক গলি, মগার গলি, ডালাস গলি, কিউট গলি, কোমর গলি, সরদার গলি, গরম পানি গলি, পেপসি গলি, ফকিরাপুল ১ নম্বর গলি, ঝিলপাড়, সাফায়াত উল্লাহ লেন, শুক্কুর পাগলা লেন, মধুমিতা গলি ও কালভার্ট রোড এলাকা নিয়ে ডিএসসিসির ৯ নম্বর ওয়ার্ড গঠিত। ওয়ার্ডে লক্ষাধিক লোকের বসবাস।দেখা যায়, দৈনিক বাংলা মোড়, মতিঝিল বাণিজ্যিক এলাকা ও শাপলা চত্বর, দিলকুশা এবং বঙ্গভবন এলাকায় সড়ক ও ফুটপাত দখল করে অবৈধভাবে দুই শতাধিক ব্যক্তিগত গাড়ি ও পিকআপ পার্কিং করে রাখা হয়েছে। একইভাবে ফকিরাপুল পানির ট্যাংক, আরামবাগ, নটর ডেম কলেজ ও মোহামেডান স্পোর্টিং ক্লাবের আশপাশের বিভিন্ন সড়ক এবং ফুটপাতে রয়েছে আরও অর্ধশতাধিক গাড়ি। গলিগুলোতে গড়ে উঠেছে চা-পানসহ হরেক রকমের অর্ধশতাধিক দোকানপাট। এতে সড়কে তীব্র যানজটের সৃষ্টি হয়েছে। ফুটপাতে পথচারীদের চলাচল বাধাগ্রস্ত হচ্ছে।আরামবাগের বাসিন্দা কামাল হোসেন বলেন, মতিঝিল রাজধানীর অন্যতম প্রধান বাণিজ্যিক এলাকা। অথচ যত্রতত্র ব্যক্তিগত গাড়ি পার্কিং করে রাখা হয়। এলাকায় অবৈধ গাড়ি পার্কিং বন্ধ করতে হলে সিটি করপোরেশন ও পুলিশের ট্রাফিক বিভাগের আরও জোরালো ভূমিকা রাখতে হবে৷এই ওয়ার্ডে সিটি করপোরেশনের কমিউনিটি সেন্টার, পাঠাগার ও ব্যায়ামাগার নেই। ফলে বেসরকারি কমিউনিটি সেন্টারে সামাজিক ও সাংস্কৃতিক অনুষ্ঠান করতে হয়। এতে নাগরিকদের বেশি টাকা ব্যয় করতে হচ্ছে।গরম পানির গলির বাসিন্দা মোহাম্মদ হোসেন বলেন, ২০১৫ সালে সিটি করপোরেশন নির্বাচনের আগে ওয়ার্ডে একটি আধুনিক কমিউনিটি সেন্টার নির্মাণের প্রতিশ্রুতি দিয়েছেন ডিএসসিসির মেয়র মো. সাঈদ খোকন ও কাউন্সিলর এ কে এম মমিনুল হক সাঈদ। নির্বাচিত হওয়ার প্রায় দুই বছর পরও কোনো উদ্যোগ তাঁরা নেননি। অথচ এই এলাকায় একটি কমিউনিটি সেন্টার ও গ্রন্থাগার এবং ব্যায়ামাগার অনেক জরুরি।ওই ওয়ার্ডে কাঁচাবাজার না থাকায় অলিগলিতে গড়ে উঠেছে শাকসবজি ও মাছের ভ্রাম্যমাণ দোকান। দেখা যায়, গরম পানিগলি, পেপসি গলি, কিউট গলি, সরদার গলির বিভিন্ন স্থানে মুদি দোকান ও ভ্যানগাড়িতে শাকসবজি বিক্রি হচ্ছে। দরদাম করে কেনাকাটা করছেন ক্রেতারা। গলিগুলোতে ময়লা-আবর্জনা ছড়িয়ে রয়েছে।কিউট গলিতে একটি ভ্যান থেকে শাকসবজি কিনছিলেন স্থানীয় বাসিন্দা মো. আনাস। তিনি বলেন, বাসায় বেশি বাজার দরকার হলে অন্যান্য এলাকার বড় কোনো বাজার থেকে কেনাকাটা করেন৷ এতে সময় ও শ্রম বেশি লাগে। এর মাঝে অল্প কেনাকাটা দরকার হলে মহল্লার দোকান থেকেই কেনেন তিনি। মহল্লায় একটি স্থায়ী কাঁচাবাজার দরকার৷মতিঝিল ও আশপাশের এলাকায় শিশু-কিশোরদের খেলাধুলার জন্য পৃথক কোনো খেলার মাঠ নেই। আরামবাগের বাসিন্দা মো. সুজন বলেন, আগে আরামবাগ বালুর মাঠে খেলাধুলা করত মহল্লার শিশু-কিশোরেরা। বর্তমানে এই মাঠটি বাংলাদেশ ফুটবল ফেডারেশনের অধীনে রয়েছে। এখন এই মাঠে ফুটবল ছাড়া অন্যান্য খেলাধুলা করা নিষেধ রয়েছে। এতে ক্রিকেটসহ অন্যান্য খেলাধুলা থেকে তারা বঞ্চিত। অথচ শিশু-কিশোরদের শারীরিক ও মানসিক বিকাশের জন্য খেলাধুলার বিকল্প নেই।ডিএসসিসির ৯ নম্বর ওয়ার্ডের প্রায় সব এলাকায় মশার উপদ্রব রয়েছে বলে জানিয়েছেন স্থানীয় বাসিন্দারা। ফকিরাপুল বাজার রোডের বাসিন্দা মো. সুমন বলেন, এই এলাকায় নিয়মিত মশার ওষুধ ছিটানো হয় না। মশার কামড়ে অতিষ্ঠ হয়ে উঠেছেন বাসিন্দারা।
অবৈধ পার্কিং উচ্ছেদ করা হবে২০১৫ সালের সিটি করপোরেশন নির্বাচনে ডিএসসিসির ৯ নম্বর ওয়ার্ডের কাউন্সিলর নির্বাচিত হন আওয়ামী লীগ-সমর্থিত প্রার্থী এ কে এম মমিনুল হক সাঈদ। এলাকার বিভিন্ন বিষয়ে তিনি প্রথম আলোর সঙ্গে কথা বলেন।সড়ক ও ফুটপাতে পার্কিংয়ের বিষয়ে তিনি বলেন, গত জানুয়ারি থেকে মতিঝিল ও আশপাশের এলাকার সড়ক এবং ফুটপাতে টানা অভিযান চালিয়ে হকার উচ্ছেদ করেছে ডিএসসিসি। এভাবে অবৈধ গাড়ি পার্কিং উচ্ছেদ করা হবে। এতে পুলিশের ট্রাফিক বিভাগকে সহযোগিতা করতে হবে।মমিনুল হক বলেন, নাগরিকদের নিরাপত্তার জন্য মহল্লায় ১০২টি ক্লোজড সার্কিট ক্যামেরা লাগানো হয়েছে। প্রায় প্রতিটি গলিতে নিরাপত্তাকর্মী ও ফটক লাগানো হয়েছে। পৃথক ১৫টি স্থানে বিনা মূল্যে ওয়াইফাইয়ের ব্যবস্থা করা হয়েছে। প্রতিটি অলিগলিতে এলইডি বাতি লাগানো হয়েছে।কাউন্সিলর বলেন, এই ওয়ার্ডে কাঁচাবাজার নির্মাণের মতো সরকারি জায়গা রয়েছে। এর মধ্যে থেকে কোনো একটা জায়গায় তা নির্মাণে শিগগিরই ডিএসসিসির মেয়রের কাছে আবেদন করা হবে। মশার উপদ্রবের বিষয়ে তিনি বলেন, তার ওয়ার্ডে নিয়মিত মশার ওষুধ ছিটানো হয়।
 
