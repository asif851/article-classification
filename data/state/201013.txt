
ঈশ্বরদী-ঢালারচর রেলপথের ঈশ্বরদী-পাবনা সেকশনে নতুন রেলপথ দিয়ে পরীক্ষামূলক ট্রেন চলাচল করেছে। ট্রেনটি আজ বৃহস্পতিবার সকালে ঈশ্বরদী জংশন স্টেশন থেকে রওনা দিয়ে পাবনায় পৌঁছায়।
বৃহস্পতিবার সকালে এক অনুষ্ঠানে পরীক্ষামূলক ট্রেনটির উদ্বোধন করা হয়। রেলওয়ে বিভাগীয় পরিবহন কর্মকর্তা (ডিটিও) শওকত জামিল মহসী প্রথম আলোকে বলেন, ‘ঈশ্বরদী থেকে পাবনা হয়ে ঢালারচর পর্যন্ত নতুন রেলপথ নির্মাণ প্রকল্পের’ আওতায় নবনির্মিত ঈশ্বরদী-পাবনা রেলপথ সেকশনে পরীক্ষামূলক ট্রেনটি ৩০ জনের দল নিয়ে যাত্রা শুরু করে। ট্রেনের পরিচালক ছিলেন আলমগীর কয়াল ও চালক ছিলেন তৌহিদুল ইসলাম।
১০০ কিলোমিটার গতিতে চলে ট্রেনটি এক ঘণ্টায় পাবনা স্টেশনে পৌঁছায়। ঈশ্বরদী স্টেশন ছাড়ার পর নবনির্মিত মাঝগ্রাম, দাশুড়িয়া, টেবুনিয়া স্টেশন অতিক্রম করে ট্রেনটি পাবনা স্টেশনে পৌঁছালে পাবনার জেলা প্রশাসক রেখা রানী বালোসহ সর্বস্তরের মানুষ শুভেচ্ছা ও অভিনন্দন জানান। যাত্রাবিরতির পর ঈশ্বরদীতে ট্রেনটি ফিরে আসে।
পাকশী ডিআরএম কার্যালয় সূত্রে জানা গেছে, ২০১৩ সালের ২ ফেব্রুয়ারি পাবনা সরকারি এডওয়ার্ড কলেজ মাঠে আয়োজিত এক জনসভায় প্রধানমন্ত্রী শেখ হাসিনা এই রেলপথ প্রকল্পের উদ্বোধন করেন।
ঈশ্বরদী-ঢালারচর রেলপথ প্রকল্পের পরিচালক সুবক্তগীন বলেন, ঈশ্বরদী-পাবনা ২৫ কিলোমিটার রেলপথে ট্রেন চলাচলের জন্য যাবতীয় কাজ শেষ হয়েছে। পরীক্ষামূলক ট্রেন চলাচলের প্রতিবেদন রেলপথ মন্ত্রণালয়ে পাঠানো হবে। এরপর উদ্বোধনের দিনক্ষণ ঠিক হবে। আশা করা হচ্ছে, আগামী জানুয়ারিতে নতুন রেলপথের আনুষ্ঠানিক উদ্বোধন করা হবে।
পরীক্ষামূলক ট্রেনের উদ্বোধন অনুষ্ঠানে উপস্থিত ছিলেন পাকশী বিভাগীয় রেলওয়ে ব্যবস্থাপক (ডিআরএম) অসীম কুমার তালুকদার, বাণিজ্যিক কর্মকর্তা (ডিসিও) আনোয়ার হোসেনসহ রেলের ঊর্ধ্বতন কর্মকর্তারা।
