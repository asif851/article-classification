
সিরাজগঞ্জের রায়গঞ্জ উপজেলার পাঙ্গাসী ইউনিয়নের ডাঙ্গারপাড়া গ্রামে পানিতে ডুবে দুই শিশুর মৃত্যু হয়েছে। তারা হলো ডাঙ্গারপাড়া গ্রামের আলমগীর হোসেনের ছেলে কাইয়ুম ইসলাম (৫) ও মানিক হোসেনের ছেলে মনিরুল ইসলাম (৬)। গতকাল মঙ্গলবার দুপুরে শিশু দুটি বাড়ির পাশে ডোবার ধারে খেলা করছিল। এ সময় সবার অগোচরে তারা ডোবার পানিতে পড়ে যায়। পরে স্বজনেরা অনেক খোঁজাখুঁজি করেও তাদের সন্ধান পাননি। বেলা তিনটার দিকে শিশু দুটির লাশ ডোবার পানিতে ভেসে ওঠে। এ সময় এলাকাবাসী লাশ দুটি উদ্ধার করে। রায়গঞ্জ থানার ভারপ্রাপ্ত কর্মকর্তা (ওসি) রাশেদুল হাসান বিশ্বাস জানান, কোনো অভিযোগ না থাকায় লাশ দুটি স্বজনদের কাছে হস্তান্তর করা হয়েছে। 
