
গাজীপুর ও রংপুর সিটি করপোরেশনে মহানগর পুলিশ গঠনের লক্ষ্যে আলাদা দুটি বিল জাতীয় সংসদে তোলা হয়েছে।
রোববার ‘গাজীপুর মহানগরী পুলিশ বিল-২০১৮’ এবং ‘রংপুর মহানগরী পুলিশ বিল-২০১৮’ আলাদাভাবে সংসদে তোলেন স্বরাষ্ট্রমন্ত্রী আসাদুজ্জামান খান কামাল। পরে বিল দুটি পরীক্ষা করে সংসদে প্রতিবেদন দেওয়ার জন্য স্বরাষ্ট্র মন্ত্রণালয় সম্পর্কিত সংসদীয় স্থায়ী কমিটিতে পাঠানো হয়।২০১২ সালে রংপুর সিটি করপোরেশন এবং ২০১৩ সালে গাজীপুর সিটি করপোরেশন গঠিত হয়।বিল দুটিতে বলা হয়েছে, কোনো ব্যক্তি উল্টো পথে গাড়ি চালালে, অননুমোদিত স্থানে গাড়ি রাখলে এবং অযথা যানবাহন দাঁড় করিয়ে জনগণের যাতায়াতে বিঘ্ন ঘটালে দুই হাজার থেকে পাঁচ হাজার টাকা অর্থদণ্ড দেওয়া যাবে। ফুটপাতে গাড়ি চালালে বা গাড়ি রাখলে এক থেকে দুই হাজার টাকা জরিমানা করা যাবে।বিলে আরও বলা হয়েছে, কোনো ব্যক্তি রাস্তা বা হাটবাজার, মেলা বা শপিং মলসহ সর্বসাধারণের ব্যবহার্য কোনো স্থানে অথবা গৃহ অভ্যন্তরে বা ঘরের বাইরে কোনো নারীকে দেখিয়ে বা দেখানোর উদ্দেশ্যে নিজের অঙ্গপ্রত্যঙ্গ প্রদর্শন করলে অথবা ইচ্ছাকৃতভাবে কোনো নারীর পথরোধ করলে বা তার শরীরের কোনো স্থান স্পর্শ করলে বা অশালীন বাক্য বা শব্দ বা মন্তব্য বা অঙ্গভঙ্গি করে তাকে উত্ত্যক্ত করলে এক বছরের কারাদণ্ড, কমপক্ষে পাঁচ হাজার টাকা জরিমানা বা সর্বোচ্চ ১০ হাজার টাকা জরিমানা করা যাবে।
