
ময়মনসিংহের গৌরীপুর পৌর আওয়ামী লীগের একাংশের সাধারণ সম্পাদক রৌশন সারোয়ারের ওপর সন্ত্রাসী হামলার প্রতিবাদে গতকাল রোববার প্রতিবাদ সমাবেশ করেছে আওয়ামী লীগের একাংশ। বেলা তিনটা থেকে সন্ধ্যা পর্যন্ত পৌর শহরের মধ্যবাজার এলাকায় ওই সমাবেশ হয়। স্থানীয় সূত্রে জানা যায়, প্রতিবাদ সমাবেশ উপলক্ষে পৌরসভার নয়টি ওয়ার্ডের আওয়ামী লীগের নেতা-কর্মীরা বিক্ষোভ মিছিল নিয়ে সভাস্থলে জড়ো হন। গৌরীপুর পৌরসভার মেয়র সৈয়দ রফিকুল ইসলামের সভাপতিত্বে সমাবেশে বক্তব্য দেন উপজেলা আওয়ামী লীগের সাংগঠনিক সম্পাদক আবুল কালাম আজাদ, উপজেলা আওয়ামী লীগের মহিলাবিষয়ক সম্পাদক রাবেয়া ইসলাম, উপজেলা আওয়ামী লীগের সাবেক সাধরণ সম্পাদক ফরিদ উদ্দিন আহমেদ প্রমুখ। গত ২৫ জানুয়ারি দুর্বৃত্তরা রৌশন সারোয়ারকে কুপিয়ে জখম করে। 
