
দিনাজপুরে প্রধানমন্ত্রী শেখ হাসিনার আগমন উপলক্ষে হাকিমপুর উপজেলা আওয়ামী লীগের উদ্যোগে একটি যৌথসভা হয়েছে।গতকাল বুধবার সকালে দলের উপজেলা কার্যালয়ে উপজেলা আওয়ামী লীগের সভাপতি মো. আকতার হোসেন মুন্সীর সভাপতিত্বে সভায় প্রধানমন্ত্রীর সফর সফল করতে নানা কর্মসূচি নেওয়া হয়।উপজেলা আওয়ামী লীগের সহসভাপতি এজাজ আহমেদ চৌধুরী জানান, ২২ অক্টোবর দিনাজপুর সফরকালে প্রধানমন্ত্রী শেখ হাসিনা তাঁর সরকারের বিভিন্ন উন্নয়নমূলক কাজের উদ্বোধন ছাড়াও দলীয় জনসভায় বক্তব্য দেবেন। এ দিন প্রধানমন্ত্রীকে দিয়ে দিনাজপুর থেকে হাকিমপুর পর্যন্ত মুক্তিযুদ্ধের সম্মুখসমর, ফায়ার সার্ভিস স্টেশন, উপজেলা হাসপাতালের বর্ধিত ভবন ও মুক্তিযোদ্ধা কমপ্লেক্সের ভিত্তিপ্রস্তর উদ্বোধন করার বিষয়ে যৌথসভায় সিদ্ধান্ত হয়। কাল শুক্রবার দিনাজপুর জেলা আওয়ামী লীগের সভায় বিষয়টি উপস্থাপন করা হবে।
