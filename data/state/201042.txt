
পবিত্র হজ আয়োজনে সৌদি কর্তৃপক্ষের ব্যবস্থাপনা ‘ইউনিক’ (অনন্য) বলে মন্তব্য করেছেন বিএনপির মুখপাত্র আসাদুজ্জামান রিপন। একই সঙ্গে তিনি বলেন, হাজিদের আতিথেয়তার ব্যাপারে সৌদি কর্তৃপক্ষ সম্পর্কে কোনো ধরনের সংশয় নেই।
আজ শুক্রবার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে সাংবাদিকদের প্রশ্নের জবাবে এসব কথা বলেন বিএনপির এই মুখপাত্র।
এর আগে আসাদুজ্জমান রিপন অভিযোগ করেন, মিনায় পদদলিত হয়ে হতাহত ও নিখোঁজ হাজিদের সন্ধান এবং উপযুক্ত সেবা দিতে সৌদি আরবের বাংলাদেশ দূতাবাস ও হজ মিশন সম্পূর্ণভাবে ব্যর্থ হয়েছে।
আসাদুজ্জমান রিপন বলেন, ‘সেখানকার বাংলাদেশের রাষ্ট্রদূত যথাযথ ভূমিকা পালন করতে পারেননি। হজ মিশন আহত হাজিদের পাশে দাঁড়াতে পারেনি। তারা হাজিদের উপযুক্ত দেখভাল করছেন না। খোঁজখবর নিচ্ছেন না। আমরা এর তীব্র নিন্দা ও ক্ষোভ জানাচ্ছি।’
আসাদুজ্জমান রিপনের এমন অভিযোগের পরিপ্রেক্ষিতে সাংবাদিকেরা প্রশ্ন করেন, মিনায় দুর্ঘটনার জন্য সৌদি সরকারের হজ-ব্যবস্থাপনা নিয়ে কথা উঠেছে। এ ব্যাপারে বিএনপির বক্তব্য কী?
জবাবে আসাদুজ্জামান রিপন নিজের হজ করার অভিজ্ঞতা উল্লেখ করে বলেন, ‘হজের জন্য সৌদি কর্তৃপক্ষের ম্যানেজমেন্ট ইউনিক। হাজিদের আতিথেয়তায় তাদের (সৌদি) নিয়ে কোনো সংশয় নেই। তবে যাঁরা বাস্তবে ওখানে (মিনায়) ছিলেন, এ বিষয়ে তাঁরা ভালো বলতে পারবেন। সরকার ও দূতাবাস ভালো বলতে পারবে।’
বিমান ব্যর্থ: সংবাদ সম্মেলনে আসাদুজ্জামান রিপন অভিযোগ করেন, হজ শেষে দেশে ফেরার সময় অমানবিক দুর্ভোগের সম্মুখীন হচ্ছেন হাজিরা। তাঁদের দুই থেকে ১৫ ঘণ্টা পর্যন্ত বিমানবন্দরে অপেক্ষা করতে হয়েছে। এক বোতল পানি পর্যন্ত পাওয়া যায়নি বলে অনেকে অভিযোগ করেছেন। সময়সূচির বিপর্যয় হলে যাত্রীদের দেখভালের দায়িত্ব সংশ্লিষ্ট বিমান সংস্থার। এ ক্ষেত্রে বিমান বাংলাদেশ সম্পূর্ণভাবে ব্যর্থ হয়েছে। বাকি হাজিদের নির্বিঘ্নে দেশে ফেরা নিশ্চিত করতে সংশ্লিষ্টদের প্রতি আহ্বান জানান বিএনপির এই মুখপাত্র।
দোয়া দিবস: মক্কা ও মিনায় নিহত হাজিদের আত্মার মাগফিরাত কামনা এবং আহতদের দ্রুত সুস্থতার জন্য আগামী শুক্রবার সারা দেশে সব মসজিদে দোয়া এবং অন্য ধর্মের উপাসনালয়ে বিশেষ প্রার্থনার কর্মসূচি ঘোষণা করেছে বিএনপি।
প্রশ্নপত্র ফাঁস না হলে গ্রেপ্তার কেন: মেডিকেলে ভর্তি-ইচ্ছুক শিক্ষার্থীদের মারধর করার নিন্দা জানিয়েছেন বিএনপির মুখপাত্র। আইনশৃঙ্খলা রক্ষাকারী বাহিনীর উদ্দেশে তিনি বলেন, ‘একই বয়সের ছেলেমেয়েরা আপনাদের ঘরেও আছে। সুতরাং আন্দোলনরত মেডিকেলে ভর্তি-ইচ্ছুক শিক্ষার্থীদের প্রতি সদয় হন। তাঁদের ওপর নির্দয় ও নিষ্ঠুর আচরণ কোনোভাবে মেনে নেওয়া যায় না।’
মেডিকেলে ভর্তি-ইচ্ছুক শিক্ষার্থীদের আন্দোলনের প্রতি সমর্থন পুনর্ব্যক্ত করে বিএনপির এই নেতা বলেন, প্রশ্নপত্র যদি ফাঁসই না হবে, তা হলে গ্রেপ্তারের ঘটনা কেন ঘটেছে?
প্রশ্ন ফাঁসের অভিযোগে গ্রেপ্তার হওয়া বিশ্ববিদ্যালয় মঞ্জুরি কমিশনের (ইউজিসি) সহকারী পরিচালক ওমর সিরাজের র‍্যাবের হেফাজতে মারা যাওয়ার ঘটনার বিচারবিভাগীয় তদন্ত দাবি করেন আসাদুজ্জামান রিপন। তিনি বলেন, এ ধরনের মৃত্যু অস্বাভাবিক ও অত্যন্ত উদ্বেগজনক।
