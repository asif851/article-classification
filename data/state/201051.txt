
চট্টগ্রাম নগরের নয়টি সরকারি বিদ্যালয়ে পঞ্চম থেকে নবম শ্রেণিতে ভর্তির আবেদন আগামী বুধবার রাত ১২টা থেকে শুরু হবে। অনলাইনে আগামী ১২ ডিসেম্বর দিবাগত রাত ১২টা পর্যন্ত আবেদন করা যাবে। ভর্তি পরীক্ষা শুরু হবে ২১ ডিসেম্বর। শেষ হবে ২৬ ডিসেম্বর। এবার পাঁচটি শ্রেণিতে শূন্য আসন রয়েছে ৩ হাজার ৬৩৩টি।
চট্টগ্রামের অতিরিক্ত জেলা প্রশাসক (শিক্ষা ও আইসিটি) মো. হাবিবুর রহমান গতকাল রোববার বিকেলে তাঁর কার্যালয়ে সাংবাদিকদের বলেন, নগরের নয়টি সরকারি বিদ্যালয়কে এবার তিনটি গ্রুপে ভাগ করা হয়েছে। এর মধ্যে ‘ক’ গ্রুপে রয়েছে চট্টগ্রাম কলেজিয়েট স্কুল, বাকলিয়া সরকারি উচ্চবিদ্যালয় (বালক শাখা), ডা. খাস্তগীর সরকারি বালিকা উচ্চবিদ্যালয় ও সিটি সরকারি বালিকা উচ্চবিদ্যালয়। ‘খ’ গ্রুপে রয়েছে নাসিরাবাদ সরকারি উচ্চবিদ্যালয়, হাজী মুহাম্মদ মহসিন সরকারি উচ্চবিদ্যালয়, চট্টগ্রাম সরকারি বালিকা উচ্চবিদ্যালয় ও বাকলিয়া সরকারি উচ্চবিদ্যালয় (বালিকা শাখা) এবং ‘গ’ গ্রুপে আছে সরকারি মুসলিম উচ্চবিদ্যালয় ও চট্টগ্রাম সরকারি উচ্চবিদ্যালয়।
মো. হাবিবুর রহমান বলেন, ভর্তি-ইচ্ছুক ছাত্ররা ‘ক’, ‘খ’ ও ‘গ’ গ্রুপের প্রতিটিতে আবেদন করতে পারবে। ছাত্রীরা পারবে ‘ক’ ও ‘খ’ গ্রুপে। নগরের নয়টি বিদ্যালয়ের মধ্যে পাঁচটিতে শুধু ছাত্র, তিনটিতে ছাত্রী ও একটিতে ছাত্রছাত্রী উভয়ের পড়ার সুযোগ রয়েছে।
জেলা প্রশাসনের শিক্ষা শাখা সূত্র জানায়, পঞ্চম থেকে অষ্টম শ্রেণি পর্যন্ত ভর্তি পরীক্ষা অনুষ্ঠিত হবে। জেএসসি ও জেডিসি পরীক্ষায় প্রাপ্ত জিপিএর ভিত্তিতে নবম শ্রেণিতে শিক্ষার্থী ভর্তি করা হবে। পঞ্চম শ্রেণিতে শূন্য আসন রয়েছে ১ হাজার ৯৬০টি (ছাত্র ১১৪০, ছাত্রী ৮২০), ষষ্ঠ শ্রেণিতে ৬৩৮টি আসন (ছাত্র ৪৯৩, ছাত্রী ১৪৫), সপ্তম শ্রেণিতে ৮০ (ছাত্র ৫০ ও ছাত্রী ৩০) এবং অষ্টম শ্রেণিতে ২০৫টি (ছাত্র ১৯০ ও ছাত্রী ১৫) আসন রয়েছে। আর নবম শ্রেণিতে ছাত্রদের জন্য ৫৯০টি এবং ছাত্রীদের জন্য ১৬০টি আসন রয়েছে।
 ‘ক’ গ্রুপভুক্ত চারটি বিদ্যালয়ে পঞ্চম, সপ্তম ও অষ্টম শ্রেণির পরীক্ষা ২১ ডিসেম্বর সকালে এবং ষষ্ঠ শ্রেণির পরীক্ষা বিকেলে অনুষ্ঠিত হবে। ‘খ’ গ্রুপের পঞ্চম, সপ্তম ও অষ্টম শ্রেণির পরীক্ষা ২৩ ডিসেম্বর সকালে এবং বিকেলে ষষ্ঠ শ্রেণির পরীক্ষা অনুষ্ঠিত হবে। আর ‘গ’ গ্রুপের স্কুলগুলোর পঞ্চম ও অষ্টম শ্রেণির পরীক্ষা সকালে এবং ষষ্ঠ শ্রেণির পরীক্ষা বিকেলে অনুষ্ঠিত হবে। সকালের পালার পরীক্ষা সকাল ১০টা থেকে দুপুর ১২টায় এবং বিকেলের পালার পরীক্ষা বেলা ২টা থেকে বিকেল ৪টা পর্যন্ত অনুষ্ঠিত হবে।
 
