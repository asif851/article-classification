
সদরঘাট লঞ্চ টার্মিনালে হুলারহাটগামী এমভি টিপু-৬ লঞ্চে আগুন দিয়েছে দুর্বৃত্তরা। আজ শনিবার সন্ধ্যা ছয়টার দিকে লঞ্চটির তৃতীয় তলায় কেবিনে আগুন লাগায় দুর্বৃত্তরা। এতে লঞ্চটির তৃতীয় তলার প্রথম ও দ্বিতীয় শ্রেণির ১৬ টি কেবিন সম্পূর্ণ পুড়ে গেছে।
এ ঘটনায় পুলিশ জিজ্ঞাসাবাদের জন্য দুজনকে আটক করেছে। ফায়ার সার্ভিসের তিনটি ইউনিট ঘণ্টা খানেক চেষ্টার পর আগুন নিয়ন্ত্রণে আনে।জানা গেছে, হুলারহাট যাওয়ার জন্য মো. ছালাম নামের এক ব্যক্তি লঞ্চটির তৃতীয় তলার ৩১৮ ও ৩১৯ নম্বর কেবিন বুকিং দিয়েছিলেন। আজ শনিবার সন্ধ্যা সাড়ে ছয়টায় হুলারহাটের উদ্দেশ্যে লঞ্চটি ছেড়ে যাওয়ার কথা ছিল। বিকেলে ছালামের নাম করে ৩ / ৪ জন লোক ৩১৯ নম্বর কেবিনে ওঠেন। হঠাৎ করে ছয়টার দিকে লঞ্চ থেকে ধোঁয়া বের হতে থাকে। পরে লঞ্চের লোকজন এসে দেখেন ৩১৯ নম্বর কেবিনে আগুন জ্বলছে। এরপর তৃতীয় তলায় আগুন ছড়িয়ে পড়ে। সংবাদ পেয়ে ফায়ার সার্ভিসের তিনটি ইউনিট ও লঞ্চের লোকজন ঘণ্টা খানেক চেষ্টার পর আগুন নিয়ন্ত্রণে আনে।লঞ্চের কর্মচারী শাহ আলম জানান, তাঁরা নিচ থেকে লঞ্চে ধোঁয়া দেখে ওপরে যান। সেখানে গিয়ে দেখেন ৩১৯ নম্বর কেবিনে আগুন লেগেছে। পরে লঞ্চের তৃতীয় তলায় আগুন ছড়িয়ে পড়ে। এ সময় ফায়ার সার্ভিসে খবর দিলে প্রায় ঘণ্টা খানেক চেষ্টার পর তিনটি ইউনিট আগুন নিয়ন্ত্রণে আনে।লঞ্চটির মালিক এবং অভ্যন্তরীণ নৌচলাচল সংস্থার সিনিয়র ভাইস চেয়ারম্যান গোলাম কিবরিয়া টিপু সাংবাদিকদের জানান, নাশকতার উদ্দেশ্যে দুর্বৃত্তরা লঞ্চে আগুন দিয়েছে। লঞ্চের তৃতীয় তলার সম্পূর্ণ অংশ পুড়ে গেছে এবং এতে প্রায় ২০ লাখ টাকার ক্ষতি হয়েছে বলে তিনি দাবি করেন।কোতোয়ালি থানার ওসি (তদন্ত) মো. কবিরুল ইসলাম জানান, নাশকতার উদ্দেশ্যে দুর্বৃত্তরা এই কাজ করেছে। এ ঘটনায় জিজ্ঞাসাবাদের জন্য দুজনকে আটক করা হয়েছে।বিআইডব্লিউটিএ নৌ-নিরাপত্তা ও ট্রাফিক ব্যবস্থাপনা বিভাগের পরিচালক মো. শফিকুল হক সাংবাদিকদের বলেন, ঘটনা তদন্ত করে ব্যবস্থা নেওয়া হবে।
