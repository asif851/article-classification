
ফেনীর ছাগলনাইয়ায় সরকারি জমিতে শ্রমিক লীগের এক নেতার নির্মাণাধীন মার্কেট গুঁড়িয়ে দেওয়া হয়েছে।স্থানীয় সূত্র জানায়, সম্প্রতি পৌরসভার পশ্চিম ছাগলনাইয়া সুবেদারী এলাকায় ঢাকা-চট্টগ্রাম মহাসড়কের পাশে সড়ক ও জনপথ (সওজ) বিভাগের জায়গা দখল করে ১০ কক্ষের একটি মার্কেট নির্মাণ শুরু করেন উপজেলা শ্রমিক লীগের সভাপতি এয়ার আহম্মদ। সরকারি জমিতে মার্কেট নির্মাণ না করার জন্য এয়ার আহম্মদকে উপজেলা প্রশাসনের পক্ষ থেকে নিষেধ করা হয়। প্রশাসনের নির্দেশের পর তিনি কিছুদিন মার্কেট নির্মাণকাজ বন্ধ রাখেন। কিন্তু কয়েক দিন আগে থেকে আবারও মার্কেট নির্মাণের কাজ শুরু হয়।সূত্র জানায়, গতকাল দুপুরে ভ্রাম্যমাণ আদালত ওই মার্কেটে অভিযান চালান। এ সময় মার্কেটটি গুঁড়িয়ে দেওয়া হয়। ছাগলনাইয়া উপজেলা নির্বাহী কর্মকর্তা (ইউএনও) কাজী শহিদুল ইসলাম অভিযানে নেতৃত্ব দেন।ইউএনও কাজী শহিদুল ইসলাম ঘটনার সত্যতা নিশ্চিত করেছেন।
