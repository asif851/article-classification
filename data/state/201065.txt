
কক্সবাজার শহরের পাহাড়তলী এলাকায় গতকাল বৃহস্পতিবার বিকেল সাড়ে চারটায় সন্ত্রাসীর গুলিতে জসীম উদ্দিন (১৯) নামের এক ছাত্র নিহত হয়েছে। সে ওই এলাকার মৃত আবুল হাশেমের ছেলে। সে কক্সবাজার ভোকেশনাল স্কুল থেকে এবার এসএসসি পাস করেছে।
জসীমের ভাই শফিকুল ইসলাম বলেন, বিকেল সাড়ে চারটার দিকে স্থানীয় সন্ত্রাসী রফিকের নেতৃত্বে ৮-১০ জন জসীমকে ধরে রাস্তার পাশে নিয়ে যায় এবং পরপর আটটি গুলি করে পালিয়ে যায়। এরপর আহত জসীমকে উদ্ধার করে কক্সবাজার সদর হাসপাতালে আনা হলে কর্তব্যরত চিকিৎসক তাকে মৃত ঘোষণা করেন। দুই বছর আগে তার আরেক ভাই আলাউদ্দিনকেও এই সন্ত্রাসীরা গুলি করে হত্যা করে। কক্সবাজার সদর মডেল থানার ভারপ্রাপ্ত কর্মকর্তা (ওসি) মো. জসীম উদ্দিন ঘটনার সত্যতা নিশ্চিত করে বলেন, সন্ত্রাসীদের ধরতে পুলিশ এলাকায় অভিযান চালাচ্ছে।
