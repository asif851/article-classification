
যোগ্য লোক চাই, নিয়োগ-প্রক্রিয়া হবে স্বচ্ছ ও দুর্নীতিমুক্ত, ঘুষ দেওয়ার প্রয়োজন নেই। পুলিশ কনস্টেবল পদে লোক নিয়োগের জন্য মসজিদে মসজিদে ব্যতিক্রমী এই প্রচার চালানো হচ্ছে। গতকাল শুক্রবার জুমার নামাজের পর ঢাকা জেলার চার থানার সাড়ে চার শ মসজিদে একযোগে এ রকম প্রচার চালানো হয়। ২০১১, ’১২ ও ’১৩ সালে ধামরাই উপজেলার ভুয়া বাসিন্দা দেখিয়ে এক হাজার লোককে কনস্টেবল পদে নিয়োগ দেওয়া হয়েছিল। এতে দুর্নীতির অভিযোগ ওঠে। গত বছরের ২৫ নভেম্বর প্রথম আলোতে এ নিয়ে প্রতিবেদন ছাপা হয়।পুলিশ সূত্র জানায়, ঢাকা জেলার পাঁচটি উপজেলা থেকে এবার কনস্টেবল পদে পাঁচ শতাধিক লোক নিয়োগ করা হবে। ঢাকার পুলিশ লাইনে এই নিয়োগ পরীক্ষা হবে ১৩ ফেব্রুয়ারি। ১৮ থেকে ২১ বছর বয়সী এসএসসি পাস নাগরিক নিয়োগ পরীক্ষায় অংশ নিতে পারবেন। প্রার্থীদের ঢাকা জেলার স্থায়ী বাসিন্দা হতে হবে।ঢাকা জেলার পুলিশ সুপার হাবিবুর রহমান প্রথম আলোকে বলেন, নিয়োগ-প্রক্রিয়া স্বচ্ছ ও দুর্নীতিমুক্ত করতে সচেতনতামূলক কার্যক্রম হাতে নিয়েছে পুলিশ। এর অংশ হিসেবে গতকাল জুমার নামাজের পর মসজিদে মসজিদে বক্তব্য দেন ইমাম ও পুলিশ কর্মকর্তারা। তাঁরা বলেন, পুলিশের কনস্টেবল পদে নিয়োগ পেতে ঘুষ লাগবে না। যোগ্যতার ভিত্তিতে নিয়োগ হবে।ধামরাইয়ের ধুলিভিটা বায়তুন নুর জামে মসজিদে উপস্থিত থেকে ঢাকার অতিরিক্ত পুলিশ সুপার কাজী আশরাফুল আজিম মুসল্লিদের বলেন, ‘স্বচ্ছতার সঙ্গে পুলিশের কনস্টেবল পদে জনবল নিয়োগের জন্য আমরা আপনাদের দ্বারস্থ হয়েছি। আশপাশের লোকজনদেরও এ বিষয়ে সতর্ক করে দেবেন।’সাভার উপজেলায় ১৫৫টি, কেরানীগঞ্জে ১০২, দোহারে ৮০ ও নবাবগঞ্জে ১০০টি মসজিদে গতকাল জুমার নামাজের পর এ রকম প্রচার চালানো হয়।
