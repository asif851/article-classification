
ছুটির দিনে জাহাঙ্গীরনগর বিশ্ববিদ্যালয় ক্যাম্পাসে দর্শনার্থীদের ভিড় বেশি হয়। অনেকেই ব্যক্তিগত গাড়ি নিয়ে ঘুরতে আসেন। কিন্তু পার্কিংয়ের ব্যবস্থা না থাকায় তাঁরা যেখানে-সেখানে গাড়ি রাখেন। এ অবস্থায় ভোগান্তি থেকে বাঁচতে শিক্ষার্থীরা পার্কিং ব্যবস্থাপনার উদ্যোগ নিয়েছেন।
শিক্ষার্থীদের সঙ্গে কথা বলে জানা যায়, সাপ্তাহিকসহ নানা ছুটির দিনে বিশ্ববিদ্যালয়ের সাবেক শিক্ষার্থীসহ অনেকে ক্যাম্পাসে পরিবার-পরিজন নিয়ে সময় কাটাতে আসেন। রাজধানী ও আশপাশের এলাকা থেকে আসা ব্যক্তিদের একটা বড় অংশ ব্যক্তিগত গাড়ি নিয়ে ও মোটরসাইকেল নিয়ে আসেন। কিন্তু বিশ্ববিদ্যালয় প্রশাসন থেকে এসব গাড়ি পার্কিংয়ের ব্যবস্থা করা হয়নি। এর ফলে যে যাঁর ইচ্ছামতো গাড়ি রাখেন। এতে শিক্ষার্থী, পথচারী সবারই অসুবিধা হয়। সবচেয়ে বেশি অসুবিধা হয় ক্যাম্পাসের বটতলায়। এখানে অর্ধশতাধিক খাবারের দোকান আছে। ক্যাম্পাসের অধিকাংশ শিক্ষার্থী এখানে খান। কিন্তু ছুটির দিনগুলোতে দোকানগুলোর সামনে অপরিকল্পিতভাবে গাড়ি রাখায় খাবারে ধুলাবালি ছড়িয়ে পড়ে। এ পরিস্থিতিতে বটতলা-সংলগ্ন আ ফ ম কামালউদ্দিন হলের শিক্ষার্থীরা দর্শনার্থীদের গাড়ি পার্কিংয়ে সহযোগিতার উদ্যোগ নিয়েছেন। গতকাল শুক্রবার দুপুরের আগে থেকেই শিক্ষার্থীরা বটতলাগামী রাস্তার ওপর ‘দয়া করে এখানেই থামুন’ শীর্ষক বোর্ড রেখে দেন। এতে আরও লেখা ছিল, ‘ধুলাবালিমুক্ত বিশুদ্ধ খাবার গ্রহণ করুন, আপনিও খান, আমরাও খাই।’
নাম প্রকাশ না করার শর্তে কামালউদ্দিন হলের একজন শিক্ষার্থী বলেন, ‘পার্কিংয়ের ব্যবস্থা করার দায়িত্ব বিশ্ববিদ্যালয় প্রশাসনের। কিন্তু দীর্ঘদিনেও প্রশাসন উদ্যোগ না নেওয়ায় আমরাই এ উদ্যোগ নিয়েছি। আশা করছি, প্রশাসন দ্রুত এ বিষয়ে কাজ শুরু করবে।’
শিক্ষার্থীদের এ উদ্যোগের পরিপ্রেক্ষিতে গতকাল খাবার দোকানগুলোর সামনে কাউকে গাড়ি রাখতে দেখা যায়নি। কামালউদ্দিন হলের সামনে ফাঁকা জায়গায় গাড়ি রেখে আসা দর্শনার্থীরা বটতলায় খাবার খেয়েছেন।
এ বিষয়ে সহকারী রেজিস্ট্রার (ভূসম্পত্তি) আবদুর রহমান বলেন, ‘পার্কিংয়ের সমস্যা সম্পর্কে আমরা অবগত। বিশ্ববিদ্যালয়ের প্রধান ফটকের পাশে গাড়ি রাখার জায়গা নির্ধারণের কাজ চলছে। শিগগিরই সেটা বাস্তবায়ন করা হবে।’
 
