
মেহেরপুর পৌর কলেজের শিক্ষাসফরে যাওয়া কয়েকটি বাসে ডাকাতি হয়েছে। কলেজের অধ্যক্ষ বলছেন, ২০ থেকে ২২ জনের সশস্ত্র ডাকাত দল ভয় দেখিয়ে চারটি বাস থেকে নগদ টাকা, মুঠোফোন ও গয়না নিয়ে গেছে।
গতকাল রোববার দিবাগত রাত তিনটার দিকে গাংনী উপজেলার খলিশাকুন্ডি ব্রিজের কাছে এ ঘটনা ঘটে।  কলেজের অধ্যক্ষ একরামুল আজিমের ভাষ্য, কলেজ থেকে গতকাল সকাল সাতটার দিকে শিক্ষাসফরে নওগাঁয় গিয়েছিল চারটি বাস। এতে দুই শতাধিক শিক্ষার্থী ছিল। সফর শেষ করে বাড়িতে ফেরার পথে খলিশাকুন্ডি ব্রিজের কাছে ডাকাতেরা রাস্তার ওপরে গাছ ফেলে বাস থামায়। এরপর দেশীয় অস্ত্র দিয়ে শিক্ষার্থীদের ভয় দেখায়। তাদের কাছ থেকে মুঠোফোন, গয়না, নগদ টাকা নিয়ে যায়।
গাংনী থানার ভারপ্রাপ্ত কর্মকর্তা (ওসি) আনোয়ার হোসেনের ভাষ্য, পুলিশ ঘটনাস্থল পরিদর্শন করেছে। কারা জড়িত, তা খুঁজে বের করার চেষ্টা চলছে।
