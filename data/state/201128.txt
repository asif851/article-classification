
মার্কিন যুক্তরাষ্ট্রের নিউজার্সির পিটারসনে যুক্তরাষ্ট্র সরকারের অর্থায়নে প্রথমবারের মতো নির্মিত শহীদ মিনার উদ্বোধন করা হয়েছে। নিউইয়র্কে বাংলাদেশ দূতাবাসের কনসাল জেনারেল মো. শামীম আহসান প্রধান অতিথি হিসেবে গত রোববার শহীদ মিনারটির উদ্বোধন করেন। পররাষ্ট্র মন্ত্রণালয়ের এক সংবাদ বিজ্ঞপ্তিতে গতকাল সোমবার এ কথা জানানো হয়। খবর বাসসের। উদ্বোধনী অনুষ্ঠানে মো. শামীম আহসান বাংলাদেশ সরকারের পক্ষ থেকে শহীদ মিনারটি নির্মাণে সহযোগিতার জন্য পিটারসনের মেয়রসহ সংশ্লিষ্ট সবাইকে ধন্যবাদ জানান। শহীদ মিনার নির্মাণের জন্য ২০১২ সালে প্রাইম ওয়েস্টসাইড পার্কে ভূমি নির্বাচন করা হয়। ২০১৩ সালে পিটারসন সিটি কাউন্সিল এ প্রকল্পের জন্য অর্থ বরাদ্দ করে। শহীদ মিনার নির্মাণ প্রকল্পের সঙ্গে পিটারসনের মেয়র অফিস যুক্ত ছিল বলে ডেপুটি মেয়র পেড্রো রদ্রিগেজ তাঁর বক্তৃতায় সন্তোষ প্রকাশ করেন। তিনি পিটারসনে বসবাসকারী বাংলাদেশ কমিউনিটিকে তাদের ইতিহাস, সংস্কৃতির প্রতি আবেগ ও ভালোবাসার জন্য প্রশংসা করেন। যুক্তরাষ্ট্রের হিউস্টন ও টেক্সাসে দুটি শহীদ মিনার থাকলেও ওই দুটি নির্মাণে অর্থায়ন করেছে বাংলাদেশ কমিউনিটি।
