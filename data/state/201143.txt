
ব্রাহ্মণবাড়িয়ার বিজয়নগর উপজেলার ইকতারপুর গ্রাম থেকে শিশু অপহরণকারী সন্দেহে বাচ্চু মিয়া (৪৫) ও মানিক মিয়া (৪০) নামের দুই ব্যক্তিকে আটক করা হয়েছে। এ সময় তাঁদের সঙ্গে থাকা সাত শিশুকে উদ্ধার করা হয়। এসব শিশুকে পাশের হবিগঞ্জ জেলার মাধবপুরের গোপালপুর গ্রামের মাঠে খেলার সময় মিষ্টি খাওয়ানোর লোভ দেখিয়ে ওই দুই ব্যক্তি ইকতারপুর আনেন। তাদের দেখে এলাকাবাসীর সন্দেহ হলে তাঁরা পুলিশে খবর দেন। বিজয়নগর থানার ওসি রসুল আহমেদ নিজামী ঘটনার সত্যতা নিশ্চিত করে বলেন, আটককৃতদের মাধবপুর থানায় হস্তান্তর করা হয়েছে। এ ঘটনায় এক শিশুর বাবা মামলা করেছেন। 
