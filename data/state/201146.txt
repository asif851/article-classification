
জাতীয় পার্টির চেয়ারম্যান হুসেইন মুহম্মদ এরশাদের বিশেষ উপদেষ্টা পদে ফিরলেন ববি হাজ্জাজ। আজ রোববার এরশাদের প্রেস সচিব সুনীল শুভ রায় এক সংবাদ বিজ্ঞপ্তিতে ববির পুনর্বহালের কথা জানান।সুনীল শুভ রায় বিজ্ঞপ্তিতে বলেন, জাতীয় পার্টির চেয়ারম্যান ও প্রধানমন্ত্রীর বিশেষ দূত হুসেইন মুহম্মদ এরশাদ পার্টির গঠনতন্ত্রের ৩৯ ধারা মোতাবেক এই নিয়োগ প্রদান করেছেন। এই সিদ্ধান্ত অবিলম্বে কার্যকর হবে বলেও সংবাদ বিজ্ঞপ্তিতে জানানো হয়।দলীয় সিদ্ধান্ত উপেক্ষা করে ঢাকা উত্তর সিটি করপোরেশন নির্বাচনে মেয়র পদে প্রার্থী ঘোষণা করায় গত ২২ মার্চ ববি হাজ্জাজকে বিশেষ উপদেষ্টার পদ থেকে বহিষ্কার করেন এরশাদ। একই সঙ্গে ববির সঙ্গে কোনো ধরনের রাজনৈতিক সম্পর্ক না রাখতে দলের নেতা-কর্মীদের নির্দেশ দিয়েছিলেন এরশাদ। তবে ববি হাজ্জাজ পরে নিজের প্রার্থিতা প্রত্যাহার করে নেন।তবে এ বিষয়ে এখনো আনুষ্ঠানিকভাবে জানেন না ববি হাজ্জাজ। আজ সন্ধ্যায় ববি হাজ্জাজের ব্যক্তিগত মুঠোফোনে কল করলে তাঁর ব্যক্তিগত সহকারী মমিনুল আমিন ধরেন। তিনি প্রথম আলোকে বলেন, ‘আমরা এ বিষয়টি শুনেছি। এখনো আনুষ্ঠানিক কিছু জানি না।’
