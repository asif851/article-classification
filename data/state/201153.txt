
যুক্তরাজ্য সরকার বাংলাদেশে নির্বাচিত নতুন সরকারের সঙ্গে তাদের কর্মকাণ্ড চালিয়ে যাবে বলে জানিয়েছেন বাংলাদেশে নিযুক্ত যুক্তরাজ্যের হাইকমিশনার রবার্ট গিবসন।আজ মঙ্গলবার সচিবালয়ে আইনমন্ত্রী আনিসুল হকের সঙ্গে দেখা করে হাইকমিশনার এ তথ্য জানিয়েছেন বলে জানান আইনমন্ত্রী।বৈঠক শেষে আনিসুল হক সাংবাদিকদের বলেন, ‘ব্রিটিশ হাইকমিশনার তাঁকে বলেছেন, তারা (যুক্তরাজ্য) অনুধাবন করেছে যে নির্বাচনটা হওয়া প্রয়োজন ছিল। তারা সরকারকে স্বীকৃতি দিয়েছে এবং দুই দেশের মধ্যে যে কর্মকাণ্ড চলছে তা চলবে এবং ভবিষ্যতেও তা চালিয়ে যাবে।’আইনমন্ত্রী জানান, গিবসন গণতন্ত্রের ধারা অব্যাহত রাখতে সংলাপের বিকল্প নেই—উল্লেখ করে সংলাপে বসার তাগিদ দিয়েছেন। বিএনপি ও জামায়াতের উদ্দেশে মন্ত্রী বলেন, ‘আমিও বলেছি আমরাও সংলাপ চাই। কিন্তু যাঁরা সংলাপে আসবেন তাঁদের পরিষ্কারভাবে বুঝিয়ে দিতে হবে, তাঁরা সন্ত্রাসী দল ও সন্ত্রাসকে পছন্দ করেন না।’বিদেশে অর্থ লেনদেনের অভিযোগে মানি লন্ডারিং প্রতিরোধ আইনে করা মামলায় বিএনপির সিনিয়র ভাইস চেয়ারম্যান তারেক রহমানকে নিম্ন আদালত খালাস দেওয়ায় রায়ের বিরুদ্ধে দুদকের করা আপিল গত রোববার গ্রহণ করেছেন হাইকোর্ট। আদালত তাঁকে আত্মসমর্পণের নির্দেশ দিয়েছেন।
এ বিষয়ে আইনমন্ত্রী বলেন, ‘আত্মসমর্পণ করবেন কি করবেন না, এটা তারেক রহমানের বিষয়। তবে নিম্ন আদালতে কোনো মামলায় খালাস পেলে এই জাতীয় ক্ষেত্রে আইনি যে প্রক্রিয়া আছে, তাতে আত্মসমর্পণ করলেও ওই মামলায় জামিন পায় আসামি। তারেক রহমানও পাবেন।’
সম্প্রতি ধর্মীয় সংখ্যালঘুদের ওপর হামলা ও বিভিন্ন সহিংসতার ঘটনায় করা মামলাগুলো বিশেষ ট্রাইব্যুনালে পাঠানো হবে বলে জানান আনিসুল হক।

