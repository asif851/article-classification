
স্বাধীনতা দিবস উপলক্ষে রাষ্ট্রপতি আবদুল হামিদ ও প্রধানমন্ত্রী শেখ হাসিনাকে শুভেচ্ছা জানিয়েছেন যুক্তরাষ্ট্রের প্রেসিডেন্ট ডোনাল্ড ট্রাম্প। রাষ্ট্রপতি ও প্রধানমন্ত্রীকে পাঠানো পৃথক শুভেচ্ছা বার্তায় ট্রাম্প বলেছেন, গণতন্ত্র, উন্নয়ন, বাণিজ্য ও বিনিয়োগে বাংলাদেশ এবং যুক্তরাষ্ট্র গুরুত্বপূর্ণ অংশীদার।রাষ্ট্রপতিকে পাঠানো বার্তায় ডোনাল্ড ট্রাম্প বলেন, ‘বাংলাদেশের স্বাধীনতা দিবস উপলক্ষে আপনাকে ও বাংলাদেশের জনগণকে অভিনন্দন জানাতে পেরে আমি অত্যন্ত আনন্দিত। যুক্তরাষ্ট্রের জনগণের পক্ষ থেকেও আমি শুভেচ্ছা জানাচ্ছি।’ তিনি আরও বলেন, বাংলাদেশের সঙ্গে যুক্তরাষ্ট্রের বন্ধুত্বের সম্পর্ক আরও বলিষ্ঠ ও গত চার দশকের চেয়ে আরও গভীর হয়েছে। উভয় দেশের শান্তি ও সমৃদ্ধি নিশ্চিত করতে তিনি যুক্তরাষ্ট্র-বাংলাদেশ সম্পর্কের আরও অগ্রগতির দিকে তাকিয়ে আছেন।প্রধানমন্ত্রীকে পাঠানো শুভেচ্ছা বার্তায় ট্রাম্প বলেন, ‘আপনার দেশের মহান ঐতিহ্য উদ্যাপনে আমিও আপনার সঙ্গে অংশ নিচ্ছি। গত চার দশকে বাংলাদেশের সঙ্গে যুক্তরাষ্ট্রের অংশীদারত্ব দৃঢ় ও গভীর হয়েছে।’ তিনি আরও বলেন, ‘আমি আমাদের উভয় দেশের অব্যাহত শান্তি ও সমৃদ্ধি কামনা করছি এবং এই গুরুত্বপূর্ণ দিনে আপনাদের সবাইকে শুভেচ্ছা জানাচ্ছি।’
 
