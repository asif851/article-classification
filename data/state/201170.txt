
গাইবান্ধার গোবিন্দগঞ্জ উপজেলায় সড়ক দুর্ঘটনায় পাঁচজন নিহত হয়েছে। আহত হয়েছে কমপক্ষে ১৫ জন।
আজ রোববার ভোররাতে উপজেলার জুম্মারঘর (৪১ মাইল) নামক এলাকায় ঢাকা-রংপুর মহাসড়কে এই দুর্ঘটনা ঘটে।
গোবিন্দগঞ্জ হাইওয়ে থানার পুলিশ জানায়, ট্রাকের সঙ্গে ধাক্কা লেগে একটি বাস খাদে পড়ে গেলে শিশুসহ পাঁচজন নিহত ও ১৫ জন আহত হয়।
নিহত ব্যক্তিদের নাম-পরিচয় তাৎক্ষণিকভাবে জানাতে পারেনি পুলিশ।
আহত ব্যক্তিদের উদ্ধার করে বিভিন্ন হাসপাতাল ও ক্লিনিকে পাঠানো হয়েছে।
গোবিন্দগঞ্জ হাইওয়ে থানার ভারপ্রাপ্ত কর্মকর্তা (ওসি) মো. আবুল বাশার প্রথম আলোকে বলেন, ঢাকা থেকে ছেড়ে আসা শাকিল পরিবহন নামের বাসটি নীলফামারীর সৈয়দপুর যাচ্ছিল। গোবিন্দগঞ্জের জুম্মারঘর এলাকায় বিপরীতমুখী পাথরবোঝাই একটি ট্রাকের সঙ্গে বাসের ধাক্কা লাগে। এতে বাসটি উল্টে গিয়ে মহাসড়কের পাশের খাদে পড়ে। এক শিশুসহ চারজন ঘটনাস্থলেই নিহত হয়। আরেকজন হাসপাতালে মারা যায়। দুর্ঘটনায় আহত হয় অন্তত ১৫ জন।
ওসি আবুল বাশার বলেন, খবর পেয়ে দুর্ঘটনাস্থলে যায় হাইওয়ে টহল পুলিশ। গোবিন্দগঞ্জ ফায়ার সার্ভিসের সহায়তায় হতাহত হওয়া ব্যক্তিদের উদ্ধার করা হয়। আহত ব্যক্তিদের বিভিন্ন হাসপাতাল ও ক্লিনিকে পাঠানো হয়।
