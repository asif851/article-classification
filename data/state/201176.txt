
জাতির পিতা বঙ্গবন্ধু শেখ মুজিবুর রহমানের ৭ মার্চের ভাষণকে ইউনেসকো ঐতিহাসিক দলিল হিসেবে স্বীকৃতি দেওয়া উপলক্ষে আওয়ামী লীগ সাত দিনব্যাপী কর্মসূচি নিয়েছে।
আজ বুধবার আওয়ামী লীগের ধানমন্ডি কার্যালয়ে দলটির সম্পাদকমণ্ডলীর এক সভায় এই কর্মসূচি নেওয়া হয়। কর্মসূচির মধ্যে রয়েছে আনন্দ শোভাযাত্রা, বিশেষ প্রার্থনা, সভা-সেমিনার, বঙ্গবন্ধুর ভাষণ সম্প্রচার।
সভায় সভাপতিত্ব করেন আওয়ামী লীগের সাধারণ সম্পাদক ওবায়দুল কাদের। আওয়ামী লীগের ঘোষিত কর্মসূচি অনুসারে শুক্রবার ধানমন্ডির বঙ্গবন্ধু ভবনে জমায়েত এবং বঙ্গবন্ধু শেখ মুজিবুর রহমানের প্রতিকৃতিতে পুষ্পার্ঘ্য অর্পণ। শনিবার দেশব্যাপী বঙ্গবন্ধুর ঐতিহাসিক সাতই মার্চের ভাষণ সম্প্রচার ও শিক্ষাপ্রতিষ্ঠানে শোভাযাত্রা। রোববার সারা দেশের মসজিদ, মন্দির, গির্জা ও প্যাগোডায় বিশেষ দোয়া ও প্রার্থনা। সোমবার রাজধানী ঢাকা ছাড়া সারা দেশে আনন্দ শোভাযাত্রা। মঙ্গলবার দেশব্যাপী আলোচনা সভা ও সেমিনারের আয়োজন। বুধবার দেশব্যাপী সাংস্কৃতিক অনুষ্ঠান।শেষ দিন অর্থাৎ ৯ নভেম্বর বৃহস্পতিবার বেলা আড়াইটায় বঙ্গবন্ধুর ঐতিহাসিক সাতই মার্চ ভাষণের স্মৃতিবিজড়িত সোহরাওয়ার্দী উদ্যানে নাগরিক সমাবেশের আয়োজন করা হয়েছে।ওবায়দুল কাদের প্রতিটি জেলা, মহানগর, উপজেলা, থানা, পৌর, ইউনিয়ন ও ওয়ার্ড আওয়ামী লীগ, সহযোগী ও ভ্রাতৃপ্রতিম সংগঠনের নেতা-কর্মীদের এসব কর্মসূচি সফলভাবে পালনের অনুরোধ জানিয়েছেন।
