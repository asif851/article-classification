
আনোয়ার হোসেন মঞ্জুর নেতৃত্বাধীন জাতীয় পার্টি (জেপি) নির্বাচনে অংশ নেবে। আজ ১৪ দলের সঙ্গে বৈঠক শেষে সাংবাদিকদের এ কথা জানিয়েছেন মঞ্জু। আজ বুধবার আওয়ামী লীগের সভানেত্রীর ধানমন্ডি কার্যালয়ে ১৪ দলের সঙ্গে আনোয়ার হোসেন মঞ্জুর নেতৃত্বাধীন জাতীয় পার্টির বৈঠক অনুষ্ঠিত হয়।  বিরোধী দল না এলেও নির্বাচনে অংশ নেবেন কি না জানতে চাইলে আনোয়ার হোসেন সাংবাদিকদের বলেন, ‘আমি তো আগেও নির্বাচন করেছি, আমি জানি কীভাবে নির্বাচন করতে হয়। উনি করলে আমি করব কি না, সে করলে আমি করব কি না, সেসব কোনো প্রশ্ন নেই। যাঁরা আসতে চাইবেন আসবেন, যাঁরা আসতে চাইবেন না, আসবেন না। সাংবিধানিক ধারা তো আর পরিবর্তন করা যাবে না। আমরা নির্বাচনের পক্ষে। আমরা নির্বাচনে অংশগ্রহণ করব ইনশাআল্লাহ। নির্বাচন হওয়া একান্ত প্রয়োজন। সাংবিধানিক ধারা অব্যাহত রাখার জন্য নির্বাচনের কোনো বিকল্প নেই।’বৈঠকে উপস্থিত ছিলেন ১৪ দলের মুখপাত্র আওয়ামী লীগ নেতা মোহাম্মদ নাসিম। প্রধান বিরোধী দলবিহীন নির্বাচন গ্রহণযোগ্য হবে কি না, এমন প্রশ্নের জবাবে নাসিম বলেন, ‘সংখ্যাগরিষ্ঠ জনগণ ভোটাধিকার প্রয়োগ করতে পারলেই নির্বাচন গ্রহণযোগ্য হবে। আপনারা দেখবেন আগামী নির্বাচন বিশ্বাসযোগ্য হবে। কত দল অংশ নিল, সেটা বিষয় নয়। আমরা আনোয়ার হোসেন মঞ্জুর জেপির মতো অন্যান্য দলের সঙ্গে আলোচনা অব্যাহত রেখেছি।’ তিনি আরও বলেন, প্রধানমন্ত্রী শেখ হাসিনার নেতৃত্বে সর্বদলীয় সরকার হবে। এ বিষয়ে কোনো আপস হবে না।ওয়ার্কার্স পার্টির সভাপতি রাশেদ খান মেনন বলেছেন, ‘আমরা এখনো মনে করি সবার অংশগ্রহণে নির্বাচন অনুষ্ঠিত হওয়া উচিত। তবে কেউ নির্বাচনে অংশ না নিয়ে বানচালের উদ্দেশ্যে কাজ করলে তাকে প্রতিহত করা হবে।’ তিনি বলেন, সময়মতো নির্বাচন হওয়া উচিত। তাঁর ভাষায় এবারের নির্বাচন শুধু ক্ষমতা হস্তান্তর নয় বাংলাদেশের অস্তিত্বের প্রশ্ন। এ জন্য তাঁর দল নির্বাচনে অংশ নেবে।
দুপুর ১২টা থেকে একটা পর্যন্ত চলা বৈঠকে আরও উপস্থিত ফজলে হোসেন বাদশা, শিরীন আখতার, শেখ শহীদুল ইসলাম, খালিদ মাহমুদ চৌধুরী প্রমুখ।
