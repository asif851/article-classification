
গৌরনদী উপজেলা বিএনপির আহ্বায়ক কমিটি প্রত্যাখ্যান করেছে স্থানীয় নেতা-কর্মীদের বড় অংশ। তারা বরিশাল উত্তর জেলা কমিটির সাধারণ সম্পাদক আকন কুদ্দুসুর রহমান ও সদ্যঘোষিত উপজেলা কমিটির আহ্বায়ক আবুল হোসেনকে এলাকায় অবাঞ্ছিত ঘোষণা করেছে।গত বৃহস্পতিবার সদর উত্তর জেলা বিএনপি উপজেলা বিএনপির ৫১ সদস্যবিশিষ্ট আহ্বায়ক কমিটি ঘোষণা করে। এই কমিটিকে ‘স্বার্থবাদী নেতার পকেট কমিটি’ আখ্যায়িত করে ফুঁসে উঠেছেন তৃণমূল নেতারা। আহ্বায়ক কমিটির ১১ জন যুগ্ম আহ্বায়কের মধ্যে সাতজনই তাঁদের পদ প্রত্যাখ্যান করেছেন। তাঁদের সঙ্গে আহ্বায়ক কমিটির বিরুদ্ধে অবস্থান নিয়েছেন উপজেলার সাত ইউনিয়নেরই সভাপতি ও সাধারণ সম্পাদক। এ ছাড়া উপজেলা, পৌর যুবদল-ছাত্রদলসহ অন্যান্য সহযোগী সংগঠনের নেতারাও আহ্বায়ক কমিটি প্রত্যাখ্যান করেছেন।বিক্ষুব্ধ নেতারা এই কমিটি বাতিল না করলে লাগাতার আন্দোলন চালিয়ে যাওয়ার ঘোষণা দিয়েছেন। তাঁরা গতকাল শুক্রবারও বিক্ষোভ মিছিল ও প্রতিবাদ সভা করেন। কমিটি ঘোষণার দিনও তাঁরা বিক্ষোভ দেখান। দলীয় সূত্র জানায়, বিএনপির কেন্দ্রীয় যুগ্ম মহাসচিব মো. শাহজাহান গত ৮ আগস্ট চিঠির মাধ্যমে বরিশাল উত্তর জেলা বিএনপির সভাপতি মো. মেজবাহ উদ্দিন ফরহাদ ও সাধারণ সম্পাদক আকন কুদ্দুসুর রহমানকে তৃণমূল পর্যায়ে কমিটি গঠনের নির্দেশ দেন।জেলা কমিটির একাধিক সূত্র জানায়, চিঠি পেয়ে দুই নেতা কমিটি গঠনের প্রক্রিয়া শুরু করেন। তাঁরা গত বৃহস্পতিবার উপজেলা আহ্বায়ক কমিটির ঘোষণা দেন। এতে উপজেলা বিএনপির সাবেক সাধারণ সম্পাদক আবুল হোসেন মিয়াকে আহ্বায়ক ও গোলাম হোসেনসহ ১১ জনকে যুগ্ম আহ্বায়ক করা হয়।কমিটির খবর ছড়িয়ে পড়লে স্থানীয় নেতা-কর্মীরা বিক্ষুব্ধ হয়ে ওঠেন। উপজেলা বিএনপির সহসভাপতি আবদুল মান্নান খানের সভাপতিত্বে ওই দিন দলীয় কার্যালয়ে প্রতিবাদ সভা হয়। যে সাতজন সদ্যঘোষিত কমিটির যুগ্ম আহ্বায়কের পদ প্রত্যাখ্যান করেছেন তাঁরা হলেন: বদিউজ্জামান, সিরাজুল ইসলাম খান, আবুল কালাম খান, মো. রুহুল আমিন, মো. আনোয়ার হোসেন, আকতার হোসেন বাবুল ও আবদুল আউয়াল লোকমান। তাঁরা কমিটি বাতিল চেয়ে বিএনপির কেন্দ্রীয় যুগ্ম মহাসচিব মো. শাহজাহানের কাছে লিখিত আবেদন করেছেন।ওই আবেদনে বলা হয়েছে, সাংগঠনিক নিয়মনীতি না মেনে তাঁদের যুগ্ম আহ্বায়ক করা হয়েছে। বিক্ষুব্ধ নেতা-কর্মীরা পৃথক চিঠির মাধ্যমে বরিশাল উত্তর জেলা কমিটির সাধারণ সম্পাদক আকন কুদ্দুসুর রহমান ও উপজেলা কমিটির আহ্বায়ক আবুল হোসেনকে গৌরনদীতে অবাঞ্ছিত ঘোষণা করেছেন। চিঠিতে পদ প্রত্যাখ্যান করা সাত যুগ্ম আহ্বায়ক ও সাত ইউনিয়নের সভাপতি ও সাধারণ সম্পাদক ছাড়াও যারা সই করেছেন তাঁদের মধ্যে আছেন উপজেলা যুবদলের সাংগঠনিক সম্পাদক মনির হোসেন, পৌর যুবদলের সভাপতি নান্না খান, সাধারণ সম্পাদক জামাল হাওলাদার এবং পৌর যুবদলের সবগুলো ওয়ার্ডের সভাপতি ও সাধারণ সম্পাদক, পৌর স্বেচ্ছাসেবক দলের আহ্বায়ক মাসুম বিল্লাহ।সদ্যঘোষিত কমিটির আহ্বায়ক ও বরিশাল উত্তর জেলা বিএনপির সহসভাপতি আবুল হোসেন মিয়া বলেন, বিগত দিনের আন্দোলন-সংগ্রামে পরীক্ষিত ত্যাগী নেতা-কর্মীদের নিয়ে এ কমিটি করা হয়েছে।বরিশাল উত্তর জেলা বিএনপির সাধারণ সম্পাদক আকন কুদ্দুসুর রহমান বলেন, ‘কেন্দ্রীয় নির্দেশনা মেনে গণতান্ত্রিক পন্থায় কমিটি করা হয়েছে। যারা অভিযোগ করেছে তারা সরকারের মদদপুষ্ট। তাদের আন্দোলন-সংগ্রামে খুঁজে পাওয়া যায়নি।’
