
মন্ত্রিসভা ও দল থেকে অপসারিত আবদুল লতিফ সিদ্দিকীর সাংসদ পদে থাকার বৈধতা নিয়ে করা একটি রিট আবেদন খারিজ করেছেন হাইকোর্ট।আজ সোমবার বিচারপতি কাজী রেজাউল হক ও বিচারপতি আবু তাহের মোহাম্মাদ সাইফুর রহমান সমন্বয়ে গঠিত হাইকোর্ট বেঞ্চ এ আদেশ দেন।গত বৃহস্পতিবার রিটটি করেন সুপ্রিম কোর্টের আইনজীবী ইউনুছ আলী আকন্দ।গত ২৫ নভেম্বর রাজধানীর ধানমন্ডি থানায় গিয়ে আত্মসমর্পণ করেন লতিফ সিদ্দিকী। ওই দিনই আদালত তাঁকে কারাগারে পাঠানোর নির্দেশ দেন।গত ২৩ নভেম্বর রাতে ভারত থেকে ঢাকায় ফেরেন এবং অজ্ঞাত স্থানে চলে যান লতিফ সিদ্দিকী। ধর্মীয় অনুভূতিতে আঘাত দেওয়ার অভিযোগে তাঁর বিরুদ্ধে ঢাকাসহ দেশের ১৮ জেলায় ২২টি মামলা হয়। অন্তত সাতটি মামলায় তাঁর বিরুদ্ধে গ্রেপ্তারি পরোয়ানা জারি করা হয়। এর মধ্যে ঢাকা মুখ্য মহানগর হাকিম আদালতের চারটি পরোয়ানা রয়েছে।গত ২৮ সেপ্টেম্বর যুক্তরাষ্ট্রে এক অনুষ্ঠানে পবিত্র হজ, তাবলিগ জামাত ও প্রধানমন্ত্রীর ছেলে সজীব ওয়াজেদকে নিয়ে নানা মন্তব্য করেন লতিফ সিদ্দিকী। বিদেশে থাকা অবস্থায়ই মন্ত্রিসভা ও দল থেকে তাঁকে অপসারণ করা হয়।
