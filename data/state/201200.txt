
লিবিয়ায় গিয়ে কাজ করতে ভিসা পাওয়া ৭৪ জনকে অনাপত্তিপত্র (এনওসি) দিতে পররাষ্ট্র মন্ত্রণালয়কে হাইকোর্ট যে নির্দেশ দিয়েছিলেন, তা স্থগিত করেছেন সুপ্রিম কোর্টের আপিল বিভাগ। একই সঙ্গে ওই ৭৪ জনের কাছ থেকে জমা রাখা অর্থ ১০ শতাংশ সুদসহ তিন মাসের মধ্যে ফেরত দিতে রিক্রুটিং এজেন্সিগুলোকে নির্দেশ দিয়েছেন সর্বোচ্চ আদালত।
প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ গতকাল সোমবার এ আদেশ দেন। আদেশে আরও বলা হয়, সংশ্লিষ্ট রিক্রুটিং এজেন্সিগুলো নির্ধারিত সময়ে অর্থ ফেরত না দিলে প্রবাসীকল্যাণ ও বৈদেশিক কর্মসংস্থান মন্ত্রণালয়কে ওই অর্থ উদ্ধার করে দিতে হবে। আদালতে রাষ্ট্রপক্ষে ছিলেন অতিরিক্ত অ্যাটর্নি জেনারেল মুরাদ রেজা। ওই ৭৪ জনের পক্ষে ছিলেন আইনজীবী এ এম আমিনউদ্দিন ও রিয়াজ উদ্দিন খান।
