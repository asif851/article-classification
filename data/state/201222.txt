
ব্লগার নীলাদ্রি নিলয় হত্যা মামলায় গ্রেপ্তার হওয়া তিন আসামির পাঁচ দিনের রিমান্ড মঞ্জুর করেছেন আদালত। আজ বুধবার ঢাকার মহানগর হাকিম কায়সারুল ইসলাম এই রিমান্ড মঞ্জুর করেন। এর আগে মামলার তদন্ত কর্মকর্তা পুলিশের গোয়েন্দা শাখার (ডিবি) পরিদর্শক শেখ মাহবুবুর রহমান আসামিদের আদালতে হাজির করে জিজ্ঞাসাবাদের জন্য ১০ দিনের রিমান্ডের আবেদন করেন।
রিমান্ডে নেওয়া তিন আসামি হলেন মুফতি মো. আবদুল গাফফার, মর্তুজা ফয়সাল সাব্বির ও তারিকুল আলম। তাঁদের গতকাল মঙ্গলবার গ্রেপ্তার করা হয়।চলতি বছরের ৭ আগস্ট নিলয়কে কুপিয়ে হত্যা করা হয়।রিমান্ড আবেদনে বলা হয়, আবদুল গাফফার ফেসবুকে গত ১৫ মে ‘ইসলামের সৈনিক, সত্যের লড়াকু’ নামের আইডি থেকে নিলয়কে হত্যার হুমকি দেন। গ্রেপ্তারের পর প্রাথমিক জিজ্ঞাসাবাদে আবদুল গাফফার ফেসবুকে নিলয়কে হুমকি দেওয়ার কথা স্বীকার করেন।রিমান্ড আবেদনে বলা হয়, নিলয় হত্যার পর মর্তুজা ফয়সাল সাব্বির ‘আনসার আল ইসলাম’ নামের ফেসবুক পেজ থেকে হত্যার দায় স্বীকার করে স্ট্যাটাস দেন। আসামি তারিকুল প্রথম ওই স্ট্যাটাসে লাইক দিয়ে শেয়ার করেন। তারিকুলের বিরুদ্ধে চট্টগ্রাম জেলার বিভিন্ন থানায় ২০টি মামলা রয়েছে। মামলার প্রকৃত রহস্য উদ্ঘাটনে ও হত্যায় জড়িত অন্য আসামিদের গ্রেপ্তারে এই তিন আসামিকে রিমান্ডে নিয়ে জিজ্ঞাসাবাদ করা জরুরি।
