
পদ্মা নদীতে পানি বৃদ্ধি পাওয়ায় শরীয়তপুরের জাজিরা উপজেলার কুণ্ডেরচর ইউনিয়নে ব্যাপক ভাঙন দেখা দিয়েছে। গত সাত দিনে তিনটি গ্রামের প্রায় ১০০টি পরিবার নদীভাঙনের কবলে পড়েছে। বসতভিটা হারিয়ে তারা অন্যত্র আশ্রয় নিয়েছে।স্থানীয় লোকজন জানান, পদ্মার পানি বৃদ্ধি পাওয়ায় গত রোববার থেকে কুণ্ডেরচর ইউনিয়নে ভাঙন দেখা দেয়। ভাঙনে ইউনিয়নের হাজী মকবুল হোসেন খালাসিকান্দি গ্রামের ৫০টি পরিবার, চোকদারকান্দি গ্রামের ২০টি পরিবার ও কলমিরচর বেপারিকান্দি গ্রামের ৩০টি পরিবার গৃহহীন হয়ে পড়েছে। নদীগর্ভে বিলীন হয়েছে গ্রামগুলোর ১৫০ একর ফসলি জমি। বাইতুল নুরুন্নেচ্ছা ফোরকানিয়া মাদ্রাসা, বাইতুল সালাম জামে মসজিদ ও হাজী মকবুল হোসেন খালাসিকান্দি গ্রামের গণকবর নদীগর্ভে বিলীন হয়েছে। হাজী মকবুল হোসেন খালাসিকান্দি গ্রামের সুফিয়া বেগম বলেন, ‘আমার বসতভিটা, ফসলি জমি নদীগর্ভে বিলীন হয়েছে।’শরীয়তপুর পাউবোর নির্বাহী প্রকৌশলী আবদুল খালেক জানান, বরাদ্দ না থাকায় জাজিরা উপজেলায় পদ্মা নদীর তীর সংরক্ষণের প্রকল্প বাস্তবায়ন করা যাচ্ছে না।
