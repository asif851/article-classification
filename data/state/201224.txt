
কুষ্টিয়া সদর উপজেলার একটি গ্রামে ভ্রাম্যমাণ আদালত অভিযান চালিয়ে এক কিশোরীর বাল্যবিবাহ বন্ধ করে দিয়েছেন। সেই সঙ্গে এই বিয়ের আয়োজন করায় তার বাবা-মাকে এক হাজার টাকা করে জরিমানা করেছেন আদালত।
গতকাল শুক্রবার বিকেলে ভ্রাম্যমাণ আদালত ওই অভিযান চালান। এর আগে কনের বাড়িতে হাজির হয় ইসলামী বিশ্ববিদ্যালয় থানার পুলিশ।
কুষ্টিয়া সদর উপজেলার মহিলাবিষয়ক কর্মকর্তা (অতিরিক্ত দায়িত্ব) মর্জিনা খাতুন প্রথম আলোকে বলেন, গোপন সংবাদের ভিত্তিতে সদর উপজেলা নির্বাহী কর্মকর্তা (ইউএনও) ইবাদত হোসেন জানতে পারেন, নবম শ্রেণির এক ছাত্রীর বিয়ের আয়োজন চলছে। সঙ্গে সঙ্গে ওই বাড়িতে পুলিশ পাঠানো হয়। পরে সদর উপজেলা সহকারী কমিশনার (ভূমি) সাইফুল ইসলাম মেয়েটির বাড়িতে গিয়ে তার বাবা-মাকে এক হাজার টাকা করে জরিমানা করেন।
 
