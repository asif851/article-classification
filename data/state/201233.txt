
চিকিৎসক শেজাদী আপসার মৃত্যুর ১৭ দিন পর সেনাসদর আনুষ্ঠানিকভাবে একটি ব্যাখ্যা দিয়েছে। আন্তঃবাহিনী জনসংযোগ পরিদপ্তর (আইএসপিআর) থেকে পাঠানো ওই বিবৃতিতে সেনাসদর সংবাদমাধ্যমগুলোকে সতর্কতার সঙ্গে সংবাদ প্রকাশের আহ্বান জানিয়েছে।
বিবৃতিতে বলা হয়েছে, শেজাদী আপসার ‘অকালীন, অস্বাভাবিক ও দুঃখজনক’ মৃত্যুতে গোটা সেনাবাহিনী মর্মাহত। কারণ, শেজাদী সেনা পরিবারের একজন সদস্য। সেনা কর্মকর্তা লে. কর্নেল শফিকুল ইসলামের বিরুদ্ধে অভিযোগ ওঠার পরপরই সেনাবাহিনী তদন্ত পর্ষদ গঠন করেছে এবং শফিকুলকে তাঁর দায়িত্ব থেকে অব্যাহতি দেওয়া হয়েছে। তার পরও কিছু কিছু সংবাদমাধ্যম অতিরঞ্জিত খবর প্রকাশ করছে। এতে করে বাংলাদেশ সেনাবাহিনী সম্পর্কে সাধারণ মানুষের মনে একটা নেতিবাচক ধারণার জন্ম হচ্ছে। সেনাবাহিনী নিশ্চিত করেছে, অভিযোগ প্রমাণিত হলে রাষ্ট্রীয় আইন ও সেনা আইন অনুযায়ী শফিকুল ইসলামের বিরুদ্ধে ব্যবস্থা নেওয়া হবে। আদালতের কার্যক্রম বাধাগ্রস্ত হতে পারে, এমন কোনো প্রতিবেদন প্রকাশ না করার জন্য বিবৃতিতে অনুরোধ জানানো হয়েছে।
উল্লেখ্য, ১৩ মে কুমিল্লা সেনানিবাসের বাসায় চিকিৎসক শেজাদী আপসাকে তাঁর স্বামী শফিকুল ইসলাম রড দিয়ে পিটিয়ে হত্যা করে বলে শেজাদীর পরিবারের সদস্যরা অভিযোগ করেছেন। বিজ্ঞপ্তি।
