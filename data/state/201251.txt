
ডেমু ট্রেনের সঙ্গে সিএনজিচালিত অটোরিকশার মুখোমুখি সংঘর্ষে নারী-শিশুসহ পাঁচজন গুরুতর আহত হয়েছে। চাঁদপুরের শাহরাস্তি উপজেলার নাওড়া এলাকায় অরক্ষিত লেভেল ক্রসিংয়ে আজ শনিবার বেলা দুইটায় এ দুর্ঘটনা ঘটে।  আহত পাঁচজন হচ্ছেন শাহরাস্তি পৌরসভার সোনাপুর গ্রামের প্রবাসী দেলোয়ার হোসেনের স্ত্রী খুরশিদা বেগম (৫০), ফতেপুর গ্রামের আবুল কালামের স্ত্রী ফজিলতুন্নেছা (৫৫), দেলোয়ার হোসেনের ছেলে মাহি (১২), উয়ারুক গ্রামের সোহাগের ছেলে আমজাদ হোসেন (৩) ও সিএনজি অটোরিকশার চালক জগৎপুর গ্রামের সেলিমের ছেলে মো. সোহাগ (২৬)।স্থানীয় লোকজন জানান, আজ দুপুরে লাকসাম থেকে চাঁদপুরগামী ডেমু ট্রেনটি নাওড়া এলাকা অতিক্রম করার সময় হঠাৎ করে বানিয়াচোঁ এলাকা থেকে একটি অটোরিকশা দ্রুতগতিতে রেল ক্রসিংয়ে ওঠার সময় ডেমু ট্রেনের সঙ্গে সংঘর্ষ ঘটে। ওই সময় অটোরিকশাটি ছিটকে রাস্তার পাশে দুমড়েমুচড়ে পড়ে। এতে সবাই মারাত্মক আহত হয়। এ সময় স্থানীয় লোকজনের সহযোগিতায় আহত লোকজনকে প্রথমে শাহরাস্তি স্বাস্থ্য কমপ্লেক্সে ভর্তি করা হয়। পরে কর্তব্যরত চিকিৎসক তাদের কুমিল্লা সরকারি মেডিকেল কলেজ হাসপাতালে রেফার করেন। শাহরাস্তি স্বাস্থ্য কমপ্লেক্সের আবাসিক মেডিকেল অফিসার অচিন্ত্য কুমার চক্রবর্তী বলেন, ‘আহত লোকজনের প্রাথমিক চিকিৎসার পর অবস্থার অবনতি ঘটলে তাদের কুমিল্লা সরকারি মেডিকেল কলেজ হাসপাতালে পাঠাই।’ এ ঘটনায় রেল থানায় একটি মামলার প্রস্তুতি চলছে বলে জানান জিআরপপি ওসি ওসমান গণি পাঠান।
