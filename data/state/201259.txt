
তুচ্ছ ঘটনাকে কেন্দ্র করে ব্রাহ্মণবাড়িয়ার আশুগঞ্জ উপজেলায় দুই পক্ষের সংঘর্ষে পুলিশসহ অর্ধশতাধিক মানুষ আহত হয়েছে। গতকাল শুক্রবার উপজেলার খড়িয়ালা বাসস্ট্যান্ড এলাকায় এই ঘটনা ঘটে। এতে ঢাকা-সিলেট মহাসড়কে প্রায় এক ঘণ্টা যান চলাচল বন্ধ ছিল।পুলিশ ও স্থানীয় সূত্র জানায়, গতকাল বেলা ১১টার দিকে ঢাকা-সিলেট মহাসড়কের আশুগঞ্জ উপজেলার খড়িয়ালা বাসস্ট্যান্ড এলাকায় খড়িয়ালা গ্রামের বাসিন্দা জুনায়েদ মিয়ার (৩০) দোকানের সামনে ব্যাটারিচালিত একটি অটোরিকশা রাখা হয়। অটোরিকশা রাখা নিয়ে চালক পারভেজ মিয়ার সঙ্গে জুনায়েদ মিয়ার বাগ্বিতণ্ডা ও হাতাহাতির ঘটনা ঘটে। পারভেজ মিয়া মৈশাইর গ্রামের বাসিন্দা। এই ঘটনার জের ধরে দুপুর ১২টার দিকে খড়িয়ালা ও মৈশাইর গ্রামের সহস্রাধিক লোকজন মহাসড়কের পাশে লাঠিসোঁটা, দা-বল্লম ও ইটপাটকেল নিয়ে সংঘর্ষে জড়িয়ে পড়ে। বেলা একটার দিকে উভয় পক্ষ মহাসড়কের ওপর গিয়ে সংঘর্ষে লিপ্ত হয়।বেলা দুইটার দিকে আশুগঞ্জ, সরাইল ও জেলা সদর থেকে আসা গোয়েন্দা পুলিশ, র্যা ব ও সরাইল বিশ্বরোড মোড় হাইওয়ে পুলিশ ঘটনাস্থলে পৌঁছে ব্যাপক লাঠিপেটা করে এবং দেড় শতাধিক কাঁদানে গ্যাসের শেল ও রাবার বুলেট ছুড়ে পরিস্থিতি নিয়ন্ত্রণে আনেন। সংঘর্ষে সরাইল থানার ভারপ্রাপ্ত কর্মকর্তা (ওসি) মো. আলী আরশাদসহ উভয় পক্ষের অর্ধশতাধিক মানুষ আহত হয়। আহত ব্যক্তিরা পুলিশি গ্রেপ্তার এড়াতে জেলা সদরের বিভিন্ন প্রাইভেট হাসপাতালে চিকিৎসা নিচ্ছে।
