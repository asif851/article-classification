
রাষ্ট্রায়ত্ত সোনালী ব্যাংকের জ্যেষ্ঠ কর্মকর্তা, কর্মকর্তা ও কর্মকর্তা (ক্যাশ) এই তিনটি পদে আজ শুক্রবার নিয়োগ পরীক্ষা অনুষ্ঠিত হয়েছে। দুই লাখেরও বেশি পরীক্ষার্থী এতে অংশ নেন। প্রশ্নপত্র ফাঁসের অভিযোগ না উঠলেও মোবাইলের খুদে বার্তার (এসএমএস) মাধ্যমে অনেকেই পরীক্ষাকেন্দ্রে বসে প্রশ্নের উত্তর পেয়েছেন বলে অভিযোগ উঠেছে।
তবে সোনালী ব্যাংকের উপমহাব্যবস্থাপক (জনসংযোগ) মো. মোফাজ্জল হোসেন আজ রাতে প্রথম আলোকে বলেন, ‘সুষ্ঠুভাবেই পরীক্ষা অনুষ্ঠিত হয়েছে। গোয়েন্দা সংস্থাগুলো খুব সতর্ক ছিল। ফলে প্রশ্নপত্র ফাঁস হয়নি।’ মোবাইল ফোনে অনেকেই উত্তর পেয়েছেন, এমন অভিযোগ সম্পর্কে তিনি বলেন, ‘এটি একেবারেই ভিত্তিহীন অভিযোগ। কেউ মোবাইল ফোন পরীক্ষার হলে নিয়ে গেলে সেটি রেখে দেওয়া হয়েছে। এ ছাড়া পরীক্ষার হলগুলোতে কড়াকড়ি ছিল। ফলে এ ধরনের কোনো সুযোগও ছিল না।’পরীক্ষা শেষে ঢাকা বিশ্ববিদ্যালয়ের অনেক পরীক্ষার্থীই অভিযোগ করেছেন, মোবাইল ফোন নিয়ে পরীক্ষার হলে প্রবেশের নিষেধাজ্ঞা থাকলেও প্রায় সবাই মোবাইল নিয়ে পরীক্ষার হলে গিয়েছিলেন। এঁদের অনেকের কাছ থেকে মোবাইল নিয়ে শিক্ষকরা টেবিলে রেখে দেন। কিন্তু অনেকেই লুকিয়ে তাঁদের কাছে মোবাইল রেখেছেন। তাঁরা এসএমএসের মাধ্যমে উত্তর পেয়ে গেছেন। এ ছাড়া প্রশ্নপত্রে কোনো সেট না থাকায় পরীক্ষার হলে দেখাদেখির সুযোগ অনেক বেশি ছিল। মোবাইল ফোনে উত্তর পাঠিয়ে দেওয়া সহজ হয়েছে।
