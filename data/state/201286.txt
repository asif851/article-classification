
বিএনপির মহাসচিব মির্জা ফখরুল ইসলাম আলমগীর বলেছেন, ঢাকা উত্তর সিটি করপোরেশন উপনির্বাচনে যেন সেনাবাহিনী মোতায়েন করা হয়। নির্বাচনের সাত দিন আগে সেনাবাহিনী মোতায়েন করতে হবে।
আজ মঙ্গলবার নয়াপল্টনে বিএনপির কেন্দ্রীয় কার্যালয়ের সামনে দলের নির্বাহী কমিটির সদস্য ও সাবেক কমিশনার মো. আবদুল মজিদের জানাজা শেষে উত্তর সিটি করপোরেশন নির্বাচন বিষয়ে সাংবাদিকদের কাছে এ মন্তব্য করেন মির্জা ফখরুল।
গত রোববার রাতে আবদুল মজিদ মারা যান। তাঁর বয়স হয়েছিল ৭০ বছর। তাঁর মৃত্যুতে শোক প্রকাশ করেছেন বিএনপির চেয়ারপারসন খালেদা জিয়া।
মির্জা ফখরুল বলেন, ‘আমরা অবশ্যই চাইব যে এখানে যেন সেনাবাহিনী নিয়োগ করা হয়। নির্বাচনের সাত দিন আগে থেকে আমরা সেনাবাহিনী মোতায়েন চাই।’
আগামী ২৬ ফেব্রুয়ারি ভোট গ্রহণের দিন ঘোষণা করে আজ ঢাকা উত্তর সিটির মেয়র পদে উপনির্বাচনের তফসিল ঘোষণা করেছে নির্বাচন কমিশন।
মির্জা ফখরুল বলেন, ‘মেয়র পদে নির্বাচনে আমরা অংশগ্রহণ করব। আমাদের প্রার্থী চূড়ান্ত করা হবে জাতীয় স্থায়ী কমিটির সভায়। আশা করছি, আগামী শনিবার সভাটি অনুষ্ঠিত হবে।’
ফখরুল ইসলাম বলেন, ‘২০-দলীয় জোট নেতৃবৃন্দ জোটনেত্রী খালেদা জিয়ার ওপর দায়িত্ব দিয়েছেন। তিনি যে মনোনয়ন দেবেন, সেই মনোনয়নকে সমর্থন করবেন।’
বর্তমান নির্বাচন কমিশনের ভূমিকা প্রসঙ্গে মির্জা ফখরুল বলেন, ‘এই ইসি যে পদ্ধতিতে গঠন করা হয়েছে, সেই পদ্ধতি সঠিক ছিল না। সেখানে দলনিরপেক্ষ ব্যক্তিরা কম এসেছেন এবং বিশেষ করে প্রধান নির্বাচন কমিশনার দলনিরপেক্ষ নন।’ নির্বাচনের যেসব আইন আছে, তা প্রয়োগ করে সুষ্ঠু ও নিরপেক্ষ ভোট গ্রহণে ইসি ব্যবস্থা নেবে বলে আশা প্রকাশ করেন তিনি।
বিএনপির জাতীয় স্থায়ী কমিটির সদস্য মির্জা আব্বাস, চেয়ারপারসনের ‍উপদেষ্টা আবদুস সালাম, জ্যেষ্ঠ যুগ্ম মহাসচিব রুহুল কবির রিজভী, যুগ্ম মহাসচিব হাবিব-উন নবী খান, প্রচার সম্পাদক শহীদউদ্দীন চৌধুরী প্রমুখ জানাজায় উপস্থিত ছিলেন।
