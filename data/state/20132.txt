
শিক্ষামন্ত্রী নুরুল ইসলাম নাহিদ বলেছেন, এখনো দেশের কিছু বেসরকারি বিশ্ববিদ্যালয় ন্যূনতম শর্ত পূরণ করতে পারেনি । এসব বেসরকারি বিশ্ববিদ্যালয় এভাবে বেশি দিন চলতে পারবে না । আজ মঙ্গলবার রাজধানীর বঙ্গবন্ধু আন্তর্জাতিক সম্মেলন কেন্দ্রে উত্তরা ইউনিভার্সিটির চতুর্থ সমাবর্তনে বিশ্ববিদ্যালয়ের আচার্য ও রাষ্ট্রপতি মো. আবদুল হামিদের প্রতিনিধি হিসেবে সভাপতির বক্তব্যে শিক্ষামন্ত্রী এ কথা বলেন। মন্ত্রণালয়ের সংবাদ বিজ্ঞপ্তিতে এ কথা বলা হয়।শিক্ষামন্ত্রী বলেন, দেশে বর্তমানে বেসরকারি বিশ্ববিদ্যালয়ের শিক্ষার্থীর সংখ্যা সরকারি ও স্বায়ত্তশাসিত বিশ্ববিদ্যালয়ের তুলনায় প্রায় এক লাখ বেশি । তবে সরকার সরকারি ও বেসরকারি বিশ্ববিদ্যালয়ে পড়ুয়া ছাত্রছাত্রীদের মধ্যে কোনো পার্থক্য করে না । সরকার তাঁদের সবার জন্য মানসম্মত শিক্ষা ও সুযোগ নিশ্চিত করতে চায় । দেশের বাস্তবতা ও জনগণের আর্থসামাজিক অবস্থা বিবেচনা করে শিক্ষার্থীদের ভর্তি ও টিউশন ফিসহ সব ধরনের ব্যয় একটি সীমা পর্যন্ত নির্ধারিত রাখতে বেসরকারি বিশ্ববিদ্যালয়গুলোর প্রতি আহ্বান জানান শিক্ষামন্ত্রী ।অনুষ্ঠানে সমাবর্তন বক্তা ছিলেন বিশ্ববিদ্যালয় মঞ্জুরি কমিশনের চেয়ারম্যান আবদুল মান্নান। আরও বক্তব্য দেন উত্তরা বিশ্ববিদ্যালয়ের উপাচার্য এম আজিজুর রহমান, বিশ্ববিদ্যালয়ের বোর্ড অব ট্রাস্টিজের চেয়ারম্যান মো. বদরুল ইকবাল প্রমুখ।
সমাবর্তনে ৩ হাজার ডিগ্রিধারীকে সনদ দেওয়া হয়।
