
পর্দাঘেরা গোপন কক্ষে না গিয়ে বুথে প্রকাশ্যে দাঁড়িয়ে সেলিনা হায়াৎ আইভীর প্রতীক নৌকা মার্কায় ভোট দিয়ে সেই ব্যালট পেপার উপস্থিত সাংবাদিকদের দেখালেন নারায়ণগঞ্জ-৪ আসনের সরকারদলীয় সাংসদ শামীম ওসমান। গতকাল বৃহস্পতিবার বেলা ২টা ৪০ মিনিটে নারায়ণগঞ্জ বার একাডেমি (স্কুল) কেন্দ্রে এভাবেই ভোট দেন তিনি।ভোট দিয়ে কেন্দ্র থেকে বের হওয়ার পর নির্বাচন কেমন হচ্ছে, জানতে চাইলে শামীম ওসমান প্রথম আলোকে বলেন, অত্যন্ত সুষ্ঠু পরিবেশে নির্বাচন হচ্ছে। এই নির্বাচনে আওয়ামী লীগের সামনে দুটি চ্যালেঞ্জ ছিল। একটি হলো নির্বাচন সুষ্ঠু করা, আরেকটি আওয়ামী লীগের প্রার্থীকে জয়ী করা।আওয়ামী লীগের এই সাংসদ বলেন, ‘প্রথম চ্যালেঞ্জের বিষয়ে বলতে পারি, ভোট গ্রহণের আর মাত্র এক ঘণ্টা বাকি আছে। নির্বাচন অত্যন্ত সুষ্ঠু হয়েছে। প্রধানমন্ত্রী শেখ হাসিনার নেতৃত্বে সব নির্বাচন যে সুষ্ঠু হয়, সেটা দেশবাসী দেখেছে। মার্কিন যুক্তরাষ্ট্রের নির্বাচন নিয়েও প্রশ্ন আছে। সেখানে দ্বিতীয়বার ভোট গণনার কথা বলা হচ্ছে। কিন্তু নারায়ণগঞ্জের নির্বাচন নিয়ে কেউ কোনো প্রশ্ন তুলতে পারবে না।’ভোট দিয়ে স্কুলমাঠে সাংবাদিকদের সঙ্গে কথা বলেন শামীম ওসমান। একজন সাংসদ প্রকাশ্যে ভোট দিতে পারেন কি না—এমন প্রশ্নের জবাবে তিনি বলেন, ‘আপনারা সাংবাদিকেরা নির্বাচনের কিছু খুঁজে পাচ্ছিলেন না। আমি চেয়েছি নিজেকে রক্তাক্ত করে আপনাদের খুশি করতে।’জাতীয় নির্বাচনে বিএনপি অংশ নিলে কী হবে—জানতে চাইলে শামীম ওসমান বলেন, ‘আজকের নির্বাচন দেখে বিএনপি নির্বাচনে আসবে। বিএনপির প্রতি আমার এই আহ্বান থাকবে।’
