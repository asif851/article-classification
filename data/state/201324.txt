
 
আওয়ামী লীগের সভাপতিমণ্ডলীর সদস্য মোহাম্মদ নাসিম বলেছেন, ‘বিরোধী দলের সঙ্গে কোনো সংলাপ হবে না। হওয়ার কোনো সুযোগও নেই। রোজ কেয়ামত হলেও নির্বাচন হবে। কেউ ঠেকাতে পারবে না।’আজ মঙ্গলবার সন্ধ্যায় রাজধানীর কলাবাগান ক্রীড়াচক্র মাঠে ধানমন্ডি, হাজারীবাগ, নিউমার্কেট ও কলাবাগান থানা এবং ১৪, ১৫, ১৬, ১৭, ১৮ ও ২২ নম্বর ওয়ার্ড আওয়ামী লীগের ত্রিবার্ষিক সম্মেলনে নাসিম এসব কথা বলেন।সাবেক স্বরাষ্ট্রমন্ত্রী নাসিম বলেন, ‘২৪ অক্টোবরের পর কী হবে, সেটা নিয়ে ভয় পাওয়ার কিছু নেই। তখন কিছুই হবে না। কেউ নির্বাচনে না এলে রবীন্দ্রনাথের গানের মতো “একলা চল রে” পথ অনুসরণ করা হবে।’নাসিম বলেন, ‘বিরোধী দল চার বছর ধরে এসি (শীতাতপ নিয়ন্ত্রিত) রুমে বসে আন্দোলন করছে। আপনাদের আন্দোলন করে কোনো লাভ নেই। আন্দোলনের ট্রেন আপনারা মিস করেছেন। এখন চলছে নির্বাচনের ট্রেন। এই ট্রেন ধরুন। এটা মিস করলে সব মিস করবেন।’
আওয়ামী লীগের নেতাদের প্রস্তুত থাকার আহ্বান জানিয়ে আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, ‘বিএনপির নেতারা হুমকি দিচ্ছেন, ২৫ অক্টোবরের পর ঢাকা শহর দখল করে আন্দোলন করবেন। তাঁদের সেই আন্দোলন প্রতিরোধে প্রস্তুত হোন। রাজপথে থেকে তাঁদের সব অপচেষ্টা রুখে দিতে হবে।’
‘সরকারের কারণে জাতিসংঘের সমঝোতার উদ্যোগ ব্যর্থ হয়েছে’— বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের এমন মন্তব্যের বিষয়ে হানিফ বলেন, ‘দেশের সমস্যা আমরাই সমাধান করতে পারি। বিদেশিদের কাছে ধরনা দিয়ে লাভ নেই। বাংলাদেশের সব ক্ষমতার মালিক জনগণ। জনগণের ওপর আস্থা থাকলে দেশে বসেই সব সমস্যার সমাধান হবে। সমাধান চাইলে সংসদে আসুন, সংসদে বসে আলোচনা করে সমাধান করা যেতে পারে।’
প্রধানমন্ত্রীর বিশেষ সহকারী হানিফ বলেন, ‘আপনারা বলেছিলেন অন্তর্বর্তী সরকারের রূপরেখা দেবেন। কিন্তু এখনো কেন আপনারা রূপরেখা দেননি তা জাতি জানতে চায়। আসলেই কি আপনারা নির্বাচন চান? নাকি এই ইস্যুকে ব্যবহার করতে চান? যদি নির্বাচন চান তাহলে জাতীয় সংসদে এসে তা পেশ করুন। সংসদে এসে ভালো পরামর্শ দিলে অবশ্যই তা গ্রহণ করা হবে।’
ধানমন্ডি থানা আওয়ামী লীগের সভাপতি কামাল আহমেদের সভাপতিত্বে সভায় আরও বক্তব্য দেন আওয়ামী লীগের কেন্দ্রীয় কমিটির সদস্য আবুল হাসানাত আব্দুল্লাহ, ঢাকা মহানগর আওয়ামী লীগের ভারপ্রাপ্ত সভাপতি এম এ আজিজ, সাধারণ সম্পাদক মোফাজ্জল হোসেন চৌধুরী, সাংসদ শেখ ফজলে নূর তাপস প্রমুখ।
