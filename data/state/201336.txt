
দেশব্যাপী কমিউনিটি ক্লিনিকের সেবা গ্রহণে জনগণকে উদ্বুদ্ধ করতে প্রধানমন্ত্রী শেখ হাসিনার ভয়েস কল মুঠোফোনে প্রচার করা হবে। পল্লি অঞ্চলে ছয় কোটি মানুষের মুঠোফোনে ভয়েস কলটি পাঠানো হবে। কাল থেকে এটি প্রচার করা হবে। আজ সোমবার স্বাস্থ্য মন্ত্রণালয়ে এক সংবাদ সম্মেলনে এ তথ্য জানানো হয়।
সম্মেলনে বক্তৃতা করেন প্রধানমন্ত্রীর স্বাস্থ্য উপদেষ্টা সৈয়দ মোদাচ্ছের আলী, স্বাস্থ্য প্রতিমন্ত্রী মজিবুর রহমান ফকির, স্বাস্থ্য সচিব এম এম নিয়াজউদ্দিন ও কমিউনিটি ক্লিনিক প্রকল্পের পরিচালক মাগদুবা নারগিস।
সংবাদ সম্মেলনে জানানো হয়, টেলিটকের একটি নম্বর থেকে সব ধরনের মুঠোফোনে এ কলটি প্রচার করা হবে। প্রতিদিন ২০ লাখ মানুষের কাছে এ কল যাবে। যে নম্বর থেকে ফোন করা হবে, তা হলো ০১৫১২৩৪৫৬৭৮।
ভয়েস কলে প্রধানমন্ত্রী বলবেন, ‘প্রিয় দেশবাসী, আসসালামু আলাইকুম। আমি শেখ হাসিনা আপনাদের সেবায় নিয়োজিত। আপনাদের স্বাস্থ্যসেবা নিশ্চিত করার জন্য আমরা কমিউনিটি হেলথ কেয়ার সেন্টার করে দিয়েছি। আপনাদের দোড়গাড়ায় চিকিত্সাসেবা পৌঁছে দিচ্ছি। আপনারা এই কমিউনিটি হেলথ কেয়ার সেন্টারে আসুন। চিকিত্সাসেবা নিন। মা, শিশু ও পরিবারের সকলে মিলে আপনারা এই চিকিত্সাসেবা নেবেন। আপনারা সুস্থ থাকবেন, ভালো থাকবেন সেটাই আমাদের কামনা। কমিউনিটি হেলথ কেয়ার সেন্টার আপনাদের সেবায় নিয়োজিত।’
