
আগামী ২৪ জুলাই থেকে এবারের হজ ফ্লাইট শুরু হবে। ২২ জুলাই হজ ক্যাম্পের উদ্বোধন করবেন প্রধানমন্ত্রী শেখ হাসিনা।
আজ মঙ্গলবার সচিবালয়ে এক প্রেস ব্রিফিংয়ে এই তথ্য জানান বেসামরিক বিমান পরিবহন ও পর্যটনমন্ত্রী রাশেদ খান মেনন।
প্রেস ব্রিফিংয়ে জানানো হয়, প্রথম ফ্লাইটটি ৪১৯ জন হজযাত্রী নিয়ে সৌদি আরবের উদ্দেশে রওনা দেবে।
এবারই প্রথম মদিনায় সরাসরি হজ ফ্লাইট পরিচালনা করা হবে বলে জানান রাশেদ খান মেনন।
প্রেস ব্রিফিংয়ে জানানো হয়, এবার ১ লাখ ২৭ হাজার ১৯৮ জন হজে যাবেন। হজ ফ্লাইট শেষ হবে ২৬ আগস্ট।
বেসামরিক বিমান পরিবহন ও পর্যটনমন্ত্রী বলেন, উপযুক্ত প্রমাণ সাপেক্ষে টিকিট সিন্ডিকেট চক্রের বিরুদ্ধে ব্যবস্থা নেওয়া হবে।
হজ কার্যক্রম ঠিকভাবে পরিচালনা জন্য বিমান বাংলাদেশ এয়ারলাইনস ও সৌদি অ্যারাবিয়ান এয়ারলাইনসকে প্রয়োজনীয় নির্দেশনা দেওয়া হয়েছে বলে জানান মন্ত্রী।
