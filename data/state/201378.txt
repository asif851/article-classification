
বড়পুকুরিয়া কয়লাখনি দুর্নীতি মামলা বাতিল চেয়ে বিএনপির চেয়ারপারসন খালেদা জিয়ার আবেদন খারিজ করে দেওয়া রায়ের বিরুদ্ধে করা লিভ টু আপিলের ওপর ২৮ মে আদেশের জন্য দিন ধার্য করেছেন আপিল বিভাগ।
প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের আপিল বিভাগ আজ সোমবার খালেদা জিয়ার করা লিভ টু আপিলের শুনানি শেষে আদেশের এই দিন ধার্য করেন।
আদালতে খালেদা জিয়ার পক্ষে শুনানি করেন আইনজীবী এ জে মোহাম্মদ আলী। সঙ্গে ছিলেন মাহবুব উদ্দিন খোকন ও এম বদরুদ্দোজা বাদল।
দুর্নীতি দমন কমিশনের (দুদক) পক্ষে শুনানি করেন আইনজীবী খুরশীদ আলম খান। তিনি বলেন, লিভ টু আপিলের শুনানি শেষে আদালত ২৮ মে আদেশের জন্য দিন ধার্য করেছেন।
ওই মামলা বাতিল চেয়ে খালেদা জিয়ার করা আবেদন গত বছরের ১৭ সেপ্টেম্বর হাইকোর্ট খারিজ করে রায় দেন। সেই সঙ্গে মামলার কার্যক্রমে এর আগে দেওয়া স্থগিতাদেশ তুলে নেওয়া হয়। ফলে মামলার কার্যক্রম পরিচালনায় বাধা কাটে। হাইকোর্টের এই রায়ের বিরুদ্ধে লিভ টু আপিলের অনুমতি চেয়ে আবেদন করেন খালেদা জিয়া।
বিএনপির চেয়ারপারসন গত বছরের ২৬ জুন লিভ টু আপিল করেন। পরে চেম্বার বিচারপতির আদালত হয়ে লিভ টু আপিল আজ শুনানির জন্য নিয়মিত বেঞ্চে ওঠে।
বড়পুকুরিয়া কয়লাখনিতে উৎপাদন, ব্যবস্থাপনা ও রক্ষণাবেক্ষণের জন্য ঠিকাদার নিয়োগে দুর্নীতির অভিযোগে ২০০৮ সালের ২৬ ফেব্রুয়ারি খালেদা জিয়াসহ ১৬ জনের বিরুদ্ধে শাহবাগ থানায় দুদক মামলাটি করে। মামলায় মন্ত্রিসভার বৈঠকে সভাপতি হয়ে খালেদা জিয়া বড়পুকুরিয়া কয়লাখনির অনুমোদন দিয়ে রাষ্ট্রের আর্থিক ক্ষতি করেছেন—এমন অভিযোগ আনা হয়েছিল।
