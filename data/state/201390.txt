

আওয়ামী লীগের সাধারণ সম্পাদক ওবায়দুল কাদের বলেছেন, বাংলাদেশের গ্রামে গ্রামে ইয়াবা পৌঁছে গেছে। এসব সেবনে আমাদের পরবর্তী প্রজন্ম ধ্বংস হয়ে যাচ্ছে।
আজ শুক্রবার সকালে ঢাকা বিশ্ববিদ্যালয়ের ছাত্র-শিক্ষক কেন্দ্র মিলনায়তনে (টিএসসি) জগন্নাথ হল অ্যালামনাই অ্যাসোসিয়েশনের পুনর্মিলনী অনুষ্ঠানে প্রধান অতিথির বক্তব্য ওবায়দুল কাদের এসব কথা বলেন।রাজনীতিকদের উদ্দেশ করে ওবায়দুল কাদের বলেন, ‘আপনারা শুধু রাজনৈতিক বক্তৃতা করবেন না। মাদকের বিরুদ্ধে ক্যাম্পেইন গড়ে তুলবেন। নিজ নিজ এলাকাকে মাদক মুক্ত করে তুলবেন। মনে রাখবেন তথাকথিত রাজনীতিকেরা সব সময় পরবর্তী নির্বাচনের কথা ভাবে, আর আমাদের প্রধানমন্ত্রী শেখ হাসিনা পরবর্তী প্রজন্মের কথা ভাবেন।’কাদের বলেন, প্রেসক্লাব, চিকিৎসক, আইনজীবী থেকে শুরু করে সর্বত্র সংশয়, অবিশ্বাস ও বিভাজনের দেয়াল উঠে গেছে। এর পরিণতি ভালো নয়। এই বিভেদ দূর করতে হবে। মনে রাখতে হবে অন্ধকার দিয়ে অন্ধকার প্রতিহত করা যায় না, অন্ধকার দূর করতে চাই আলো। শান্তি না হোক, মানের মাঝে অন্তত স্বস্তি ফিরে আসুক।’ তিনি বলেন, ‘আমাদের অভিন্ন বিপদ হলো সাম্প্রদায়িকতা। আর অভিন্ন শত্রু হলো দারিদ্র্য। এটা প্রতিহত করতে না পারলে আমাদের আমাদের অবিনাশী চেতনা ব্যাহত হবে।’সংখ্যালঘু সম্প্রদায়কে উদ্দেশ করে কাদের বলেন, ‘আপনারা কেউ নিজেদের সংখ্যালঘু ভাববেন না। সংবিধান ও সরকার আপনাদের পাশে আছে। তাই কোনো আঘাত আসলে পাল্টা আঘাত দেওয়ার মানসিকতা রাখবেন।’ অনুষ্ঠানে আরও বক্তব্য দেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক, যুব ও ক্রীড়া প্রতিমন্ত্রী বীরেন শিকদার, ঢাকা বিশ্ববিদ্যালয় অ্যালামনাই অ্যাসোসিয়েশনের সভাপতি এ কে আজাদ। অনুষ্ঠান সভাপতিত্ব করেন জগন্নাথ হল অ্যালামনাই অ্যাসোসিয়েশনের সভাপতি পান্না লাল দত্ত।
