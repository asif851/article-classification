
বগুড়ার কাহালুতে নিম্নমানের চাল বিতরণের অভিযোগে এক ডিলারের নিয়োগপত্র বাতিল করেছেন উপজেলা নির্বাহী কর্মকর্তা (ইউএনও)। গতকাল বুধবার বিকেলে ইউএনওর কার্যালয়ে হতদরিদ্র ব্যক্তিদের জন্য খাদ্যবান্ধব কর্মসূচি তদারকি কমিটির সভায় এ সিদ্ধান্ত হয়। গোলাম মোস্তফা নামের ওই ডিলার উপজেলার কালাই ইউনিয়নের কর্ণিপাড়া বাজারে দুস্থদের মাঝে ১০ টাকা কেজির চাল বিতরণ করতেন। উপজেলায় ১৮ জন ডিলার রয়েছেন।উপজেলা খাদ্য নিয়ন্ত্রণ কর্মকর্তা আবদুল হান্নান বলেন, কাহালু উপজেলায় ১৮ জন ডিলার রয়েছেন। ডিলার গোলাম মোস্তফা দুস্থদের জন্য বরাদ্দ দেওয়া ১০ টাকা কেজি দরের চাল খাদ্যগুদাম থেকে তুললেও তা বিতরণ করেননি। তিনি বাজারের নিন্মমানের চাল কিনে তা বিতরণ করেন। দুস্থরা বিষয়টি ইউনিয়ন পরিষদের চেয়ারম্যানকে জানালে তিনি ইউএনওকে অবহিত করেন। পরে অভিযান চালিয়ে বিতরণ করা চাল সংগ্রহ করে তা খাদ্যগুদামের চালের সঙ্গে যাচাই করা হয়। এ বিষয়ে ডিলার গোলাম মোস্তফাকে কারণ দর্শানো নোটিশ দেওয়া হয়। তাঁর জবাব সন্তোষজনক না হওয়ায় তাঁর ডিলারশিপ বাতিল করেছে।ডিলার গোলাম মোস্তফা বলেন, ‘আমি দুই মাসের চাল গুদাম থেকে তুলে দুস্থদের মাঝে বিতরণ করেছি।’ইউএনও আরাফাত রহমান মুঠোফোনে গোলাম মোস্তফার ডিলারশিপ বাতিল করার বিষয়টি নিশ্চিত করেন।
