
তথ্যমন্ত্রী হাসানুল হক ইনু বলেছেন, সমাজতন্ত্রের কথা শুধু সংবিধানে থাকলে হবে না বাস্তবে থাকতে হবে। সংবিধানে সমাজতন্ত্রের কথা থাকবে কিন্তু বাস্তবে গরীব থাকবে এটা মানা যায় না। দুর্যোগের সময় খাদ্য মজুত ২ লাখ টন ছিল। এটা লজ্জার। গরীব মানুষের কাছে খাদ্য পৌছাতে পারি নাই, এ অজুহাত দিলে হবে না। না পারলে মানুষের কাছে মাফ চেয়ে নিতে হবে। তাহলে তা সংশোধনের সুযোগ থাকবে।
আজ বুধবার রাজধানীর সিরডাপ মিলনায়নে খাদ্য অধিকার বাংলাদেশ আয়োজিত ‘বন্য ও প্রাকৃতিক দুর্যোগ পরবর্তী খাদ্য নিরাপত্তা পরিস্থিতি ও খাদ্য অধিকার প্রসঙ্গ’ শীর্ষক এক আলোচনা সভায় তথ্য মন্ত্রী হাসানুল হক ইনু এসব কথা বলেছেন।
অনুষ্ঠানে বিশেষ অতিথি বাংলাদেশ উন্নয়ন গবেষণা প্রতিষ্ঠান বিআইবিএস–এর সাবেক মহাপরিচালক কাজী সাহাবুদ্দিন বলেন, ‘আমরা এর আগে একটি গবেষণা দেখেছিলাম। দেশে খাদ্য উৎপাদন বাড়িয়ে দেখানো হয়। আর মোটের ভোগের পরিমাণ কমিয়ে দেখানো হয়। ফলে কাগজে কলমে খাদ্য উদ্বৃত দেখানো হয়েছে এতদিন। কিন্তু বাস্তবে আমরা দেখেছি দুর্যোগ ছাড়াও দেশে প্রতিবছরই খাদ্য আমদানি হয়েছে। ফলে দুর্যোগের সময় পরিস্থিতি আরও জটিল হয়েছে।’
পিকেএসএফের চেয়ারম্যান কাজী খলীকুজ্জমান আহমেদ বলেন, ‘খাদ্য উৎপাদন নিয়ে এতদিন আমরা আত্মতুষ্টিতে ভুগেছি। এটা ঠিক হয়নি। ফলে আমরা অনেক সমস্যা খেয়াল করিনি। তাই অনেকে বলেন শুধু সমস্যা কেন দেখা হয়। অর্জনগুলো দেখতে হবে। আমি বলি, সমস্যা এবং অর্জন দুটি পাশাপাশি রেখে দেখতে হবে।’  খাদ্য মন্ত্রণালয়ক বিষয়ক সংসদের স্থায়ী কমিটির সভাপতি আবদুল ওয়াদুদ বলেন, ‘দেশে এখনো এক কোটি ৩০ লাখ টন চাল আছে। ফলে খাদ্য নিয়ে কোনো সমস্যা নেই। আমরা ওএমএসে ডিলারপ্রতি চালের পরিমাণ দ্বিগুণ করছি। বেসরকারি খাতে ২০ লাখ টন চাল আমদানি হচ্ছে, সরকারও আমদানি করছে। ফলে চাল নিয়ে সমস্যা হবে না।’  অনুষ্ঠানে সঞ্চালনা করেন বেসরকারি সংস্থা ওয়েভ ফাউন্ডেশনের নির্বাহী পরিচালক মহসীন আলী।
