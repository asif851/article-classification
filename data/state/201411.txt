
বান্দরবানের নাইক্ষ্যংছড়ি উপজেলার বাইশারি এলাকার চাকপাড়ায় বৃদ্ধ এক বৌদ্ধ ভিক্ষুকে হত্যা করেছে দুর্বৃত্তরা। আজ শনিবার সকালে বিহারে তাঁর গলা কাটা লাশ পাওয়া গেছে বলে পুলিশ জানিয়েছে।
নিহত বৌদ্ধ ভিক্ষুর নাম উ গাইন্দা (৭০)। তিনি গ্রাম থেকে কিছুটা দূরে ছোট একটি বিহারে একাই থাকতেন।
চাকপাড়ার কারবারি (পাড়াপ্রধান) অঞো থোয়াই চাকের ভাষ্য, সকালে ওই বিহারে ছোয়েং (ভিক্ষুদের খাবার) দিতে গিয়ে রক্তাক্ত অবস্থায় তাঁর গলা কাটা লাশ পাওয়া যায়। ভিক্ষু হওয়ার আগে তাঁর গৃহী নাম ছিল মংশৈউ চাক।
অঞো থোয়াই বলেন, গতকাল শুক্রবার সন্ধ্যার দিকে বাইশারি এলাকায় বৃষ্টি হয়েছিল। বৃষ্টির পরে সম্ভবত ভিক্ষুকে হত্যা করা হয়েছে। ঘটনাস্থলে হত্যাকারীদের পায়ে চিহ্ন রয়েছে। বিহারের সব জিনিসপত্র সাজানো গোছানো অবস্থায় রয়েছে।
নাইক্ষ্যংছড়ি থানার ভারপ্রাপ্ত কর্মকর্তা (ওসি) কাজী আহসান বলেন, ঘটনাস্থলে পুলিশ রয়েছে। গতকাল শুক্রবার গভীর রাতে তাঁকে হত্যা করা হয় বলে পুলিশ ধারণা করছে। কে বা কারা কেন বৌদ্ধ ভিক্ষুকে হত্যা করেছে, তা এখনই বলা যাচ্ছে না।
গত ২৫ এপ্রিল রাজধানীর কলাবাগানে বাসায় ঢুকে দুর্বৃত্তরা যুক্তরাষ্ট্রের সাহায্য সংস্থা ইউএসএআইডির কর্মকর্তা জুলহাজ মান্নান ও মঞ্চ নাট্যকর্মী মাহবুব তনয়কে কুপিয়ে হত্যা করে। এর দুদিন আগে ২৩ এপ্রিল রাজশাহী বিশ্ববিদ্যালয়ের শিক্ষক রেজাউল করিম সিদ্দিকীকে তাঁর শালবাগানের বাসার কাছে কুপিয়ে হত্যা করা হয়। এর এক দিন আগে ২২ এপ্রিল গোপালগঞ্জের টুঙ্গিপাড়ায় পরমানন্দ রায় নামের এক সাধু ছুরিকাঘাতে নিহত হন।
আরও পড়ুন...বান্দরবানে বৌদ্ধ ভিক্ষুকে হত্যাপাঁচ ব্লগারের পর এবার প্রকাশক, শেষ কোথায়?
