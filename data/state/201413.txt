
সাম্প্রতিক সময়ের গুপ্তহত্যার ঘটনায় দুটি দলের সংশ্লিষ্টতার অভিযোগ এনে প্রধানমন্ত্রী শেখ হাসিনা বলেছেন, ‘একটা কথা ভুলে গেলে চলবে না। আমি হেড অব দ্য গভর্নমেন্ট (সরকারপ্রধান)। আমার কাছে নিশ্চয়ই তথ্য আছে। তদন্তের স্বার্থে হয়তো সব কথা সব তথ্য প্রকাশ করা যাবে না। কিন্তু সূত্রটা জানা যায়। আর সেই সূত্র ধরেই আমরা কথা বলি।’এসপির স্ত্রীসহ গুপ্তহত্যাগুলোর ঘটনায় রাজনৈতিক বক্তব্য দেওয়ার কারণে মূল অপরাধীরা আড়ালে চলে যায় উল্লেখ করে সাংবাদিকদের প্রশ্নের জবাবে প্রধানমন্ত্রী এ কথা বলেন। তিনি আরও বলেন, যারা এ ধরনের কথা বলেন, তাঁরা যদি তথ্য পেয়ে থাকেন, তাহলে তা প্রকাশ করুন। পার পেয়ে যাওয়া জঙ্গিরা কারা? পরিচয় পেলে জানান। হত্যাকারী যে পরিচয়েরই হোক, রেহাই পাবে না। সরকার বসে নেই, গোয়েন্দা সংস্থাও বসে নেই।জাপান, বুলগেরিয়া ও সৌদি আরব সফর সম্পর্কে অবহিত করতে আজ বুধবার দুপুরে গণভবনে এক সংবাদ সম্মেলনের আয়োজন করা হয়। সেখানেই প্রধানমন্ত্রী শেখ হাসিনা এসব কথা বলেন।গুপ্তহত্যার ঘটনায় বিএনপি–জামায়াতের সংশ্লিষ্টতার ইঙ্গিত করে প্রধানমন্ত্রী বলেন, বিভিন্ন সংগঠন বিভিন্ন নাম নিয়ে হত্যার দায় স্বীকার করলেও এদের হত্যার প্রক্রিয়া একই রকম। ঘটনা যারা ঘটাচ্ছে, তাদের সঙ্গে দুটি রাজনৈতিক দলের যোগসূত্র রয়েছে। আবার অনেকে ওই দলগুলোকে বাঁচাতে চায়। এর মধ্যে ‘লাল গোলাপে শুভেচ্ছা জানিয়ে বেড়ান’ এক ব্যক্তি সজীব ওয়াজেদ জয়ের হত্যাচেষ্টার সঙ্গে জড়িত। সব জেনেও অনেকে ওই ব্যক্তির গ্রেপ্তার হওয়ায় ব্যাকুলতা প্রকাশ করেন।
অপর এক প্রশ্নের জবাবে প্রধানমন্ত্রী বলেন, এক সময়ে সৌদি আরবে শুধু শ্রমিক পাঠানোর বিষয়টিকেই গুরুত্ব দেওয়া হতো। এখন সে পরিস্থিতির গুণগত পরিবর্তন হয়েছে। সেখানে ২০ লাখ বাংলাদেশি শ্রমিক কাজ করছেন। এখন তাঁরা আকামা পরিবর্তনের (নিয়োগকর্তা ও শহর পরিবর্তন) সুযোগ পান। আগে এটা সম্ভব হতো না। তা ছাড়া এবার নারী শ্রমিকদের নিরাপত্তার বিষয়টি মাথায় নিয়ে সৌদি আরব সরকার নারী শ্রমিকদের সঙ্গে স্বামী বা পিতাকে নিতে অনুমতি দিয়েছে।
সৌদি আরব সফরের সময়ে সৌদি বাদশাহ বিনিয়োগে আগ্রহ প্রকাশ করেছেন। তাই শ্রমিক পাঠানোর চেয়ে দেশে সৌদি বিনিয়োগের ব্যাপারে জোর দেওয়া হচ্ছে। সৌদির আল বাউনি গ্রুপের একটি প্রতিনিধিদল ঈদুল আজহার পর বিনিয়োগের লক্ষ্য নিয়ে বাংলাদেশ সফরে আসবে।
সৌদি আরবের নেতৃত্বে সন্ত্রাসবাদী সামরিক জোটে বাংলাদেশের অংশগ্রহণের যৌক্তিকতা নিয়ে প্রশ্নের জবাবে প্রধানমন্ত্রী বলেন, জঙ্গিবাদ ও সন্ত্রাসবিরোধী যেকোনো উদ্যোগে বাংলাদেশ সহযোগিতা করবে। এই জোটে এখন পর্যন্ত ৪০টি দেশ অংশ নিয়েছে।
