
প্রধানমন্ত্রী শেখ হাসিনা বলেছেন, মাত্র কয়েক দিনের ব্যবধানে বিশ্বের বিভিন্ন দেশের আইনসভার সর্বোচ্চ দুটি সংগঠনের সর্বোচ্চ পদে নির্বাচন করে জিতেছেন বাংলাদেশের প্রার্থী। বাংলাদেশ এগিয়ে যাচ্ছে, এগিয়ে যাবে।আজ বধুবার জাতীয় সংসদের স্পিকার শিরীন শারমিন চৌধুরী ও সাবের হোসেন চৌধুরীকে জাতীয় সংসদের দেওয়া সংবর্ধনা অনুষ্ঠানে প্রধান অতিথি হিসেবে শেখ হাসিনা এ কথা বলেন।শিরীন শারমিন কমনওয়েলথ পার্লামেন্টারি অ্যাসোসিয়েশনের (সিপিএ) নির্বাহী কমিটির চেয়ারম্যান এবং সাবের হোসেন চৌধুরী ইন্টার পার্লামেন্টারি ইউনিয়নের (আইপিইউ) প্রেসিডেন্ট নির্বাচিত হওয়ায় তাঁদের সংবর্ধনা দেওয়া হয়।সংসদের দক্ষিণ প্লাজায় অনুষ্ঠিত এই সংবর্ধনায় শেখ হাসিনা বলেন, ‘সর্বোচ্চ দুটি সংগঠনের সর্বোচ্চ দুটি পদে দুজনকে মনোনয়ন দেওয়ায় আমাদের অনেক প্রশ্নের মুখে পড়তে হয়েছিল। এখন প্রমাণিত, আমরা মনোনয়ন দিয়ে ভুল করিনি। যোগ্য প্রার্থী মনোনয়ন দিয়েছি। এই জয় গণতন্ত্রের। গণতন্ত্রের বিজয় মানে মানুষের বিজয়। তাই এই অভিনন্দন দেশের মানুষের প্রাপ্য। ব্যক্তিগতভাবে কে কী পেলাম, তা বিবেচ্য নয়। দেশের মানুষ কী পেল, সেটাই বিবেচ্য।’অনুষ্ঠানে নিজের অনুভূতি প্রকাশ করে স্পিকার শিরীন শারমিন বলেন, বাংলাদেশ এখন বিশ্বের কাছে উন্নয়নের মডেল। উন্নয়নের এই যাত্রাকে অব্যাহত রাখতে সিপিএ ও আইপিইউতে আমাদের কাজ করে যেতে হবে। এর মাধ্যমে বাংলাদেশের গণতন্ত্র ও সুশাসন আরও সুসংহত হয়।আইপিইউর নবনির্বাচিত প্রেসিডেন্ট সাবের চৌধুরী সাংসদদের উদ্দেশে বলেন, ‘পতাকা বহন করা বা মন্ত্রী হওয়া বড় কথা নয়। সংসদ সদস্যপদকে হালকাভাবে নেবেন না। মনোবল ও সদিচ্ছা থাকলে শুধু সাংসদ হয়েই অনেক বড় কাজ করা সম্ভব। বাধা আসতে পারে। কিন্তু সাহস হারানো চলবে না।’সাবের চৌধুরী আরও বলেন, ‘সিপিএ ও আইপিইউর নির্বাচনে আমাদের ভোট দিয়ে বাংলাদেশের গণতন্ত্রের প্রতি বিশ্ব সংসদ আস্থা প্রকাশ করেছে। এ দুটি সংগঠন গণতন্ত্র, সুশাসন, মানবাধিকার ইত্যাদি মূল্যবোধ নিয়ে কাজ করে। সুনাম রক্ষা করতে হলে আমাদের এ বিষয়ের ওপর গুরুত্ব দিতে হবে, যাতে বাংলাদেশ একটি কল্যাণময় রাষ্ট্র হয়।’বিরোধীদলীয় নেতা রওশন এরশাদ বলেন, ‘দেশে গণতন্ত্র নেই বলে অনেক কথা হচ্ছে। গণতন্ত্র না থাকলে এই দুটি নির্বাচনে বাংলাদেশ জিতল কীভাবে? এ দুটি নির্বাচনে জিতে স্পিকার শিরীন শারমিন ও সাবের চৌধুরী ইতিহাস সৃষ্টি করেছেন। এতে বুঝা যায় দেশে গণতন্ত্র ও সুশাসন আছে।’বাংলাদেশে নিযুক্ত ভারতের ডেপুটি হাই কমিশনার সন্দীপ চক্রবর্তী বলেন, ‘বাংলাদেশ একই সময়ে বড় দুটি নির্বাচনে প্রার্থী মনোনয়ন দিয়ে বিশাল সাহসের পরিচয় দিয়েছে। ভারত এ নির্বাচনে বাংলাদেশের পাশে ছিল। অনেক দেশই আমাদের বলেছে, বাংলাদেশকে কেন দুটি পদ ছেড়ে দিতে হবে? যে কোনো একজনকে প্রত্যাহার করতে বলো। আমরা বলেছি, বাংলাদেশ প্রত্যাহার করবে না। নির্বাচন করবে। শেষ পর্যন্ত বিশ্বের অন্যান্য দেশ বাংলাদেশের নেতৃত্ব মেনে নিয়েছে। এ বিজয় শুধু বাংলাদেশের নয়, পুরো উপমহাদেশের।’ডেপুটি স্পিকার ফজলে রাব্বী মিয়ার সভাপতিত্বে সংবর্ধনা অনুষ্ঠানে আরও বক্তব্য দেন পরিবেশ ও বনমন্ত্রী আনোয়ার হোসেন, তথ্যমন্ত্রী হাসানুল হক ইনু, চিফ হুইপ আ স ম ফিরোজ, ব্রিটিশ হাইকমিশনার রবার্ট গিবসন, ওয়ার্কার্স পার্টির সাধারণ সম্পাদক ফজলে হোসেন বাদশা, স্বতন্ত্র সাংসদ রুস্তম আলী ফরাজী ও সংসদ সচিবালয়ের সচিব আশরাফুল মকবুল। অনুষ্ঠানের মাঝামাঝি সময়ে শিরীন শারমিন ও সাবের চৌধুরীর হাতে ক্রেস্ট তুলে দেন ফজলে রাব্বী মিয়া। সংসদ নেতা শেখ হাসিনার হাতে ক্রেস্ট তুলে দেন আ স ম ফিরোজ।জমকালো এই আয়োজনকে সফল করতে চার-পাঁচদিন আগে থেকেই মঞ্চ তৈরির কাজ শুরু হয়। আলোকসজ্জার আয়োজন করা হয় সংসদ ভবন এলাকায়। সেই বর্ণিল আলোকচ্ছটায় আজ সন্ধ্যার পর আলোকিত হয়ে ওঠে সংসদ ভবন। আলোচনা শেষে বর্ণিল আলোতে আয়োজিত হয় সাংস্কৃতিক অনুষ্ঠান। এতে গান গেয়ে শোনান সাবিনা ইয়াসমীন, সাংসদ মমতাজ বেগম, রেজওয়ানা চৌধুরী বন্যা ও কোনাল। শ্রোতা হিসেবে প্রধানমন্ত্রী শেখ হাসিনা ও স্পিকার শিরীন শারমিন চৌধুরীসহ অন্যান্য মন্ত্রী-সাংসদেরা উপভোগ করেন শিল্পীদের পরিবেশনা।
