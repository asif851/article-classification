
আওয়ামী লীগের সাধারণ সম্পাদক ওবায়দুল কাদের বলেছেন, বিএনপির চেয়ারপারসন খালেদা জিয়া তাঁর নিজের এলাকায় হামলার ঘটনা ঘটিয়ে সরকারকে দোষারোপ করছেন।
আজ রোববার সচিবালয়ে সাংবাদিকদের প্রশ্নের জবাবে সড়ক পরিবহন ও সেতুমন্ত্রী এ কথা বলেন। তিনি বলেন, ‘বিএনপি নিজেরা নিজেরা মারামারি করে সরকারের ওপর দায় চাপাচ্ছে। ফেনীতে খালেদা জিয়ার গাড়িবহরে হামলা বিএনপির পূর্বপরিকল্পিত ও সাজানো।’
বিএনপির চেয়ারপারসন ফেনীর একটি আসন থেকে নির্বাচন করে প্রতিবারই জয়ী হয়েছেন।
রোহিঙ্গাদের দেখতে গতকাল শনিবার ঢাকা থেকে কক্সবাজারে যাওয়ার পথে ফেনীতে বিএনপি চেয়ারপারসন খালেদা জিয়ার গাড়িবহরে হামলা চালায় দুর্বৃত্তরা। এতে বহরের ২০টি গাড়ি ক্ষতিগ্রস্ত হয়। আহত হন সাংবাদিকেরাও।
বিএনপির মহাসচিব মির্জা ফখরুল ইসলাম আলমগীর এ ঘটনায় আওয়ামী লীগ, যুবলীগ ও ছাত্রলীগের ‘ক্যাডার’দের দায়ী করেছেন। খালেদা জিয়া ঘটনার নিন্দা জানিয়েছেন।
আজ সচিবালয়ে মন্ত্রী বলেন, ‘বিএনপির চেয়ারপারসন রোহিঙ্গাদের দেখতে যাবেন, এতে সরকারের কোনো সমস্যা নেই। আমরা তাঁকে কেন বাধা দেব? আমরা কেন সাংবাদিকদের ওপর হামলা করব?’
ওবায়দুল কাদের দাবি করেন, যাত্রা পথে লাখ লাখ জনতার উপস্থিতি দেখাতে না পেরে ফেনীতে খালেদা জিয়া নিজের নির্বাচনী আসনের কাছে হামলার ঘটনা ঘটিয়ে সরকারের ওপর দোষ দিচ্ছেন।
খালেদা আজ দুপুর ১২টার দিকে চট্টগ্রাম সার্কিট হাউস থেকে কক্সবাজারের উদ্দেশে রওনা হয়েছেন। কাল সোমবার তিনি উখিয়ায় রোহিঙ্গা ক্যাম্প পরিদর্শন করবেন।
