
টাঙ্গাইলের মির্জাপুর উপজেলায় বিদ্যুতের খুঁটির সঙ্গে ধাক্কা খেয়ে যাত্রীবাহী বাসের খাদে পড়ে যাওয়ার ঘটনায় কমপক্ষে ১০ জন আহত হয়েছে। গতকাল বৃহস্পতিবার দিবাগত রাত দেড়টার দিকে উপজেলার আছিমতলায় ঢাকা-টাঙ্গাইল মহাসড়কে এ দুর্ঘটনা ঘটে।
বাসের ধাক্কায় বিদ্যুতের খুঁটি ভেঙেমহাসড়কের ওপর তার ছড়িয়ে পড়ে। এতে যান চলাচল বন্ধ হয়ে গাজীপুরের চন্দ্রা থেকে টাঙ্গাইলের এলেঙ্গা পর্যন্ত তীব্র যানজট সৃষ্টি হয়।
খবর পেয়ে পুলিশ ও ফায়ার সার্ভিসের সদস্যরা দুর্ঘটনাস্থলে যান। তাঁরা আহত ব্যক্তিদের উদ্ধার করে মির্জাপুরের কুমুদিনী হাসপাতালে পাঠান।
পুলিশ, ফায়ার সার্ভিস ও এলাকাবাসীর ভাষ্য, খালেক এন্টারপ্রাইজের যাত্রীবাহী বাসটি ঢাকা থেকে সৈয়দপুর যাচ্ছিল। চালক নিয়ন্ত্রণ হারালে বাসটি মহাসড়কের পাশের বৈদ্যুতিক খুঁটির সঙ্গে ধাক্কা খেয়ে খাদে পড়ে। এতে কমপক্ষে ১০ জন যাত্রী আহত হয়। বিদ্যুতের খুঁটি ভেঙে মহাসড়কের ওপর তার পড়ায় যান চলাচল বন্ধ হয়ে যায়। সৃষ্টি হয় তীব্র যানজট। ঘটনার প্রায় দুই ঘণ্টা পর মির্জাপুর পল্লী বিদ্যুতের কর্মীরা মহাসড়কের ওপর পড়ে থাকা তার সরিয়ে নেয়। আজ শুক্রবার সকালে যান চলাচল স্বাভাবিক হয়।
মির্জাপুরের গোড়াই হাইওয়ে থানার উপপরিদর্শক (এসআই) আরিফুল ইসলাম বলেন, দুর্ঘটনার পর বাসচালক ও তাঁর সহকারী পালিয়েছেন।
মির্জাপুর পল্লী বিদ্যুৎ কার্যালয়ের উপমহাব্যবস্থাপক সন্তোষ কুমার বলেন, বিদ্যুতের খুঁটি ভেঙে যাওয়ায় মির্জাপুরের ভাবঘন্ড সাব স্টেশনে বিদ্যুৎ সরবরাহ বন্ধ রয়েছে। প্রায় ১০ হাজার গ্রাহক বিদ্যুৎ-বিচ্ছিন্ন রয়েছেন। আজ শুক্রবার বিকেলের মধ্যে খুঁটি ঠিক করা হবে।
