
বিদ্যালয়ের সামনে বখাটেদের উৎপাতে নীলফামারীর সৈয়দপুরের তুলশীরাম বালিকা উচ্চবিদ্যালয়ের শিক্ষার্থীর সংখ্যা দিন দিন কমে যাচ্ছে। ওই বখাটেদের উৎপাতে সব সময় উদ্বিগ্ন থাকে শিক্ষার্থীরা। শিক্ষকেরাও অসহায় হয়ে পড়েছেন ওই বখাটেদের কাছে।ওই বিদ্যালয়ের প্রধান ফটকের সামনে গতকাল বুধবার গিয়ে দেখা যায়, অসংখ্য বখাটের তৎপরতা। ক্যামেরা বের করতে দেখে দ্রুত সটকে পড়েন বখাটে তরুণেরা। সবাই বেশভূষায় বেসামাল। কেউ কেউ সাংবাদিকদের উদ্দেশ্যে মৃদুভাষায় গালাগাল ছুড়তে থাকেন।নাম প্রকাশে অনিচ্ছুক একজন অভিভাবক বলেন, তাঁর মেয়ে ওই বিদ্যালয়ে নবম শ্রেণির ছাত্রী। বখাটেদের ভয়ে বাধ্য হয়ে তিনি দুই বেলা মেয়েকে আনা-নেওয়া করেন। তবে অনেক অভিভাবকই উত্ত্যক্তের ভয়ে মেয়েদের বিদ্যালয়ে পাঠাচ্ছেন না।ওই বিদ্যালয়ের এক ছাত্রী বলে, গত দুই বছর আগে এখানকার একজন বখাটে পুলিশের হাতে ধরা পড়েছিল। ছাত্রীরা ওই বখাটেকে জুতাপেটাও করেছে। তবু বখাটেদের অসভ্য আচরণ বন্ধ হয়নি।বিদ্যালয়ের শিক্ষক জয়দেব কুমার বলেন, ‘বখাটেরা মেয়েদের লক্ষ্য করে এমন সব কটূক্তি, অশোভন আচরণ করে, যা ভাষায় প্রকাশ করা যায় না। অনেকবার বাধা দিয়েছি কাজ হয়নি। বরং ওরা শিক্ষকদেরও হুমকি দেয়।’নাম প্রকাশে অনিচ্ছুক এক শিক্ষক বলেন, বখাটেরা মেয়েদের ওড়না ধরে টানে, শিস দেয়, বাজে গালিগালাজ করে। খারাপ আহ্বান জানায়, প্রেমের প্রস্তাব দেয়। এসব নিয়ে শিক্ষকসহ সবাই অস্থির। বখাটেদের অত্যাচারে বিদ্যালয়ে শিক্ষার্থীদের উপস্থিতিও দিন দিন কমে যাচ্ছে।এ ব্যাপারে জানতে চাইলে বিদ্যালয়ের প্রধান শিক্ষক মো. আমিনুর রহমান বলেন, ‘এ মুহূর্তে বখাটের অত্যাচারই প্রধান সমস্যা। আমরা বারবার প্রশাসনকে বলেছি। পুলিশি অভিযানও চলছে। অনেকে গ্রেপ্তার হয়েছে। কারাগার থেকে ফিরে আবার তারা বখাটেপনা করছে। আমরা অত্যন্ত উদ্বিগ্ন।’এ ব্যাপারে জানতে চাইলে সৈয়দপুর উপজেলার নির্বাহী কর্মকর্তা (ইউএনও) আবু ছালেহ মো. মুসা জঙ্গী প্রথম আলোকে বলেন, এ ধরনের অপরাধ বন্ধে পুলিশকে বলা হবে। প্রয়োজনীয় আইনি ব্যবস্থা নেওয়া হবে।
