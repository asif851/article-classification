
গুটি কয়েক পুলিশ সদস্যের কারণে রাজধানীর ফুটপাত দখলমুক্ত করা যাচ্ছে না বলে মন্তব্য করেছেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন। আজ বুধবার দুপুরে জাতীয় প্রেসক্লাবের কনফারেন্স কক্ষে ‘মশক নিধন’ কর্মসূচির উদ্বোধনী অনুষ্ঠানে এক সাংবাদিকের প্রশ্নের জবাবে এ মন্তব্য করেন তিনি।
আজ থেকে শুরু হওয়া অঞ্চলভিত্তিক এ মশক নিধন কার্যক্রম চলবে আগামী ১০ মার্চ পর্যন্ত। তবে শুক্রবার এই কার্যক্রম বন্ধ থাকবে।
সাঈদ খোকন বলেন, জঙ্গি দমন, আইন শৃঙ্খলাসহ বিভিন্ন ক্ষেত্রে ঢাকা মেট্রোপলিটন পুলিশের (ডিএমপি) অনেক অর্জন আছে। কিন্তু গুটিকয়েক পুলিশ সদস্যের কারণে রাজধানীর ফুটপাত দখল মুক্ত করা যাচ্ছে না। তারাই ফুটপাতে হকার বসতে সহযোগিতা করেন। এসব পুলিশ সদস্যের বিরুদ্ধে ব্যবস্থা নিতে ডিএমপি কমিশনারকে জানানো হবে।
মেয়র বলেন, বসন্তের শুরুতে শহরে মশার উপদ্রব বেড়ে গেছে। তাই ডিএসসিসির প্রতিটি এলাকার অলি-গলিতে মশক নিধনে কাজ করবেন কর্মীরা। যদি কোনো কর্মী অনুপস্থিত থাকেন, তাহলে সরাসরি মেয়রের মুঠোফোন নম্বরে (০১৭১১৫৬৪৯৮৭) যোগাযোগ করতে বলা হয়েছে। এ ছাড়া ডিএসসিসির সব কর্মীদের জবাবদিহির মধ্যে রাখতে নাগরিকদের সহযোগিতা করার অনুরোধ জানান তিনি।
উদ্বোধনী অনুষ্ঠানে জাতীয় প্রেসক্লাবের সভাপতি শফিকুর রহমান, দৈনিক সমকালের সম্পাদক গোলাম সারওয়ার, বাংলাদেশ ফেডারেল সাংবাদিক ইউনিয়নের মহাসচিব ওমর ফারুক ও ঢাকা সাংবাদিক ইউনিয়ন সভাপতি শাবান মাহমুদ প্রমুখ উপস্থিত ছিলেন। পরে ফগার মেশিন দিয়ে মশক নিধন কার্যক্রমের উদ্বোধন করেন সাঈদ খোকন।
