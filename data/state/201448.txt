
মিরপুর-১ নম্বরে ভাড়া বাসায় থাকেন ব্যবসায়ী নাজমুল ইসলাম। বাড়ির মালিকের অনুমতি নিয়ে বাসার ছাদে বিভিন্ন ধরনের সবজি ও ফুলের গাছ লাগিয়েছেন এই প্রকৃতিপ্রেমী। কিন্তু তাঁর মরিচগাছের পাতা কুঁকড়ে যাচ্ছে। গাছ থেকে আশানুরূপ ফলনও পাচ্ছেন না তিনি। এসব সমস্যার সমাধান জানতে তিনি ছুটে এসেছেন শেরেবাংলা কৃষি বিশ্ববিদ্যালয়ের কৃষি অনুষদে।
সেখানে আয়োজিত প্রশ্নোত্তর পর্বে বাগানিদের বিভিন্ন সমস্যার সমাধান দেওয়া হয়। আয়োজকেরা এই প্রশ্নোত্তর পর্বের নাম দিয়েছেন ‘৯০ মিনিট স্কুল’। বাগানিদের বিভিন্ন প্রশ্নের উত্তর দেন শেরেবাংলা কৃষি বিশ্ববিদ্যালয়ের উদ্যানতত্ত্ব বিভাগের শিক্ষক অধ্যাপক এ এফ এম জামাল উদ্দিন।
এই প্রশ্নোত্তর পর্বের উদ্যোক্তা ফেসবুক গ্রুপ গ্রিন বাংলাদেশ। প্রতি শুক্রবার সকাল ১০টা থেকে ৯০ মিনিট শেরেবাংলা কৃষি বিশ্ববিদ্যালয়ের কৃষি অনুষদে আয়োজন করা হবে এই প্রশ্নোত্তর পর্বের। গত শুক্রবার ছিল প্রথম প্রশ্নোত্তর পর্ব।
আয়োজকেরা জানান, গত ২৯ ডিসেম্বর ফেসবুকে গ্রিন বাংলাদেশ গ্রুপে বাগানিদের সমসাময়িক সমস্যা জানতে চাওয়া হয়। এরপর বাগানিরা সেখানে তাঁদের সমস্যাগুলো তুলে ধরেন। সাত দিন প্রশ্ন নেওয়া হয়। এই সাত দিনের প্রশ্নের জবাব দেওয়া হয় গত শুক্রবার। প্রশ্নকারী ব্যক্তিরা তাঁদের প্রশ্নের উত্তর সরাসরি জানতে পেরেছেন সেখানে। এ ছাড়া আগ্রহী লোকজনকে হাতে-কলমে অনেক কিছু বুঝিয়ে দেওয়া হয়।
এ এফ এম জামাল উদ্দিন প্রথম আলোকে বলেন, ‘বাগান করতে গিয়ে বাগানিরা প্রায়ই বিভিন্ন ধরনের সমস্যার মুখে পড়েন। এ নিয়ে তাঁরা বিভিন্ন জায়গায় প্রশ্ন করে অধিকাংশ ক্ষেত্রে উপযুক্ত উত্তর পান না। এসব প্রশ্নের সঠিক উত্তর দেওয়ার কথা চিন্তা করেই আমরা ৯০ মিনিট স্কুলের কার্যক্রম শুরু করেছি। এতে বাগানিরা তাঁদের সমস্যার সমাধান পাবেন সহজে। হাতে-কলমেও বাগানিদের সমস্যার সমাধান করা হবে।’ তিনি আরও বলেন, ‘আমরা আমাদের এই প্রশ্নোত্তর পর্ব ফেসবুক লাইভের মাধ্যমে সারা বাংলাদেশে ছড়িয়ে দেব, যাতে দেশের যেকোনো প্রান্তের মানুষ তাঁদের বাগান কৃষি-সম্পর্কিত বিভিন্ন প্রশ্নের উত্তর ও বিভিন্ন ধরনের সমস্যার সমাধান পেতে পারেন।’
