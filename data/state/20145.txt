
ঢাকা-নারায়ণগঞ্জ রুটে বিআরটিসির ভাড়া বৃদ্ধির প্রতিবাদ জানিয়ে সড়ক পরিবহন ও সেতুমন্ত্রীর হস্তক্ষেপ কামনা করেছে যাত্রী অধিকার সংরক্ষণ ফোরাম। গতকাল মঙ্গলবার ফোরামের পক্ষ থেকে বিভিন্ন গণমাধ্যমে একটি বিজ্ঞপ্তি পাঠানো হয়। ফোরামের পক্ষে আহ্বায়ক রফিউর রাব্বি স্বাক্ষরিত ওই বিজ্ঞপ্তিতে বলা হয়, গ্যাসের মূল্যবৃদ্ধির পর সরকারের পক্ষ থেকে ঢাকা-নারায়ণগঞ্জ রুটে প্রতি কিলোমিটারে বাসের ভাড়া ১০ পয়সা বাড়িয়ে ১ দশমিক ৬০ টাকা নির্ধারণ করে প্রজ্ঞাপন জারি করা হয়। কিন্তু ওই প্রজ্ঞাপন বাংলাদেশ সড়ক পরিবহন করপোরেশন (বিআরটিসি) মানছে না। বিআরটিসির কর্মকর্তারা বেসরকারি পরিবহন কর্তৃপক্ষের সঙ্গে যোগসাজশে বাসের ভাড়া বৃদ্ধি করছেন বলে সেখানে অভিযোগ করা হয়। বিজ্ঞপ্তিতে আরও উল্লেখ করা হয়, নারায়ণগঞ্জবাসীকে নিয়ে যাত্রী অধিকার সংরক্ষণ ফোরামের দীর্ঘ আন্দোলনের পরিপ্রেক্ষিতে ২০১১ সালে নারায়ণগঞ্জ-ঢাকা রুটে বিআরটিসি বাস আবার চালু হয়।
