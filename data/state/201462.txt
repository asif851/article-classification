
জিয়া অরফানেজ ট্রাস্ট দুর্নীতির মামলায় তৃতীয় দিনের মতো আদালতে হাজির হয়েছেন খালেদা জিয়া। আজ বৃহস্পতিবার বেলা ১১টার দিকে আদালত প্রাঙ্গণে হাজির হন বিএনপি চেয়ারপারসন। আজ তাঁর পক্ষে যুক্তিতর্ক শুনানির দিন ধার্য রয়েছে। আদালত সূত্রে এ তথ্য জানা গেছে।
আইনজীবী আবদুর রেজ্জাক খান খালেদা জিয়ার পক্ষে যুক্তিতর্ক উপস্থাপন করবেন।
গতকাল বুধবারও এই মামলায় যুক্তিতর্ক শুনানির দিন ধার্য ছিল। আবদুর রেজ্জাক খান যুক্তিতর্ক উপস্থাপন করেন। যুক্তিতর্কের শুনানির সময় আবদুর রেজ্জাক খান আদালতকে বলেন, ‘এটি একটি অসার যুক্তিহীন সৃজিত মামলা।’
এর আগে গত মঙ্গলবার দুর্নীতি দমন কমিশন (দুদক) যুক্তিতর্কের শুনানি শেষ করে। যুক্তিতর্কের শুনানি শেষে দুদক খালেদা জিয়াসহ অন্য আসামিদের সর্বোচ্চ সাজা চায়। দুদকের পক্ষে আইনজীবী মোশাররফ হোসেন কাজল যুক্তিতর্ক উপস্থাপন করেন। তিনি আদালতকে বলেন, রাষ্ট্রপক্ষ আসামিদের বিরুদ্ধে আনা অভিযোগ সন্দেহাতীতভাবে প্রমাণ করতে সক্ষম হয়েছে।
২ কোটি ১০ লাখ ৭১ হাজার ৬৭১ টাকা আত্মসাতের অভিযোগে করা জিয়া অরফানেজ ট্রাস্ট মামলায় আসামি হলেন খালেদা জিয়া, তাঁর বড় ছেলে বিএনপির সিনিয়র ভাইস চেয়ারম্যান তারেক রহমানসহ ছয়জন। তারেক রহমানের বিরুদ্ধে এর মধ্যে গ্রেপ্তারি পরোয়ানা জারি করেছেন আদালত। ৩ কোটি ১৫ লাখ ৪৩ হাজার টাকা আত্মসাতের অভিযোগে করা জিয়া চ্যারিটেবল ট্রাস্ট মামলায় আসামি হলেন খালেদা জিয়াসহ চারজন।
