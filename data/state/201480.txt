
উপমহাদেশের প্রখ্যাত সংগীতজ্ঞ ও সংগীত গবেষক সুধীন দাশের প্রতি শেষশ্রদ্ধা জানিয়েছেন সর্বস্তরের মানুষ। শ্রদ্ধা-ভালোবাসায় সিক্ত হয়েছেন তিনি। আজ বৃহস্পতিবার বিকেল পাঁচটার দিকে তাঁর শেষকৃত্য সম্পন্ন হয়।
আজ সকালে রাজধানীর অ্যাপোলো হাসপাতাল থেকে সুধীন দাশের মরদেহ তাঁর মিরপুরের বাসভবনে নেওয়া হয়। সেখান থেকে তাঁর মরদেহ মিরপুর কেন্দ্রীয় মন্দিরে নেওয়া হয়। তিনি এই মন্দিরের উপদেষ্টা ছিলেন। সেখানে শ্রদ্ধা নিবেদনের পর সকাল ১০টার দিকে তাঁর মরদেহ নেওয়া হয় দীর্ঘদিনের কর্মস্থল ধানমন্ডির নজরুল ইনস্টিটিউটে। সেখানে তাঁর প্রতি শ্রদ্ধা জানানো হয়।
বেলা ১১টার দিকে সুধীন দাশের মরদেহ কেন্দ্রীয় শহীদ মিনারে নেওয়া হয়। তাঁর প্রতি বিভিন্ন সামাজিক, সাংস্কৃতিক ও রাজনৈতিক সংগঠন শ্রদ্ধা নিবেদন করে। এসব সংগঠনের মধ্যে আছে বাংলাদেশ আওয়ামী লীগ, ন্যাপ, নজরুল ইনস্টিটিউট, নজরুল একাডেমি, শিল্পকলা একাডেমি, ছায়ানট, সম্মিলিত সাংস্কৃতিক জোট, কেন্দ্রীয় খেলাঘর আসর, রবীন্দ্র সংগীত শিল্পী সংস্থা, রবীন্দ্র সংগীত সম্মিলন পরিষদ, নজরুল সংগীত শিল্পী সংস্থা, নজরুল সংগীত শিল্পী পরিষদ, উদীচী, বাংলাদেশ মহিলা সমিতি প্রভৃতি। সংগীত, শিল্প, সাহিত্য, অভিনয়, রাজনীতিসহ বিভিন্ন অঙ্গনের ব্যক্তিরা সুধীন দাশের প্রতি তাঁদের শ্রদ্ধা জানান।
বেলা ১১টা থেকে দুপুর সাড়ে ১২টা পর্যন্ত রাজধানীর কেন্দ্রীয় শহীদ মিনারে সুধীন দাশের প্রতি শ্রদ্ধা জানানো হয়। সম্মিলিত সাংস্কৃতিক জোট এই শ্রদ্ধা নিবেদন পর্বের আয়োজন করে।
সুধীন দাশের প্রতি প্রধানমন্ত্রী শেখ হাসিনার পক্ষে শ্রদ্ধা জানান মুখ্য সচিব কামাল আবদুর নাসের চৌধুরী। ঢাকা বিশ্ববিদ্যালয়ের পক্ষে শ্রদ্ধা জানান উপাচার্য আ আ ম স আরেফিন সিদ্দিক। সংস্কৃতিবিষয়ক মন্ত্রণালয়ও এই সংগীতজ্ঞের প্রতি শ্রদ্ধা জানায়।
কেন্দ্রীয় শহীদ মিনারে শ্রদ্ধা নিবেদন শেষে সুধীন দাশের মরদেহ পোস্তগোলা মহাশ্মশানের উদ্দেশে নেওয়া হয়। সেখানে তাঁর শেষকৃত্য সম্পন্ন হয়।
আগামী বৃহস্পতিবার বিকেল চারটায় নজরুল ইনস্টিটিউটে সুধীন দাশের স্মরণসভা হবে।
গত মঙ্গলবার রাতে রাজধানীর একটি হাসপাতালে চিকিৎসাধীন অবস্থায় শেষনিশ্বাস ত্যাগ করেন সুধীন দাশ। তাঁর বয়স হয়েছিল ৮৭ বছর।
