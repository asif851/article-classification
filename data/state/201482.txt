
সমাজকল্যাণমন্ত্রী সৈয়দ মহসীন আলীকে লাইফ সাপোর্টে আজ শনিবার দুপুর সাড়ে ১২টার দিকে চিকিৎসার জন্য এয়ার অ্যাম্বুলেন্সে করে সিঙ্গাপুরে পাঠানো হয়েছে।
সমাজকল্যাণ মন্ত্রণালয়ের জনসংযোগ কর্মকর্তা মাইদুল ইসলাম প্রধান আজ সকাল সাড়ে নয়টার দিকে প্রথম আলোকে বলেন, মন্ত্রীকে সিঙ্গাপুরের মাউন্ট এলিজাবেথ হাসপাতালে নেওয়ার প্রস্তুতি চলছে। তিনি বলেন, ওই হাসপাতাল থেকেই তাঁকে নেওয়ার জন্য এয়ার অ্যাম্বুলেন্স পাঠানো হচ্ছে। আজ মন্ত্রীর সঙ্গে তাঁর স্ত্রী ও মেয়ে সিঙ্গাপুর যাবেন।
মাইদুল ইসলাম আরও বলেন, গত বৃহস্পতিবার ভোরের দিকে নিউমোনিয়ায় আক্রান্ত হন মন্ত্রী। অসুস্থ হওয়ার আগে তিনি সিলেটের হবিগঞ্জে এক অনুষ্ঠানে ছিলেন। পরে তাঁকে রাজধানীর বারডেম হাসপাতালে ভর্তি করা হয়। সেখানে তাঁকে লাইফ সাপোর্টে রাখা হয়। গতকাল দুপুরের দিকে তাঁর শারীরিক অবস্থার অবনতি ঘটে।
