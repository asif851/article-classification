
নোয়াখালীর চাটখিল পৌরসভায় বিএনপির প্রার্থী মোস্তফা কামালকে বৈধ মেয়র প্রার্থী বলে দাবি করেছেন বিএনপির যুগ্ম মহাসচিব মাহবুব উদ্দিন খোকন। নির্বাচন বিধিমালার ১২ ধারা অনুযায়ী সশরীরে গিয়ে কিংবা বৈধ কোনো প্রতিনিধির মাধ্যমে মোস্তফা কামাল মনোনয়নপত্র প্রত্যাহারপত্র জমা দেননি বলে উল্লেখ করেন তিনি।
আজ শনিবার বিকেলে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে বক্তব্য দেন খোকন।
তিনি অভিযোগ করে বলেন, মনোনয়নপত্র প্রত্যাহারের শেষ দিন ১৩ ডিসেম্বর সন্ধ্যা ৫টা ৪০ মিনিটে অস্ত্রসজ্জিত হয়ে সরকারদলীয় লোকজন জোর করে মনোনয়ন প্রত্যাহারপত্রে মোস্তফা কামালের সই নিয়েছেন।
খোকন আরও বলেন, মনোনয়ন প্রত্যাহারপত্র উপজেলা রিটার্নিং কর্মকর্তা আবরার হাসান মজুমদারের কাছে জমা পড়ে ১৩ ডিসেম্বর সন্ধ্যা ছয়টার দিকে। কারণ মোস্তফা কামালের পত্রটি জমা দিয়েছেন চাটখিল পৌর আওয়ামী লীগের সাংগঠনিক সম্পাদক জসিম উদ্দিন। রিটার্নিং কর্মকর্তার কার্যালয়ে থাকা ওই দিনের সিসি ক্যামেরার রেকর্ড পর্যবেক্ষণ করলেই এর তথ্য প্রমাণ মিলবে।
মাহবুব উদ্দিন খোকনের দাবি, প্রধানমন্ত্রীর কার্যালয়ের কর্মী জাহাঙ্গীর আলমের প্রার্থীকে বিনা প্রতিদ্বন্দ্বিতায় জয়ী করার জন্য বিএনপির প্রার্থী মোস্তফা কামালের মতো একই কায়দায় স্বতন্ত্র প্রার্থী (জামায়াতের) সাইফুল্লাহর মনোনয়ন প্রত্যাহারপত্রটিও আওয়ামী লীগ নেতা মিজানুর রহমান জমা দিয়েছেন।
১৩ ডিসেম্বর সন্ধ্যা সাতটা পর্যন্ত রিটার্নিং কর্মকর্তার সঙ্গে জাহাঙ্গীর আলমের ১০ বার কথা হয়েছে দাবি করে তিনি ওই দুজনের মুঠোফোনের কললিস্টের একটি তালিকা সাংবাদিকদের দেন, যা আজ শনিবার নির্বাচন কমিশনেও জমা দেওয়া হয়েছে বলে জানানো হয়।
অন্যান্যের মধ্যে বিএনপির ভাইস চেয়ারম্যান আবদুল্লাহ আল নোমান, যুগ্ম মহাসচিব মো. শাহজাহান, আইনজীবী নেতা সানাউল্লাহ মিয়া, মাসুদ আহমেদ তালুকদার ও মাজেদুল ইসলাম সংবাদ সম্মেলনে উপস্থিত ছিলেন।
