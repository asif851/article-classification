
সিলেট রেলওয়ে স্টেশনের ভেতরে যেখানে-সেখানে ময়লা-আবর্জনার একাধিক স্তূপ জমে আছে। প্রবেশমুখের পাশের দেয়াল ঘেঁষে আবর্জনার স্তূপ তো রয়েছেই, পাশাপাশি উন্মুক্ত স্থানে প্রস্রাবও করছে লোকজন। প্ল্যাটফর্মজুড়ে ছড়িয়ে-ছিটিয়ে রয়েছে চিপস ও বিস্কুটের মোড়ক, কোমল পানীয়ের পরিত্যক্ত বোতল।সম্প্রতি সরেজমিনে দেখা গেছে, স্টেশনের ভেতরে স্থানে স্থানে আবর্জনার স্তূপ। রেললাইনের পাশ ধরে চলাচলকারী যাত্রীরা মলমূত্রের দুর্গন্ধে নাক চেপে হাঁটছেন। এমনকি রেললাইনের ওপর প্রকাশ্যে কয়েকজনকে প্রস্রাব করতেও দেখা গেল। আনোয়ার হোসেন নামের ঢাকাগামী এক যাত্রী বলেন, প্ল্যাটফর্মটি নোংরা ও অপরিচ্ছন্ন। স্টেশনে নামার পর এটি একজন যাত্রীর জন্য অস্বস্তিকর।নাগরিক জোট সিলেটের সাধারণ সম্পাদক আবদুল কাইয়ুম সিদ্দিকী বলেন, দেশের নানা অঞ্চলের মানুষ রেলযোগে সিলেটে আসেন। অথচ স্টেশনটি নোংরা থাকার কারণে সেখানকার সৌন্দর্য ও পরিবেশ বিনষ্ট হচ্ছে। এ ছাড়া যাত্রীদের কাছেও বিষয়টি নেতিবাচক প্রতিক্রিয়ার জন্ম দিচ্ছে। স্টেশনটি দিনে কয়েকবার হলেও পরিষ্কার করা উচিত।রেলস্টেশনের এক কর্মকর্তা জানিয়েছেন, সিলেট স্টেশন দিয়ে প্রতিদিন গড়ে ঢাকা, চট্টগ্রামসহ দেশের নানা অঞ্চলে ১০ থেকে ১২ হাজার যাত্রী চলাচল করে থাকেন। অনেকে অসচেতনতাবশত পানীয়ের বোতল থেকে শুরু করে বিস্কুট-চিপসের মোড়ক প্ল্যাটফর্মের ভেতরে ফেলে দিচ্ছেন। এ কারণে দিনে কয়েকবার পরিচ্ছন্নতাকর্মীরা কাজ করা সত্ত্বেও স্টেশনটি নোংরা হয়ে পড়ছে।এ ব্যাপারে স্টেশন ব্যবস্থাপক কাজী শহিদুর রহমান বলেন, স্টেশনের ভেতরের ময়লা নিয়মিত পরিষ্কার করা হলেও পুরোপুরি পরিচ্ছন্ন রাখা যাচ্ছে না কিছু অসচেতন যাত্রীর জন্য। তবে রেলওয়ে স্টেশনের দেয়াল ঘেঁষে যেসব ময়লা-আবর্জনার স্তূপ রয়েছে, সৌন্দর্য ও পরিবেশ রক্ষার স্বার্থে সেগুলো অপসারণে দ্রুত উদ্যোগ নেওয়া হবে।
 
