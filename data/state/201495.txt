
ওয়ান-ইলেভেনের সময় গঠিত সরকারকে অবৈধ ও অসাংবিধানিক উল্লেখ করে ওই সময়কার কর্মকাণ্ড একজন সাবেক প্রধান বিচারপতির নেতৃত্বে তদন্ত করার দাবি জানিয়েছেন বিএনপির স্থায়ী কমিটির সদস্য মওদুদ আহমদ। আজ শনিবার জাতীয় প্রেসক্লাবে বিএনপির আরেক স্থায়ী কমিটির সদস্য খন্দকার মোশাররফ হোসেনের লেখা একটি বইয়ের প্রকাশনা অনুষ্ঠানে প্রধান অতিথির বক্তব্যে মওদুদ আহমদ এ কথা বলেন।
‘জরুরি আইনের সরকারের দুই বছর (২০০৭-২০০৮)’ শীর্ষক বইয়ের প্রকাশনা অনুষ্ঠানে অন্য বক্তারা ওই সময়কার সরকারকে অবৈধ বলে উল্লেখ করেন।
মওদুদ আহমদ বলেন, দেশের সবচেয়ে বেশি ক্ষতি করে গেছে ওই সময়ের সেনা-সমর্থিত সরকার। জরুরি আইনের মাধ্যমে যে সরকার গঠিত হয়েছিল, সেই সরকার ছিল অবৈধ এবং অসাংবিধানিক। তিনি বলেন, ‘ওই সময়কার কর্মকাণ্ড সাবেক একজন প্রধান বিচারপতির নেতৃত্বে তদন্ত করার জন্য একটি কমিটি গঠন করার দাবি জানাচ্ছি। আমরা ক্ষমতায় গেলে এটা করা হবে। এবং দোষীদের শাস্তি দেওয়া হবে।’
বইটির লেখক খন্দকার মোশাররফ হোসেন বলেন, ওই সময়কার সরকার প্রথমে ‘মাইনাস টু ফর্মুলা’ করেছিল, পরে সেখান থেকে তারা ‘ম্যানেজ টু ফর্মুলা’ শুরু করে। কিন্তু ম্যানেজ টু হলো না, হলো ম্যানেজ ওয়ান। যার খেসারত এখন জাতি দিচ্ছে।
ঢাকা বিশ্ববিদ্যালয়ের সাবেক উপাচার্য অধ্যাপক এমাজউদ্দীন আহমদের সভাপতিত্বে অনুষ্ঠানে আরও বক্তব্য দেন বিএনপির জ্যেষ্ঠ যুগ্ম মহাসচিব রুহুল কবির রিজভী, সাবেক সচিব ইসমাইল জবিউল্লাহ, জাহাঙ্গীরনগর বিশ্ববিদ্যালয়ের সাবেক উপাচার্য মুস্তাহিদুর রহমান, ঢাকা বিশ্ববিদ্যালয়ের শিক্ষক মাহবুব উল্লাহ, বিএনপির নেতা মাহবুব উদ্দিন খোকন, সাংবাদিক নেতা আবদুল হাই শিকদার প্রমুখ।
