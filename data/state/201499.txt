
নড়াইলের কালিয়া উপজেলায় পুলিশের সঙ্গে বন্দুকযুদ্ধে সেকেন্দার আলী সরদার (৪৫) নামের এক ব্যক্তি নিহত হয়েছেন। গত বৃহস্পতিবার উপজেলার বরনাল এলাকায় এ ঘটনা ঘটে। তাঁর বাড়ি কালিয়া উপজেলার হরিশপুর গ্রামে।কালিয়া থানার ভারপ্রাপ্ত কর্মকর্তা (ওসি) মো. মতিয়ার রহমান বলেন, সেকেন্দার আলী পূর্ব বাংলা কমিউনিস্ট পার্টির নেতা ও তালিকাভুক্ত সন্ত্রাসী। একটি হত্যা মামলায় গত বুধবার রাতে চোরখালী এলাকা থেকে তাঁকে গ্রেপ্তার করা হয়। স্বীকারোক্তি অনুযায়ী তাঁকে নিয়ে পুলিশের একটি দল গত বৃহস্পতিবার গভীর রাতে বরনাল এলাকায় অস্ত্র উদ্ধারে যায়। এ সময় ওত পেতে থাকা তাঁর লোকজন পুলিশের ওপর গুলিবর্ষণ করে। পুলিশও পাল্টা গুলি চালায়। এ সময় পালাতে গিয়ে সেকেন্দার আলী গুলিবিদ্ধ হন এবং ঘটনাস্থলেই মারা যান। ঘটনাস্থল থেকে একটি শাটারগান ও পাঁচটি গুলি এবং একটি পাইপগান ও দুটি বন্দুকের গুলি উদ্ধার করা হয়েছে। বন্দুকযুদ্ধে উপপরিদর্শক (এসআই) নজরুল ইসলাম, কনস্টেবল টিপু সুলতান ও পুলিশ সদস্য আশরাফুল আহত হন। তাঁদের কালিয়া উপজেলা স্বাস্থ্য কমপ্লেক্সে চিকিৎসাসেবা দেওয়া হয়।
