

দুই প্রকাশকের ওপর হামলার প্রতিবাদে আগামীকাল সোমবার সকাল থেকে দুপুর ২টা পর্যন্ত সারা দেশে বই বিক্রি বন্ধ থাকবে। আজ রোববার বাংলাদেশ পুস্তক প্রকাশক ও বিক্রেতা সমিতির এক সভায় এই সিদ্ধান্ত নেওয়া হয়।
এ ছাড়া সভায় কাল থেকে তিন দিন বাংলাবাজারে সংগঠনের প্রধান কার্যালয়ে কালো পতাকা উত্তোলন, ২ নভেম্বর কালোব্যাজ ধারণ, মৌন মিছিল, হামলার বিচার চেয়ে ঢাকার জেলা প্রকাশকের কাছে স্মারকলিপি পেশ ও জাতীয় প্রেসক্লাবের সামনে অবস্থান কর্মসূচি পালন করার সিদ্ধান্ত হয়।
সংগঠনের কেন্দ্রীয় ও রাজধানী কমিটির যৌথসভায় এসব কর্মসূচি পালনের সিদ্ধান্ত হয়। সভায় সভাপতিত্ব করেন কেন্দ্রীয় কমিটির সভাপতি আলমগীর শিকদার।  গতকাল শনিবার প্রকাশনা প্রতিষ্ঠান শুদ্ধস্বর ও জাগৃতির প্রকাশকের ওপর নৃশংস হামলা হয়। এতে জাগৃতির প্রকাশক ফয়সাল আরেফিন দীপন নিহত হন। আর গুরুতর আহত হয়ে ঢাকা মেডিকেলে ভর্তি হয়েছেন শুদ্ধস্বরের কর্ণধার আহমেদুর রশীদ চৌধুরী ওরফে টুটুল, আরও দুজন কবি ও ব্লগার তারেক রহিম এবং রণদীপম বসু।
আরও জানতে পড়ুন: ‘আমি কোনো বিচার চাই না’
