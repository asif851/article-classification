
বিশ্বকাপ ফুটবল উপলক্ষে দেশের বিভিন্ন স্থানে টাঙানো ভিনদেশি পতাকা নামিয়ে ফেলার আহ্বান জানিয়েছেন মুক্তিযুদ্ধবিষয়ক মন্ত্রী আ. ক. ম মোজাম্মেল হক। তিনি বলেছেন, বাংলাদেশে বিদেশি পতাকা উত্তোলন আইনের লঙ্ঘন। আজ মঙ্গলবার বিবিসি বাংলাকে সাক্ষাত্কার দেওয়ার সময় মন্ত্রী এ আহ্বান জানান।এর আগে যশোর শহরে টাঙানো বিদেশি পতাকা আজকের মধ্যে নামিয়ে ফেলতে জেলা প্রশাসনের পক্ষ থেকে নির্দেশ জারি করা হয়েছিল। এ নির্দেশ জারির পর যশোর শহর থেকে প্রায় সব পতাকা সরিয়ে ফেলা হয়েছে বলে জানা গেছে।মোজাম্মেল হক বলেন, ‘রাষ্ট্রীয় আইন অনুসারে অন্য দেশের পতাকা এভাবে গণহারে ওঠানো কোনভাবেই আইনানুগ নয়। সাধারণ মানুষের আবেগকে আমরা সম্মান করি। সেই সাথে পতাকা উত্তোলনের বিধিমালা যেন জনগণ মেনে চলে। বিশ্বের আর কোনো দেশেই এমনটা হয় না। এটা শুধু মনে হয় এদেশেই হচ্ছে।’
প্রতি চার বছর পর বিশ্বকাপ ফুটবল শুরু হলে বাংলাদেশে বিভিন্ন বিদেশি ফুটবল দলের সমর্থকেরা পতাকা উড়িয়ে তাঁদের সমর্থনের প্রকাশ ঘটান। বাংলাদেশের ফুটবল অনুরাগীদের মধ্যে সবচেয়ে জনপ্রিয় দুটি দল হচ্ছে বিশ্ব ফুটবলের দুই পরাশক্তি আর্জেন্টিনা এবং ব্রাজিল। তাই বাংলাদেশে এ দুটি দলের পতাকাই চোখে পড়ে সবচেয়ে বেশি।
