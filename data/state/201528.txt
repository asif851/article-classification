
আবদুল আউয়াল মিন্টুর মেয়র-প্রার্থিতার বিষয়ে শেষ কথা জানার অপেক্ষায় প্রায় থমকে আছে ঢাকায় সিটি করপোরেশন নির্বাচনে বিএনপির তৎপরতা। মিন্টুর মনোনয়নপত্র বাতিলের বিরুদ্ধে করা আপিলের শুনানি হবে আজ। বিএনপির প্রার্থীরা কোন ব্যানারে অংশ নেবেন, তাও ঠিক হয়নি। এর আগের সিদ্ধান্ত ছিল ‘শত নাগরিক জাতীয় কমিটি’ ব্যানারে অংশ নেওয়ার। এতে বিএনপিপন্থী পেশাজীবীদের সংগঠন সম্মিলিত পেশাজীবী পরিষদের কয়েকজন নেতা আপত্তি তোলায় নতুন নাম নিয়ে চিন্তাভাবনা চলছে। তবে ঢাকায় বিএনপির মেয়র ও কাউন্সিলর প্রার্থীদের জন্য একটি নির্বাচনী স্লোগান ঠিক হয়েছে। ‘বাসযোগ্য ঢাকা চাই’—এই স্লোগানে অংশ নেবেন দলের প্রার্থীরা। ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদ গতকাল শুক্রবার সাংবাদিকদের এ স্লোগানের কথা নিশ্চিত করেন। রিটার্নিং কর্মকর্তার কার্যালয় সূত্র জানায়, বিএনপির আবদুল আউয়াল মিন্টু ও নাসির উদ্দিন আহম্মেদ পিন্টুসহ ঢাকা উত্তর এবং দক্ষিণ সিটি করপোরেশনের ২২ জন মেয়র ও কাউন্সিলর প্রার্থী তাঁদের মনোনয়ন বাতিলের বিরুদ্ধে কমিশনে আপিল করেছেন।বিএনপির দায়িত্বশীল একাধিক নেতা জানান, আপিলে মিন্টু হেরে গেলে উচ্চ আদালতে রিট আবেদন করবেন। এটি আদালতে নিষ্পত্তি না হওয়া পর্যন্ত ঢাকা উত্তর সিটির মেয়র প্রার্থী চূড়ান্ত করবে না বিএনপি। এ কারণে ঢাকায় বিএনপির প্রার্থীদের কোনো অরাজনৈতিক সংগঠনের ব্যানারে অংশ নেওয়ার ঘোষণাও আটকে আছে। গতকাল শুক্রবার সংগঠনটির নাম ও তাদের প্রার্থী ঘোষণার কথা ছিল। মনোনয়নপত্রের সমর্থনকারী আবদুর রাজ্জাক উত্তর সিটি করপোরেশনের ভোটার না হওয়ায় তাঁর মিন্টুর মনোনয়ন বাতিল করা হয়। মিন্টুর আইনজীবী মাহবুব উদ্দিন খোকন জানান, কমিশনে আপিলের পাশাপাশি তাঁরা উচ্চ আদালতে রিটেরও প্রস্তুতি নিয়ে রেখেছেন। তিনি দাবি করেন, ‘উত্তরা ১৩ নম্বর সেক্টরের কিছু অংশ ঢাকা উত্তর সিটি করপোরেশনে এবং কিছু অংশ সিটির বাইরে পড়েছে। নির্বাচন কমিশন ভোটার তালিকা তৈরি করতে গিয়ে মিন্টুর পক্ষে প্রার্থিতার প্রস্তাবক আবদুর রাজ্জাকের ভোটার নম্বর সিটির বাইরে রেখেছে। নির্বাচন কমিশনের ঢাকা উত্তর সিটির সীমানা নির্ধারণ সঠিক ছিল না। কমিশনের ভুলের কারণে মিন্টুর মনোনয়নপত্র বাতিল হতে পারে না।’
