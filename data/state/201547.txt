
লালমনিরহাট জেলা পরিষদ নির্বাচনে ১৪ জন সদস্য পদপ্রার্থী জামানত হারিয়েছেন। এর মধ্যে সাতজন প্রার্থী কোনো ভোটই পাননি। এ ছাড়া অপর সাতজন প্রার্থী মোট কাস্টিং ভোটের ৮ ভাগের ১ ভাগের কমসংখ্যক ভোট পেয়ে জামানত হারিয়েছেন। গত ২৮ ডিসেম্বর ওই নির্বাচন হয়।জেলা নির্বাচন কর্মকর্তার কার্যালয় সূত্রে জানা যায়, সংরক্ষিত পাঁচটি ওয়ার্ডের মধ্যে ২ নম্বর সংরক্ষিত ওয়ার্ডে বিনা প্রতিদ্বন্দ্বিতায় একজন সদস্য নির্বাচিত হন। অপর চারটি সংরক্ষিত ওয়ার্ডে সদস্য পদে ১৪ জন প্রতিদ্বন্দ্বিতা করেন। এর মধ্যে দুজন জামানত হারিয়েছেন। এ ছাড়া ১৫টি ওয়ার্ডে সাধারণ সদস্য পদে ৫০ জন প্রতিদ্বন্দ্বী প্রার্থীর মধ্যে ১২ জন জামানত হারিয়েছেন।শূন্য ভোট পেয়ে জামানত হারিয়েছেন ৬ নম্বর ওয়ার্ডে শরিফুল আলম খন্দকার, ৮ নম্বর ওয়ার্ডে তায়েজুল ইসলাম, ১০ নম্বর ওয়ার্ডে সাইফুল ইসলাম বসুনিয়া, ১১ নম্বর ওয়ার্ডে আবদুল আজিজ ও আয়তুল ইসলাম, ১৩ নম্বর ওয়ার্ডে আবু সাঈদ রুহুল আমিন ও মেহেদি হাসান সরওয়ার। জেলা নির্বাচন কর্মকর্তা মো. ফজলুল করিম ঘটনার সত্যতা নিশ্চিত করেছেন।
