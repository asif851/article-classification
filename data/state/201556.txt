
রাজধানীর খিলক্ষেতে নিজ বাসায় এক আইনজীবীর স্ত্রী খুন হয়েছেন। নিহতের নাম লিমা আক্তার মুকুল (৩৫)। গতকাল মঙ্গলবার বিকেলে খবর পেয়ে পুলিশ তাঁর লাশ উদ্ধার করে।লিমার স্বামী রাকিবুল ইসলাম সুপ্রিম কোর্টের আইনজীবী ছিলেন। তবে তিনি দীর্ঘদিন ধরে যুক্তরাষ্ট্রপ্রবাসী। গত জানুয়ারিতে দেশে এসে তিনি লিমাকে বিয়ে করেন। লিমা তাঁর দ্বিতীয় স্ত্রী। খিলক্ষেতের নিকুঞ্জ-১-এর লেক সাইড রোডে স্বামীর বাড়িতে থাকতেন লিমা। নির্মাণাধীন এ বাড়িটির নিচতলার কয়েকটি কক্ষ বসবাসের উপযোগী করে সেখানে তাঁরা থাকতেন।খিলক্ষেত থানার পুলিশ জানায়, গতকাল দুপুর সাড়ে ১২টার দিকে রাকিবুল বাসা থেকে বের হন। বিকেল সাড়ে চারটার দিকে তিনি ফিরে এসে দেখেন, তাঁর স্ত্রীর লাশ সোফার ওপর পড়ে আছে। মাথা ও পিঠে ছুরিকাঘাতের চিহ্ন। পরে তিনি নিজেই খিলক্ষেত থানায় গিয়ে ঘটনার কথা জানান।খিলক্ষেত থানার এক পুলিশ কর্মকর্তা জানান, ওই বাসার কাজ দেখাশোনার জন্য ১২ বছরের এক কিশোরও থাকে। রাকিবুল দুপুরে বাসা থেকে বের হওয়ার সময় ওই কিশোরকে বলে যান, তাঁর অনেক শত্রু আছে, বাসার কলাপসিবল গেটে ভালোভাবে তালা ঝোলাতে। এরপর বিকেল সাড়ে চারটার দিকে তিনি এসে দেখেন, কলাপসিবল গেটে তালা ঝুলছে। কিন্তু অনেক ডাকাডাকি করেও সাড়া মিলছিল না। পরে তিনি বাসার পেছনে গিয়ে জানালা দিয়ে দেখেন তাঁর স্ত্রীর লাশ পড়ে আছে।পুলিশ জানায়, প্রাথমিক তদন্তে জানা গেছে, ঘটনার সময় ওই কিশোর বাসার ভেতরে ছিল না। ঘটনা শুনে সে বাসায় আসে। তার কাছ থেকেও তথ্য নেওয়া হচ্ছে। এখন কীভাবে খুনিরা বাসায় ঢুকল আর কীভাবেই বের হলো, তা খতিয়ে দেখা হচ্ছে।প্রায় পাঁচ মাস আগে গাড়ি চুরির অভিযোগে রাকিবুল তাঁর চালক ও বাড়ির তত্ত্বাবধায়কের বিরুদ্ধে খিলক্ষেত থানায় মামলা করেছিলেন। ওই মামলায় তাঁদের গ্রেপ্তারও করা হয়। এ নিয়ে তাঁদের সঙ্গে শত্রুতার সৃষ্টি হয়। এ ছাড়া বাড়ি নির্মাণকে কেন্দ্র করে তাঁর আত্মীয়স্বজনের সঙ্গেও তাঁর মতবিরোধ চলছিল।খিলক্ষেত থানার ভারপ্রাপ্ত কর্মকর্তা (ওসি) নজরুল ইসলাম বলেন, কে বা কারা এ ঘটনায় ঘটিয়েছে তা তদন্ত করে দেখা হচ্ছে। জড়িতদের শনাক্তের চেষ্টা চলছে।
