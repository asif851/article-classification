
টাঙ্গাইলের মধুপুর গড়ে পুলিশ-বনরক্ষীদের গুলিতে নিহত পীরেন স্লানের ১৩তম মৃত্যুবার্ষিকী গতকাল মঙ্গলবার পালিত হয়েছে। মধুপুর গড়ের জলাবাঁধা এলাকায় সকালে পীরেনের স্মৃতিসৌধে ও জয়নাগাছায় তাঁর সমাধিতে বিভিন্ন আদিবাসী সংগঠনের পক্ষ থেকে পুষ্পস্তর্বক অর্পণ করা হয়।
বিকেলে বেদুরিয়া মাঠে এক স্মরণসভার আয়োজন করা হয়। এতে সভাপতিত্ব করেন জয়েনশাহী আদিবাসী উন্নয়ন পরিষদের সভাপতি ইউজিন নকরেক। বক্তব্য দেন অজয়-এ-মৃ, মালতি নকরেক, নেরে ডালবৎ, জন জেতরা, শ্যামল মানকিন প্রমুখ। এ উপলক্ষে পীরেনø স্লান স্মৃতি ফুটবল টুর্নামেন্টেরও আয়োজন করা হয়।
প্রসঙ্গত ২০০৪ সালের ৩ জানুয়ারি মধুপুর গড়ে ইকোপার্ক স্থাপনের প্রতিবাদে ক্ষুদ্র জাতিসত্তার লোকজন বিক্ষোভ মিছিল বের করেন। ওই মিছিলে পুলিশ ও বনরক্ষীরা গুলি চালান। এতে জয়েনশাহী গ্রামের নেজেন্দ্র নকরেকের ছেলে পীরেন স্লান গুলিবিদ্ধ হয়ে ঘটনাস্থলেই নিহত হন।
