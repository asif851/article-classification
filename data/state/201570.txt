
কক্সবাজারের রামু উপজেলার রাজারকুল গ্রামে (রামু-মরিচ্যা সড়কের আর্মি ক্যাম্প এলাকায়) পুলিশের সঙ্গে ‘বন্দুকযুদ্ধে’ দুজন নিহত হয়েছেন। আজ সোমবার ভোররাত সাড়ে তিনটার দিকে এ ঘটনা ঘটে।
নিহত ব্যক্তিরা হলেন স্থানীয় দরিয়ারদীঘি গ্রামের আনোয়ার হোসেন (২৫) ও মো. খলিল (২৮)। পুলিশের দাবি, তাঁরা ডাকাত দলের সদস্য।
ঘটনার সত্যতা নিশ্চিত করে অতিরিক্ত পুলিশ সুপার তোফায়েল আহমদ প্রথম আলোকে বলেন, ভোররাত সাড়ে তিনটার দিকে রামু-মরিচ্যা সড়কে ডাকাতির প্রস্তুতি নিচ্ছিল ১০-১২ জনের একটি ডাকাত দল। খবর পেয়ে রামু থানার পুলিশ ঘটনাস্থলে গেলে তাঁরা পুলিশকে লক্ষ্য করে এলোপাতাড়ি গুলি ছুড়তে থাকেন। আত্মরক্ষার্থে পুলিশও পাল্টা গুলি ছোড়ে। এতে আনোয়ার ও খলিল ঘটনাস্থলে মারা যান। অন্যরা পার্শ্ববর্তী জঙ্গলে আত্মগোপন করেন।
এ ঘটনায় রামু থানার সহকারী উপপরিদর্শক (এএসআই) জালাল আহমদ, কনস্টেবল মজিবর রহমান, আলো কিশোর চাকমা ও আনসার সদস্য জইন উদ্দিন আহত হন। তাঁদের রামু উপজেলা স্বাস্থ্য কমপ্লেক্সে ভর্তি করা হয়েছে।
পরে পুলিশ ঘটনাস্থল থেকে ডাকাত দলের ফেলে যাওয়া দুটি অস্ত্র ও চারটি তাজা গুলি উদ্ধার করে।
রামু থানার ভারপ্রাপ্ত কর্মকর্তা (ওসি) সাইকুল আলম ভুঁইয়া বলেন, নিহত আনোয়ার ও খলিলের বিরুদ্ধে রামু থানায় একাধিক ডাকাতির মামলা রয়েছে। লাশগুলো উদ্ধার করে ময়নাতদন্তের জন্য কক্সবাজার সদর হাসপাতাল মর্গে পাঠানো হয়েছে।
এ ঘটনায় অস্ত্র, ডাকাতির চেষ্টা ও পুলিশের ওপর হামলার অভিযোগে রামু থানায় তিনটি মামলা করা হয়েছে।
