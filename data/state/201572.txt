
ভূমি প্রতিমন্ত্রী সাইফুজ্জামান চৌধুরী গতকাল বুধবার বেলা সাড়ে তিনটার দিকে মুন্সিগঞ্জে সফরে আসেন। এসে হঠাৎ মুন্সিগঞ্জ পৌর ভূমি কার্যালয়ে পরিদর্শনে গিয়ে দেখেন কার্যালয়ে পিয়ন ছাড়া কোনো কর্মকর্তা নেই। প্রতিমন্ত্রী এ সময় কার্যালয়ের সহকারী ভূমি কর্মকর্তাকে বরখাস্ত ও উপসহকারী ভূমি কর্মকর্তাসহ দুজনকে কারণ দর্শানোর নোটিশ দেওয়ার জন্য জেলা প্রশাসককে নির্দেশ দেন।এ খবর পেয়ে সহকারী ভূমি কর্মকর্তা কুতুবুদ্দিন আহমদ এসে দেখেন প্রতিমন্ত্রী তাঁর চেয়ারে বসে আছেন। এর কিছুক্ষণ পরেই আসেন উপসহকারী ভূমি কর্মকর্তা দেলোয়ার হোসেন ও অফিস সহকারী আবদুল কাদের। প্রতিমন্ত্রী এ সময়ে অফিসে না থাকার কারণ জানতে চান এই তিনজনের কাছে। এরপর মন্ত্রী জেলা প্রশাসককে সহকারী কর্মকর্তা কুতুবুদ্দিন আহমদকে তাৎক্ষণিকভাবে বরখাস্ত ও উপসহকারী কর্মকর্তা ও অফিস সহকারীকে কারণ দর্শানোর নোটিশের আদেশ দিয়ে ভূমি কার্যালয়ে ত্যাগ করেন।এ সময় প্রতিমন্ত্রীর সঙ্গে ছিলেন জেলা প্রশাসক সাইফুল হাসান, অতিরিক্ত জেলা প্রশাসক (রাজস্ব) কুদ্দুস আলী সরকার, অতিরিক্ত জেলা প্রশাসক (সার্বিক) মোহাম্মদ ফজলে আজিম, অতিরিক্ত জেলা ম্যাজিস্ট্রেট এ কে এম শওকত আলম মজুমদার, অতিরিক্ত পুলিশ সুপার এ বি এম মাসুদ হোসেন, সহকারী কমিশনার (ভূমি সদর) আফরোজ আক্তার প্রমুখ।জেলা প্রশাসক মো. সাইফুল হাসান বাদল বরখাস্ত ও কারণ দর্শানোর সত্যতা নিশ্চিত করেন।
