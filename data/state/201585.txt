
২২ পেরিয়ে ২৩-এ পা দিয়েছে দৃষ্টি চট্টগ্রাম। আনন্দের এই ক্ষণে চট্টগ্রামের থিয়েটার ইনস্টিটিউট গ্যালারি হলে দৃষ্টি পরিবার আয়োজন করে অনুষ্ঠানমালা। তরুণ বিতার্কিকদের বাঁশি, বেহালা, গিটার, গান ও নৃত্যের ছন্দে জমজমাট হয়ে ওঠে অনুষ্ঠান।দৃষ্টি চট্টগ্রামের সভাপতি মাসুদ বকুলের স্বাগত বক্তব্যে শুরু হওয়া অনুষ্ঠানে শুভেচ্ছা জানান শিক্ষাবিদ হাসিনা জাকারিয়া, কবি কামরুল হাসান, আকতার হোসেন, জিন্নাহ চৌধুরী, সিটি করপোরেশনের কর্মকর্তা সাইফুদ্দিন, বৈশাখী টেলিভিশনের প্রযোজক মো. ফারুক, রোটারিয়ান রেজাউল করিম ও আবৃত্তিশিল্পী মিলি চৌধুরী। আরও বক্তব্য দেন সংগঠনের সাধারণ সম্পাদক বনকুসুম বড়ুয়া, যুগ্ম সম্পাদক শহিদুল ইসলাম, সাংগঠনিক সম্পাদক সাইফুদ্দিন, দপ্তর সম্পাদক রাকিব তৌসিফ, সহসম্পাদক কাজী আরফাত প্রমুখ। বক্তারা স্মৃতিচারণা করতে গিয়ে বলেন, ৯৩ থেকে দৃষ্টি যুক্তিবোধের চেতনা নিয়ে কাজ করে যাচ্ছে। চট্টগ্রাম নগরে বিতর্কের সঙ্গে শিক্ষার্থীদের পরিচয় অনেকটাই দৃষ্টির হাত ধরে। যুক্তি ছাড়া যে মুক্তি মিলবে না, দৃষ্টি উপলব্ধি করতে পেরেছিল ২২ বছর আগেই।সংগঠনের সভাপতি মাসুদ বকুল বলেন, চট্টগ্রামের অনেক শুভ ও ভালো কাজ দৃষ্টির হাত ধরে যাত্রা করেছে। ভাষা প্রতিযোগ, গণিত উৎসব, বিজনেস আইডিয়া কনটেস্ট, তারুণ্যের উৎসবসহ নানা আয়োজনের মাধ্যমে সম্পৃক্ত করেছে তরুণদের। বিজ্ঞপ্তি।
