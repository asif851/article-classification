
টাঙ্গাইলের ঘাটাইলে বাসচাপায় মোটরসাইকেল আরোহী স্বামী ও স্ত্রী নিহত হয়েছেন। তাঁদের শিশুসন্তান গুরুতর আহত হয়েছে।
আজ বুধবার সকাল সাড়ে সাতটার দিকে ঘাটাইল উপজেলার মোগলপাড়া নামক স্থানে টাঙ্গাইল-ময়মনসিংহ আঞ্চলিক মহাসড়কে এই দুর্ঘটনা ঘটে।
নিহত দুজন হলেন জেলার গোপালপুর উপজেলার ডাকুরি গ্রামের সুলতান মাহমুদ (৩০) ও তাঁর স্ত্রী জুঁই আক্তার (২৬)।
সুলতান-জুঁই দম্পতির আহত সন্তান রাব্বিকে (৩) টাঙ্গাইল জেনারেল হাসপাতালে চিকিৎসা দেওয়া হচ্ছে।
ঘাটাইল থানার ভারপ্রাপ্ত কর্মকর্তা (ওসি) মহিউদ্দিন বলেন, স্ত্রী-সন্তানসহ মোটরসাইকেলে করে জেলার কালিহাতী থেকে গোপালপুর যাচ্ছিলেন সুলতান। মোগলপাড়া এলাকায় মোটরসাইকেলটিকে পেছন দিক থেকে চাপা দিয়ে চলে যায় একটি বাস। এতে ঘটনাস্থলেই সুলতান নিহত হন। সন্তানসহ তাঁর স্ত্রী জুঁই গুরুতর আহত হন। টাঙ্গাইল জেনারেল হাসপাতালে নেওয়ার পথে জুঁই মারা যান।
পুলিশ জানায়, নিহত স্বামী-স্ত্রীর লাশ তাঁদের স্বজনেরা নিয়ে গেছেন। মোটরসাইকেলকে চাপা দেওয়া বাসটি শনাক্ত করা যায়নি। এ ঘটনায় মামলা দায়েরের বিষয়টি প্রক্রিয়াধীন রয়েছে।
