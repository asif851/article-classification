
বিএনপির চেয়ারপারসন খালেদা জিয়া অভিযোগ করেছেন, আওয়ামী লীগ ও তাদের দোসররা হত্যা-সন্ত্রাস, গুম-খুন করছে। তাই তারা এসব বন্ধ করতে পারবে না। নির্দলীয় সরকারের অধীনে নির্বাচনের মাধ্যমে জনগণের সরকার প্রতিষ্ঠিত হলেই এসব বন্ধ হবে।আজ বুধবার বিএনপির নেতৃত্বাধীন জোটের শরিক দল জাতীয় গণতান্ত্রিক পার্টির (জাগপা) প্রতিষ্ঠাবার্ষিকীর আলোচনা সভায় খালেদা জিয়া এসব কথা বলেন। রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে ওই আলোচনার আয়োজন করা হয়।নির্দলীয় নিরপেক্ষ সরকারের অধীনে দ্রুত একটি নির্বাচনের ব্যবস্থা করতে আলোচনায় বসার জন্য সরকারের প্রতি আহ্বান জানান খালেদা জিয়া। তিনি বলেন, ‘দেশের কী অবস্থা। রাস্তা থেকে গাড়ি ছিনতাই হয়ে যায়। গাড়ি থেকে মানুষ তুলে নিয়ে যায়। স্বাধীনতার পর পরও দেশে এ অবস্থা ছিল।’আইনজীবী রফিক-উল হক ও সাবেক তত্ত্বাবধায়ক সরকারের উপদেষ্টা আকবর আলি খানের বক্তব্য উল্লেখ করে বিএনপির চেয়ারপারসন বলেন, তাঁদের মতো মানুষও বলছেন, দেশে এখন কেউ নিরাপদ নয়।
যুবলীগের নেতার নির্দেশে ত্রিশালে জঙ্গি ছিনতাইয়ের ঘটনা ঘটেছে—উল্লেখ করে খালেদা জিয়া বলেন, ‘জঙ্গি পালিয়ে গেল, কানেকশন পাওয়া গেল যুবলীগের নেতার সঙ্গে। আওয়ামী লীগ, যুবলীগ, ছাত্রলীগ—তাদের সম্পর্ক জঙ্গি, গুম, খুনের সঙ্গে।’জাগপার সভাপতি শফিউল আলম প্রধান তাঁর বক্তব্যে বর্তমান সরকারকে ‘ভারতের ক্রীতদাস’ হিসেবে আখ্যা দেন। তাঁর এই বক্তব্যে সহমত জানিয়ে বিএনপির চেয়ারপারসন বলেন, কারও ক্রীতদাস হওয়ার জন্য বা কারও আদেশ মানার জন্য বাংলাদেশ স্বাধীন হয়নি। এই ক্রীতদাসের হাত থেকে দেশকে মুক্ত করতে আবার আন্দোলন শুরু করতে হবে। সরকার যতই চিত্কার করুক, হামলা-মামলা করুক কোনো লাভ হবে না। বিএনপি নেতৃত্বাধীন জোটই সফল হবে।খালেদা জিয়া বলেন, ‘বাংলাদেশ এখন কতটুকু স্বাধীন জানি না। এখন সত্যিকারের স্বাধীনতা নেই। সীমান্তে মানুষ নিয়ে যাওয়া হচ্ছে, গুলি করে হত্যা করা হচ্ছে, কৃষকের ধান কেটে নিয়ে যাচ্ছে। কিন্তু সরকারের কোনো প্রতিবাদ নেই। আমরা পানির ন্যায্য প্রাপ্য পাই না, সরকার প্রতিবাদ করে না।’সরকারকে অবৈধ দাবি করে খালেদা জিয়া বলেন, সংসদে এখন পর্যন্ত কোনো ভালো কথা, কাজ হয়নি। বিরোধী দলও অবৈধ, তারা সরকারের অংশ। জনগণের করের টাকায় সরকার অবৈধভাবে সংসদ চালাচ্ছে।সরকারের উদ্দেশে খালেদা জিয়া বলেন, ‘গালিগালাজ বন্ধ করে অবিলম্বে আলোচনার মাধ্যমে নির্দলীয় নিরপেক্ষ সরকারের অধীনে নির্বাচনের ব্যবস্থা করুন। সারা পৃথিবী নির্বাচিত সরকার দেখতে চায়।’নির্বাচন কমিশনকে ‘আজ্ঞাবহ’ উল্লেখ করে খালেদা জিয়া কমিশনের পদত্যাগ দাবি করেন। পাশাপাশি দুর্নীতি দমন কমিশনেরও (দুদক) কঠোর সমালোচনা করেন।আলোচনা সভায় সভাপতিত্ব করেন জাগপার সভাপতি শফিউল আলম প্রধান। অন্যদের মধ্যে বিএনপির ভারপ্রাপ্ত মহাসচিব মির্জা ফখরুল ইসলাম আলমগীরসহ ১৯-দলীয় জোটের নেতারা বক্তব্য দেন।
khaleda.zia by www.Prothom-Alo.com
