
সাময়িকভাবে বন্ধ থাকা ব্রিটিশ কাউন্সিল শিগগিরই খুলে দেওয়া হবে বলে জানিয়েছেন বাংলাদেশে নিযুক্ত ব্রিটিশ হাইকমিশনার অ্যালিসন ব্লেক। আজ রোববার সচিবালয়ে স্বরাষ্ট্রমন্ত্রী আসাদুজ্জামান খান কামালের সঙ্গে সাক্ষাতের সময় তিনি এ কথা জানান।ব্রিটিশ হাইকমিশনার বলেন, ব্রিটিশ কাউন্সিল ভবনের বেশ কিছু অবকাঠামোগত সংস্কারের কাজ বাকি ছিল। সেগুলো শেষ হওয়ামাত্রই সেটি সবার জন্য আবার উন্মুক্ত করে দেওয়া হবে। গুলশানে হামলার পর পুলিশি নিরাপত্তা নিয়ে হাইকমিশন খুশি বলে তিনি জানান। সরকারের সহযোগিতা পেলে তারা আরও কাজ করতে প্রস্তুত আছেন বলেও জানান তিনি।এ সময় স্বরাষ্ট্রমন্ত্রী আসাদুজ্জামান খান কামাল বলেন, ব্রিটিশ কাউন্সিল চাইলে তাদের সব ধরনের নিরাপত্তা দিতে সরকার প্রস্তুত আছে। এরই মধ্যে নিরাপত্তা অনেক বাড়ানো হয়েছে। প্রয়োজন হলে আরও বেশি জোরদার করা হবে। এ সময় সাংবাদিকদের এক প্রশ্নের জবাবে তিনি বলেন, কোনো ইংলিশ মিডিয়াম স্কুল বন্ধ করতে সরকারের তরফ থেকে কোনো ধরনের নির্দেশ দেওয়া হয়নি। তবে যদি কোনো স্কুল নিরাপত্তা চায়, তবে সরকার তা দেবে।
গুলশান হামলায় জড়িত সন্দেহভাজন আসামি হাসনাত রেজা করিম ও তাহমিদ হাসিব খানকে গ্রেপ্তার করতে এত কালক্ষেপণ করা হলো কেন—এমন প্রশ্নের জবাবে মন্ত্রী বলেন, গোয়েন্দা পুলিশের কাছে আটক অবস্থায় জিজ্ঞাসাবাদে মোটামুটি নিশ্চিত হওয়ার পরই তাঁদের গ্রেপ্তার করা হয়েছে।
