
বরগুনার তালতলী উপজেলার ছোটবগি ইউনিয়ন পরিষদের (ইউপি) নির্বাচনে আওয়ামী লীগ প্রার্থীর বিরুদ্ধে বিএনপি-সমর্থিত প্রার্থী প্রচারণায় বাধা, পথসভায় হামলা, নেতা-কর্মীদের হুমকিসহ নানা অভিযোগ তুলেছেন। গতকাল রোববার বরগুনা প্রেসক্লাবে এক সংবাদ সম্মেলনে এই অভিযোগ করেন ছোটবগি ইউনিয়নে বিএনপির মনোনীত চেয়ারম্যান প্রার্থী শেফালি আক্তার।সংবাদ সম্মেলনে শেফালি আক্তার বলেন, তালতলী উপজেলা পরিষদ চেয়ারম্যান ও উপজেলা যুবলীগের সভাপতি মনিরুজ্জামানের ছোট ভাই বর্তমান চেয়ারম্যান ও উপজেলা আওয়ামী লীগের সাধারণ সম্পাদক তৌফিকুজ্জামান এবং তাঁদের দলীয় নেতা-কর্মীরা নির্বাচনের শুরু থেকেই তাঁদের (বিএনপি প্রার্থী) সব প্রচারণায় বাধা দিচ্ছেন।শেফালি আক্তার বলেন, তালতলী উপজেলা পরিষদের চেয়ারম্যান মনিরুজ্জামানের নেতৃত্বে এলাকায় ত্রাসের রাজত্ব কায়েম করা হয়েছে। তিনি ও তাঁর ভাই চেয়ারম্যান প্রার্থী তৌফিকুজ্জামান কোনো ধরনের আইনকানুন মানছেন না। গত ২৯ মার্চ প্রতীক বরাদ্দের দিন থেকেই মনিরুজ্জামান তাঁর বাহিনী নিয়ে বিএনপির কর্মী-সমর্থকদের ওপর হামলা শুরু করেন। ৩১ মার্চ তাঁদের পথসভা চলাকালে হামলা চালিয়ে নেতা-কর্মীদের আহত করা হয়েছে। বর্তমানে তিনি কোথাও পথসভা অথবা গণসংযোগ করতে পারছেন না। একধরনের অবরুদ্ধ অবস্থায় থাকতে হচ্ছে বলে তিনি অভিযোগ করেন।এ সময় জেলা বিএনপির সভাপতি মাহবুবুল আলম ফারুক মোল্লা অভিযোগ করে বলেন, ‘শুধু ছোটবগি ইউনিয়নেই নয়, উপজেলার পাঁচটি ইউনিয়নেই তাঁদের দলীয় প্রার্থী এবং নেতা-কর্মীদের গণসংযোগ ও পথসভায় বাধা দেওয়া হচ্ছে। নেতা-কর্মীদের হুমকি দেওয়া হচ্ছে, যাতে তাঁরা এলাকাছাড়া হন। তাই সুষ্ঠু ও শান্তিপূর্ণ ভোট নিয়ে আমরা শঙ্কিত।’ নির্বাচন সুষ্ঠু করার লক্ষ্যে প্রশাসনের সার্বিক সহযোগিতার দাবি জানান তিনি। পাশাপাশি নির্বাচনে সব প্রার্থীকে সমানভাবে প্রচার-প্রচারণার সুযোগ দেওয়া, সব কেন্দ্রে সিসিটিভি ক্যামেরা স্থাপনের জন্য নির্বাচন কমিশনের প্রতি তিনি আহ্বান জানান।অভিযোগ প্রসঙ্গে তৌফিকুজ্জামান গতকাল দুপুরে বলেন, শান্তিপূর্ণ নির্বাচনী প্রচার-প্রচারণা চালালে কেউ বাধা দেবে না। তিনি পাল্টা অভিযোগ করে বলেন, ‘আমার প্রতিদ্বন্দ্বী প্রার্থী শেফালি আক্তারের স্বামী ফরহাদ হোসেন আক্কাস মৃধা নির্বাচনী প্রচারণার নামে বিশৃঙ্খলা সৃষ্টি করছেন। যে কারণে সাধারণ মানুষ এসবের প্রতিবাদ করছে।’১৬ এপ্রিল বরগুনার তালতলী উপজেলার পাঁচটি ইউনিয়নে ভোট গ্রহণ অনুষ্ঠিত হবে।
