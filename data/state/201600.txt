
গাজীপুরের টঙ্গীর সাতাইশের তিলারগাতি এলাকায় একটি জুতা তৈরির কারখানায় মঙ্গলবার রাতে অগ্নিকাণ্ডের ঘটনা ঘটেছে। ফায়ার সার্ভিসের আগুন নিয়ন্ত্রণে আনার চেষ্টা করছে। রাত সাড়ে ১১টায় শেষ খবর পাওয়া পর্যন্ত কারখানায় আগুন জ্বলছিল।
স্থানীয় বাসিন্দা ও ফায়ার সার্ভিস সূত্রে জানা গেছে, তিলারগাতি এলাকার আল মদিনা গ্রুপের রয়েল সুজ কারখানা রয়েছে। ওই কারখানা লাগোয়া তাদের কারখানার রাসায়নিকের গুদাম রয়েছে। জুতা তৈরি কারখানা থেকে রাত ৯টার দিকে ইস্পাতের তৈরি দ্বিতীয় তলা ভবনের নিচতলা থেকে আগুনের সূত্রপাত ঘটে। পরে তা দোতলায় ও পাশের গুদামে ছড়িয়ে পড়ে। এতে তৈরি জুতা ও জুতার প্লাস্টিকের তলা, রাসায়নিক ও গামসহ বিভিন্ন মালামাল পুড়ে গেছে। খবর পেয়ে উত্তরা, টঙ্গী ও জয়দেবপুর থেকে ৮টি ইউনিট ঘটনাস্থলে গিয়ে আগুন নেভানোর কাজ শুরু করে। রাত সাড়ে ১১টার দিকেও আগুন জ্বলছিল। তবে অগ্নিকাণ্ডে কোনো হতাহতের ঘটনা ঘটেনি। আগুন লাগার খবর পেয়ে কারখানার আশপাশের কারখানার শ্রমিকেরা এসে ফায়ার সার্ভিসের সঙ্গে আগুন নিয়ন্ত্রণে আনার চেষ্টা করছেন।
কারখানার শ্রমিক সাইফুল ইসলাম জানান, কারখানা যে সেকশনে আগুনের সূত্রপাত হয়েছে সেখানে দেড় শতাধিক শ্রমিক কাজ করে। রাতের পালা শেষ হয়ে গেলে সবাই বাড়ি চলে যায়। শ্রমিকেরা বাড়ি ফিরে যাওয়ার পরই কারখানায় আগুন লাগে।
গাজীপুর ফায়ার সার্ভিসের উপসহকারী পরিচালক মো. আখতারুজ্জামান জানান, আগুন লাগার কারণ এখনো জানা সম্ভব হয়নি। আগুন নিয়ন্ত্রণ এলে তদন্ত করে সঠিক কারণ উদ্‌ঘাটন করা সম্ভব হবে। তিনি আরও জানান, কারখানায় রাসায়নিক থাকায় হঠাৎ হঠাৎ আগুন বেড়ে যাচ্ছে।
