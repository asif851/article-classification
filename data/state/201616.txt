
এশিয়ার প্রভাবশালী শীর্ষ ১০০ জনের তালিকা প্রকাশ করা হয়েছে। এই তালিকায় বাংলাদেশের প্রধানমন্ত্রী, ভারতের প্রধানমন্ত্রী, প্রেসিডেন্ট, চীনের প্রেসিডেন্ট ও প্রধানমন্ত্রীসহ এশিয়ার শীর্ষ রাজনৈতিক নেতা, ব্যবসায়ী, সমাজকর্মী রয়েছেন। তালিকায় প্রধানমন্ত্রী শেখ হাসিনার অবস্থান ২২তম।
পিটিআইয়ের বরাত দিয়ে আজ রোববার এশিয়ান অ্যাওয়ার্ডের ২০১৪ সালের এই তালিকা প্রকাশের খবর জানিয়েছে টাইমস অফ ইন্ডিয়া। ব্যবসায়ী পল সাগো এই অ্যাওয়ার্ডসের প্রতিষ্ঠাতা।তালিকার শীর্ষে আছেন জনসংখ্যায় এশিয়ার সবচেয়ে বড় দেশ চীনের প্রেসিডেন্ট জি জিনপিং। জি জিনপিং চীনা কমিউনিস্ট পার্টিরও প্রধান। এর পরেই অর্থাত্ দ্বিতীয় স্থানে আছেন ভারতের ক্ষমতাসীন দল কংগ্রেসের প্রধান সোনিয়া গান্ধি, তৃতীয় চীনের প্রধানমন্ত্রী লি কেকিয়াং। তালিকায় চতুর্থস্থানে কাল থেকে শুরু হওয়া ভারতের লোকসভায় নির্বাচনে বিজেপি থেকে প্রধানমন্ত্রী পদের প্রার্থী নরেন্দ্র মোদি (৪), তারপরেই আছেনও কংগ্রেস সহ-সভাপতি রাহুল গান্ধি (৫)। রাহুলের পরের নামটি ভারতে পর পর দুইবারের প্রধানমন্ত্রী মনমোহন সিং (৬)।তালিকায় শীর্ষ ১০ এর বাকিরা হলেন হংকংভিত্তিক ব্যবসায়ী লি কা শিং (৭), জাপানের প্রধানমন্ত্রী শিনজো আবে (৯) এবং দক্ষিণ কোরিয়ার প্রেসিডেন্ট পার্ক জোয়েন-হাই (১০)।
তালিকায় আরও আছেন, ভারতের অর্থমন্ত্রী পি চিদাম্বরম (১১), পাকিস্তানের সাবেক সেনাপ্রধান আশফাক কায়ানি (১৮), ভারতের রাষ্ট্রপতি প্রণব মুখোপাধ্যায় (১৯), শ্রীলঙ্কার প্রেসিডেন্ট মাহিন্দা রাজাপাকসে (৩৪), পশ্চিমবঙ্গের মুখ্যমন্ত্রী মমতা বন্দ্যোপাধ্যায় (৪২), ভারতের গান্ধিবাদি সমাজকর্মী ও দুর্নীতিবিরোধী আন্দোলনের নেতা আন্না হাজারে (৪৬), ভারতের নোবেল বিজয়ী অর্থনীতিবিদ অমর্ত্য সেন (৪৭), ভারতীয় অভিনেতা অমিতাভ বচ্চন (৬৩), রজনীকান্ত (৬৬), আমির খান (৬৮), ঐশ্বরিয়া রায় (৮৪), সালমান খান (৯৮), ক্রিকেটার শচীন টেন্ডুলকার (৭৬) ও ভারতের বর্তমান ক্রিকেট দলের অধিনায়ক মহেন্দ্র সিং ধোনী (৯৯)।
