
রাজধানীর বনানীর রেইনট্রি হোটেলে দুজন শিক্ষার্থী ধর্ষণের অভিযোগের ঘটনায় তথ্যানুসন্ধানের জন্য বনানী থানার ভারপ্রাপ্ত কর্মকর্তা (ওসি) ও এই হোটেলের দুজন কর্মকর্তাকে তলব করেছে জাতীয় মানবাধিকার কমিশন। কমিশন ওই ধর্ষণের ঘটনার তথ্যানুসন্ধানে একটি কমিটি গঠন করেছে। আজ মঙ্গলবার কমিশন কার্যালয়ে ওই কমিটির বৈঠকে এ সিদ্ধান্ত নেওয়া হয় বলে জানান কমিশনের সার্বক্ষণিক সদস্য এবং এই তথ্যানুসন্ধান কমিটির প্রধান মো. নজরুল ইসলাম।
বনানীর ঘটনা অনুসন্ধানে গত ৮ এপ্রিল পাঁচ সদস্যের কমিটি গঠন করে কমিশন। ১৩ মে এই কমিটির দুজন সদস্য রেইনট্রি হোটেল পরিদর্শনে যান।নজরুল ইসলাম বলেন, ধর্ষণের অভিযোগ তদন্তে গঠিত কমিটির সভা হয়। সেখানে তিনিসহ চারজন সদস্য ছিলেন। কমিটির এক সদস্য অসুস্থতার জন্য দেশের বাইরে থাকায় বৈঠকে থাকতে পারেননি।নজরুল ইসলাম বলেন, ওই দিনের ঘটনা সম্পর্কে বিস্তারিত জানতেই বনানী থানার ওসি ও রেইনট্রির দুজন কর্মকর্তাকে ডেকে পাঠানো হয়েছে। আগামী বৃহস্পতিবার তাঁদের কমিশনে আসার জন্য বলা হয়েছে।আজকের বৈঠকে কমিশনের সার্বক্ষণিক সদস্য ছাড়াও দুই সদস্য অধ্যাপক আখতার হোসেন, অধ্যাপক মেঘনা গুহঠাকুরতা ও কমিশনের পরিচালক (অভিযোগ ও তদন্ত) মো. শরিফ উদ্দিন উপস্থিত ছিলেন।
