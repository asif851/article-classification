

রাজধানীর ইন্টারকন্টিনেন্টাল হোটেল (সাবেক শেরাটন) মোড়ে উল্টো পথে আসা গাড়ির ধাক্কায় এক মোটরসাইকেল আরোহী গুরুতর আহত হয়েছেন। গাড়িটি হাইকোর্টের এক বিচারপতির। তবে তিনি তখন গাড়িতে ছিলেন না।
রোববার সন্ধ্যায় এ দুর্ঘটনা ঘটে। আহত মোটরসাইকেলচালক জাবিন ফয়সাল (৩২) বঙ্গবন্ধু শেখ মুজিবুর রহমান মেডিকেল কলেজ বিশ্ববিদ্যালয়ের জরুরি বিভাগে চিকিৎসাধীন রয়েছেন। তিনি একটি বেসরকারি প্রতিষ্ঠানের মানবসম্পদ বিভাগে কাজ করেন।
রমনা থানার ভারপ্রাপ্ত কর্মকর্তা মশিউর রহমান প্রথম আলোকে বলেন, গাড়িটি হাইকোর্ট বিভাগের এক বিচারপতির। চালক কামাল হোসেনসহ গাড়িটি আটক করা হয়েছে।
ঘটনাস্থলের পাশেই হোটেল ইন্টারকন্টিনেন্টালের সামনে চা বিক্রি করেন লাল মিয়া সরদার। তিনি এবং ঘটনাস্থলে দায়িত্ব পালনরত ট্রাফিক পুলিশের একাধিক সদস্য বলেন, গাড়িটি কাকরাইলের দিক থেকে উল্টো পথে আসছিল।

নাম প্রকাশ না করার শর্তে ট্রাফিক পুলিশের এক সদস্য বলেন, প্রধানমন্ত্রীর যাতায়াতের আগে তাঁরা প্রটোকলের জন্য রাস্তায় তখন অবস্থান নিয়েছিলেন। গাড়িটি এ সময় কাকরাইলের দিক থেকে উল্টো পথে আসছিল। মোটরসাইকেল আরোহী যখন শাহবাগ মোড় ঘুরে কাকরাইলের দিকে যাচ্ছিলেন, তখন গাড়িটি তাকে মুখোমুখি ধাক্কা দেয়। ধাক্কায় আরোহী ছিটকে পড়েন আর মোটরসাইকেলটি গাড়ির নিচে ঢুকে পড়ে। পরে রেকার এনে গাড়ি ওপরে তুলে মোটরসাইকেলটি বের করা হয়। তিনি বলেন, দুর্ঘটনার পরও গাড়ির চালক হম্বিতম্বি করছিলেন।
জাবিন ফয়সালের বাবা জাহিদ আনোয়ার প্রথম আলোকে বলেন, দুর্ঘটনায় জাবিনের অনেক রক্তক্ষরণ হয়েছে। তাঁকে রক্ত দেওয়ার প্রস্তুতি নেওয়া হচ্ছে। পায়ের অবস্থা গুরুতর। ডান পায়ের হাঁটু ও গোড়ালি ভেঙে গেছে। তবে এখনো এক্স-রে না করায় ভেঙে যাওয়ার মাত্রাটা কী পরিমাণ তা বোঝা যাচ্ছে না।
