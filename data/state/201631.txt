
নাটোরের সদর উপজেলার একডালা মোড়ে আজ বৃহস্পতিবার ভোররাতে মহিষবহনকারী একটি ট্রাকের চালক নিয়ন্ত্রণ হারালে ট্রাকটি রাস্তার পাশে একটি দোকানে ঢুকে পড়ে। এতে ওই দোকানের ঘুমন্ত নৈশপ্রহরী ও ট্রাকে থাকা দুই ব্যবসায়ী নিহত হন।
নিহত তিনজন হলেন দোকানের নৈশপ্রহরী মোক্তার হোসেন (৩২)। তাঁর বাড়ি নাটোরের সদর উপজেলার একডালা গ্রামে। বাকি দুজন হলেন মহিষের ব্যাপারি ইসমাইল হোসেন (৩০) ও দুলাল প্রামাণিক (৪০)। তাঁদের বাড়ি গাজীপুরের কাপাসিয়ায়।
পুলিশ সূত্রে জানা গেছে, ট্রাকটি রাজশাহী থেকে মহিষ নিয়ে গাজীপুর যাচ্ছিল। ভোররাত তিনটার দিকে নাটোরের একডালা মোড়ে পৌঁছানোর পর ট্রাকের চালক নিয়ন্ত্রণ হারালে ট্রাকটি পাশের একটি দোকানে ঢুকে পড়ে। এতে মহিষের ব্যাপারি ইসমাইল ও হোসেন ঘটনাস্থলেই মারা যান। স্থানীয় লোকজন গুরুতর আহত অবস্থায় দোকানের নৈশপ্রহরী মোক্তার হোসেনকে উদ্ধার করে রাজশাহী মেডিকেল কলেজ হাসপাতালে নিতে গেলে পথেই তাঁর মৃত্যু হয়।
খবর পেয়ে পুলিশ ঘটনাস্থলে গিয়ে ট্রাকটি উদ্ধার করে। এ ঘটনায় সদর থানায় মামলা হয়েছে।
ঘটনার সত্যতা নিশ্চিত করে সদর থানার ভারপ্রাপ্ত কর্মকর্তা (ওসি) আসলাম হোসেন প্রথম আলো ডটকমকে বলেন, ট্রাকচালক পালিয়ে গেছেন। তাঁকে আটকের চেষ্টা চলছে।
