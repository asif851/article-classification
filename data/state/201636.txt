
রাঙামাটির বাঘাইছড়ি উপজেলা সাজেক ইউনিয়নের রুইলুই পর্যটনকেন্দ্রে আগুনে তিনটি রিসোর্ট পুড়ে গেছে। গত রোববার মধ্যরাতে এ অগ্নিকাণ্ডের ঘটনা ঘটে।
পুলিশ ও স্থানীয় সূত্রে জানা গেছে, গত রোববার রাত দেড়টার দিকে সাজেক রুইলুই পর্যটনকেন্দ্রের মাঝখানে কাচালং গেস্টহাউসে আগুন দেখা যায়। নেভানোর কোনো ব্যবস্থা না থাকা ও ফায়ার সার্ভিস স্টেশন না থাকায় মুহূর্তের মধ্যে আগুন গেস্টহাউসে ছড়িয়ে পড়ে। পরে পাশে সাজেক বিলাস ও গরবা রিসোর্টের আগুন লেগে যায়। দুই ঘণ্টার মধ্যে তিনটি রিসোর্ট পুড়ে যায়। পুড়ে যাওয়া তিনটি রিসোর্টের ক্ষয়ক্ষতির পরিমাণ আড়াই কোটি টাকা ছাড়িয়ে যাবে বলে সংশ্লিষ্ট ব্যক্তিরা জানিয়েছেন। প্রাথমিকভাবে রান্নাঘর থেকে আগুনের সূত্রপাত বলে ধারণা করছেন স্থানীয় লোকজন।
রুইলুই পর্যটনকেন্দ্রের রিসোর্ট মালিক সমিতির সভাপতি সুবর্ণ দেব বর্মণ প্রথম আলোকে বলেন, গভীর রাতে কাচালং গেস্টহাউসে রান্নাঘরে আগুন দেখা যায়। মুহূর্তের মধ্যে আগুন নিয়ন্ত্রণের বাইরে চলে যায়। এ সময় আরও দুটি রিসোর্টে আগুন লেগে পুড়ে যায়। তিনটি রিসোর্টে অন্তত আড়াই কোটি টাকার ক্ষয়ক্ষতি হয়েছে।
সাজেক থানা ভারপ্রাপ্ত কর্মকর্তা (ওসি) মো. আনোয়ার হোসেন বলেন, ‘আমরা প্রাথমিকভাবে ধারণা করছি, রান্নাঘর থেকে আগুনের সূত্রপাত হয়েছে। রিসোর্টগুলোর বেশির ভাগ অংশ কাঠের তৈরি হওয়ায় দ্রুত সম্পূর্ণ পুড়ে যায়।
