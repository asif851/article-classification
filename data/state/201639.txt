
মুন্সিগঞ্জের লৌহজং উপজেলার মেদিনীমণ্ডল ইউনিয়ন পরিষদের (ইউপি) দুই সদস্যসহ বিএনপি-জাতীয় পার্টির শতাধিক নেতা-কর্মী-সমর্থক আওয়ামী লীগে যোগদান করেছেন। উপজেলার মাওয়া বাজার সুপার মার্কেট মাঠে বঙ্গবন্ধুর ৪০তম শাহাদতবার্ষিকী উপলক্ষে আয়োজিত মিলাদ মাহফিল অনুষ্ঠানে গত শনিবার তাঁরা আওয়ামী লীগে যোগদান করেন।উপজেলা আওয়ামী লীগের নেতা-কর্মী ও প্রত্যক্ষদর্শী সূত্রে জানা গেছে, মেদিনীমণ্ডল ইউপির ৪, ৫, ৬ নম্বর ওয়ার্ডের (সংরক্ষিত) সদস্য ও ইউনিয়ন বিএনপির সাংস্কৃতিক সম্পাদক শারমিন আক্তার, ৭, ৮ ও ৯ নম্বর ওয়ার্ডের (সংরক্ষিত) সদস্য রেহেলা বেগম, ৮ নম্বর ওয়ার্ড বিএনপির সাধারণ সম্পাদক কাশেম মাদবর ও ৭ নম্বর ওয়ার্ড জাতীয় পার্টির সাধারণ সম্পাদক রঞ্জু মিয়ার নেতৃত্বে ওই নেতা-কর্মী-সমর্থকেরা শনিবার সন্ধ্যা ছয়টার দিকে মুন্সিগঞ্জ-২ আসনের সাংসদ ও সাবেক হুইপ সাগুফতা ইয়াসমিন এমিলির হাতে ফুলের তোড়া দিয়ে আওয়ামী লীগে যোগদান করেন।এ সময় অন্যান্যের মধ্যে উপস্থিত ছিলেন উপজেলা পরিষদের চেয়ারম্যান ওসমান গণি তালুকদার, উপজেলা আওয়ামী লীগের সাধারণ সম্পাদক মো. আবদুর রশীদ শিকদার, জেলা আওয়ামী লীগের উপপ্রচার ও প্রকাশনা সম্পাদক মো. তোফাজ্জল হোসেন, মেদিনীমণ্ডল ইউনিয়ন আওয়ামী লীগের সাধারণ সম্পাদক আশরাফ হোসেন খান প্রমুখ।
