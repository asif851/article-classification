
বিয়ের প্রলোভন দেখিয়ে ঢাকার একটি ইংরেজি মাধ্যমের স্কুলের শিক্ষক ও স্কাউট প্রশিক্ষককে ধর্ষণের অভিযোগে রংপুর জেলা স্কাউটের সহকারী পরিচালকের বিরুদ্ধে মামলা হয়েছে।গতকাল বুধবার রংপুরের নারী ও শিশু নির্যাতন দমন ট্রাইব্যুনালের বিচারক ও জেলা জজ কে জি মোস্তফার আদালতে মামলাটি করেন ওই ভুক্তভোগী শিক্ষক। বিচারক বিষয়টি তদন্তের জন্য পুলিশ ব্যুরো অব ইনভেস্টিগেশনকে (পিবিআই) দায়িত্ব দিয়েছেন।মামলার বিষয়টি নিশ্চিত করে ট্রাইব্যুনালের সরকারি কৌঁসুলি খন্দকার মো. রফিক হাসনাইন তাঁর কার্যালয়ে সংবাদ সম্মেলন করে বলেন, দেরিতে হলেও বাদী নিজে আদালতে উপস্থিত হয়ে নারী ও শিশু নির্যাতন দমন আইনের ৯(১) ৩০ ও ৯(৪) খ ধারায় মামলা করেছেন। বাদী বিচারকের কাছে পুরো ঘটনার বিবরণ দিয়েছেন। এ সময় আরও উপস্থিত ছিলেন সহকারী কৌঁসুলি জাহাঙ্গীর হোসেন।মামলার আরজিতে বলা হয়েছে, বিয়ের প্রলোভন দেখিয়ে রংপুর জেলা স্কাউটের সহকারী পরিচালক লিয়াকত হোসেন (৩৬) ঢাকার একটি ইংরেজি মাধ্যমের স্কুলের শিক্ষক ও স্কাউটের ওই প্রশিক্ষকের সঙ্গে সখ্য গড়ে তোলেন। একপর্যায়ে তিনি অনৈতিক কাজের প্রস্তাব দেন। এতে সাড়া না দেওয়ায় তিনি প্রশিক্ষণের কথা বলে কৌশলে গত ৪ অক্টোবর ওই শিক্ষককে ঢাকা থেকে রংপুরে ডেকে নিয়ে আসেন। এরপর রংপুর শহরে স্কাউট ভবনের দোতলায় সহকারী পরিচালকের বাসায় তাঁকে ডেকে নিয়ে ধর্ষণ করেন লিয়াকত হোসেন। এ কাজে সহযোগিতা করেন রংপুর জেলা স্কাউটের সাধারণ সম্পাদক ও রংপুর শহরের সেনপড়ায় অবস্থিত কালেক্টরেট স্কুল ও কলেজের প্রভাষক এলাহী ফারুক (৪৫)।
