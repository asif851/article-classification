
ইংরেজি মাধ্যমের স্কুলে বাচ্চারা অর্ধশিক্ষিত হচ্ছে বলে মন্তব্য করেন সংস্কৃতিমন্ত্রী আসাদুজ্জামান নূর। তিনি বলেন, ‘আমরা ইংরেজির প্রতি বেশি ঝুঁকে পড়েছি। প্রতিদিনের জীবনাচরণ থেকে বাংলা দূরে সরে যাচ্ছে। কথা বলার সময় ইংরেজি শব্দ ব্যবহারের প্রবণতাও বেড়েছে। এমনকি বিশ্ববিদ্যালয়ের নামকরণও হচ্ছে ইংরেজিতে।’ইডেন মহিলা কলেজের বার্ষিক সাহিত্য ও সাংস্কৃতিক সপ্তাহ উপলক্ষে আয়োজিত অনুষ্ঠানে প্রধান অতিথির বক্তব্যে সংস্কৃতিমন্ত্রী এসব কথা বলেন। গতকাল শনিবার নিজেদের মিলনায়তনে অনুষ্ঠানটির আয়োজন করে কলেজের বার্ষিক সাহিত্য ও সাংস্কৃতিক সপ্তাহ উদ্যাপন কমিটি।আসাদুজ্জামান নূর আরও বলেন, শিক্ষার সঙ্গে সংস্কৃতির বিকাশও ঘটাতে হবে, তা না হলে দেশ থেকে জঙ্গিবাদ দূর হবে না। এ সময় তিনি ছেলেমেয়েদের সহশিক্ষার পক্ষেও কথা বলেন।অনুষ্ঠানে বিশিষ্ট সাংস্কৃতিক ব্যক্তিত্ব ফেরদৌসী মজুমদার বলেন, মানুষ পৃথিবীতে এসেছে পৃথিবীকে রক্ষার জন্য; ধ্বংসের জন্য নয়। মানুষকে আলোকিত করার, আন্দোলিত করার জন্য দেশে সংস্কৃতিচর্চা বাড়াতে হবে।কলেজের উপাধ্যক্ষ শামসুন নাহার তাঁর বক্তব্যে বলেন, সাহিত্যচর্চায় মনের খোরাক মেলে; শিক্ষার্থীরা সমৃদ্ধ হয়। এ কারণে ইডেন প্রতিবছর এ ধরনের আয়োজন করে।অনুষ্ঠানে ২০১৬ সালের বার্ষিক সাহিত্য ও সাংস্কৃতিক বিভিন্ন ইভেন্টে বিজয়ীদের মধ্যে পুরস্কার তুলে দেন অতিথিরা। রবীন্দ্রসংগীতে প্রথম স্থান অধিকার করেন ইতিহাস দ্বিতীয় বর্ষের ছাত্রী তাহমিনা ইসলাম। বাংলা কবিতা আবৃত্তিতে বাংলার ঈশিতা দাস পাল। অনুষ্ঠান শেষে ছিল বিজয়ীদের একক এবং যৌথ নাচ, গান, কবিতার পরিবেশনা।
 
