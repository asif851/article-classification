
কুষ্টিয়ার ইসলামী বিশ্ববিদ্যালয়ের শিক্ষক সমিতির কার্যনির্বাহী পরিষদ নির্বাচনে বঙ্গবন্ধুর আদর্শ, মহান মুক্তিযুদ্ধ ও বাঙালি জাতীয়তাবাদে বিশ্বাসী প্রগতিশীল আওয়ামীপন্থী শিক্ষকদের নিরঙ্কুশ জয় হয়েছে। বিশ্ববিদ্যালয়ের ইতিহাসে এই প্রথম আওয়ামীপন্থী শিক্ষকেরা পূর্ণ প্যানেলে জয়লাভ করলেন।গতকাল বৃহস্পতিবার সন্ধ্যা সাড়ে ছয়টার দিকে নির্বাচন কমিশনার অধ্যাপক কাজী আখতার হোসেন ভোটের ফল ঘোষণা করেন। এতে ইনফরমেশন অ্যান্ড কমিউনিকেশন ইঞ্জিনিয়ারিং বিভাগের অধ্যাপক মাহবুবুর রহমান সভাপতি এবং ইসলামের ইতিহাস ও সংস্কৃতি বিভাগের অধ্যাপক আনোয়ার হোসেন সাধারণ সম্পাদক নির্বাচিত হন।নির্বাচন কমিশন সূত্র জানায়, সকাল নয়টা থেকে বেলা একটা পর্যন্ত বিশ্ববিদ্যালয়ের অনুষদ ভবনের ৪২৭ নম্বর কক্ষে শিক্ষক সমিতির ১৫টি পদে ভোট নেওয়া হয়। বিশ্ববিদ্যালয়ের ৩৫৬ জন শিক্ষকের মধ্যে ৩১২ জন শিক্ষক ভোট দেন। নির্বাচনে সহসভাপতি পদে বাংলা বিভাগের অধ্যাপক সাইদুর রহমান, যুগ্ম সাধারণ সম্পাদক পদে ইংরেজি বিভাগের সহযোগী অধ্যাপক শাহাদাৎ হোসাইন আজাদ ও কোষাধ্যক্ষ পদে ইংরেজি বিভাগের অধ্যাপক মিজানুর রহমান নির্বাচিত হন। এ ছাড়া নির্বাচিত সদস্যরা হলেন রুহুল কে এম সালেহ, কামাল উদ্দিন, জাকারিয়া রহমান, জাহাঙ্গীর হোসেন, মাহবুবর রহমান, পরেশ চন্দ্র বর্মণ, আলমগীর হোসেন ভূঁইয়া, মাহবুবুল আরফিন, মুঈদ রহমান ও এ এইচ এম আক্তারুল ইসলাম।
