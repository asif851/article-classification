
সারা দেশে ট্রেডিং করপোরেশন অব বাংলাদেশের (টিসিবি) ২ হাজার ৮৬১ জন ডিলারের মধ্যে ১ হাজার ৩৪৫ জনকে নিয়োগ করা হয়েছে মন্ত্রী, প্রতিমন্ত্রী ও সাংসদের সুপারিশে। এর মধ্যে ৬৯১ জন ডিলারকে মন্ত্রী, প্রতিমন্ত্রী ও সাংসদের সুপারিশের ভিত্তিতে সরাসরি নিয়োগ করা হয়। বাকি ৬৫৪ জন ডিলার নিয়োগের ক্ষেত্রে ডিলারদের তথ্য সংশ্লিস্ট জেলা প্রশাসকেরা যাচাই করেছেন।
আজ রোববার বাণিজ্য মন্ত্রণালয়-সম্পর্কিত সংসদীয় স্থায়ী কমিটির বৈঠকে এই তথ্য জানানো হয়।সংসদ সচিবালয়ের এক সংবাদ বিজ্ঞপ্তিতে জানানো হয়, বৈঠকে টিসিবি জানায়, অন্য ১ হাজার ৪৭১ জনকে ডিলারশিপ দেওয়ার ক্ষেত্রে সংশ্লিষ্ট জেলা প্রশাসকেরা তথ্য যাচাই করেছেন।বৈঠকে বিভিন্ন পণ্যে ভেজাল, ওজনে কম দেওয়াসহ প্রতারণা মোকাবিলায় ভোক্তা অধিকার আইন অনুযায়ী নিয়মিত অভিযান চালানোর সুপারিশ করা হয়।বৈঠকে জানানো হয়, ঢাকা আন্তর্জাতিক বাণিজ্য মেলায় এবার বাংলাদেশের বাইরে ১৭টি দেশের ৪৩টি প্রতিষ্ঠান অংশ নিচ্ছে।বৈঠকে দেশের বাইরে বাণিজ্য মন্ত্রণালয়ের আয়োজনে বিভিন্ন আন্তর্জাতিক মেলায় নির্দিষ্ট মান বজায় রাখা এবং সংসদীয় কমিটির সদস্যদের অন্তর্ভুক্ত করার সুপারিশ করা হয়।কমিটির সভাপতি মো. তাজুল ইসলাম চৌধুরীর সভাপতিত্বে কমিটির সদস্য বাণিজ্যমন্ত্রী তোফায়েল আহমেদ, এনামুল হক, ওয়ারেসাত হোসেন বেলাল, মো. ছানোয়ার হোসেন ও লায়লা আরজুমান বানু বৈঠকে অংশ নেন।
