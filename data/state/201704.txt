
খুলনার দাকোপ উপজেলা যুবলীগের সাধারণ সম্পাদক ও কৈলাশগঞ্জ ইউপির চেয়ারম্যান মিহির কুমার মণ্ডল ও তাঁর শ্যালক গতকাল শনিবার বঙ্গবন্ধু মাধ্যমিক বিদ্যালয়ের প্রধান শিক্ষক আশীষ কুমার মণ্ডলকে পিটিয়ে আহত করেছেন বলে অভিযোগ পাওয়া গেছে।প্রধান শিক্ষক আশীষের অভিযোগ, তিনি কৈলাশগঞ্জ ইউনিয়নের রামনগর ঠাকুরবাড়ী খেয়াঘাট এলাকায় গতকাল সকালে শিশুপুত্রকে নিয়ে ডিপো থেকে মাছ কিনতে যান। ছেলেকে সেখানকার এক দোকানে বসিয়ে তিনি নদীর পাড়ে যান। তখন চেয়ারম্যানের শ্যালক শিবপদ মৃধা রড নিয়ে তাঁর ওপর অতর্কিত হামলা চালান। পরে চেয়ারম্যান এসে বুকে বেশ কয়েকটি লাথি মারেন ও তাঁকে মেরে ফেলার হুমকি দেন।এলাকাবাসী তাঁকে উপজেলা স্বাস্থ্য কমপ্লেক্সে নিয়ে ভর্তি করান। পরে তাঁকে খুলনা মেডিকেল কলেজ হাসপাতালে পাঠানো হয়।দাকোপ উপজেলা স্বাস্থ্য কর্মকর্তা মোজাম্মেল হক বলেন, প্রধান শিক্ষকের শরীরের বিভিন্ন জায়গায় ফোলা, ছিলা ও জখম হয়েছে।আশীষ ও তাঁর স্ত্রী শিবানী মণ্ডল বলেন, ইউনিয়ন পরিষদ নির্বাচনে আশীষ নৌকা প্রতীকের মনোনয়ন চেয়েছিলেন। কিন্তু তা না পাওয়ায় তিনি নির্বাচন করেননি। শুধু রাজনৈতিক প্রতিপক্ষ হিসেবে এই আক্রমণ করা হয়েছে। এই ঘটনায় নিন্দা ও প্রতিবাদ জানিয়েছেন উপজেলা শিক্ষক সমিতির সভাপতি অচিন্ত্য কুমার মণ্ডল।মিহির কুমার মণ্ডল টেলিফোনে প্রথম আলোকে বলেন, ‘আশীষ আমার চাচাতো ভাই, পারিবারিক কলহের কারণে সামান্য হাতাহাতি হয়েছে, এটা বড় ধরনের কোনো বিষয় নয়।’
