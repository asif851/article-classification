
বিএনপির চেয়ারপারসন খালেদা জিয়ার সঙ্গে বৈঠক নিয়ে প্রধানমন্ত্রীর বক্তব্যের নিন্দা জানিয়েছেন বিকল্পধারা বাংলাদেশের সভাপতি এ কিউ এম বদরুদ্দোজা চৌধুরী। তিনি বলেছেন, একজন সাবেক রাষ্ট্রপতিকে ‘বদু কাকা’ সম্বোধন করে প্রকাশ্য জনসভায় প্রধানমন্ত্রীর মতো ব্যক্তির পক্ষে কৌতুক-উক্তি করা অরুচিকর।গত বৃহস্পতিবার রাতে গুলশানে খালেদা জিয়ার সঙ্গে বৈঠক করেন বদরুদ্দোজা চৌধুরী। পরদিন শুক্রবার এক জনসভায় ওই বৈঠককে ইঙ্গিত করে প্রধানমন্ত্রী শেখ হাসিনা বলেন, ‘বিএনপির নেতা আন্দোলনের নতুন সূত্র খুঁজে বেড়াচ্ছেন। তাড়িয়ে দেওয়া লোকদের সঙ্গে ধরনা দিয়ে বেড়াচ্ছেন। ছবিতে দেখলাম লাল শাড়ি পড়ে বদু কাকার সঙ্গে কথা বলছেন। জানি না তিনি রজনীগন্ধা নিয়ে গিয়েছিলেন কি না। একসময় তো এমন তাড়া খেয়েছিলেন যে রেললাইনের তলা দিয়ে পালাতে হয়েছিল। তখন তিনি বলেছিলেন, আমি একগুচ্ছ রজনীগন্ধা নিয়ে চলে গেলাম। আজ দেখি দুজনে বসে কূজনে কী কথা বলে।’প্রধানমন্ত্রীর বক্তব্যের পরিপ্রেক্ষিতে আজ শনিবার এক বিবৃতিতে নিজের অবস্থান তুলে ধরেন বদরুদ্দোজা চৌধুরী। ই-মেইলে পাঠানো বদরুদ্দোজা চৌধুরীর প্রেসসচিব জাহাঙ্গীর আলমের সই করা ওই বিবৃতিতে বলা হয়, ‘আমি বদরুদ্দোজা চৌধুরী একজন সাবেক রাষ্ট্রপতি। একজন সাবেক রাষ্ট্রপতিকে “বদু কাকা” সম্বোধন করে প্রকাশ্য জনসভায় মাননীয় প্রধানমন্ত্রীর মতো ব্যক্তির পক্ষে “কৌতুক-উক্তি” করা অরুচিকর। এই উক্তি আওয়ামী লীগের নেতা হিসেবে জনগণ আশা করে, কিন্তু প্রধানমন্ত্রী বা বঙ্গবন্ধুর কন্যা হিসেবে উক্তিটি অনভিপ্রেত। মাননীয় প্রধানমন্ত্রীর আসনটি সার্বভৌম বাংলাদেশের জন্য অত্যন্ত সম্মানীয়। তাঁর আসনটির মর্যাদসুলভ বক্তব্যই শোভনীয়।’
বিবৃতিতে বদরুদ্দোজা চৌধুরী প্রধানমন্ত্রীর উদ্দেশে বলেন, ‘প্রধানমন্ত্রী নিয়মিত নামাজ ও কোরআন পাঠকারী হিসেবে পরিচয় দান করেন। তিনি নিশ্চয় লক্ষ্য করবেন পবিত্র কোরআনে নাম বিকৃত করার ওপর কঠিন নিষেধ আছে। বদরুদ্দোজা, শামসুদ্দোহা, নুরুল হুদা এসব নাম আল্লাহর প্রিয় রসুল হজরত মুহাম্মদ (সা.)-এর নামের সমার্থক। আমরা এসব নাম নিয়ে কৌতুক করি না।’ তিনি এই পবিত্র নামটি নিয়ে কৌতুক না করার জন্য প্রধানমন্ত্রীর প্রতি অনুরোধ করেন।
দুজনে বসে কূজনে কী কথা বলে: শেখ হাসিনা
খালেদা-বি. চৌধুরী বৈঠক: আলোচনায় বসতে সরকারকে প্রস্তাব দেওয়ার আহ্বান
