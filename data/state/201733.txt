
পটুয়াখালীর গলাচিপা উপজেলায় বাগানের গাছপালা নষ্ট করায় গরু তাড়িয়ে দেওয়ার জের ধরে গত বুধবার এক গৃহবধূকে শারীরিক নির্যাতনের অভিযোগ পাওয়া গেছে। এ ঘটনায় তিনজনের বিরুদ্ধে মামলা হয়েছে।নির্যাতনের শিকার গৃহবধূর নাম শাহীনূর বেগম (৩৬)। তাঁকে উপজেলা স্বাস্থ্য কমপ্লেক্সে ভর্তি করা হয়েছে। তিনি সুতাবাড়িয়া গ্রামের জাকির হোসেনের স্ত্রী।শাহীনূর বেগম বলেন, একই গ্রামের লতিফ হাওলাদারের সঙ্গে তাঁদের জমি নিয়ে দীর্ঘদিন ধরে বিরোধ চলছে। গত মঙ্গলবার বাগানের গাছপালা নষ্ট করলে তিনি লতিফ হাওলাদারের একটি গরু তাড়িয়ে দেন। এতে ক্ষিপ্ত হয়ে লতিফ হাওলাদার, তাঁর ছেলে জহিরুল হাওলাদার ও সোহেল হাওলাদার তাঁকে মারধর ও গালিগালাজ করেন।
