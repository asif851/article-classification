
বিএনপির নেতৃত্বাধীন ১৮-দলীয় জোটের ডাকা অবরোধের দ্বিতীয় দিন আজ বুধবার সারা দেশে সহিংসতায় সাতজন নিহত হয়েছেন। ঢাকায় ব্যাংক কর্মচারী, চট্টগ্রামে টেম্পোচালক, সাতক্ষীরা ও সিরাজগঞ্জে জামায়াতের কর্মী, গাজীপুরের কালীগঞ্জে ইউনিয়ন পরিষদের (ইউপি) সদস্যসহ সাতজন নিহত হয়েছেন। চট্টগ্রামে পিকেটারদের আগুনে দগ্ধ হয়েছেন সিএনজিচালিত অটোরিকশার এক যাত্রী। গতকাল অবরোধের প্রথম দিনে আট জন নিহত হয়েছিল। এ নিয়ে দুই দিনে সহিংসতায় ১৫ জন নিহত হলেন।ফায়ার সার্ভিসের নিয়ন্ত্রণকক্ষের দায়িত্বরত কর্মকর্তা নাজমা আক্তার জানান, আজ সন্ধ্যা পর্যন্ত ঢাকা, গাজীপুর, রাজশাহী, নরসিংদী, নারায়ণগঞ্জ ও মৌলভীবাজারে বাস, ট্রাক ও পুলিশের পিকআপ ভ্যানসহ সাতটি যানবাহনে আগুন দেওয়ার ঘটনা ঘটেছে।
চট্টগ্রাম নগরে ৩০টি ট্রাক ও অর্ধশতাধিক দোকান ভাঙচুর করা হয়। রাজশাহী, চাঁদপুর, চট্টগ্রাম, সীতাকুণ্ড, গাজীপুর, চাঁপাইনবাবগঞ্জ ও সিরাজগঞ্জে  পিকেটার-পুলিশ সংঘর্ষের ঘটনায় পুলিশসহ শতাধিক ব্যক্তি আহত হয়েছে। এ ছাড়া চাঁদপুর ও সিরাজগঞ্জে রেলপথে নাশকতার ঘটনা ঘটেছে।
আমাদের নিজস্ব প্রতিবেদক, প্রতিনিধি ও আঞ্চলিক কার্যালয়ের পাঠানো খবর:সাতক্ষীরা
সদর উপজেলার আবাদেরহাটখোলা এলাকায় পুলিশ, র্যাব ও বিজিবির সদস্যদের সঙ্গে জামায়াত-শিবিরের নেতা-কর্মী ও সমর্থকদের সংঘর্ষে গতকাল রাতে জামায়াতের কর্মী শামছুর রহমান (৩৫) নিহত হন। সদর থানার পরিদর্শক (তদন্ত) মো. নাসির উদ্দিন ঘটনার সত্যতা নিশ্চিত করেছেন। কর্মী নিহতের ঘটনার প্রতিবাদে আগামীকাল বৃহস্পতিবার জেলায় অর্ধদিবস হরতালের ডাক দিয়েছে সাতক্ষীরা জেলা জামায়াত।
এদিকে কলারোয়ায় সড়ক অবরোধের গাছ চাপা পড়ে আম্বিয়া খাতুন (২৮) নামের এক নারী মারা যান। তিনি উপজেলার গোপীনাথপুর গ্রামের হারুন-অর-রশিদের স্ত্রী। গতকাল সাতক্ষীরা-যশোর সড়কের যুগিপুকুর এলাকায় গাছ কেটে অবরোধ করা হয়। আজ ওই গাছ সরানোর সময় অর্ধেক ঝুলে থাকা একটি গাছের ডাল আম্বিয়া খাতুনের মাথায় পড়লে তাঁর মৃত্যু হয়। কলারোয়া থানার ওসি শাহ দারা খান এ কথা জানান। 
ঢাকা
অবরোধের প্রথম দিনে ককটেল হামলায় আহত ন্যাশনাল ব্যাংকের চতুর্থ শ্রেণীর কর্মচারী আনোয়ারা বেগম আজ ভোরে ঢাকা মেডিকেল কলেজ হাসপাতালে মারা গেছেন।
চট্টগ্রামপটিয়া উপজেলার ফকিরণীরহাট এলাকায় সকাল আটটার দিকে পিকেটারদের ধাওয়ায় টেম্পো উল্টে টেম্পোচালক এরশাদ আলী (২৬) আহত হন। পরে তাঁকে চট্টগ্রাম মেডিকেল কলেজ হাসপাতালে নেওয়া হলে দুপুর ১২টার দিকে কর্তব্যরত চিকিত্সক মৃত ঘোষণা করে। হাসপাতালের পুলিশ ফাঁড়ির উপপরিদর্শক (এসআই) জহিরুল ইসলাম এ তথ্য জানান। তাঁর বাড়ি পটিয়ায়।
পিকেটারদের লাগানো আগুনে সিএনজিচালিত অটোরিকশার যাত্রী আবদুল আলম দগ্ধ হন। চট্টগ্রাম মেডিকেল কলেজ হাসপাতালের বার্ন ইউনিটের প্রধান মৃণাল কান্তি দাস জানান, তাঁর শরীরের ২২ শতাংশ পুড়ে গেছে।
ওয়াসা মোড় ও কাজীর দেউড়ির নাসিমন ভবনে বিএনপি কার্যালয়ের সামনে অবরোধকারীদের সঙ্গে পুলিশের পাল্টাপাল্টি ধাওয়ার সময় তিনটি গাড়ি ভাঙচুর ও একটি গাড়িতে আগুন লাগানো হয়। নিমতলা এলাকায় ৩০টি ট্রাক ভাঙচুর করে পিকেটাররা।
এ কে খান মোড়, অলংকার মোড় ও কর্নেলহাটে সকাল থেকে পিকেটারদের সঙ্গে পুলিশ-র্যাব-বিজিবির দফায় দফায় সংঘর্ষ চলে। পিকেটারেরা পাথর ও ককটেল ছুড়লে আইনশৃঙ্খলা বাহিনী কাঁদানে গ্যাসের শেল ও ফাঁকা গুলি ছোড়ে। পিকেটারেরা অর্ধশতাধিক দোকান ভাঙচুর করেছে। পুলিশসহ আহত হয়েছে ২০ জন। ঘটনাস্থল থেকে আটজনকে আটক করা হয়েছে বলে চট্টগ্রাম মহানগর পুলিশের উপকমিশনার (পশ্চিম) সুজায়েত ইসলাম জানান।
সীতাকুণ্ডের নুনাছড়া এলাকায় সকালে পিকেটারদের ধাওয়া দেন যৌথ বাহিনীর সদস্যরা। পিকেটাররা তাঁদের লক্ষ্য করে ককটেল ও ইটপাটকেল ছুড়লে তাঁরা পাল্টা রাবারের গুলি চালান। এ সময় দুই পক্ষের চারজন আহত হন।
মিরসরাইয়ে গতকাল রাত ১১টার দিকে বারইয়ারহাট পৌর এলাকায় ঢাকা-চট্টগ্রাম মহাসড়কে একটি বাসে আগুন দেয় পিকেটারেরা।
সিরাজগঞ্জ
দুপুরে বেলকুচি উপজেলার পৌর শহরের মুকুন্দগাতী বাজারে জামায়াত-বিএনপির কর্মী-সমর্থকদের সঙ্গে পুলিশ-র্যাব-বিজিবি ও আওয়ামী লীগের কর্মীদের  ত্রিমুখী সংঘর্ষ হয়। এতে উপজেলার মেটুয়ানী গ্রামের আবদুল জলিল (৩০) ও কল্যাণপুর গ্রামের মাসুম বিল্লাহ (২২) নিহত হন। আহত হন অন্তত ২০ জন।
জামায়াতের পক্ষ থেকে দাবি করা হয়েছে, পুলিশের গুলিতে নিহত দুজন তাদের কর্মী। তবে সিরাজগঞ্জের অতিরিক্ত পুলিশ সুপার সুভাষ চন্দ্র সাহা বলেন, ‘দুজন মারা যাওয়ার বিষয়টি শুনেছি। তবে কাদের গুলিতে মারা গেছেন এ বিষয়ে এখন পর্যন্ত নিশ্চিত হওয়া যায়নি। কারণ, অবরোধকারীরা সশস্ত্রভাবে আইনশৃঙ্খলা বাহিনীর ওপর আক্রমণ করেছে।’
সদর উপজেলার হরিপুর এলাকায় সিরাজগঞ্জ-ঈশ্বরদী রেলপথের চার ফুট রেললাইন কেটে ফেলেছে পিকেটাররা।
গাজীপুর
কালীগঞ্জ উপজেলার জামালপুর ইউনিয়নের চুপার মোড় এলাকায় দুপুরে আওয়ামী লীগ ও বিএনপির কর্মীদের সংঘর্ষে জামালপুর ইউনিয়ন পরিষদের (ইউপি) সদস্য ও ইউনিয়ন শাখার ছাত্রলীগের সাবেক সভাপতি কামাল হোসেন (৩০) নিহত হন। আহত হয়েছেন অন্তত ১০ জন। কালীগঞ্জ থানার ওসি নাজমুল ইসলাম ভূঁইয়া ঘটনার সত্যতা নিশ্চিত করেছেন।
সকালে টঙ্গী থেকে জামায়াত-শিবিরের কর্মীরা একটি মিছিল নিয়ে চেরাগআলী এলাকায় গিয়ে ঢাকা-ময়মনসিংহ মহাসড়কে আগুন জ্বালিয়ে অবরোধের চেষ্টা করে এবং যানবাহন ভাঙচুর করে। এ সময় তাঁরা একটি বাসে অগ্নিসংযোগ করে। একপর্যায়ে পিকেটারদের সঙ্গে পুলিশের পাল্টাপাল্টি ধাওয়ার ঘটনা ঘটে।
রাজশাহী
অবরোধ ও আধা বেলার হরতাল চলাকালে পুলিশের সঙ্গে অবরোধকারীদের সংঘর্ষে তিন পুলিশ, সাংবাদিকসহ অন্তত ৫০ জন আহত হয়। ঘটনাস্থল থেকে পুলিশ ১১ জনকে আটক করেছে।
চাঁদপুর
শহরের চিত্রলেখা মোড়ে ও হাজীগঞ্জ বাজারে অবরোধকারীদের সঙ্গে সকালে পুলিশের কয়েক দফা সংঘর্ষে অন্তত ১০ জন আহত হয়। এসব ঘটনায় ১২ জনকে আটক করা হয়েছে।
অবরোধকারীরা চাঁদপুর-কুমিল্লা আঞ্চলিক মহাসড়কের বাকিলা থেকে বলাখাল পর্যন্ত প্রায় পাঁচ কিলোমিটার এলাকার কয়েক শ গাছ, গাছের গুঁড়ি ও পল্লী বিদ্যুতের খুঁটি ফেলে রাস্তা অবরোধ করে রেখেছে। শহরের মিশন রোড এলাকায় রেললাইনে আগুন এবং চাঁদপুর-লাকসাম রেললাইনের মেহের স্টেশনের এক কিলোমিটার পশ্চিমে ৬০ ফুট দীর্ঘ রেলের একটি পাত তুলে ফেলে অবরোধকারীরা। পরে রেললাইন মেরামত করা হয়।
নোয়াখালী
দুপুরে জেলা পুলিশ সুপার আনিসুর রহমান ও তাঁর সঙ্গে থাকা নির্বাহী ম্যাজিস্ট্রেট মশিউর রহমান, সহকারী পুলিশ সুপার (সদর সার্কেল) নিষ্কৃতি চাকমাকে লক্ষ্য করে ককটেল নিক্ষেপ করা হয়। তবে সেটি বিস্ফোরিত হয়নি। পরে ককটেলটি উদ্ধার করে নিষ্ক্রিয় করা হয়।
গোয়ালন্দ
গতকাল রাতে একটি বাস ও একটি ট্রাকে আগুন দেওয়ার ঘটনায় তিনজনকে আটক করা হয়েছে বলে গোয়ালন্দঘাট থানার ওসি মো. আবুল বাসার জানান। 
চাঁপাইনবাবগঞ্জ
১৮ দলের কর্মী-সমর্থকদের সঙ্গে আইনশৃঙ্খলা বাহিনীর সদস্যদের দফায় দফায় পাল্টাপাল্টি ধাওয়া ও সংঘর্ষ হয়েছে। এতে অন্তত ২৫ জন আহত হন।
শেরপুর
রাত সোয়া আটটার দিকে শ্রীবরদী উপজেলার ঝগড়ারচর বাজারে অবরোধ সমর্থকেরা একটি পিকআপ ভ্যানে আগুন ধরিয়ে দেয়। ভ্যানটি ইনসেপ্টা ফার্মাসিউটিক্যালসের বলে জানিয়েছেন শ্রীবরদী থানার উপ-পরিদর্শক মো. আবুল কালাম। শেরপুর থেকে দমকল বাহিনীর একটি ইউনিট ঘটনাস্থলে গিয়ে আগুন নেভায়।
এদিকে রাত ১০টার দিকে শ্রীবরদী পৌর শহরে সিএনজিচালিত একটি অটোরিকশা ভাঙচুর করা হয়।
