
গুরুতর আঘাত পাওয়া প্রায় আড়াই হাজার রোহিঙ্গা শরণার্থীকে চিকিৎসা দেওয়া হয়েছে কক্সবাজারের বিভিন্ন হাসপাতাল ও চট্টগ্রাম মেডিকেল কলেজ হাসপাতালে। এসব রোগীর প্রায় সবাই গুলি বা ধারালো অস্ত্রের আঘাতে আহত হয়েছে। এখন পর্যন্ত ৫২ হাজার রোহিঙ্গা শিশুকে বিভিন্ন রোগের টিকা দেওয়া হয়েছে। আজ বৃহস্পতিবার দুপুরে স্বাস্থ্য মন্ত্রণালয় আয়োজিত সংবাদ সম্মেলনে এ তথ্য জানানো হয়।
রোহিঙ্গা শরণার্থীদের স্বাস্থ্য ও চিকিৎসাসেবায় স্বাস্থ্য মন্ত্রণালয় এ পর্যন্ত কী পদক্ষেপ নিয়েছে, তা জানানোর জন্য মূলত এ সংবাদ সম্মেলনের আয়োজন করা হয়।
সংবাদ সম্মেলনে স্বাস্থ্যমন্ত্রী মোহাম্মদ নাসিম বলেন, উখিয়া, টেকনাফ ও বান্দরবানের যেসব এলাকায় শরণার্থীরা আশ্রয় নিয়েছে, সেসব এলাকায় বাড়তি চিকিৎসক ও স্বাস্থ্যকর্মী নিয়োগ করা হয়েছে। অনেকগুলো নতুন স্বাস্থ্যকেন্দ্র খোলা হয়েছে। গর্ভবতী নারী ও শিশুদের স্বাস্থ্যসেবায় বিশেষ ব্যবস্থা নেওয়া হয়েছে। এ পর্যন্ত প্রায় ৫২ হাজার শিশুকে হাম, রুবেলাসহ নানা রোগের টিকা দেওয়া হয়েছে।
সংবাদ সম্মেলনে জানানো হয়, ৪০টির বেশি বেসরকারি ও আন্তর্জাতিক সংস্থা প্রত্যক্ষ ও পরোক্ষভাবে স্বাস্থ্য কার্যক্রমের সঙ্গে জড়িত রয়েছে। রোহিঙ্গা শরণার্থীশিবিরগুলোয় রোগ প্রতিরোধ, পুষ্টি ও সেবার পাশাপাশি পরিবার পরিকল্পনাসেবা দেওয়া হচ্ছে।
স্বাস্থ্যমন্ত্রী বলেন, রোহিঙ্গারা চিরকালই স্বাস্থ্য ও পরিবার পরিকল্পনাসেবা থেকে বঞ্চিত। রোহিঙ্গা নারীদের পরিবার পরিকল্পনা সম্পর্কে কোনো ধারণাই নেই। বাংলাদেশ সরকার রোহিঙ্গা নারীদের গর্ভ-পূর্ববর্তী, গর্ভকালীন ও প্রসব-পরবর্তী সব ধরনের সেবার ব্যবস্থা করেছে।
