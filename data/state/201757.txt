
বিএনপির নেতৃত্বাধীন ১৮-দলীয় জোটের ডাকা হরতালের মধ্যেও আজ বৃহস্পতিবার এ বছরের মাধ্যমিক স্কুল সার্টিফিকেট (এসএসসি) ও সমমানের পরীক্ষার ফল প্রকাশ করা হবে। বেলা দুইটায় পরীক্ষাকেন্দ্র ও শিক্ষাপ্রতিষ্ঠানে একযোগে ফল প্রকাশ করা হবে। ওই সময় থেকে শিক্ষা বোর্ডগুলোর ওয়েবসাইট ও মুঠোফোনে খুদে বার্তার (এসএমএস) মাধ্যমেও ফল জানা যাবে।শিক্ষা মন্ত্রণালয়ের সূত্র জানায়, এর আগে সকাল ১০টায় প্রধানমন্ত্রী শেখ হাসিনার কাছে ফলাফলের কপি তুলে দেওয়া হবে। বেলা একটায় শিক্ষা মন্ত্রণালয়ে সংবাদ সম্মেলনে গণমাধ্যমের কাছে ফলাফলের তথ্য তুলে ধরা হবে। এবারও আগের মতো পাঁচটি সূচকের ভিত্তিতে শীর্ষ শিক্ষাপ্রতিষ্ঠান বাছাই করা হবে।
