
নরসিংদী সদর উপজেলার শীলমান্দি ইউনিয়নের প্রায় ১০ হাজার অবৈধ গ্যাস-সংযোগ গতকাল রোববার বিচ্ছিন্ন করেছেন ভ্রাম্যমাণ আদালত। এ সময় নির্বাহী ম্যাজিস্ট্রেট মো. কাবিরুল ইসলাম খান ও তিতাস গ্যাস ট্রান্সমিশন অ্যান্ড ডিস্ট্রিবিউশন কোম্পানি লিমিটেডের কর্মচারীরা উপস্থিত ছিলেন।
তিতাসের নরসিংদী আঞ্চলিক কার্যালয় সূত্রে জানা গেছে, দুই বছর আগে শীলমান্দি এলাকার কয়েকজন প্রভাবশালী লোকজনের সহায়তায় শেখেরচর ফুলতলা বাজার এলাকার তিতাস গ্যাসের লাইন থেকে অবৈধভাবে প্রায় ১০ হাজার সংযোগ দেওয়া হয়। গত এক সপ্তাহ আগে স্থানীয় একজনের এমন অভিযোগের ভিত্তিতে তিতাসের কর্মকর্তারা সরেজমিনে যান ও এর সত্যতা পান।
এর ধারাবাহিকতায় গতকাল জেলা প্রশাসনের উদ্যোগে অভিযান চালিয়ে এসব অবৈধ গ্যাস-সংযোগ বিচ্ছিন্ন করা হয়। এ সময় তিতাসের নরসিংদী কার্যালয়ে ব্যবস্থাপক তৌহিদুল ইসলাম, শেখেরচর পুলিশ ফাঁড়ি ও মাধবদী থানার পুলিশ কর্মকর্তারা উপস্থিত ছিলেন। সকাল ১০টা থেকে বিকেল সাড়ে ৪টা পর্যন্ত নরসিংদী আঞ্চলিক কার্যালয়ের নিয়োজিত কর্মচারীরা শেখেরচর ফুলতলা এলাকায় বিচ্ছিন্নকরণের কাজ করেন।
ব্যবস্থাপক তৌহিদুল ইসলাম বলেন, গতকালের অভিযানে প্রায় ১০ হাজার সংযোগ বিচ্ছিন্ন করা হয়েছে। পাশাপাশি ১০ হাজার ফুট পাইপ উদ্ধার করা হয়েছে। তাঁদের আরও আগেই এগুলো বিচ্ছিন্ন করা উচিত ছিল। কিন্তু লোকবলের সংকট ও নিয়মিত অভিযানের ধারাবাহিকতায় দেরি হয়ে গেছে। এসব এলাকায় অবৈধ সংযোগের কারণে মাসে প্রায় ৬৫ লাখ টাকা রাজস্ব থেকে বঞ্চিত হচ্ছিল সরকার।
নির্বাহী ম্যাজিস্ট্রেট মো. কাবিরুল ইসলাম খান বলেন, এই অভিযান অব্যাহত থাকবে। এ ঘটনায় কাউকে গ্রেপ্তার করা যায়নি। তবে তিতাস কর্তৃপক্ষকে অবৈধ সংযোগকারীদের বিরুদ্ধে নিয়মিত মামলা করার নির্দেশনা দেওয়া হয়েছে।
