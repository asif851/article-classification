
ট্রান্সপারেন্সি ইন্টারন্যাশনাল বাংলাদেশের (টিআইবি) কর্মকর্তাদের রাজনীতিতে আসার আমন্ত্রণ জানিয়েছেন জাতীয় সংসদের বিরোধী দলীয় নেতা রওশন এরশাদ। আজ রোববার সংসদ ভবনে অনুষ্ঠিত প্রাক-বাজেট আলোচনা অনুষ্ঠানে টিআইবির নির্বাহী পরিচালক ইফতেখারুজ্জামানকে উদ্দেশ করে তিনি এ আমন্ত্রণ জানান।আসন্ন ২০১৫-১৬ অর্থবছরের বাজেট বিষয়ে আলোচনার জন্য বিরোধী দল এই সভার আয়োজন করে। এতে বাজেট বিষয়ে নিজেদের সুপারিশ উত্থাপনের জন্য টিআইবিকে আমন্ত্রণ জানানো হয়।আলোচনার শেষ পর্যায়ে রওশন এরশাদ বলেন, ‘টিআইবি দুর্নীতিমুক্ত সমাজ প্রতিষ্ঠায় কাজ করছে। জাতীয় পার্টিও তাই করছে। সে জন্য আমরা আপনাদের রাজনীতিতে আসার আমন্ত্রণ জানাচ্ছি। আমরা চাই আপনাদের মতো মানুষ নির্বাচিত হয়ে সংসদে আসুক। সংসদে আসলে আপনাদের দুর্নীতিমুক্ত সমাজ প্রতিষ্ঠার কাজ আরও সহজ হবে।’আলোচনা শেষে ইফতেখারুজ্জামান প্রথম আলোকে বলেন, সংসদে কার্যকর বিরোধী দল নেই। তাঁরা আত্মপরিচয়ের সংকটে ভুগছেন। এই সংকট কাটিয়ে ওঠার দায়িত্ব তাঁদের। তবে বাজেটের ওপর বিষয়ভিত্তিক আলোচনা এবং সরকারের খারাপ কাজের সমালোচনার মাধ্যমে সত্যিকারের বিরোধী দলের মর্যাদা অর্জন করা সম্ভব।
রওশন এরশাদের আমন্ত্রণ সম্পর্কে টিআইবির নির্বাহী পরিচালক বলেন, আসলে সব কাজ সবাইকে দিয়ে হয় না। বাজেট আলোচনায় টিআইবির পক্ষ থেকে সরকারের জাতীয় ও স্থানীয় বাজেটের সকল প্রকার কেনাকাটা, কর আদায় ও প্রকল্প বাস্তবায়ন সম্পর্কিত অনলাইনভিত্তিক নিরীক্ষা, প্রতিরক্ষাসহ সব খাতের তথ্য প্রকাশ, নির্বাচনী অঙ্গীকার অনুযায়ী প্রধানমন্ত্রীসহ মন্ত্রিপরিষদের সকল সদস্য, সকল বিচারপতি ও সরকারি কর্মকর্তাদের সম্পদের হিসাব প্রকাশ নিশ্চিত, নিরীক্ষা আইন প্রণয়ন এবং থোক বরাদ্দকে নিরুৎসাহিত করাসহ ১১ দফা সুপারিশ করা হয়।
আলোচনায় রওশন এরশাদ বলেন, দুর্নীতি কমাতে হলে বাজেটে স্বচ্ছতা ও জবাবদিহি নিশ্চিত করতে হবে। প্রতিবছর সরকার বাজেট ঘোষণা করলেও তা কখনোই সম্পূর্ণ বাস্তবায়ন হয় না। এমন বাজেট প্রণয়ন করতে হবে, যা বাস্তবায়নযোগ্য। বাজেটে কর্মসংস্থানকে অগ্রাধিকার দিলে তা সমাজে শান্তি আনবে।
অনুষ্ঠানে রওশন এরশাদ ছাড়াও বিরোধী দলীয় চিফ হুইপ তাজুল ইসলাম চৌধুরী, জাপার সাংসদ শওকত চৌধুরী, ফখরুল ইমাম, এ বি এম রুহুল আমিন হাওলাদার, নূরুল ইসলাম ওমর, সালাহউদ্দিন আহম্মেদ, মামুনুর রশিদ, টিআইবির নির্বাহী পরিচালক ইফতেখারুজ্জামান, উপনির্বাহী পরিচালক সুমাইয়া খায়ের, পরিচালক এস. এম. রেজওয়ান-উল-আলম প্রমুখ অংশ নেন।
