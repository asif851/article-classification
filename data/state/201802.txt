
লেফটেন্যান্ট কর্নেল আনোয়ার লতিফ খান নারায়ণগঞ্জে র‌্যাব-১১-এর নতুন অধিনায়ক হিসেবে যোগ দিয়েছেন। আজ শুক্রবার দুপুর সাড়ে ১২টার দিকে র্যাবের গণমাধ্যম শাখার পরিচালক উইং কমান্ডার এ টি এম হাবিবুর রহমান এ তথ্য জানিয়েছেন।
গত ২৭ এপ্রিল নারায়ণগঞ্জ সিটি করপোরেশনের প্যানেল মেয়র ও কাউন্সিলর নজরুল ইসলাম, জ্যেষ্ঠ আইনজীবী চন্দন কুমার সরকারসহ সাতজনকে র্যাব পরিচয়ে অপহরণ করা হয়। ৩০ এপ্রিল শীতলক্ষ্যা নদীতে অপহূত ব্যক্তিদের লাশ ভেসে ওঠে। এ ঘটনায় সংশ্লিষ্টতার অভিযোগে র্যাব-১১-এর অধিনায়ক লে. কর্নেল তারেক সাঈদ মোহাম্মাদ, মেজর আরিফ হোসেন ও লে. কমান্ডার এম এম রানাকে বাধ্যতামূলক অবসর দেওয়া হয়েছে।
নারায়ণগঞ্জ পুলিশ সুপার খন্দকার মহিদ উদ্দিন জানান, সন্দেহভাজন র‌্যাব কর্মকর্তাদের জিজ্ঞাসাবাদ করা হচ্ছে। আরও জিজ্ঞাসাবাদের জন্য তালিকা তৈরি করা হয়েছে।
