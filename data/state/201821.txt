
বিএনপির যুগ্ম মহাসচিব হাবিব উন নবী খান সোহেল জামিনে মুক্তি পেয়েছেন। আজ বৃহস্পতিবার রাত সোয়া আটটার দিকে কেরানীগঞ্জে ঢাকা কেন্দ্রীয় কারাগার থেকে তিনি মুক্তি পান।
ঢাকা কেন্দ্রীয় কারাগারের জ্যেষ্ঠ জেল সুপার জাহাঙ্গীর কবির বিষয়টির সত্যতা নিশ্চিত করে প্রথম আলোকে বলেন, আদালত থেকে জামিন দেওয়ায় হাবিব উন নবী খান সোহেলকে মুক্তি দেওয়া হয়েছে।
এদিকে বিএনপির চেয়ারপারসনের প্রেস উইংয়ের সদস্য শায়রুল কবির খান প্রথম আলোকে বলেন, আজ রাতে সোহেল কারামুক্ত হয়েছেন। সেখান থেকে রাতেই তাঁর গুলশানে বিএনপির চেয়ারপারসনের কার্যালয়ে গিয়ে খালেদা জিয়ার সঙ্গে দেখা করার কথা রয়েছে।
এর আগে ৬ মার্চ হাবিব উন নবী খান কারামুক্ত হলেও কেরানীগঞ্জে ঢাকা কেন্দ্রীয় কারাগারের ফটক থেকে তাঁকে আবার গ্রেপ্তার করা হয়েছিল।
