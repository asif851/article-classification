
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, আওয়ামী লীগ অর্জনের দল, বিএনপি গর্জনের দল। বিএনপি ক্ষমতায় থাকলেও গর্জন করে, বিরোধী দলে থাকলেও গর্জন করে—বিএনপির চরিত্রই গর্জন করা।
আজ মঙ্গলবার বনানীতে আওয়ামী লীগের সাবেক সাধারণ সম্পাদক ও রাষ্ট্রপতি জিল্লুর রহমানের পঞ্চম মৃত্যুবার্ষিকী উপলক্ষে তাঁর কবরে শ্রদ্ধা জানাতে গিয়ে সাংবাদিকদের প্রশ্নের জবাবে ওবায়দুল কাদের এ কথা বলেন।
বিএনপির মহাসচিব মির্জা ফখরুল ইসলামের বক্তব্যের প্রতিক্রিয়ায় ওবায়দুল কাদের বলেন, আদালতের আদেশ নিয়েও যদি তাঁরা প্রশ্ন তোলেন, সেখানে সরকারের কী বলার আছে? তিনি বলেন, বিএনপি তো আইন-আদালত কিছুই মানে না। আদালতের রায় যদি তাদের বিরুদ্ধে যায়, তাহলে বিএনপি নামক দলটি কখনো আদালতের রায় মেনে নেয়নি। সরকার আদালতকে সম্মান করে, কিন্তু বিএনপি বারবার আদালতের রায়ের বিরুদ্ধে বিষোদ্‌গার করছে।
সেতুমন্ত্রী কাদের বলেন, ‘এটাই আমরা দেশবাসীকে বলতে চাই, যারা আদালতের রায়কে মানে না, তারা ক্ষমতায় গেলে দেশটাকে কোথায় নিয়ে যাবে?’
হাইকোর্টের সামনে পুলিশের ওপর বিএনপি নেতা-কর্মীদের হামলার ঘটনা তুলে ধরে কাদের বলেন, ‘বিএনপি নামক দলটি কোনো কিছুই মানে না। তারা আইনের শাসন মানে না, তারা ক্ষমতায় গেলে কী করে আইনের শাসন মানবে, দেশে আইনের শাসন চালু রাখবে—সেটা আমাদের প্রশ্ন।’
