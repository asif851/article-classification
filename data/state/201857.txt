
গাজীপুরের শ্রীপুর উপজেলার মাওনা চৌরাস্তায় বোমা ফাটিয়ে সোনার দোকানে (জুয়েলার্স) ডাকাতি হয়েছে। গতকাল শুক্রবার সন্ধ্যায় ঢাকা-ময়মনসিংহ মহাসড়কের পাশে ইয়াকুব আলী সুপার মার্কেটের দোতলায় সংগীতা জুয়েলার্সে এ ঘটনা ঘটে। এ ঘটনায় চারজন আহত হন।
আহত ব্যক্তিরা হলেন দোকান মালিকের ছেলে সুব্রত দাস (৩০), কর্মচারী চন্দন (৩০), স্থানীয় ট্রাকচালক সাগর আহমেদ (৩৫) ও তাঁর সহকারী সাজু মিয়া (২৫)।
পুলিশ ও প্রত্যক্ষদর্শী সূত্র জানায়, গতকাল সন্ধ্যা সাতটার দিকে সংগীতা জুয়েলার্সে সাত-আটজনের ডাকাত দল হানা দেয়। দোকানে ঢুকেই ডাকাত দল হাতবোমা ফাটিয়ে স্বর্ণালংকার লুট করে। এরপর ডাকাতেরা একটি মাইক্রোবাসে করে ময়মনসিংহের দিকে দ্রুত পালিয়ে যায়। ডাকাতদের ছোড়া বোমার স্প্লিন্টারে দোকানমালিকের ছেলেসহ চারজন আহত হন।
প্রত্যক্ষদর্শী রাশেদুল ইসলাম বলেন, অস্ত্রধারী ডাকাতেরা দোকানের দুই নারী ক্রেতা ও চারজন কর্মচারীর বুকে পিস্তল ঠেকিয়ে জিম্মি করে। পরে প্রদর্শনী তাক (শেলফ) থেকে স্বর্ণালংকার লুট করে। এ সময় দুই ডাকাত দোকানের সিন্দুক ভাঙার চেষ্টা করে।
দোকানের মালিক শংকর চন্দ্র দাস বলেন, ডাকাতেরা তাঁর দোকান থেকে কমপক্ষে সাড়ে তিন শ ভরি স্বর্ণালংকার লুট করেছে। তাঁর ছেলেসহ চারজন কর্মচারী দোকানে ছিলেন। এ সময় বাধা দিলে ডাকাতেরা বোমা নিক্ষেপ করে।
মাওনা বাজারের ব্যবসায়ী সাইফুল ইসলাম বলেন, ‘ডাকাতেরা পালানোর সময় ১৫-১৬টি বোমার বিস্ফোরণ ঘটনায়। বোমার শব্দে আতঙ্কে দোকান ফেলে পালিয়েছি। মনে হয়েছে, জঙ্গিরা বোমা ফাটিয়েছে।’
দোকান পরিদর্শনে আসা শ্রীপুর থানার উপপরিদর্শক (এসআই) হেলাল উদ্দিন বলেন, ঘটনাস্থল পরিদর্শন করা হয়েছে। ঘটনাস্থলে পুলিশ, র‌্যাব ও গোয়েন্দা বিভাগের সদস্য মোতায়েন করা হয়েছে।
শ্রীপুর থানার ভারপ্রাপ্ত কর্মকর্তা (ওসি) মো. আসাদুজ্জামান বলেন, ডাকাতদের গ্রেপ্তার করতে অভিযান চালানো হচ্ছে।
 
