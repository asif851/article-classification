
জাতীয় পার্টির প্রেসিডিয়াম সদস্য ও চেয়ারম্যানের রাজনৈতিক মুখপাত্র কাজী ফিরোজ রশীদ বলেছেন, এরশাদকে আটকের প্রতিবাদে আজ মঙ্গলবার বিকেলে যে বিক্ষোভ সমাবেশের ডাক দেওয়া হয়েছে, সেখান থেকে কঠোর ও কঠিন সিদ্ধান্ত আসতে পারে।দলের জ্যেষ্ঠ প্রেসিডিয়াম সদস্য রওশন এরশাদের বাসা থেকে বেরিয়ে অপেক্ষমাণ সাংবাদিকদের এসব কথা বলেন কাজী ফিরোজ। সমাবেশটি বেলা তিনটার দিকে রাজধানীর কাকরাইলে অনুষ্ঠিত হওয়ার কথা।কাজী ফিরোজ রশীদ বলেন, আপনারা লক্ষ্য করছেন, দেশ একটা কঠিন সমস্যার মধ্যে রয়েছে। জাতীয় পার্টি আরও কঠিন সমস্যায় রয়েছে। পার্টির চেয়ারম্যান এরশাদকে আটকের প্রতিবাদে আজ যে বিক্ষোভ সমাবেশ অনুষ্ঠিত হওয়ার কথা, সেখান থেকে একটা কঠোর ও কঠিন সিদ্ধান্ত আসবে অল্প কিছুক্ষণ পরই।রওশন এরশাদের সঙ্গে আলোচনার বিষয়ে জানতে চাইলে কাজী ফিরোজ বলেন, দলের নেতা-কর্মীদের অবস্থান ও মনোভাব কী, এ ব্যাপারে তাঁকে জানানো হয়েছে। আসলে দলটির অবস্থান কী—জানতে চাইলে তিনি বলেন, ‘আমাদের কাছেও বিষয়টা স্পষ্ট নয়। আমরা একদিকে দেখছি বিনা প্রতিদ্বন্দ্বিতায় ১৫৫ জন নির্বাচিত হয়েছেন, অন্যদিকে আমাদের ৬-৭ জন মন্ত্রীও রয়েছেন।’গতকাল রাতে রওশন এরশাদের সঙ্গে এরশাদের কী নিয়ে বৈঠক হয়েছে—এ সম্পর্কে কাজী ফিরোজ বলেন, এরশাদের খোঁজখবর নিয়েছেন তিনি।
বলা হচ্ছে, এরশাদ ‘আটক’ আছেন। অথচ তিনি বিবৃতিও দিচ্ছেন। এটা কেমন আটক—এ সম্পর্কে কাজী ফিরোজ জানান, এটা তাঁদের কাছেও স্পষ্ট নয়। মন্ত্রীদের পদত্যাগপত্র গৃহীত হয়েছে কি না, এমন প্রশ্নে তিনি বলেন, এ ব্যাপারে দলের মহাসচিব রুহুল আমীন হাওলাদার ও প্রেসিডিয়ম সদস্য জিএম কাদের বলতে পারবেন।
কয়েক দিন ধরেই আলোচনা চলছে, রওশন এরশাদের নেতৃত্বে জাতীয় পার্টির একটা অংশ নির্বাচনে যাচ্ছে। ‘আটক’ হওয়ার পর গতকালই এরশাদের সঙ্গে প্রথম সাক্ষাত্ করেন রওশন। একই দিন তিনি প্রধানমন্ত্রী শেখ হাসিনার সঙ্গে ৪০ মিনিট বৈঠক করেন।
