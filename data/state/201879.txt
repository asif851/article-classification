
রাজধানীর গুলশান এলাকায় এক গৃহকর্মীকে হত্যার ঘটনা ঘটেছে। তাঁর নাম রানী বেগম (৩০)। রানীকে হত্যার দায় স্বীকার করে তাঁর স্বামী মিন্টু গাজী থানায় আত্মসমর্পণ করেছেন।
আজ শনিবার সকালে গুলশান-২ নম্বরের ৬৮ নম্বর সড়কের একটি বাড়ির চতুর্থ তলার ফ্ল্যাটে এ ঘটনা ঘটে। ফ্ল্যাটটিতে একটি আন্তর্জাতিক সংস্থার এক বিদেশি কর্মকর্তা ভাড়া থাকেন। পুলিশ জানায়, ওই কর্মকর্তার ফ্ল্যাটে গৃহকর্মী হিসেবে কাজ করতেন রানী বেগম। আর তাঁর স্বামী গুলশানে গাড়িচালকের কাজ করেন। সকালে ফ্ল্যাটের ওই কর্মকর্তা সস্ত্রীক হাঁটতে বের হন। এ সময় সেখানে গিয়ে রানীকে ছুরিকাঘাতে হত্যা করেন মিন্টু। এর পর নিজেই গুলশান থানায় গিয়ে আত্মসমর্পণ করেন। পরকীয়ার জড়িয়ে পড়ার কারণে স্ত্রীকে হত্যা করেছেন বলে মিন্টু পুলিশের কাছে দাবি করেন।
মিন্টুর পুলিশের কাছে দাবি করেছেন, রানীর আগে একবার বিয়ে হয়েছিল। সেই সংসারে তাঁর তিন সন্তান আছে। এরপর মিন্টুর সঙ্গে তাঁর বিয়ে হয়।  গুলশান থানার ভারপ্রাপ্ত কর্মকর্তা (ওসি) আবু বকর সিদ্দিক বলেন, রানীর লাশ ময়নাতদন্তের জন্য ঢাকা মেডিকেল কলেজ মর্গে পাঠানো হয়েছে।
