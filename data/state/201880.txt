
ঢাকা মহানগর পুলিশ কমিশনার (ডিএমপি) আছাদুজ্জামান মিয়া বলেছেন, যারা পেট্রলবোমা ছুড়ে হামলা চালাচ্ছে তাদেরসহ হামলার হুকুমদাতাদেরও আইনের আওতায় আনা হবে। কোনো ছাড় দেওয়া হবে না।আজ শনিবার ঢাকা মেডিকেল কলেজ হাসপাতালে আহত পুলিশ সদস্যদের দেখতে গিয়ে সাংবাদিকদের প্রশ্নের জবাবে এ মন্তব্য করেন ডিএমপি কমিশনার।ডিএমপি কমিশনার বলেন, পুলিশ জনগণের জানমাল রক্ষা করছে বলেই পুলিশের ওপর পেট্রলবোমা ছোড়া হয়েছে।রাজধানীর মৎস্য ভবন এলাকায় আজ রাতে পুলিশের গাড়ি লক্ষ্য করে দুর্বৃত্তদের ছোড়া ককটেল ও পেট্রলবোমায় পুলিশের পাঁচ সদস্য দগ্ধ হয়েছেন। তাঁদের ঢাকা মেডিকেল কলেজ হাসপাতালে ভর্তি করা হয়েছে। তাঁদের মধ্যে একজনের অবস্থা আশঙ্কাজনক। তাঁদের দেখতেই হাসপাতালে যান ডিএমপি কমিশনার।এক প্রশ্নের জবাবে ডিএমপি কমিশনার বলেন, ‘গত কয়েক দিন ধরে অবরোধকারীরা বিকেল থেকে রাত ১০টা পর্যন্ত গাড়িতে আগুন দিচ্ছে। পুলিশ জনগণের জানমালের রক্ষা করছে বলে পুলিশকে লক্ষ্য করে তারা বোমা ছুড়ছে। এগুলোর হুকুমদাতাকেও আইনের আওতায় আনা হবে।’বিএনপির অনেক নেতা গ্রেপ্তার হয়েছেন, যাঁরা হননি তাঁরাও কি গ্রেপ্তার হবেন? সাংবাদিকদের এমন প্রশ্নের জবাবে আছাদুজ্জামান বলেন, ‘যারা আইন হাতে নেবেন তাঁদের বিরুদ্ধে ব্যবস্থা নেওয়া হবে।’
