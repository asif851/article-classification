
আরও পাঁচ বিশিষ্ট নাগরিককে আমন্ত্রণ জানাবে নির্বাচন কমিশন গ​ঠনের উদ্দেশ্যে গঠিত অনুসন্ধান কমিটি। তাঁরা হলেন সাবেক প্রধান নির্বাচন কমিশনার মোহাম্মদ আবু হেনা, ​ব্যারিস্টার রোকনউদ্দিন মাহমুদ, ডেইলি স্টারের সম্পাদক মাহ্‌ফুজ আনাম, সমকালের সম্পাদক গোলাম সারওয়ার ও নিরাপত্তা বিশ্লেষক মেজর জেনারেল (অব.) আবদুর রশীদ।
আজ সোমবার ১২ জন বিশিষ্ট নাগরিকের সঙ্গে অনুসন্ধান কমিটির মতবিনিময় সভা শেষে মন্ত্রিপরিষদ সচিব মোহাম্মদ শফিউল আলম সাংবাদিকদের এ তথ্য জানান। তিনি বলেন, ১ ফেব্রুয়ারি বেলা ১১টায় সুপ্রিম কোর্টের জাজেস লাউঞ্জে পাঁচজনের সঙ্গে এ মতবিনিময় হবে।
আজকের মতবিনিময় সভা নিয়ে সচিব বলেন, বিশিষ্ট নাগরিকেরা সৎ​, যোগ্য, নিরপেক্ষ ও নির্দলীয় নির্বাচন কমিশন যেন গঠন করা হয়, সেই পরামর্শ দিয়েছেন।
আর রাজনৈতিক দলগুলোকে পাঁচটি করে নাম দিতে অনুসন্ধান কমিটি যে আহ্বান জানিয়েছে, তাতে ​এখনো কেউ সাড়া দেয়নি। এ বিষয়টি জানিয়ে সচিব বলেন, নাম জমা দেওয়ার জন্য আগামীকাল বেলা তিনটা পর্যন্ত সময় বাড়ানো হয়েছে। আগে ছিল বেলা ১১টা পর্যন্ত। নাম পাওয়ার পর বিকেলেই অনুসন্ধান কমিটি তা নিয়ে আলোচনায় বসবে।
আজ যে ১২ বিশিষ্ট নাগরিক সভা করেন, তাঁরা হলেন শিক্ষাবিদ সিরাজুল ইসলাম চৌধুরী, হাইকোর্টের সাবেক বিচারপতি আবদুর রশিদ, ঢাকা বিশ্ববিদ্যালয়ের সাবেক দুই উপাচার্য এ কে আজাদ চৌধুরী ও এস এম এ ফায়েজ, অধ্যাপক আবুল কাসেম ফজলুল হক, সাবেক তত্ত্বাবধায়ক সরকারের উপদেষ্টা সুলতানা কামাল, সাবেক প্রধান নির্বাচন কমিশনার এ টি এম শামসুল হুদা, সাবেক দুই নির্বাচন কমিশনার ছহুল হোসাইন ও সাখাওয়াত হোসেন, স্থানীয় সরকার বিশেষজ্ঞ তোফায়েল আহমেদ, সুশাসনের জন্য নাগরিকের (সুজন) সম্পাদক বদিউল আলম মজুমদার এবং পুলিশের সাবেক মহাপরিদর্শক নুরুল হুদা।
বৈঠকে কমিটির ছয় সদস্যের সবাই উপস্থিত ছিলেন। কমিটির আহ্বায়ক হলেন আপিল বিভাগের বিচারপতি সৈয়দ মাহমুদ হোসেন। অন্যরা হলেন হাইকোর্ট বিভাগের বিচারপতি ওবায়দুল হাসান, সরকারি কর্মকমিশনের (পিএসসি) চেয়ারম্যান মোহাম্মদ সাদিক, মহাহিসাব নিরীক্ষক ও নিয়ন্ত্রক (সিএজি) মাসুদ আহমেদ, ঢাকা বিশ্ববিদ্যালয়ের ইংরেজি বিভাগের অধ্যাপক সৈয়দ মনজুরুল ইসলাম ও চট্টগ্রাম বিশ্ববিদ্যালয়ের সহ-উপাচার্য শিরীণ আখতার।
নির্বাচন কমিশন গঠনে ১০ ব্যক্তির নাম প্রস্তাব করার লক্ষ্যে গত বুধবার ছয় সদস্যের এই সার্চ বা অনুসন্ধান কমিটি ঘোষণা করে মন্ত্রিপরিষদ বিভাগ। এই কমিটির সদস্যরা শনিবার (২৮ জানুয়ারি) প্রথম বৈঠক করেন। সেখানে তাঁরা প্রতিটি রাজনৈতিক দলের কাছে পাঁচজন করে নিরপেক্ষ ও গ্রহণযোগ্য ব্যক্তির নাম চাওয়ার সিদ্ধান্ত নেন। পাশাপাশি ১২ জন বিশিষ্ট নাগরিকের সঙ্গে মতবিনিময় করারও সিদ্ধান্ত নেন।
আরও পড়ুন:
বিশিষ্ট নাগরিকদের সঙ্গে বসেছে অনুসন্ধান কমিটি
