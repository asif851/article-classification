
মানিকগঞ্জের সাটুরিয়া উপজেলা ভূমি কার্যালয়কে মডেল হিসেবে ঘোষণা দিয়েছেন ঢাকা বিভাগীয় কমিশনার হেলালুদ্দীন আহমদ। গতকাল শনিবার উপজেলা পরিষদ মিলনায়তনে এক আলোচনা সভায় তিনি এ ঘোষণা দেন।আলোচনা সভায় বিভাগীয় কমিশনার বলেন, ডিজিটাল বাংলাদেশ গড়ার অংশ হিসেবে ভূমি কার্যালয়গুলোতেও ডিজিটাল পদ্ধতি চালু করেছে সরকার। এতে একদিকে যেমন গ্রাহক ভোগান্তি ও দুর্নীতি কমবে, অন্যদিকে জবাবদিহিও বাড়বে। আলোচনা সভার আগে তিনি উপজেলা ভূমি কার্যালয়ে ভূমি ব্যবস্থাপনায় আধুনিকায়নের লক্ষ্যে অটোমেশন পদ্ধতিতে ব্যবহৃত সফটওয়্যার উদ্বোধন করেন।মানিকগঞ্জের জেলা প্রশাসক রাশিদা ফেরদৌসের সভাপতিত্বে আলোচনা সভায় আরও বক্তব্য দেন অতিরিক্ত জেলা প্রশাসক (রাজস্ব) মজিবর রহমান, সাটুরিয়া উপজেলা নির্বাহী কর্মকর্তা (ইউএনও) হাসান মূর্তাজা মাসুম, সহকারী পুলিশ সুপার (সদর সার্কেল) সামছুদ্দিন সালেহ আহম্মেদ চৌধুরী, উপজেলা পরিষদের চেয়ারম্যান বসির উদ্দিন ঠান্ডু, উপজেলা সহকারী কমিশনার (ভূমি) নজরুল ইসলাম প্রমুখ।পরে বিভাগীয় কমিশনার উপজেলার নয়টি ইউনিয়নের নয়জন সর্বোচ্চ করদাতার মধ্যে সনদ বিতরণসহ কয়েকটি কর্মসূচিতে অংশ নেন।
