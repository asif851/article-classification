
বাংলাদেশের চলমান উত্তেজনা যাতে আর না বাড়ে, সে জন্য সুনির্দিষ্ট পথ খুঁজে বের করতে বিরোধীদের সঙ্গে গঠনমূলক আলোচনায় বসতে সরকারকে উৎসাহিত করেছে জাতিসংঘ। দুই নেত্রীকে চিঠি দিয়ে এবং পররাষ্ট্রমন্ত্রী এ এইচ মাহমুদ আলীর সঙ্গে জাতিসংঘের মহাসচিবের বৈঠকে এই উৎসাহ দেওয়া হয় বলে জানিয়েছেন মহাসচিবের একজন মুখপাত্র।নিউইয়র্কে গত বৃহস্পতিবার নিয়মিত প্রেস ব্রিফিংয়ে মহাসচিব বান কি মুনের মুখপাত্র স্টিফেন ডুজারিচের কাছে বাংলাদেশ পরিস্থিতি সম্পর্কে জানতে চান এক সাংবাদিক। জবাবে ডুজারিচ বলেন, তাঁর জানামতে, বাংলাদেশের প্রধানমন্ত্রী শেখ হাসিনা ও বিএনপির চেয়ারপারসন খালেদা জিয়াকে পাঠানো জাতিসংঘের মহাসচিবের চিঠির বিষয়বস্তুতে যা ছিল, পররাষ্ট্রমন্ত্রী এ এইচ মাহমুদ আলীর সঙ্গে মহাসচিবের বৈঠকেও সেটা নিয়ে আলোচনা হয়েছে। চলমান উত্তেজনা যাতে আর না বাড়ে সে জন্য সুনির্দিষ্ট পথ খুঁজে বের করতে বিরোধীদের সঙ্গে গঠনমূলক আলোচনায় বসতে সরকারকে উৎসাহিত করা হয়েছে।আরেক প্রশ্নের জবাবে জাতিসংঘের মহাসচিবের ওই মুখপাত্র জানান, বিরোধী দল বলতে তিনি (মুখপাত্র) ক্ষমতার বাইরে থাকা দলগুলোকে বুঝিয়েছেন।
