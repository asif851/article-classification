
ফেনীর ফুলগাজী উপজেলা পরিষদের চেয়ারম্যান একরামুল হককে হত্যার ঘটনায় সাবেক সাংসদ জয়নাল হাজারী জড়িত বলে দাবি করেছেন জেলা আওয়ামী লীগের সাধারণ সম্পাদক ও ফেনী-২ আসনের সাংসদ নিজাম উদ্দিন হাজারী। জয়নাল হাজারীকে রিমান্ডে নিলে একরামুল হত্যার পুরো ঘটনা জানা যাবে বলে তাঁর বিশ্বাস।গত মঙ্গলবার একরামুল হক হত্যার ঘটনায় নিজাম উদ্দিন হাজারীর সম্পৃক্ততার অভিযোগ ওঠার পর আজ বৃহস্পতিবার তিনি এই সংবাদ সম্মেলন করেন। জেলার একটি রেস্তোরাঁয় এই সম্মেলনের আয়োজন করা হয়।নিজাম উদ্দিন হাজারী এ হত্যাকাণ্ডে জড়িত থাকার সব অভিযোগ অস্বীকার করেছেন। একই সঙ্গে তাঁর বিরুদ্ধে গণমাধ্যমে প্রকাশিত সংবাদকে ভিত্তিহীন বলেও দাবি করেন তিনি।লিখিত বক্তব্যে নিজাম উদ্দিন বলেন, একরাম হত্যা নিয়ে সম্পূর্ণ পরিকল্পিতভাবে মিথ্যা, বানোয়াট ও ভিত্তিহীন সংবাদ প্রকাশ করা হয়েছে, যা ফেনীর রাজনৈতিক স্থিতিশীলতা ও অব্যাহত উন্নয়নকে ব্যাহত করার জন্য সংঘবদ্ধ চক্রের ষড়যন্ত্র।একরামুল হত্যার পর তাঁর (একরামুল) কিছু অনুসারী আপনার ফাঁসি চেয়ে মিছিল করেছিল—সাংবাদিকদের এমন প্রশ্নের জবাবে নিজাম উদ্দিন বলেন, ‘সাত-আটজন ছেলে আমার নামে স্লোগান দিয়েছে বলে শুনেছি। ওরা সব বিএনপির।’সংবাদ সম্মেলনে জেলা আওয়ামী লীগের সভাপতি আবদুর রহমানসহ অনেক নেতা-কর্মী উপস্থিত ছিলেন।
