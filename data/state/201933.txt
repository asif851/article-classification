
সাতক্ষীরায় পাঁচ লাখ টাকার জাল নোট ও জাল টাকা তৈরির যন্ত্র উদ্ধার করেছে গোয়েন্দা পুলিশ (ডিবি)। ডিবির সদস্যরা শহরের মাগুরা এলাকা থেকে গত শনিবার এগুলো জব্দ করেন। জাল টাকা ও যন্ত্র রাখার অভিযোগে চারজনকে গ্রেপ্তার করা হয়েছে।গ্রেপ্তার হওয়া ব্যক্তিরা হলেন সাতক্ষীরা শহরের মাগুরা দক্ষিণ পাড়ার আবু মুসা (৬০), শ্যামনগর উপজেলার পাখিমারা গ্রামের রাসেল সরদার (৩২), একই গ্রামের ফারুক হোসেন (৩৫) ও খুলনার কয়রা উপজেলার আমাদী গ্রামের সাদ্দাম হোসেন (৪২)।ডিবির সাতক্ষীরা জেলা কার্যালয়ের উপপরিদর্শক (এসআই) আবদুল হান্নানের ভাষ্যমতে, আবু মুসা দীর্ঘদিন ধরে জাল টাকা তৈরি ও ব্যবসার সঙ্গে জড়িত। শনিবার রাতে তাঁর সহযোগী রাসেল শহরের মিল বাজার এলাকায় এক ব্যক্তিকে ৩০ হাজার টাকার বিনিময়ে জাল এক লাখ টাকা দিতে যান। টাকা হস্তান্তরের সময় ডিবি পুলিশ তাঁকে ও পরে আবু মুসাকে গ্রেপ্তার করে। আবু মুসার স্বীকারোক্তি অনুযায়ী সাতক্ষীরা শহরের কোর্ট এলাকার একটি বাসা থেকে জাল নোট তৈরির একটি যন্ত্র ও বাকি চার লাখ দুই হাজার টাকা উদ্ধার করা হয়। একই সময় তাঁর অপর দুই সহযোগী ফারুক ও সাদ্দামকে গ্রেপ্তার করা হয়েছে। উদ্ধার হওয়া জাল টাকার মধ্যে এক হাজার টাকার নোট ১৯৫টি, ৫০০ টাকার নোট ৪৫৬টি ও ১০০ টাকার নোট ৭৯০টি।
