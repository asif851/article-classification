
পার্বত্য চট্টগ্রাম জনসংহতি সমিতির রাঙামাটি জেলা শাখার সম্মেলনে বক্তারা বলেছেন, সরকার আন্তরিক হলে এত দিনে পার্বত্য চুক্তির বাস্তবায়ন হতো। ১৭ বছর পেরিয়ে গেলেও সরকার পার্বত্য চুক্তির পূর্ণাঙ্গ বাস্তবায়ন করেনি।গতকাল শনিবার রাঙামাটির সাংস্কৃতিক ইনস্টিটিউট মিলনায়তনে জনসংহতি সমিতির জেলা শাখার দুই দিনব্যাপী সম্মেলন শুরু হয়।জনসংহতি সমিতির সভাপতি ও পার্বত্য চট্টগ্রাম আঞ্চলিক পরিষদের চেয়ারম্যান জ্যোতিরিন্দ্র বোধিপ্রিয় (সন্তু) লারমা সম্মেলনে পর্যবেক্ষক হিসেবে উপস্থিত ছিলেন।জনসংহতি সমিতির কেন্দ্রীয় রাজনীতিবিষয়ক সম্পাদক সত্যবীর দেওয়ান সম্মেলনের উদ্বোধন করেন। সমিতির রাঙামাটি জেলা সভাপতি গুনেন্দু বিকাশ চাকমার সভাপতিত্বে সম্মেলনের প্রথম অধিবেশন শুরু হয়। সেখানে বক্তব্য দেন পার্বত্য চট্টগ্রাম আঞ্চলিক পরিষদের সদস্য মাধবীলতা চাকমা, জেলা কমিটির সাংগঠনিক সম্পাদক কিশোর কুমার চাকমা, রাঙামাটি সদর উপজেলা পরিষদের চেয়ারম্যান অরুণ কান্তি চাকমা।বক্তারা বলেন, যত ষড়যন্ত্রই হোক না কেন, জনসংহতি সমিতির নেতৃত্বে জুম্ম জনগণ লড়াই-সংগ্রামের মাধ্যমে তা প্রতিহত করবে।
