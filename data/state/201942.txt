
যেমন ভাবা হয়েছিল তেমন শান্ত ছিল না বঙ্গোপসাগর। জোর বাতাস, স্রোতের টান আর বড় বড় ঢেউ ছিল মাঝেমধ্যেই।এরই মধ্যে গতকাল রোববার কক্সবাজারের টেকনাফের শাহপরীর দ্বীপ জেটি থেকে সেন্ট মার্টিন জেটি পর্যন্ত প্রায় ১৫ কিলোমিটার সাগর পাড়ি দিয়েছেন সাঁতারু লিপটন সরকার ও মো. মনিরুজ্জামান। অবশ্য দুজন আগেও ‘বাংলা চ্যানেল’ নামে পরিচিত হয়ে ওঠা এ জলপথে সাঁতরেছেন।দুপুর ১২টা ১২ মিনিটে শাহপরীর দ্বীপ জেটি থেকে শুরু হয় বাংলা চ্যানেল সাঁতার-২০১৪ নামের এই অভিযান। সন্ধ্যা ছয়টা ৪৫ মিনিটে দুই সাঁতারু গন্তব্যে পৌঁছান। এতে সময় লাগে ছয় ঘণ্টা ২৩ মিনিট। এর আগে লিপটন সরকার আটবার ও মনিরুজ্জামান দুবার এই চ্যানেল পাড়ি দেন।লিপটন সরকার ২০০৬ সাল থেকে প্রতিবছর একবার করে বাংলা চ্যানেল পাড়ি দেন। লিপটন বলেন, এবার স্রোতের টান অন্যবারের চেয়ে বেশি থাকলেও বড় ধরনের কোনো সমস্যা হয়নি।সেন্ট মার্টিনে অপেক্ষমাণ পর্যটক ও স্থানীয় মানুষ ছাড়াও দুই সাঁতারুকে অভিনন্দন জানান নৌবাহিনী ও কোস্টগার্ডের কয়েকজন কর্মকর্তা।এবারের সাঁতারের পরিকল্পনাকারী ও কোচ সাজ্জাদ খান জানান, ভবিষ্যতে এ চ্যানেলে আন্তর্জাতিক প্রতিযোগিতা আয়োজনের পরিকল্পনা আছে।এক্সট্রিম বাংলা ও এভারেস্ট একাডেমি আয়োজিত এ অভিযানে সার্বিক সহযোগিতা করে বাংলাদেশ নৌবাহিনী। পৃষ্ঠপোষকতা করে অফ রোড বাংলাদেশ ও ষড়জ।
