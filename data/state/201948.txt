
ক্ষমতা কারও জন্য চিরস্থায়ী নয় বলে মন্তব্য করেছেন সড়ক পরিবহন ও সেতু মন্ত্রী ওবায়দুল কাদের। আজ শুক্রবার সকালে বেগমগঞ্জ কারিগরি উচ্চবিদ্যালয়ের ৫০ বছর পূর্তি ও প্রাক্তন ছাত্রছাত্রীদের পুনর্মিলনী অনুষ্ঠানে প্রধান অতিথি হিসেবে বক্তব্য দেন তিনি।
মন্ত্রী বলেন, ‘আজ ক্ষমতা আছে, কাল নাও থাকতে পারে। মন্ত্রী হলেই সুনাম অর্জন করা যায় না। আর ভাষণ দিয়েও সুনাম হয় না। কাজ দিয়ে, অ্যাকশন দিয়ে, সৎ-সততা দিয়ে সুনাম অর্জন করতে হয়।’
এর আগে সকালে নোয়াখালীর বেগমগঞ্জে চৌমুহনীর বড়পোল নামক স্থানে বীর মুক্তিযোদ্ধা গাজী আমিন উল্লাহ সড়কের (ফেনী-নোয়াখালী মহাসড়ক) উদ্বোধন শেষে সাংবাদিকদের সঙ্গে কথা বলেন মন্ত্রী। এ সময় এক প্রশ্নের জবাবে সমশের মবিন চৌধুরীর পদত্যাগকে বিএনপির নেতিবাচক রাজনীতির হতাশাজনক বহিঃপ্রকাশ বলে মন্তব্য করেন ওবায়দুল কাদের। তিনি বলেন, ‘এর আগে বিএনপি ছেড়েছেন ব্যারিস্টার নাজমুল হুদা। তিনি বিএনপির প্রথম সারির নেতা ছিলেন। এগুলো বিএনপির অভ্যন্তরীণ কলহ আর কোন্দলের বহিঃপ্রকাশ।’
বেগমগঞ্জ কারিগরি উচ্চবিদ্যালয়ের পুনর্মিলনীতে নতুন শিক্ষার্থীদের উদ্দেশে মন্ত্রী বলেন, শিক্ষা শুধু পরীক্ষা আর সার্টিফিকেট কেন্দ্রিক হলে হবে না। গুণগত শিক্ষা অর্জন করতে হবে। শুধু জীবিকার জন্য শিক্ষা হলে মানুষ হওয়া যাবে না। শিক্ষা হতে হবে জীবনের জন্য। সার্টিফিকেট আর জ্ঞান অর্জন এক নয়, জ্ঞান অর্জন করতে না পারলে আগামী প্রজন্মকে জ্ঞানী করে তোলা যাবে না।
ওবায়দুল কাদের আরও বলেন, বর্তমানে ছাত্র রাজনীতিতে শিক্ষকদের প্রবেশ আর শিক্ষক রাজনীতিতে ছাত্রদের প্রবেশ রাজনীতিকে ভয়ংকর করে তুলেছে। তিনি শিক্ষকদের উদ্দেশে বলেন, শিক্ষকদের কোনো না কোনো রাজনৈতিক আদর্শ থাকতে পারে, তা অপরাধ নয়। তবে শিক্ষকের রাজনীতি যদি শিক্ষার্থীদের মাঝে খোলামেলা হয়ে যায়, তাহলে আর আদর্শ থাকবে না।
বিদ্যালয়টির ৫০ বছর পূর্তির এ অনুষ্ঠানে অন্যান্যের মধ্যে স্থানীয় সাংসদ (নোয়াখালী-৩) মামুনুর রশীদ কিরণ, নোয়াখালী-২ আসনের সাংসদ মোরশেদ আলম, টিএইচএস অ্যালামনাই অ্যাসোসিয়েশনের সভাপতি মীর হোসেন, বাংলাদেশ সিভিল সার্ভিস প্রশাসন একাডেমির রেক্টর ও সচিব মো. সোহরাব হোসেন, সাবেক সচিব মোহাম্মদ মাহবুবুর রহমান, জাতীয় পরিকল্পনা উন্নয়ন একাডেমির মহাপরিচালক কে এম মোজাম্মেল হক, জেলা প্রশাসক বদরে মুনির ফেরদৌস, পুলিশ সুপার ইলিয়াছ শরীফ প্রমুখ উপস্থিত ছিলেন।
