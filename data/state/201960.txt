
পিরোজপুরের মঠবাড়িয়া উপজেলার বুখইতলা বান্ধবপাড়া সম্মিলিত মাধ্যমিক বিদ্যালয়ে এসএসসি পরীক্ষার ফরম পূরণে অতিরিক্ত অর্থ আদায়ের ঘটনা ফাঁস করায় শফিকুল ইসলাম (১৬) নামের এক ছাত্রকে মারধর করেছেন প্রধান শিক্ষক। গত শনিবার দুপুরে প্রধান শিক্ষক মাহাফুজুর রহমান ওই ছাত্রকে বিদ্যালয়ে ডেকে নিয়ে মারধর করেন। আহত শফিকুল ইসলামকে উপজেলা স্বাস্থ্য কমপ্লেক্সে ভর্তি করা হয়েছে। হাসপাতালে চিকিৎসাধীন শফিকুল ইসলাম জানায়, উপজেলার বুখইতলা বান্ধবপাড়া সম্মিলিত মাধ্যমিক বিদ্যালয়ে সম্প্রতি এসএসসির ফরম পূরণে ৫৮ জন পরীক্ষার্থীর কাছ থেকে অতিরিক্ত টাকা আদায় করে বিদ্যালয় কর্তৃপক্ষ। নির্বাচনী পরীক্ষায় উত্তীর্ণদের কাছ থেকে ৫ হাজার, দুই বিষয়ে অকৃতকার্যদের কাছ থেকে ১০ হাজার এবং তিন বিষয়ে অকৃতকার্যদের কাছ থেকে ১৫ হাজার টাকা আদায় করে বিদ্যালয় কর্তৃপক্ষ। বুখইতলা গ্রামের দিনমজুর আবুল কালাম হাওলাদারের ছেলে শফিকুল ইসলাম দুই বিষয়ে অকৃতকার্য হওয়ায় প্রধান শিক্ষক ফরম পূরণের জন্য ১৫ হাজার টাকা দাবি করেন। গত ২০ নভেম্বর ১০ হাজার টাকা দিয়ে ফরম পূরণ করে সে। পরে শফিকুল ফরম পূরণে অতিরিক্ত অর্থ আদায়ের কথা স্থানীয় লোকজনের কাছে জানায়। বিষয়টি প্রধান শিক্ষক জানতে পেরে শনিবার দুপুরে শফিকুলকে তাঁর কক্ষে ডেকে নিয়ে মারধর করেন। পরে পরিবারের লোকজন শফিকুলকে উদ্ধার করে হাসপাতালে ভর্তি করেন। শফিকুল ইসলামের মা কোহিনূর বেগম অভিযোগ করেন, ছেলের ফরম পূরণের টাকা জোগাতে তাঁদের সেচযন্ত্র বিক্রি করতে হয়েছে। সেচযন্ত্র দিয়ে করা আয়ে তাঁদের সংসার চলত। প্রধান শিক্ষক মাহাফুজুর রহমান অতিরিক্ত অর্থ আদায়ের অভিযোগ অস্বীকার করে বলেন, ‘ওই ছাত্র কয়েক দিন ধরে বিদ্যালয়ে না আসায় তাকে চড়থাপ্পড় মেরেছি।’ উপজেলা মাধ্যমিক শিক্ষা কর্মকর্তা রফিক উদ্দিন আহমেদ অতিরিক্ত অর্থ আদায় ও মারধরের ঘটনায় দুঃখ প্রকাশ করে বলেন, এ বিষয়ে লিখিত অভিযোগ পেলে প্রধান শিক্ষকের বিরুদ্ধে ব্যবস্থা নেওয়া হবে। উপজেলা নির্বাহী কর্মকর্তা (ইউএনও) এস এম ফরিদ উদ্দিন জানান, লিখিত অভিযোগ পেলে তদন্ত করে ব্যবস্থা নেওয়া হবে।
