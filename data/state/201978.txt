
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, আন্তর্জাতিক অপরাধ ট্রাইব্যুনালে মানবতাবিরোধী অপরাধীদের বিরুদ্ধে দেওয়া রায় নিয়ে তিনি কোনো কথা বলবেন না। যুক্তরাজ্যে বাংলাদেশবিষয়ক একটি সেমিনারে অংশগ্রহণ শেষে আজ শুক্রবার সকালে দেশে ফিরে হজরত শাহজালাল আন্তর্জাতিক বিমানবন্দরে সাংবাদিকদের প্রশ্নের জবাবে তিনি এ কথা বলেন। মির্জা ফখরুল বলেন, লন্ডনে তাঁর সঙ্গে দলের সিনিয়র ভাইস চেয়ারম্যান তারেক রহমানের সাক্ষাত্ হয়েছে। সুস্থ হলে চিকিত্সকের পরামর্শ নিয়ে শিগগিরই দেশে ফিরবেন তিনি। তারেকের শারীরিক অবস্থার উন্নতি হয়েছে বলেও জানান মির্জা ফখরুল। সাংবাদিকদের আরেক প্রশ্নের জবাবে মির্জা ফখরুল বলেন, তারেক রহমানের স্ত্রী জোবাইদা রহমানের রাজনীতিতে আসার সম্ভাবনা নেই। বাংলাদেশবিষয়ক সেমিনার প্রসঙ্গে মির্জা ফখরুল বলেন, ‘আমরা আমাদের বিষয়গুলো তাঁদের কাছে পরিষ্কার করেছি। নির্বাচনকালীন তত্ত্বাবধায়ক সরকারের প্রয়োজনীয়তার কথা বলা হয়েছে।’ লন্ডনে অনুষ্ঠিত ওই সেমিনারে ছয় সদস্যের প্রতিনিধিদলের নেতৃত্ব দেন মির্জা ফখরুল। প্রতিনিধিদলের অন্য সদস্যরা হলেন দলের ভাইস চেয়ারম্যান শমসের মবিন চৌধুরী, বিএনপির চেয়ারপারসনের উপদেষ্টা আমীর খসরু মাহমুদ চৌধুরী, আবদুল মান্নান, আইনজীবী নাসির উদ্দীন, নওশাদ জমির।
