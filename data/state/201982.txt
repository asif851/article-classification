
বরিশালের বানারীপাড়া উপজেলা সদরে গত মঙ্গলবার বিকেলে শিক্ষকের কাছে প্রাইভেট পড়তে গিয়ে নিখোঁজ হয় তিন স্কুলছাত্রী। তাদের মধ্যে দুজনকে ওই দিন রাতে বরিশাল নগরী থেকে উদ্ধার করা গেলেও অন্যজনকে গতকাল শনিবার পর্যন্ত খুঁজে পাওয়া যায়নি।এদিকে গত শুক্রবার নিখোঁজ শিক্ষার্থীর মা বাদী হয়ে বানারীপাড়া থানায় একটি অপহরণ মামলা করেছেন। মামলায় পৌর শহরের ২ নম্বর ওয়ার্ডের বন্দর বাজার এলাকার এক তরুণী (২০) ও বানারীপাড়া সদর ইউনিয়নের এক তরুণকে আসামি করা হয়। উদ্ধার হওয়া দুই ছাত্রীকে ওই মামলায় সাক্ষী করা হয়েছে।মামলায় অভিযোগ করা হয়, গত মঙ্গলবার বিকেলে বানারীপাড়া পৌর শহরের ২ নম্বর ওয়ার্ডের বন্দর বাজার এলাকায় নারী শিক্ষকের কাছে প্রাইভেট পড়া শেষে বানারীপাড়া বালিকা মাধ্যমিক বিদ্যালয়ের অষ্টম শ্রেণির শিক্ষার্থী (১৩), চাখার ওয়াজেদ মেমোরিয়াল বালিকা মাধ্যমিক বিদ্যালয়ের ষষ্ঠ শ্রেণির শিক্ষার্থী (১১) ও বালিকা মাধ্যমিক বিদ্যালয়ের অষ্টম শ্রেণির শিক্ষার্থীকে (১৩) আসামিরা ফুসলিয়ে ও ভয়ভীতি দেখিয়ে মাহেন্দ্র গাড়িতে করে বরিশাল শহরে নিয়ে যান। ওই তিন শিক্ষার্থী নিখোঁজ হওয়ার ঘটনায় বুধবার বানারীপাড়া থানায় পৃথক সাধারণ ডায়েরি (জিডি) করা হয়। ওই দিন রাতে একজনকে বরিশাল নগরীর একটি এলাকা থেকে উদ্ধার করে তার পরিবার। পরে তাকে বানারীপাড়া থানায় নিয়ে আসা হলে তার জবানবন্দি অনুয়ায়ী সহকারী পুলিশ সুপার (উজিরপুর সার্কেল) শাহাবুদ্দীন কবিরের নেতৃত্বে অপর ছাত্রীকে বরিশাল নগরীর নতুন বাজার এলাকা থেকে উদ্ধার করা হয়। উদ্ধারের পর তারা জানায়, ওই দুই আসামি তাদের তিনজনকে ফুসলিয়ে ও ভয়ভীতি দেখিয়ে বরিশালে নিয়ে যান এবং এখনো নিখোঁজ ছাত্রী তাঁদের সঙ্গেই রয়েছে।
