
সারা দেশে আজ শুক্রবার অনুষ্ঠিত ৩৮তম বিসিএস প্রিলিমিনারি পরীক্ষায় উপস্থিতির হার ছিল ৮৩ শতাংশ। মোবাইল ব্যবহারসহ বিভিন্ন অসদুপায় অবলম্বনের কারণে মোট ১৫ পরীক্ষার্থীকে বহিষ্কার করা হয়েছে। পিএসসি চেয়ারম্যান মোহাম্মদ সাদিক এ তথ্য জানিয়েছেন।
পিএসসি চেয়ারম্যান বলেন, ‘এই পরীক্ষায় পরীক্ষা-সংশ্লিষ্ট বিভিন্ন পর্যায়ের কর্মকর্তা-কর্মচারী, আইনশৃঙ্খলা রক্ষাকারী বাহিনী, গোয়েন্দা সংস্থা এবং শিক্ষার্থী-অভিভাবক সবার সহযোগিতা পেয়েছি। এবার প্রশ্ন ফাঁস হয়নি।’ সুষ্ঠুভাবে পরীক্ষা নিতে পারার জন্য তিনি সবাইকে ধন্যবাদ জানান।
পিএসসি জানিয়েছে, ৩৮তম বিসিএস প্রিলিমিনারি পরীক্ষায় অংশ নিতে ৩ লাখ ৪৬ হাজার ৫৩২ জন প্রার্থী আবেদন করেন। এটিই ছিল বিসিএসে সবচেয়ে বেশি প্রার্থীর আবেদন।
