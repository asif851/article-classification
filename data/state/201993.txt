
আজ চৈত্রসংক্রান্তি। আজই বিদায় নিচ্ছে ১৪২০ বঙ্গাব্দ। কাল সোমবার শুরু হচ্ছে বাংলা বর্ষপঞ্জির নতুন বছর ১৪২১। পুরোনো বছরকে বিদায় আর নতুন বছরকে বরণ করতে আয়োজনের শেষ নেই।এ দেশে বাংলা বর্ষবরণের সবচেয়ে বড় আয়োজন বছরের পয়লা দিন ভোরে রাজধানীর রমনার বটমূলে ছায়ানটের অনুষ্ঠান। বাংলা একাডেমি পয়লা বৈশাখ উপলক্ষে সকাল সাড়ে সাতটায় একাডেমির নজরুল মঞ্চে বক্তৃতা ও সাংস্কৃতিক অনুষ্ঠানের আয়োজন করেছে। এ ছাড়া একাডেমি প্রাঙ্গণে বিসিকের সঙ্গে যৌথ আয়োজনে ১০ বৈশাখ পর্যন্ত চলবে বৈশাখী মেলা ও সাংস্কৃতিক অনুষ্ঠান।এ ছাড়া রাজধানীতে শিল্পকলা একাডেমি, গ্রুপ থিয়েটার ফেডারেশন, নজরুল ইনস্টিটিউট, ঋষিজ শিল্পীগোষ্ঠীও অনুষ্ঠানের আয়োজন করেছে।
