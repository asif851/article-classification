
ঠাকুরগাঁওয়ের রত্নাই সীমান্ত এলাকা থেকে আনোয়ার হোসেন (২০) নামের এক তরুণকে গত বুধবার রাতে ধরে নিয়ে গেছে ভারতীয় সীমান্তরক্ষী বাহিনী (বিএসএফ)।একই দিন রাতে লালমনিরহাটের পাটগ্রাম উপজেলার জগৎবেড় সীমান্তে বিএসএফের নির্যাতনে নবি উদ্দিন (৩৫) নামের অপর এক বাংলাদেশি গুরুতর আহত হয়েছেন। আশঙ্কাজনক অবস্থায় তাঁকে রংপুর মেডিকেল কলেজ হাসপাতালে ভর্তি করা হয়েছে।বর্ডার গার্ড বাংলাদেশ (বিজিবি) ও স্থানীয় সূত্রে জানা গেছে, ঠাকুরগাঁওয়ের বালিয়াডাঙ্গী উপজেলার মেগদাপাড়া গ্রামের শহীদ উদ্দীনের ছেলে আনোয়ার হোসেনকে বুধবার রাত সাড়ে ১২টার দিকে রত্নাই সীমান্তের ৩৮১ নম্বর মেইন পিলারের ২ নম্বর সাব-পিলার এলাকা থেকে ভারতের ১৪ বিএসএফ সোনামতি ক্যাম্পের সদস্যরা আটক করে নিয়ে যান। তিনি ওই সীমান্ত দিয়ে গরু নিয়ে বাংলাদেশে ফিরছিলেন।বিজিবির ঠাকুরগাঁও সেক্টরের কমান্ডার কর্নেল ইকবাল হোসেন বলেন, এ ঘটনার প্রতিবাদ ও পতাকা বৈঠকের আহ্বান জানিয়ে বিজিবির পক্ষ থেকে বিএসএফকে চিঠি পাঠানো হয়েছে।প্রত্যক্ষদর্শী ও গ্রামবাসী সূত্রে জানা গেছে, বুধবার রাতে পাটগ্রামের জগৎবেড় ইউনিয়নের আমবাড়ি সীমান্তের ৮৬০ নম্বর মেইন পিলারের ৬ ও ৭ নম্বর সাব-পিলারের কাছ দিয়ে নবি উদ্দিন ভারত থেকে বাংলাদেশি ছিটমহল কান্তেশ্বর গ্রামে যাওয়ার চেষ্টা করেন। এ সময় ভারতের কোচবিহার রানিনগর ৩৫ বিএসএফ ব্যাটালিয়নের বুড়াবুড়ি ক্যাম্পের সদস্যরা তাঁকে ধাওয়া করে আটক করেন। সেখানে বিএসএফ সদস্যরা তাঁকে বেদম মারধর করেন। একপর্যায়ে নবি উদ্দিন অজ্ঞান হয়ে পড়েন। খবর পেয়ে গ্রামবাসী তাঁকে উদ্ধার করে রংপুর মেডিকেল কলেজ হাসপাতালে নিয়ে যায়।
