
ঢাকা ও চট্টগ্রাম মহানগর এলাকায় চলাচলকারী সিএনজিচালিত বাস ও মিনিবাসের বর্ধিত নতুন ভাড়া আজ বৃহস্পতিবার থেকে কার্যকর হয়েছে। নতুন হার অনুসারে বড় বাসের ভাড়া হবে প্রতি যাত্রীর জন্য কিলোমিটার-প্রতি ১ টাকা ৭০ পয়সা। মিনিবাসের ভাড়া কিলোমিটার-প্রতি ১ টাকা ৬০ পয়সা। সিএনজির মূল্যবৃদ্ধির পরিপ্রেক্ষিতে গত ১০ সেপ্টেম্বর সরকার প্রতি যাত্রীর জন্য কিলোমিটার-প্রতি ভাড়া ১০ পয়সা বৃদ্ধির সিদ্ধান্ত নেয়। সর্বনিম্ন ভাড়া আগের মতো বড় বাসে ৭ টাকা ও মিনিবাসে ৫ টাকা থাকবে।নতুন ভাড়ার তালিকা বাসে টাঙানোর কথা ছিল গতকাল বুধবার থেকে। কিন্তু আজও সব বাসে ভাড়ার নতুন তালিকা দেখা যায়নি। বাস-মিনিবাসে নতুন ভাড়ার তালিকা তৈরি করে পরিবহন কমিটি। ঢাকা মহানগরে পরিবহন কমিটির প্রধান পুলিশ কমিশনার। আর যাবতীয় সাচিবিক দায়িত্ব বাংলাদেশ সড়ক পরিবহন কর্তৃপক্ষের (বিআরটিএ)।সকালে ৮ নম্বর, ১২ নম্বর ও ১ নম্বর রুটের কয়েকটি বাসের যাত্রীদের সঙ্গে কথা বলে জানা গেছে বাসগুলোতে ভাড়ার কোনো তালিকা নেই। গন্তব্য অনুসারে ১ বা ২ টাকা করে বাড়তি নিচ্ছেন বলে মিরপুর থেকে আসা যাত্রী খন্দকার আরিফ জানান। ওই বাসের চালক সাহাবুদ্দিন বলেন, মিরপুর থেকে প্রথম ট্রিপ দিয়েছেন তিনি। গুলিস্তানে গিয়ে তালিকা নেবেন। মালিক, সড়ক পরিবহন ও সেতু মন্ত্রণালয়ের সিদ্ধান্ত অনুসারে, নারায়ণগঞ্জ, গাজীপুর, নরসিংদী, মানিকগঞ্জ, মুন্সিগঞ্জ জেলা ও ঢাকা জেলার বিভিন্ন উপজেলা থেকে ঢাকা মহানগর পর্যন্ত সিএনজিচালিত যেসব বাস-মিনিবাস চলাচল করে, সেগুলোর জন্যও নতুন এই ভাড়া প্রযোজ্য হবে। তবে দূরপাল্লার পথের বাসের জন্য নতুন ভাড়া প্রযোজ্য নয়।একাধিক পরিবহনের মালিক বলেন, নতুন ভাড়ার তালিকা প্রতিটি কোম্পানি নিজ উদ্যোগে সংগ্রহ করবে নাকি পৌঁছে দেওয়া হবে, তা তাঁরা জানেন না। এই বিষয়ে বিআরটিএ কোনো নির্দেশনাও দেয়নি।নতুন ভাড়ার হার ও বিআরটিএর দূরত্ব-সংক্রান্ত তালিকা বিশ্লেষণ করে দেখা গেছে, নতুন ভাড়ার হার অনুসারে মিরপুর-১০ নম্বর গোল চক্কর থেকে জাতীয় প্রেসক্লাব পর্যন্ত যাত্রীপ্রতি ভাড়া বাড়বে এক টাকা। একইভাবে উত্তরা হাউস বিল্ডিং থেকে গুলিস্তান পর্যন্ত একজন যাত্রীর দুই টাকা ভাড়া বাড়বে।সড়ক পরিবহন বিভাগের সচিব এম এ এন সিদ্দিক প্রথম আলোকে বলেন, নতুন ভাড়া তালিকা মালিক সমিতিগুলোতে পাঠানো হয়েছে। সকালে তালিকা টাঙিয়েই বাস নামাতে হবে। তালিকা অনুযায়ী ভাড়া নেওয়া হচ্ছে কি না, তা দেখার জন্য সকাল থেকেই ঢাকায় একাধিক ভ্রাম্যমাণ আদালত থাকবেন।
