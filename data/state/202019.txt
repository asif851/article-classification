
বাঘাবাড়ী অয়েল ডিপোতে কর্তব্যে অবহেলা ও শাহজাদপুর থানার ভারপ্রাপ্ত কর্মকর্তার (ওসি) সঙ্গে অসদাচরণ করার অভিযোগে আনসার কমান্ডার শফিকুল ইসলামের বিরুদ্ধে থানায় একটি সাধারণ ডায়েরি (জিডি) করা হয়েছে। গতকাল মঙ্গলবার ওসি শাহাবুদ্দীন খলিফা ওই ডায়েরি করেন।ডায়েরি ও থানা সূত্রে জানা গেছে, বগুড়া-নগরবাড়ী মহাসড়কের সিরাজগঞ্জের শাহজাদপুর উপজেলার বাঘাবাড়ী অয়েল ডিপো, নৌবন্দর ও বিভিন্ন গুরুত্বপূর্ণ স্থাপনাগুলোতে নিরাপত্তাব্যবস্থা জোরদারের জন্য নিরাপত্তা প্রহরীর পাশাপাশি আনসার সদস্যদেরও দায়িত্ব দেওয়া হয়। কিন্তু বাংলাদেশ পেট্রোলিয়াম করপোরেশন বাঘাবাড়ী অয়েল ডিপোতে নিরাপত্তার জন্য আনসার সদস্যরা ঠিকমতো দায়িত্ব পালন না করায় আনসার কমান্ডার শফিকুল ইসলামের কাছে কারণ জানতে চাওয়া হয়। এ সময় তিনি অসৌজন্য আচরণ করেন।ওসি শাহাবুদ্দীন অভিযোগ করেন, জিজ্ঞাসাবাদের সময় আনসার কমান্ডার শফিকুল তাঁর সঙ্গেসহ অয়েল ডিপোর কর্মকর্তাদের সঙ্গে অসদাচরণ করেন। বিষয়টি ঊর্ধ্বতন কর্মকর্তাদের জানিয়ে শাহজাদপুর থানায় তিনি সাধারণ ডায়েরি করেন।অভিযোগ অস্বীকার করে শফিকুল ইসলাম বলেন, ‘আমি সঠিকভাবে দায়িত্ব পালন করছি। বরং ওসি সাহেবই আমার সঙ্গে খারাপ ব্যবহার করেছেন।’শাহজাদপুর উপজেলা নির্বাহী কর্মকর্তা (ইউএনও) শামীম আহমেদ বলেন, এ বিষয়ে তদন্ত করে প্রয়োজনীয় ব্যবস্থা নেওয়া হবে।
