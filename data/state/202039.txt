
পটুয়াখালীর দশমিনা উপজেলা শহরে আজ বুধবার সকাল ছয়টা থেকে সন্ধ্যা ছয়টা পর্যন্ত ১৪৪ ধারা জারি করা হয়েছে। উপজেলা বিএনপির দুই পক্ষ একই সময় একই স্থানে সম্মেলন ও পুনর্মিলনী অনুষ্ঠান ডাকায় উপজেলা প্রশাসনের পক্ষ থেকে এ ব্যবস্থা নেওয়া হয়েছে। 
দলীয় সূত্র জানায়, দুই ভাগে বিভক্ত দশমিনা উপজেলা বিএনপির এক পক্ষের নেতৃত্ব দিচ্ছেন বর্তমান আহ্বায়ক আবদুল আলিম তালুকদার। অন্য পক্ষের নেতৃত্বে রয়েছেন আবদুর রহিম ও সৈয়দ মাহফুজুর রহমান। তাঁরা নিজেদের উপজেলা বিএনপির সভাপতি ও সাধারণ সম্পাদক দাবি করছেন।
আলিমের নেতৃত্বাধীন বর্তমান আহ্বায়ক কমিটির পক্ষ থেকে আজ বুধবার সকাল ১০টায় পুরাতন সোনালী ব্যাংক চত্বরে উপজেলা বিএনপির দ্বিবার্ষিক সম্মেলন ডাকা হয়। একই সময় রহিম ও মাহফুজুরের নেতৃত্বাধীন কমিটি একই সময়ে একই স্থানে বিএনপির অঙ্গসংগঠনের নেতাদের নিয়ে ঈদ পুনর্মিলনী অনুষ্ঠানের ডাক দিয়েছে। এ নিয়ে দুপক্ষের মধ্যে উত্তেজনা দেখা দেওয়ায় উপজেলা প্রশাসন ১৪৪ ধারা জারি করেছে।
