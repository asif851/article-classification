
 


দুই দিন ধরে নিখোঁজ বোয়ালখালী উপজেলা স্বাস্থ্য কর্মকর্তা। 
স্ত্রীর কাছে তিন লাখ টাকা মুক্তিপণ দাবি। 
পুলিশ বলছে, উদ্ধারের চেষ্টা চলছে।


দুই দিন ধরে চট্টগ্রামের বোয়ালখালী উপজেলা স্বাস্থ্য ও পরিবার পরিকল্পনা কর্মকর্তা রতন কুমার দের খোঁজ পাওয়া যাচ্ছে না। গত সোমবার সকালে বাসা থেকে বের হওয়ার পর তিনি নিখোঁজ হন। গতকাল মঙ্গলবার সকালে অজ্ঞাতপরিচয় এক ব্যক্তি মুঠোফোনে তাঁর স্ত্রীর কাছে মুক্তিপণ বাবদ তিন লাখ টাকা দাবি করেন। অবশ্য মুঠোফোন নম্বরটি চিকিৎসক রতনের ছিল।
মুক্তিপণ দাবি করা মুঠোফোনের অবস্থান ঢাকায় পাওয়া গেছে বলে জানান বোয়ালখালী থানার ওসি হিমাংশু কুমার দাস। তিনি বলেন, চিকিৎসক রতন কুমারকে উদ্ধার করতে অভিযান চালাচ্ছেন তাঁরা।
চট্টগ্রাম জেলা সিভিল সার্জন কার্যালয়ের মাসিক সমন্বয় সভায় যোগ দিতে গত সোমবার সকালে বোয়ালখালী উপজেলা সদরের বাসা থেকে বের হন রতন কুমার দে। ওই সভায় তিনি উপস্থিত ছিলেন না। দুপুরে পরিবার তাঁর সঙ্গে যোগাযোগের চেষ্টা করে। কিন্তু তাঁর মুঠোফোন বন্ধ পাওয়া যায়। বিভিন্ন জায়গায় খোঁজ করে স্বামীর সন্ধান না পেয়ে স্ত্রী নেলী দে সেদিন রাতেই বোয়ালখালী থানায় সাধারণ ডায়েরি (জিডি) করেন।
নেলী দে প্রথম আলোকে বলেন, গতকাল ভোর ছয়টায় স্বামীর মুঠোফোন নম্বর থেকে হঠাৎ ফোন আসে। কিন্তু কথা বলেন অপরিচিত এক ব্যক্তি। ফোনে তিনি জানান, চিকিৎসক রতন তাঁদের জিম্মায় রয়েছে। তাঁকে ফিরে পেতে চাইলে পুলিশের আশ্রয় না নিয়ে তাঁদের কথা শুনতে হবে। পরে ওই ব্যক্তি তিন লাখ টাকা চান তাঁর কাছে। টাকা পাঠানোর জন্য বিকাশের তিনটি নম্বরও দেন তিনি।
নেলী দে বলেন, ফোনে স্বামীর সঙ্গে কথা বলতে চাইলে ওই ব্যক্তি জানান, এখন কথা বলা যাবে না। সব টাকা পাঠানোর পর কথা বলতে দেওয়া হবে। বাড়াবাড়ি করলে তাঁর স্বামীর ক্ষতি হবে বলেও অপহরণকারী হুমকি দেন। ভোর ৬টা থেকে ৯টা পর্যন্ত মোট তিন বার ফোন করেন ওই ব্যক্তি। পরে নম্বরটি বন্ধ পাওয়া যায়।
 
