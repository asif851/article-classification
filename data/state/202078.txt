
সুনামগঞ্জ-২ আসনের (দিরাই ও শাল্লা) উপনির্বাচনের সর্বশেষ পাওয়া ফলাফলে আওয়ামী লীগ প্রার্থী জয়া সেনগুপ্ত এগিয়ে আছেন বলে খবর পাওয়া গেছে। সন্ধ্যা সাতটা পর্যন্ত পাওয়া ৩০টি কেন্দ্রের ফলাফলে জয়া সেনগুপ্ত পেয়েছেন ২৬ হাজার ১৬৯ ভোট। তাঁর নিকটতম প্রতিদ্বন্দ্বী স্বতন্ত্র প্রার্থী মো. ছায়েদ আলী মাহবুব হোসেন (সিংহ প্রতীক) পেয়েছেন ১৩ হাজার ৫২৩ ভোট।
জেলা নির্বাচন কর্মকর্তা মোহাম্মদ সাদেকুল ইসলাম সন্ধ্যা সাতটায় প্রথম আলোকে ৩০টি কেন্দ্রের ফলাফলের বিষয়টি নিশ্চিত করেছেন। আজ বৃহস্পতিবার দিরাই ও শাল্লা উপজেলার ১১০টি কেন্দ্রে ভোট গ্রহণ হয়।গত ৫ ফেব্রুয়ারি এই আসনের সাংসদ ও আওয়ামী লীগের বর্ষীয়ান নেতা সুরঞ্জিত সেনগুপ্তর মৃত্যুতে আসনটি শূন্য হয়। উপনির্বাচনে আওয়ামী লীগ দলীয় প্রার্থী হিসেবে সুরঞ্জিত সেনগুপ্তর স্ত্রী জয়া সেনগুপ্তকে মনোনয়ন দেয়। তাঁর সঙ্গে প্রতিদ্বন্দ্বিতা করেন স্বতন্ত্র প্রার্থী মো. ছায়েদ আলী মাহবুব হোসেন।উপনির্বাচনে পাঁচজন প্রার্থী মনোনয়নপত্র জমা দিলেও একজন প্রার্থীর মনোনয়ন বাতিল হয়ে যায়। পরে আরও দুই প্রার্থী জাতীয় পার্টির শেখ মো. জাহির আলী ও জাসদের আমিনুল ইসলাম মনোনয়নপত্র প্রত্যাহার করে নেন। এ আসনে মোট ভোটার ২ লাখ ৫২ হাজার ৪৩০ জন। ভোট গ্রহণ শেষে নির্বাচনের রিটার্নিং কর্মকর্তা এস এম এজহারুল হক বলেছেন, শান্তিপূর্ণ ভোট হয়েছে। বৃষ্টির কারণে কেন্দ্রে ভোটার উপস্থিতি কম ছিল। তাঁদের ধারণা ৩৫ থেকে ৪০ শতাংশ ভোট পড়েছে।
