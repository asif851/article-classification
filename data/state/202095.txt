
শখের বশে মানুষ বাগান করে বাড়ির আঙিনায়, ছাদে, ব্যালকনিতে অথবা এক চিলতে বারান্দায়। কিন্তু সিএনজিচালিত অটোরিকশার চালক এন্তাজ মিয়া বাগান করার জন্য বেছে নিয়েছেন সম্পূর্ণ ভিন্ন এক জায়গা। নিজের অটোরিকশায় করেছেন শখের বাগান। লাগিয়েছেন গোলাপ, অপরাজিতা, চাইনিজ টগর, রঙ্গন ও পানিকা গাছের চারা।

চালকের আসনের দুই পাশে থাকা দুটি দরজার একটি বন্ধ রেখে সেখানে কাঠ দিয়ে তৈরি করেছেন একটি তাক। তাতে রাখা হয়েছে প্লাস্টিকের বস্তায় লাগানো কয়েকটি গাছ। ​এ ছাড়া গাড়ির লোহার গ্রিলে দড়ি দিয়ে বেধে টিন ও প্লাস্টিকের কৌটায় লা​গিয়েছেন আরও কয়েকটি গাছ। এমনকি চালকের আসনের সামনের অংশে রেখেছেন সবুজ গাছ। আর গাছে যেন প্রয়োজনে পানি দিতে পারেন সে জন্য প্লাস্টিকের বোতলে রেখেছেন পানি। এরই মধ্যে কয়েকটি গাছে আবার ফুটেছে ফুলও।
কীভাবে এ বাগানের চিন্তা এলো —জানতে চাইলে চালক এন্তাজ মিয়া বলেন, একদিন একটি ছোট টবে গোলাপ ফুটতে দেখে খুব পছন্দ হয়েছিল তাঁর। এতই ভালো লেগেছিল যে, গাছটিকে নিজের অটোরিকশায় জায়গা করে দিলেন। ছয় মাস আগের ঘটনা এটি। এরপর থেকে ধীরে ধীরে বাড়তে থাকল গাছের সংখ্যা।
আর এন্তাজ মিয়াও সারা ঢাকা শহর ঘুরে বেড়ান বাগানে বসে।
