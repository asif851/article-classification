
নওগাঁর ধামইরহাটের শিমুলতলী ঘাটে আত্রাই নদীর ওপর নির্মিত ‘তকীউদ্দীন পার্সী (রহ.) মাহীসন্তোষ’ সেতুটি উদ্বোধনের অপেক্ষায় রয়েছে। ৫ নভেম্বর প্রধানমন্ত্রী সেতুটি উদ্বোধন করবেন বলে জানা গেছে। আর এ সেতু উদ্বোধনের মধ্য দিয়ে এলাকাবাসীর দীর্ঘদিনের স্বপ্ন পূরণ হতে যাচ্ছে।স্থানীয় সূত্রে জানায়, নয় কোটি ৯৪ লাখ টাকা ব্যয়ে ৪ দশমিক ২২৫ মিটার দীর্ঘ এবং ৬ দশমিক ৮ মিটার প্রস্থ সেতুটির নির্মাণকাজ ইতিমধ্যেই শেষ হয়েছে। নওগাঁর পত্নীতলা ও ধামইরহাট উপজেলার মাঝখানে প্রবাহিত আত্রাই নদীর ওপর সেতুটি নির্মাণ করা হয়েছে। এ সেতু নির্মাণের ফলে দুটি উপজেলার নয়টি ইউনিয়নের লোকজনের যাতায়াতের কষ্ট লাঘব হতে চলেছে।সেতুসংলগ্ন সাকাহাটি গ্রামের পল্লিচিকিৎসক তরণী কান্ত বলেন, এই সেতু নির্মাণ হওয়ায় কৃষিপ্রধান এ অঞ্চলের জনগণ তাদের উৎপাদিত পণ্য স্বল্পসময়ে কম খরচে উপজেলা সদরসহ দেশের বিভিন্ন স্থানে সরবরাহ করতে পারবে। তা ছাড়া উন্নত যোগাযোগব্যবস্থার কারণে এলাকার জনগণ চিকিৎসাসেবার জন্য উপজেলা ও জেলা সদরে সহজে যেতে পারবে।বস্তাবর দাখিল মাদ্রাসার শিক্ষক আবু ইউসুফ জানান, এটি মানুষের কাছে স্বপ্নের সেতু। এলাকার মানুষ অধীর আগ্রহে দিন গুনছে কখন প্রধানমন্ত্রী সেতুটি উদ্বোধন করবেন। এ সেতু নির্মাণের ফলে পোরশা, সাপাহার, ধামইরহাট উপজেলার মানুষ জয়পুরহাট জেলাসহ দেশের বিভিন্ন স্থানে স্বল্পসময়ে ও সহজে যাতায়াত করতে পারবে।ধামইরহাট উপজেলা স্থানীয় সরকার প্রকৌশল বিভাগের প্রকৌশলী আলী হোসেন বলেন, ৫ নভেম্বর প্রধানমন্ত্রী পোরশা ডিগ্রি কলেজ মাঠ থেকে সেতুর উদ্বোধন করবেন।
 
