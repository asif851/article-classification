
চট্টগ্রাম নগরের জিওসি মোড় এলাকায় চট্টগ্রাম সেন্ট্রাল প্লাজা নামে একটি মার্কেটে অগ্নিকাণ্ডের ঘটনা ঘটেছে। এ সময় আগুনের ধোঁয়ায় অসুস্থ হয়ে একজন মারা গেছেন। তাঁর নাম মো. হাসান। তিনি দরজি দোকানের কর্মচারী।
আজ মঙ্গলবার সকাল সাড়ে আটটায় পাঁচতলা ভবনের এই মার্কেটের তৃতীয় তলায় আগুন লাগে। বেলা সাড়ে ১১টার দিকে আগুন নেভানো সম্ভব হলেও এখনো সেখান থেকে ধোঁয়া বের হচ্ছে। ওই তলায় দরজির দোকান, জুতা, ব্যাগ ও কাপড়ের দোকান রয়েছে।
চট্টগ্রাম সেন্ট্রাল প্লাজা ব্যবসায়ী সমিতির সভাপতি মোশতাক আহম্মেদ চৌধুরী বলেন, মার্কেটের তৃতীয় তলায় ৩৩টি দোকান রয়েছে। এর মধ্যে দরজির দোকান ১৮টি।।
চট্টগ্রাম ফায়ার সার্ভিসের উপসহকারী পরিচালক মো. জসিমউদ্দিন জানান, ফায়ার সার্ভিসের ছয়টি ইউনিটের ১৫টি গাড়ি আগুন নিয়ন্ত্রণে কাজ করছে। এখন পর্যন্ত আগুন লাগার কারণ জানা যায়নি। তবে দরজির দোকান থেকে আগুন লাগে বলে নিশ্চিত হওয়া গেছে।
চকবাজার থানার ভারপ্রাপ্ত কর্মকর্তা (ওসি) আজিজ আহম্মেদ জানান, ঈদকে সামনে রেখে এখন দরজির দোকানগু​লোতে কাজের অনেক চাপ। ফলে অনেক দরজি বা কর্মচারী রাতে দোকানেই থাকতেন। আগুন লাগার পর ধোঁয়ায় অসুস্থ হয়ে পড়েন হাসান। তাঁকে উদ্ধার করে চট্টগ্রা​ম মেডিকেল কলেজ হাসপাতালে নেওয়া হলে কর্তব্যরত চিকিৎ​সক তাঁকে মৃত ঘোষণা করেন।
