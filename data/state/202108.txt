
নির্বাচনী তফসিল ঘোষণার পরেও নজিরবিহীনভাবে সরকারের গুরুত্বপূর্ণ পদে কর্মরত শীর্ষ কর্মকর্তাদের আর্থিক সুবিধা ও পদমর্যাদা বাড়ানোর সিদ্ধান্ত নেওয়া হয়েছে।
সরকারের বিভিন্ন মন্ত্রণালয়ের অধীন সংস্থা, দপ্তর, বিভাগ ও করপোরেশনের প্রধানের ৩৩ পদকে জাতীয় বেতন স্কেলের গ্রেড ১ এবং ২০টি পদকে গ্রেড ২-এ উন্নীত করার প্রস্তাবে গত রোববার অনুমোদন দিয়েছে প্রশাসনিক উন্নয়ন-সংক্রান্ত সচিব কমিটি।
এ বিষয়ে জনপ্রশাসন মন্ত্রণালয়ের সংগঠন ও অনুবিভাগ শাখা এবং অর্থ মন্ত্রণালয় থেকে আর্থিক অনুমোদন আনা হয়েছে। গতকাল সন্ধ্যায় এ-সংক্রান্ত সারসংক্ষেপ চূড়ান্ত অনুমোদনের জন্য প্রধানমন্ত্রীর কার্যালয়ে পাঠানো হয়েছে বলে নিশ্চিত করেছে জনপ্রশাসন মন্ত্রণালয়ের সূত্র।
নির্বাচন সামনে রেখে সরকারি কর্মকর্তাদের খুশি করতেই এ উদ্যোগ নেওয়া হয়েছে বলে জনপ্রশাসন মন্ত্রণালয় সূত্রে জানা গেছে। প্রশাসনের কয়েকজন কর্মকর্তা জানান, নির্বাচনী তফসিল ঘোষণার পর নীতিনির্ধারণী পর্যায়ের সিদ্ধান্ত নেওয়ার কথা না থাকলেও সরকার এখনো গুরুত্বপূর্ণ ও বিতর্কিত সিদ্ধান্ত নিচ্ছে; এমনকি নির্বাচনের দায়িত্বের সঙ্গে যুক্ত ব্যক্তিদের নানা ধরনের সুযোগ-সুবিধাও দেওয়া হচ্ছে। নির্বাচনসংশ্লিষ্ট কর্মকর্তাদের বদলি ও পদায়নও হচ্ছে সমান তালে। এ ছাড়া কোনো কোনো মন্ত্রণালয়ের নথিপত্রেও সই করা হচ্ছে তফসিল ঘোষণার আগের তারিখ দিয়ে।
এসব বিষয়ে জানতে চাইলে মন্ত্রিপরিষদ বিভাগের সাবেক সচিব আলী ইমাম মজুমদার প্রথম আলোকে বলেন, ‘নির্বাচনকালীন এ ধরনের সিদ্ধান্ত নেওয়া অপ্রয়োজনীয় এবং অযৌক্তিক। এই সময়ে তাঁদের আর্থিক সুবিধা বাড়ানোর কোনো যথার্থ কারণ রয়েছে বলে মনে করি না। বিশেষ করে আর্থিক সুবিধা বাড়ানোর জন্য যেখানে পে কমিশন কাজ করছে। তিনি আরও বলেন, নির্বাচনকালীন সরকারের আমলে কী কী কাজ হবে, তা আইন ধারা নির্ধারিত নেই। তবে যেসব কাজ নির্বাচনে প্রভাব ফেলতে পারে, সেসব সিদ্ধান্ত নেওয়া কোনোভাবেই ঠিক নয়।
প্রশাসনিক উন্নয়ন-সংক্রান্ত সচিব কমিটির সারসংক্ষেপে বলা হয়েছে, প্রকৌশলী, কৃষিবিদ ও চিকিৎসক কেন্দ্রীয় সমন্বয় পরিষদের উত্থাপিত বিভিন্ন পেশাগত সমস্যা পর্যালোচনা করার জন্য প্রধানমন্ত্রীর সাবেক জনপ্রশাসনবিষয়ক উপদেষ্টা এইচ টি ইমামের সভাপতিত্বে ২০১২ সালের ১৮ অক্টোবর এক সভা অনুষ্ঠিত হয়েছিল। সেই বৈঠকে এসব পদ উন্নতি করার সিদ্ধান্ত হয়। আর এর এক বছর পর হঠাৎ করেই নির্বাচনের আগে জনপ্রশাসন মন্ত্রণালয় এ নিয়ে গত রোববার বৈঠক ডাকে এবং তাতে অনুমোদন দেওয়া হয়।
জনপ্রশাসন মন্ত্রণালয়ের কয়েকজন কর্মকর্তা জানিয়েছেন, জাতীয় বেতন স্কেলের গ্রেড ১-এর পদটি আর্থিক সুবিধা গ্রহণের দিক থেকে সচিবের সমান। তবে সচিবের পদমর্যাদা ও গ্রেড ১ পাওয়া কর্মকর্তাদের পদমর্যাদা এক হবে না। সচিব পদে পদোন্নতি না পেলে কিংবা রাষ্ট্রপতির কোটায় সচিব পদে নিয়োগ না পেলে তিনি সচিব পদমর্যাদা লাভ করতে পারেন না বা নিজেকে সচিব হিসেবেও দাবি করতে পারবেন না।
প্রশাসনিক উন্নয়ন-সংক্রান্ত সচিব কমিটি অনুমোদিত প্রস্তাব অনুযায়ী, গ্রেড ১-এ উন্নীত হবে অভ্যন্তরীণ সম্পদ বিভাগের চারটি পদ, আয়কর এবং শুল্ক ও আবগারি ক্যাডারের প্রতিটি ক্যাডার থেকে দুটি করে। এসব পদ হচ্ছে ক্ষুদ্র ও কুটির শিল্প করপোরেশনের চেয়ারম্যান, কর্মচারী কল্যাণ বোর্ড, বিএসটিআই, এনজিও ব্যুরো, ডাক বিভাগ, মৎস্য, প্রাণিসম্পদ, ভূমি রেকর্ড ও জরিপ, পরিবেশ, খাদ্য, মাদকদ্রব্য নিয়ন্ত্রণ, আনসার ও ভিডিপি, স্বাস্থ্য, প্রাথমিক ও গণশিক্ষা এবং মাধ্যমিক ও উচ্চশিক্ষা অধিদপ্তর, পরিকল্পনা ও উন্নয়ন একাডেমি, রেলওয়ে, পল্লী বিদ্যুতায়ন বোর্ড ও পল্লী উন্নয়ন বোর্ডের মহাপরিচালক, তথ্য অধিদপ্তরের প্রধান তথ্য অফিসার, বন অধিদপ্তরের প্রধান বন সংরক্ষক, গণপূর্তের প্রধান প্রকৌশলী, সড়ক ও জনপথের প্রধান প্রকৌশলী, হিসাব মহানিয়ন্ত্রক, কম্পট্রোলার জেনারেল অব ডিফেন্স ফাইন্যান্স, রাজউকের চেয়ারম্যান, কম্পিউটার কাউন্সিলের নির্বাহী পরিচালক, স্থানীয় সরকার প্রকৌশল অধিদপ্তরের প্রধান প্রকৌশলী এবং জনস্বাস্থ্য প্রকৌশল অধিদপ্তরের প্রধান প্রকৌশলী।
এ ছাড়া গ্রেড ২-এ উন্নীত করা হচ্ছে রপ্তানি উন্নয়ন ব্যুরোর ভাইস চেয়ারম্যান, বেসামরিক বিমান চলাচল কর্তৃপক্ষ, মৎস্য উন্নয়ন করপোরেশন, বনশিল্প উন্নয়ন করপোরেশন ও পর্যটন করপোরেশনের চেয়ারম্যান, মুদ্রণ, লেখা সামগ্রী, ফরম ও প্রকাশনা, চলচ্চিত্র ও প্রকাশনা, যুব উন্নয়ন, সমাজসেবা, মহিলাবিষয়ক, দুর্যোগ ব্যবস্থাপনা, গণযোগাযোগ ও পরিবার পরিকল্পনা অধিদপ্তর ও বিটাকের মহাপরিচালক এবং সমবায় অধিদপ্তরের নিবন্ধক ও মহাপরিচালক, কারা মহাপরিদর্শক (প্রিজন), সরকারি যানবাহন অধিদপ্তরের পরিবহন কমিশনার, পেটেন্ট ডিজাইন ও ট্রেড মার্কস অধিদপ্তরের নিয়ন্ত্রক, জীবন বীমা করপোরেশনের ব্যবস্থাপনা পরিচালক এবং হাইটেক পার্ক কর্তৃপক্ষের ব্যবস্থাপনা পরিচালকের পদ।
বর্তমানে গ্রেড ১-এর প্রশাসন ক্যাডারের কর্মকর্তারা সব মিলিয়ে বেতন পান ৪০ হাজার টাকা, গ্রেড ২ অনুযায়ী বেতন পান ৩৯ হাজার ৫০০ এবং গ্রেড ৩-এ বেতন পান ৩৫ হাজার ৬০০।
 
