
পড়ে থাকা ককটেলের বিস্ফোরণে তিনটি আঙুল হারাল শিশু তোফাজ্জল (১০)। জাতীয় অর্থোপেডিক হাসপাতাল ও পুনর্বাসন প্রতিষ্ঠানের (পঙ্গু হাসপাতাল) চিকিৎসক তার ডান হাতের তিনটি আঙুলের ওপরের অংশ কেটে বাদ দিয়েছেন।ওই হাসপাতালের চিকিৎসক কাজী মিজানুর রহমান গতকাল শনিবার প্রথম আলোকে বলেন, সুস্থ হতে তোফাজ্জলের তিন-চার মাস সময় লাগবে। সঙ্গে অকেজো হয়ে যাওয়া আঙুলে চামড়া প্রতিস্থাপন করতে হবে। এদিকে উন্নতমানের শয্যায় থাকার টাকা জোগাড় করতে না পারায় হাসপাতালের বারান্দায় থাকতে হচ্ছে শিশুটিকে।২১ নভেম্বর দুপুরে তেজগাঁওয়ে শাহীনবাগ সিভিল এভিয়েশন কোয়ার্টারের পাশে আবর্জনার স্তূপের মধ্যে ক্রিকেটের বল মনে করে একটি ককটেল হাতে নেয় তোফাজ্জল। সঙ্গে সঙ্গে সেটি বিস্ফোরিত হলে দুই হাতে গুরুতর আঘাত পায় শিশুটি। গতকাল হাসপাতালে গিয়ে যন্ত্রণা-ব্যথায় কাঁদতে দেখা গেছে তোফাজ্জলকে। আর একমাত্র সন্তানের এমন অসহায় অবস্থায় চোখের পানি ফেলছিলেন তার মা ফরিদা বেগমকে।ফরিদা বেগম বলেন, গত বুধবার তাঁর ছেলের হাতে অস্ত্রোপচার হয়েছে। কিন্তু টাকার অভাবে একমাত্র ছেলেকে এখন চিকিৎসা করাতে পারছেন না। হাসপাতালের শয্যাপ্রতি খরচ ২৭৫ টাকা।ফরিদা রিকশাচালকদের ভাত রান্না করে কিছু পয়সা আয় করেন। তাঁর স্বামী জামাল হোসেন ফুটপাতে লুঙ্গি বেচেন।জামাল হোসেন জানান, প্রতিদিন তেমনভাবে লুঙ্গি বিক্রি হয় না। যা হয় তা দিয়ে ছেলের চিকিৎসার খরচ জোগাড় করা যায় না। এরই মধ্যে ছয় হাজার টাকা ঋণ করতে হয়েছে ছেলের চিকিৎসার জন্য।তোফাজ্জল শাহীনবাগের সিভিল অ্যাভিয়েশন উচ্চবিদ্যালয়ের তৃতীয় শ্রেণীর ছাত্র। ৩০ নভেম্বর বার্ষিক পরীক্ষা। হাসপাতালের শয্যায় শুয়ে সে স্বপ্ন দেখছে, হাত ভালো হলেই পরীক্ষায় অংশ নেবে।বিভিন্ন হাসপাতাল থেকে পাওয়া তথ্য অনুযায়ী, গত ২৬ অক্টোবর থেকে এ পর্যন্ত বিএনপির নেতৃত্বাধীন ১৮-দলীয় জোটের হরতালে ককটেল বিস্ফোরণ ও পরিবহনে আগুন দেওয়ার ঘটনায় ১৫ শিশু আহত হয়েছে।
