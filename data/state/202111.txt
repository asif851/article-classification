
গাইবান্ধার-১ (সুন্দরগঞ্জ) আসনের আওয়ামী লীগের সাংসদ মনজুরুল ইসলাম লিটন হত্যার মূল পরিকল্পনাকারী হিসেবে গ্রেপ্তার দলের ভাইস চেয়ারম্যান ও সাবেক এমপি আবদুল কাদের জাতীয় পার্টির কেউ নন বলে দাবি করেছেন জাতীয় পার্টির চেয়ারম্যান এইচ এম এরশাদ। 
তিনি আজ বুধবার রংপুর পর্যটন মোটেলে উত্তরাঞ্চলের ১৬ জেলার জাতীয় পার্টির নেতাদের সঙ্গে মতবিনিময় করার পর সাংবাদিকদের সঙ্গে আলাপকালে এসব কথা বলেন। গ্রেপ্তার কাদের প্রসঙ্গে এরশাদ আরও বলেন, ‘তিন বছর ধরে তাঁর সঙ্গে আমার ও দলের কোনো যোগাযোগ নেই। জাতীয় পার্টির সঙ্গে তাঁর কোনো সম্পর্ক নেই।’ এরপর তিনি তাঁর (কাদের) সম্পর্কে আর কোনো কথা বলতে রাজি হননি। এরশাদ বলেন, ‘এমপি লিটনের আসনে উপনির্বাচনে শামীম পাটোয়ারীকে দলের পক্ষ থেকে মনোনয়ন দেওয়া হয়েছে। তিনি ভালো মানুষ। টেলিভিশনে টক শোতে ভালো ভালো কথা বলেন। ব্যারিস্টার মানুষ। ঢাকা বিশ্ববিদ্যালয়ের শিক্ষকতা করেছেন। তাঁকে মনোনয়ন দেওয়া হয়েছে। আশা করি, ওই আসনে তিনি জয়ী হবেন।’ এ সময় তাঁর সঙ্গে উপস্থিত দলের মহাসচিব রুহুল আমিন হাওলাদার সাংবাদিকদের বললেন, আবদুল কাদের একসময় জাতীয় পার্টির এমপি ছিলেন। দলের ভাইস চেয়ারম্যান ছিলেন। তিন বছর ধরে দলের সঙ্গে তাঁর কোনো যোগাযোগ নেই, সম্পর্ক নেই। তিনি এখন আর দলের কেউ নন। রুহুল আমিন আরও বলেন, ‘আমাদের সঙ্গে যখন দল করতেন, তখন তাঁকে ভালোই দেখেছি। এমপি লিটন হত্যা মামলাটির এখন তদন্ত চলছে। বিষয়টি পুলিশ তদন্ত করে প্রতিবেদন দেবে। তারা কী রিপোর্ট দেয় আমরা দেখব, তখন বিস্তারিত জানা যাবে।’ এ সময় আরও উপস্থিত ছিলেন জাতীয় পার্টির কো-চেয়ারম্যান জি এম কাদের।
