
জাতীয় সমাজতান্ত্রিক দলের (জাসদ) সভাপতি হাসানুল হক ইনু অভিযোগ করেছেন, বিএনপি চেয়ারপারসন খালেদা জিয়া আগুন–সন্ত্রাসের মাধ্যমে অস্থিতিশীল পরিবেশ সৃষ্টি করার যুদ্ধে পরাজিত হলেও রাষ্ট্র-সংবিধানের বিরুদ্ধে এখনো যুদ্ধ বন্ধ করেননি। এখন গুপ্তহত্যার মাধ্যমে জনমনে আতঙ্ক সৃষ্টি করে অস্বাভাবিক পরিস্থিতি তৈরি করতে চাইছেন। 
জাসদের জাতীয় সম্মেলন ও কাউন্সিল–পরবর্তী জাতীয় কমিটির প্রথম সভার স্বাগত বক্তব্যে ইনু এ কথা বলেন। আজ শুক্রবার সকাল ১০টায় বঙ্গবন্ধু অ্যাভিনিউয়ে শহীদ কর্নেল তাহের মিলনায়তনে এই সভা শুরু হয়। ইনু বলেন, জঙ্গিবাদ-সন্ত্রাসবাদকে পরাজিত করার যুদ্ধের পাশাপাশি জাসদ দুর্নীতি-বৈষম্যের অবসান করে সুশাসন, আরও গণতন্ত্র-সমাজতন্ত্রের সংগ্রাম এগিয়ে নিয়ে যাবে। সভার শুরুতে শোক প্রস্তাব উত্থাপন করেন অধ্যাপক আনোয়ার হোসেন এবং নিহত ব্যক্তিদের স্মরণে এক মিনিট নীরবতা পালন করা হয়। এরপর কাউন্সিলে গৃহীতরাজনৈতিক সিদ্ধান্তের আলোকে খসড়া রাজনৈতিক প্রস্তাব উত্থাপন করেন দলের সাধারণ সম্পাদক শিরীন আখতার। রাজনৈতিক প্রস্তাবের ওপর আলোচনা করেছেন দলের নেতারা। রাজনৈতিক প্রস্তাবে আলোচনা করেছেন কার্যকরী সভাপতি রবিউল আলম, এম এ করিম, মোশাররফ হোসেন, সৈয়দ মোয়াজ্জেম হোসেন, শাহ জিকরুল আহমেদ, মীর হোসাইন আখতার, ইকবাল হোসেন খান, আবদুল হাই তালুকদার, কাজী রিয়াজ, রফিকুল ইসলাম, খন্দকার আবদুল হাই, নইমুল হক চৌধুরী, আবুল কালাম আজাদ, নাজিমউদ্দিন নজরুল প্রমুখ।
