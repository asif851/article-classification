
ময়মনসিংহের গৌরীপুর উপজেলার বোকাইনগর রেলওয়ে স্টেশন এলাকায় চলন্ত ট্রেনে পাথর নিক্ষেপের ঘটনা ঘটেছে। এতে ট্রেনের চালক আহত হয়েছেন। গতকাল রোববার দুপুরে এ ঘটনা ঘটে। গৌরীপুর রেলওয়ে স্টেশন সূত্রে জানা যায়, ময়মনসিংহ হতে চট্টগ্রামগামী নাসিরাবাদ লোকাল ট্রেনটি গৌরীপুর স্টেশন ছেড়ে গতকাল দুপুরে বোকাইনগর রেলওয়ে স্টেশন অতিক্রম করছিল। এ সময় অজ্ঞাতনামা কয়েক ব্যক্তি ট্রেনে এলোপাতাড়ি পাথর নিক্ষেপ করে। ট্রেনের চালক মোজাফফর হোসেন হাজারীর মাথায় একটি পাথর লাগে। পাথরের আঘাতে ইঞ্জিন কক্ষের জানালা ভেঙে যায়।রেলওয়ে সূত্র আরও জানায়, পাথর নিক্ষেপের ঘটনাটি ঊর্ধ্বতন কর্তৃপক্ষকে জানানো হয়েছে। বোকাইনগর অঞ্চলের দায়িত্বপ্রাপ্ত কিশোরগঞ্জ রেলওয়ে থানার ভারপ্রাপ্ত কর্মকর্তা (ওসি) কবীর হোসেন জানান, আহত চালক মোজাফফর হোসেন হাজারী আশঙ্কামুক্ত।
