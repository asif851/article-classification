
অন্যের জমিতে ২১ তলা ভবন তৈরি করে সাধারণ মানুষের কাছে ফ্ল্যাট-ফ্লোর বিক্রি করতে চাইছে বিতর্কিত মুন গ্রুপ অব ইন্ডাস্ট্রিজ। গ্রুপটি ফ্ল্যাট বিক্রি ও ভাড়া দেওয়ার জন্য বিজ্ঞাপন দিয়ে বেড়াচ্ছে।আবার এ জমির মালিকানা নিয়ে মামলা থাকা অবস্থায়ও ভবন তৈরির জন্য গ্রুপটিকে ১১৫ কোটি টাকা ঋণ দেয় অগ্রণী ব্যাংক, যা সুদাসলে দাঁড়িয়েছে প্রায় ১৫০ কোটি টাকা। পুরোটাই এখন খেলাপি ঋণ।মুন গ্রুপ এখন বলছে, ব্যাংকের দেনা পরিশোধ করতেই তারা ‘সানমুন স্টার প্লাজা’ নামক ভবনের ফ্লোর বিক্রির জন্য পত্রিকায় বিজ্ঞাপন দিয়েছে। বিজ্ঞাপনের ভাষা হচ্ছে, ‘জাতীয় সংসদ ভবন থেকে ১ কিলোমিটার দূরত্বে ৩২ হাজার বর্গফুটের এ কমপ্লেক্স পাঁচ তারকা হোটেল ও মেডিকেল কলেজ করার উপযোগী। আপনার মনের মতো করে সাজাতে ১০০ ভাগ সুবর্ণ সুযোগ। ব্যাংকঋণ পরিশোধে জরুরি ভিত্তিতে কম মূল্যে বিক্রি/ভাড়া হবে। এখনই ফ্লোর হস্তান্তরযোগ্য।’অগ্রণী ব্যাংক যে মুন গ্রুপকে কাগজপত্র যাচাই না করেই ঋণ দিয়েছে, তিন বছর আগে বাংলাদেশ ব্যাংকের এক প্রতিবেদনেই তা উঠে এসেছে। গ্রুপটি থেকে কোনো টাকা না পেয়ে অগ্রণী ব্যাংক মাঝখানে নিলামে জমি ও ভবন বিক্রির উদ্যোগ নিয়েও পারেনি। জমির বৈধ মালিকানা মুন গ্রুপের নামে না থাকায় আদালত তা আটকে দিয়েছেন।এ বিষয়ে বাংলাদেশ ব্যাংকের সাবেক গভর্নর সালেহউদ্দিন আহমেদ প্রথম আলোকে বলেন, ‘ঘটনার গোড়াতেই গলদ। ঋণ দেওয়াই হয়েছে অন্যায়ভাবে ও যোগসাজশের মাধ্যমে। ভবন তৈরি করে মানুষের কাছে ফ্ল্যাট বিক্রির যে বিজ্ঞাপন দেওয়া হচ্ছে এখন, আমি বলব, সেটা হচ্ছে প্রতারণার ওপর নতুন প্রতারণার উদ্যোগ।’ পুরো বিষয়টিকে ব্যাংক খাতে সুশাসন না থাকার বড় উদাহরণ হিসেবে দেখতে চান তিনি।ঘটনাটি নিয়ে ২০০৯ সাল থেকে জজকোর্ট, হাইকোর্ট ও সুপ্রিম কোর্টে এ পর্যন্ত নয়টি মামলা গড়িয়েছে। মুন গ্রুপের চেয়ারম্যান মিজানুর রহমানসহ আটজনের বিরুদ্ধে সর্বশেষ মামলাটি করেছে দুর্নীতি দমন কমিশন (দুদক), যা চলমান। জমির মূল মালিক শেখ মো. জয়নাল আবেদিন ও তাঁর ছেলে (জমির আমমোক্তার) শেখ মো. আবদুল গণি আদালত থেকে মালিকানার রায় পাওয়ার অপেক্ষায় আছেন।
শেখ মো. আবদুল গণির করা মামলার আরজি অনুযায়ী মিরপুর পাইকপাড়া মৌজার সিএস ও এসএ ৫৫৫ দাগের ৫২ শতাংশসহ মোট ১২০ শতাংশ জমি জাল কাগজপত্র দিয়ে দখল করেন মুন গ্রুপের চেয়ারম্যান মিজানুর রহমান। এ জমিরই একাংশের ওপর তৈরি হয় ‘সানমুন স্টার প্লাজা’। মোট জমির অন্য অংশে স্ত্রীর নামে আরেকটি ২০ তলা ভবন তৈরি করেন মিজানুর রহমান, যে ভবনের নাম ‘রাজিয়া টাওয়ার’।  
সরেজমিনে সম্প্রতি সানমুন স্টার প্লাজায় গিয়ে দেখা যায়, ভবনটির পুরো কাঠামো দাঁড়িয়ে গেছে। ভবনের গায়ে একটি সাইনবোর্ড টাঙানো রয়েছে, যাতে লেখা, ‘মিজানুর রহমান মেডিকেল কলেজ (প্রস্তাবিত)’। নির্মাণকাজ এখনো চলছে। শফিকুল ইসলাম নামের এক নির্মাণশ্রমিক জানান, আগামী ২ থেকে ৩ মাসের মধ্যে ভবনটিতে রং দেওয়া হবে।
জমির মালিকানা, অবৈধ ঋণ বিতরণ, অবৈধ নিলাম নিয়ে ৯টি মামলা থাকলেও সাধারণ মানুষের কাছে ফ্ল্যাট-ফ্লোর বিক্রির জন্য নতুন জটিলতার দিকে এগিয়েছে মুন গ্রুপ। একদিকে জমির বৈধ মালিকানা নিয়ে প্রশ্ন, অন্যদিকে জমিটি ব্যাংকের কাছে বন্ধক রয়েছে। নিয়ম হচ্ছে বন্ধকি সম্পত্তি বিক্রি করতে ব্যাংকের অনুমতি লাগে, কিন্তু মুন গ্রুপ তা-ও নেয়নি।
বিরোধপূর্ণ জমিতে তৈরি ভবনের ফ্ল্যাট কিনলে কেউ সারা জীবনের জন্য প্রতারণার ফাঁদে পড়বেন বলে আশঙ্কা অগ্রণী ব্যাংকেরই। বিজ্ঞাপন বন্ধ করতে মুন গ্রুপকে আইনি নোটিশ পাঠানো হয়েছে বলে প্রথম আলোকে জানান অগ্রণী ব্যাংকের ব্যবস্থাপনা পরিচালক (এমডি) শামস্-উল ইসলাম। তিনি বলেন, ‘পাঁচ বছর পর ঋণ পুনঃতফসিলের জন্য আবেদন করেছে মুন গ্রুপ এবং সম্প্রতি ১০ কোটির কিছু বেশি টাকা জমা দিয়েছে। তবে বাংলাদেশ ব্যাংক ও দুদকের অনাপত্তিপত্র ছাড়া পুনঃতফসিল করা যাবে না।’
কোম্পানি আইন নিয়ে কাজ করা আইনজীবী তানজীব-উল-আলম প্রথম আলোকে বলেন, ‘ফ্ল্যাট-ফ্লোর বিক্রির জন্য মুন গ্রুপ যে বিজ্ঞাপন দিয়েছে, তা গণপ্রতারণামূলক বিজ্ঞাপন। তা ছাড়া বিজ্ঞাপনের কোথাও বলা নেই জমির স্বত্ব নিয়ে একাধিক মামলা রয়েছে এবং জমিটি ব্যাংকের কাছে বন্ধক রয়েছে।’
বিজ্ঞাপনের ভাষায় প্রলুব্ধ হয়ে ফ্ল্যাট কিনে থাকলে ক্রেতারা প্রতারণার শিকার হবেন বলে ধারণা তানজীব-উল-আলমের।
এদিকে ২০০৯ সালে হওয়া দেওয়ানি মামলায় পক্ষভুক্ত হতে গত বছরের ২২ সেপ্টেম্বর ঢাকা দ্বিতীয় যুগ্ম জেলা জজ আদালতে আবেদন করে অগ্রণী ব্যাংক। বলা হয়, ঋণের বিপরীতে থাকা বন্ধকি সম্পত্তি নিয়ে শেখ মো. জয়নাল আবেদীনের থাকা মামলার কথা ব্যাংক ঋণ বিতরণের পরে জেনেছে এবং এ মামলায় বিবাদী হিসেবে পক্ষভুক্ত না করলে অগ্রণী ব্যাংকের অপূরণীয় ক্ষতি হবে।
এ বিষয়ে জানতে চাইলে শেখ মো. আবদুল গণি গত মঙ্গলবার প্রথম আলোকেবলেন, ‘অগ্রণী ব্যাংক এখন নিজের অপরাধ ঢাকতে ব্যস্ত। জেনেশুনে মামলাধীন জমিতে ঋণ দিয়ে ব্যাংকটি এখন আগের মামলায় পক্ষভুক্ত হতে চাইছে।’
মুন গ্রুপ ২০১১ সালের ডিসেম্বরে আবেদন করার চার মাসের মাথায় ঋণ পেয়ে যায়। পরের বছর বিষয়টি নিয়ে তদন্তে নামে বাংলাদেশ ব্যাংক। তদন্ত প্রতিবেদনে বাংলাদেশ ব্যাংক বলেছে, মুন গ্রুপের অভ্যাসই হচ্ছে ঋণ নিয়ে ফেরত না দেওয়া। তা সত্ত্বেও গ্রুপটিকে ঋণ দিয়েছে অগ্রণী ব্যাংক। অথচ জমির প্রকৃত দলিল, খারিজের প্রমাণপত্র, ঋণের জামানত এবং ভবন তৈরিতে রাজউকের কোনো অনুমোদন নেই।
অবৈধভাবে ঋণ দেওয়ায় অগ্রণী ব্যাংকের তৎকালীন এমডি সৈয়দ আবদুল হামিদকে গত জুনে অপসারণ করে কেন্দ্রীয় ব্যাংক। আর উপব্যবস্থাপনা পরিচালক (ডিএমডি) মিজানুর রহমান খানকে বরখাস্ত করে অর্থ মন্ত্রণালয়।
ঋণ বিতরণকালে অগ্রণী ব্যাংকের চেয়ারম্যান ছিলেন ঢাকা বিশ্ববিদ্যালয়ের আওয়ামী লীগপন্থী শিক্ষক খন্দকার বজলুল হক। আর পরিচালক ছিলেন বিভিন্ন সময়ের আওয়ামী লীগ ও ছাত্রলীগের সাবেক নেতা নাগিবুল ইসলাম, শাহজাদা মহিউদ্দিন, জাকির আহাম্মেদ, আবদুস সবুর, শেখর দত্ত প্রমুখ।
খন্দকার বজলুল হক মঙ্গলবার প্রথম আলোকে বলেন, এ বিষয়ে তিনি কোনো কথা বলতে চান না এবং বললে তাঁকে অনেক কথাই বলতে হবে।
৯ মামলার পরিস্থিতি
মুন গ্রুপের চেয়ারম্যান মিজানুর রহমান, অগ্রণী ব্যাংকের সাবেক এমডি সৈয়দ আবদুল হামিদ, ডিএমপি মিজানুর রহমান খানসহ ৮ জনের বিরুদ্ধে ঋণ কেলেঙ্কারির দায়ে গত জুনে দুদক মামলা করে। মিজানুর রহমান এবং মিজানুর রহমান খানসহ চারজন এই মামলায় গ্রেপ্তার হয়ে হাজত খেটে আসেন। বর্তমানে ৮ জনই জামিনে।
জমির মালিকানা নিয়ে শেখ মো. জয়নাল আবেদীনের করা ২০০৯ সালের মামলায় সাক্ষ্যগ্রহণের দিন ধার্য রয়েছে আগামী ২৭ ফেব্রুয়ারি।
রাজধানী উন্নয়ন কর্তৃপক্ষের (রাজউক) বিরুদ্ধে মিজানুর রহমান ২০১১ সালে মামলা করেন তিনটি। পরে একটি মামলা তিনি নিজেই প্রত্যাহার করে নেন, একটি মামলা খারিজ হয় এবং আরেকটি মামলা হাইকোর্টে শুনানির অপেক্ষায়।
মিজানুর রহমান ২০১৪ সালে অগ্রণী ব্যাংকের বিরুদ্ধেও একটি মামলা করেন, যা সুপ্রিম কোর্টে শুনানির অপেক্ষায়। আর নিলাম ডাকার পর ২০১৫ সালে অগ্রণী ব্যাংকের বিরুদ্ধে রিট মামলা করেন শেখ মো. জয়নাল আবেদিন, যা চলমান।
দুদকেরটিসহ গত বছরে মামলা হয় তিনটি। এর মধ্যে মিজানুর রহমানের বিরুদ্ধে অগ্রণী ব্যাংক অর্থঋণ আদালতে একটি মামলা করে, যার সর্বশেষ শুনানি অনুষ্ঠিত হয় গত মঙ্গলবার। দুদকের বিরুদ্ধে মিজানুর রহমানও একটি মামলা করেন গত বছর, যা আদালত খারিজ করে দেন।
মুন গ্রুপের চেয়ারম্যান মিজানুর রহমানকে মুঠোফোনে যোগাযোগ করে পাওয়া যায়নি। বিজ্ঞাপন দেওয়া বৈধ হচ্ছে কি না—জানতে চাইলে ফ্ল্যাট বিক্রির দায়িত্বপ্রাপ্ত কর্মকর্তা মেহেদী মাসুদ প্রথম আলোকে বলেন, চাকরিজীবী হিসেবে তিনি অফিসের দায়িত্ব পালন করছেন শুধু।
জানা গেছে, দুই মাস ধরে বিজ্ঞাপন দেওয়া হলেও কোনো ফ্ল্যাট-ফ্লোর বিক্রি হয়নি। আগ্রহ দেখিয়েও মামলার কথা জেনে অনেকে পিছিয়ে গেছেন। তবে পুরো ভবন বিক্রির জন্যও গ্রুপটি চেষ্টা চালাচ্ছে বলে জানা গেছে।
 
