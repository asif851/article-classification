
দায়িত্ব পালন করতে ভোটকেন্দ্রে যাওয়ার পথে আজ শনিবার সকালে বাসের ধাক্কায় ঠাকুরগাঁওয়ে দুই নির্বাচনী কর্মকর্তা নিহত হয়েছেন। জেলার সদর উপজেলার বালিয়া ইউনিয়নের বড়গ্রাম-২ সরকারি প্রাথমিক বিদ্যালয় ভোটকেন্দ্রে তাঁদের ভোট গ্রহণকারী কর্মকর্তা (পোলিং অফিসার) হিসেবে দায়িত্ব পালনের কথা ছিল।
এই দুজন হলেন জেলার দেবিপুর দারাজগাঁও সরকারি প্রাথমিক বিদ্যালয়ের সহকারী শিক্ষক বিমল চন্দ্র এবং কালেশ্বরগাঁও আদর্শ সরকারি প্রাথমিক বিদ্যালয়ের সহকারী শিক্ষক ফিরোজা বেগম।
পুলিশ ও স্থানীয় সূত্রে জানা গেছে, আজ পঞ্চম ধাপে ঠাকুরগাঁও সদর উপজেলার নয়টি ইউনিয়নে ভোট গ্রহণ চলছে। বালিয়া ইউনিয়নের বড়গ্রাম-২ সরকারি প্রাথমিক বিদ্যালয়ের ভোটকেন্দ্রে নির্বাচনী কর্মকর্তা হিসেবে ভোট গ্রহণের দায়িত্ব পান দেবিপুর দারাজগাঁও সরকারি প্রাথমিক বিদ্যালয়ের সহকারী শিক্ষক বিমল চন্দ্র এবং কালেশ্বরগাঁও আদর্শ সরকারি প্রাথমিক বিদ্যালয়ের সহকারী শিক্ষক ফিরোজা বেগম। ভোট গ্রহণের দায়িত্ব পালনের জন্য তাঁরা সকালে একটি মোটরসাইকেলে করে ভোটকেন্দ্রের দিকে যাচ্ছিলেন। সকাল সাতটার দিকে ঠাকুরগাঁও-পঞ্চগড় মহাসড়কের এগারো মাইল এলাকায় ঢাকা থেকে ছেড়ে আসা একটি বাস ওই মোটরসাইকেলটিকে ধাক্কা দেয়। ঘটনাস্থলেই দুজনের মৃত্যু হয়।
সড়ক দুর্ঘটনায় দুই নির্বাচনী কর্মকর্তা নিহত হওয়ার খবরের সত্যতা নিশ্চিত করেছেন ঠাকুরগাঁও সদর থানার ভারপ্রাপ্ত কর্মকর্তা (ওসি) মো. মশিউর রহমান। তিনি বলেন, চালক বাস ফেলে পালিয়ে গেছে।
