
শিশু গৃহকর্মীকে নির্যাতনের অভিযোগে করা মামলায় ক্রিকেটার শাহাদাত হোসেন ও তাঁর স্ত্রী জেসমিন জাহানের বিরুদ্ধে অভিযোগ গঠনের বিষয়ে শুনানির জন্য ২২ ফেব্রুয়ারি দিন ধার্য করেছেন আদালত।ঢাকার নারী ও শিশু নির্যাতন দমন ট্রাইব্যুনাল-১-এর বিচারক তানজিলা ইসমাইল গতকাল বৃহস্পতিবার এ মামলার অভিযোগপত্র গ্রহণ করে এ তারিখ ধার্য করেন। জামিনে থাকা শাহাদাত ও তাঁর স্ত্রী আদালতে হাজির ছিলেন। তাঁদের পক্ষে আইনজীবী মিজানুর রহমান গতকাল বিচারিক আদালতে নতুন করে জামিনের আবেদন করেন। শুনানি শেষে আদালত জামিনের আবেদন মঞ্জুর করেন। গত বছরের ২৯ ডিসেম্বর এ মামলায় পুলিশ তদন্ত শেষে শাহাদাত ও তাঁর স্ত্রীর বিরুদ্ধে অভিযোগপত্র দেয়।রাষ্ট্রপক্ষে মামলা পরিচালনা করেন আলী আজগর। তাঁকে সহায়তা করে বাংলাদেশ জাতীয় মহিলা আইনজীবী সমিতি।গৃহকর্মী মাহফুজা আক্তার হ্যাপিকে (১১) নির্যাতনের অভিযোগে ক্রিকেটার শাহাদাত হোসেন ও তাঁর স্ত্রীর বিরুদ্ধে গত বছরের ৬ সেপ্টেম্বর রাজধানীর মিরপুর থানায় নারী ও শিশু নির্যাতন দমন আইনে মামলা করেন খন্দকার মোজাম্মেল হক।
