
প্রযোজকের করা মামলার দায় থেকে অভিনেত্রী মৌনিতা খান ঈশানাকে অব্যাহতি দেওয়ার আবেদন করেছে পুলিশ। ৬ জুন ঢাকার মুখ্য মহানগর হাকিম (সিএমএম) আদালতে মামলায় চূড়ান্ত প্রতিবেদন দিয়ে ঈশানাকে অব্যাহতি দেওয়ার আবেদন করা হয়েছে।
জানতে চাইলে মামলার তদন্ত কর্মকর্তা উত্তরা পশ্চিম থানার উপপরিদর্শক (এসআই) নাসির উদ্দিন সরকার প্রথম আলোকে বলেন, তথ্য ও যোগাযোগপ্রযুক্তি আইনে করা মামলায় অভিনেত্রী ঈশানার বিরুদ্ধে যে অভিযোগ আনা হয়েছিল, তার সত্যতা পাওয়া যায়নি। পর্যাপ্ত সাক্ষ্য-প্রমাণ না পাওয়ায় ঈশানাকে মামলার দায় থেকে অব্যাহতি দেওয়ার জন্য আদালতের কাছে আবেদন করেছি।
গত ৭ জানুয়ারি উত্তরাতে ‘সহযাত্রী’ নামের একটি ধারাবাহিক নাটকে শুটিং চলার সময়ে নাটকের প্রযোজক মারুফ খানকে নিয়ে আপত্তিকর মন্তব্য করেন বলে ঈশানার বিরুদ্ধে অভিযোগ আনেন ওই প্রযোজক। পরে ফেসবুকে মানহানিকর স্ট্যাটাস দেওয়ার অভিযোগ এনে গত ৩ ফেব্রুয়ারি আদালতে নালিশি মামলা করেন প্রযোজক মারুফ খান। আদালত মামলাটি আমলে নিয়ে ঈশানাকে ২২ মার্চ হাজির হতে বলেন। সেদিন তিনি আদালতে হাজির না হলে আদালত তাঁর বিরুদ্ধে গ্রেপ্তারি পরোয়ানা জারি করা হয়। পরে আদালতে আত্মসমর্পণ করে জামিন নেন ঈশানা।
তদন্ত কর্মকর্তা এসআই নাসির উদ্দিন প্রথম আলোকে বলেন, অভিনেত্রী ঈশানা প্রযোজক মারুফ খানের বিরুদ্ধে ফেসবুকে আপত্তিকর পোস্ট দিয়েছেন এমন অভিযোগের পক্ষে পর্যাপ্ত সাক্ষ্য-প্রমাণ পাওয়া যায়নি। তদন্তে পাওয়া যায়, ঈশানা তাঁর ফেসবুকে পোস্ট দিয়েছেন কিন্তু কোনো ব্যক্তির নাম তিনি সেখানে উল্লেখ করেননি। এ ছাড়া নাটকে শুটিং চলার সময়ও প্রযোজককে নিয়ে ঈশানা আপত্তিকর মন্তব্য করেছেন, এমন প্রমাণ পাওয়া যায়নি। তাই তাঁকে মামলা থেকে অব্যাহতি দেওয়ার আবেদন করেছি।
আরও পড়ুন:অভিনেত্রী ঈশানার বিরুদ্ধে প্রযোজকের মামলা
