
প্রথম আলোর ১৯তম প্রতিষ্ঠাবার্ষিকী উপলক্ষে আজ রোববার সকালে একটি ভালো কাজের অংশ হিসেবে রংপুরের তারাগঞ্জে ৩০০ গাছের চারা রোপণ করেছেন বন্ধুসভার সদস্যরা।
সকাল ১০টার দিকে ইকরচালী ডিগ্রি কলেজের সামনে রংপুর-দিনাজপুর মহাসড়কের পাশে এই ৩০০ গাছের চারা রোপণ করা হয়। এতে উপজেলা পরিষদের চেয়ারম্যান, ভাইস চেয়ারম্যান, উপজেলা নির্বাহী কর্মকর্তাসহ (ইউএনও) তারাগঞ্জ বন্ধুসভার সদস্যরা অংশ নেন।
পরে বিকেল চারটার দিকে ইকরচালী উচ্চবিদ্যালয়ের শহীদ মিনার প্রাঙ্গণে পাঠক মেলার আয়োজন করা হয়। বন্ধুসভার সদস্যদের জাতীয় সংগীত পরিবেশনের মধ্য দিয়ে এই পাঠক মেলার সূচনা হয়।
এ সময় পাঠক মেলায় আসা বক্তারা বলেন, প্রথম আলো শুরু থেকে সাহসী ভূমিকা নিয়ে সংবাদ পরিবেশন করে আসছে। প্রতিকূল পরিবেশেও তারা কারও সঙ্গে আপস করেনি।
তারাগঞ্জ বন্ধুসভার আহ্বায়ক আজহারুল ইসলামের সঞ্চালনায় পাঠক মেলায় স্বাগত বক্তব্য দেন প্রথম আলোর তারাগঞ্জ প্রতিনিধি রহিদুল মিয়া। শুভেচ্ছা বক্তব্য দেন উপজেলা পরিষদের চেয়ারম্যান আনিছুর রহমান, ইউএনও জিলুফা সুলতানা, ভাইস চেয়ারম্যান মাহমুদা বেগম, আতাউর রহমান, ইকরচালী ইউনিয়নের চেয়ারম্যান রফিকুল ইসলাম, ইকরচালী উচ্চবিদ্যালয়ের প্রধান শিক্ষক সাইফুল ইসলাম, জগদীশপুর সরকারি প্রাথমিক বিদ্যালয়ের প্রধান শিক্ষক হরিপদ রায়।
আলোচনা শেষে প্রথম আলোর ১৯তম প্রতিষ্ঠাবার্ষিকী উপলক্ষে কেক কাটা হয়। পরে কবিতা আবৃত্তি করেন বন্ধুসভার সদস্য ধীরাজ রায়। গান ও নৃত্য পরিবেশন করেন বন্ধুসভার অন্য সদস্যরা।
