
মুক্তিযুদ্ধকালে মানবতাবিরোধী অপরাধের অভিযোগে ময়মনসিংহের মুক্তাগাছা থেকে চারজনকে গ্রেপ্তার করা হয়েছে। আজ সোমবার রাষ্ট্রপক্ষের আবেদনের পরিপ্রেক্ষিতে আন্তর্জাতিক অপরাধ ট্রাইব্যুনাল ওই চারজনসহ মোট ছয়জনের বিরুদ্ধে গ্রেপ্তারি পরোয়ানা জারি করেন। চারজনকে গ্রেপ্তারের বিষয়টি নিশ্চিত করেন আন্তর্জাতিক অপরাধ ট্রাইব্যুনালের কৌঁসুলি আবুল কালাম। তিনি প্রথম আলোকে বলেন, ‘রাষ্ট্রপক্ষের আবেদনের পরিপ্রেক্ষিতে মুক্তাগাছার ছয়জনের বিরুদ্ধে গ্রেপ্তারি পরোয়ানা জারি করেন ট্রাইব্যুনাল। এঁদের মধ্যে চারজনকে গ্রেপ্তার করার খবর পেয়েছি। তাঁরা হলেন আবদুর রহিম, জামাল উদ্দিন, সুরুজ আলী ফকির ও আবদুস সালাম।’ রাষ্ট্রপক্ষের আবেদনের পরিপ্রেক্ষিতে বিচারপতি আনোয়ারুল হকের নেতৃত্বাধীন তিন সদস্যের আন্তর্জাতিক অপরাধ ট্রাইব্যুনাল মুক্তাগাছার ছয়জনকে গ্রেপ্তারের নির্দেশ দেন। আদালতে রাষ্ট্রপক্ষে এ আবেদন করেন কৌঁসুলি আবুল কালাম। তিনি প্রথম আলোকে বলেন, ওই ছয়জনের বিরুদ্ধে গত ১৭ মে আন্তর্জাতিক মানবতাবিরোধী অপরাধ তদন্ত সংস্থা তদন্ত শুরু করে। প্রাথমিক তদন্তে এই ছয়জনের বিরুদ্ধে ছয় ধরনের অভিযোগ পাওয়া গেছে। এগুলো হলো হত্যা, গণহত্যা, অগ্নিসংযোগ ও নির্যাতন। ৩ আগস্ট এই ছয়জনকে গ্রেপ্তারের ব্যাপারে প্রয়োজনীয় পদক্ষেপ নেওয়ার জন্য প্রধান কৌঁসুলি বরাবর আবেদন করে তদন্ত সংস্থা। পরে ট্রাইব্যুনালের কাছে এই ছয়জনের বিরুদ্ধে গ্রেপ্তারে পরোয়ানা জারির আবেদন করি। ওই আবেদনের শুনানি শেষে তাঁদের গ্রেপ্তার করার নির্দেশ দেন ট্রাইব্যুনাল।
