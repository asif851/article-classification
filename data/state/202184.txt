
টাঙ্গাইল-৮ (সখীপুর-বাসাইল) আসনের সাংসদ অনুপম শাহজাহান বাংলাদেশ উন্মুক্ত বিশ্ববিদ্যালয় থেকে স্নাতক পরীক্ষায় অংশগ্রহণ করে উত্তীর্ণ হয়েছেন। গতকাল সোমবার বাংলাদেশ উন্মুক্ত বিশ্ববিদ্যালয়ের ২০১২ সালের স্নাতক সমাপনী পর্বের ফল বের হয়েছে।সখীপুর আবাসিক মহিলা কলেজ টিউটোরিয়াল কেন্দ্রের বাংলাদেশ উন্মুক্ত বিশ্ববিদ্যালয়ের সমন্বয়কারী আহাম্মদ আলী মিয়া প্রথম আলোকে বলেন, ‘ইন্টারনেট থেকে ফল সংগ্রহ করে রাতেই আমি সাংসদকে মুঠোফোনে জানিয়েছি। তিনি জানান, পাসের খবর শুনে তিনি খুবই খুশি হয়েছেন।’ সাংসদ অনুপম শাহজাহান জিপিএ-২.৮৩ পেয়ে পরীক্ষায় পাস করেছেন বলে তিনি জানিয়েছেন।টাঙ্গাইল-৮ (সখীপুর-বাসাইল) আসনের সাংসদ অনুপম শাহজাহান ওই আসনেরই প্রয়াত সাংসদ শওকত মোমেন শাহজাহানের ছেলে। গত ২০ জানুয়ারি শওকত মোমেন শাহজাহান মারা যান। শূন্য আসনে গত ২৯ মার্চ উপনির্বাচন অনুষ্ঠিত হয়। ১৬ এপ্রিল স্থগিত কেন্দ্রে আবার ভোট নেওয়ার পরে অনুপম শাহজাহান আওয়ামী লীগের প্রার্থী হিসেবে জিতেছেন। ২১ এপ্রিল তিনি সাংসদ হিসেবে শপথ নেন। এর সাত দিন পরই স্নাতক পরীক্ষায় উত্তীর্ণ হলেন সাংসদ।
