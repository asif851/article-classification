
চট্টগ্রামে স্ত্রীকে হত্যার দায়ে স্বামীকে যাবজ্জীবন কারাদণ্ড ও ১০ হাজার টাকা জরিমানার আদেশ দেওয়া হয়েছে। জরিমানা না দিলে আরও তিন বছরের কারাদণ্ডের আদেশ দেন আদালত। তাঁর নাম শামসুদ্দিন বাহাদুর। আজ রোববার চট্টগ্রাম মহানগর দায়রা জজ মো. শাহেনূর এ রায় দেন।
চট্টগ্রাম মহানগর সরকারি কৌঁসুলি মো. ফখরুদ্দিন চৌধুরী প্রথম আলোকে বলেন, ২০১০ সালের ৫ ফেব্রুয়ারি নগরের খুলশী এলাকায় দাম্পত্য কলহের জেরে স্ত্রী নুরজাহান বেগমকে শ্বাসরোধে হত্যা করা হয়। এ ঘটনায় নিহত নারীর বাবা আমির সফা বাদী হয়ে মামলা করেন। তদন্ত শেষে পুলিশ পরের বছরের ৩০ জুন অভিযোগপত্র দেয়। ১১ জন সাক্ষীর সাক্ষ্য শেষে আদালত এ রায় দেন। রায় ঘোষণার পর জামিনে উপস্থিত থাকা আসামি শামসুদ্দিনকে কারাগারে পাঠানোর আদেশ দেন আদালত।
