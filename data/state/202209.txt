
দুই শিশুর মধ্যে ঝগড়া হয়েছে। এক শিশু বাড়ি ফিরে তার বাবাকে ঘটনাটি জানায়। শিশুটির বাবা নাছির উদ্দিন বিদ্যালয়ে এসে তার মেয়ের সঙ্গে যে ছেলের ঝগড়া হয়েছে তাকে ডেকে আনেন। এরপর শিক্ষকদের সামনেই শিশুটিকে মারধর করেন। চট্টগ্রামের পটিয়া পৌর সদরের পশ্চিম পটিয়া সরকারি প্রাথমিক বিদ্যালয়ে এ ঘটনা ঘটে। মারধরের অভিযোগে ওই অভিভাবকের বিরুদ্ধে থানায় লিখিত অভিযোগ করা হয়েছে।পুলিশ ও বিদ্যালয় সূত্র জানায়, ২০ জানুয়ারি বিদ্যালয়ের তৃতীয় শ্রেণির দুই শিক্ষার্থী ছুটি শেষে রাস্তায় মারামারি করে। পরদিন সকালে এ ঘটনার জের ধরে এক শিশুর বাবা নাছির উদ্দিন দু-তিনজন যুবক নিয়ে বিদ্যালয়ের প্রধান শিক্ষকের কার্যালয়ে এসে তাঁর মেয়েকে কেন ওই ছেলে মেরেছে, তা জানতে চান। একপর্যায়ে তিনি নিজেই শিশুটিকে ক্লাস থেকে ডেকে এনে শিক্ষকদের সামনে মারধর করেন।মারধরের শিকার শিশুটির বাবা নুরুল ইসলাম বাদী হয়ে এ ঘটনায় গত শুক্রবার পটিয়া থানায় লিখিত অভিযোগ করেছেন।বিদ্যালয়ের প্রধান শিক্ষক শাহিনা ইয়াছমিন জানান, ওই দিনই শিক্ষকেরা বিষয়টি জেনে তাৎক্ষণিকভাবে তাঁদের বিরোধ মীমাংসা করেন। কিন্তু নাছির উদ্দিন কোনো কথা না শুনে শিশুটিকে মারধর করেন। এ সময় শিক্ষকেরা বাধা দিলেও তিনি শোনেননি। এ ব্যাপারে বিদ্যালয় পরিচালনা কমিটির পক্ষ থেকে গতকাল নাছির উদ্দিনকে কারণ দর্শানো নোটিশ দেওয়া হয়েছে।এ বিষয়ে নাছির উদ্দিন বলেন, ‘রাতে ঘরে এসে আমার মেয়েকে একটি ছেলে মেরেছে শুনে খুবই খারাপ লেগেছে। পরদিন বিদ্যালয়ে গিয়ে প্রধান শিক্ষকের কাছে জিজ্ঞাসা করেছি। এ সময় মেয়ের মাধ্যমে ছেলেটিকে ডেকে এনে বকাবকি করে মাত্র একটি থাপড় মেরেছি। এর চেয়ে বেশি কিছু হয়নি।’পটিয়া উপজেলা সহকারী শিক্ষা কর্মকর্তা এমদাদুল হোসেন বলেন, ‘বিষয়টি খুবই অমানবিক। ২০ বছরের চাকরিজীবনে এ ধরনের কোনো ঘটনা শুনিনি।’পটিয়া থানার উপপরিদর্শক (এসআই) জাহাঙ্গীর কবির মোল্লা বলেন, তদন্ত করে ঘটনাটির সত্যতা পাওয়া গেছে। এ ব্যাপারে মামলা নেওয়া হবে।
