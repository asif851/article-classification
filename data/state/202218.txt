
শহরাঞ্চলে নিরাপদ শৌচাগার নেই-বিশ্বের এমন দেশগুলোর মধ্যে বাংলাদেশের অবস্থান ষষ্ঠ। বাংলাদেশের শহরাঞ্চলের ৪২ ভাগ মানুষেরই নিরাপদ ও স্বাস্থ্যসম্মত শৌচাগার নেই। পানি নিয়ে কাজ করা আন্তর্জাতিক প্রতিষ্ঠান ওয়াটার এইডের এক প্রতিবেদনে এ চিত্র উঠে এসেছে।
আজ শনিবার বিশ্ব শৌচাগার দিবস উপলক্ষে প্রতিবেদনটি প্রকাশ করেছে ওয়াটার এইড। ‘ওভারফ্লোয়িং সিটিস: দ্য স্টেট অব দ্য ওয়ার্ল্ড টয়লেটস ২০১৬’ শীর্ষক প্রতিবেদনে বলা হয়, বাংলাদেশের শহরাঞ্চলে বসবাসকারী ২ কোটি ৩২ লাখের বেশি মানুষই স্বাস্থ্যসম্মত শৌচাগার পায় না।প্রতিবেদনে বলা হয়, বাংলাদেশে নগরায়ণের হার ব্যাপক। তবে স্বাস্থ্যসম্মত শৌচাগারের ক্ষেত্রে দেশটি এখনো পিছিয়ে আছে। শহর অঞ্চলে স্বাস্থ্যসম্মত শৌচাগার কম—এমন দেশগুলোর তালিকায় একেবারে প্রথমে আছে ভারত।
ওয়াটার এইডের প্রতিবেদনে বলা হয়েছে, ২০০০ থেকে ২০১৫ সাল পর্যন্ত বাংলাদেশে দেড় কোটি মানুষ শহরে এসেছে। এর মধ্যে ৮০ লাখ মানুষই স্বাস্থ্যসম্মত শৌচাগার ব্যবহার করার সুযোগ পায় না। দ্রুত নগরায়ণ হয়েছে তবে স্বাস্থ্যসম্মত শৌচাগার হয়নি এমন শীর্ষ ১০টি দেশের মধ্যে বাংলাদেশের অবস্থান চতুর্থ। এ তালিকায় শীর্ষ দেশটি হলো নাইজেরিয়া। আর দ্বিতীয় স্থানে আছে ভারত।
প্রতিবেদনে বলা হয়, গত ৪০ বছরে ঢাকার জনসংখ্যা ৫ লাখ থেকে বেড়ে ১ কোটি ৭৫ লাখে দাঁড়িয়েছে। তবে বাংলাদেশের শহরাঞ্চলে স্বাস্থ্যসম্মত শৌচাগারের ঘাটতি থাকলেও, শহরে কিন্তু উন্মুক্ত স্থানে মলত্যাগের হার শূন্য।
প্রতিবেদন নিয়ে ওয়াটার এইডের বাংলাদেশের প্রধান খায়রুল ইসলাম আজ প্রথম আলোকে বলেন, স্বাস্থ্যসম্মত শৌচাগার ব্যবহারের ক্ষেত্রে বাংলাদেশের পরিস্থিতির উন্নতি হলেও, শহরাঞ্চলে একটি শৌচাগার একাধিক পরিবারকে ব্যবহার করতে হয়। আন্তর্জাতিক মানদণ্ডে এটি স্বাস্থ্যসম্মত শৌচাগারের নমুনা নয়। তাই বাংলাদেশের অবস্থান এখনো নাজুক।
খায়রুল ইসলাম বলেন, স্বাস্থ্যসম্মত শৌচাগার ব্যবহার নিশ্চিত করাটা একটি বিষয়। আরেকটি গুরুত্বপূর্ণ বিষয় হলো, মলত্যাগ করার পর তা কোথায় যাচ্ছে, সেই বিষয়টি। আমাদের পয়োবর্জ্য নিষ্কাশনের সঠিক ব্যবস্থা না থাকায় এগুলো আবার প্রকৃতিতে মিশছে, যা অত্যন্ত ক্ষতিকর।
ওয়াটার এইডের প্রতিবেদনে সরকারি সূত্র ব্যবহার করে বলা হয়েছে, প্রতিবছর নিরাময়যোগ্য উদরাময় রোগে আক্রান্ত হয়ে চার হাজারের বেশি শিশুর মৃত্যু হয়। বাংলাদেশের পাঁচ বছরের কম বয়সী শিশুদের ৩৬ শতাংশের উচ্চতা বয়সের তুলনায় কম। পানি ও স্বাস্থ্যসম্মত শৌচাগারের অভাব এই সমস্যার অন্যতম কারণ।
