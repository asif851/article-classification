
সিলেট নগরের শাহি ঈদগাহ এলাকার ইনস্টিটিউট অব হেলথ টেকনোলজির ছাত্রাবাসে অভিযান চালিয়ে শিবিরের ১০ জন কর্মীকে আটক করা হয়েছে বলে পুলিশ দাবি করেছে। গতকাল শুক্রবার দুপুর সাড়ে ১২টার দিকে তাঁদের আটক করে মহানগরের বিমানবন্দর থানার পুলিশ। এ সময় আটক ব্যক্তিদের কাছ থেকে বেশ কিছু জিহাদি বই, লিফলেট ও প্রচারপত্র উদ্ধার করা হয়।
তবে ওই ছাত্রাবাসের কয়েকজন শিক্ষার্থী জানিয়েছেন, ক্যাম্পাসে ছাত্রলীগ পরিচয়ধারী কিছু ছাত্র ওই ১০ জনকে বৃহস্পতিবার রাতে একটি কক্ষে আটকে রেখে নির্যাতন করেন, পরে পুলিশের হাতে তুলে দেন তাঁদের।
প্রতিষ্ঠানটির শিক্ষক-শিক্ষার্থীদের সঙ্গে কথা বলে জানা গেছে, ২০১১ সালে প্রতিষ্ঠিত ইনস্টিটিউট অব হেলথ টেকনোলজি স্বাস্থ্য মন্ত্রণালয়ের অধীনে পরিচালিত একটি শিক্ষাপ্রতিষ্ঠান। এখানে প্রায় ৯০০ শিক্ষার্থী মেডিকেল ডিপ্লোমা কোর্সে পড়াশোনা করছেন। বৃহস্পতিবার রাত সাড়ে ১০টার দিকে ছাত্রলীগের কর্মী পরিচয়ধারীরা ছাত্রাবাসের দোতলার একটি কক্ষে ওই প্রতিষ্ঠানেরই ১০ শিক্ষার্থীকে আটকে রাখেন। এরপর তাঁদের শিবিরের কর্মী দাবি করে পুলিশের হাতে তুলে দেওয়ার জন্য অধ্যক্ষকে রাত থেকেই চাপ দিতে থাকেন।
ছাত্রলীগের কর্মীদের এমন দাবির পরিপ্রেক্ষিতে অধ্যক্ষ গতকাল সকালে পুলিশকে ছাত্রাবাসে অভিযান চালাতে অনুরোধ জানান। পুলিশ ছাত্রাবাসের বিভিন্ন কক্ষে তল্লাশি চালায়। এরপর দোতলার ওই কক্ষ থেকে কিছু জিহাদি বইসহ ১০ জনকে আটক করে থানায় নিয়ে যায়। গতকাল বিকেল পাঁচটার দিকে পুলিশ জানিয়েছে, আটক ব্যক্তিদের বিরুদ্ধে থানায় কোনো অভিযোগ দেওয়া হয়নি। এ ছাড়া তাঁদের নাম-পরিচয় ও রাজনৈতিক সম্পৃক্ততা উদ্‌ঘাটনের চেষ্টা করছে পুলিশ।
ইনস্টিটিউট অব হেলথ টেকনোলজির অধ্যক্ষ নাসির উদ্দিন ভুইঞা প্রথম আলোকে বলেন, ‘প্রতিষ্ঠানের কয়েকজন ছাত্রলীগের কর্মী ১০ জন শিক্ষার্থীকে একটি কক্ষে আটকে রেখে তাদের শিবিরের কর্মী হিসেবে অভিহিত করে পুলিশের হাতে তুলে দেওয়ার জন্য আমাদের অনুরোধ জানায়। পরিস্থিতি মোকাবিলায় আমরা পুলিশে খবর দিই। পুলিশ বিভিন্ন কক্ষে তল্লাশি চালিয়ে ওই কক্ষ থেকে তাদের আটক করে।’ তবে ছাত্রলীগের কর্মীরা আটক ব্যক্তিদের কোনো নির্যাতন করেননি বলে জানান তিনি।
বিমানবন্দর থানার ভারপ্রাপ্ত কর্মকর্তা (ওসি) মো. মোশাররফ হোসেন বলেন, প্রতিষ্ঠানের অধ্যক্ষের মাধ্যমে খবর পেয়ে পুলিশ ছাত্রাবাসে অভিযান চালিয়ে একটি কক্ষ থেকে কিছু জিহাদি বই, লিফলেট, প্রচারপত্রসহ শিবিরের ১০ জন কর্মীকে আটক করেছে।
 
