
তেঁতুলিয়ার বাংলাবান্ধা স্থলবন্দর দিয়ে বৈধভাবে মানুষের যাতায়াত কার্যক্রম (ইমিগ্রেশন) চালু হচ্ছে। আজ বুধবার বেলা আড়াইটায় স্বরাষ্ট্রমন্ত্রী আসাদুজ্জামান খান কামাল ও ভারতের পররাষ্ট্র প্রতিমন্ত্রী জেনারেল (অব.) বিজয় কুমার সিং এই কার্যক্রম উদ্বোধন করবেন বলে জেলা প্রশাসন জানিয়েছে। এ সময় ঢাকায় ভারতীয় হাইকমিশনার হর্ষ বর্ধন শ্রিংলা উপস্থিত থাকবেন।পঞ্চগড়ের জেলা প্রশাসক মোহাম্মদ সালাহউদ্দিন ইমিগ্রেশন সুবিধা চালুর দিনক্ষণ চূড়ান্ত হওয়ার সত্যতা নিশ্চিত করে গতকাল মঙ্গলবার বলেন, ভৌগোলিক ও বাণিজ্যিকভাবে এ স্থলবন্দরটির অনেক গুরুত্ব রয়েছে। এখানে ইমিগ্রেশন চালু হলে বন্দরটি যেমন কর্মমুখর হবে, তেমনি রাজস্ব আয়ও বহু গুণ বাড়বে।জেলা প্রশাসন সূত্রে জানা গেছে, গত রোববার স্বরাষ্ট্র মন্ত্রণালয়ে অনুষ্ঠিত উচ্চপর্যায়ের বৈঠকে ইমিগ্রেশন-সুবিধা চালুর সিদ্ধান্ত নেওয়া হয়। গত রোববার স্বরাষ্ট্র মন্ত্রণালয়ের জ্যেষ্ঠ সচিব মো. মোজাম্মেল হক খানের সভাপতিত্বে এ সভা অনুষ্ঠিত হয়।বাংলাবান্ধা বন্দরের বিপরীতে রয়েছে ভারতের পশ্চিমবঙ্গের ফুলবাড়ী স্থলবন্দর। ১৯৯৭ সালের ১ সেপ্টেম্বর এ বন্দর দিয়ে নেপালের সঙ্গে এবং ২০১১ সালের ২২ মে ভারতের সঙ্গে বাংলাদেশের বাণিজ্য চালু হয়। পঞ্চগড়বাসী এ বন্দর দিয়ে মানুষের যাওয়া-আসার সুবিধা দিতে দীর্ঘদিন ধরে দাবি জানিয়ে আসছিল।স্থানীয় বিভিন্ন সংগঠন ইমিগ্রেশন-সুবিধা চালুর দাবিতে আন্দোলন করে আসছিল। ভারতের রাষ্ট্রপতি ও সাবেক কেন্দ্রীয় অর্থমন্ত্রী প্রণব মুখার্জিসহ দুই দেশের কয়েকজন মন্ত্রী একাধিকবার এই সুবিধা চালুর প্রতিশ্রুতি দিয়েছিলেন। বাংলাবান্ধা স্থলবন্দরে ইমিগ্রেশন-সুবিধা চালুর খবরে পঞ্চগড়ের বিভিন্ন শ্রেণি-পেশার মানুষ আনন্দ-উচ্ছ্বাস প্রকাশ করে। প্রধানমন্ত্রী শেখ হাসিনাকে কৃতজ্ঞতা ও অভিনন্দন জানিয়ে জেলা আওয়ামী লীগের সাধারণ সম্পাদক আনোয়ার সাদাতের নেতৃত্বে গতকাল সন্ধ্যায় শহরে আনন্দ শোভাযাত্রা বের করা হয়।পঞ্চগড় চেম্বার অব কমার্স অ্যান্ড ইন্ডাস্ট্রি এবং পঞ্চগড় নাগরিক অধিকার কমিটি ইমিগ্রেশন-সুবিধা চালুর সংবাদে প্রধানমন্ত্রী শেখ হাসিনাকে অভিনন্দন জানায়। পঞ্চগড় চেম্বারের সভাপতি আশরাফুল আলম পাটোয়ারী গতকাল প্রথম আলোকে বলেন, বাংলাবান্ধাই দেশের একমাত্র সীমান্ত তল্লাশিচৌকি, যেখান দিয়ে বাংলাদেশ, ভারত, নেপাল ও ভুটান—এ চারটি দেশে সহজে যোগাযোগ সম্ভব। এটা চালু হলে চার দেশই লাভবান হবে।
