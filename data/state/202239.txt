
নারায়ণগঞ্জে সাত খুন মামলায় আজ বৃহস্পতিবার সাংবাদিকদের উপস্থিতিতে সাক্ষ্য নেওয়া হয়েছে। এই মামলার প্রধান আসামি নূর হোসেনসহ কারাগারে আটক থাকা ২৩ জন আসামি আদালতে উপস্থিত ছিলেন। সাক্ষ্য দিয়েছেন মামলার বাদী নিহত নজরুলের স্ত্রী সেলিনা ইসলাম। পরে আসামিপক্ষ তাঁকে জেরা শুরু করে। অসমাপ্ত অবস্থায় জেরা শেষ হলে পরবর্তী তারিখ ১০ মার্চ নির্ধারণ করা হয়।
নারায়ণগঞ্জের জেলা ও দায়রা জজ সৈয়দ এনায়েত হোসেনের আদালতে সকাল সাড়ে ১০টা থেকে এই সাক্ষ্যগ্রহণ শুরু হয়। আদালতে সাংবাদিকদের জন্য আলাদা বসার ব্যবস্থা ছিল।
গত সোমবার এই মামলায় সাক্ষ্য গ্রহণ শুরুর আগে আসামিপক্ষের আইনজীবীর সঙ্গে একজোট হয়ে আদালতকক্ষ থেকে সাংবাদিকদের বের করে দেন সরকারি কৌঁসুলি (পিপি)। এরপর প্রশ্ন ওঠে, নারায়ণগঞ্জের চাঞ্চল্যকর সাত খুন মামলার বিচার কি গোপনে হচ্ছে? সাংবাদিকদের বের করে দেওয়ার ঘটনায় বিস্ময় প্রকাশ করেন আইন বিশেষজ্ঞরা। তাঁরা বলেছেন, একমাত্র ক্যামেরা ট্রায়াল (গোপনে বিচার) হলে আদালত সাংবাদিকদের বের হয়ে যাওয়ার নির্দেশ দিতে পারেন।
২০১৪ সালের ২৭ এপ্রিল ঢাকা-নারায়ণগঞ্জ লিংক রোডের খান সাহেব ওসমান আলী স্টেডিয়ামের সামনে থেকে অপহরণের শিকার হন আইনজীবী চন্দন সরকার ও তাঁর গাড়িচালক। পরে তাঁদের এবং কাউন্সিলর নজরুল ইসলামসহ পাঁচজনের লাশ শীতলক্ষ্যা নদীতে পাওয়া যায়। এ ঘটনায় নজরুলের স্ত্রী সেলিনা ইসলাম ও চন্দনের জামাতা পৃথক মামলা করেন। দুই মামলায় ৮ ফেব্রুয়ারি নূর হোসেন, তারেক সাঈদসহ ৩৫ জনকে আসামি করে অভিযোগ গঠন করেন আদালত।
আরও জানতে পড়ুনসাত খুনের মামলার বিচার গোপনে?
নূর হোসেনসহ ২৩ আসামি আদালতে, সাক্ষ্য চলছে
