
চাঁপাইনবাবগঞ্জে ঝড়ের সময় বজ্রপাতে ও গাছের নিচে চাপা পড়ে দুই নারীসহ তিনজনের মৃত্যু হয়েছে। আজ সোমবার বিকেলের পর এ ঘটনা ঘটে।
শিবগঞ্জ থানার উপপরিদর্শক (এসআই) গোলাম মোস্তফা জানান, আজ সন্ধ্যার পর উপজেলায় কালবৈশাখী শুরু হয়। এ সময় শিবগঞ্জ পৌর এলাকার গুরপট্টি এলাকার ছবি বেগম (৩৫) ও বিনোদপুর ইউনিয়নের এবাদত বিশ্বাসতোলা গ্রামের মাসুমা বেগম (২৭) নিজ নিজ এলাকায় আম কুড়াচ্ছিলেন। তখন বজ্রপাতে দুজনের মৃত্যু হয়।
গোমস্তাপুর থানার পরিদর্শক (তদন্ত) এসএম জাকারিয়া বলেন, বিকেল সাড়ে পাঁচটার দিকে ঝড়ের সময় উপজেলার নিমতলা কাঁঠাল গ্রামের আসাদুল ইসলাম (৪০) আম কুড়াচ্ছিলেন। এ সময় একটি গাছ ভেঙে পড়লে তার নিচে চাপা পড়েন আসাদুল। ঘটনাস্থলেই তিনি মারা যান।
