
বাংলাদেশে আসা বিপুলসংখ্যক রোহিঙ্গাকে ফিরিয়ে নিতে মিয়ানমারকে দ্রুত ব্যবস্থা নেওয়ার কথা বলেছে বাংলাদেশ। দুই সপ্তাহ ধরে মিয়ানমারের রাখাইন অঞ্চল থেকে বাংলাদেশে আসা বিপুলসংখ্যক রোহিঙ্গার ব্যাপারে ঢাকা গভীরভাবে উদ্বিগ্ন।
আজ বুধবার দুপুরে ঢাকায় মিয়ানমারের ভারপ্রাপ্ত রাষ্ট্রদূত অং মিনকে পররাষ্ট্র মন্ত্রণালয়ে তলব করে প্রতিবাদ জানায় বাংলাদেশ।
এ বিষয়ে জানতে চাইলে পররাষ্ট্র মন্ত্রণালয়ের দক্ষিণ-পূর্ব এশিয়া অনুবিভাগের মহাপরিচালক মঞ্জুরুল করিম খান চৌধুরী প্রথম আলোকে বলেন, রাখাইনের চলমান সহিংসতার কারণে এ পর্যন্ত নজিরবিহীনভাবে বিপুলসংখ্যক মুসলিম জনগোষ্ঠী বাংলাদেশে এসেছে। এ ব্যাপারে বাংলাদেশ উদ্বিগ্ন। মিয়ানমারকে এই নাগরিকদের অবিলম্বে তাদের দেশে ফিরিয়ে নিতে হবে। মিয়ানমারকে রাখাইন রাজ্যের নাগরিকদের নিরাপত্তা নিশ্চিত করতে হবে, যাতে তারা প্রাণ বাঁচাতে বাংলাদেশে আর পালিয়ে না আসে।
মঞ্জুরুল করিম খান চৌধুরী আরও বলেন, বাংলাদেশে রাখাইন থেকে যেসব নাগরিক এসেছে, তাদের অবিলম্বে ফিরিয়ে নেওয়ার ব্যবস্থা করতে হবে। তা ছাড়া রাখাইনের এই জনগোষ্ঠীর দীর্ঘদিনের সমস্যার মূল উৎসে গিয়ে সমাধান করতে হবে।
এক প্রশ্নের উত্তরে মঞ্জুরুল করিম খান চৌধুরী জানান, বাংলাদেশ-মিয়ানমার সীমান্তে ভূমি মাইন পেতে রাখার বিষয়ে ঢাকা উদ্বিগ্ন। এ বিষয়ও ভারপ্রাপ্ত রাষ্ট্রদূতকে জানানো হয়েছে।
 
