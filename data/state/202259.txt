
আওয়ামী লীগের সাধারণ সম্পাদক ওবায়দুল কাদের বলেছেন, যাঁরা বিভিন্ন দল থেকে আওয়ামী লীগে অনুপ্রবেশ করেছেন, তাঁদের সদস্যপদ নবায়ন করা হবে না। নেতা-কর্মীদের উদ্দেশে তিনি বলেন, ‘নতুন সদস্য সংগ্রহ ও পুরোনোদের নবায়ন অভিযান যেন বিতর্কিত না হয়, সেদিকে নজর রাখতে হবে। পরগাছাদের দলে প্রবেশ ঠেকাতে নতুন সদস্য নেওয়ার ক্ষেত্রে চূড়ান্ত যাচাই-বাছাই করতে হবে।’
ওবায়দুল কাদের আজ বৃহস্পতিবার রাজধানীর ধানমন্ডিতে আওয়ামী লীগ সভানেত্রীর কার্যালয়ে জেলা পর্যায়ের নেতাদের হাতে নতুন সদস্য সংগ্রহের ফরম বুঝিয়ে দেওয়ার অনুষ্ঠানে এসব কথা বলেন।
২০ মে প্রধানমন্ত্রী শেখ হাসিনা তাঁর সরকারি বাসভবন গণভবনে আওয়ামী লীগের নতুন সদস্য সংগ্রহ কার্যক্রমের উদ্বোধন করেন। এখন সারা দেশে এ কার্যক্রম শুরু হবে।
নির্বাচনে ইভিএমের ব্যবহার নিয়ে করা প্রশ্নের জবাবে ওবায়দুল কাদের বলেন, ‘ইভিএমের দাবি জোরালো ও যৌক্তিক। ডিজিটাল যুগে অ্যানালগ থাকতে চাই না—আমরা নির্বাচন কমিশনের কাছে জোরালোভাবে এই যুক্তি তুলে ধরব।’
বিচার বিভাগ করায়ত্ত করতে চায় সরকার—বিএনপির এমন অভিযোগের জবাবে আওয়ামী লীগের সাধারণ সম্পাদক বলেন, ‘বিচার বিভাগ বিএনপি করায়ত্ত করেছে। তত্ত্বাবধায়ক সরকারের প্রধান করতে বিচারপতি কে এম হাসানের বয়স বাড়িয়েছিল বিএনপি।’
বিএনপিকে কেন সমাবেশের অনুমতি দেওয়া হয়নি—এমন প্রশ্নের জবাবে ওবায়দুল কাদের বলেন, ‘তাদের অনুমিত দেওয়া হবে কীভাবে? কেন্দ্রীয় নেতাদের উপস্থিতিতে বিমানবন্দরে এক সম্পাদক আরেক সম্পাদককে মেরেছেন। নিজেরাই নিজেদের প্রতিপক্ষ করে তুলেছে। একজন আরেকজনকে সরকারের দালাল বলছে। কেন্দ্রীয় নেতাদের উপস্থিতিতে জেলার নেতারা মারামারি করে। কেন্দ্রীয় নেতাদের পালিয়ে ঢাকায় আসতে হয়।’
অনুষ্ঠানে আওয়ামী লীগের কেন্দ্রীয় নেতারা উপস্থিত ছিলেন।
