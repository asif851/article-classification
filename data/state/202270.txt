
সাতক্ষীরা পৌরসভার নবনির্বাচিত মেয়র ও জেলা বিএনপির সাবেক সাংগঠনিক সম্পাদক তাজকিন আহমেদ চিশতিকে মেয়রের পদ থেকে সাময়িক বরখাস্ত করা হয়েছে। গত বৃহস্পতিবার সকালে তাজকিন আহমেদ চিশতি মুঠোফোনে এ তথ্য নিশ্চিত করেছেন।স্থানীয় সরকার মন্ত্রণালয়ের উপসচিব মো. আবদুর রউফ মিয়ার বুধবার স্বাক্ষরিত এক প্রজ্ঞাপনে জানা যায়, ২০১২ সালের ২১ এপ্রিল ও একই বছরের ১ ডিসেম্বরের দুটি নাশকতা মামলার অভিযোগপত্র আদালতে গৃহীত হওয়ায় মেয়র তাজকিন আহমেদ চিশতিকে সাময়িক বরখাস্ত করা হয়। প্রজ্ঞাপনে আরও উল্লেখ করা হয়েছে, স্থানীয় সরকার (পৌরসভা) আইন, ২০০৯-এর ধারা ৩১-এর উপধারা (০১)-এ প্রদত্ত ক্ষমতাবলে মেয়র তাজকিন আহমেদ চিশতিকে সাতক্ষীরা পৌরসভার মেয়রের দায়িত্ব থেকে সাময়িক বরখাস্ত করা হলো। একই সঙ্গে সাতক্ষীরা পৌরসভার প্যানেল মেয়র ১-কে অবিলম্বে মেয়রের দায়িত্বভার গ্রহণের অনুরোধ করা হয়।এ ব্যাপারে মেয়র তাজকিন আহমেদ চিশতি জানান, বিষয়টি স্থানীয় সরকার বিভাগের (পৌর) ওয়েবসাইটের মাধ্যমে তিনি জেনেছেন। তবে গতকাল পর্যন্ত আনুষ্ঠানিক কোনো চিঠি তিনি পাননি। তিনি আরও বলেন, সাতক্ষীরা সদর উপজেলার রামজীবনপুর এলাকায় স্থানীয় বাসিন্দারা একটি গাড়িতে আগুন ধরিয়ে দেন। ওই মামলায় তাঁকে আসামি করা হয়। এ ছাড়া আরেকটি মামলা রয়েছে। দুটি মামলায় তাঁর বিরুদ্ধে অভিযোগপত্র জমা দিলে আদালত তা গ্রহণ করেন। ফলে তাঁকে বরখাস্ত করা হয়েছে।
