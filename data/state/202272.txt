
চট্টগ্রাম বন্দরে কোকেন জব্দের ঘটনায় করা মামলায় র‍্যাবের দেওয়া সম্পূরক অভিযোগপত্র গ্রহণ করেছেন আদালত। আজ বৃহস্পতিবার চট্টগ্রাম মহানগর হাকিম আবু সালেম মোহাম্মদ নোমান শুনানি শেষে এই আদেশ দেন। একই সঙ্গে এই মামলার পলাতক তিন আসামির বিরুদ্ধে গ্রেপ্তারি পরোয়ানা জারির আদেশ দেন আদালত।
চালানটির আমদানিকারক প্রতিষ্ঠান খানজাহান আলী লিমিটেডের চেয়ারম্যান নূর মোহাম্মদ, তাঁর ভাই মোস্তাক আহমেদসহ ১০ জনকে আসামি করে ৩ এপ্রিল আদালতে অভিযোগপত্রটি জমা দেন মামলার তদন্ত কর্মকর্তা ও র‍্যাব-৭ চট্টগ্রামের অতিরিক্ত পুলিশ সুপার মুহম্মদ মহিউদ্দিন ফারুকী।
২০১৫ সালের ৬ জুন পুলিশের দেওয়া তথ্যের ভিত্তিতে কোকেন সন্দেহে চট্টগ্রাম বন্দরে সূর্যমুখী তেলের চালান জব্দ করে শুল্ক গোয়েন্দা ও তদন্ত অধিদপ্তর। এরপর ২৭ জুন তেলের চালানের ১০৭টি ড্রামের মধ্যে একটি ড্রামের নমুনায় কোকেন শনাক্ত হয়। বলিভিয়া থেকে আসা চালানটির প্রতিটি ড্রামে ১৮৫ কেজি করে সূর্যমুখী তেল ছিল। পরে পুলিশের অপরাধ তদন্ত বিভাগ (সিআইডি), মাদকদ্রব্য নিয়ন্ত্রণ অধিদপ্তরের রাসায়নিক পরীক্ষাগারসহ চারটি পরীক্ষাগারে তেলের চালানের দুটি ড্রামের (৯৬ ও ৫৯ নম্বর) নমুনায় কোকেন শনাক্ত হয়।
কোকেন জব্দের ঘটনায় চট্টগ্রামের বন্দর থানায় ২০১৫ সালের ২৭ জুন মাদকদ্রব্য নিয়ন্ত্রণ আইনে মামলা হয়। মামলায় নূর মোহাম্মদ ও তাঁর প্রতিষ্ঠানের কর্মকর্তা গোলাম মোস্তফাকে আসামি করা হয়। পরে আদালতের নির্দেশে চোরাচালানের অভিযোগে এই মামলায় বিশেষ ক্ষমতা আইনের ধারাও সংযোজন করা হয়।
সাড়ে চার মাস তদন্তের পর ২০১৫ সালের নভেম্বর মাসে গোয়েন্দা পুলিশ আটজনকে আসামি করে কোকেন মামলার অভিযোগপত্র আদালতে দেয়। আদালত অভিযোগপত্রটি গ্রহণ না করে র‍্যাবকে অধিকতর তদন্তের নির্দেশ দেন।
সম্পূরক অভিযোগপত্রের বাকি আট আসামি হলেন লন্ডনপ্রবাসী চাঁদপুরের ফরিদগঞ্জের ফজলুর রহমান ও মৌলভীবাজারের বকুল মিয়া, তেলের চালানটির আমদানিকারক প্রতিষ্ঠান খানজাহান আলী লিমিটেডের সহযোগী প্রতিষ্ঠান প্রাইম হ্যাচারির ব্যবস্থাপক গোলাম মোস্তফা, কসকো বাংলাদেশ শিপিং লাইনসের ব্যবস্থাপক এ কে আজাদ, পোশাক রপ্তানিকারক প্রতিষ্ঠান মণ্ডল গ্রুপের বাণিজ্যিক নির্বাহী আতিকুর রহমান, সিকিউরিটিজ প্রতিষ্ঠানের কর্মকর্তা মেহেদী আলম, সিঅ্যান্ডএফ প্রতিষ্ঠানের কর্মকর্তা সাইফুল আলম ও আবাসন ব্যবসায়ী মোস্তফা কামাল। আসামি ফজলুর, বকুল মিয়া ও মোস্তাক আহমেদ পলাতক। জামিনে রয়েছেন সাইফুল আলম। বাকি ছয় আসামি চট্টগ্রাম কেন্দ্রীয় কারাগারে রয়েছেন।
চট্টগ্রাম মহানগর সরকারি কৌঁসুলি মো. ফখরুদ্দিন চৌধুরী আজ দুপুরে তাঁর কার্যালয়ে প্রথম আলোকে বলেন, রাষ্ট্রপক্ষের কোনো আপত্তি নেই জানিয়ে র‍্যাবের দেওয়া সম্পূরক অভিযোগপত্রটি গ্রহণের জন্য আবেদন করা হয়। শুনানি শেষে আদালত ১০ আসামির বিরুদ্ধে দেওয়া অভিযোগপত্র গ্রহণ করে পলাতক তিনজনের বিরুদ্ধে গ্রেপ্তারি পরোয়ানা জারির আদেশ দেন। তিন আসামি হলেন ফজলুর রহমান, বকুল মিয়া ও মোস্তাক আহমেদ।
সরকারি কৌঁসুলি আরও বলেন, গ্রেপ্তার আসামি এ কে আজাদ ও নূর মোহাম্মদের জামিনের আবেদন করেন তাদের আইনজীবী। শুনানি শেষে আদালত তা নামঞ্জুর করেন।
