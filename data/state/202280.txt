
প্রধান নির্বাচন কমিশনার (সিইসি) কে এম নুরুল হুদা বলেছেন, মিয়ানমার থেকে পালিয়ে বাংলাদেশে আসা রোহিঙ্গারা যাতে ভোটার হতে না পারে, নির্বাচন কমিশন (ইসি) সে ব্যাপারে সর্বোচ্চ সতর্ক আছে।
আজ বুধবার দুপুরে সিইসি টাঙ্গাইল জেলা প্রশাসকের সভাকক্ষে মতবিনিময় শেষে সাংবাদিকদের এ কথা বলেন। ২৪ সেপ্টেম্বর জেলা পরিষদ, উপজেলা পরিষদ ও ইউনিয়ন পরিষদের সাধারণ, স্থগিত ও উপনির্বাচন উপলক্ষে এ মতবিনিময় সভার আয়োজন করা হয়।
সিইসি বলেন, রোহিঙ্গাদের ভোটার হওয়া ঠেকাতে শরণার্থী হিসেবে বায়োমেট্রিক পদ্ধতিতে নিবন্ধন কার্যক্রমের সঙ্গে ইসির সম্পৃক্ততার বিষয় নিয়ে কথা হচ্ছে। তিনি আরও বলেন, বিভিন্ন রাজনৈতিক দলের সঙ্গে আলাপ-আলোচনা হয়েছে। বেশির ভাগ রাজনৈতিক দল নির্বাচনে সেনাবাহিনী মোতায়েনের কথা বলছেন। সংলাপ শেষ হলে বোঝা যাবে কী পর্যায়ে সেনা মোতায়েন করা যায়।
এর আগে ইসি সচিবালয়ের ভারপ্রাপ্ত সচিব হেলালুদ্দীন আহমদের সভাপতিত্বে অনুষ্ঠিত মতবিনিময় সভায় টাঙ্গাইলের জেলা প্রশাসক খান মো. নুরুল আমিন, পুলিশ সুপার মো. মাহবুব আলম, জেলা নির্বাচন কর্মকর্তা তাজুল ইসলামসহ ১৬টি জেলা থেকে আগত নির্বাচনী কর্মকর্তারা অংশ নেন।
 
