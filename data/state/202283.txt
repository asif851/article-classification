
শহীদ নূর হোসেন দিবস উপলক্ষে বিএনপির চেয়ারপারসন খালেদা জিয়া এক টুইট করেছেন। টুইট বার্তায় বলেন, ‘আসুন বন্দী গণতন্ত্র মুক্ত করে নূর হোসেনের স্বপ্ন সত্য করি। গণতন্ত্র মুক্তি পাক, স্বৈরাচার নিপাত যাক।’ আজ শুক্রবার রাতে সাবেক এই প্রধানমন্ত্রী টুইট বার্তায় এসব কথা বলেন।
‘স্বৈরাচার নিপাত যাক/ গণতন্ত্র মুক্তি পাক’, বুকে-পিঠে এই স্লোগান লিখে ১৯৮৭ সালের ১০ নভেম্বর স্বৈরাচার এরশাদ সরকারের বিরুদ্ধে পথে নেমেছিলেন পুরান ঢাকার বনগ্রাম লেনের নূর হোসেন। ঢাকা অবরোধ কর্মসূচিতে অংশ নিয়ে গণমিছিলের একপর্যায়ে গুলিস্তানের জিরো পয়েন্ট স্কয়ার এলাকায় গুলিবিদ্ধ হলেন তিনি। নূর হোসেনের মৃত্যুতে আন্দোলন আরও জোরালো হলো। নব্বইয়ের ৬ ডিসেম্বর পতন হলো এরশাদ সরকারের। শহীদ নূর হোসেন দিবস উপলক্ষ রাজনৈতিক দলগুলো নানান কর্মসূচি পালন করে থাকে।
