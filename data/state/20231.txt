
রাজধানীর বিভিন্ন স্থানে অভিযান চালিয়ে গত বুধবার রাত থেকে গতকাল বৃহস্পতিবার ভোর পর্যন্ত ‘অজ্ঞান পার্টি’ ও ‘মলম পার্টি’র ২১ সদস্যকে গ্রেপ্তার করেছে ঢাকা মহানগর গোয়েন্দা পুলিশ (ডিবি)। তাদের কাছ থেকে অজ্ঞান করার বিপুল পরিমাণ ওষুধ উদ্ধার করা হয়। পরে ভ্রাম্যমাণ আদালত তাদের বিভিন্ন মেয়াদে কারাদণ্ড দেন। গতকাল বৃহস্পতিবার ঢাকা মহানগর পুলিশের (ডিএমপি-ডিবি) যুগ্ম কমিশনার মনিরুল ইসলাম রাজধানীর মিন্টো রোডের ডিএমপির মিডিয়া সেন্টারে সংবাদ সম্মেলনে এসব তথ্য জানান। মনিরুল ইসলাম বলেন, পবিত্র রমজান ও ঈদুল ফিতর উপলক্ষে অজ্ঞান পার্টি ও মলম পার্টির দৌরাত্ম্য রোধে বিশেষ অভিযান শুরু হয়েছে। এর অংশ হিসেবে রাজধানীর যাত্রাবাড়ী, শাহবাগ, ঢাকা বিশ্ববিদ্যালয় ও হাইকোর্ট এলাকায় অভিযান চালিয়ে ২১ জনকে গ্রেপ্তার করা হয়।
