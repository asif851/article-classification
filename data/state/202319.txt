
জঙ্গি আস্তানা সন্দেহে রাজধানীর মিরপুরের মাজার রোডের একটি বাড়ি ঘিরে অভিযান চালাচ্ছে র‍্যাব। বাড়ির ভেতর থেকে র‍্যাবকে লক্ষ্য করে গ্রেনেড ও পেট্রলবোমা ছোড়া হয়েছে।
গোপন তথ্যের ভিত্তিতে গতকাল সোমবার রাতে বাড়িটি ঘিরে ফেলে র‍্যাব। বাড়িটিতে জঙ্গি অবস্থান করছে বলে র‍্যাবের ভাষ্য।
বিভিন্ন বেসরকারি টেলিভিশন চ্যানেলের স্ক্রলে বলা হচ্ছে, বাড়িটিতে অবস্থানরত সন্দেহভাজন জঙ্গিদের আত্মসমর্পণ করতে র‍্যাব আহ্বান জানাচ্ছে। ভবনের বাসিন্দাদের সরিয়ে নেওয়া হচ্ছে।
এলাকাটি থেকে কয়েক দফা বিস্ফোরণ ও গুলির শব্দ পাওয়া গেছে বলে সেখানকার এক বাসিন্দা ফেসবুকে স্ট্যাটাস দিয়েছেন।
র‍্যাবের আইন ও গণমাধ্যম শাখার পরিচালক কমান্ডার মুফতি মাহমুদ খান গতকাল দিবাগত রাত দেড়টার দিকে প্রথম আলোকে বলেন, মাজার রোডের বাড়িটি ঘিরে ফেলার পর জঙ্গিরা র‍্যাবকে লক্ষ্য করে হাতে তৈরি গ্রেনেড ও পেট্রলবোমা ছুড়েছে। বাড়িটি ঘিরে রাখা হয়েছে।
এলাকাটির বাসিন্দা একটি বেসরকারি টিভি চ্যানেলের সংবাদ উপস্থাপক সাকলায়েন রাসেল তাঁর ফেসবুকে লিখেছেন, ট্রান্সফরমার বিস্ফোরিত হয়েছে বলে ভেবেছিলেন তিনি। এখন দেখছেন বোমার বিস্ফোরণ। তাঁর শোয়ার কক্ষ ধোয়ায় ভরে গেছে। বিকট শব্দে পাশের ভবনের গ্লাস ভেঙে গেছে। পরপর পাঁচ–ছয়টি বোমা ফুটেছে। পুরো এলাকা র‍্যাব-পুলিশ ঘিরে রেখেছে। র‍্যাবের সম্ভাব্য অভিযানের ভয়ে তাঁরা ফ্ল্যাটের মাঝখানে অবস্থান নিয়েছেন। আন্দাজ করছেন, পাশের বাড়িতে কিছু একটা হচ্ছে। থেমে থেমে গুলির শব্দ পাচ্ছেন।
আরও পড়ুন:
মিরপুরে ‘জঙ্গি আস্তানা’ ঘিরে র‍্যাব, বিস্ফোরণ
