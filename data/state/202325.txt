
নোয়াখালীর সোনাইমুড়ী পৌর এলাকায় ডিশ লাইন নিয়ে ঝগড়ার সময় প্রতিপক্ষের হামলায় আবুল খায়ের (৫০) নামের এক ব্যক্তি খুন হয়েছেন। গত সোমবার সন্ধ্যা ছয়টার দিকে পৌর শহরের পাপুয়া এলাকায় এ ঘটনা ঘটে।খবর পেয়ে ওই দিন রাত সাড়ে নয়টায় থানার পুলিশ নিজ বাড়ি থেকে আবুল খায়েরের লাশ উদ্ধার করে। এরপর লাশ ময়নাতদন্তের জন্য গতকাল মঙ্গলবার নোয়াখালী মেডিকেল কলেজ হাসপাতালের মর্গে পাঠানো হয়। নিহত আবুল খায়ের পাপুয়া এলাকার মৃত সুলতান আহমঞ্চদের ছেলে।পুলিশ ও স্থানীয় সূত্রে জানা গেছে, সন্ধ্যা ছয়টার দিকে পাপুয়া এলাকায় ডিশ লাইনের সংযোগ কেটে দেওয়ার ঘটনা নিয়ে আবুল খায়ের ও প্রতিবেশী সহিদ উল্লার মধ্যে ঝগড়া হয়। এর একপর্যায়ে সহিদ উল্লার লোকজন আবুল খায়েরের ওপর হামলা চালায় এবং তাঁকে ওপরে তুলে আছড়ে মাটিতে ফেলে দেন। এতে আবুল খায়ের ঘটনাস্থলেই অজ্ঞান হয়ে পড়েন। তাৎক্ষণিক স্থানীয়রা তাঁকে উদ্ধার করে উপজেলা স্বাস্থ্য কমপ্লেক্সে নেওয়ার পথে তাঁর মৃত্যু হয়।জানতে চাইলে ঘটনার সত্যতা নিশ্চিত করেন সোনাইমুড়ী থানার ভারপ্রাপ্ত কর্মকর্তা মো. আবদুস সামাদ। প্রথম আলোকে তিনি বলেন, ডিশ লাইন কেটে নেওয়ার ঘটনার জের ধরে ঝগড়ার একপর্যায়ে প্রতিপক্ষ আবুল খায়েরকে ওপরে তুলে আছড়ে ফেললে তিনি মারা যান। খবর পেয়ে পুলিশ লাশ উদ্ধার করেছে।ওসি জানান, ঘটনার বিষয়ে সংশ্লিষ্টরা থানায় মামলা করতে রাজি হননি। তাই পুলিশের পক্ষ থেকে এ ঘটনায় সাধারণ ডায়েরি করা হয়েছে। ময়নাতদন্ত প্রতিবেদনের ভিত্তিতে পরবর্তী ব্যবস্থা গ্রহণ করা হবে।
