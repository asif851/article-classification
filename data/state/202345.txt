
মালয়েশিয়ায় অবৈধ শ্রমিকদের বিরুদ্ধে অভিযানে যাঁদের গ্রেপ্তার করা হচ্ছে, তাঁদের আবার বৈধ করে নিতে চাইছে মালয়েশিয়া সরকার। বিদেশি কর্মীদের চাহিদা মেটাতেই এমন সিদ্ধান্ত নেওয়া হতে পারে।
মালয়েশিয়ার স্বরাষ্ট্রমন্ত্রী আহমদ হামিদ হামিদি দেশটির ইংরেজি দৈনিক দ্য স্টারকে শুক্রবার দেওয়া সাক্ষাৎকারে এ কথা বলেছেন। তিনি বলেন, ‘মালয়েশিয়ায় আটকদের “সিক্স-পি” কর্মসূচির আওতায় বৈধ করার সুযোগ দেব। অনেক কোম্পানির মালিক আমাদের এ ধরনের অনুরোধ করেছেন। এ ছাড়া বিভিন্ন প্রতিষ্ঠানের প্রতারণার কারণেও অনেক শ্রমিক ঠিক সময়ে বৈধ হতে পারেনি। তাই আমরা আবার তাদের বৈধ হওয়ার সুযোগ দিতে চাই।’
১ সেপ্টেম্বর থেকে মালয়েশিয়ায় অবৈধ ব্যক্তিদের বিরুদ্ধে অভিযান শুরু হয়েছে। এ পর্যন্ত পাঁচ হাজার শ্রমিক গ্রেপ্তার হয়েছেন, যাঁদের মধ্যে প্রায় সাড়ে চার শ বাংলাদেশি।’
জানতে চাইলে বাংলাদেশের প্রবাসীকল্যাণমন্ত্রী খন্দকার মোশাররফ হোসেন প্রথম আলোকে বলেন, ‘মালয়েশিয়া সফরকালে আমরা তাদের সরকারকে অনুরোধ করেছিলাম, আমাদের কর্মীদের বিষয়ে তারা যেন কঠোর না হয়। তারা আমাদের আশ্বস্ত করেছে।’
সংশ্লিষ্ট সূত্রে জানা গেছে, ২০১১ সালের আগস্টে মালয়েশিয়া দেশটিতে থাকা অবৈধ ব্যক্তিদের বৈধ হওয়ার সুযোগ দেয়। সিক্স-পি কর্মসূচির আওতায় দুই লাখ ৬৭ হাজার অবৈধ বাংলাদেশি বৈধ হন। এঁদের বেশির ভাগই ২০০৭ ও ২০০৮ সালে কলিং ভিসায় মালয়েশিয়া গিয়েছিলেন।
এদিকে ওই প্রক্রিয়া শেষ হওয়ার পর মালয়েশিয়া ঘোষণা দেয়, নির্ধারিত সময়ে যাঁরা বৈধ হবেন না, তাঁদের বিরুদ্ধে পরে অভিযান চালানো হবে। সেই ঘোষণা অনুযায়ী, এ বছরের ১ সেপ্টেম্বর থেকে অবৈধ ব্যক্তিদের বিরুদ্ধে অভিযান শুরু করেছে মালয়েশিয়া। আগামী তিন মাস এই অভিযান চলবে।
জনশক্তি রপ্তানিকারকেরা বলছেন, ২০০৯ সালে বাংলাদেশ থেকে কর্মী নেওয়া বন্ধ করে দেয় মালয়েশিয়া। কিন্তু এর পরও ছাত্র ও পর্যটক সেজে অনেক বাংলাদেশি মালয়েশিয়া যান। মূলত এখন তাঁরাই গ্রেপ্তার হচ্ছেন। মালয়েশিয়ার পুলিশের ধারণা, দেশটিতে অন্তত চার লাখ অবৈধ অভিবাসী আছেন। এর মধ্যে অন্তত লাখ খানেক বাংলাদেশি হতে পারেন। 
