
আগামীকাল রাজধানীর কোথাও সমাবেশ করবে না ঢাকা মহানগর আওয়ামী লীগ। আইনের প্রতি শ্রদ্ধা দেখিয়ে দলটি এ সিদ্ধান্ত নিয়েছে।
ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী প্রথম আলো ডটকমকে বলেন, ‘ঢাকা মহানগর পুলিশ (ডিএমপি) আমাদের অনুমতি দেয়নি। তাই আইনের প্রতি শ্রদ্ধা দেখিয়ে আমরা আগামীকাল সমাবেশ করব না। তবে জনগণের জানমাল রক্ষায় আওয়ামী লীগের নেতা-কর্মীরা আগামীকাল জুমার পরে রাজধানীর বিভিন্ন পয়েন্টে অবস্থান নেবে।’কিন্তু ডিএমপি কমিশনার বেনজীর আহমেদ এক সংবাদ সম্মেলনে বলেছেন, ‘আওয়ামী লীগ সমাবেশের অনুমতি চেয়ে কোনো আবেদন করেনি। আবেদন করলে অনুমতির বিষয়ে বিবেচনা করা যেত।’এদিকে ঢাকা মহানগর আওয়ামী লীগের যুগ্ম সম্পাদক মোহাম্মদ সেলিম প্রথম আলো ডটকমকে বলেন, ‘ডিএমপি থেকে আমাদের বলা হয়েছে, একই দিনে রাজধানীতে দুই জোটকে সমাবেশ করতে দিলে আইনশৃঙ্খলার চরম অবনতি হবে। এজন্য আমাদের অনুমতি দেওয়া হয়নি।’তবে নাম প্রকাশ না করার শর্তে ঢাকা মহানগর আওয়ামী লীগের একজন শীর্ষ নেতা প্রথম আলো ডটকমকে বলেন, সমাবেশের অনুমতি চেয়ে তাঁরা ডিএমপির কাছে নতুন করে কোনো আবেদনই করেননি। নেতা-কর্মীদের চাঙা রাখতেই তাঁরা সমাবেশের সিদ্ধান্ত নিয়েছিলেন। কিন্তু ওপরের নির্দেশে সমাবেশ না করার সিদ্ধান্ত নেওয়া হয়েছে।
