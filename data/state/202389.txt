
সরকারি কাজে বাধা দেওয়ার অভিযোগে করা মামলা থেকে অব্যাহতি পেয়েছেন র‌্যাবের গুলিতে এক পা হারানো ঝালকাঠির লিমন হোসেন। ঝালকাঠির মুখ্য বিচারিক হাকিম মো. আবু শামিম আজাদ আজ বৃহস্পতিবার ওই মামলা থেকে লিমনকে অব্যাহতির আদেশ দেন।সরকারি কাজে বাধা দেওয়ার অভিযোগে তিন বছর সাত মাস আগে লিমনের বিরুদ্ধে মামলাটি করে র‌্যাব।২০১১ সালের ২৩ মার্চ ঝালকাঠির রাজাপুর উপজেলার সাতুরিয়ায় নিজ বাড়ির কাছের মাঠে গরু আনতে গিয়ে র‌্যাবের গুলিতে এক পা হারান দরিদ্র পরিবারের ১৬ বছরের কিশোর লিমন। এ ঘটনা তখন দেশব্যাপী মানবতাবোধসম্পন্ন মানুষকে নাড়া দেয়। মানুষের সহায়তায় চিকিৎসা হয় লিমনের।লিমনকে গুলি করার পর ‘সন্ত্রাসী’ আখ্যা দিয়ে তাঁকেসহ আটজনের বিরুদ্ধে অস্ত্র আইনে ও সরকারি কাজে বাধাদানের অভিযোগ এনে দুটি মামলা করে র‌্যাব।
