
সাহস থাকলে বিরোধী দলকে মাঠে নামার আহ্বান জানিয়েছেন ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী। আজ রোববার বঙ্গবন্ধু অ্যাভিনিউয়ে আওয়ামী লীগের দলীয় কার্যালয়ের সামনে অবরোধবিরোধী অবস্থান কর্মসূচিতে তিনি এ কথা বলেন।মোফাজ্জল হোসেন চৌধুরী বলেন, ‘অবরোধের নামে নিরীহ মানুষকে হত্যা না করে, আমাদের হত্যা করুন। অবরোধ দিয়ে, গাড়িতে অগ্নিসংযোগ করে, মানুষ পুড়িয়ে হত্যা করে নির্বাচন বানচালের ষড়যন্ত্র সফল হবে না। নির্বাচন কমিশন ঘোষিত তফসিল অনুযায়ী নির্ধারিত সময়ে নির্বাচন অনুষ্ঠিত হবে।‘কোথাও কোনো অবরোধ হচ্ছে না’ এমন দাবি করে মোফাজ্জল হোসেন বলেন, বিএনপির ডাকা অবরোধ কর্মসূচি বাংলার জনগণ ঘৃণাভরে প্রত্যাখ্যান করেছে। সবকিছু স্বাভাবিক নিয়মেই চলছে। শুধু মানুষের মনে আতঙ্ক সৃষ্টি করে ঘরের মধ্যে আটকে রাখা হয়েছে।বিরোধী দলকে সতর্ক করে মোফাজ্জল হোসেন চৌধুরী আরও বলেন, নির্বাচন সফল করতে দলীয় নেতা-কর্মীরা নির্বাচনী প্রচারণার পাশাপাশি মাঠে থেকে বিএনপি-জামায়াতের যেকোনো নাশকতামূলক কর্মকাণ্ডের সমুচিত জবাব দেবে।এ সময় উপস্থিত ছিলেন ঢাকা মহানগর আওয়ামী লীগের যুগ্ম সাধারণ সম্পাদক মোহাম্মদ সেলিম, আওলাদ হোসেন, সাংগঠনিক সম্পাদক শাহে আলম মুরাদ, দপ্তর সম্পাদক সহিদুল ইসলাম মিলন, আবদুল হক প্রমুখ।
