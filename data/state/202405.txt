
জাতীয় শিক্ষানীতিতে থাকলেও প্রাথমিক শিক্ষা আপাতত অষ্টম শ্রেণি পর্যন্ত হচ্ছে না। আগের মতোই পঞ্চম শ্রেণিতে প্রাথমিক শিক্ষা সমাপনী (পিইসি) পরীক্ষা ও অষ্টম শ্রেণিতে জুনিয়র স্কুল সার্টিফিকেট (জেএসসি) পরীক্ষা চলতে থাকবে।
তবে কীভাবে প্রস্তুতি নিয়ে প্রাথমিক শিক্ষাকে অষ্টম শ্রেণি পর্যন্ত করা যায়, তা পরীক্ষা-নিরীক্ষা করে ঠিক করতে শিক্ষা মন্ত্রণালয়ের মাদ্রাসা ও কারিগরি বিভাগের ভারপ্রাপ্ত সচিব মো. আলমগীরের নেতৃত্বে একটি কমিটি গঠনের সিদ্ধান্ত হয়েছে। আজ মঙ্গলবার বিকেলে সচিবালয়ে শিক্ষা মন্ত্রণালয় এবং প্রাথমিক ও গণশিক্ষা মন্ত্রণালয়ের মধ্যে অনুষ্ঠিত সভায় এ সিদ্ধান্ত হয়। সভায় উপস্থিত শিক্ষা মন্ত্রণালয়ের একজন ঊর্ধ্বতন কর্মকর্তা প্রথম আলোকে এ তথ্য জানিয়েছেন। শিক্ষামন্ত্রী নুরুল ইসলাম নাহিদের সভাপতিত্বে অনুষ্ঠিত এই সভায় প্রাথমিক ও গণশিক্ষামন্ত্রী মোস্তাফিজুর রহমানসহ দুই মন্ত্রণালয়ের কর্মকর্তারা উপস্থিত ছিলেন।গত বছর পঞ্চম শ্রেণির পরিবর্তে অষ্টম শ্রেণিতে প্রাথমিক শিক্ষা সমাপনী পরীক্ষা নেওয়ার প্রস্তাব মন্ত্রিসভা অনুমোদন করেনি। মন্ত্রিসভা প্রাথমিক ও গণশিক্ষা মন্ত্রণালয়কে প্রস্তাবটি আরও পর্যালোচনা করতে বলেছিল। এর কারণ হিসেবে তখন বলা হয়েছিল, শিক্ষার স্তর পরিবর্তনের এই বিশাল কর্মযজ্ঞ পরীক্ষা-নিরীক্ষা করে পরবর্তী সময় চূড়ান্ত সিদ্ধান্ত নেওয়া হবে। কারণ, এই প্রক্রিয়ার সঙ্গে অবকাঠামোগত, শিক্ষক নিয়োগ, প্রশিক্ষণসহ অনেক ধরনের কর্মকাণ্ড জড়িত। তাই আগের মতোই পঞ্চম শ্রেণিতে প্রাথমিক শিক্ষা সমাপনী ও অষ্টম শ্রেণিতে জেএসসি পরীক্ষা অব্যাহত রাখার সিদ্ধান্ত হয়। আজকের সভায় মন্ত্রিসভার ওই সিদ্ধান্ত স্থিতাবস্থা রেখে পরীক্ষা-নিরীক্ষার জন্য কমিটি গঠনের সিদ্ধান্ত হয়। কমিটিতে এই দুই মন্ত্রণালয়ের প্রতিনিধি থাকবেন। বৈঠকে উপস্থিত একজন কর্মকর্তা বলেন, প্রাথমিক শিক্ষা অষ্টম শ্রেণি পর্যন্ত করা বেশ দুরূহ কাজ। তা ছাড়া এটি করলে কতটুকু লাভ হবে, তা নিয়েও আলোচনা হয় সভায়।
