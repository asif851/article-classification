
বাংলাদেশের আকাশে আজ রোববার ১৪৩৯ হিজরি সনের পবিত্র রবিউল আউয়াল মাসের চাঁদ দেখা যায়নি। তাই ২১ নভেম্বর থেকে পবিত্র রবিউল আওয়াল মাস গণনা শুরু হবে। সে হিসাবে আগামী ২ ডিসেম্বর (১২ রবিউল আউয়াল) শনিবার সারা দেশে পবিত্র ঈদে মিলাদুন্নবী (সা.) পালিত হবে।
রোববার সন্ধ্যায় ইসলামিক ফাউন্ডেশন বায়তুল মোকাররম সভাকক্ষে জাতীয় চাঁদ দেখা কমিটির সভায় এ সিদ্ধান্ত হয়। এক সংবাদ বিজ্ঞপ্তিতে এসব কথা জানানো হয়। খবর বাসস।
সংবাদ বিজ্ঞপ্তিতে বলা হয়, ২৯ সফর ১৪৩৯ হিজরি রোববার সন্ধ্যায় বাংলাদেশের আকাশে পবিত্র রবিউল আউয়াল মাসের চাঁদ দেখা যায়নি। এমতাবস্থায় আগামীকাল সোমবার পবিত্র সফর মাস ৩০ দিন পূর্ণ হবে। আগামী মঙ্গলবার থেকে পবিত্র রবিউল আউয়াল মাস গণনা শুরু হবে। সে হিসেবে আগামী ১২ রবিউল আউয়াল ১৪৩৯ হিজরি (২ ডিসেম্বর শনিবার) সারা দেশে পবিত্র ঈদে মিলাদুন্নবী (সা.) পালিত হবে।
সংবাদ বিজ্ঞপ্তিতে জানানো হয়, ধর্ম মন্ত্রণালয়ের সচিব মো. আনিছুর রহমানের সভাপতিত্বে সভায় মন্ত্রিপরিষদ বিভাগের যুগ্ম সচিব মোহাম্মদ মেজবাহ উদ্দিন চৌধুরী, ধর্ম মন্ত্রণালয়ের যুগ্ম সচিব মো. হাফিজুর রহমান, তথ্য মন্ত্রণালয়ের যুগ্ম সচিব (প্রেস) মো. মিজান-উল-আলম, অতিরিক্ত প্রধান তথ্য কর্মকর্তা ফজলে রাব্বী, ওয়াকফ প্রশাসক মো. শহীদুল ইসলাম, বাংলাদেশ টেলিভিশনের পরিচালক (প্রশাসন) মো. শাখাওয়াত হোসেন, বাংলাদেশ আবহাওয়া অধিদপ্তরের পরিচালক মো. আবদুর রহমান, সরকারি মাদ্রাসা-ই-আলিয়ার অধ্যক্ষ সিরাজ উদ্দিন আহমদ, বায়তুল মোকাররম জাতীয় মসজিদের সিনিয়র পেশ ইমাম মাওলানা মুহাম্মদ মিজানুর রহমান, লালবাগ শাহি মসজিদের খতিব মাওলানা আবু রায়হান ও চকবাজার শাহি জামে মসজিদের খতিব মাওলানা শেখ নাঈম রেজওয়ান প্রমুখ উপস্থিত ছিলেন।
