
জন্মদিনে চিরবিদায় নিলেন দৈনিক বণিক বার্তার ব্যবস্থাপনা সম্পাদক গোলাম ফারুক। গতকাল সোমবার রাতে মাত্র ৪৮ বছর বয়সে ইন্তেকাল করেন তিনি (ইন্না লিল্লাহি ওয়া ইন্না ইলাইহি রাজিউন) । গতকালই হৃদরোগে আক্রান্ত হয়ে ময়মনসিংহ মেডিকেল কলেজ হাসপাতালে চিকিৎসাধীন ছিলেন ফারুক।গোলাম ফারুকের বাড়ি ময়মনসিংহ শহরের নাহা রোডে। তাঁর বাবা মো. মোসলেম উদ্দিন ময়মনসিংহ-৬ (ফুলবাড়িয়া) আসনের সাংসদ।পারিবারিক সূত্রে জানা গেছে, গতকাল রাত সাড়ে আটটার দিকে ফারুকের পরিবার ও স্বজনেরা তাঁর ৪৮তম জন্মবার্ষিকী উদযাপনের প্রস্তুতি নিচ্ছিলেন। এ সময় হঠাৎ হৃদরোগে আক্রান্ত হলে দ্রুত তাঁকে ময়মনসিংহ মেডিকেল কলেজ হাসপাতালে নেওয়া হয়। সেখানে চিকিৎসাধীন অবস্থায় রাত ১০টার দিকে তিনি শেষনিঃশ্বাস ত্যাগ করেন।
