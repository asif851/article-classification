
স্বাস্থ্যমন্ত্রী মোহাম্মদ নাসিম বলেছেন, আওয়ামী লীগ যে উন্নয়ন করেছে, তাতে ২০১৯ সালের জাতীয় নির্বাচনে জনগণের ভোটে আওয়ামী লীগ ক্ষমতায় আসবে। বাংলাদেশের উন্নয়নের প্রশ্নে শেখ হাসিনার বিকল্প কেউ নেই।আজ রোববার দুপুরে রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে আওয়ামী লীগের ২০তম সম্মেলন সফল করতে ঢাকা মহানগর দক্ষিণ আওয়ামী লীগের যৌথ সভায় নাসিম এসব কথা বলেন।মোহাম্মদ নাসিম বলেন, দারিদ্র্যবিমোচন, জঙ্গি দমন, নিজস্ব অর্থায়নে পদ্মা সেতু নির্মাণ করে দেশের মর্যাদা বৃদ্ধি এবং সমুদ্র জয়ের মাধ্যমে দেশের সীমানা বাড়ানোসহ অসামান্য অর্জনের জন্য দেশের মানুষ আবারও আওয়ামী লীগকে বিজয়ী করবে।মোহাম্মদ নাসিম আরও বলেন, আগামী জাতীয় নির্বাচনের জন্য আওয়ামী লীগের হাতে আর মাত্র আড়াই বছর সময় রয়েছে। এ সময়ের মধ্যে যাতে আওয়ামী লীগের ভাবমূর্তি ক্ষুণ্ন না হয়, সে জন্য আওয়ামী লীগের মন্ত্রী, এমপি ও দলীয় নেতা-কর্মীদের অত্যন্ত সচেতন থাকতে হবে। তিনি বলেন, আওয়ামী লীগের সম্মেলন উপলক্ষে ব্যাপক আয়োজনের প্রস্তুতি গ্রহণ করা হয়েছে। আর এ সম্মেলন সুশৃঙ্খলভাবে সম্পন্ন করার ওপর সম্মেলনের সফলতা অনেকাংশে নির্ভর করবে।
প্রধানমন্ত্রী শেখ হাসিনা আবারও আওয়ামী লীগের সভাপতি হবেন উল্লেখ করে নাসিম বলেন, আওয়ামী লীগের কঠিন সময়ে সভাপতির দায়িত্ব গ্রহণ করে বঙ্গবন্ধুর কন্যা আওয়ামী লীগকে সুসংগঠিত করে তিনবার আওয়ামী লীগকে ক্ষমতায় এনেছেন। তিনি বলেন, আওয়ামী লীগের জাতীয় সম্মেলনে প্রধানমন্ত্রী শেখ হাসিনার নেতৃত্বে নবীন-প্রবীণের সমন্বয়ে নতুন কমিটি হবে। আর নতুন নেতাদের প্রধান চ্যালেঞ্জ হবে ২০১৯ সালের নির্বাচনে জনগণের ভোট নিয়ে আওয়ামী লীগকে ক্ষমতায় আনা।সম্মেলন উপলক্ষে গঠিত অভ্যর্থনা উপকমিটির আহ্বায়ক নাসিম বলেন, আওয়ামী লীগের সম্মেলনে পাকিস্তানের রাজনৈতিক দল ছাড়া বিশ্বের বিভিন্ন দেশের রাজনৈতিক দলকে আমন্ত্রণ জানানো হয়েছে। সম্মেলনে কবি-সাহিত্যিক, বুদ্ধিজীবী ও বিদেশি অতিথিরা থাকবেন।ঢাকা মহানগর দক্ষিণ আওয়ামী লীগের সভাপতি আবুল হাসনাতের সভাপতিত্বে যৌথ সভায় আরও বক্তব্য দেন আওয়ামী লীগের যুগ্ম সাধারণ সম্পাদক জাহাঙ্গীর কবির নানক, কেন্দ্রীয় সদস্য মির্জা আজম, এস এম কামাল হোসেন, ঢাকা মহানগর আওয়ামী লীগের সাধারণ সম্পাদক শাহে আলম মুরাদ প্রমুখ। এ ছাড়া অনুষ্ঠানে ঢাকা মহানগর দক্ষিণ শাখার বিভিন্ন থানা ও ওয়ার্ড থেকে আগত নেতারা যৌথ সভায় উপস্থিত ছিলেন। যৌথ সভা পরিচালনা করেন ঢাকা মহানগর আওয়ামী লীগের প্রচার সম্পাদক আকতার হোসেন।
