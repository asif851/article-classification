
শীতের ভোররাতের আরামের ঘুম আচমকা ভেঙে গিয়েছিল গতকাল নগরবাসীর। লেপ-কম্বলের ওম থেকে বেরিয়ে এসে এসেছেন তাড়াহুড়ো করে। ঠান্ডা বাতাসের ঝাপটার তোয়াক্কা না করে ঘর থেকে ছুটে সামনের রাস্তায় নেমে এসেছেন অনেকে। পৌষের হিমের চেয়েও তীব্র আতঙ্কের ঠান্ডা স্রোত বয়ে গেছে মেরুদণ্ডের ভেতর দিয়ে। পায়ের তলায় কাঁপছে মাটি। ভূমিকম্প।তারপর অনেকেই আর বাকি সময় চোখের পাতা এক করতে পারেননি। ভূমিকম্পের প্রাথমিক আতঙ্ক কাটার পরে সবাই ফোনে খোঁজ নিয়েছেন আত্মীয়স্বজনের। সবাই ঠিকঠাক আছেন কি না তা জানতে। ভোররাতের ভূমিকম্পের রেশ শহরবাসীর মনে থেকে গিয়েছে সারা দিন। ভূমিকম্পই ছিল গতকাল সবার মুখে মুখে প্রধান আলোচ্য। অফিসে, বাজারে, দোকানে, শিক্ষাপ্রতিষ্ঠানে যে যেখানে ছিলেন, পরিচিতজনকে পেলেই প্রথম জানতে চেয়েছেন ভূমিকম্পের সময় কেমন ছিলেন? জানিয়েছেন নিজের অভিজ্ঞতা, জানতে চেয়েছেন অন্যেরটি। সামাজিক যোগাযোগের মাধ্যমগুলোতেও গতকাল ভূমিকম্পবিষয়ক অভিজ্ঞতার বর্ণনা ছিল অন্যতম বিষয়।ঘর থেকে বারান্দায় বের হলেই যেন আকাশ ছোঁয়া যায়। গগনচুম্বী বহুতল ভবনের বাসিন্দাদের অবস্থান এমনই। মশা-মাছির উৎপাত নেই। হইচই, কোলাহল নেই। এক অর্থে নিরুপদ্রব জীবন। গতকাল সোমবার ভোরে এর ব্যতিক্রম ঘটে। ভূমিকম্পের আচমকা ঝাঁকুনিতে তাঁরা অনেকেই টের পেয়েছেন—ভয় কাকে বলে। দুপুর ১২টার দিকে মিরপুরে চিড়িয়াখানা সড়কে মাল্টিপ্ল্যান রেড ক্রিসেন্ট সিটির মেঘনা ভবনের বাসিন্দা মাহবুবা রহমানের সঙ্গে কথা হয়। ১৬ তলা ভবনটির ১৫ তলায় বিশ্ববিদ্যালয়পড়ুয়া ছেলে ও স্বামী নিয়ে থাকেন তিনি।ভূমিকম্পের সময়ের অনুভূতির কথা জানতে চাইলে মাহবুবা রহমান বলেন, ‘কী যে হয়েছে, তা এখন পর্যন্ত ঠাওরাতে পারছি না। এত ভয় জীবনে আর কখনো পাইনি। জীবনের আশা ছেড়ে দিয়েছিলাম। চারপাশ মট মট শব্দ করছে। ভবন একবার একদিকে হেলে তো আবার আরেক দিকে যায়। আর কাঁপুনি কাকে বলে! লিফট বন্ধ। এতগুলো সিঁড়ি বেয়ে নামাও যাবে না। স্বামীর পরামর্শে রান্নাঘরের বারান্দায় গিয়ে গ্রিল শক্ত করে ধরে দাঁড়িয়ে ছিলাম। টের পাচ্ছিলাম ব্যালান্স রাখার আসলে কোনো উপায় নেই। পানির সমস্যা থাকায় বালতিতে পানি ভরে রেখেছিলাম। ভূমিকম্প শেষে দেখলাম, বালতির পানিতে মেঝে সয়লাব।’রাজারবাগে ১০ তলা ভবনে দুই মেয়ে ও স্ত্রীকে নিয়ে থাকেন ব্যবসায়ী মাকসুদ-ই-রাব্বী। তিনি বলেন, ‘হাইরাইজ ভবনে জানালার থাই গ্লাস ভূমিকম্পের সময় প্রচণ্ড শব্দ করে। আজ শব্দ ছিল অনেক জোরে। মনে হয়েছে পুরো ভবনটাই দুলছে। সিঁড়ি বেয়ে নামার চেষ্টা করিনি। বাসার কমন প্লেসে দাঁড়িয়ে ছিলাম সবাই। হুড়মুড় করে নেমে আন্ডারগ্রাউন্ডে গিয়েই বা কী লাভ হবে? স্ত্রী ও মেয়েরা খুব ভয় পেয়েছে।’ঢাকা ব্যাংকে কর্মরত সায়মা আক্তার থাকেন মোহাম্মদপুরের জাপান গার্ডেন সিটিতে নিজের ফ্ল্যাটে, ১৫ তলা ভবনের ১১ তলায়। তিনি বলেন, ‘ভূমিকম্পের সময় যে কী অবস্থা হয়েছিল, তার যদি সিরিজ ছবি দেখাতে পারতাম, তা হলে বুঝতেন! প্রথমে তো ভাবছিলাম খাট আবার কে নাড়াচ্ছে? জাপান গার্ডেন সিটিতে ইমার্জেন্সি অ্যালার্ম বাজছে। ১৪ বছর বয়সী ছেলে ও ১২ বছর বয়সী মেয়েকে আগে নিচে নামিয়ে দিই। তারপর আমরা নিচে নামি। নিচে নেমে দেখি অসুস্থ, বৃদ্ধ মানুষগুলো খুব কষ্ট করে ভয়ে নিচে নেমে এসেছেন।’সায়মা আক্তার বলেন, জাপান গার্ডেন সিটিতে প্রায় ২৩টি ভবন। সব ভবনে ছাদের সিঁড়ির কাছে একটি বক্সের মধ্যে ছাদের বিকল্প চাবি রাখা থাকে। এ ধরনের পরিস্থিতিতে ছাদে যাওয়ার পরামর্শ দেওয়া হয়। তবে ভবনের বাসিন্দারা ছাদে না গিয়ে বেশির ভাগই নিচে নেমে যাওয়াকে বেশি নিরাপদ মনে করেন।হাইরাইজ ভবনের পাশাপাশি অপরিকল্পিত ঝুঁকিপূর্ণ বাড়ির বাসিন্দারাও ভয়াবহতা বেশি টের পান এবারের ভূমিকম্পে।হাতিরঝিলের কাছে বেগুনবাড়ীতে একটি কাঠের দোতলা ঘরে থাকেন জহিরুল ও তাঁর স্ত্রী শাহানা। শাহানা বলেন, ‘এত সকালে আমরা ঘুমাই ছিলাম। মনে হইল বাড়ির কাঠের খুঁটি কারা যেন করাত দিয়া কাটতাছে। ভয় পাইছি খুব। আর নৌকায় উঠলে যেমন দুলুনি, সেই রকম দুলুনি। চিল্লাপাল্লা কইরা লোহার সিঁড়ি দিয়া নিচে নামছি। ভয় এখনো দূর হয় নাই।’
