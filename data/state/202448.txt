
দেশে গণতন্ত্র নেই-এমন অভিযোগ করে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, গণতন্ত্র উদ্ধার করতে আন্দোলন ছাড়া কোনো পথ নেই। তিনি সবাইকে ঐক্যবদ্ধ হয়ে নতুন করে আন্দোলন গড়ে তোলার আহ্বান জানান। 
আজ সোমবার বিকেলে রাজধানীর ইঞ্জিনিয়ার্স ইনস্টিটিউশন মিলনায়তনে একুশে ফেব্রুয়ারি মহান শহীদ দিবস ও আন্তর্জাতিক মাতৃভাষা দিবস উপলক্ষে বিএনপি আয়োজিত আলোচনা সভায় মির্জা ফখরুল এসব কথা বলেন। মির্জা ফখরুল অভিযোগ করেন, এখন গণতন্ত্র পুরোপুরি নির্বাসিত। যাঁরা মুখে গণতন্ত্রের কথা বলেন, তাঁরাই গণতন্ত্রকে গলাটিপে হত্যা করেছেন। তাঁরা অতীতেও গণতন্ত্রকে হত্যা করেছিলেন। বিএনপিকে সমাবেশ করতে দেওয়া হয় না, সম্মেলনের জায়গা দেওয়া হয় না। তিনি বলেন, গণতন্ত্রকে উদ্ধার করতে হবে। গণতন্ত্র ছাড়া উপায় নেই। আর গণতন্ত্র উদ্ধারে আন্দোলন ছাড়া কোনো বিকল্প নেই। নতুন করে আন্দোলন শুরু করতে হবে। এই আন্দোলনের মধ্য দিয়ে সংস্কৃতি, স্বাধীনতা, সার্বভৌমত্ব রক্ষা, গণতন্ত্র ও মানুষের অধিকারগুলোকে ফিরিয়ে আনতে হবে।মির্জা ফখরুল বলেন, স্বাধীনতার মূল বীজটি একুশে ফেব্রুয়ারিতে বপন করা হয়েছিল। এখন অনেকে নানা ধরনের পোশাক পরে মেলায় যান। অনেকে জানেন না কারা সেই দিন ভাষার জন্য প্রাণ দিয়েছিলেন। এটাকে তিনি কপটতা হিসেবে আখ্যায়িত করেন।বিএনপির স্থায়ী কমিটির সদস্য খন্দকার মোশাররফ হোসেন বলেন, দেশে গণতন্ত্র ভূলুণ্ঠিত। ভূলুণ্ঠিত গণতন্ত্রকে ফিরে পেতে জাতীয়তাবাদী শক্তিকে ঐক্যবদ্ধ হতে হবে।স্থায়ী কমিটির আরেক সদস্য মওদুদ আহমদ হারানো গণতন্ত্র ফিরিয়ে আনতে বিএনপির চেয়ারপারসন খালেদা জিয়ার নেতৃত্বে সব রাজনৈতিক শক্তিকে ঐক্যবদ্ধ হওয়ার আহ্বান জানান। তিনি বলেন, দেশে গণতন্ত্র নেই। আওয়ামী লীগ অতীতে একদলীয় শাসন ব্যবস্থা কায়েম করেছিল। এখন তারই ধারাবাহিকতায় আওয়ামী লীগ নেতৃত্বাধীন একটা অনির্বাচিত সরকার দেশ পরিচালনা করছে, যার কারণে রাজনৈতিক শূন্যতা সৃষ্টি হয়েছে। জঙ্গিরা ও সন্ত্রাসী উগ্রপন্থীরা এর সুযোগ নিচ্ছে । অন্যদের মধ্যে ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদ, বিএনপির চেয়ারপারসনের উপদেষ্টা ইনাম আহমেদ চৌধুরী, শামসুজ্জামান প্রমুখ আলোচনায় অংশ নেন।এদিকে দুপুরে জাতীয় প্রেসক্লাবে এক প্রতিবাদ সমাবেশে বিএনপির স্থায়ী কমিটির সদস্য আ স ম হান্নান শাহ বলেন, এই সরকার মামলায় পটু। সারা দেশে বিএনপির ৫০ হাজার নেতা-কর্মীর নামে মামলা চলছে। তিনি বলেন, জনগণের আওয়াজের কাছে বুলেটের শক্তি টিকবে না।
আরও পড়ুন: 
পুরোহিত হত্যার দায় সরকার এড়াতে পারে না: বিএনপি
