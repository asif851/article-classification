
বাংলাদেশ থেকে যানবাহন যাতে সরাসরি সীমান্ত পেরিয়ে ভারতে ঢুকতে পারে, তার জন্য উদ্যোগ নিয়েছে ভারত। দেশটির বাণিজ্য মন্ত্রণালয় এই মর্মে একটি ক্যাবিনেট নোটও প্রস্তুত করেছে, যা এখন মন্ত্রিসভার অনুমোদনের অপেক্ষায়।বিবিসি বাংলার খবরে বলা হয়েছে, এশীয় উন্নয়ন ব্যাংকসহ আঞ্চলিক উন্নয়নে সহযোগী বেশ কিছু সংস্থা এই উদ্যোগে সমর্থন দিচ্ছে।সরকারি সূত্রগুলো বলছে, আপাতত পণ্যবাহী ট্রাকগুলোকেই এই সুবিধা দেওয়ার পরিকল্পনা করা হচ্ছে। ভারত ও বাংলাদেশের মধ্যে দ্বিপাক্ষিক বাণিজ্যের পরিমাণ এখন পাঁচশো কোটি ডলারেরও বেশি। এর পরিমাণ দিন দিন যতই বাড়ছে, ততই সীমান্তের স্থল বন্দর আর সেখানকার শুল্ক কার্যালয়গুলোতে দীর্ঘ হচ্ছে ট্রাকের লাইন।ব্যবসায়ীরা অবশ্য প্রায়ই বলেন, দুই দেশের ট্রাক যদি সরাসরি পরস্পরের ভূখন্ডে যেতে পারত, তাহলে এই জট কাটিয়ে উঠে আরও অনেক বেশি গতি পেত বাণিজ্যিক লেনদেন।আপাতত একতরফা সুবিধা
তিন বছর আগে এই লক্ষ্যে দ্বিপাক্ষিক একটি চুক্তি (মোটর ভেহিক্যালস) সইয়ের লক্ষ্যে অনেকটা এগিয়েও ছিল ভারত ও বাংলাদেশ। তবে শেষ পর্যন্ত তা বাস্তবায়ন হয়নি।
 
কিন্তু এখন ভারত একতরফাভাবেই বাংলাদেশকে এই সুবিধা দিতে চাইছে। এর ফলে বাংলাদেশি নম্বরপ্লেটের গাড়ি পণ্য নিয়ে সরাসরি ভারতে ঢুকতে পারবে।
দিল্লির অন্যতম শীর্ষ গবেষণা প্রতিষ্ঠান ইকরিয়ের এই উদ্যোগে সরকারের সঙ্গে ঘনিষ্ঠভাবে কাজ করছে। ওই প্রতিষ্ঠানের অর্পিতা মুখার্জী বলছিলেন এর ফলে বাণিজ্যে অনেক সুবিধা হবে।
ভারত ও বাংলাদেশের ক্ষেত্রে সীমান্তে ট্রাকগুলো থেকে মালপত্র নামাতে হয়, তারপর আবার নতুন করে অন্য দেশের ট্রাকে সেগুলো তুলতে হয়। এটা অনেক ঝামেলার। এছাড়া এতে সময়ও লেগে যায় অনেক।"
বাংলাদেশকে যাতে সে কাজে উত্সাহিত করা যায়, সে জন্যই বাংলাদেশের যানবাহনের জন্য এই বিশেষ সুবিধা দেওয়ার উদ্যোগ নেওয়া হচ্ছে বলে জানা গেছে। এডিবি বা জাপানের মতো উন্নয়ন সহযোগীদেরও প্রচ্ছন্ন সমর্থন আছে।
ভারতের আশা বাংলাদেশের যানবাহনকে নিজেদের ভূখন্ডে ঢুকতে দিলে একদিন-না-একদিন বাংলাদেশও ভারতীয় গাড়িকে সেই পাল্টা সুবিধা দিতে বাধ্য হবে।
সেই আশাতেই ভারতের বাণিজ্য মন্ত্রণালয় তৈরি করেছে ওই ক্যাবিনেট নোট, যা অনেকটাই বদলে দিতে পারে দ্বিপাক্ষিক বাণিজ্যের চিত্র।
