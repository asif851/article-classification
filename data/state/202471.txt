
রাজশাহী কলেজে ছাত্রশিবিরের নেতাকে মারতে গিয়ে কলেজের প্রশাসনিক ভবনে ভাঙচুর করেছে ছাত্রলীগ। কলেজ অধ্যক্ষের কার্যালয়ও ঘেরাও করে তারা। গতকাল মঙ্গলবার দুপুরে এসব ঘটনা ঘটে।কয়েকজন প্রত্যক্ষদর্শী জানান, দুপুর ১২টার দিকে কলেজের ফুলার ভবনের দ্বিতীয় তলায় শিবিরের কলেজ হোস্টেল শাখার সভাপতি রিপন আলী অবস্থান করছিলেন। খবর পেয়ে মহানগর ছাত্রলীগের যুগ্ম সাধারণ সম্পাদক ও কলেজ শাখার সাধারণ সম্পাদক মাহাবুব আলম খানের নেতৃত্বে ছাত্রলীগের কর্মীরা ছুটে এসে রিপন আলীকে ধরে মারধর করতে শুরু করেন। একপর্যায়ে তাঁকে ভবনের নিচে নামিয়ে এনে সেখানেও মারধর করা হয়।খবর পেয়ে কলেজের অধ্যক্ষ হবিবুর রহমান ছুটে এসে পরিস্থিতি নিয়ন্ত্রণের চেষ্টা করেন। একপর্যায়ে অন্য কয়েকজন এসে রিপন আলীকে সেখান থেকে নিয়ে যান। এতে ছাত্রলীগের নেতা-কর্মীরা অধ্যক্ষের ওপর ক্ষিপ্ত হন। এরপর তাঁরা সেখান থেকে কলেজের প্রশাসন ভবনে হামলা করতে আসেন। তখন প্রশাসন ভবনের দ্বিতীয় তলায় কলেজের স্টাফ রুমে কোয়ান্টাম ফাউন্ডেশনের একটি ওরিয়েন্টেশন প্রোগ্রাম চলছিল। অনুষ্ঠানটি একটি প্রজেক্টরের মাধ্যমে দেখানো হচ্ছিল। ছাত্রলীগের কর্মীরা ভেতরে ঢুকে প্রজেক্টর, একটি কম্পিউটার ও কক্ষের দুটি জানালার কাচ ভাঙচুর করেন। এরপর তাঁরা নিচে নেমে যান।প্রত্যক্ষদর্শীরা বলেন, বেলা আড়াইটার দিকে ছাত্রলীগের নেতা-কর্মীরা ফের প্রশাসন ভবনের দ্বিতীয় তলায় ওঠেন। সেখানে তাঁরা অধ্যক্ষের কার্যালয় ঘেরাও করে তাঁর কাছে জানতে চান, কেন তিনি শিবিরের নেতাকে ছেড়ে দিলেন। পরে অধ্যক্ষ ও শিক্ষকেরা বুঝিয়ে তাঁদের শান্ত করেন।এ ব্যাপারে কলেজ অধ্যক্ষ হবিবুর রহমান বলেন, কলেজের ফুলার ভবন থেকে তাঁর কাছে একটি ফোন আসে। ক্যাম্পাসে মারামারি হচ্ছে। তিনি গিয়ে দেখেন, রাষ্ট্রবিজ্ঞান ভবনের কাছে একটি ছেলে মাটিতে পড়ে আছে। তিনি পরিচয় জানতে চাইলে ছাত্রলীগের ছেলেরা বলেন, ছেলেটা বহিরাগত। এরই মধ্যে তাঁদের কয়েকজন ছেলেটাকে পানি খাওয়ানোর জন্য মসজিদের পাশে নিয়ে যান। সেখান থেকে তাঁরাই ছেলেটাকে পার করে দেন।শিবিরের কলেজ শাখার সভাপতি সারোয়ার আলম সিদ্দিকী বলেন, কোনো কারণ ছাড়াই রিপন আলীকে মারধর করেছেন ছাত্রলীগের নেতা-কর্মীরা।এ ব্যাপারে কথা বলার জন্য ছাত্রলীগের মহানগর শাখার সভাপতি রকি ঘোষকে বারবার ফোন দেওয়া হলেও তিনি ফোন ধরেননি। মাহাবুব আলম খানের ফোনটিও বন্ধ পাওয়া গেছে।নগরের বোয়ালিয়া থানার ভারপ্রাপ্ত কর্মকর্তা (ওসি) নূর হোসেন বলেন, খবর পেয়ে পুলিশ ঘটনাস্থলে যাওয়ার আগেই তাঁরা (ছাত্রলীগের নেতা-কর্মী) কলেজের প্রশাসন ভবন ভাঙচুর করে নেমে এসেছেন। এ ব্যাপারে কলেজ কর্তৃপক্ষ কোনো অভিযোগ করেনি। অভিযোগ পেলে আইনগত ব্যবস্থা নেওয়া হবে।তেলের ট্যাংক বিস্ফোরণে একজন নিহতনিজস্ব প্রতিবেদক, চট্টগ্রামগ্যারেজে কাজ করার সময় গাড়ির তেলের ট্যাংক বিস্ফোরণে মাসুম বিল্লাহ (২৬) নামের এক ব্যক্তি নিহত হয়েছেন। গুরুতর আহত হয়েছেন তাঁর ভাই মাসুদ (২০)। গতকাল মঙ্গলবার সকালে চট্টগ্রাম নগরের হালিশহর থানাধীন বড়পোল এলাকায় এ ঘটনা ঘটে।মাসুমদের বাড়ি কুমিল্লার দাউদকান্দিতে। মাসুদকে চট্টগ্রাম মেডিকেল কলেজ (চমেক) হাসপাতালের বার্ন অ্যান্ড প্লাস্টিক সার্জারি ইউনিটে ভর্তি করা হয়েছে।হালিশহর থানার ভারপ্রাপ্ত কর্মকর্তা (ওসি) শাহজাহান কবীর বলেন, গ্যারেজটিতে কাভার্ড ভ্যান ও ট্রাক মেরামতের কাজ চলে। গতকাল একটি কাভার্ড ভ্যানে মেরামতের কাজ করার সময় বেলা ১১টার দিকে গাড়িটির তেলের ট্যাংকে হঠাৎ বিস্ফোরণ ঘটে। এতে ঘটনাস্থলেই মাসুম মারা যান।চট্টগ্রাম মেডিকেল কলেজ হাসপাতাল পুলিশ ফাঁড়ির কর্তব্যরত সহকারী উপপরিদর্শক (এএসআই) শিলাব্রত বড়ুয়া জানান,মাসুদের শরীরের ২০ শতাংশ পুড়ে গেছে।ওসি শাহজাহান কবীর জানান, এ ঘটনায় একটি অপমৃত্যু মামলা হয়েছে। ময়নাতদন্তের জন্য মাসুমের লাশ পাঠানো হয়েছে হাসপাতাল মর্গে।
