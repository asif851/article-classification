
দীর্ঘ ১৭ বছর পর জাতীয়তাবাদী যুবদলের ঈশ্বরদী উপজেলা আহ্বায়ক কমিটি গঠনের তিন দিন পরই কমিটির কার্যক্রম স্থগিত করা হয়েছে। পাবনা জেলা যুবদল ৩ নভেম্বর ঈশ্বরদীর আহ্বায়ক কমিটির কার্যক্রম স্থগিত রাখার ঘোষণা দেয়।যুবদলের নেতা-কর্মীরা জানান, ১৯৯৭ সালে আলাউদ্দিন বিশ্বাসকে সভাপতি ও শরিফুল ইসলামকে সাধারণ সম্পাদক করে ঈশ্বরদী উপজেলা যুবদলের কমিটি গঠন করা হয়। ১৭ বছর পর ৩০ অক্টোবর যুবদলের পাবনা জেলা শাখার এক সংবাদ বিজ্ঞপ্তিতে ঈশ্বরদী উপজেলা যুবদলের আহ্বায়ক কমিটি ঘোষণা করে। ৬১ সদস্যবিশিষ্ট এই কমিটিতে পাকশী ইউনিয়ন যুবদলের ভারপ্রাপ্ত সাধারণ সম্পাদক সুলতান আলী বিশ্বাসকে আহ্বায়ক ও ঈশ্বরদী উপজেলা ছাত্রদলের সহসভাপতি আতিয়ার রহমানকে প্রথম যুগ্ম আহ্বায়ক করা হয়। এরপর হঠাৎ করেই পাবনা জেলা যুবদলের পক্ষ থেকে ৩ নভেম্বর আরেকটি সংবাদ বিজ্ঞপ্তিতে ওই কমিটি স্থগিত করার ঘোষণা দেওয়া হয়। দীর্ঘদিন পর কমিটি গঠন এবং কমিটি গঠনের তিন দিন পর এর কার্যক্রম স্থগিত করায় যুবদলের স্থানীয় নেতা-কর্মীরা ক্ষোভ প্রকাশ করেছেন।নেতা-কর্মীদের অভিযোগ, কেন্দ্রীয় দুজন নেতার পছন্দের নেতা-কর্মীরা না থাকায় ওই কমিটির কার্যক্রম স্থগিত করা হয়েছে।
