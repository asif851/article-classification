
জামিনে মুক্তি পেয়েছেন চট্টগ্রাম নগর জামায়াতে ইসলামের আমির আ ন ম শামসুল ইসলাম। আজ বৃহস্পতিবার বেলা ১১টার দিকে চট্টগ্রাম কেন্দ্রীয় কারাগার থেকে তিনি মুক্তি পান।
চট্টগ্রাম কেন্দ্রীয় কারাগারের উপ কারাধ্যক্ষ মো. জাহেদুল আলম প্রথম আলোকে বলেন, জামায়াত নেতা শামসুল ইসলামের বিরুদ্ধে নগর ও জেলার সর্বশেষ সাতটি মামলায় উচ্চ আদালত ও নিম্ন আদালত থেকে গত বুধবার জামিননামা আসে কারাগারে। এগুলো যাচাই-বাছাই করে তাঁকে কারাগার থেকে মুক্তি দেওয়া হয়।
২০১৪ সালের ১২ মে নগরের দেওয়ানবাজারে নগর জামায়াতের কার্যালয় থেকে তাঁকে গ্রেপ্তার করে পুলিশ। পরে দুই দফায় জামিনে মুক্তি পেলেও কারাফটক থেকে পুলিশ তাঁকে আবারও আটক করে। নাশকতার মামলায় আদালতের মাধ্যমে গ্রেপ্তার দেখিয়ে তাঁকে কারাগারে পাঠানো হয়। সর্বশেষ গত বছরের ৭ আগস্ট জামিনে মুক্তি পেলে তাঁকে কারাফটক থেকে আটক করে ফের কারাগারে পাঠানো হয়।
