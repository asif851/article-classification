
বিএনপির সিনিয়র ভাইস চেয়ারম্যান তারেক রহমানের বিরুদ্ধে গ্রেপ্তারি পরোয়ানা জারির প্রতিবাদে বিক্ষোভ কর্মসূচি ঘোষণা করেছে যুবদল ও ছাত্রদল। বিএনপির অঙ্গসংগঠন দুটি আজ বৃহস্পতিবার আলাদা বিজ্ঞপ্তিতে এ কর্মসূচি ঘোষণা করে।
যুবদলের বিজ্ঞপ্তিতে বলা হয়, সংগঠনটি আগামীকাল শুক্রবার সারা দেশে থানায় থানায়, পরদিন শনিবার জেলায় জেলায় এবং তারপর দিন রোববার ঢাকা মহানগরসহ বিভাগীয় শহরগুলোতে বিক্ষোভ করবে।
অন্যদিকে আগামী শনিবার সারা দেশে বিক্ষোভ কর্মসূচি ঘোষণা করেছে ছাত্রদল। সংগঠনটি শনিবার দেশের সব জেলা, মহানগর ও বিশ্ববিদ্যালয়ে এই কর্মসূচি পালনের ঘোষণা দিয়েছে।
আজ জিয়া অরফানেজ ট্রাস্ট দুর্নীতি মামলায় তারেক রহমানের জামিন বাতিল করে তাঁর বিরুদ্ধে গ্রেপ্তারি পরোয়ানা জারি করেন আদালত। পরোয়ানা জারির নিন্দা জানিয়ে ছাত্রদলের সভাপতি রাজিব আহসান ও সাধারণ সম্পাদক মো. আকরামুল হাসান এক বিবৃতিতে দাবি করেন, তারেক রহমান ক্ষমতাসীনদের ভয়ংকর প্রতিহিংসা ও অপপ্রচারের শিকার। আইন–আদালত আর আইনশৃঙ্খলা রক্ষাকারী বাহিনীকে ব্যবহার করে সরকার তারেক রহমানকে নাজেহাল করার চেষ্টা করছে।
