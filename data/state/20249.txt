
রাজধানীর ফার্মগেট ও সায়েদাবাদে গত সোমবার রাতে অভিযান চালিয়ে সাত অস্ত্র ব্যবসায়ীকে গ্রেপ্তার করেছে ঢাকা মহানগর পুলিশের (ডিএমপি) অ্যান্টি-কিডন্যাপিং স্কোয়াড। ওই অস্ত্র ব্যবসায়ীদের কাছ থেকে পাঁচটি বিদেশি পিস্তল, ম্যাগাজিন, গুলি ও বিস্ফোরক দ্রব্য উদ্ধার করা হয়।গতকাল মঙ্গলবার দুপুরে ডিএমপির মিডিয়া সেন্টারে মহানগর গোয়েন্দা পুলিশের উপকমিশনার (ডিবি-দক্ষিণ) কৃষ্ণপদ রায় এক সংবাদ ব্রিফিংয়ে এ তথ্য দিয়ে বলেন, গ্রেপ্তার হওয়া ব্যক্তিরা বিভিন্ন সন্ত্রাসী দলের কাছে অস্ত্র সরবরাহ করে আসছেন।ডিবির উপকমিশনার বলেন, সোমবার রাত পৌনে ১১টায় অ্যান্টি-কিডন্যাপিং স্কোয়াডের প্রধান (এডিসি-ডিবি) মোহাম্মদ ছানোয়ার হোসেনের নেতৃত্বে ফার্মগেট এলাকায় অভিযান চালিয়ে কাবিল (২২), জিল্লুর রহমান (২৩) ও রাকিবুল হাসান ওরফে রকিকে গ্রেপ্তার করা হয়। এ সময় তাঁদের কাছ থেকে তিনটি বিদেশি পিস্তল ও ১৫টি গুলি উদ্ধার করা হয়।একই রাতে ওই স্কোয়াড সায়েদাবাদে আরেকটি অভিযান চালিয়ে দুটি বিদেশি পিস্তল, ১৩টি গুলি ও ছয় কেজি ২০০ গ্রাম বিস্ফোরকসহ নিজাম উদ্দিন (৫০), সাদ্দাম হোসেন (২৪), শরিফুল ইসলাম ওরফে আশরাফুল ইসলাম (২৬) ও খালেদা বেগম ওরফে রেবিনা ওরফে সীমাকে (২০) গ্রেপ্তার করে।কৃষ্ণপদ রায় বলেন, তাঁদের জিজ্ঞাসাবাদের ভিত্তিতে অস্ত্র বেচাকেনার সঙ্গে জড়িত চক্রকে শনাক্ত করে গ্রেপ্তারের চেষ্টা চলছে।সংবাদ ব্রিফিংয়ে আরও উপস্থিত ছিলেন ডিএমপির গণমাধ্যম ও জনসংযোগ বিভাগের উপকমিশনার মো. মাসুদুর রহমান, অতিরিক্ত কমিশনার সাইদুর রহমান ও অ্যান্টি-কিডন্যাপিং স্কোয়াডের প্রধান ছানোয়ার হোসেন।
