
নির্দলীয় সরকারের অধীনে নির্বাচনের দাবিতে বিএনপির নেতৃত্বাধীন ১৮-দলীয় জোটের ৬০ ঘণ্টার হরতালের শুরুতেই দেশের কয়েকটি জেলায় বিচ্ছিন্ন কিছু সহিংসতার খবর পাওয়া গেছে। এর মধ্যে লালমনিরহাটের পাটগ্রাম পৌর ছাত্রদলের প্রচার সম্পাদক নাসিরউদ্দিন (২২) গুলিবিদ্ধ হয়ে নিহত হয়েছেন। এসব ঘটনায় এখন পর্যন্ত নয়জনকে আটক করা হয়েছে।আমাদের নিজস্ব প্রতিবেদক ও প্রতিনিধিদের পাঠানো খবর:পাটগ্রাম (লালমনিরহাট): পুলিশ ও প্রত্যক্ষদর্শীরা জানায়, উপজেলার পৌর সদরের সোহাগপুর এলাকায় দুটি স্থানে সকাল নয়টার দিকে আওয়ামী লীগ ও বিএনপির নেতা-কর্মীরা সমবেত হন। একপর্যায়ে তাঁরা সংঘর্ষে জড়িয়ে পড়েন। এ সময় তাঁরা পরস্পরের দিকে ইট-পাটকেল ছোড়েন। পরিস্থিতি নিয়ন্ত্রণে আনতে পুলিশ গুলি ছোড়ে। এ সময় নাসির গুলিবিদ্ধ হন। ঘটনাস্থল থেকে পুলিশ একজনকে আটক করে। গুলিবিদ্ধ নাসিরকে পাটগ্রাম উপজেলা স্বাস্থ্য কমপ্লেক্সে নিয়ে যাওয়া হয়। উপজেলা স্বাস্থ্য কমপ্লেক্সের আবাসিক চিকিত্সা কর্মকর্তা পি কে দাস জানান, গুলিবিদ্ধ নাসির মারা গেছেন।
গুলিবিদ্ধ হয়ে একজন নিহত হওয়ার কথা নিশ্চিত করেন পাটগ্রাম থানার ভারপ্রাপ্ত কর্মকর্তা (ওসি) সোহরাব হোসেন। তবে কার ছোড়া গুলিতে নাসির মারা গেছেন, তা তিনি নিশ্চিত করেননি। এদিকে পরিস্থিতি সামাল দিতে পুলিশ চাইনিজ রাইফেলের ২১টি আর শটগানের ৮৪টি গুলি ছুড়েছে বলে নিশ্চিত করেন।
পৌর বিএনপির সভাপতি মোস্তফা সালাউজ্জামান জানিয়েছেন, নিহত নাসির পৌর ছাত্রদলের প্রচার সম্পাদক। তাঁর বাড়ি পৌর সদরের সোহাগপুরে।
গাজীপুর: সকাল পৌনে সাতটার দিকে সদর উপজেলার সালনা এলাকার বঙ্গবন্ধু শেখ মুজিবুর রহমান কৃষি বিশ্ববিদ্যালয়ের প্রধান ফটকের পাশে ঢাকা-ময়মনসিংহ মহাসড়কে একটি মাইক্রোবাসে আগুন দেয় পিকেটাররা। এতে পুরো মাইক্রোবাসটি পুড়ে গেছে।
এ ছাড়া চান্দনা চৌরাস্তা এলাকায় গাজীপুর জাতীয় আইন কলেজের সামনে পিকেটাররা একটি কাভার্ডভ্যান ভাঙচুর ও তাতে অগ্নিসংযোগ করে। এতে কাভার্ডভ্যানের চালকের ছেলে মো. মনির হোসেন (১৫) অগ্নিদগ্ধ হয় এবং চালক মো. রমজান আলী (৫৫) পিকেটারদের ছোড়া ইটপাটকেলের আঘাতে আহত হন। পরে পুলিশ ও এলাকাবাসী তাঁদের উদ্ধার করে ঢাকা মেডিকেল কলেজ হাসপাতালে পাঠিয়েছে।
গাজীপুরের অতিরিক্ত জেলা প্রশাসক (সার্বিক) শাহনওয়াজ দিলরুবা খান জানান, হরতালে আইনপ্রয়োগকারী সদস্যদের সহায়তার জন্য জেলার আটজন নির্বাহী ম্যাজিস্ট্রেট বিভিন্ন এলাকায় দায়িত্ব পালন করছেন। প্রয়োজনে তাঁরা ভ্রাম্যমাণ আদালত পরিচালনা করতে পারবেন।
সিরাজগঞ্জ: ভোর সোয়া ছয়টার দিকে সিরাজগঞ্জ পৌর এলাকার নিউ ঢাকা রোডের মালসাপাড়া কবরস্থানের সামনে টায়ার জ্বালিয়ে সড়ক অবরোধ করে হরতালকারীরা। পরে পুলিশ ধাওয়া দিয়ে তাদের ছত্রভঙ্গ করে দেয়। এর কিছুক্ষণ পর শহরের বাজার স্টেশনে দুটি ককটেলের বিস্ফোরণ ঘটান ছাত্রদল-যুবদলের কর্মীরা। একই সময়ে চামড়াপট্টি এলাকায় পর পর পুলিশকে লক্ষ্য করে চারটি ককটেলের বিস্ফোরণ ঘটিয়ে ইটপাটকেল নিক্ষেপ করে হরতালকারীরা। এ সময় পুলিশ কাঁদানে গ্যাসের পাঁচটি শেল ও রাবার বুলেট ছোড়ে।
সদর থানার পরিদর্শক (তদন্ত) বাসুদেব সিনহা জানান, দু-একটি বিচ্ছিন্ন ঘটনা ছাড়া পরিস্থিতি স্বাভাবিক রয়েছে। শহরের গুরুত্বপূর্ণ স্থানে পুলিশ মোতায়েন রয়েছে। এ ছাড়া র্যাব ও বিজিবির সদস্যরা শহরে টহল দিচ্ছেন।
বাগেরহাট: জেলা জামায়াতে ইসলামীর সেক্রেটারি শেখ আবদুল ওয়াদুদ জানান, সকালে হরতালের সমর্থনে জামায়াত ও ছাত্রশিবিরের স্থানীয় নেতা-কর্মীরা বিক্ষোভ মিছিল বের করলে পুলিশ মিছিলে লাঠিপেটা করে ছত্রভঙ্গ করে দেয়। এতে বেশ কয়েকজন আহত হয়েছেন। পরে পুলিশ ধাওয়া করে জামায়াত ও ছাত্রশিবিরের দুই কর্মীকে আটক করে।
মিছিলে লাঠিপেটার অভিযোগ অস্বীকার করে রামপাল থানার ওসি কাজী দাউদ হোসেন বলেন, ফয়লা বাসস্ট্যান্ড এলাকায় লাঠিসোঁটা হাতে জড়ো হয়ে মিছিলের চেষ্টা করলে পুলিশ জামায়াত ও ছাত্রশিবিরের দুই কর্মীকে আটক করে।
আটক দুজন হলেন রামপাল উপজেলা জামায়াতে ইসলামীর কর্মী আবদুল জলিল (৫৫) ও ছাত্রশিবিরের কর্মী হাবিব ওরফে আম্বার শেখ (১৫)।
চাঁদপুর: ভোর ছয়টায় শহরের মঠখোলা ও সকাল আটটা থেকে নয়টার মধ্যে শহরের বাবুরহাট থেকে ঘোষেরহাট পর্যন্ত চাঁদপুর-কুমিল্লা আঞ্চলিক মহাসড়কে টায়ার জ্বালিয়ে পিকেটিং করেন বিএনপির কর্মীরা। সকাল ১০টায় চাঁদপুর সদর উপজেলার চাঁদপুর-লাকসাম রুটের ওয়ারলেস এলাকায় রেললাইনে আগুন দেয় হরতালকারীরা। পরে পুলিশ এসে আগুন নেভায়। এ ছাড়া শহরের বিভিন্ন স্থানে বেশ কয়েকটি ককটেল ফোটায় হরতালকারীরা। তারা বেশ কয়েকটি যানবাহন ভাঙচুর করে। এদিকে জেলা বিএনপির সাধারণ সম্পাদক শেখ ফরিদ আহমেদ মানিকের নেতৃত্বে হরতালের সমর্থনে সকাল ১০টায় জেলা বিএনপি শহরে খণ্ড খণ্ড বিক্ষোভ মিছিল বের করে।
চাঁদপুরের পুলিশ সুপার আমির জাফর জানান, পিকেটিংয়ের সময় পুলিশ জামায়াতের এক কর্মীসহ পাঁচ পিকেটারকে আটক করেছে। এদিকে হরতালের কারণে চাঁদপুর থেকে দূরপাল্লার যানবাহন ও লঞ্চ চলাচল বন্ধ রয়েছে।
ভৈরব (কিশোরগঞ্জ): প্রত্যক্ষদর্শীরা জানায়, ভোর থেকে হরতাল-সমর্থকেরা ঢাকা-সিলেট মহাসড়কের মুক্তিযুদ্ধের স্মৃতি ভাস্কর্য ‘দুর্জয় ভৈরব’ চত্বরে অবস্থান নেয়। পুরোনো ফেরিঘাট এলাকায় পিকেটিং করার সময় হরতালবিরোধী স্লোগান দিয়ে আওয়ামী লীগের কর্মী-সমর্থকেরা পিকেটারদের হটানোর চেষ্টা করেন। এ সময় উভয় পক্ষের মধ্যে ধাওয়া-পাল্টাধাওয়া হয়। আহত বিএনপির তিন কর্মীর মধ্যে গোলাপ মিয়াকে স্থানীয় একটি ক্লিনিকে ভর্তি করা হয়েছে।
ভৈরব থানার পরিদর্শক (তদন্ত) আলমগীর হোসেন বলেন, বিশৃঙ্খলা সৃষ্টির অভিযোগে সবুজ মিয়াকে আটক করা হয়েছে।
টঙ্গী (গাজীপুর): পুলিশ ও প্রত্যক্ষদর্শীরা জানায়, সকাল সাড়ে সাতটার দিকে বিশ্ব ইজতেমা মাঠসংলগ্ন আশরাফ সেতু এলাকায় যাত্রীবেশী পিকেটাররা হঠাৎ বলাকা সার্ভিসের একটি বাসে আগুন ধরিয়ে দেয়। আতঙ্কিত যাত্রীরা হুড়োহুড়ি করে নামতে গিয়ে পাঁচ-ছয়জন আহত হয়। আহত ব্যক্তিদের টঙ্গী সরকারি হাসপাতালে চিকিত্সা দেওয়া হয়েছে।
খবর পেয়ে টঙ্গী ফায়ার সার্ভিসের কর্মীরা ঘটনাস্থলে পৌঁছে আগুন নেভায়। এদিকে সকাল থেকে আওয়ামী লীগের নেতা-কর্মীরা বিভিন্ন মোড়ে মোড়ে অবস্থান নিয়েছেন।

