
প্রধানমন্ত্রী শেখ হাসিনার সঙ্গে চলমান সংকট নিয়ে কথা বলার জন্য দেখা করতে চান কৃষক শ্রমিক জনতা লীগের সভাপতি কাদের সিদ্দিকী। আজ বুধবার দুপুরে মতিঝিলে দলের কেন্দ্রীয় কার্যালয়ের সামনের ফুটপাতে এক সংবাদ সম্মেলনে তিনি এ আহ্বান জানান।প্রধানমন্ত্রীর উদ্দেশে কাদের সিদ্দিকী বলেন, ‘প্রধানমন্ত্রী, আপনার সঙ্গে কথা বলতে চাই। ঘরে থাকতে থাকতে সময় দিয়েন। গণেশ উল্টে গেলে আর সময় দিয়ে লাভ নেই। শুধু খালেদা জিয়ার সঙ্গে কেন? যাদের সঙ্গে ভালো হয়, তাদের সঙ্গে আলোচনা করুন। মানুষের মতামত নিয়ে দেশ চালান। আপনি বোরকা পরে পাবলিক বাসে দুই দিন ঘুরেন। দেখবেন মানুষ কী বলে। যে শয়তানেরা আপনার পাশে থাকে, তারা বলে আমি খারাপ কথা বলি। আপনাকে বলতে চাই, ক্ষমতা হরণের জন্য আমি এখানে বসি নাই। আপনি কি মানুষ যে আলোচনায় বসবেন না? আপনি বাদে সবাই আলোচনা চায়। বিকলাঙ্গ জাসদের ইনু মন্ত্রীসহ দু–একজন বাদে সবাই আলোচনা চায়।’সংবাদ সম্মেলনে কৃষক শ্রমিক জনতা লীগের সাধারণ সম্পাদক হাবিবুর রহমান তালুকদার, যুগ্ম সাধারণ সম্পাদক ইকবাল সিদ্দিকী, সাংগঠনিক সম্পাদক শফিকুল ইসলাম দেলোয়ার, কাদের সিদ্দিকীর স্ত্রী নাসরিন সিদ্দিকী প্রমুখ উপস্থিত ছিলেন।
গত ২৮ জানুয়ারি থেকে মতিঝিলে দলের কেন্দ্রীয় কার্যালয়ের সামনে নিরবচ্ছিন্ন অবস্থান কর্মসূচি পালন করছেন কাদের সিদ্দিকী। সে হিসেবে আজ তাঁর অবস্থানের ২২ দিন। তাঁর অবস্থান কর্মসূচি অব্যাহত থাকবে বলে তিনি জানান।
