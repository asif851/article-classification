
বৈরী আবহাওয়ার কারণে দেড় ঘণ্টা বন্ধ থাকার পর কাঁঠালবাড়ি-শিমুলিয়া নৌপথে যান চলাচল শুরু হয়েছে। আজ রোববার বিকেল সাড়ে পাঁচটা থেকে সন্ধ্যা সাতটা পর্যন্ত এ পথে নৌযান চলাচল বন্ধ থাকে।
বিআইডব্লিউটিসির কাঁঠালবাড়ি ফেরিঘাট সূত্র জানায়, আজ বিকেল চারটা থেকে আকাশে মেঘ দেখা যায়। ক্রমেই চারপাশ অন্ধকার হয়ে আসে। এরপর বিকেল সাড়ে পাঁচটার দিকে ঝোড়ো হাওয়া ও বৃষ্টি শুরু হলে নৌপথে দুর্ঘটনা এড়াতে ১৭টি ফেরি, ৮৫টি লঞ্চ ও আড়াই শ স্পিডবোট চলাচল বন্ধ করে দেওয়া হয়। এতে ঘাটের উভয় পারে পারাপারে অপেক্ষায় রয়েছে চার শতাধিক যানবাহন। দেড় ঘণ্টা পর বৈরী আবহাওয়া কিছুটা শান্ত হলে পুনরায় নৌযান চলাচলের নির্দেশ দেয় বিআইডব্লিউটিসি।
বিআইডব্লিউটিসির কাঁঠালবাড়ি ফেরিঘাটর ব্যবস্থাপক সালাম হোসেন মিয়া বলেন, ঘাট এলাকায় ঝোড়ো হাওয়া আর বৃষ্টি থাকায় নৌপথে দুর্ঘটনা এড়াতে দেড় ঘণ্টা ফেরি চলাচল বন্ধ রাখা হয়। পরে আবহাওয়া ভালো হলে আবার নৌযান চলাচল শুরু করে।
