
বিএনপির চেয়ারপারসন খালেদা জিয়া অভিযোগ করেছেন, তাঁর প্রাণনাশের উদ্দেশ্যে গতকাল কারওয়ান বাজারে তাঁর গাড়ি লক্ষ্য করে গুলি চালানো হয়েছে। গাড়িতে এখনো গুলির দাগ আছে।আজ মঙ্গলবার সন্ধ্যায় রাজধানীর শান্তিনগরের টুইন টাওয়ারের সামনে নির্বাচনী পথসভায় খালেদা জিয়া এই অভিযোগ করেন। ঢাকা দক্ষিণে দল সমর্থিত মেয়র পদপ্রার্থী মির্জা আব্বাসের পক্ষে জনসংযোগ করছেন তিনি।গতকাল প্রচারে নেমে কারওয়ান বাজারে খালেদা জিয়ার পথসভা ও গাড়িবহর সরকার-সমর্থক নেতা-কর্মীদের হামলার শিকার হয়েছিল। এরপরও তিনি প্রচার অব্যাহত রেখেছিলেন। আজ রাত আটটায় এ প্রতিবেদন লেখা পর্যন্ত প্রচারের বিপক্ষে সরকার সমর্থকদের কোনো তৎপরতা দেখা যায়নি।খালেদা জিয়া দাবি করেন, আশুলিয়ায় ব্যাংক ডাকাতির সঙ্গে আওয়ামী লীগ-ছাত্রলীগের ‘গুন্ডারা’ জড়িত। মির্জা আব্বাসের জন্য ভোট চেয়ে তিনি বলেন, গুন্ডামির বদলে শান্তির শহর চাইলে মির্জা আব্বাসকে ভোট দিতে হবে। নারী নির্যাতন বন্ধ করতে হলে তিন সিটি করপোরেশনে বিএনপি-সমর্থিত প্রার্থীদের ভোট দিয়ে বিজয়ী করতে হবে।বিএনপির চেয়ারপারসন বলেন, সরকার ভেবেছিল বিএনপি নির্বাচনে যাবে না। কিন্তু নির্বাচনে বিএনপির সমর্থিত প্রার্থীদের পক্ষে জনজোয়ার তৈরি হওয়ার সরকার পাগল হয়ে গেছে। তিনি সবাইকে নির্ভয়ে ভোট দিতে যাওয়ার আহ্বান জানান।আজ মঙ্গলবার চতুর্থ দিনের মতো দল-সমর্থিত মেয়র পদপ্রার্থীর পক্ষে নির্বাচনী প্রচারে নেমেছেন বিএনপির চেয়ারপারসন। বিকেল সোয়া পাঁচটার দিকে তিনি গুলশানের বাসা থেকে বের হয়ে প্রগতি সরণি ধরে মালিবাগ-খিলগাঁও হয়ে শাহজাহানপুরে মির্জা আব্বাসের বাসার আশপাশে জনসংযোগ করেন। তিনি মগ মার্কায় মির্জা আব্বাসের জন্য ভোট চেয়ে প্রচারপত্র বিলি করেন। এখনো তিনি দক্ষিণ সিটি করপোরেশন এলাকায় প্রচার চালাচ্ছেন।
