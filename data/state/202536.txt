
পবিত্র কোরআনের সঙ্গে পরিচিত করার জন্য মসজিদে নববির দক্ষিণে ৫ নম্বর গেটের পাশে প্রদর্শনীর আয়োজন করা হয়।
ভেতরে গিয়ে দেখা গেল, অভ্যর্থনা বিভাগের পরই রয়েছে পবিত্র কোরআন পরিচিতি। একটু সামনে এগোলেই পবিত্র কোরআন একত্র করার ইতিহাস-সংবলিত কিছু প্রদর্শনী। এরপরই রয়েছে এই প্রদর্শনীর মূল আকর্ষণ—পবিত্র কোরআনের পুরোনো পাণ্ডুলিপির সংরক্ষণাগার। এখানে রয়েছে চামড়ায় লিখিত পবিত্র কোরআন, স্বর্ণের ওপর লিখিত পবিত্র কোরআন, মাত্র ষাট পৃষ্ঠায় লেখা পবিত্র কোরআন এবং প্রায় এক হাজার বছর আগের হাতে লেখা পবিত্র কোরআন। এরপরই রয়েছে বিশাল বড় এক পবিত্র কোরআন।
এ ছাড়া রয়েছে স্বর্ণের কালি দিয়ে লেখা পবিত্র কোরআন। মুসহাফে উসমানির ফটোকপি। পবিত্র কোরআনের সংস্পর্শে এসে মানুষ কীভাবে পরিবর্তিত হয়, তার ওপর একটি তথ্যচিত্র দেখানো হয়। রয়েছে বাদশাহ ফাহাদ কোরআন প্রিন্টিং কমপ্লেক্সের পরিচিতি। সবশেষে বিক্রয়কেন্দ্র ও বিদায়কক্ষ।  প্রদর্শনীটি প্রতিদিন সকাল ছয়টা থেকে বেলা দুইটা এবং বিকেল চারটা থেকে রাত নয়টা পর্যন্ত হজযাত্রীদের জন্য খোলা থাকে। এখানে হাজিদের সবকিছু বুঝিয়ে দেওয়ার জন্য বিভিন্ন ভাষার অনুবাদ-আলোচক রয়েছেন।
