
ফেডারেল রিজার্ভ ব্যাংক অব নিউইয়র্কে থাকা বাংলাদেশ ব্যাংকের অ্যাকাউন্ট বা হিসাব থেকে ৮০ মিলিয়ন ডলার চুরি হওয়ার ঘটনার তদন্ত শুরু করেছে মার্কিন কংগ্রেসের একটি কমিটি। আজ বুধবার সিএনবিসির এক খবরে এ কথা বলা হয়েছে।কংগ্রেসের হাউস অব সায়েন্স কমিটির চেয়ারম্যান লামার স্মিথ গতকাল মঙ্গলবার নিউইয়র্ক ফেডের প্রেসিডেন্ট উইলিয়াম ডাডলির কাছে এক চিঠিতে বাংলাদেশ ব্যাংকের অ্যাকাউন্ট থেকে অর্থ চুরির ঘটনাসংক্রান্ত ‘সব কাগজপত্র এবং যোগাযোগ তথ্য’ চেয়ে পাঠান। কমিটি নিউইয়র্ক ফেডের কাছে এ-ও জানতে চেয়েছে যে সুইফট (সোসাইটি ফর ওয়ার্ল্ড ইন্টার ব্যাংক ফাইন্যান্সিয়াল টেলিকমিউনিকেশন) সিস্টেমে কোনো ত্রুটি ছিল কি না? ১৪ জুনের মধ্যে এই কাগজপত্র দিতে বলা হয়েছে।গত ফেব্রুয়ারির প্রথম সপ্তাহে সাইবারের দুর্বলতা কাজে লাগিয়ে নিউইয়র্ক ফেডে রক্ষিত বাংলাদেশ ব্যাংকের রিজার্ভ থেকে ১০ কোটি ১০ লাখ মার্কিন ডলার চুরির ঘটনা ঘটে। এর মধ্যে দুই কোটি ডলার চলে যায় শ্রীলঙ্কায় আর বাকি ৮ কোটি ১০ লাখ ডলার গেছে ফিলিপাইনে। শ্রীলঙ্কা থেকে দুই কোটি ডলার ফেরত পাওয়া গেছে।
