
মাহী বি চৌধুরীর পর এবার ঝাড়ু হাতে রাস্তা পরিষ্কারে নেমেছেন ঢাকা উত্তর সিটি করপোরেশনের মেয়র প্রার্থী আনিসুল হক। আওয়ামী লীগ সমর্থিত এ প্রার্থী আজ শনিবার বেলা পৌনে একটায় অভিনয় শিল্পী ও সংস্কৃতি অঙ্গনের বিশিষ্ট ব্যক্তিদের সঙ্গে নিয়ে গুলশান এক নম্বর পার্ক-সংলগ্ন সড়ক পরিষ্কার করেন। এ সময় রাস্তায় যানজট সৃষ্টি হয়।এ সময় অভিনেতা এ টি এম শামসুজ্জামান, ড. ইনামুল হক, রামেন্দু মজুমদার, সাংসদ তারানা হালিম, শংকর শাওজাল, অরুণা বিশ্বাস ও আনিসুল হকের স্ত্রী রুবানা হকসহ অন্যান্য অভিনয় শিল্পী ও সাংস্কৃতিক ব্যক্তিত্ব উপস্থিত ছিলেন। ছিলেন সাবেক পররাষ্ট্রমন্ত্রী দীপু মনি।পরিচ্ছন্নতা অভিযান শুরু করার আগে গুলশান পার্কে অনুষ্ঠিত এক সংক্ষিপ্ত সভায় সচেতন শিল্পী সমাজের পক্ষে অভিনেতা এ টি এম শামসুজ্জামান বলেন, আনিসুল হক একজন আপাদমস্তক ভদ্রলোক। তিনি কাউকে কখনো অসম্মান করে কথা বলেননি। এমন ভদ্র লোককে আমরা মেয়র হিসেবে চাই। আশা করি, তিনি ব্যর্থ হলে তার ব্যাখ্যা দেবেন না, বরং লজ্জিত হবেন।রামেন্দু মজুমদার বলেন, আনিসুল হক মুক্তিযুদ্ধের পক্ষের শক্তির লোক। তাঁকে ভোট দিয়ে ঢাকার মেয়র নির্বাচিত করতে নাগরিকদের প্রতি তিনি আহ্বান জানান।আনিসুল হক বলেন, আমার জীবন শুরু হয়েছিল একজন সাংস্কৃতিক কর্মী হিসেবে। আমাকে মেয়র হিসেবে আপনার সুযোগ দেন। আমি পাঁচ বছর আপনাদের এমনভাবে সেবা করতে চাই, যাতে রাজধানীতে সুষ্ঠু সাংস্কৃতিক চর্চার সুযোগ তৈরি হয়।প্রায় আধা ঘণ্টা চলে এ পরিচ্ছন্নতা অভিযান।
