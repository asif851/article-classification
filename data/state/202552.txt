
রাজশাহী বিশ্ববিদ্যালয়ে প্রকাশ্যে নৃশংস ও বর্বর হামলায় ডান পা হারালেন ছাত্রলীগের নেতা আবদুল্লাহ আল মাসুদ (২০)। তাঁর বাঁ পা-ও গোড়ালি থেকে প্রায় বিচ্ছিন্ন হয়ে গেছে। কেটে দেওয়া হয়েছে দুই হাতের রগ। তাঁর সঙ্গে থাকা ছাত্রলীগের আরেক নেতা টগর মোহাম্মদ সালেহকে (২২) কুপিয়ে হাত-পায়ের রগ কেটে দেওয়া হয়েছে।গতকাল মঙ্গলবার সকালে রাজশাহী বিশ্ববিদ্যালয়ের শহীদ জিয়াউর রহমান ও শহীদ হবিবুর রহমান হলের মাঝামাঝি স্থানে এ হামলা হয়। গুরুতর আহত এ দুজনকে প্রথমে বিশ্ববিদ্যালয় চিকিৎসাকেন্দ্র, পরে রাজশাহী মেডিকেল কলেজ হাসপাতাল এবং অবস্থার অবনতি হলে ঢাকায় পাঠানো হয়। ঢাকায় জাতীয় হূদরোগ ইনস্টিটিউট ও হাসপাতালে অস্ত্রোপচার শেষে তাঁদের জাতীয় অর্থোপেডিক হাসপাতাল ও পুনর্বাসন প্রতিষ্ঠানে (পঙ্গু হাসপাতাল) নেওয়া হয়।আহত দুজন, ছাত্রলীগ ও পুলিশের অভিযোগ, ইসলামী ছাত্রশিবির এ ঘটনা ঘটিয়েছে। তবে শিবির এ অভিযোগ অস্বীকার করেছে। ঘটনার সঙ্গে জড়িত সন্দেহে ১৫ জনকে আটক করেছে পুলিশ।মাসুদ রাজশাহী বিশ্ববিদ্যালয় শাখা ছাত্রলীগের সহসম্পাদক ও ইতিহাস বিভাগের দ্বিতীয় বর্ষের ছাত্র। টগর ছাত্রলীগের ছাত্রবৃত্তিবিষয়ক সম্পাদক ও ফোকলোর বিভাগের দ্বিতীয় বর্ষের ছাত্র।আহত টগর ও প্রত্যক্ষদর্শীরা জানান, সকাল আটটার দিকে মাসুদ ও টগর মাদার বখ্শ হল থেকে রিকশায় করে ক্যাম্পাসে যাওয়ার পথে জিয়াউর রহমান হল ও হবিবুর রহমান হলের মাঝামাঝি জায়গায় পৌঁছালে কয়েকজন যুবক তাঁদের লক্ষ্য করে দুটি ককটেলের বিস্ফোরণ ঘটায়। তখন টগর ও মাসুদ রিকশা থেকে নেমে পালানোর চেষ্টা করলে হামলাকারীরা তাঁদের ধরে ফেলে এবং মাসুদকে টেনেহিঁচড়ে একটি দোকানের পেছনে নিয়ে যায়। সেখানে তাঁকে উপর্যুপরি কুপিয়ে ডান পা গোড়ালি থেকে বিচ্ছিন্ন এবং বাঁ পা প্রায় বিচ্ছিন্ন করে ফেলা হয়। দুই হাতের রগও কেটে দেয়। টগরকে রাস্তার এক পাশে ফেলে হামলাকারীরা উপর্যুপরি কুপিয়ে হাত-পায়ের রগ কেটে দিয়ে দ্রুত স্থান ত্যাগ করে। আশঙ্কাজনক অবস্থায় আশপাশের লোকজন তাঁদের উদ্ধার করে বিশ্ববিদ্যালয়ের চিকিৎসাকেন্দ্রে নিয়ে যান। পরে তাঁদের ভর্তি করা হয় রাজশাহী মেডিকেল কলেজ হাসপাতালে।রাজশাহী মেডিকেল কলেজ হাসপাতালের অর্থোপেডিক বিভাগের প্রধান বি কে দাম জানান, সংকটাপন্ন মাসুদকে চার ব্যাগ রক্ত দিয়ে অস্ত্রোপচার করা হয়েছে। টগরের অবস্থা মাসুদের চেয়ে কিছুটা ভালো হলেও আশঙ্কামুক্ত নন। পরে তাঁদের ঢাকায় পাঠানো হয়।বিকেলে জাতীয় হূদরোগ ইনস্টিটিউটের ইমার্জেন্সি ভাসকুলার সার্জারি বিভাগে গিয়ে দেখা যায়, হাত-পাসহ শরীরের বিভিন্ন জায়গায় ব্যান্ডেজ থাকা মাসুদ ও টগর পাশাপাশি ট্রলিতে শুয়ে আছেন। তখনো আতঙ্কের ছাপ তাঁদের চোখে-মুখে। নিজের পায়ের দিকে বারবার তাকানোর চেষ্টা করছিলেন মাসুদ। তাঁদের আশপাশে স্বজন, ছাত্রলীগের নেতা-কর্মী ও বন্ধুবান্ধবের ভিড়। পরে তাঁদের অস্ত্রোপচার করা হয়।জাতীয় হূদরোগ ইনস্টিটিউটের চিকিৎসক নির্মল কান্তি সাংবাদিকদের বলেন, ‘মাসুদের বিচ্ছিন্ন ডান পায়ের জন্য অর্থোপেডিক চিকিৎসা প্রয়োজন। বাঁ পায়ে মূল রক্তনালি সচল আছে। হাতে ক্ষত আছে। টগরের হাত-পায়ের রগ কাটা। তাঁরও অর্থোপেডিক চিকিৎসা দরকার। তাই তাঁদের পঙ্গু হাসপাতালে পাঠানো হয়েছে।’টগর প্রথম আলোকে জানান, হামলাকারীদের কাউকে তিনি চিনতে পারেননি। তবে তাদের দেখে বহিরাগত শিবির ক্যাডার বলে মনে হয়েছে। বিশ্ববিদ্যালয়ের শিবির এভাবে বহিরাগত শিবিরের কর্মীদের দিয়ে হামলা করে। তিনি বলেন, নির্বাচনের আগে ক্যাম্পাসে শিবিরকে প্রতিহত করা এবং কিছুদিন আগে শিবিরের এক নেতাকে পুলিশে ধরিয়ে দেওয়ার কারণে তাঁদের ওপর শিবির ক্ষুব্ধ।তবে বিশ্ববিদ্যালয় সূত্র জানায়, গত শনিবার রাত সাড়ে ১১টার দিকে মাদার বখ্শ হলে শিবিরের হল শাখার সভাপতি ওয়ালিউল্লাহকে ছাত্রলীগের নেতা-কর্মীরা মারধর করেন। এতে মাসুদকে নেতৃত্ব দিতে দেখা গেছে। টগরও ঘটনাস্থলে ছিলেন। এর জের ধরেই গতকালের ঘটনা ঘটে থাকতে পারে।রাজশাহী বিশ্ববিদ্যালয় শাখা ছাত্রলীগের সাধারণ সম্পাদক এস এম তৌহিদ আল হোসেন বলেন, ‘কয়েক দিন আগে বিশ্ববিদ্যালয় শাখা শিবিরের সভাপতি তাঁদের (মাসুদ ও টগর) নাম উল্লেখ করে আমাকে হুমকি দিয়েছিল। শিবিরই এ হামলা চালিয়েছে।’হামলার প্রতিবাদে দুপুর ১২টার দিকে ক্যাম্পাসে বিক্ষোভ মিছিল ও সমাবেশ করে ছাত্রলীগ। আজ বুধবার বেলা ১১টায় বিক্ষোভ মিছিল করা হবে। দুপুর ১২টায় সংবাদ সম্মেলন করে আন্দোলনের পরবর্তী কর্মসূচি দেওয়া হবে বলে জানান তৌহিদ আল হোসেন।মতিহার থানার ভারপ্রাপ্ত কর্মকর্তা (ওসি) আলমগীর হোসেন বলেন, ‘হামলার ধরন, আলামত ও প্রাথমিক তথ্য অনুযায়ী আমরা ধারণা করছি, শিবিরই এ হামলা চালিয়েছে।’ তিনি বলেন, ঘটনায় জড়িত সন্দেহে বিশ্ববিদ্যালয়ের আশপাশের এলাকায় অভিযান চালিয়ে ১৫ জনকে আটক করে জিজ্ঞাসাবাদ করা হচ্ছে।মাসুদ ও টগরকে দেখতে বিকেলে জাতীয় হূদরোগ ইনস্টিটিউটে যান কেন্দ্রীয় ছাত্রলীগের ভারপ্রাপ্ত সভাপতি জয়দেব নন্দী ও ভারপ্রাপ্ত সাধারণ সম্পাদক মোস্তাফিজুর রহমান। জয়দেব ঘটনার জন্য শিবিরকে দায়ী করে দৃষ্টান্তমূলক শাস্তির দাবি জানান।মাসুদের সঙ্গে হাসপাতালে আছেন তাঁর বড় ভাই আয়াতুল্লাহ। তিনিও একই বিশ্ববিদ্যালয়ের ছাত্র ও ছাত্রলীগের নেতা। টগরের সঙ্গে আছেন তাঁর বাবা ইউপি সদস্য জালাল উদ্দিন ও মা মেরিনা বেগম। মাসুদের গ্রামের বাড়ি চাঁপাইনবাবগঞ্জের শিবগঞ্জে এবং টগরের বাড়ি একই জেলার গোমস্তাপুরে।অভিযোগ অস্বীকার শিবিরের: রাজশাহী বিশ্ববিদ্যালয় শাখা ছাত্রশিবির সংবাদ বিজ্ঞপ্তি দিয়ে গতকালের হামলার সঙ্গে জড়িত থাকার অভিযোগ অস্বীকার করেছে। বিজ্ঞপ্তিতে দাবি করা হয়, ছাত্রলীগের অভ্যন্তরীণ আধিপত্য বিস্তার নিয়ে মাসুদ ও টগর আহত হন। অথচ ছাত্রলীগ ও প্রশাসন নির্লজ্জভাবে ছাত্রশিবিরকে জড়ানোর অপচেষ্টা চালাচ্ছে।
