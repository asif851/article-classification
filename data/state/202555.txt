
প্রধান নির্বাচন কমিশনার কাজী রকিব উদ্দীন আহমদ বলেছেন, ভোটার তালিকায় ভুল-ভ্রান্তির সুযোগ নেই। তবে নামের বানান ও জন্মতারিখে কোনো ত্রুটি থাকলে তা নিয়মিত সংশোধন করা হচ্ছে।আজ বুধবার নির্বাচন কমিশনে প্রধান নির্বাচন কমিশনার (সিইসি) সাংবাদিকদের এ কথা বলেন। তিনি আরও বলেন, শত ভাগ নির্ভুল তালিকা দিয়েই আগামী সংসদ নির্বাচন হবে।এর আগে গতকাল মঙ্গলবার বিরোধীদলীয় নেতা খালেদা জিয়া বলেছিলেন, ‘ভোটার তালিকায় গন্ডগোল আছে। এ তালিকা দিয়ে নির্বাচন হতে পারে না।’ এ বক্তব্যের জবাবে সিইসি আজ এ কথা বলেন।
বিরোধীদলীয় নেতার এই অভিযোগ সম্পর্কে সিইসি কাজী রকিব উদ্দীন বলেন, ‘আধুনিক প্রযুক্তি ব্যবহার করে যাচাইয়ের পর ভোটার তালিকায় ভুল থাকার কোনো সুযোগ নেই। তবে ভোটার নম্বর ও জাতীয় পরিচয়পত্রের নম্বর নিয়ে ভুল-বোঝাবুঝি হচ্ছে। বানান, জন্মতারিখ বা তথ্যগত অন্য কোনো ভুল থাকলে তা সংশোধন করা হবে। একটি স্বাধীন সংস্থা ভোটার তালিকা পরীক্ষা করে দেখেছে। তারা ৯৯ দশমিক ৯৮ শতাংশ সঠিক পেয়েছে।’
সিইসি বলেন, ‘ভোটার তালিকা নিয়ে কোনো ধরনের আপস করব না। শেষ মুহূর্ত পর্যন্ত সংশোধন করা হবে। যেখানে ছবি, পুরো ঠিকানা ও বায়োমেট্রিক্স দিয়ে আমরা চেক করছি, মনে হয় না কোনো ভুল-ভ্রান্তির সুযোগ আছে। এখনো তথ্য আসছে, নতুন ভোটার হচ্ছে, ভোটার উপযুক্ত নয়, নাম ভুল আছে, সেগুলো খতিয়ে দেখছি। আমাদের তথ্যভান্ডারে এএফআইএস ম্যাচিং করে ভ্যারিফাই করেছি, অনেকগুলো দ্বৈত ভোটার পেয়েছি। তাঁদের বাদ দিয়েছি।’
