
ফরিদপুরের বোয়ালমারীতে এক স্কুলছাত্রীকে যৌন হয়রানির দায়ে ওবাইদুর শেখ (২৫) নামের এক তরুণকে ১৫ হাজার টাকা জরিমানা করেছেন ভ্রাম্যমাণ আদালত। গত শুক্রবার বিকেলে এ আদালতের নেতৃত্ব দেন নির্বাহী হাকিম ও উপজেলা নির্বাহী কর্মকর্তা (ইউএনও) মু. খায়রুজ্জামান। ওবাইদুর শেখ বোয়ালমারী পৌরসভার কলারন মহল্লার বাসিন্দা। আদালত সূত্রে জানা যায়, ওবাইদুর শেখ এক স্কুলছাত্রীকে স্কুলে আসা-যাওয়ার সময় কুপ্রস্তাব দেওয়াসহ উত্ত্যক্ত করে আসছিলেন। এ ঘটনায় ওই ছাত্রী থানায় অভিযোগ করলে পুলিশ ওই তরুণকে আটক করে ভ্রাম্যমাণ আদালতে সোপর্দ করে। ইউএনও বলেন, যৌন হয়রানির অভিযোগ প্রমাণিত হওয়ায় ওই তরুণকে ১৫ হাজার টাকা জরিমানা করা হয়। 
