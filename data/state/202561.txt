
শিশুস্বাস্থ্য ও সমাজসেবায় বিশেষ অবদানের জন্য জাতীয় অধ্যাপক এম আর খানকে স্বর্ণ পদক দিয়ে আজীবন সম্মাননা জানাল বাংলাদেশ পেডিয়াট্রিক অ্যাসোসিয়েশন (বিপিএ)।বিপিএর এক সংবাদ বিজ্ঞপ্তিতে জানানো হয়, বুধবার রাজধানীর সেন্ট্রাল হাসপাতালের বোর্ড রুমে বিপিএর পক্ষে এই পদক দেওয়া হয় এম আর খানকে। এ সময় বিপিএর সভাপতি মোহাম্মদ সহিদুল্লা, মহাসচিব এ কে আজাদ চৌধুরী, এমকিউকে তালুকদার, এমএসএইচ নাজির, নুরুল ইসলাম, নাজমুন নাহার, সিরাজুল ইসলাম, হামিদুর রহমান, রুহুল আমিন, চৌধুরী আলী কাওসার, মালিহা রশিদ চৌধুরী, এমএ কাশেম প্রমুখ উপস্থিত ছিলেন।
বিজ্ঞপ্তিতে বলা হয়, জাতীয় অধ্যাপক এম আর খান আমাদের গর্ব। তিনি শিশুস্বাস্থ্যসহ দেশের সার্বিক চিকিৎসা ব্যবস্থায় বিশেষ অবদান রেখেছেন। সমাজ সেবায়ও রয়েছে তাঁর বিরাট অবদান। জীবনের এই সময়ে বিপিএর পক্ষে তাঁকে এই স্বর্ণ পদক দিতে পেরে আমরা ধন্য। অনুষ্ঠানে সংক্ষিপ্ত আলোচনা শেষে তাঁর রোগ মুক্তি কামনা করে বিশেষ মোনাজাত করা হয়। অনুষ্ঠান শেষে বিপিএর নেতারা এম আর খানের স্বাস্থ্যের খোঁজ-খবর নেন এবং তাঁকে দেখতে যান।
