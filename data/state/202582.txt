
বিএনপির চেয়ারপারসন খালেদা জিয়া মিয়ানমার থেকে পালিয়ে আসা রোহিঙ্গাদের দেখতে আগামী রোববার কক্সবাজার যাচ্ছেন। আজ সোমবার রাতে দলের স্থায়ী কমিটির বৈঠকে খালেদা জিয়ার কক্সবাজারে রোহিঙ্গা শিবির পরিদর্শনে যাওয়ার সিদ্ধান্ত হয়। বিএনপির নির্ভরযোগ্য সূত্রে এ খবর জানা গেছে। যুক্তরাজ্য থেকে দেশে ফেরার চার দিন পর সোমবার রাতে দলের স্থায়ী কমিটির সদস্যদের সঙ্গে বৈঠক করেন খালেদা জিয়া। রাত পৌনে নয়টায় গুলশানে তাঁর রাজনৈতিক কার্যালয়ে এ বৈঠক হয়। বিএনপির সূত্রে জানা গেছে, স্থায়ী কমিটির বৈঠকের সব সিদ্ধান্ত আগামীকাল মঙ্গলবার সকালে রাজধানীর নয়াপল্টনে দলের কেন্দ্রীয় কার্যালয়ে সংবাদ সম্মেলনের মাধ্যমে জানানো হবে। বিএনপির মহাসচিব মির্জা ফখরুল ইসলাম আলমগীর সংবাদ সম্মেলনে বক্তব্য দেবেন।
বিএনপির নির্ভরযোগ্য সূত্রে জানা গেছে, সহিংসতার কারণে মিয়ানমারের রাখাইন থেকে পালিয়ে আসা রোহিঙ্গাদের শিবির পরিদর্শনে যাবেন খালেদা জিয়া। আগামী শনিবার ঢাকা থেকে রওনা হয়ে রাতে চট্টগ্রামে অবস্থান করবেন তিনি। পরদিন রোববার তিনি কক্সবাজারের রোহিঙ্গা শিবির পরিদর্শন করবেন। এ ছাড়াও দলটি ৭ নভেম্বর ‘জাতীয় বিপ্লব ও সংহতি দিবস’ উদযাপনে নানা কর্মসূচি গ্রহণ করবে।
তিন মাস পর ১৮ অক্টোবর যুক্তরাজ্য থেকে দেশে ফেরেন খালেদা জিয়া। পরদিন তিনি দুর্নীতির দুটি মামলায় আদালত থেকে জামিন নেন। রোববার রাতে খালেদা জিয়া সফরকারী ভারতের পররাষ্ট্রমন্ত্রী সুষমা স্বরাজের সঙ্গে সৌজন্য সাক্ষাৎ করেন। আজ দলের নীতিনির্ধারণী পর্ষদ স্থায়ী কমিটির বৈঠক ডাকেন।
বৈঠকে বিএনপির মহাসচিব মির্জা ফখরুল ইসলাম আলমগীর, স্থায়ী কমিটির সদস্য খন্দকার মোশাররফ হোসেন, মওদুদ আহমদ, জমিরউদ্দিন সরকার, তরিকুল ইসলাম, মাহবুবুর রহমান, আবদুল মঈন খান, রফিকুল ইসলাম মিয়া, নজরুল ইসলাম খান, মির্জা আব্বাস, গয়েশ্বর চন্দ্র রায় ও আমীর খসরু মাহমুদ চৌধুরী উপস্থিত ছিলেন।
