
ঝিনাইদহের মহেশপুর উপজেলার কাঁটাখালী এলাকায় পুলিশের সঙ্গে কথিত বন্দুকযুদ্ধে এক ব্যক্তি নিহত হয়েছে। পুলিশ বলছে, ডাকাতির চেষ্টার সময় সে নিহত হয়। তার নাম-পরিচয় জানা যায়নি।
গতকাল শুক্রবার দিবাগত রাত তিনটার দিকে কালীগঞ্জ-জীবননগর সড়কে এ ঘটনা ঘটে।
ঝিনাইদহের অতিরিক্ত পুলিশ সুপার আজবাহার আলী শেখের ভাষ্য, ওই সড়কে একদল ‘ডাকাত’ গাছ ফেলে ডাকাতির চেষ্টা করছিল। এ সময় পুলিশের টহল দল সেখানে পৌঁছায়। ‘ডাকাতেরা’ পুলিশকে লক্ষ্য করে গুলি ছোড়ে। পুলিশও পাল্টা গুলি ছোড়ে। প্রায় ১৫ মিনিট দুই পক্ষের মধ্যে গুলিবিনিময় চলে। এতে এক ‘ডাকাত’ নিহত হয়।
পুলিশ জানায়, ঘটনাস্থল থেকে দুটি শাটারগান, তিনটি বোমা, পাঁচটি গুলি ও তিনটি চাপাতি উদ্ধার করা হয়েছে। এ ঘটনায় পুলিশের দুই কনস্টেবল সামান্য আহত হয়েছেন। তাঁদের স্থানীয় হাসপাতালে প্রাথমিক চিকিৎসা দেওয়া হয়েছে।
ওই ব্যক্তির লাশ ঝিনাইদহ সদর হাসপাতালের মর্গে রয়েছে।
