
আগামীকাল ১৮-দলীয় জোটের সমাবেশে অংশ নেবে জোটের শরিক দল ইসলামী ঐক্যজোট।এ জন্য তাদের পূর্ণ প্রস্তুতি রয়েছে।
আজ বৃহস্পতিবার সকালে রাজধানীর লালবাগে এক সংবাদ সম্মেলনে এ ঘোষণা দেন ঐক্যজোটের চেয়ারম্যান আবদুল লতিফ নেজামী।
দরটির চেয়ারম্যান বলেন, ‘আশা করি সরকার সমাবেশের অনুমতি দেবে। না দিলে জোটনেত্রী যে কর্মসূচি ঘোষণা করবেন, তার প্রতি আমাদের পূর্ণ সমর্থন থাকবে।’
নির্বাচনকালীন সরকার নিয়ে ১৮ দলের পক্ষ থেকে বিরোধীদলীয় নেতা খালেদা জিয়া যে প্রস্তাব দিয়েছেন, তা সময়োপযোগী চিন্তার বহিঃপ্রকাশ বলে মনে করে ইসলামী ঐক্যজোট।
সংবাদ সম্মেলনে দেশের বিভিন্ন স্থানে ইসলামী দলগুলোর সভা-সমাবেশে পুলিশের বাধা ও গত সোমবার রাজধানীর লালবাগ, বড়কাটরা, ইসলামবাগ ও কামরাঙ্গীরচরসহ বিভিন্ন মাদ্রাসা থেকে কোরবানির পশু জবাইয়ের ছুরি জব্দ করার প্রতিবাদ জানানো হয়। দলটি মনে করে, কোরবানির পশু জবাইয়ের ছুরি জব্দ করার লক্ষ্য হলো মাদ্রাসাগুলোকে জঙ্গি প্রজননকেন্দ্র হিসেবে চিহ্নিত করে জনসমক্ষে হেয় করা।
সংবাদ সম্মেলনে অন্যদের মধ্যে উপস্থিত ছিলেন ইসলামী ঐক্যজোটের মহাসচিব মুফতি মুহাম্মদ ফয়জুল্লাহ, ভাইস চেয়ারম্যান আবুল হাসনাত আমেনী, যুগ্ম মহাসচিব মুফতি মো. তৈয়ব।
