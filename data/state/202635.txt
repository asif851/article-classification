
রাজধানী ঢাকায় আজ মঙ্গলবার পৃথক দুটি ট্রেন দুর্ঘটনায় বেলায়েত হোসেন (৬০) নামের এক ব্যবসায়ী ও অজ্ঞাতপরিচয় (আনুমানিক ৪৫) নামে এক ব্যক্তি মারা গেছেন। রেলওয়ে পুলিশ সূত্রে জানা গেছে, বেলা তিনটার দিকে বাসাবো এলাকার রেললাইনে আহত অবস্থায় পড়ে থাকেন বেলায়েত হোসেন। তাঁর দুই পা শরীর থেকে বিচ্ছিন্ন ছিল। ঘটনাস্থল থেকে বেলায়েত হোসেনকে ঢাকা মেডিকেল কলেজ হাসপাতালের জরুরি বিভাগে নিয়ে আসেন রেলওয়ের বিদ্যুৎ বিভাগের কর্মচারী মো. আবু শাহজাহানসহ আরও কয়েকজন। বিকেল চারটার দিকে বেলায়েতকে চিকিত্সকেরা মৃত ঘোষণা করেন। আবু শাহজাহান প্রথম আলোকে জানান, বাসাবো রেললাইনের পাশে শান্টিং ইয়ার্ডের সামনে গুরুতর আহত একজনকে তিনি পড়ে থাকতে দেখেন। তাঁর সঙ্গে মুঠোফোনের মাধ্যমে ওই ব্যক্তির পরিচয় জানা যায়। এ ছাড়া তাঁর পকেটে ৪৩ হাজার টাকা পাওয়া যায়। ঢাকা ইলেকট্রিক মার্কেটের মালিক মকবুল আহমেদ খান জানান, ওই মার্কেটে বেলায়েত হোসেনের আরজু ইলেকট্রনিকস নামে একটি দোকান রয়েছে। ঢাকার মোহাম্মদীয়া হাউজিং এলাকার ১ নম্বর সড়কের ৭ নম্বর বাড়িতে তিনি বসবাস করতেন। বেলায়েত হোসেন তিন মেয়ে ও দুই ছেলের জনক।এদিকে আজ সকাল সাড়ে ১০টার দিকে বনানী রেলগেটের সামনে অজ্ঞাতপরিচয় এক ব্যক্তির লাশ পাওয়া যায়। লাশটি উদ্ধার করে ঢাকা মেডিকেল কলেজ হাসপাতালের মর্গে পাঠানো হয়। ঘটনা দুটির সত্যতা নিশ্চিত করেছেন কমলাপুর রেলস্টেশন থানার ভারপ্রাপ্ত কর্মকর্তা (ওসি) আবদুল মজিদ। তিনি প্রথম আলোকে জানান, ওই ব্যক্তির নাম-ঠিকানা জানা যায়নি। তবে তিনি হিন্দুধর্মাবলম্বী ছিলেন বলে তাঁরা ধারণা করছেন।
