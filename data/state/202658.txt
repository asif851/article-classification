
গাইবান্ধার সুন্দরগঞ্জ উপজেলার বেলকা ইউনিয়নের পশ্চিম বেলকা গ্রামে গতকাল রোববার সন্ধ্যায় ট্রলির চাপায় ইসাহাক মিয়া (৫) নামের এক শিশু মারা গেছে। ইসাহাক মিয়া ওই গ্রামের হুদা মিয়ার ছেলে।এ ঘটনায় ট্রলির চালক মজনু মিয়া ও তাঁর সহকারী সাজু মিয়াকে আটক করেছে পুলিশ।এলাকার কয়েকজন বাসিন্দা ও সুন্দরগঞ্জ থানা-পুলিশ সূত্রে জানা গেছে, বাড়িসংলগ্ন রাস্তায় গতকাল সন্ধ্যা সাড়ে পাঁচটার দিকে ইসাহাক মিয়া তার বন্ধুদের সঙ্গে খেলছিল। এ সময় বালুবাহী একটি ট্রলি ইসাহাককে চাপা দেয়। এতে সে ঘটনাস্থলেই মারা যায়। এ সময় স্থানীয় লোকজন ট্রলির চালক মজনু ও তাঁর সহকারী সাজুকে আটক করে পুলিশে সোপর্দ করেন।সুন্দরগঞ্জ থানার ওসি আতিয়ার রহমান বলেন, চালক মজনু মিয়ার বদলে তাঁর সহকারী সাজু ট্রলিটি চালাচ্ছিলেন। তাই এই দুর্ঘটনা ঘটে। এ নিয়ে থানায় মামলা হয়েছে। ঘটনাটি তদন্ত করে দেখা হচ্ছে।
