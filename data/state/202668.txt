
চোখের চিকিৎসা সহজলভ্য করতে বেসরকারি সংস্থা ব্র্যাক ময়মনসিংহের নান্দাইল পৌরসভার চণ্ডীপাশা আবাসিক এলাকায় একটি ভিশন সেন্টার উদ্বোধন করেছে। গত মঙ্গলবার সেন্টারটি উদ্বোধন করেন ময়মনসিংহ ৯ (নান্দাইল) আসনের সাংসদ মো. আনোয়ারুল আবেদিন খান। এ সময় সেখানে উপস্থিত ছিলেন সংস্থাটির স্বাস্থ্য, পুষ্টি ও জনসংখ্যাবিষয়ক পরিচালক কাউসার আফসানা।
উদ্বোধনী অনুষ্ঠানের পর ভিশন সেন্টারের কর্মকাণ্ড সম্পর্কে লোকজনকে অবহিত করতে নান্দাইল উপজেলা পরিষদের সম্মেলনকক্ষে আলোচনা সভার আয়োজন করা হয়। সভায় কাউসার আফসানা বলেন, ২০০৭ সালে বৃদ্ধ লোকজনের দৃষ্টিশক্তি অটুট রেখে তাঁদের কর্মক্ষম রাখার জন্য ব্র্যাক চশমা কর্মসূচি গ্রহণ করে। ওই সময় সংস্থাটি দেশে প্রায় আট লাখ মানুষের চোখে ছানিপড়া-সংক্রান্ত সমস্যা পায়। তাদের মধ্য থেকে দুই লাখ রোগীর চিকিৎসা করে তারা। পরে এ সংস্থাটি এ নিয়ে গবেষণা করে আন্তর্জাতিক চক্ষু চিকিৎসা সংস্থা অরবিস ও কাতার সরকারের আর্থিক সহায়তায় গ্রামীণ এলাকায় চোখের প্রাথমিক চিকিৎসা প্রদানের জন্য ভিশন সেন্টার স্থাপনের উদ্যোগ নেয়। প্রথম সেন্টারটি নান্দাইলে উদ্বোধন করা হয়।
ভিশন সেন্টারের একটি সূত্র জানায়, এখানে চক্ষু রোগীদের চিকিৎসা প্রদানের জন্য ভারতের অরবিন্দ আই কেয়ার সেন্টার থেকে প্রশিক্ষিত ব্র্যাকের দুজন কর্মীকে এখানে নিয়োগ করা হয়েছে। সভায় অন্যান্যের মধ্যে বক্তব্য দেন সংস্থাটি স্বাস্থ্য, পুষ্টি ও জনসংখ্যা কর্মসূচি পরিচালক আরিফুল আলম, অরবিসের কর্মসূচি পরিচালক মো. আলাউদ্দিন, উপজেলা নির্বাহী কর্মকর্তা (ইউএনও) মোহাম্মাদ শাহানুর আলম, নান্দাইল পৌরসভার মেয়র রফিক উদ্দিন ভূঁইয়া প্রমুখ।
