
ঝিনাইদহে পাখি সংরক্ষণে সচেতনতা বাড়াতে গতকাল রোববার শোভাযাত্রা ও আলোচনা সভা হয়েছে। কর্মসূচি থেকে জেলা প্রশাসন ঘোষণা দিয়েছে, ঝিনাইদহকে পাখির অভয়াশ্রম বানানো হবে।
জেলা প্রশাসনের উদ্যোগে ঝিনাইদহ শহরে গতকাল সকালে শোভাযাত্রা বের হয়। কর্মসূচির স্লোগান ছিল ‘পাখির জন্য অভয়াশ্রম গড়ি, পরিবেশ রক্ষা করি’। শহরের প্রধান প্রধান সড়ক প্রদক্ষিণ শেষে শোভাযাত্রাটি জেলা প্রশাসকের কার্যালয়ের সামনে গিয়ে শেষ হয়।
পরে জেলা প্রশাসকের সম্মেলনকক্ষে আলোচনা সভা অনুষ্ঠিত হয়। এতে সভাপতিত্ব করেন জেলা প্রশাসক মাহবুব আলম তালুকদার। তিনি বলেন, পাখির অভয়াশ্রম হবে ঝিনাইদহ। জেলার বিভিন্ন জায়গায় পাখিদের জন্য অভয়াশ্রম গড়ে তোলা হবে। সেখানে সব ধরনের পাখি থাকবে নিরাপদ।
আলোচনা সভায় বক্তব্য দেন ঝিনাইদহে স্থানীয় সরকারের উপপরিচালক আবু ইউসুফ মো. রেজাউর রহমান, অতিরিক্ত জেলা প্রশাসক (সার্বিক) আবদুর রউফ মণ্ডল, অতিরিক্ত পুলিশ সুপার কানিজ হোসেন জাহান, সড়ক ও জনপথ (সওজ) বিভাগের নির্বাহী প্রকৌশলী সেলিম আজাদ খান, ঝিনাইদহ প্রেসক্লাবের সভাপতি এম রায়হান প্রমুখ।
 
