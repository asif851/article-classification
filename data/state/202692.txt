
রাজধানীর বনানীতে আজ সোমবার সন্ধ্যায় দুর্বৃত্তদের গুলিতে জাতীয় রাজস্ব বোর্ডের (এনবিআর) সদস্য জাহাঙ্গীর হোসেন  আহত হয়েছেন। তাঁকে রাজধানীর গুলশানের একটি বেসরকারি হাসপাতালে ভর্তি করা হয়েছে।
বনানী থানার পুলিশ জানায়, জাহাঙ্গীর বনানী দুই নম্বরে কাস্টমস অফিসার কোয়ার্টারে থাকেন। একটি ফটক দিয়েই ওই কোয়ার্টার এলাকায় ঢুকতে হয়। আজ সন্ধ্যা সাতটার দিকে জাহাঙ্গীর কোয়ার্টার এলাকার ভেতরে হাঁটাহাঁটি করছিলেন। এ সময় একটি প্রাইভেট কারে চার যুবক ফটক দিয়ে ভেতরে ঢুকে। কিছুক্ষণের মধ্যে একটি গুলির শব্দ হয়। পরে প্রাইভেট কার নিয়ে যুবকেরা চলে যেতে চাইলে নিরাপত্তাকর্মী ফটক খুলছিলেন না। পরে ওই যুবকেরা নিরাপত্তাকর্মীর দিকে আগ্নেয়াস্ত্র তাক করে ধরেন। এতে ভয় পেয়ে নিরাপত্তাকর্মী ফটক খুলে দিলে ওই যুবকেরা চলে যান। পরে দেখা যায়, কোয়ার্টার এলাকার ভেতরে কোমরে গুলিবিদ্ধ হয়ে যন্ত্রণায় কাতরাচ্ছেন জাহাঙ্গীর।
বনানী থানার অপারেশন অফিসার আমিনুল বাশার প্রথম আলোকে বলেন, ঘটনার কারণ সম্পর্কে জানা যায়নি। তদন্ত চলছে।
