
শিক্ষামন্ত্রী নুরুল ইসলাম নাহিদ বলেছেন, বাংলাদেশ সরকার সব ধরনের সন্ত্রাসবাদ ও জঙ্গিবাদ মোকাবিলায় জিরো টলারেন্স নীতি গ্রহণ করেছে। দেশের ভেতর সন্ত্রাসী চক্রসমূহকে কোনো ধরনের ছাড় দেওয়া হচ্ছে না।আজ মঙ্গলবার ফ্রান্সের প্যারিসে ইউনেসকো সদর দপ্তরে ইউনেসকো লিডার্স ফোরামে প্রধানমন্ত্রী শেখ হাসিনার প্রতিনিধি হিসেবে দেওয়া বক্তৃতায় নুরুল ইসলাম নাহিদ এসব কথা বলেন। পরে শিক্ষা মন্ত্রণালয় থেকে পাঠানো এক বিজ্ঞপ্তিতে শিক্ষামন্ত্রীর বক্তব্য গণমাধ্যমে পাঠানো হয়।ফ্রান্সে সন্ত্রাসী হামলার কারণে প্রধানমন্ত্রী শেখ হাসিনা দেশটির সরকারের সঙ্গে আলোচনা সাপেক্ষে সে দেশে তাঁর সফর বাতিল করেন।শিক্ষামন্ত্রী বলেন, উগ্র জঙ্গিবাদের সঙ্গ থেকে যুব সমাজকে দূরে রাখতে তাদের মূলধারার সঠিক শিক্ষায় শিক্ষিত করতে হবে। সন্ত্রাসী ও জঙ্গিরা কোনো দেশের সীমারেখায় সীমাবদ্ধ থাকে না। সন্ত্রাস ও জঙ্গিবাদ মোকাবিলায় ইউনেসকোর ভূমিকা বিশেষভাবে উল্লেখ করেন তিনি।নাহিদ বলেন, প্রধানমন্ত্রী শেখ হাসিনার ঘোষণা বাস্তবায়নে ২০২১ সালের মধ্যে মধ্যম আয়ের দেশ এবং ২০৪১ সালের মধ্যে উন্নত দেশ গড়ে তুলতে বাংলাদেশের শিক্ষাকে জাতীয় উন্নয়ন এজেন্ডার মূলভিত্তি বিবেচনা করা হচ্ছে। শিক্ষায় টেকসই বিনিয়োগের মাধ্যমে ইতিমধ্যে বাংলাদেশে প্রাথমিক স্তরে প্রায় শতভাগ শিক্ষার্থী ভর্তি অর্জিত হয়েছে। মাধ্যমিক স্তরে ছাত্রছাত্রী সংখ্যা সমতা অর্জন করেছে। এর মাধ্যমে বাংলাদেশ জাতিসংঘের সহস্রাব্দ উন্নয়ন লক্ষ্যমাত্রা পূরণে সমর্থ হয়েছে।
ইউনেসকোর ভাইস প্রেসিডেন্ট নুরুল ইসলাম নাহিদ বলেন, টেকসই উন্নয়ন এবং মানুষের মর্যাদা প্রতিষ্ঠায় সব দেশে মানসম্পন্ন একীভূত শিক্ষা, সাংস্কৃতিক বৈচিত্র্য এবং একটি যুক্তিবাদী-বিশ্লেষণী দক্ষতা ও বৈজ্ঞানিক দৃষ্টিভঙ্গিসম্পন্ন মানবসম্পদ গড়ে তোলার ওপর গুরুত্ব প্রদান করা দরকার।প্যারিসে আজ ইউনেসকো লিডারস ফোরামে ফ্রান্সের প্রেসিডেন্ট ফ্রাঁসোয়া ওঁলাদ, মাল্টার প্রেসিডেন্ট মেরি লুইজ সোলিরো প্রমুখ বক্তব্য দেন।গত ৪ নভেম্বর ইউনেসকোর সাধারণ সম্মেলনে বাংলাদেশের শিক্ষামন্ত্রী নুরুল ইসলাম নাহিদ ২০১৫-২০১৭ মেয়াদে ইউনেসকোর ভাইস প্রেসিডেন্ট নির্বাচিত হন।
