
নাশকতার পরিকল্পনার অভিযোগে গাজীপুরের কালিয়াকৈর উপজেলার সফিপুর এলাকায় গতকাল সোমবার ভোরে অভিযান চালিয়ে জামায়াত-শিবিরের ২৬ জন নেতা-কর্মীকে গ্রেপ্তার করেছে জেলা গোয়েন্দা পুলিশ (ডিবি)। তাঁরা স্থানীয় ইবনে সিনা ফার্মাসিউটিক্যালস লিমিটেডের ১২ জন কর্মকর্তা-কর্মচারী ও ১৪ জন নিরাপত্তাকর্মী। গ্রেপ্তার করা ব্যক্তিদের মধ্যে সফিপুর এলাকায় ইবনে সিনা ফার্মাসিউটিক্যালস লিমিটেডের ব্যবস্থাপক মো. জাকারিয়া, কর্মকর্তা মো. তামিম, ইসমাইল হোসেন এবং নিরাপত্তাকর্মী জয়নাল ফকির, রমজান ফকির, আবদুল বাতেন, জাহিদুল ইসলাম, পিয়ার আহমেদ, দ্বীন ইসলামের নাম জানা গেছে। অন্যদের নাম–পরিচয় নিশ্চিত হওয়া যায়নি। জানতে চাইলে জেলা ডিবির ভারপ্রাপ্ত কর্মকর্তা (ওসি) মো. আমির হোসেন প্রথম আলোকে বলেন, নাশকতার পরিকল্পনা করা হচ্ছে—এমন তথ্যের ভিত্তিতে গতকাল ভোরে উপজেলার সফিপুর এলাকায় ইবনে সিনা ফার্মাসিউটিক্যালস লিমিটেডের ওষুধ তৈরির কারখানা ও এর আবাসিক ভবনে অভিযান চালানো হয়। এ সময় জামায়াত-শিবিরের ২৬ জন নেতা-কর্মীকে আটক করা হয়েছে। তাঁরা নাশকতার পরিকল্পনা করছিলেন। পরে তাঁদের বিরুদ্ধে জয়দেবপুর থানায় মামলা করা হয়েছে। আদালতের মাধ্যমে আসামিদের জেলা কারাগারে পাঠানো হয়েছে।
