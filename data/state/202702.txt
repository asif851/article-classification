
রাজধানীর ধানমন্ডিতে নাইমিন বাশিরা (১৭) নামের এক শিক্ষার্থীর অস্বাভাবিক মৃত্যু হয়েছে। আজ বৃহস্পতিবার নিজ বাসার একটি কক্ষে সে বিষপানে আত্মহত্যা করে বলে দাবি করেছেন নাইমিনের মা।
নাইমিন ধানমন্ডির একটি ইংলিশ মিডিয়াম স্কুল থেকে ‘ও-লেভেল’ পাস করে কোচিং করছিল। তাদের বাড়ি কুমিল্লা জেলার চৌদ্দগ্রামে। তারা ধানমন্ডিতে সপরিবারে বসবাস করে।
নাইমিনের মা লাইজিনা লিরিন বলেন, নাইমিন বিষপান করে তার শোবার ঘরে শুয়ে ছিল। তাঁরা বিষয়টি বুঝতে পারেননি। তাকে ডাকাডাকি করলেও উঠছিল না। পরে তার কক্ষে গিয়ে ওই অবস্থায় পান। সেখান থেকে উদ্ধার করে ঢাকা মেডিকেল কলেজ হাসপাতালে নিয়ে গেলে কর্তব্যরত চিকিৎসক বেলা সাড়ে তিনটার দিকে তাকে মৃত ঘোষণা করেন। ঢাকা মেডিকেল কলেজ হাসপাতাল পুলিশ ফাঁড়ির উপপরিদর্শক (এসআই) মো. বাচ্চু মিয়া জানান, ময়নাতদন্তের জন্য ওই শিক্ষার্থীর মরদেহ ঢাকা মেডিকেল কলেজ হাসপাতালের মর্গে রাখা হয়েছে।
