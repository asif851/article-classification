
একীভূত সমাজ গড়ার প্রত্যয়ে ৩ ডিসেম্বর নানা আয়োজনে পালিত হয়েছে বিশ্ব প্রতিবন্ধী দিবস। এ উপলক্ষে চট্টগ্রাম জেলা শিল্পকলা একাডেমী মিলনায়তনে ছিল নানা আয়োজন। ‘বাঁধ ভাঙো দুয়ার খোলো: একীভূত সমাজ গড়ে তোলো’ স্লোগানে প্রতিবন্ধীদের জন্য এ আনন্দ আয়োজন করে চট্টগ্রাম জেলা প্রশাসন ও সমাজসেবা অধিদপ্তর।আয়োজনের শুরুতে ছিল বর্ণিল শোভাযাত্রা। সকাল নয়টায় শুরু হওয়া এ শোভাযাত্রাটি নগরের গুরুত্বপূর্ণ সড়ক প্রদক্ষিণ শেষে শিল্পকলা একাডেমীতে এসে শেষ হয়। এরপর প্রতিবন্ধী শিক্ষার্থীদের অংশগ্রহণে শুরু হয় চিত্রাঙ্কন প্রতিযোগিতা। প্রতিযোগিতা শেষে মিলনায়তনে ছিল আলোচনা সভা। এতে প্রধান অতিথি ছিলেন চট্টগ্রামের জেলা প্রশাসক আবদুল মান্নান। তিনি বলেন, এ দেশের সংবিধানেও প্রতিবন্ধীদের অধিকারের কথা বলা হয়েছে। তাই সকল প্রতিবন্ধীর উচিত জড়তার দেয়াল ভেঙে বাইরে এসে আলোর মুখ দেখা।সমাজসেবা অধিদপ্তরের সহকারী পরিচালক অভিজিৎ সাহার সঞ্চালনায় সভায় সভাপতিত্ব করেন ভারপ্রাপ্ত উপপরিচালক বন্দনা দাশ। সভা শেষে শুরু হয় সাংস্কৃতিক অনুষ্ঠান। এতে অংশ নেয় প্রতিবন্ধী শিশুরা।সাংস্কৃতিক আয়োজনের শুরুতে ‘শুভেচ্ছা স্বাগতম’ শিরোনামের দলীয় সংগীত পরিবেশন করা হয়। এরপর আঞ্জুমান আরা বেগমের কণ্ঠে ‘মায়ের কান্দন’, জিমি আক্তারের ‘তুমি যে ক্ষতি করলা আমার’, রীপা আক্তারের কণ্ঠে ‘ও মন’ হূদয় ছোঁয়া গান। মুগ্ধ হয়ে শোনেন দর্শকেরা। শুধু তাই নয়, সংগীত পরিবেশনার সময় তবলা ও হারমোনিয়ামেও সহযোগিতা করে প্রতিবন্ধী শিশুরা। সবশেষে দৃষ্টিপ্রতিবন্ধী মোখলেছুর রহমানের বেহালার সুর মূর্ছনার মাধ্যমে শেষ হয় আয়োজন।
