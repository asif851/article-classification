
প্রত্নতাত্ত্বিক নিদর্শনসমৃদ্ধ জেলা নওগাঁ। উত্তরের এ জেলা ভবিষ্যতে প্রত্নতাত্ত্বিক রাজধানী হবে বলে আশা প্রকাশ করেন সংস্কৃতিমন্ত্রী আসাদুজ্জামান নূর। গতকাল সোমবার জাতীয় প্রেসক্লাবে নওগাঁ জেলা মিডিয়া ফোরাম, ঢাকার অভিষেক ও প্রকাশনা অনুষ্ঠানে তিনি এ কথা বলেন। নওগাঁ জেলা মিডিয়া ফোরামের এক বিজ্ঞপ্তিতে এ তথ্য জানানো হয়।
সংস্কৃতিমন্ত্রী বলেন, বর্তমানে দেশে যে পরিমাণ বিদেশি পর্যটক আসেন, তার ৭০ থেকে ৭৫ শতাংশ ঐতিহাসিক সব প্রত্নতাত্ত্বিক নিদর্শন দেখতে নওগাঁয় যান। কারণ, প্রত্নতাত্ত্বিক নিদর্শনের প্রতি বিদেশি পর্যটকদের আগ্রহ বেশি। তাই নওগাঁ জেলাকে আরও সমৃদ্ধ করতে পর্যটকদের এ আগ্রহ কাজে লাগাতে হবে। ভালো মানের হোটেল-রেস্তোরাঁসহ অবকাঠামো ও যোগাযোগব্যবস্থার উন্নয়ন করতে হবে। এ জন্য এই জেলার প্রতিষ্ঠিত সবাইকে এগিয়ে আসতে হবে। পাশাপাশি মিডিয়ার সঙ্গে সংশ্লিষ্ট ব্যক্তিদের আরও গুরুত্বপূর্ণ ভূমিকা পালন করতে হবে।
আসাদুজ্জামান নূর বলেন, ‘মিডিয়া অনেক এগিয়েছে। এখন মুহূর্তের মধ্যে সংবাদ জানতে পারি। বিশেষ করে অনলাইন মিডিয়ায়। সকালে একটি বিদেশি সংবাদ পড়লাম। ব্রিটিশ স্বরাষ্ট্রমন্ত্রী অ্যাম্বার রাড পদত্যাগ করেছেন। কারণ, তাঁর লেখা একটি চিঠি নিয়ে গার্ডিয়ান পত্রিকা নিউজ করেছে। যে চিঠির বিষয়ে উনি আগে অস্বীকার করেছিলেন। পরে বিষয়টি সত্য বলে প্রমাণিত হওয়ায় তিনি পদত্যাগ করেন। আশা করি, আগামী দিনে আমাদের দেশেও এ সংস্কৃতি চালু হবে।’
সংস্কৃতিমন্ত্রী বলেন, ‘দেশে অনেক টেলিভিশন আছে। সব প্রায় একই রকম। কিন্তু অনুষ্ঠানের মানের দিক থেকে আমরা অনেক দুর্বল। কারণ, সব টেলিভিশনই নাচ, গান, খবর, নাটক, টক শো—সব ধরনের অনুষ্ঠান করে। যেটা অন্যান্য দেশে হয় না। এতে অনুষ্ঠানের মান কমে যায়। বিষয়টি এখন ভাবতে হবে। বিশেষায়িত টেলিভিশনের বিষয়ে নজর দিতে হবে।’
সংগঠনের সভাপতি রবিউল করিমের সভাপতিত্বে এ সময় আরও উপস্থিত ছিলেন রানার গ্রুপের পরিচালক মোহাম্মদ আলী দ্বীন, ব্যারিস্টার আহমেদ সোহেল প্রমুখ।
