
বাল্যবিবাহ নিরোধ আইনের বিশেষ বিধান নিয়ে যেসব আলাপ-আলোচনা হচ্ছে, তা নিরর্থক বলে মন্তব্য করেছেন আইনমন্ত্রী আনিসুল হক। তিনি বলেন, যখন কোনো আইন তৈরি করা হয়, তখন তা এমনভাবে তৈরি করা হয়, যাতে জনগণের পক্ষে পালন করা সম্ভব হয়।
আজ মঙ্গলবার রাজধানীর বিচার প্রশাসন প্রশিক্ষণ ইনস্টিটিউটে অতিরিক্ত জেলা ও দায়রা জজ এবং সমপর্যায়ের জুডিশিয়াল কর্মকর্তাদের ‘১৩৫তম রিফ্রেশার কোর্সের’ উদ্বোধন অনুষ্ঠান শেষে সাংবাদিকদের প্রশ্নের জবাবে আইনমন্ত্রী এ কথা বলেন।
আইনমন্ত্রী বলেন, দেশে যে বাল্যবিবাহ নিরোধ আইন তৈরি করা হয়েছে, তাতে বলা আছে, ১৮ বছরের কম বয়সী কোনো মেয়েকে এবং ২১ বছরের কম বয়সী ছেলেকে বিয়ে দেওয়া যাবে না বা তারা বিয়ে করতে পারবে না। এটা হচ্ছে এ আইনের মূল বিষয়। তবে জরুরি অবস্থায় যদি বিয়ের প্রয়োজন দেখা দেয়, তাহলে অভিভাবকদের সম্মতি ও আদালতের অনুমতিক্রমে বিয়ে হতে পারে। তার মানে এই নয় যে ১৮ বছর ও ২১ বছরের বিয়ের বিধান শিথিল করা হয়েছে। তিনি বলেন, জরুরি অবস্থায় পশ্চিমা দেশে যেসব ব্যবস্থা আছে, সেগুলো বাংলাদেশে কোনো ধর্মেই প্রয়োগযোগ্য নয়। এ জন্য জরুরি অবস্থার ক্ষেত্রে এ রকম একটি বিকল্প ব্যবস্থা রাখা হয়েছে।
বিচার প্রশাসন প্রশিক্ষণ ইনস্টিটিউটের মহাপরিচালক বিচারপতি খোন্দকার মূসা খালেদের সভাপতিত্বে অনুষ্ঠানে আইন ও বিচার বিভাগের সচিব আবু সালেহ শেখ মো. জহিরুল হকও বক্তব্য দেন।
