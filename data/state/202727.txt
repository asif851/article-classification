
স্বাস্থ্য মন্ত্রণালয় সংক্রান্ত সংসদীয় স্থায়ী কমিটির সুপারিশ অনুযায়ী ২০টি ওষুধ প্রস্তুতকারী কোম্পানির লাইসেন্স বাতিলের সিদ্ধান্ত নিয়েছে স্বাস্থ্য ও পরিবার কল্যাণ মন্ত্রণালয়। স্বাস্থ্যমন্ত্রী মোহাম্মদ নাসিম এই সিদ্ধান্ত দ্রুত বাস্তবায়নের পদক্ষেপ নিতে ঔষধ প্রশাসন অধিদপ্তরকে নির্দেশ দিয়েছেন।
আজ বৃহস্পতিবার সচিবালয়ে ঔষধ প্রশাসন অধিদপ্তরের কর্মকর্তাদের সঙ্গে মতবিনিময় সভায় স্বাস্থ্যমন্ত্রী এই নির্দেশ দেন। স্বাস্থ্য প্রতিমন্ত্রী জাহিদ মালেক, স্বাস্থ্য সচিব সৈয়দ মনজুরুল ইসলাম, স্বাস্থ্য অধিদপ্তরের মহাপরিচালক দীন মোহাম্মদ নূরুল হক, ঔষধ প্রশাসন অধিদপ্তরের মহাপরিচালক মোস্তাফিজুর রহমানসহ মন্ত্রণালয় ও ঔষধ প্রশাসন অধিদপ্তরের ঊর্ধ্বতন কর্মকর্তারা সভায় উপস্থিত ছিলেন।
পরে স্বাস্থ্য খাতের বার্ষিক উন্নয়ন কর্মসূচির অগ্রগতি পর্যালোচনা সভায় সভাপতিত্বকালে স্বাস্থ্যমন্ত্রী বলেন, স্বাস্থ্য খাতে গৃহীত সরকারের উদ্যোগের সুফল ইতিমধ্যে জনগণ পেতে শুরু করেছে। এই সাফল্য অব্যাহত রাখতে সর্বোচ্চ স্বচ্ছতার সঙ্গে সবাইকে কাজ করতে হবে। বিজ্ঞপ্তি।
