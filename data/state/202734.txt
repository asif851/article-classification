
কক্সবাজারের টেকনাফ উপজেলার সেন্ট মার্টিনে পরিত্যক্ত একটি মাছ ধরার নৌকা থেকে ৩ লাখ ২০ হাজার ইয়াবা বড়ি উদ্ধার করেছে কোস্টগার্ড। তবে এ ঘটনায় কাউকে আটক করা হয়নি।
বাংলাদেশ কোস্টগার্ড পূর্ব জোনের গণসংযোগ কর্মকর্তা লেফটেন্যান্ট কমান্ডার বিএনএম লোকমান হাকিম স্বাক্ষরিত সংবাদ বিজ্ঞপ্তিতে ইয়াবা উদ্ধারের ঘটনা জানানো হয়। গতকাল বৃহস্পতিবার দিবাগত রাত ১১টায় সেন্ট মার্টিনের পূর্ব সৈকত এলাকা থেকে এই ইয়াবা উদ্ধার করা হয়।
বিজ্ঞপ্তিতে বলা হয়, মাছ ধরার নৌকাটি কোস্টগার্ড স্টেশনে জব্দ রয়েছে। আটক ইয়াবার মূল্যে ১৬ কোটি টাকা। ইয়াবাগুলো টেকনাফ থানায় হস্তান্তর করার প্রক্রিয়া চলছে।
সেন্ট মার্টিন স্টেশন কমান্ডার লেফটেন্যান্ট ফয়সাল বিন রশিদ প্রথম আলোকে বলেন, মিয়ানমার থেকে ইয়াবার একটি চালান বাংলাদেশে আনা হচ্ছে—এমন তথ্য পেয়ে টেকনাফ স্টেশনের কোস্টগার্ডের একটি দল পাচারকারীদের ধাওয়া করে। পালিয়ে যাওয়ার সময় কোস্টগার্ডের একটি বিশেষ টহল দলের সামনে পড়ে যায় পাচারকারীরা। পরে তারা সৈকতে ইয়াবার দুটি বস্তা ফেলে পালিয়ে যায়।
