
কুষ্টিয়া সদর উপজেলার আলামপুর এলাকায় পুলিশের সঙ্গে কথিত বন্দুকযুদ্ধে এক ব্যক্তি নিহত হয়েছেন। পুলিশের সন্দেহ, তিনি ডাকাত। গতকাল বুধবার দিবাগত রাত দেড়টার দিকে কুষ্টিয়া-ঝিনাইদহ মহাসড়কে এ ঘটনা ঘটে।
নিহত ওই ব্যক্তির নাম আমিরুল ইসলাম (৫০)। তাঁর বাড়ি কুষ্টিয়ার মিরপুর উপজেলার আমবাড়িয়া গ্রামে।
আলামপুর পুলিশ ক্যাম্পের উপপরিদর্শক (এসআই) তারেক ফয়সাল ইবনে আজিজ মুঠোফোনে বলেন, ক্যাম্পের পুলিশ সদস্যরা রাতে আলামপুরে কুষ্টিয়া-ঝিনাইদহ মহাসড়কে টহল দিচ্ছিলেন। রাত দেড়টার কিছু আগে খবর পান সেখানে গাছ কেটে মহাসড়কে ব্যারিকেড দিয়ে ডাকাতেরা ডাকাতি করছে। পুলিশের সঙ্গে ডাকাতদের পাল্টাপাল্টি ধাওয়া চলে। একপর্যায়ে গোলাগুলি হয়। পরে সেখানে আমিরুলকে মৃত অবস্থায় পাওয়া যায়।
এসআই তারেক জানান, জেলা গোয়েন্দা পুলিশের সদস্যরা গিয়ে আমিরুলের লাশ মর্গে নিয়ে যান।
