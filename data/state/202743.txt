

জ্ঞাত-আয়বহির্ভূত সম্পদ অর্জনের অভিযোগে দুর্নীতি দমন কমিশনের (দুদক) করা মামলায় কক্সবাজার-৪ আসনের সাংসদ আবদুর রহমান বদিকে কারাগারে পাঠানোর আদেশ দিয়েছেন আদালত।দুদকের ওই মামলায় আজ রোববার সকালে ঢাকার মুখ্য মহানগর হাকিম আদালতে আত্মসমর্পণ করে জামিনের আবেদন করেন বদি।শুনানি নিয়ে মহানগর হাকিম মারুফ হোসেন বেলা সোয়া ১১টার দিকে বদির জামিনের আবেদন নাকচ করে তাঁকে কারাগারে পাঠানোর আদেশ দেন।দুদকের করা এই মামলায় গত ১১ সেপ্টেম্বর হাইকোর্ট থেকে চার সপ্তাহের আগাম জামিন পান বদি। বিচারপতি সৈয়দ এ বি মাহমুদুল হক ও বিচারপতি আকরাম হোসেন চৌধুরীর সমন্বয়ে গঠিত হাইকোর্টের বেঞ্চ সরকারদলীয় এই সাংসদের করা আগাম জামিন আবেদনের শুনানি নিয়ে ওই আদেশ দেন।আগাম জামিনের মেয়াদ শেষে আজ ঢাকার মুখ্য মহানগর হাকিম আদালতে আত্মসমর্পণ করে জামিনের আবেদন করেন বদি। আবেদন নাকচ করে তাঁকে কারাগারে পাঠানোর আদেশ দেন আদালত।জ্ঞাত-আয়বহির্ভূত সম্পদ অর্জনের অভিযোগে গত ২১ আগস্ট সাংসদ আবদুর রহমান বদির বিরুদ্ধে রমনা থানায় মামলা করে দুদক।১০ কোটি ৮৬ লাখ ৮১ হাজার ৬৬৯ টাকা মূল্যের সম্পদের তথ্য গোপন এবং অবৈধভাবে অর্জিত সম্পদের বৈধতা দেখাতে কম দামি সম্পদকে বেশি দাম (এক কোটি ৯৮ লাখ তিন হাজার ৩৭৫ টাকা) দেখানোর অভিযোগে মামলাটি করেন দুদকের উপপরিচালক মোহাম্মদ আবদুস সোবহান।
