
বাড়ির সামনে গাছের ডালে এবং ঘরের দেয়ালে লাগানো ছিল তিনটি ক্লোজড সার্কিট (সিসি) ক্যামেরা ও ঘরের ভেতরে থাকত মনিটর। এভাবে বাড়ির চারদিক নজরদারিতে রেখে বগুড়ার শেরপুরের মির্জাপুর ইউনিয়নের মদনপুর গ্রামের মজিবর রহমান (৪৫) ও তাঁর স্ত্রী সেলিনা বেগম (৪০) নির্বিঘ্নে মাদক ব্যবসা চালিয়ে যাচ্ছিলেন বলে র্যা ব সদস্যরা জানিয়েছেন। গত সোমবার দিবাগত রাতে অভিযান চালিয়ে বগুড়ার র্যা ব-১২-এর সদস্যরা এই দম্পতিকে গ্রেপ্তার করেন।র্যা ব সূত্রে জানা যায়, সোমবার রাত সোয়া দুইটার দিকে ওই দম্পতির বাড়িতে অভিযান চালিয়ে তাঁদের শয়নঘর থেকে ২ লাখ টাকা মূল্যের ২০০ গ্রাম হেরোইন জব্দ করা হয়। এ সময় ১ লাখ ৮৩ হাজার ৮২০ টাকাসহ তিনটি সিসি ক্যামেরা, একটি এলইডি মনিটর, সিসি ক্যামেরার কন্ট্রোলার ও একটি মুঠোফোনও জব্দ করা হয়। আটক করা হয় ওই দম্পতিকে।গতকাল মঙ্গলবার দুপুরে ওই দম্পতিসহ জব্দ করা মালামাল শেরপুর থানার পুলিশের কাছে হস্তান্তর করে র্যা ব। এ ঘটনায় বগুড়া র্যা ব-১২-এর ডিএডি আশরাফুল ইসলাম বাদী হয়ে ওই দম্পতির বিরুদ্ধে শেরপুর থানায় মাদকদ্রব্য নিয়ন্ত্রণ আইনে মামলা করেছে।
