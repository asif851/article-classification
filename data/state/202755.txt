
বাংলাদেশ আওয়ামী লীগের ২০ তম জাতীয় সম্মেলনের কাউন্সিল অধিবেশন আজ রোববার সকাল সাড়ে নয়টার একটু পর শুরু হয়েছে। দলের সভাপতি প্রধানমন্ত্রী শেখ হাসিনা অধিবেশনে সূচনা বক্তব্য দিয়েছেন। নেতৃত্ব নির্বাচনে চলছে অধিবেশন। সাধারণ সম্পাদক পদকে ঘিরেই আগ্রহ বেশি। ভেতরে কাউন্সিলররা থাকলেও বাইরে ভিড় জমেছে উৎসুক নেতা-কর্মীদের।
রাজধানীর ইঞ্জিনিয়ার্স ইনস্টিটিউশনে অনুষ্ঠিত এই অধিবেশনে নিয়ম অনুসারে শুধু কাউন্সিলররাই অংশ নিয়েছেন। অধিবেশন পরিচালনা করছেন দলের সাধারণ সম্পাদক সৈয়দ আশরাফুল ইসলাম। দলীয় সূত্রে জানা গেছে, ছয় হাজার ৫৭০ জন কাউন্সিলর এতে অংশ নিচ্ছেন।
নিরাপত্তার জন্য আজও সোহরাওয়ার্দী উদ্যানে অনুমোদিত ব্যক্তি ছাড়া সর্বসাধারণের প্রবেশ নিয়ন্ত্রণ করা হয়েছে।
কাউন্সিল অধিবেশনে কয়েকজন কাউন্সিলরকে তিন মিনিট করে বক্তব্য দেওয়ার সুযোগ দেওয়া হবে। প্রতিটি জেলার সভাপতি ও সাধারণ সম্পাদক তাঁদের সাংগঠনিক প্রতিবেদন পেশ করবেন। এরপর দলের সংশোধিত ঘোষণাপত্র ও গঠনতন্ত্র অনুমোদন করা হবে। এসব সাংগঠনিক কার্যক্রম শেষে বর্তমান কেন্দ্রীয় কমিটি বিলুপ্ত করে দেওয়া হবে। শুরু হবে নতুন নেতৃত্ব নির্বাচন প্রক্রিয়া।
আওয়ামী লীগের নেতারা বলছেন, আজকের অধিবেশনে আগ্রহের কেন্দ্রে পরবর্তী সাধারণ সম্পাদক। এ ছাড়া শেখ হাসিনার ছেলে ও তাঁর তথ্যপ্রযুক্তিবিষয়ক উপদেষ্টা সজীব ওয়াজেদ জয় এবং সাবেক স্বরাষ্ট্র প্রতিমন্ত্রী ও বাংলাদেশের প্রথম প্রধানমন্ত্রী তাজউদ্দীন আহমদের ছেলে তানজীম আহমেদ সোহেল তাজকে নিয়েও আগ্রহ রয়েছে কাউন্সিলরদের। এ দুজনই এবার কাউন্সিলর হিসেবে যোগ দিয়েছেন।
প্রধানমন্ত্রী শেখ হাসিনা গতকাল সম্মেলনের উদ্বোধনী অধিবেশনে বলেন, ইতিমধ্যে দলের উপদেষ্টা পরিষদের সদস্য ইউসুফ হোসেন হুমায়ুনের নেতৃত্বে তিন সদস্যের নির্বাচন কমিশন গঠন করা হয়েছে। রেওয়াজ অনুযায়ী, কাউন্সিলরদের মধ্য থেকে একজন সভাপতি পদের জন্য নাম প্রস্তাব করেন। আরেকজন তা সমর্থন করেন। সাধারণ সম্পাদক পদেও একই পদ্ধতি অবলম্বন করা হয়।
দলের দায়িত্বশীল নেতারা বলছেন, আওয়ামী লীগের রেওয়াজ অনুযায়ী সম্মেলনের কাউন্সিল অধিবেশনে সভাপতি ও সাধারণ সম্পাদক নির্বাচিত করা হয়। এতে আজই এ প্রশ্নের মীমাংসা হয়ে যাওয়ার কথা।
আওয়ামী লীগের কেন্দ্রীয় কমিটিতে পদ ৮৩ টি। নতুন ৮ পদসহ কমিটিতে ১১টি পদ খালি আছে। তা ছাড়া বিগত কমিটির কয়েকজন নেতা কেন্দ্রীয় কমিটি থেকে বাদ পড়তে পারেন বলে একাধিক নেতা গতকাল জানান।
এবারের সম্মেলন আয়োজন, আঙ্গিক ও সাজসজ্জা খুবই জৌলুশপূর্ণ বলে দলের নেতারা মনে করছেন। গতকাল সোহরাওয়ার্দী উদ্যানের উদ্বোধনী সম্মেলন প্যান্ডেল, আশপাশের মাঠ ও উদ্যানের বাইরে বিপুল নেতা-কর্মীর সমাগম হয়।
ক্ষমতাসীন দলের এই সম্মেলনকে কেন্দ্র করে সোহরাওয়ার্দী উদ্যান ও আশপাশের এলাকায় গতকাল যানবাহন চলাচলে নিয়ন্ত্রণ আরোপ করা হয়। সন্ধ্যার পর সোহরাওয়ার্দী উদ্যান ও এর আশপাশের এলাকায় যান চলাচলের নিয়ন্ত্রণ তুলে নেওয়া হয়েছে। বেশ কিছু সড়কে যান চলাচল বন্ধ থাকায় দুর্ভোগে পড়ে সাধারণ মানুষ।
আরও পড়ুন: 
আগ্রহের কেন্দ্রে জয়, সোহেল আর সাধারণ সম্পাদক পদ
