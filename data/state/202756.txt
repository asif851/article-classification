
প্রকাশক ফয়সল আরেফিন দীপন হত্যাকাণ্ড এবং আহমেদুর রশীদ চৌধুরী টুটুল হত্যাচেষ্টা মামলার অন্যতম হোতা আবদুস সবুরের ছয় দিনের রিমান্ড মঞ্জুর করেছেন আদালত। আজ রোববার ঢাকার মহানগর হাকিম কায়সারুল ইসলাম এ আদেশ দেন।
এর আগে এই মামলার তদন্তকারী কর্মকর্তা ডিবির পরিদর্শক মোহাম্মদ বাহাউদ্দিন আসামি সবুরকে আদালতে হাজির করে ১০ দিনের রিমান্ড আবেদন করেন। আবেদনে বলা হয়, প্রকাশক আহমেদুর রশীদ টুটুলকে হত্যাচেষ্টায় এই আসামির জড়িত থাকার প্রাথমিক প্রমাণ পাওয়া গেছে। এ ঘটনার সঙ্গে আর কেউ জড়িত কি না, তা জানতে তাঁকে রিমান্ডে নেওয়া প্রয়োজন।
শুনানি শেষে আদালত আসামি আবদুস সবুরের ছয় দিনের রিমান্ড মঞ্জুর করেন।
আবদুস সবুর ওরফে আবদুস সামাদ ওরফে সুজন ওরফে রাজু ওরফে সাদ আনসারুল্লাহ বাংলা টিমের সদস্য ও পুরস্কারঘোষিত আসামি। এর আগে তাঁর ছবি প্রকাশ করে দুই লাখ টাকা পুরস্কার ঘোষণা করা হয়েছিল। গতকাল শনিবার সকাল সাড়ে নয়টার দিকে ডিএমপির গোয়েন্দা বিভাগ টঙ্গী রেলওয়ে স্টেশন থেকে সবুরকে গ্রেপ্তার করে। সবুরের গ্রামের বাড়ি কুমিল্লায়। তিনি যাত্রাবাড়ীর ফরিদাবাদ মাদ্রাসার ছাত্র ছিলেন।
গত বছরের ৩১ অক্টোবর রাজধানীর আজিজ সুপার মার্কেটে জাগৃতি প্রকাশনীর অফিসে দীপনকে কুপিয়ে হত্যা করা হয়। একই দিন শুদ্ধস্বরের টুটুলসহ তিনজনের ওপর হামলা চালায় জঙ্গিরা।
আরও পড়ুন: 
দীপন-টুটুলের ওপর হামলা : সবুরকে রিমান্ডে চায় পুলিশ
