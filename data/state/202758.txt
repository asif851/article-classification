
নাশকতা ও রাষ্ট্রদ্রোহের অভিযোগ করা ১০টি মামলায় বিএনপির চেয়ারপারসন খালেদা জিয়ার পক্ষে সময় চেয়ে করা আবেদন মঞ্জুর করেছেন আদালত। ২৭ ফেব্রুয়ারি এসব মামলায় তিনি হাজির না হলে তাঁর বিরুদ্ধে গ্রেপ্তারি পরোয়ানা জারি করা হবে। আজ বুধবার ঢাকা মহানগর দায়রা জজ মো. কামরুল হোসেন মোল্লা এ আদেশ দেন।আদালতের সরকারি কৌঁসুলি তাপস কুমার পাল প্রথম আলোকে বলেন, আজ নাশকতার নয়টি ও রাষ্ট্রদ্রোহের অপর একটি মামলায় খালেদা জিয়াসহ অন্য আসামিদের উপস্থিতিতে আজ অভিযোগ গঠনের শুনানির দিন ধার্য ছিল। খালেদা জিয়া অসুস্থ উল্লেখ করে তাঁর আইনজীবীরা সময় চেয়ে আবেদন করেন। আদালত এ সময় আইনজীবীদের উদ্দেশে বলেন, এই শেষবারের মতো এ আবেদন তিনি মঞ্জুর করছেন। পরের তারিখে খালেদা জিয়া হাজির না থাকলে অভিযোগ গঠন ও গ্রেপ্তারি পরোয়ানা জারি করা হবে। রাজধানীর দারুস সালাম থানায় বিস্ফোরক দ্রব্য নিয়ন্ত্রণ আইন ও বিশেষ ক্ষমতা আইনের নয়টি এবং মুখ্য মহানগর হাকিম আদালতে রাষ্ট্রদ্রোহের অভিযোগে মামলাটি করা হয়। এসব মামলায় খালেদা জিয়া আগেও সময় নেন।
