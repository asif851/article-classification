
আজিমপুরের গার্হস্থ্য অর্থনীতি কলেজকে ঢাকা বিশ্ববিদ্যালয়ের ইনস্টিটিউট করার দাবিতে আজ বৃহস্পতিবার চতুর্থ দিনের মতো সড়ক অবরোধ করেছেন কলেজের ছাত্রীরা। সাড়ে তিন ঘণ্টার মতো সময় তাঁরা সড়ক অবরোধ করে ‘মহাসমাবেশ’ শেষে ঘোষণা করেন, আগামী শনিবার কলেজ ক্যাম্পাসে তাঁরা অবস্থান কর্মসূচি পালন করবেন। সাপ্তাহিক ছুটির দিন হওয়ায় শুক্রবার তাঁরা বিরতি নিচ্ছেন। তবে এর মধ্যে তাঁদের দাবির পক্ষে প্রচারণা চলতে থাকবে।
এদিকে আজ দুপুরে ঢাকা বিশ্ববিদ্যালয়ের কয়েক শ শিক্ষার্থী উপাচার্যের বাসভবনের সামনে মানববন্ধন করে গার্হস্থ্য অর্থনীতির ছাত্রীদের বিরোধিতা করেছেন। তাঁদের দাবি, এই কলেজটিসহ নতুন অধিভুক্ত হওয়া আরও সাতটি কলেজকে যেন বিশ্ববিদ্যালয়ের অধিভুক্তি থেকে বাদ দেওয়া হয়। একই সময়ে ছাত্রীদের অবরোধের কারণে নিজেদের ‘ব্যবসায়ের ক্ষতি হওয়ার’ কথা জানিয়ে নীলক্ষেতের হকাররা বিক্ষোভ করেছেন। আজ তিন পক্ষের এসব অবস্থানের কারণে নিউমার্কেট-নীলক্ষেত মোড় দিয়ে সব ধরনের যান চলাচল বন্ধ হয়ে যায়। আগের তিন দিন বিকল্প পথের ব্যবস্থা করা গেলেও আজ সেটি সম্ভব হয়নি। রাজধানীজুড়েই যান চলাচলে এর প্রভাব পড়ে। এ সময় নীলক্ষেত এলাকায় বিপুলসংখ্যক পুলিশ অবস্থান নেয়। পূর্বঘোষণা অনুযায়ী বেলা সাড়ে ১১টার দিকে নীলক্ষেত-নিউমার্কেট মোড়ে ছাত্রীদের মহাসমাবেশ শুরু হয়। এর আগেই ঢাকা বিশ্ববিদ্যালয়ের উপাচার্যের বাসভবনের সামনে ঢাকা বিশ্ববিদ্যালয়ের কয়েক শ শিক্ষার্থী জড়ো হন। তাঁরা সেখান থেকে নীলক্ষেত যাওয়ার রাস্তার পাশে মানববন্ধনে দাঁড়ান। ফেসবুক ইভেন্টের মাধ্যমে এ কর্মসূচি ডাকা হয়েছিল। আন্দোলনকারীদের একজন উর্দু বিভাগের ছাত্র আবদুল কাদের জিলানী বলেন, গার্হস্থ্য অর্থনীতি কলেজসহ নতুন অধিভুক্ত সাত কলেজকে ঢাকা বিশ্ববিদ্যালয়ের অধিভুক্তি থেকে বাদ দিতে হবে। মানববন্ধন চলে দুপুর সাড়ে ১২টা পর্যন্ত। বেলা দেড়টার দিকে ঢাকা বিশ্ববিদ্যালয়ের দিক থেকে ২০-২৫ জন ছাত্রীর একটি দল সমাবেশস্থলের ভেতর দিয়ে যেতে চাইলে দুই পক্ষের মধ্যে বাগ্‌বিতণ্ডা হয়। বিশ্ববিদ্যালয় ছাত্রীদের অভিযোগ, এই আন্দোলনের কারণে কুয়েত মৈত্রী ও ফজিলাতুন্নেছা মুজিব হলের ছাত্রীরা চার দিন ধরে ক্যাম্পাসে বাসে যাতায়াত করতে পারছেন না। এর আগে গাউছিয়ার দিক থেকে কয়েক শ হকারের একটি মিছিল গার্হস্থ্য অর্থনীতি কলেজের আন্দোলনরত ছাত্রীদের দিকে এগিয়ে আসে। তাঁদের বলাকা সিনেমা হলের সামনে আটকে দেয় পুলিশ। হকারদের দাবি, ছাত্রীদের আন্দোলনের কারণে তাঁদের ব্যবসার ক্ষতি হচ্ছে। এর মাঝেই ছাত্রীদের সমাবেশ চলে বেলা তিনটা পর্যন্ত। সমাবেশ শেষে আন্দোলনকারীদের একজন তারিন সুলতানা সাংবাদিকদের বলেন, কাল শুক্রবার ছুটির দিন থাকায় তাঁরা অবরোধ করবেন না। শনিবার কলেজের ভেতরে অবস্থান কর্মসূচি পালন করবেন। ক্লাস-পরীক্ষা বর্জন অব্যাহত থাকবে। ওই দিন পরবর্তী কর্মসূচি ঘোষণা করা হবে। সমাবেশ শেষ করে কলেজে ফেরত যাওয়ার সময় নাম না থাকা ছাত্রীনিবাসের নতুন নামকরণ করেছেন আন্দোলনরত ছাত্রীরা। তাঁরা হলের প্রবেশপথের ফটকে ‘শেখ হাসিনা হল’ লিখে একটি ব্যানার টানিয়ে দেন। এর আগে ছাত্রীনিবাসের ভবনগুলো ১, ২, ৩ নম্বর ভবন নামে পরিচিত ছিল। এ বিষয়ে আন্দোলনরত শিক্ষার্থীদের অন্যতম সমন্বয়কারী ইশরাত জাহান প্রথম আলোকে বলেন, দীর্ঘদিন ধরেই হলের নামকরণের জন্য ছাত্রীদের দাবি ছিল। কিন্তু প্রশাসন থেকে কোনো উদ্যোগ না নেওয়ায় ছাত্রীরা নিজেরাই এ নামকরণ করেছেন। ঢাকা বিশ্ববিদ্যালয়ের শিক্ষার্থীদের মানববন্ধনের প্রসঙ্গে ইশরাত বলেন, ‘হয়তো আমাদের দাবির যৌক্তিকতা না বুঝেই তাঁরা এ ধরনের কর্মসূচি নিয়েছেন। এ জন্য আমরা কয়েকটা দিন আমাদের দাবির পক্ষে প্রচারণা চালাব। আমাদের আন্দোলন যে শুধু ঢাকা বিশ্ববিদ্যালয়ের লোগো ব্যবহার করার উদ্দেশে নয়, বরং কলেজের শিক্ষার মান উন্নয়ন, সেটা অনেকে ভুলে গেছেন। ঢাকা বিশ্ববিদ্যালয়ের অধীনে থাকলে উচ্চশিক্ষার সুযোগের পাশাপাশি মান উন্নয়ন হবে বলে আমাদের বিশ্বাস।’
