
বিএনপি চেয়ারপারসন খালেদা জিয়ার সাজা হলে বিএনপি দু-তিন ভাগে বিভক্ত হবে বলে মন্তব্য করেছেন খাদ্যমন্ত্রী কামরুল ইসলাম। তিনি বলেছেন, বিএনপি ভাগ হলে সবাই পৃথকভাবে নির্বাচনে অংশ নেবে।
সংসদে রাষ্ট্রপতির ভাষণের ওপর আনা ধন্যবাদ প্রস্তাবের আলোচনায় অংশ নিয়ে আজ মঙ্গলবার কামরুল ইসলাম এসব কথা বলেন।
কামরুল ইসলাম বলেন, ‘খালেদা জিয়ার বিরুদ্ধে বিচারাধীন দুর্নীতির মামলাগুলো চূড়ান্ত নিষ্পত্তির পথে। তাঁর আইনজীবীরা বারবার সময় চাওয়ায় মামলা নিষ্পত্তিতে বিলম্ব হচ্ছে। এই মামলায় খালেদা জিয়ার সাজা হবে নিশ্চিত, তা তাঁর দলের নেতা মওদুদ সাহেব অনুধাবন করতে পেরেছেন। সে জন্য মওদুদ আহমদ বলছেন, খালেদা জিয়ার সাজা হলেও তিনি নির্বাচনে অংশ নিতে পারবেন। তিনি আরও বলছেন, তিন বছর সাজা হলে সঙ্গে সঙ্গে জামিন পাবেন। আর সাত বছর সাজা হলে জামিন পেতে কয়েক দিন বিলম্ব হবে। কিন্তু আপিল বিভাগ চূড়ান্ত নিষ্পত্তি করলে এবং সাজা বহাল রাখলে কী হবে, তা কিন্তু মওদুদ সাহেব বলেননি। খালেদা জিয়ার ভাগ্যে কী আছে, আমরা তা জানি না। আদালত তাঁর ভাগ্য নির্ধারণ করবেন।’
খাদ্যমন্ত্রী বলেন, সম্প্রতি হাইকোর্টের একটি বেঞ্চ পদ্মা সেতুর নির্মাণে বিশ্বব্যাংকের অর্থ প্রত্যাহারের ভূমিকায় যাঁরা সহযোগিতা করেছেন, ‘তাঁদেরকে চিহ্নিত করার জন্য কমিশন কেন গঠন করা হবে না, তার ব্যাখ্যা চেয়ে সরকারের প্রতি রুল জারি করেছেন। সরকার অবশ্যই রুলের জবাব দেবে। একজন আইনজীবী হিসেবে আমার ধারণা, রুল কার্যকর হবে এবং নিরপেক্ষ কমিশন হলে ড. মুহম্মদ ইউনূসসহ সব ষড়যন্ত্রকারীর মুখোশ উন্মোচিত হবে। তাদের বিচারের কাঠগড়ায় দাঁড় করানো সম্ভব হবে।’
কামরুল ইসলাম আরও বলেন, ২০১৮ সালের শেষে বা ২০১৯ সালের প্রথমে যথাসময়ে জাতীয় নির্বাচন অনুষ্ঠিত হবে। নির্বাচন কমিশন নিয়ে বিএনপি যতই ধূম্রজাল সৃষ্টি করুক না কেন, তারা নির্বাচনে অংশ নেবে। সংবিধানসম্মতভাবে বর্তমান প্রধানমন্ত্রীর নেতৃত্বে সরকার নির্বাচনকালীন সরকার হিসেবে দায়িত্ব পালন করবে। বিএনপির ওই নির্বাচনকালীন সরকারে অংশগ্রহণের কোনো সুযোগ নেই। কারণ, সংসদে তাদের কোনো প্রতিনিধিত্ব নেই।
