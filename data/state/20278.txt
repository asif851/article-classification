
জঙ্গি বিরোধী সাঁড়াশি অভিযানের নামে গণগ্রেপ্তার করা হচ্ছে, এমন অভিযোগ এনে ‘গণগ্রেপ্তারের’ প্রতিবাদে বিক্ষোভ কর্মসূচি ঘোষণা করেছে বিএনপি। আগামী শনিবার রাজধানী ঢাকাসহ সারা দেশে দলটি এই কর্মসূচি পালন করবে। একই সঙ্গে গণগ্রেপ্তার ও বিচারবহির্ভূত হত্যা বন্ধে উচ্চ আদালতকে স্বতঃপ্রণোদিত হয়ে (সুয়োমোটো) রুল জারির আহ্বান জানিয়েছে দলটি।
আজ বৃহস্পতিবার দুপুরে নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে দলের জ্যেষ্ঠ যুগ্ম মহাসচিব রুহুল কবির রিজভী কর্মসূচি ঘোষণা করে ওই আহ্বান জানান।
রিজভী বলেন, ‘এখন যেভাবে ব্যাপক গণগ্রেপ্তার ও নির্বিচারে বিচারবহির্ভূত হত্যালীলা চলছে তাতে একাত্তরের ভয়াল ২৫ মার্চের রাত থেকে শুরু হওয়া অপারেশন সার্চ লাইটের কথাই মনে করিয়ে দেয়। এই পবিত্র রমজান মাসেও সরকার দয়া-মায়া, মানবতা, আইন-কানুন এবং সুপ্রিম কোর্টের নির্দেশনাসহ সবকিছু বিসর্জন দিয়ে শুধুমাত্র রাজনৈতিক প্রতিপক্ষকে দমন করার জন্যই এই নির্বিচারে গণগ্রেপ্তারের নামে সাঁড়াশি অভিযান চালাচ্ছে। কেন সরকার এই হিংসাশ্রয়ী গণগ্রেপ্তার ও বিচারবহির্ভূত হত্যা বন্ধ করবে না এবং সুপ্রিম কোর্টের নির্দেশ মানবে না, সে বিষয়ে সুয়োমোটো রুল জারি করার জন্য আমি বাংলাদেশ জাতীয়তাবাদী দল-বিএনপির পক্ষ থেকে মহামান্য উচ্চতর আদালতকে বিনীত অনুরোধ জানাচ্ছি।’
রিজভী জানান, গণগ্রেপ্তারের প্রতিবাদে শনিবার সকালে ঢাকা মহানগর বিএনপির উদ্যোগে রাজধানীতে ইঞ্জিনিয়ার্স ইনস্টিটিউশন মিলনায়তনে বিক্ষোভ সমাবেশ করবে দলটি। একই দিন সারা দেশে দলটি বিক্ষোভ কর্মসূচি পালন করবে।
রিজভী অভিযোগ করেন, দেশজুড়ে চলমান পুলিশি অভিযানের লক্ষ্যটা রাজনৈতিক। জঙ্গিবাদ অজুহাত মাত্র। সরকার পতনের ঝুঁকি এড়াতেই সাধারণ মানুষকে মিথ্যা মামলার জালে আটক করে দেশব্যাপী নিপীড়ন নির্যাতনের মাধ্যমে দুঃশাসনকে টিকিয়ে রাখার চেষ্টা চালিয়ে যাচ্ছে। গত কয়েক দিনে প্রায় ১৫ হাজারের মতো মানুষকে গ্রেপ্তার করে সরকার এটাই প্রমাণ করতে চাইল যে, বাংলাদেশ জঙ্গিবাদ সৃষ্টির কারখানা। কিন্তু সাম্প্রতিক হত্যাকাণ্ডগুলোতে সুনির্দিষ্টভাবে কোনো আসামিকে এখনো পর্যন্ত আটক করতে পারেনি। বিশ্বের বিভিন্ন দেশে আরও ভয়াবহ সন্ত্রাসী হামলার ঘটনা ঘটলেও এভাবে গণগ্রেপ্তার চালানো হয়নি। কেবলমাত্র প্রকৃত অপরাধীদের শনাক্ত করে আইনের আওতায় আনা হয়।
বিএনপির এই নেতা দাবি করেন, গত বিএনপি সরকারের আমলে যেসব জঙ্গিদের কারাগারে নেওয়া হয়েছিল, তাদের অনেককে এই সরকারের আমলে মুক্তি দেওয়া হয়েছে। অনেক দুর্ধর্ষ জঙ্গি জেলের ভেতর থেকেই মানুষ হত্যার নির্দেশনা পাঠায়।
