
কেরানীগঞ্জে সাবিনা বেগম (৩০) নামের এক গৃহবধূকে হত্যার অভিযোগে পুলিশ তাঁর স্বামী মো. খোরশেদকে (৪০) আটক করেছে। গতকাল সকালে হযরতপুর ইউনিয়নের ছাগলাকান্দি গ্রামে এ ঘটনা ঘটে।
গৃহবধূর বড় ভাই মো. স্বপন বলেন, প্রায় ১২/১৩ বছর আগে খোরশেদের সঙ্গে তাঁর বোনের বিয়ে হয়। বোনের সংসারে মোস্তফা (০৮), আরিয়ান (০৬) ও জান্নাতুল (০৪) নামের তিন সন্তান আছে। বিয়ের পর থেকেই খোরশেদ যৌতুকের জন্য তাঁর বোনকে চাপ দিতে থাকেন। কিছুদিন আগে খোরশেদ মারধর করে বোনকে বাড়িতে পাঠিয়ে দেন।
স্বপন বলেন, সকালে তিনি জানতে পারেন, তাঁর বোন মারা গেছেন। তিনি ছাগলাকান্দি গ্রামে গিয়ে  ভাগনে মোস্তাফাকে জিজ্ঞাসা করে জানতে পারেন, স্বামী ও শাশুড়ি তাঁর বোনকে গলাটিপে মেরেছেন। এরপর খোরশেদকে তিনি পুলিশের হাতে তুলে দেন। তবে খোরশেদ বলেন, স্ত্রী খুনের ঘটনায় তিনি জড়িত নন।
 
