
জগন্নাথ বিশ্ববিদ্যালয়ের বেদখল হওয়া হল উদ্ধারের দাবি আদায়ে আন্দোলনরত শিক্ষক-শিক্ষার্থীরা ১৬ মার্চ কেন্দ্রীয় শহীদ মিনারের সামনে মহাসমাবেশ করবেন। আজ বৃহস্পতিবার দিনের কর্মসূচি শেষে বিশ্ববিদ্যালয়ের প্রধান ফটকে এ ঘোষণা দেয় হল উদ্ধার সংগ্রাম পরিষদ।আজ আন্দোলনের অংশ হিসেবে শিক্ষার্থীরা পুরানা মোগলটুলি এলাকায় শহীদ জিয়াউর রহমান উচ্চ বিদ্যালয়ের ফটকে বজলুর রহমান হলের ব্যানার লাগিয়ে দেন। কিন্তু কয়েক মিনিট পরই ব্যানারটি পুড়িয়ে দেয় স্থানীয়রা।আন্দোলনরত শিক্ষার্থীরা দাবি করেন, হলের জমিতে এ স্কুলটি স্থাপন করা হয়েছে। ২০০৬ সালে স্কুলটি স্থাপন করেছে সিটি করপোরেশন।এদিকে ক্যাম্পাসে থাকা বাংলাদেশ ব্যাংকের সদরঘাট শাখা স্থানান্তরের দাবিতে তৃতীয় দিনের মতো ব্যাংকের প্রধান ফটকের সামনে আগুন জ্বালিয়ে অবস্থান কর্মসূচি পালন করে জগন্নাথ বিশ্ববিদ্যালয় বেদখল থাকা হল উদ্ধার সংগ্রাম পরিষদ। ওই সময় ব্যাংকের ভেতরে অনেকে আটকা পড়েন।
পূর্ব কর্মসূচি অনুযায়ী আজ বেলা ১১টার দিকে ক্যাম্পাসের মুক্তিযুদ্ধের ভাস্কর্যের সামনে বিক্ষোভ মিছিল বের করেন শিক্ষার্থীরা। একই সময়ে শহীদ মিনারের সামনে সমাবেশ করে বিশ্ববিদ্যালয় শিক্ষক সমিতি। বেলা সাড়ে ১১টার দিকে শিক্ষক সমিতি ও হল উদ্ধার সংগ্রাম কমিটির ব্যানারে বিশ্ববিদ্যালয়ের সহস্রাধিক শিক্ষক-শিক্ষার্থী পুরানা মোগলটুলি এলাকায় বেদখল হওয়া বজলুর রহমান হল উদ্ধার করতে রওনা হন। পথে রায়সাহেব বাজার মোড়ে বাধা পেয়ে শিক্ষার্থীরা পুলিশকে লক্ষ্য করে ইট-পাটকেল ছোড়েন।
পরে পুলিশের অনুমতি নিয়ে বিশ্ববিদ্যালয় শাখা ছাত্রলীগের যুগ্ম সাধারণ সম্পাদক মফিজুল ইসলামের নেতৃত্বে শিক্ষার্থীদের একটি প্রতিনিধিদল গিয়ে স্কুলের ফটকে ব্যানার লাগিয়ে দেন। শিক্ষার্থীরা চলে গেলে ব্যানার পুড়িয়ে দেয় স্থানীয়রা।
বিদ্যালয়ের প্রধান শিক্ষক মফিজুল ইসলাম সাংবাদিকদের বলেন, জগন্নাথ বিশ্ববিদ্যালয়ের শিক্ষার্থীদের আন্দোলন যৌক্তিক। কিন্তু এভাবে একটি শিক্ষাপ্রতিষ্ঠানের ফটকে ব্যানার লাগানো ঠিক হয়নি।
ঢাকা সিটি করপোরেশনের ৩৫ নম্বর ওয়ার্ড পঞ্চায়েত সমাজ কল্যাণ পরিষদের সভাপতি বলেন, জগন্নাথ কলেজের সাবেক শিক্ষার্থীরা এখানে থাকলেও বতর্মানে স্থানীয়রা এখানে ছাত্রাবাস করতে দেবে না।
বেদখল হওয়া ১০টি হল উদ্ধার, নতুন হল নির্মাণ, বাংলাদেশ ব্যাংকের শাখা স্থানান্তর ও পুলিশের লালবাগ বিভাগের ডিসি হারুন অর রশিদ ও কোতোয়ালি থানার ওসি মনিরুজ্জামানকে প্রত্যাহারসহ বিভিন্ন দাবিতে ১২ ফেব্রুয়ারি থেকে আন্দোলন করে আসছেন বিশ্ববিদ্যালয়ের শিক্ষক-শিক্ষার্থীরা।
সংগ্রাম পরিষদের সদস্য সচিব সিরাজুল ইসলাম বলেন, দাবি আদায়ে ১৬ মার্চ কেন্দ্রীয় শহীদ মিনারের সামনে মহাসমাবেশ করবে শিক্ষক সমিতি ও সংগ্রাম পরিষদ।
