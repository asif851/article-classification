
প্রধানমন্ত্রী শেখ হাসিনা বিদেশে চাকরি প্রার্থীদের জন্য প্রশিক্ষণ জোরদার করতে প্রবাসীকল্যাণ ও বৈদেশিক কর্মসংস্থান মন্ত্রণালয়কে নির্দেশ দিয়েছেন।
প্রধানমন্ত্রী বলেন, ‘এখন বিশ্বের ১৫৯টি দেশে বাংলাদেশের চাকরির বাজার সম্প্রসারিত হয়েছে। আন্তর্জাতিক চাকরির বাজারে আমাদের জনশক্তির আরও সম্ভাবনা রয়েছে। এ জন্য আমাদের জনশক্তির অধিকতর প্রশিক্ষণের প্রয়োজন রয়েছে।’
আজ রোববার প্রধানমন্ত্রী রাজধানীর ইস্কাটনে মন্ত্রণালয়ের কর্মকর্তাদের উদ্দেশে ভাষণদানকালে এ নির্দেশ দেন। প্রধানমন্ত্রী তাঁর প্রত্যেক মন্ত্রণালয় পরিদর্শন কর্মসূচির অংশ হিসেবে এ মন্ত্রণালয়ে আসেন। তিনি মন্ত্রণালয়ের কর্মকর্তাদের সঙ্গে মতবিনিময় করেন এবং উন্নয়ন কর্মসূচি সম্পর্কে খোঁজখবর নেন ও কাজের গতিশীলতার জন্য প্রয়োজনীয় নির্দেশনা দেন।
শেখ হাসিনা নৌকা, ট্রলার ও ছোট জাহাজে করে সমুদ্রপথে বিদেশে লোক পাঠাতে অসাধু চক্রের অবৈধ কর্মকাণ্ডের কথা উল্লেখ করে বলেন, এই প্রাণঘাতী চেষ্টার বিরুদ্ধে মানুষকে সচেতন করতে হবে। প্রধানমন্ত্রী বেসরকারি জনশক্তি রপ্তানিকারকদের প্রতি হুঁশিয়ারি উচ্চারণ করে বলেন, ‘রিক্রুটিং এজেন্সিগুলো অবশ্যই ব্যবসা করবে কিন্তু মানুষকে শোষণ নয়।’ তিনি বলেন, সরকার বেসরকারি রিক্রুটিং এজেন্সিগুলোকে বন্ধ করার জন্য নয়, বরং তাদের আইন ও নীতি মেনে বিদেশে লোক পাঠাতে উৎসাহিত করতে সরকারি পর্যায়ে জনশক্তি রপ্তানির উদ্যোগ নিয়েছে।
শেখ হাসিনা বলেন, ‘প্রথমে বেসরকারি এজেন্সিগুলো আমাদের এ উদ্যোগের বিরোধিতা করেছে। কিন্তু এখন তারা বুঝতে পেরেছে যে জনশক্তি রপ্তানি স্থিতিশীল রাখতে এ খাতের দুর্নীতি রোধ ও অবৈধ চর্চা বন্ধে সরকারি এ উদ্যোগের প্রয়োজন ছিল।’
মন্ত্রণালয়ের মন্ত্রী খন্দকার মোশাররফ হোসেন ও সচিব ড. খন্দকার শওকত হোসেন এ অনুষ্ঠানে বক্তৃতা করেন। বাসস
