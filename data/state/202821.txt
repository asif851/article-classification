
গাইবান্ধার পলাশবাড়ী উপজেলা পরিষদের চেয়ারম্যান ও ভাইস চেয়ারম্যানকে সাময়িক বরখাস্ত করা হয়েছে। 
গত মঙ্গলবার স্থানীয় সরকার ও পল্লী উন্নয়ন (এলজিআরডি) মন্ত্রণালয়ের স্থানীয় সরকার বিভাগের উপজেলা শাখা-১-এর জ্যেষ্ঠ সহকারী সচিব লুৎফুন নাহার স্বাক্ষরিত এক চিঠিতে দুই জনপ্রতিনিধিকে বরখাস্তের কথা জানানো হয়। গতকাল সোমবার ওই চিঠি গাইবান্ধা পৌঁছায়।
জেলা প্রশাসক কার্যালয়ের স্থানীয় সরকার শাখার উপপরিচালক মোখলেছুর রহমান বলেন, জামায়াত-শিবিরের নাশকতা ও সন্ত্রাসী কর্মকাণ্ডে জড়িত থাকার অভিযোগে উপজেলা পরিষদের চেয়ারম্যান ও জেলা জামায়াতের সাংগঠনিক সেক্রেটারি নজরুল ইসলাম এবং ভাইস চেয়ারম্যান ও সদর ইউনিয়ন জামায়াতের আমির আবু তালেবের বিরুদ্ধে একাধিক মামলার অভিযোগপত্র আদালত গ্রহণ করেছেন। সে জন্য উপজেলা পরিষদ আইন ১৯৯৮ (উপজেলা সংশোধন আইন ২০১১) অনুযায়ী তাঁদের বিরুদ্ধে ওই ব্যবস্থা নেওয়া হয়। সোমবার থেকেই এই নির্দেশ কার্যকর হবে।
এদিকে নজরুল ইসলাম এবং আবু তালেব আত্মগোপনে আছেন বলে জানা গেছে। এ ব্যাপারে যোগাযোগের চেষ্টা করেও তাঁদের মুঠোফোন বন্ধ পাওয়া যায়।  
