
দেশের উত্তরাঞ্চলে গত বুধবার ও গতকাল বৃহস্পতিবার সড়ক দুর্ঘটনায় ১৪ জন নিহত হয়েছেন। আহত হয়েছেন ৫৫ জন। আমাদের আঞ্চলিক কার্যালয় ও প্রতিনিধিদের পাঠানো খবর: নাটোর: জেলার সিংড়ার টোলবক্সের সামনে নাটোর-বগুড়া মহাসড়কে গত বুধবার ধানবোঝাই ট্রাকের নিচে চাপা পড়ে তিনজন নিহত হয়েছেন। সিংড়া থানা সূত্রে জানা যায়, বুধবার রাতে ওই মহাসড়কে ধানবোঝাই একটি ট্রাকের চাকা নষ্ট হয়ে যায়। চালকের সহকারীরা ট্রাকটি সেখানে থামিয়ে চাকা খুলছিলেন। এ সময় টোল আদায়কারীরা ট্রাকটি দ্রুত সরানোর তাগাদা দিলে তাড়াহুড়ো করতে গিয়ে জ্যাক (ভারবহন যন্ত্র) পিছলে সেটি ডান দিকে হেলে পড়ে যায়। এতে টোল আদায়কারী পৌর শহরের চাঁদপুর মহল্লার সামশুল ইসলাম ওরফে শাহীন (৩২) ও বালুয়া বাসুয়া মহল্লার শুভ হোসেন (২০) এবং স্থানীয় মোটরমিস্ত্রি মিলন হোসেন (২৪) চাপা পড়ে মারা যান। বিরামপুর (দিনাজপুর): বৃহস্পতিবার ঢাকা থেকে হিলি আসার সময় যাত্রীবাহী একটি বাস নিয়ন্ত্রণ হারিয়ে ঘোড়াঘাট উপজেলার কশিগাড়ি এলাকায় পল্লী বিদ্যুৎ কার্যালয়ের সামনে একটি বটগাছের সঙ্গে ধাক্কা খায়। এতে ঘটনাস্থলেই গাড়ির চালক সুলতান চৌধুরী (৪০), দিনাজপুরের বিরল বাজার মহল্লার আবদুস ছালাম (৩২) ও ফুলবাড়ী উপজেলার এলুয়াড়ি গ্রামের রায়হান সরকার (২৩) নিহত হন। আদমদীঘি (বগুড়া): প্রত্যক্ষদর্শী ও পুলিশ সূত্রে জানা গেছে, বিআরটিসির একটি বাস ঢাকা থেকে নওগাঁ জেলার সাপাহার উপজেলায় যাচ্ছিল। বৃহস্পতিবার ভোরে বাসটি উপজেলার সান্তাহার পূর্ব ঢাকা রোড এলাকায় পৌঁছালে চালক নিয়ন্ত্রণ হারিয়ে ফেলে। বাসটি রাস্তার পাশে একটি গাছের সঙ্গে জোরে ধাক্কা খেয়ে দুমড়ে-মুচড়ে যায়। এতে ঘটনাস্থলেই চালকের সহকারী নওগাঁর নজিপুরের কাঞ্চন গ্রামের রাশমিন হোসেন (২৬) ও যাত্রী জয়পুরহাট জেলার মঙ্গলপুর নেঙ্গাপির গ্রামের নাছির উদ্দীন নাছিম (১৬) মারা যায়। আদমদীঘি থানার ওসি মোসলেম উদ্দীন জানান, লাশ উদ্ধার করে বগুড়া শহীদ জিয়াউর রহমান মেডিকেল কলেজ হাসপাতালের মর্গে পাঠানো হয়েছে। দুর্ঘটনাকবলিত বাসটি পুলিশ হেফাজতে নেওয়া হয়েছে। পাবনা: প্রত্যক্ষদর্শী কয়েকজন জানান, বৃহস্পতিবার বিকেলে একটি যাত্রীবাহী বাস পাবনা থেকে সিরাজগঞ্জ যাচ্ছিল। উপজেলার আতাইকুলা থানার মধুপুর এলাকায় পাবনা-ঢাকা মহাসড়কে চালক নিয়ন্ত্রণ হারালে বাসটি রাস্তার পাশে উল্টে যায়। এতে চাপা পড়ে ঘটনাস্থলেই বেড়া উপজেলার আমিনপুর থানার নয়াবাড়ি গ্রামের হামিদা বেগম (৫৫) ও অজ্ঞাতনামা (৩০) যুবক মারা যান। আতাইকুলা থানার এসআই শাহাজ উদ্দিন বলেন, ঘটনার পর থেকে বাসের চালক ও সহকারী পলাতক। বগুড়া: জেলার শাজাহানপুর উপজেলায় গতকাল সকালে ঢাকা-বগুড়া মহাসড়কে দুটি পৃথক দুর্ঘটনায় দুজন নিহত হয়েছেন। শাজাহানপুর থানার ওসি আবদুল মান্নান জানান, উপজেলার দরিকুল্যা গ্রামের ওমর ফারুক (১১) সাইকেল চালিয়ে মহাসড়ক পার হচ্ছিল। এ সময় কাঁটাবাড়িয়া-মানিকদিপা সড়কের সংযোগস্থলে বগুড়ার দিক থেকে আসা একটি মোটরসাইকেল তাকে পেছন দিক থেকে ধাক্কা দেয়। এতে সে মহাসড়কে ছিটকে পড়ে। এ সময় একই দিক থেকে আসা একটি যাত্রীবাহী বাস তাকে চাপা দিয়ে চলে গেলে ঘটনাস্থলেই ফারুক মারা যায়। অন্যদিকে উপজেলার মাড়িয়া গ্রামের বাবলু মিয়া ও তাঁর পরিবারের সদস্যরা দাওয়াত খেয়ে বুধবার রাতে ভ্যানে করে বাড়ি ফিরছিলেন। নয়মাইল এলাকায় একটি ট্রাক তাঁদের ভ্যানটিকে চাপা দেয়। এতে বাবলু ছাড়াও তাঁর স্ত্রী বিউটি বেগম, শ্যালিকা সুইটি বেগম, বোন রাবেয়া বেগম এবং ভ্যানচালক ফয়জাল হোসেন আহত হন। আহত ব্যক্তিদের বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়। সেখানে চিকিৎসাধীন অবস্থায় সুইটি (৩২) মারা যান। নীলফামারী: সৈয়দপুর সড়কের জেলা সদরের ফুলতলায় গতকাল সন্ধ্যায় সড়ক দুর্ঘটনায় পল্লী বিদ্যুৎ সমিতির দুই কর্মচারী নিহত হয়েছেন। নীলফামারী পল্লী বিদ্যুৎ সমিতির সমন্বয়কারী (প্রশাসন) এনামুল কবির বলেন, বকেয়া বিল আদায়ের পর পল্লী বিদ্যুৎ সমিতির পিকআপ ভ্যানে করে সমিতির নীলফামারী কার্যালয়ে আসার পথে ফুলতলা এলাকায় চালক নিয়ন্ত্রণ হারিয়ে ফেলে। এতে রাস্তার পাশে গাছের সঙ্গে ধাক্কা লেগে ঘটনাস্থলেই গাড়িচালক মুকুল হোসেন (৪০) ও মিটার রিডার জাহিদ হোসেন (৩৫) নিহত হন। আহত পাঁচজনের তিনজনকে রংপুর মেডিকেল কলেজ হাসপাতালে এবং দুজনকে নীলফামারী সদর হাসপাতালে ভর্তি করা হয়। সদর থানার ওসি শাহজাহান পাশা বলেন, একটি গাড়িকে জায়গা দিতে গিয়ে চালক নিয়ন্ত্রণ হারিয়ে ফেলে।
