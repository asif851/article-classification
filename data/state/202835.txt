
ঢাকা মেট্রোপলিটন পুলিশ (ডিএমপি) কমিশনার বেনজীর আহমেদ বলেছেন, ‘কাল শুক্রবার রাজধানীর সোহরাওয়ার্দী উদ্যানে বিএনপিকে সমাবেশের অনুমতি দেওয়া হয়েছে। এটির সুযোগ নিয়ে কেউ বিশৃঙ্খলা সৃষ্টির চেষ্টা করলে সর্বোচ্চ সামর্থ্য অনুযায়ী ব্যবস্থা নেওয়া হবে।’আজ বৃহস্পতিবার সন্ধ্যা সাতটায় রাজধানীর মিন্টো রোডে ডিএমপি মিডিয়া সেন্টারে সংবাদ সম্মেলনে বেনজীর আহমেদ এসব কথা বলেন।ডিএমপি কমিশনার বলেন, ‘২৫ অক্টোবরের সমাবেশ নিয়ে বিএনপি নেতাদের বক্তব্যে সারা দেশে আতঙ্ক সৃষ্টি হয়েছিল। এরপর জননিরাপত্তার স্বার্থে সভা-সমাবেশে নিষেধাজ্ঞা দেওয়া হয়েছিল।’বিএনপি তাদের দলীয় কার্যালয় নয়াপল্টনে সমাবেশ করতে চেয়েছে, এ ব্যাপারে ডিএমপি কমিশনার বলেন, ‘এমন সাংঘর্ষিক পরিস্থিতি প্রত্যাশা করছি না।’ তিনি বলেন, ‘বুধবার সকালে বিএনপির একটি প্রতিনিধিদল আমাদের সঙ্গে দেখা করে সমাবেশের অনুমতি চায়। তাঁরা প্রতিশ্রুতি দিয়েছেন—শান্তিপূর্ণ সমাবেশ ও দাঙ্গা-ফ্যাসাদ থেকে বিরত থাকবেন। এর পরিপ্রেক্ষিতে সমাবেশের অনুমতি দেওয়া হলো।’কাল আওয়ামী লীগের সমাবেশের অনুমতি ব্যাপারে জানতে চাইলে ডিএমপি কমিশনার বলেন, এর আগে তারা সমাবেশ করতে চেয়ে অনুমতি চেয়েছিল। পরে তারা তাদের সমাবেশ বাতিল করে। এখন আওয়ামী লীগ সমাবেশ করতে চাইলে নতুন করে আবেদন করতে হবে। তাদের কোনো আবেদন পুলিশের কাছে আসেনি বলে জানান তিনি।
