
বাংলাদেশে এখন গণতন্ত্র নির্বাসিত বলে মন্তব্য করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। তিনি বলেন, ‘বাংলাদেশ এখন বিপন্ন হয়ে পড়েছে। গণতন্ত্র উত্তরণের জন্য আমরা সামনের দিকে এগিয়ে যাচ্ছি।’আজ মঙ্গলবার রাজধানীর শেরেবাংলা নগরে বিএনপির প্রতিষ্ঠাতা জিয়াউর রহমানের ৮০তম জন্মবার্ষিকী উপলক্ষে তাঁর কবরে ফুল দেওয়া শেষে মির্জা ফখরুল এসব কথা বলেন। এর আগে বিএনপির চেয়ারপারসন খালেদা জিয়া দলের জ্যেষ্ঠ নেতাদের নিয়ে জিয়ার কবরে ফুল দিয়ে শ্রদ্ধা জানান। তাঁর সঙ্গে বিএনপির স্থায়ী কমিটির সদস্য খন্দকার মোশাররফ হোসেন, মওদুদ আহমদ, মাহবুবুর রহমান, আবদুল মঈন খান, তরিকুল ইসলামসহ বিপুলসংখ্যক নেতা-কর্মী উপস্থিত ছিলেন।মির্জা ফখরুল বলেন, জিয়াউর রহমান শুধু একজন মুক্তিযোদ্ধা ছিলেন না, শুধু একজন সৈনিক ছিলেন না, একজন রাজনীতিক ছিলেন না, তিনি ছিলেন একজন বহুমুখী গুণের অধিকারী ক্ষণজন্মা নেতা। রাষ্ট্রনায়ক। দেশকে তলাবিহীন ঝুড়ি থেকে সমৃদ্ধ বাংলাদেশ গড়ার জন্য কাজ শুরু করেছিলেন। আজকের এই দিনে তাঁকে গভীর শ্রদ্ধা নিবেদন করছি। তিনি বলেন, বিএনপির মূল চ্যালেঞ্জ গণতন্ত্রকে পুনরায় ফিরিয়ে নিয়ে আসা। জনগণের অধিকারকে ফিরিয়ে নিয়ে আসা। জনগণের ভোটের যে অধিকার, বাক-স্বাধীনতা, জনগণের সংগঠন করার স্বাধীনতা, মৌলিক যে অধিকার ফিরিয়ে নিয়ে আসাই বিএনপির বড় কাজ।একই জায়গায় শেরেবাংলা নগর থেকে জিয়ার কবর সরানো নিয়ে সাংবাদিকদের করা এক প্রশ্নের জবাবে বিএনপির ভাইস চেয়ারম্যান আবদুল্লাহ আল নোমান বলেন, ‘এটা সরকারের বিভিন্ন চালের একটা অংশ। জনগণের মধ্যে এই বক্তব্যটা দিয়ে দেখছে যে প্রতিক্রিয়া কী। আমরা মনে করি, জিয়ার মাজার এখান থেকে সরানো যাবে না। বাংলাদেশের ইতিহাসেও এক জায়গা থেকে অন্য জায়গায় মাজার স্থানান্তরের নজির নেই। ধর্মীয়ভাবে কিংবা রাজনৈতিকভাবে এ ঘটনা কখনো ঘটে নাই। সরকারের কাছে বলব, এসব বক্তব্য থেকে দূরে থেকে দেশের সংকট মোচনে এগিয়ে যান। সর্বদলীয় একটা কনফারেন্সের মাধ্যমে ভবিষ্যতে কীভাবে নির্বাচন হবে, সংকট মোচন করা যায়, সেদিকে সচেষ্ট হোন।’জাতীয় পার্টির (জাপা) ভাঙন নিয়ে আবদুল্লাহ আল নোমান বলেন, ‘আসলে জাতীয় পার্টি কখনো জাত পার্টি হিসেবে ফর্ম করে নাই। সেটা সব সময় হুসেইন মুহাম্মদ এরশাদ অথবা তাঁর স্ত্রী অথবা এর মধ্যে কিছু ষড়যন্ত্রকারী নিজেদের মধ্যে ষড়যন্ত্র করে, আবার মিটমাট করে নেয়। এখনো আমার মনে হয়, ফলাও করে তাঁদের অবস্থান দেখছি, সেরকম কিছু হবে না। একটা মীমাংসা তাঁদের মধ্যে হয়ে যাবে। কারণ এখানে ভাগ-বাঁটোয়ারার ব্যাপার। এখানে হয়তো কেউ ফিফটি পার্সেন্টে রাজি হচ্ছে না, তাঁকে সিক্সটি পার্সেন্ট দিলে সে খুশি হয়ে গেল।’জাপাকে বিএনপির আন্দোলনে আমন্ত্রণ জানানো হবে কি না—এমন প্রশ্নের জবাবে নোমান বলেন, ‘গণতান্ত্রিক আন্দোলনে শরিক হওয়ার জন্য আমরাই সকলকে আবেদন জানাচ্ছি। ব্যক্তি বা গোষ্ঠীকে নয়, সবাইকেই আমরা আমন্ত্রণ জানাচ্ছি।’বিএনপির প্রতিষ্ঠাতা ও সাবেক রাষ্ট্রপতি জিয়াউর রহমানের ৮০তম জন্মবার্ষিকী আজ। ১৯৩৬ সালের ১৯ জানুয়ারি তিনি জন্মগ্রহণ করেন। প্রতিবছর এই দিনে জিয়াউর রহমানের কবরে ফুল দিয়ে শ্রদ্ধা জানান এবং কবর জিয়ারত করেন। পূর্বঘোষিত কর্মসূচি অনুযায়ী খালেদা জিয়া বেলা সাড়ে ১১টার দিকে জিয়ার কবর প্রাঙ্গণে এসে পৌঁছান। এ সময় জিয়ার কবর এলাকায় ছাত্রদল, যুবদল, স্বেচ্ছাসেবক দল, শ্রমিক দল, মুক্তিযোদ্ধা দল, জাসাস, সম্মিলিত পেশাজীবী পরিষদের নেতা-কর্মীরা স্লোগান দিতে থাকেন। পরে কবরে ফুল দিয়ে শ্রদ্ধা জানান খালেদা জিয়া ও অন্যরা।
