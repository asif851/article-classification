
মহান বিজয় দিবস উপলক্ষে শিক্ষা মন্ত্রণালয়ের উদ্যোগে আয়োজিত এক অনুষ্ঠানে জাতীয় পতাকা সদৃশ কেক কাটার আয়োজন নিয়ে ক্ষোভের সৃষ্টি হয়েছে।
কেক কাটার মুহূর্তে শিক্ষামন্ত্রী নুরুল ইসলাম নাহিদ এ রকম কেক দেখে ক্ষোভ প্রকাশ করে সেটি না কেটে সরিয়ে ফেলার নির্দেশ দেন।
রাজধানীর সেগুনবাগিচায় আন্তর্জাতিক মাতৃভাষা ইনস্টিটিউটে গতকাল সোমবার সন্ধ্যায় এ ঘটনা ঘটে। শিক্ষা মন্ত্রণালয়ের উদ্যোগে অনুষ্ঠানটি হলেও এর আয়োজনের দায়িত্বে ছিল মাধ্যমিক ও উচ্চশিক্ষা অধিদপ্তর (মাউশি)। মাউশির বিভিন্ন পর্যায়ের নেতৃত্বে এই অনুষ্ঠান আয়োজনের জন্য কয়েকটি কমিটিও গঠন করা হয়।
অনুষ্ঠানে উপস্থিত শিক্ষা মন্ত্রণালয় ও মাউশির একাধিক কর্মকর্তা প্রথম আলোকে বলেন, অনুষ্ঠানটি ছিল মূলত আলোচনা সভা। এতে প্রধান অতিথি ছিলেন শিক্ষামন্ত্রী। বিকেলে শুরু হওয়া এই আলোচনা শেষ হতে প্রায় সন্ধ্যা হয়ে যায়। শেষে নাশতা খাওয়ার সময় মাউশির কয়েকজন কর্মকর্তা পতাকা সদৃশ কেকটি কাটার আয়োজন করেন। কিন্তু কেক কাটার প্রাক্কালে শিক্ষামন্ত্রী সেটি দেখেই ক্ষুব্ধ হয়ে ওঠেন। তিনি বলেন, তিনি কি পতাকা কাটবেন নাকি? সঙ্গে সঙ্গে তিনি এটি সেখান থেকে সরিয়ে ফেলার নির্দেশ দেন। পরে তা সরিয়ে নেওয়া হয়। এ নিয়ে শিক্ষা মন্ত্রণালয় ও মাউশির বিভিন্ন পর্যায়ের কর্মকর্তারা সমালোচনা করছেন। তাঁরা বলছেন, এটি জাতীয় পতাকার প্রতি অসম্মান।
নাম প্রকাশে অনিচ্ছুক শিক্ষা মন্ত্রণালয় ও মাউশির একাধিক কর্মকর্তা প্রথম আলোকে বলেন, মাউশির অতি উৎসাহিত কয়েকজন কর্মকর্তা এই ধরনের কেক কাটার আয়োজন করে। জানতে চাইলে মাউশির মহাপরিচালক অধ্যাপক এস এম ওয়াহিদুজ্জামান প্রথম আলোকে বলেন, বিষয়টি তদন্ত করে প্রয়োজনীয় ব্যবস্থা নেওয়া হবে।
