
মাগুরায় পোলট্রি খামার থেকে দুই ব্যবসায়ীর লাশ উদ্ধার করা হয়েছে। গতকাল মঙ্গলবার দিবাগত রাতে বিদ্যুৎস্পৃষ্ট হয়ে তাঁদের মৃত্যু হয়েছে বলে ধারণা করছেন চিকিৎসক।
দুই ব্যবসায়ী হলেন মাগুরা সদর উপজেলার সাজিয়াড়া গ্রামের টিটুল কাজী (৩০) ও দারিয়াপুর গ্রামের মো. হাসান (২৮)।
সাজিয়াড়া গ্রামের বাসিন্দা ইমরান হোসেন প্রথম আলোকে বলেন, টিটুল কাজী ও মো. হাসান দুজন ঘনিষ্ঠ বন্ধু ছিলেন। সাজিয়াড়ায় টিটুল কাজীর ও দারিয়াপুরে মো. হাসানের পোলট্রির খামার আছে। আজ বুধবার ভোর ছয়টার দিকে টিটুল কাজীর খামারে মুরগির খাবার দিতে গিয়ে এক কর্মচারী দেখেন, টিটুল কাজী ও মো. হাসান মৃত অবস্থায় খামারের ভেতর পড়ে আছেন। পরে সকাল পৌনে সাতটার দিকে টিটুল কাজীকে মাগুরা সদর হাসপাতালে আনা হলে চিকিৎসকেরা তাঁকে মৃত ঘোষণা করেন। রাতে টিটুল কাজীর খামারে মো. হাসান বেড়াতে এসেছিলেন বলে ধারণা করা হচ্ছে।
জানতে চাইলে মাগুরা সদর হাসপাতালের জরুরি বিভাগের চিকিৎসক রবিউল ইসলাম প্রথম আলোকে বলেন, সকালে টিটুল কাজীকে মৃত অবস্থায় হাসপাতালে আনা হয়। সম্ভবত বিদ্যুৎস্পৃষ্ট হয়ে তাঁর মৃত্যু হয়েছে। বিদ্যুৎস্পৃষ্ট হয়ে একটি হাতের কিছু জায়গা পুড়ে যাওয়ার চিহ্ন ছিল।
মাগুরা সদর থানার ভারপ্রাপ্ত কর্মকর্তা (ওসি) মো. ইলিয়াস হোসেন ঘটনার সত্যতা নিশ্চিত করেছেন।
 
 
