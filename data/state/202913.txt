
রাজধানীর কমলাপুরে বাসের ধাক্কায় অজ্ঞাতনামা এক নারী নিহত হয়েছেন। আহত হয়েছেন আরও দুজন। আজ সোমবার রাত সোয়া আটটার দিকে কমলাপুর রেলস্টেশন সংলগ্ন বাসস্ট্যান্ডের সামনের সড়কে এই ঘটনা ঘটে।
আহতরা হলেন: রিকশাভ্যান চালক জসিম (৩০) ও পোশাক কারখানার শ্রমিক হাজেরা বেগম (৩২)। তাঁদের ঢাকা মেডিকেল কলেজ হাসপাতালে ভর্তি করা হয়েছে।ঢাকা রেলওয়ে থানার ভারপ্রাপ্ত কর্মকর্তা (ওসি) আবদুল মজিদ প্রথম আলোকে বলেন, রাতে কমলাপুর রেলস্টেশন সংলগ্ন বাসস্ট্যান্ডের সামনের সড়কে দ্রুতগতির বলাকা পরিবহনের একটি বাস তিনজনকে ধাক্কা দেয়। এতে ঘটনাস্থলে অজ্ঞাতনামা ওই নারী নিহত ও বাকি দুজন আহত হয়। এ ঘটনার পর ধাওয়া করে বাস ও চালক মো. আরিফকে আটক করে শাহজাহানপুর থানায় হস্তান্তর করা হয়েছে।শাহজাহানপুর থানার উপপরিদর্শক (এসআই) ফজলুল হক প্রথম আলোকে বলেন, ময়নাতদন্তের জন্য লাশটি ঢাকা মেডিকেল কলেজের মর্গে নেওয়া হয়েছে।
