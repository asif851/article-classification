
স্বাস্থ্যমন্ত্রী ও আওয়ামী লীগের সভাপতিমণ্ডলীর সদস্য মোহাম্মদ নাসিম বলেছেন, সিটি নির্বাচনে জনগণ যে রায় দেবে, সে রায় মেনে নেব। নির্বাচন হবে নিরপেক্ষ ও স্বচ্ছ। আজ শুক্রবার দুপুরে রাজধানীর ইঞ্জিনিয়ার্স ইন্সটিটিউশন মিলনায়তনে ইউনাইটেড ইসলামী পার্টির প্রতিষ্ঠাবার্ষিকীর অনুষ্ঠানে প্রধান অতিথির বক্তব্যে তিনি এ কথা বলেন।মোহাম্মদ নাসিম বলেন, ৫ জানুয়ারি নির্বাচন কেউ বানচাল করতে পারে নাই, সিটি নির্বাচনও কেউ বানচাল করতে পারবে না। চক্রান্ত করে বেগম জিয়ার দল নির্বাচন বন্ধ করতে পারবে না। মানুষকে জ্বালিয়ে-পুড়িয়ে দেওয়ার চক্রান্তের বিরুদ্ধে বাংলার জনগণ জবাব দেবে। তিনি বলেন, বেগম খালেদা জিয়ার নির্বাচনে আসাকে স্বাগত জানাই। ৫ জানুয়ারি নির্বাচন না করে যে ভুল করেছিলেন তার মাশুল আপনাকে দিতে হচ্ছে। হরতাল-অবরোধ দিয়েছেন জনগণ প্রত্যাখ্যান করেছে। নির্বাচনে অংশগ্রহণ করার নামে কোনো ষড়যন্ত্র করবেন না। সিটি নির্বাচন হবেই। দুনিয়ার কোনো শক্তি নেই এই নির্বাচন ঠেকাতে পারে। গণতন্ত্র অবশ্যই রক্ষা করব।
বিএনপির চেয়ারপারসন খালেদা জিয়ার উদ্দেশে নাসিম বলেন, নির্বাচন করতে চান, ভালোভাবে করেন। নির্বাচন নিয়ে চক্রান্ত করবেন না। কোর্টে যাবেন ভালো কথা। আইনের কাছে আত্মসমর্পন করেন। ভালো লক্ষণ।দলটির চেয়ারম্যান মাওলানা ইসমাইল হোসাইনের সভাপতিত্বে সভায় অন্যদের মধ্যে বক্তব্য দেন নৌপরিবহন মন্ত্রী শাজাহান খান, মুক্তিযুদ্ধবিষয়ক মন্ত্রী আ ক ম মোজাম্মেল হক, খাদ্যমন্ত্রী কামরুল ইসলাম, আওয়ামী লীগের কেন্দ্রীয় কমিটির সদস্য আমিনুল ইসলাম।
