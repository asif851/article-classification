
শিক্ষামন্ত্রী নুরুল ইসলাম নাহিদের দপ্তরের দুই কর্মচারীসহ শিক্ষা মন্ত্রণালয়ের বিভিন্ন শাখার ১১ জন কর্মকর্তা-কর্মচারীকে এক দপ্তর থেকে আরেক দপ্তরে বদলি করা হয়েছে। গতকাল মঙ্গলবার এই বদলি করা হয়।
শিক্ষা মন্ত্রণালয়ের একাধিক কর্মকর্তা প্রথম আলোকে বলেন, সম্প্রতি ঘুষ ও দুর্নীতির অভিযোগে শিক্ষামন্ত্রীর ব্যক্তিগত কর্মকর্তা মো. মোতালেব হোসেন এবং শিক্ষা মন্ত্রণালয়ে প্রেষণে কর্মরত উচ্চমান সহকারী মো. নাসিরউদ্দিন গ্রেপ্তার হন। এর মধ্যে চলতি এসএসসি পরীক্ষায় একের পর এক প্রশ্নপত্র ফাঁস হচ্ছে। এ নিয়ে ভাবমূর্তি সংকটে পড়েছে শিক্ষা মন্ত্রণালয়। এর জের ধরেই ১১ জনকে বদলি করা হয়েছে। বদলি করা শিক্ষামন্ত্রীর দপ্তরের দুই কর্মচারীর মধ্যে একজন ২০১২ সালে ঘুষের অভিযোগে গ্রেপ্তার হয়েছিলেন।
শিগগিরই মাধ্যমিক ও উচ্চশিক্ষা অধিদপ্তর, ঢাকা শিক্ষাবোর্ড, নিরীক্ষা ও পরিদর্শন অধিদপ্তরসহ শিক্ষা প্রশাসনের বিভিন্ন দপ্তর ও সংস্থায় বছরের পর বছর ধরে থাকা কর্মকর্তাদেরও বদলি করা হবে বলে জানিয়েছেন শিক্ষা মন্ত্রণালয়ের একজন দায়িত্বশীল কর্মকর্তা।
