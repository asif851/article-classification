
বিএনপির চেয়ারপারসন খালেদা জিয়ার বিরুদ্ধে রাষ্ট্রদ্রোহ মামলা যথার্থ হয়েছে বলে দাবি করেছেন খাদ্যমন্ত্রী ও ঢাকা মহানগর আওয়ামী লীগের যুগ্ম সাধারণ সম্পাদক কামরুল ইসলাম। তিনি বলেছেন, শুধু খালেদা জিয়াই নন, পরবর্তীতে আরও বিকৃত ভাষায় কথা বলেছেন সেই গয়েশ্বর রায়ের বিরুদ্ধেও একটি মামলা হওয়া উচিত ছিল।
আজ রোববার ঢাকা রিপোর্টার্স ইউনিটিতে এক আলোচনা সভায় কামরুল ইসলাম এসব কথা বলেন।কামরুল ইসলাম বলেন, শহীদের সংখ্যা নিয়ে যারা প্রশ্ন করে, মীমাংসিত সত্য নিয়ে যারা কথা বলে, ৪৫ বছর পর যারা এই প্রশ্নগুলো তোলেন তাদের প্রত্যেকের বিরুদ্ধে রাষ্ট্রদ্রোহিতার অভিযোগ হওয়া উচিত। বিএনপি নেতাদের সরকার বিরোধিতার নামে রাষ্ট্রদ্রোহের বিচার অবশ্যই করা হবে।
