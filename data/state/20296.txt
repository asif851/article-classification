
ফানুস ওড়ানোর কারণে অগ্নিকাণ্ডসহ নানা ধরনের নিরাপত্তাজনিত হুমকির সৃষ্টি হচ্ছে উল্লেখ করে এখন থেকে রাজধানীতে যেকোনো ধরনের ফানুস ওড়ানো থেকে বিরত থাকতে বলেছে ঢাকা মহানগর পুলিশ (ডিএমপি)। ডিএমপির এই নিষেধাজ্ঞা অমান্য করলে সংশ্লিষ্টদের বিরুদ্ধে আইনি ব্যবস্থা নেওয়া হবে।
আজ শনিবার বিকেলে ডিএমপির এক সংবাদ বিজ্ঞপ্তিতে এ কথা জানানো হয়।
ডিএমপি কমিশনার মো. আছাদুজ্জামান মিয়া স্বাক্ষরিত এই বিজ্ঞপ্তিতে বলা হয়, ‘ইদানীং লক্ষ করা যাচ্ছে যে কিছু ব্যক্তি বা গোষ্ঠী বিভিন্ন অনুষ্ঠান উপলক্ষে ঢাকা মহানগরীর বিভিন্ন জায়গা থেকে আকাশে ফানুস উড়িয়ে দিচ্ছেন। এসব ফানুসে কেরোসিন দ্বারা প্রজ্বলিত বাতি থাকায় এগুলো জ্বলন্ত অবস্থায় জনবহুল মহানগরীর বিভিন্ন জায়গায় পড়ছে। এতে অগ্নিকাণ্ডসহ নানা নিরাপত্তাজনিত হুমকির সৃষ্টি হচ্ছে। মহানগরীতে ফানুস ওড়ানো অব্যাহত রাখলে যেকোনো সময় বড় ধরনের বিপর্যয় ঘটতে পারে। এ অবস্থায় ঢাকা মেট্রোপলিটন এলাকায় যেকোনো ধরনের ফানুস ওড়ানো থেকে বিরত থাকার জন্য সংশ্লিষ্ট সবাইকে অনুরোধ করা হলো। এর ব্যত্যয় হলে নগরবাসীর নিরাপত্তা নিশ্চিতকল্পে ফৌজদারি কার্যবিধি অনুসারে প্রয়োজনীয় আইনানুগ ব্যবস্থা গ্রহণ করা হবে।’
