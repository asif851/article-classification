
রাজধানী শহর ঢাকার ৪ হাজার ৫৬৯টি বাড়িতে বিদ্যুৎ–সংযোগ নেই। এসব বাড়ির মালিক কখনো বিদ্যুৎ–সংযোগের জন্য আবেদন করেননি। ঢাকা ছাড়া ২১টি জেলা সদরে বিদ্যুৎ–সংযোগবিহীন বাড়ি রয়েছে ৬০ হাজার ৫৮২টি। এরা কখনো বিদ্যুৎ–সংযোগের জন্য আবেদন করেছিলেন কি না, এ বিষয়ে নিশ্চিত নয় সংশ্লিষ্ট কর্তৃপক্ষ।
দেশের ৪০টি জেলার সিটি করপোরেশন ও পৌরসভা এলাকায় মোট বিদ্যুৎ–সংযোগবিহীন বাড়ি রয়েছে ১ লাখ ৭৮ হাজার ৮০টি। এই সিটি করপোরেশন ও পৌরসভা এলাকাগুলোতে বর্তমানে মোট বিদ্যুৎ গ্রাহক ২৬ লাখ ৫৭ হাজার ১৪০।
এই হিসাব বিদ্যুৎ বিতরণ কোম্পানিগুলোর আলাদা আলাদাভাবে করা। এই হিসাব পূর্ণাঙ্গ নয়। বিদ্যুৎ মন্ত্রণালয়ের চাহিদার পরিপ্রেক্ষিতে সংশ্লিষ্ট কোম্পানিগুলো তাদের আওতাধীন এলাকার মোট বাড়ির (হাউজহোল্ড) সংখ্যা থেকে মোট বিদ্যুৎ–সংযোগের সংখ্যা বিয়োগ করে এই হিসাব বের করেছে।
গত জুলাই মাসে বিদ্যুৎ মন্ত্রণালয় বিতরণ কোম্পানিগুলোর কাছে বিদ্যুৎ–সংযোগবিহীন বাড়ির সংখ্যা জানতে চায়। ২০২১ সালের মধ্যে দেশের সব বাড়ি বিদ্যুৎ–সংযোগের আওতায় আনার সরকারি অঙ্গীকার বাস্তবায়নের জন্য এই হিসাব জানতে চাওয়া হয়েছে বলে মন্ত্রণালয় সূত্র জানায়।
উপরিউক্ত হিসাবের মধ্যে পল্লী বিদ্যুতায়ন বোর্ডের (আরইবি) আওতাধীন গ্রাম এলাকার চিত্র নেই। গ্রাম এলাকায় বিদ্যুৎ–সংযোগ দেওয়ার কাজ চলমান। দেশে এখন পর্যন্ত সব বাড়িতে বিদ্যুৎ সরবরাহ আছে—এমন এলাকা হিসেবে ছয়টি উপজেলার নাম ঘোষণা করা হয়েছে। গত ১২ আগস্ট প্রধানমন্ত্রী শেখ হাসিনা ওই ছয়টি উপজেলার নাম ঘোষণা করেন। দেশে মোট উপজেলা ৪৮৯টি।
তবে ঢাকা মহানগরে কিংবা দেশের সিটি করপোরেশনগুলো অথবা জেলা সদরে বিদ্যুৎ–সংযোগবিহীন বাড়ি থাকা স্বাভাবিক নয়। বিষয়টি নিয়ে গত ২৮ আগস্ট বিদ্যুৎ মন্ত্রণালয়ে একটি সভা হয়। সেখানে বিদ্যুৎ–সংযোগবিহীন বাড়ির হিসাব নিয়ে আলোচনার পর কেন, কীভাবে এই বাড়িগুলো বিদ্যুৎ–সংযোগের বাইরে থেকে গেছে, এ বিষয়ে সমীক্ষা করার সিদ্ধান্ত নেওয়া হয়েছে। আরইবির এলাকায়ও এই সমীক্ষা চালানো হবে।
ঢাকায় বিদ্যুৎ–সংযোগবিহীন বাড়ির যে সংখ্যার কথা বলা হচ্ছে, এর মধ্যে ঢাকা পাওয়ার ডিস্ট্রিবিউশন কোম্পানির (ডিপিডিসি) এলাকায় মোট ২ লাখ ৭৪ হাজার ২৬৬টি বাড়ির মধ্যে ২ হাজার ২৬৯টিতে বিদ্যুৎ–সংযোগ নেই। ঢাকা বিদ্যুৎ বিতরণ কোম্পানির (ডেসকো) এলাকায় মোট ১ লাখ ৪৬ হাজার বাড়ির মধ্যে ২ হাজার ৩০০টিতে বিদ্যুৎ–সংযোগ নেই।
ঢাকার বাইরে পশ্চিমাঞ্চল বিদ্যুৎ বিতরণ কোম্পানির (ওজোপাডিকো) এলাকায় মোট ৮ লাখ ২২ হাজার ৮১৩টি বাড়ির মধ্যে ৬০ হাজার ৫৮২টিতে বিদ্যুৎ–সংযোগ নেই। ২৮ আগস্টের সভায় উপস্থাপিত বিদ্যুৎ–সংযোগবিহীন অন্য বাড়িগুলোর প্রায় সবই বিদ্যুৎ উন্নয়ন বোর্ডের আওতাধীন বিতরণ এলাকায়। অল্প কিছুসংখ্যক বাড়ি আরইবির আওতাধীন এলাকার হতে পারে বলে মন্ত্রণালয় সূত্র জানায়।  দেশে বর্তমানে বিদ্যুৎ গ্রাহকের সংখ্যা তিন কোটির কাছাকাছি। এর মধ্যে ২০০৯ সালের জানুয়ারি থেকে এ বছরের জুলাই পর্যন্ত সময়ে প্রায় ১ কোটি ১০ লাখ গ্রাহককে নতুন সংযোগ দেওয়া হয়েছে। বর্তমানে প্রতি মাসে গড়ে দুই লাখেরও বেশি গ্রাহককে বিদ্যুৎ–সংযোগ দেওয়া হচ্ছে। এর ৯০ শতাংশেরও বেশি দিচ্ছে আরইবি, গ্রামাঞ্চলে। তবে সংযোগ দেওয়া হলেও গ্রামাঞ্চলে বিদ্যুতের সরবরাহ চাহিদার তুলনায় অনেক কম। ফলে অধিকাংশ গ্রামাঞ্চলে এখনো দিনের প্রায় অর্ধেক সময় বিদ্যুৎ থাকে না।
