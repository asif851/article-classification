
চট্টগ্রাম উত্তর জেলা ছাত্রশিবিরের সভাপতি কুতুব উদ্দীনকে জেলগেট থেকে ফের গ্রেপ্তার করেছে সীতাকুণ্ড থানার পুলিশ। গত সোমবার বেলা দুইটার দিকে তাঁকে গ্রেপ্তার করা হয়।কুতুব উদ্দীনকে গ্রেপ্তারের বিষয়টি প্রথম আলোকে নিশ্চিত করেছেন চট্টগ্রাম উত্তর জেলা ছাত্রশিবিরের ভারপ্রাপ্ত সভাপতি রবিউল হোসাইন। তিনি প্রথম আলোকে বলেন, গত বছরের ২৮ নভেম্বর বেলা আড়াইটার দিকে সীতাকুণ্ডের মাদাম বিবিরহাট এলাকায় কুতুব উদ্দীনের বাড়িতে র্যাব ও পুলিশ যৌথভাবে অভিযান চালিয়ে তাঁকে গ্রেপ্তার করে। আট মাস কারাভোগের পর ঈদ করতে জামিনে বের হয়ে এলে জেলগেট থেকে তাঁকে ফের গ্রেপ্তার করা হয়, যা দুর্ভাগ্যজনক।গ্রেপ্তারের বিষয়টি স্বীকার করেছেন সীতাকুণ্ড থানার পরিদর্শক (তদন্ত) আমিনুল ইসলাম। তিনি প্রথম আলোকে বলেন, কুতুব উদ্দীন জেলা পর্যায়ের নেতা। তাঁর নির্দেশে গত বছরে ঢাকা-চট্টগ্রাম মহাসড়কের সীতাকুণ্ডে ব্যাপক সহিংসতার ঘটনা ঘটেছে। হরতালে ঢাকা-চট্টগ্রাম মহাসড়কে গাড়িতে আগুন, ভাঙচুরসহ বিভিন্ন ধরনের নাশকতার ঘটনা ঘটেছে। তাঁর জানামতে, কুতুব উদ্দীনের বিরুদ্ধে ২৫টির মতো মামলা রয়েছে। জামিন নেওয়া মামলাগুলোর বাইরে নাশকতার অন্য দুটি মামলায় তাঁকে গ্রেপ্তার দেখানো হয়েছে।
