
ভারত-নিয়ন্ত্রিত কাশ্মীরের উরি সেনাছাউনিতে সন্ত্রাসী হামলাকে কাপুরুষোচিত আখ্যা দিয়ে তীব্র নিন্দা জানিয়েছেন প্রধানমন্ত্রী শেখ হাসিনা। বাংলাদেশের সরকার ও জনগণের পক্ষ থেকে ভারতের প্রধানমন্ত্রী নরেন্দ্র মোদিকে পাঠানো এক বার্তায় শেখ হাসিনা হতাহত ব্যক্তিদের জন্য দুঃখ প্রকাশ করেছেন। গতকাল সোমবার শেখ হাসিনা ওই বার্তা পাঠান।
গত রোববার ভোরে ভারত ও পাকিস্তানের নিয়ন্ত্রণরেখার কাছে উরিতে ভারতীয় ব্রিগেডে অতর্কিত ওই সন্ত্রাসী হামলায় ১৮ সেনাসদস্য নিহত হয়েছেন। ওই জঙ্গি হামলায় ১৮ সেনা হত্যার পরিকল্পনাকারী হিসেবে পাকিস্তানকে দায়ী করেছে ভারত। ওই হামলার পরপরই ভারতের স্বরাষ্ট্রমন্ত্রী রাজনাথ সিং পাকিস্তানকে ‘সন্ত্রাসী রাষ্ট্র’ আখ্যা দেন। কাশ্মীরে ভারতীয় শাসনের বিরুদ্ধে বিক্ষোভ ও সহিংসতা চলছে বেশ কিছুদিন ধরেই। পরিস্থিতি মোকাবিলায় সেখানে কারফিউ দিয়েছে নয়াদিল্লির কর্তৃপক্ষ। কাশ্মীরে গত দুই মাসে অন্তত ৮০ জন প্রাণ হারিয়েছে। কাশ্মীরে সেনাবাহিনীর ওপর রোববারের হামলাটি ছিল গত কয়েক বছরের মধ্যে সবচেয়ে ভয়াবহ।
বার্তায় শেখ হাসিনা বলেন, ‘বাংলাদেশ দৃঢ়ভাবে সব সময় সন্ত্রাস, সহিংসতা ও চরমপন্থার নিন্দা করে। সন্ত্রাস, সহিংসতা ও চরমপন্থার বিরুদ্ধে “জিরো টলারেন্স” নীতির কারণে এই কঠিন সময়ে বাংলাদেশ ভারতের পাশে থাকবে। ঘনিষ্ঠ বন্ধু ও প্রতিবেশী হিসেবে এ অঞ্চলের বিভিন্ন এলাকা ও সীমানাজুড়ে চলমান সন্ত্রাসের হুমকি নির্মূলে একসঙ্গে কাজ করা ও আমাদের প্রচেষ্টা অব্যাহত থাকবে।’
ওই সন্ত্রাসী হামলায় সেনাবাহিনীর যে সদস্যরা তাঁদের মূল্যবান প্রাণ হারিয়েছেন, তাঁদের গভীরতম সমবেদনা ও আন্তরিক সহানুভূতি জানিয়েছেন প্রধানমন্ত্রী শেখ হাসিনা। আহত সেনাদের সুস্থতা কামনা করেন তিনি।
