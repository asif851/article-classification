
১৩ মার্চের মধ্যে কোটাপদ্ধতি সংস্কারের শর্ত দিয়ে রাজধানী ঢাকার শাহবাগে জাতীয় জাদুঘরের সামনে বিক্ষোভ করেছেন চাকরিপ্রত্যাশীরা। আজ রোববার বেলা ১১টায় বিক্ষোভ শুরু হয়ে শেষ হয় দুপুর ১২টায়। এতে কয়েক শ চাকরিপ্রত্যাশী অংশ নেন।
বিক্ষোভ শেষে কর্মসূচি ঘোষণা করা হয়। এতে বলা হয়, ১৩ মার্চের মধ্যে কোটা সংস্কারের পাঁচ দফা দাবি আদায় না হলে ১৪ মার্চ সারা দেশে জেলা প্রশাসক কার্যালয় ও কেন্দ্রীয়ভাবে জনপ্রশাসন মন্ত্রণালয় ঘেরাও করা হবে।
পাঁচ দফা দাবি হলো কোটাব্যবস্থা সংস্কার করে ৫৬ শতাংশ থেকে ১০ শতাংশে নিয়ে আসা, কোটায় যোগ্য প্রার্থী পাওয়া না গেলে মেধা থেকে শূন্য পদে নিয়োগ দেওয়া, কোটায় কোনো ধরনের বিশেষ পরীক্ষা না নেওয়া, সরকারি চাকরিতে সবার জন্য অভিন্ন বয়সসীমা এবং চাকরির নিয়োগ পরীক্ষায় কোটাসুবিধা একাধিকবার ব্যবহার না করা।
বিক্ষোভে অংশগ্রহণকারীরা বিভিন্ন প্লাকার্ডে ও স্লোগানে তাঁদের দাবি তুলে ধরেন। প্লাকার্ডগুলোয় লেখা ছিল, ‘নাতি-পুতি কোটা বাতিল চাই, কোটাপদ্ধতি বাতিল চাই’, ‘ইহা কোটা নয়, বৈষম্য’, ‘১০%-এর বেশি কোটা নয়’।
এর আগে গত ২৫ ফেব্রুয়ারি একই দাবিতে বিক্ষোভ করেন তাঁরা। ওই দিন ৩ মার্চের মধ্যে দাবি পূরণ না হলে পরদিন ৪ মার্চ আবারও আন্দোলনের ঘোষণা দেন তাঁরা। সেই কর্মসূচি অনুসারে আজ তাঁরা বিক্ষোভ করেন।
