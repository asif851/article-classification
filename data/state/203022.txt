
আইনশৃঙ্খলা রক্ষাকারী বাহিনীর হাতে এমন কিছু ঘটনা ঘটছে, যা দেখে মনে হয় তারা ক্ষমতার অতিরিক্ত ব্যবহার করছে। এ মন্তব্য করেছেন জাতীয় মানবাধিকার কমিশনের চেয়ারম্যান মিজানুর রহমান।আজ বৃহস্পতিবার বিকেলে প্রধান বিচারপতি সুরেন্দ্র কুমার সিনহার সঙ্গে সৌজন্যসাক্ষাৎ​ শেষে মিজানুর রহমান সাংবাদিকদের কাছে এ মন্তব্য করেন।জাতীয় মানবাধিকার কমিশনের চেয়ারম্যান বলেন, আইনশৃঙ্খলা রক্ষাকারী বাহিনীর হাতে এমন কিছু ঘটনা ঘটছে, যা দেখে মনে হয় ক্ষমতার অতিরিক্ত ব্যবহার করছে। এ ক্ষেত্রে এমন কয়েকটি ঘটনাও ঘটেছে, যেগুলোতে আইনের ব্যত্যয় ঘটেছে বলে ধারণা করা যায়। অনেক সময় বন্দুকযুদ্ধের পর নিহত ব্যক্তির পাশে পেট্রলবোমা রাখা হচ্ছে। জাতীয় মানবাধিকার কমিশন মনে করে, যতক্ষণ পর্যন্ত সন্দেহাতীতভাবে প্রমাণ করা যাবে না, বন্দুকযুদ্ধ ছাড়া আর কোনো উপায় ছিল না কিংবা শেষ রক্ষা হিসেবে এটা করা হয়েছে, তার আগ পর্যন্ত এসব ঘটনা ঘটানো যাবে না।মিজানুর রহমান বলেন, প্রধান বিচারপতি জাতীয় মানবাধিকার কমিশনকে একটি কার্যকর প্রতিষ্ঠান হিসেবে দেখতে চান। এ জন্য কমিশনকে সহায়তার আশ্বাস দিয়েছেন তিনি।
