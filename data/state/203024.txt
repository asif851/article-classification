
প্রধানমন্ত্রীর ছেলে সজীব ওয়াজেদ জয়কে অপহরণ ও হত্যাচেষ্টার অভিযোগকে কাল্পনিক দাবি করেছে বিএনপি। দলটির মহাসচিব মির্জা ফখরুল ইসলাম আলমগীর দাবি করেছেন, জয়কে অপহরণ বা দৈহিকভাবে ক্ষতিগ্রস্ত করার অভিযোগ মার্কিন আদালত আমলে নেয়নি। শুধু জয়ের ফেসবুকে দেওয়া একটা পোস্টের ওপর ভিত্তি করে সাংবাদিক শফিক রেহমানকে গ্রেপ্তার করে রিমান্ডে নেওয়া হয়েছে।
আজ শনিবার সকালে গুলশানে বিএনপির চেয়ারপারসনের কার্যালয়ে এক সংবাদ সম্মেলনে ফখরুল এই দাবি করেন। সংবাদ সম্মেলনে তিনি জয়কে অপহরণ ও হত্যাচেষ্টার অভিযোগে করা মামলা ও শফিক রেহমানকে গ্রেপ্তারের বিষয়ে দলের অবস্থান তুলে ধরেন।সংবাদ সম্মেলনে মির্জা ফখরুল বলেন, আমেরিকান নাগরিক রিজভী আহমেদ সিজারের বিরুদ্ধে আমেরিকান আদালতে যে মামলা হয়েছিল, তাতে ২০১১ সালে তিনি সজীব ওয়াজেদ জয় সম্পর্কে গুরুত্বপূর্ণ কিছু নির্ভরযোগ্য তথ্য পাওয়ার লক্ষ্যে একজন এফবিআই এজেন্টকে তাঁর এক বন্ধুর মাধ্যমে এক হাজার ডলার ঘুষ দিয়েছিলেন এবং কিছু নথি পেয়েছিলেন। তাঁর অপরাধ ছিল সরকারি কর্মকর্তাকে ঘুষ দেওয়া এবং এফবিআই কর্মকর্তার অপরাধ ছিল ঘুষ নেওয়া ও বিনা অনুমতিতে সরকারি দলিল কোনো ব্যক্তিবিশেষকে হস্তান্তর করা। এই মামলা চলাকালে মার্কিন সরকারের পক্ষ থেকে ২০১৫ সালের ফেব্রুয়ারি মাসে আদালতে যে প্রতিবেদন পেশ করা হয়েছিল, তাতে ২০১৩ সালের ৯ মার্চ সজীব ওয়াজেদ জয় তাঁর ফেসবুকে যে বক্তব্য পোস্ট করেছিলেন, তার পরিপ্রেক্ষিতে রিজভী আহমেদ সিজারের দুটি উদ্দেশ্য উল্লেখ করা হয়। একটি হলো জয়ের জীবনযাপন ও দুর্নীতি সম্পর্কে তথ্য পাওয়া এবং অন্যটি তাঁকে অপহরণ ও দৈহিকভাবে ক্ষতিগ্রস্ত করা।বিচার চলাকালে জয়ও নিজেকে ‘ভিকটিম’ দাবি করে অভিযোগ করেন, সিজার তাঁকে অপহরণ ও হত্যার পরিকল্পনা করেছিলেন। কিন্তু ২০১৫ সালের ৪ মার্চ দেওয়া রায়ে জয়কে অপহরণ ও দৈহিকভাবে ক্ষতিগ্রস্ত করার অভিযোগের পক্ষে কোনো প্রমাণযোগ্য ও যুক্তিগ্রাহ্য তথ্য না পেয়ে আদালত অভিযুক্ত রিজভী আহমেদ সিজারকে এই অভিযোগ থেকে অব্যাহতি দেন এবং জয়কে ‘ভিকটিম’ হিসেবে মানতে রাজি হননি। এ সময় ফখরুল ওই মামলার রায়ের কিছু অংশও তুলে ধরেন।ফখরুল বলেন, মামলার রায়ে প্রমাণিত হয় যে রিজভী আহমেদ সিজার প্রকৃতপক্ষে জয় ও তাঁর মা বাংলাদেশের প্রধানমন্ত্রী শেখ হাসিনাকে রাজনৈতিকভাবে বিব্রত ও দুর্নীতিগ্রস্ত হিসেবে উপস্থাপনের প্রমাণ হিসেবে নির্ভরযোগ্য তথ্য সংগ্রহের চেষ্টা করেছিলেন এবং কিছুটা সফলও হয়েছিলেন।ফখরুল দাবি করেন, ওই মামলায় জয় এবং ৩০০ মিলিয়ন ডলার নিয়ে ‘সন্দেহজনক একটিভিটি রিপোর্ট’ এফবিআই মেমোর সঙ্গে জমা ছিল।ফখরুল বলেন, ‘আদালতে পেশকৃত মার্কিন সরকারের ডকুমেন্টে উল্লিখিত ইনডিভিজুয়্যাল অর্থাৎ সজীব ওয়াজেদ জয় ও ৩০০ মিলিয়ন ডলার অর্থাৎ প্রায় আড়াই হাজার কোটি টাকার সন্দেহজনক লেনদেনের বিষয়ে সরকার টু শব্দটি করছে না কেন? শেয়ার মার্কেট ও ব্যাংকগুলোর যে হাজার হাজার কোটি টাকা লুট হয়েছে তারও কোন বিচার হচ্ছে না। এই দুই বিষয়ের মধ্যে কোন যোগসূত্র আছে কি না, এটা জানার অধিকার অবশ্যই জনগণের আছে। আর তাই জনগণ এ ব্যাপারে নিরপেক্ষ ও কার্যকর তদন্ত চায়। জনগণ জানতে চায় যে, সন্দেহজনক এই লেনদেনের ৩০০ মিলিয়ন ডলার অর্থাৎ প্রায় আড়াই হাজার কোটি টাকার উৎস কি, এই বিপুল অর্থের প্রকৃত মালিক কে? কোন বিশেষ ব্যক্তি না বাংলাদেশের জনগণ? আমরা আশা করি সরকার জনগণের এসব প্রশ্নের সন্তোষজনক জবাব দেওয়ার জন্য দ্রুত কার্যকর ব্যবস্থা গ্রহণ করবে।’বিএনপির মহাসচিব দাবি করেন, শুধু জয়ের ফেসবুকে দেওয়া একটা পোস্টের ওপর ভিত্তি করে ঢাকায় পুলিশ হেড কোয়ার্টারের নির্দেশে এফআইআর, গোপনে তদন্ত ও মামলা হয়েছে। মামলাকে ভিত্তিহীন দাবি করে ফখরুল বলেন, মার্কিন যুক্তরাষ্ট্রে বিচার হওয়া মামলার অভিযোগপত্র, আদালতে জমা দেওয়া সরকারের লিখিত প্রতিবেদন, অভিযুক্ত বা সাক্ষীদের কোনো জবানবন্দি, মামলার রায়, এমনকি ঢাকার রমনা থানায় করা এফআইআর বা পল্টন থানায় করা মামলার কোথাও সাংবাদিক শফিক রেহমান, মাহমুদুর রহমান বা বিএনপির কোনো নেতার নাম উল্লেখ নেই। অথচ শফিক রেহমানকে গ্রেপ্তার করে হয়রানি করা হচ্ছে, মাহমুদুর রহমানকে ওই মামলায় গ্রেপ্তার দেখানো হয়েছে। একই কাল্পনিক অভিযোগে দেশ-বিদেশে থাকা বিএনপির ঊর্ধ্বতন নেতাদের সম্পর্কে যথেচ্ছ অভিযোগ করে বক্তব্য দেওয়া হচ্ছে।সংবাদ সম্মেলনে বিএনপির স্থায়ী কমিটির সদস্য খন্দকার মোশাররফ হোসেন, জমির উদ্দীন সরকার, নজরুল ইসলাম খানসহ দলের জ্যেষ্ঠ নেতারা উপস্থিত ছিলেন।
