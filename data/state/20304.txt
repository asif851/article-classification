
সিকিউরিটিজ আইন লঙ্ঘন করায় সিনহা সিকিউরিটিজ লিমিটেডকে ১০ লাখ টাকা জরিমানা করেছে বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। আজ মঙ্গলবার ৫৮১তম বিএসইসির কমিশন সভায় এ সিদ্ধান্ত নেওয়া হয়।
বিএসইসির ওয়েবসাইট সূত্রে জানা যায়, পরিচালকদের মার্জিন ঋণসুবিধা প্রদান, সমন্বিত গ্রাহক তহবিলের ঘাটতি হিসাব এবং কোনো গ্রাহকের সঙ্গে লেনদেনের বিপরীতে পাঁচ লাখ টাকার অধিক জমা প্রদানের সুবিধাবিষয়ক বিএসইসির আইন লঙ্ঘন করেছে সিনহা সিকিউরিটিজ। এ আইনগুলো লঙ্ঘন করায় সিনহা সিকিউরিটিজ লিমিটেডকে ১০ লাখ টাকা জরিমানা করেছে বিএসইসি।
এ ছাড়া সভায় ১০ বছর মেয়াদি ভ্যানগার্ড এএমএল রূপালী ব্যাংক ব্যালান্সড ফান্ডের প্রসপেক্টাস এবং সাউথইস্ট ব্যাংক লিমিটেডের ৫০০ কোটি টাকার নন কনভার্টেবল সাবঅর্ডিনেট বন্ডের অনুমোদন করেছে কমিশন সভা। সূত্র: বিএসইসি ওয়েবসাইট
