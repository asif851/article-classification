
কলকাতায় বাংলাদেশের বইমেলা উদ্বোধনের পর প্রথম তিন দিন বৃষ্টি এবং বৈরী আবহাওয়া কারণে জমে উঠতে পারেনি । গতকাল শনিবার থেকে আবহাওয়া ভালো হতে শুরু করে। আজ রোববার বৃষ্টি না হওয়ায় আরও জমে উঠেছে বইমেলা। বেড়েছে ভিড়। বেড়েছে বিক্রি। 
গত মঙ্গলবার বিকেলে বাংলাদেশের এই বইমেলার উদ্বোধন হয় কলকাতার ঐতিহ্যবাহী রবীন্দ্রসদনের কাছে মোহরকুঞ্জ প্রাঙ্গণে। আজ বিকেল থেকেই সেখানে বিভিন্ন স্টলে স্টলে ঘুরে কলকাতার বইপ্রেমীরা কিনেছেন বাংলাদেশের বই। বিভিন্ন স্টলের বিক্রেতারাও বলেছেন, আবহাওয়া ভালো হওয়ায় আজ তাঁদের বইয়ের বিক্রি বেড়েছে। তবে আজ বেশি ভিড় দেখা গেছে বাংলা একাডেমি, শিশু একাডেমি, অন্যপ্রকাশ, প্রথমা, আগামী, ঐতিহ্য, অনন্যা, ইউপিএল, বেঙ্গল পাবলিকেশনস, পাঞ্জেরী—এসব স্টলে। বাংলা একাডেমিতে বেশি বিক্রি হয়েছে বিভিন্ন ধরনের অভিধান। প্রথমায় বেশি বিক্রি হয়েছে অধ্যাপক আনিসুজ্জামানের ‘বিপুলা পৃথিবী’। এক পাঠক বলেছেন, তিনি বাংলাদেশের মেলা এলেই ছুটে আসেন। কেনেন বাংলাদেশের বই। বললেন, ‘বাংলাদেশের বই এখন মুদ্রণ থেকে বাঁধাই—সবকিছুই উন্নত মানের। ঝকঝকে। দামও এখন আমাদের আয়ত্তের মধ্যে। আগে বাংলাদেশের বইয়ের দুর্নাম ছিল বইয়ের দাম বেশি বলে।’ আরেক পাঠক বলেছেন, সাহিত্যে বাংলাদেশ এখন দ্রুত এগোচ্ছে। সেখানে এখন সৃষ্টি হচ্ছে নতুন নতুন কবি-সাহিত্যিক। বইয়ের বাজারও বিস্তৃত হচ্ছে বাংলাদেশে। মুদ্রণে সেখানে এসেছে সর্বাধুনিক প্রযুক্তি। তাই বাংলাদেশের বই এখন অনেক উন্নত মানের।নয় দিনব্যাপী এই বইমেলা চলবে ২৩ নভেম্বর পর্যন্ত। উদ্বোধনী অনুষ্ঠানে প্রধান অতিথি হিসেবে উপস্থিত ছিলেন বাংলাদেশের অর্থমন্ত্রী আবুল মাল আবদুল মুহিত। বইমেলায় এবার প্রতিদিন থাকছে আলোচনা সভা এবং সাংস্কৃতিক অনুষ্ঠান। এবারের এই বইমেলায় বাংলাদেশের ৫১টি প্রকাশনা সংস্থা অংশ নিয়েছে। এর মধ্যে মধ্যে রয়েছে বাংলা একাডেমি, বাংলাদেশ শিশু একাডেমি, সাহিত্য প্রকাশ, মাওলা ব্রাদার্স, প্রথমা প্রকাশন, আগামী প্রকাশনী, অ্যাডর্ন পাবলিকেশন, মুক্তধারা, অন্য প্রকাশ, শিখা প্রকাশনী, জার্নিম্যান বুক, আহমেদ পাবলিশিং হাউস, নওরোজ কিতাবিস্তান, রোদেলা প্রকাশনী, ঐতিহ্য, মূর্ধন্য, প্রতিভা প্রকাশ, পার্ল পাবলিকেশনস, কাকলি প্রকাশনী, অনন্যা, দ্য ইউনিভার্সিটি প্রেস লিমিটেড, দিব্যপ্রকাশ, প্রতীক প্রকাশনা সংস্থা, সময় প্রকাশন, সন্দেশ, বাংলা প্রকাশ, পাঞ্জেরী পাবলিকেশনস, অংকুর প্রকাশনী, নবযুগ প্রকাশনী, শব্দশৈলী সংঘ প্রকাশনী, বেঙ্গল পাবলিকেশনস, অবসর প্রকাশনা সংস্থা, অনার্য পাবলিকেশনস, কথাপ্রকাশ, জাতীয় সাহিত্য প্রকাশ, অক্ষর প্রকাশনী/আদর্শ, অনিন্দ্য প্রকাশ, দ্য ইউনিভার্সাল একাডেমি, অনুপম প্রকাশনী, পাঠক সমাবেশ, অন্বেষা প্রকাশন, মদিনা পাবলিকেশনস, চন্দ্রাবতী একাডেমি, ভাষাচিত্র প্রভৃতি।
