
বিএনপির চেয়ারপারসন খালেদা জিয়া বলেছেন, ঈদের পর তাঁরা শান্তিপূর্ণ ও গণতান্ত্রিক কর্মসূচির মধ্য দিয়ে এগিয়ে যাবেন। সবার অংশগ্রহণে একটি নিরপেক্ষ সরকারের অধীনে দ্রুত জাতীয় নির্বাচন দিতে সরকারের প্রতি আহ্বান জানিয়েছেন তিনি।আজ মঙ্গলবার ঈদ শুভেচ্ছাবিনিময় শেষে খালেদা জিয়া এসব কথা বলেন। দুপুরে রাজধানীর বঙ্গবন্ধু আন্তর্জাতিক সম্মেলন কেন্দ্রে কূটনীতিক, দলের নেতা-কর্মী ও নাগরিকদের সঙ্গে শুভেচ্ছাবিনিময় করেন তিনি।‘মাঠের খেলা মাঠেই হবে’—প্রধানমন্ত্রীর এমন বক্তব্যের প্রতিক্রিয়ায় খালেদা জিয়া বলেন, বিএনপি শান্তি, উন্নয়ন ও কল্যাণ চায়। জনগণ যে বিএনপির সঙ্গে আছে, তা ৫ জানুয়ারির নির্বাচনে প্রমাণিত হয়েছে।
 ‘গণতন্ত্র ও জাতীয় স্বার্থে’ সবাইকে ঐক্যবদ্ধ হওয়ারও আহ্বান জানান খালেদা জিয়া। তিনি বলেন, অনেক দেশেই গণ্ডগোল ছিল। কিন্তু গণতন্ত্রের স্বার্থে অনেকে একসঙ্গে কাজ করছে। জাতীয় ঐক্যের স্বার্থে একসঙ্গে কাজ করলে দ্রুত এগিয়ে যাওয়া যাবে।
খালেদা জিয়া বলেন, ‘ঈদের দিন, কারও নামে কিছু বলতে চাই না। সকলে ভালো, সুন্দর থাকুক। বিদ্বেষ-হিংসা দিয়ে সামনে এগিয়ে যেতে পারব না।’
নির্দলীয় সরকারের অধীনে জাতীয় নির্বাচনের দাবি জানিয়ে বিএনপির চেয়ারপারসন বলেন, এ সরকারের অধীনে কোনো সুষ্ঠু নির্বাচন হয়নি। জাতীয় নির্বাচন হতে হবে নিরপেক্ষ সরকারের অধীনে।
খালেদা জিয়া বলেন, মানুষ শান্তি, নিরাপত্তা চায়। মানুষ আইনের শাসন, গণতন্ত্র, সুশাসন চায়। তিনি অভিযোগ করেন, এখন তরুণদের গুম-খুন করা হচ্ছে। যুবকেরা চাকরি না পেয়ে হতাশ হয়ে মাদকাসক্ত হয়ে যাচ্ছে। দেশে বিনিয়োগ নেই, দারিদ্র্য, বেকারত্ব বাড়ছে। চাঁদাবাজি, টেন্ডারবাজিতে মানুষের জীবন অতিষ্ঠ।
ফিলিস্তিনের গাজায় ইসরায়েলি হামলারও নিন্দা জানান খালেদা জিয়া। তিনি অবিলম্বে যুদ্ধ বন্ধ করতে জাতিসংঘ ও আন্তর্জাতিক সম্প্রদায়কে উদ্যোগী হওয়ার আহ্বান জানান।
