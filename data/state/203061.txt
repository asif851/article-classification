
১৮ জুলাই সন্ধ্যা সাতটা। থিয়েটার ইনস্টিটিউট চট্টগ্রামের (টিআইসি) আঙিনাজুড়ে বিভিন্ন নাটকের স্থিরচিত্র বড় বড় ডিজিটাল প্রিন্টে শোভা পাচ্ছে। সিঁড়ি আর মূল মিলনায়তনের বাইরের বারান্দাও বাদ যায়নি। কোনোটিতে সফোক্লিসের ইডিপাস এট কলোনাস আর কোনোটিতে শোভা পাচ্ছে আলবেয়ার কামুর ক্যালিগুলা নাটকের স্থিরচিত্র। ফেইম স্কুল অব ড্যান্স, ড্রামা অ্যান্ড মিউজিকের ১৮ বছর পূর্তি অনুষ্ঠান উপলক্ষে উৎসবের সাজে সেজেছিল টিআইসি। গত দেড় যুগে সংগঠনটির কর্মযজ্ঞের একটা ছবিও পাওয়া গেল টিআইসিতে পা দিতেই। গত ১৮ বছরে ২২টি নাটক, পাঁচটি নৃত্যনাট্য ও তিনটি শিশুতোষ নাটক উপহার দিয়েছে সংগঠনটি। সফোক্লিস, ইবসেন, রবীন্দ্রনাথ, মলিয়ের, কাফকা কিংবা আলবেয়ার কামুর মতো বিশ্ববিখ্যাত নাট্যকারদের নাটক মঞ্চে এনেছে দলটি। তবু ১৮ বছর পূর্তির দিনটিতে তেমন কোনো আড়ম্বর ছিল না। নাটকের মধ্য দিয়েই দিনটিকে বরণ করে নিলেন ফেইমের সদস্যরা। সন্ধ্যা সাতটায় টিআইসির মূল মিলনায়তনে এ উপলক্ষে মঞ্চস্থ হয় কার্লো গোলদোনির বিখ্যাত কমেডি নাটক দ্য সারভেন্ট অব টু মাস্টার্স অবলম্বনে নওকর শয়তান মালিক হয়রান। নাটকটির অনুবাদ ও নির্দেশনা দিয়েছেন ফেইমের পরিচালক অসীম দাশ। নাটকের মঞ্চসজ্জা, পোশাক পরিকল্পনা, আলোক নির্দেশনা, সংগীত, অভিনয় ও সার্বিক নির্দেশনা বুঝিয়ে দিল ফেইম, এখন এটি অনেক পরিপক্ব একটি সংগঠন। ২ ঘণ্টা ১০ মিনিটের এই নাটকে একবারের জন্যও ছন্দপতন ঘটেনি। নাটক শেষে করতালির মধ্য দিয়ে ফেইমকে ভালোবাসা ও অভিনন্দনে সিক্ত করলেন দর্শকেরাও। এরপর উপস্থিত দর্শক ও অতিথিরা কেক কেটে দিনটি উদ্যাপনও করেন। ফেইম পরিচালক ও চট্টগ্রাম বিশ্ববিদ্যালয়ের নাট্যকলা বিভাগের চেয়ারম্যান অসীম দাশ প্রথম আলোকে বলেন, মুক্তচিন্তা ও সুস্থ সংস্কৃতি চর্চার লক্ষ্যে ১৮ বছর আগে ফেইম যাত্রা শুরু করে। নানা প্রতিকূলতার মধ্য দিয়ে সংগঠনটি এগিয়েছে এবং সময়ের সঙ্গে সঙ্গে নতুন নাটক উপহার দেওয়ার মাধ্যমে বাংলাদেশের নাট্যচর্চায় অবদান রাখার চেষ্টা করেছে।
