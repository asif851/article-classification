
ঠাকুরগাঁও শহরে পরিবারের সদস্যদের নিয়ে বেড়ানোর জায়গা নেই বললেই চলে। এখানে একটি শিশুপার্কের দাবি অনেক দিনের। এ দাবি পূরণ না হলেও শহর থেকে ১০ কিলোমিটার দূরে কুমিল্লাহাড়ী এলাকার বলাকা উদ্যানেই এবার ঈদের ছুটিতে পরিবারের সদস্যদের সঙ্গে উচ্ছ্বাসে মেতে উঠেছিল শিশুরা। সীমিত আকারে হলেও ঈদের ছুটিতে এ জায়গাই হয়ে উঠেছিল ঠাকুরগাঁওবাসীর বিনোদন কেন্দ্র।সদর উপজেলার কুমিল্লাহাড়ীর বলাকা উদ্যানে গতকাল সোমবার বিকেলে সরেজমিনে দেখা যায়, শিশুদের জন্য এখানে বসানো হয়েছে নাগরদোলা, ট্রেন, স্লিপার, দোলনা ও জাহাজসহ সাতটি রাইড। বিকেল হতেই উদ্যানে মানুষের ঢল। মা-বাবার হাত ধরে আসছেশিশুরা। আছেন বৃদ্ধরাও। দূরদূরান্ত থেকে দল বেঁধে এসেছে কিশোর-কিশোরী। এসেছেন তরুণ-তরুণীও।শিশুদের নাগরদোলা, ট্রেন ও জাহাজসহ বিভিন্ন রাইডে ভিড় ছিল সবচেয়ে বেশি। শিশুদের সঙ্গে রাইডে চড়ে শৈশবের স্মৃতিতে ফিরে গিয়েছিলেন অনেক বৃদ্ধ-বয়োজ্যেষ্ঠও। দীর্ঘ সারিতে দাঁড়িয়ে রাইডের টিকিট সংগ্রহে কারও মধ্যে দেখা যায়নি ক্লান্তি বা বিরক্তি।
