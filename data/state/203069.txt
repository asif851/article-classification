
তথ্য ও যোগাযোগ প্রযুক্তি প্রতিমন্ত্রী জুনাইদ আহমেদ পলকসহ নাটোরের তিন সাংসদ, সাংবাদিক ও বিশিষ্টজনদের হত্যার হুমকি দিয়ে আজ বৃহস্পতিবার নাটোর প্রেসক্লাবে চিঠি এসেছে। চিঠিতে প্রেরক হিসেবে আনসারুল্লাহ বাংলা টিম-১১ নামের একটি জঙ্গি সংগঠনের নাম রয়েছে। আজ বৃহস্পতিবার বেলা সাড়ে ১১টার দিকে ডাকযোগে প্রেসক্লাবের সাধারণ সম্পাদক দুলাল সরকার বরাবর এই চিঠি আসে।
চিঠিতে উল্লেখ করা হয়, আনসারুল্লাহ বাংলা টিম-১১ রাজশাহী বিভাগের নাটোর জেলায় প্রথম আঘাত হানবে। আর আঘাতের প্রথমেই যাদের নিশ্চিহ্ন করা হবে তাঁদের একটি প্রাথমিক তালিকা দেওয়া হলো। পরবর্তীতে আরও একটি নামের তালিকা দেওয়া হবে বলেও চিঠিতে উল্লেখ করা হয়।
চিঠিতে যাদের প্রাণনাশের হুমকি দেওয়া হয়েছে তাঁরা হলেন তথ্য ও যোগাযোগ প্রযুক্তি প্রতিমন্ত্রী ও নাটোর-৪ (সিংড়া) আসনের সাংসদ জুনাইদ আহমেদ পলক, সদর আসনের সংসদ সদস্য শফিকুল ইসলাম শিমুল, নাটোর-১ আসনের সংসদ সদস্য মো. আবুল কালাম, সদর উপজেলা পরিষদের চেয়ারম্যান শরিফুল ইসলাম রমজান, জেলা আওয়ামী লীগের যুগ্ম সাধারণ সম্পাদক গোলাম মোত্তু‌র্জা, সাংগঠনিক সম্পাদক মালেক শেখ, নাটোর জজ কোর্টের পিপি ও জেলা আওয়ামী লীগের সহসভাপতি সিরাজুল ইসলাম, নাটোর প্রেসক্লাবের সাধারণ সম্পাদক দুলাল সরকার, জেলা ছাত্রলীগের সভাপতি রাকিবুল ইসলাম জেমস, সাংসদ শফিকুল ইসলাম শিমুলের এপিএস আকরামুল ইসলাম, বাংলাদেশ মহিলা আওয়ামী যুবলীগের যুগ্ম সম্পাদক ও সাংসদ আব্দুল কুদ্দুসের মেয়ে কুহেলী কুদ্দুস মুক্তি, জেলা ছাত্র লীগের সাবেক সভাপতি আব্দুল্লাহ আল সাকিব বাকি, সাধারণ সম্পাদক শফিউল আযম স্বপন, নলডাঙ্গা উপজেলা আওয়ামী লীগের সভাপতি এসএম ফিরোজ, আওয়ামী লীগ নেতা শহিদুল ইসলাম বকুল, এইচ এম জাকির, আজু‌র্ শেখ, আসাদ, ফেরদৌস, ভোলা ও বুলবুল।
নাটোর প্রেসক্লাবের সাধারণ সম্পাদক দুলাল সরকার বলেন, আজ সকালে হলুদ খামে ডাকযোগে একটি চিঠি প্রেসক্লাবে আসে। চিঠিটি খোলার পর আনসারুল্লাহ বাংলা টিম-১১ নামের একটি সংগঠন নাটোরের মন্ত্রী, সংসদ সদস্যসহ মোট ২১জনের নাম উল্লেখ করে একটি চিঠি দেখা যায়।
দুলাল সরকার আরও বলেন, প্রাথমিক ভাবে বিষয়টি পুলিশের ঊর্ধ্বতন কর্তৃপক্ষকে জানানো হয়েছে। এ বিষয়ে সদর থানায় একটি সাধারণ ডায়েরি করা হয়েছে।
চিঠির বিষয়ে জুনাইদ আহম্মেদ পলক বলেন, জঙ্গি সংগঠনের হুমকি হালকা করে নেওয়ার কিছুই নেই। আইন-শৃঙ্খলা প্রয়োগকারী সংস্থাকে বিষয়টি জানানো হয়েছে।
নাটোর-১ আসনের সংসদ সদস্য মো. আবুল কালাম বলেন, এই ধরনের কোনো চিঠি এখনো পাইনি। এটা প্রচারের জন্য হয়তো জঙ্গি সংগঠন এ কাজ করে থাকতে পারে।
তবে নাটোরের অতিরিক্ত পুলিশ সুপার মুনশী সাহাবুদ্দিন জানান, আতঙ্ক ছড়ানোর জন্য কোনো মহল এই ধরনের চিঠি পাঠিয়েছে। তারপরও বিষয়টি গুরুত্ব সহকারে খতিয়ে দেখা হচ্ছে।
