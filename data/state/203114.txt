
লিবারেল ডেমোক্রেটিক পার্টির (এলডিপি) চেয়ারম্যান কর্নেল (অব.) অলি আহমদ বলেছেন, ‘স্বাধীনতা ঘোষণা করেছিলেন শহীদ জিয়াউর রহমান। আমি সেখানে উপস্থিত ছিলাম। গ্রেপ্তার হওয়ার কারণে বঙ্গবন্ধু স্বাধীনতার ঘোষণা দিতে পারেননি।’আজ শনিবার বিকেলে রাজধানীর ইনস্টিটিউট অব ডিপ্লোমা ইঞ্জিনিয়ার্সের মিলনায়তনে গণতান্ত্রিক মহিলা দলের এক আলোচনা সভায় প্রধান অতিথির বক্তব্যে অলি এ কথা বলেন।মুক্তিযুদ্ধে আওয়ামী লীগের ভূমিকা তুলে ধরে কর্নেল অলি বলেন, মুক্তিযুদ্ধে সাধারণ মানুষ অংশ নিয়েছিল। এর সঙ্গে ছিল বিভিন্ন বাহিনীর সদস্যরা। সেই সময় আওয়ামী লীগের কোনো নেতা-কর্মীকে চোখে পড়েনি। আওয়ামী লীগের উদ্দেশে তিনি বলেন, ‘গত পাঁচ বছরে আওয়ামী লীগের ক্যাডাররা ছাড়া বাকি সবাই নির্যাতিত হয়েছে। ১৫ মাসে ছয় হাজার নারী-শিশু ধর্ষণের শিকার হয়েছে। তাদের অভিশাপ একদিন আপনাদের লাগবেই।’কর্নেল অলি আরও বলেন, ‘যারা আওয়ামী লীগের সঙ্গে আঁতাত করে দেশের ক্ষতি করেছে, তাদের ব্যাপারে সবাইকে সজাগ থাকতে হবে। কারণ এরা সবাই বিদেশে চলে যাওয়ার চেষ্টা করছে, সুযোগ পেলেই চলে যাবে।’গণতান্ত্রিক মহিলা দলের সভানেত্রী তাহমিনা আজাদীর সভাপতিত্বে অনুষ্ঠানে আরও বক্তব্য দেন এলডিপির সভাপতিমণ্ডলীর সদস্য প্রকৌশলী কামাল উদ্দিন মোস্তফা, মহানগর সভাপতি এম এম খালেদ সাইফুল্লাহ প্রমুখ।
