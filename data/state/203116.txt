
রাজধানীর তেজগাঁও পলিটেকনিক্যাল ইনস্টিটিউটের ১৪ শিক্ষার্থী আহত হয়েছেন। শিক্ষার্থীরা অভিযোগ করেছেন, মঙ্গলবার রাত সাড়ে নয়টার দিকে স্থানীয় মাদক ব্যবসায়ীদের সঙ্গে ছাত্রদের সংঘর্ষ চলাকালে পুলিশ গিয়ে এলোপাতাড়ি গুলি ছোড়ে। এতে আহত হন ওই শিক্ষার্থীরা।   আহত ওই শিক্ষার্থীদের ঢাকা মেডিকেল কলেজ হাসপাতালে ভর্তি করা হয়েছে। তবে পুলিশ দাবি করেছে, সংঘর্ষে ওই শিক্ষার্থীরা আগেই আহত হন। পরে পুলিশ গিয়ে ফাঁকা গুলি ও টিয়ারশেল ছুড়ে পরিস্থিতি নিয়ন্ত্রণে আনে।   আহত শিক্ষার্থীরা জানান, ছাত্রাবাসের পাশে মাদকের ব্যবসা চলে। ওই ব্যবসায় বাধা দেওয়ায় কয়েকজন ছাত্রের সঙ্গে মাদক ব্যবসায়ীদের সংঘর্ষ বাধে। পরবর্তীতে পুলিশ এসে এলোপাতাড়ি গুলি ছোড়ে। এতে বেশ কয়েকজন আহত হন। এর মধ্যে ঢাকা মেডিকেল কলেজ হাসপাতালে ভর্তি হয়েছেন ১৪ জন।   লতিফ ছাত্রাবাসের শিক্ষার্থী সাইফুল ইসলাম বলেন, ‘আমি সাধারণ ছাত্র। পুলিশ হঠাৎ লতিফ ছাত্রাবাসে ঢুকে গুলি চালায়। তাতে অনেকেই আহত হন। আমারও গুলি লাগে।’  পুলিশের তেজগাঁও বিভাগের উপকমিশনার বিপ্লব কুমার বলেন, পুলিশের গুলিতে আহত হওয়ার অভিযোগ সঠিক নয়। পুলিশ যাওয়ার আগেই সংঘর্ষে আহত হওয়ার ঘটনা ঘটে। পরে পুলিশ গিয়ে ফাঁকা গুলি ও টিয়ারশেল ছুড়ে পরিস্থিতি নিয়ন্ত্রণে আনে।
