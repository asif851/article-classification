
লক্ষ্মীপুরের কমলনগর উপজেলায় এক গৃহবধূকে গণধর্ষণের দায়ে চারজনকে মৃত্যুদণ্ড ও একজনকে খালাস দিয়েছেন আদালত। একই সঙ্গে মৃত্যুদণ্ডপ্রাপ্ত প্রত্যেককে ২০ হাজার টাকা করে জরিমানার আদেশ দেওয়া হয়েছে।
আজ বুধবার দুপুরে নারী ও শিশু নির্যাতন দমন ট্রাইব্যুনালের বিচারক জেলা ও দায়রা জজ এ কে এম আবুল কাশেম এ রায় দেন।
দণ্ডপ্রাপ্ত আসামিরা হলেন উপজেলার চর বসু গ্রামের ছানাউল্লাহ (৩৫), আন্ডার চর গ্রামের মো. রহিম (২৫), চর কালকিনি গ্রামের মো. হারুন (৩০) ও একই গ্রামের আবুল কাসেম (৩০)। তাঁরা সবাই কমলনগর উপজেলার চর কাদিরা ইউনিয়নের বাসিন্দা। এ মামলায় খালাসপ্রাপ্ত ব্যক্তি হলেন কমলনগর উপজেলার চর কাদিরার আনার উল্যাহ (৪৫)। মামলার সংক্ষিপ্ত বিবরণ থেকে জানা গেছে, ২০১৪ সালের ২২ ডিসেম্বর রাত আড়াইটার দিকে কমলনগর উপজেলায় একটি ঘরের দরজা ভেঙে আট-নয়জন এক গৃহবধূর ঘরে প্রবেশ করে। ঘুমন্ত অবস্থায় হাত-পা বেঁধে তারা গৃহবধূর ওপর পাশবিক নির্যাতন চালায়। মুমূর্ষু অবস্থায় স্থানীয় লোকজন তাঁকে উদ্ধার করে প্রথমে কমলনগর উপজেলা স্বাস্থ্য কমপ্লেক্স ও পরে লক্ষ্মীপুর সদর হাসপাতালে ভর্তি করেন। এ ঘটনায় ওই নারীর স্বামী বাদী হয়ে নারী ও শিশু নির্যাতন দমন আইনে চারজনের নাম উল্লেখসহ অজ্ঞাত চার-পাঁচজনকে আসামি করে কমলনগর থানায় একটি মামলা করেন। তদন্ত শেষে ২০১৫ সালের ৩১ মে আদালতে অভিযোগপত্র দাখিল করে পুলিশ। আদালত শুনানি শেষে আজ দুপুরে রায় দেন।
রাষ্ট্রপক্ষের কৌঁসুলি (এপিপি) আবুল বাসার এ রায়ে সন্তোষ প্রকাশ করেছেন।
