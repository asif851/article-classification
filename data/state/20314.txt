
শিল্পমন্ত্রী ও আইনশৃঙ্খলা রক্ষা সংক্রান্ত মন্ত্রিসভা কমিটির সভাপতি আমির হোসেন আমু বলেছেন, সাম্প্রতিক সময়ে স্পর্শকাতর যে ৩৭টি হত্যা মামলার ঘটনা ঘটেছে, তার মধ্যে ২৫ টির সঙ্গে সরাসরি জঙ্গি সংগঠন জামাআতুল মুজাহিদীন বাংলাদেশ (জেএমবি) জড়িত। আর আটটির সঙ্গে আনসারুল্লাহ বাংলা বাহিনী টিম এবং বাকি চারটির সঙ্গে অন্যান্য জঙ্গি ও সন্ত্রাসী সংগঠন জড়িত। এসব ঘটনায় আইএসের সম্পৃক্ততার কোনো প্রমাণ পাওয়া যায়নি। 
আজ রোববার সচিবালয়ে আইন শৃঙ্খলারক্ষা সংক্রান্ত মন্ত্রিসভা কমিটির সভা শেষে আমির হোসেন আমু সাংবাদিকদের এ কথা বলেন।  আমু বলেন, ওই সব ঘটনায় ইতিমধ্যে চারটির অভিযোগপত্র দেওয়া হয়েছে আর দুটি বিচারাধীন। ওই ৩৭টি মামলার মধ্যে ইতিমধ্যে ১৪৬ জনকে গ্রেপ্তার করা হয়েছে। এর মধ্যে ৪৯ জন স্বীকারোক্তিমূলক জবানবন্দি দিয়েছে। মন্ত্রী বলেন, ‘কেউ কেউ জঙ্গিসংগঠন আইএসের সম্পৃক্ততার কথা বলেছিলেন। তখন আমরা বলেছিলাম তথ্য থাকলে আমাদের জানান, তদন্ত করে ব্যবস্থা নেব। কিন্তু আজ পর্যন্ত সঠিকভাবে কোনো তথ্য দিতে পারেনি।’ মন্ত্রী বলেন, এসব বিষয়ে আইনশৃঙ্খলা রক্ষাকারী বাহিনী অত্যন্ত তৎপর আছে। মন্ত্রী জানান যে চারটি মামলার অভিযোগপত্র দেওয়া হয়েছে সেগুলো হলো ওয়াশিকুর রহমান বাবু হত্যা, আশুলিয়া কমার্স ব্যাংক লিমিটেডে খুনসহ ডাকাতি, ফকির রহমত উল্লাহ ওরফে লেংটা ফকির হত্যাকাণ্ড ও হোসেনি দালানে তাজিয়া মিছিলে বোমা হামলা। সাম্প্রতিক সময়ে জঙ্গি হামলা বাড়ছে-এ বিষয়ে দৃষ্টি আকর্ষণ করা হলে আইনশৃঙ্খলা রক্ষা সংক্রান্ত মন্ত্রিসভা কমিটির সভাপতি বলেন, এ বিষয়ে আইনশৃঙ্খলা বাহিনী তৎপর আছে। গ্রেপ্তারও হচ্ছে, স্বীকারোক্তি দিচ্ছে, ব্যবস্থা নেওয়া হচ্ছে।’ ধর্ম নিয়ে কটাক্ষের প্রমাণ মেলেনি: ধর্মীয় অবমাননার অভিযোগে নারায়ণগঞ্জের একটি স্কুলের প্রধান শিক্ষককে কানে ধরে ওঠ-বস করানোর ঘটনার বিষয়ে শিল্পমন্ত্রী বলেন, ওই শিক্ষকের বিরুদ্ধে ধর্ম নিয়ে কটাক্ষ করেছেন এমন কোনো প্রমাণ পাওয়া যায়নি। ওই শিক্ষককে হত্যার হুমকি দেওয়া হচ্ছে-এ ব্যাপারে সাংবাদিকদের প্রশ্নের জবাবে তিনি বলেন, এ বিষয়ে আইনশৃঙ্খলা বাহিনী তৎপর আছে।  কুমিল্লার কলেজছাত্রী সোহাগী জাহান তনু হত্যা মামলার বিষয়ে মন্ত্রী বলেন, প্রথম ময়নাতদন্তে কিছুটা বিভ্রান্তি ও ভুল তথ্য থাকায় দীর্ঘসূত্রতা হয়েছিল। কিন্তু ডিএনএ পরীক্ষায় ধর্ষণের আলামত পাওয়া গেছে। এতে তিনজনের জড়িত থাকার আলামত পাওয়া গেছে। শিল্পমন্ত্রী আমির হোসেন আমুর সভাপতিত্বে বৈঠকে উপস্থিত ছিলেন স্বরাষ্ট্রমন্ত্রী আসাদুজ্জামান খান কামাল, স্থানীয় সরকারমন্ত্রী ইঞ্জিনিয়ার মোশাররফ হোসেন, আইনমন্ত্রী আনিসুল হক, পানিসম্পদমন্ত্রী আনিসুল ইসলাম মাহমুদ, তথ্যমন্ত্রী হাসানুল হক ইনু, শ্রম ও কর্মসংস্থান প্রতিমন্ত্রী মুজিবুল হক, প্রধানমন্ত্রীর কার্যালয়ের মুখ্যসচিব আবুল কালাম আজাদ, পুলিশের মহাপরিদর্শক এ কে এম শহীদুল হক প্রমুখ।
