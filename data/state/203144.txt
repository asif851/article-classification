
পরিচালনা কমিটির ক্ষমতা খর্ব করে কেন্দ্রীয় পরীক্ষার মাধ্যমে বেসরকারি শিক্ষাপ্রতিষ্ঠানের শিক্ষক নিয়োগের নতুন উদ্যোগকে সমর্থন জানিয়েছেন দেশের শিক্ষাবিদেরা। তাঁরা বলেছেন, এটি ভালোভাবে কার্যকর করা গেলে অনেক সমস্যার সমাধান হবে। দুর্নীতিও কমে যাবে। আজ বুধবার রাজধানীর ইঞ্জিনিয়ার ইনস্টিটিউশনে এক মতবিনিময় সভায় শিক্ষাবিদেরা এ কথা বলেন। বেসরকারি শিক্ষক নিবন্ধন পরীক্ষা গ্রহণ ও প্রত্যয়ন বিধিমালা সংশোধনের বিষয়ে মতামত নেওয়ার জন্য এ মতবিনিময় সভার আয়োজন করে শিক্ষা মন্ত্রণালয়। নতুন নিয়ম অনুযায়ী, সরকারি কর্মকমিশনের (পিএসসি) আদলে একটি কমিশনের মাধ্যমে পরীক্ষা নিয়ে প্রার্থী বাছাই করা হবে এবং তালিকা থেকে বেসরকারি প্রতিষ্ঠানে শিক্ষক নিয়োগ করা হবে।  মতবিনিময় সভায় অধ্যাপক আনিসুজ্জামান বলেন, যে প্রস্তাব করা হয়েছে, তাতে অনেক সমস্যার সমাধান হবে।  আরেক শিক্ষাবিদ আবদুল্লাহ আবু সায়ীদ বলেন, একজন শিক্ষকের মৃত্যু হলে জাতির মৃত্যু হয়। একটি স্কুল কলেজের দালান-কোঠা, টেবিল-চেয়ারসহ অনেক কিছু আছে। কিন্তু সবচেয়ে গুরুত্বপূর্ণ হচ্ছে শিক্ষক। তিনি ভালো শিক্ষাপ্রতিষ্ঠানও ভালো হবে। যিনি পড়ান তিনি মূল্যবোধও ধারণ করেন। কিন্তু এখন নানা কারণে শিক্ষক নিয়োগের মান নেমেছে। দুর্নীতি হচ্ছে। ফলে অযোগ্য মানুষ শিক্ষক হচ্ছেন। যোগ্যরা হতে পারছেন না। তিনি নতুন উদ্যোগকে স্বাগত জানিয়ে বলেন, এটি যোগ্য লোককে প্রতিষ্ঠিত করার আন্দোলন।  সভাপতির বক্তব্যে শিক্ষামন্ত্রী নুরুল ইসলাম নাহিদ বলেন, ‘শিক্ষকেরা হলেন শিক্ষার মূল শক্তি। সেই শক্তিকে আরও উপযুক্ত করে গড়ে তুলতে চাই। আজ শিক্ষাবিদদের এই অভিমত আমাদের অনুপ্রাণিত করবে।’  এক প্রশ্নের জবাবে শিক্ষামন্ত্রী বলেন, ‘নতুন নিয়মে শিগগিরই নিয়োগ কার্যক্রম শুরু হবে।’ মতবিনিময় সভায় আরও মতামত তুলে ধরেন শিক্ষামন্ত্রণালয় সম্পর্কিত সংসদীয় স্থায়ী কমিটির সভাপতি আফসারুল আমিন, অধ্যাপক মুহম্মদ জাফর ইকবাল, সিদ্দিকুর রহমান, হারুনুর রশিদ, শিক্ষাসচিব সোহরাব হোসাইন প্রমুখ।
