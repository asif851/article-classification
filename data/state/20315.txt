
নওগাঁর নিয়ামতপুরে নিয়ামতপুরে নির্মাণাধীন ভবনের ছাদ ধসে দুই শ্রমিক নিহত হয়েছেন। আহত হয়েছেন আরও চার শ্রমিক। আজ বুধবার বেলা ১১টায় উপজেলার গাবতলীতে ফিলিং স্টেশনের জন্য নির্মাণাধীন দ্বিতীয় তলার ছাদ ধসে এ দুর্ঘটনা ঘটে।
নিহত শ্রমিকেরা হলেন নিয়ামতপুর উপজেলার মানাকুড়ী গ্রামের হারেছ আলীর ছেলে আনিছুর রহমান (৩৫) ও চাঁপাইনবাবগঞ্জ জেলার গোমস্তাপুর উপজেলার আলীনগর গ্রামের সুজন রহমান (২৫)।
আহত ব্যক্তিরা হলেন নিয়ামতপুর উপজেলার রাউতাড়া গ্রামের মোতাহার হোসেনের ছেলে ছামাউন ইসলাম (২৫) ও গোমস্তাপুর উপজেলার আলীনগর গ্রামের মাইনুর হোসেন (৩০), বাঙ্গাবাড়ী গ্রামের মিঠুন (২৫) ও মাইনুল ইসলাম (২৮)। আহত ব্যক্তিদের মধ্যে আহত মাইনুর ও ছামাউনকে আশঙ্কাজনক অবস্থায় রাজশাহী মেডিকেল কলেজ হাসপাতালে ভর্তি করা হয়েছে। অপর দুজন নিয়ামতপুর উপজেলা স্বাস্থ্য কমপ্লেক্সে চিকিৎসাধীন।
স্থানীয় বাসিন্দা ও পুলিশ সূত্রে জানা যায়, উপজেলার গাবতলী গ্রামে একটি ভবনের নির্মাণকাজ চলছিল। আবুল হোসেন নামের এক ব্যবসায়ী এর মালিক। আজ সকালেই এ ভবন নির্মাণে থাকা শ্রমিকেরা কাজে যোগ দেন। বেলা ১১টার দিকে হঠাৎ করেই দোতলার ছাদের একাংশ ধসে পড়ে। এতে ঘটনাস্থলেই আনিছুর ও সুজন নামের দুই শ্রমিক নিহত হন। আহত হন আরও চার শ্রমিক। তাঁদের তৎক্ষণাৎ উদ্ধার করে নিয়ামপুর উপজেলা স্বাস্থ্য কমপ্লেক্সে নেওয়া হয়। এঁদের মধ্যে গুরুতর আহত দুই শ্রমিককে রাজশাহী মেডিকেল কলেজ হাসপাতালে ভর্তি করা হয়।
ঘটনার সত্যতা নিশ্চিত করে নিয়ামতপুর থানার পরিদর্শক নাজমুল হক বলেন, ময়নাতদন্তের জন্য নিহত ব্যক্তিদের লাশ উদ্ধার করে নওগাঁ সদর হাসপাতালে পাঠানো হয়েছে। এ ঘটনায় একটি অপমৃত্যু মামলা দায়েরের প্রস্তুতি চলছে।
 
