
ঢাকার একটি বিশেষ প্রশিক্ষণ কেন্দ্রের প্রায় এক-তৃতীয়াংশ নারী গৃহকর্মী হিসেবে সৌদি আরবে যেতে অনিচ্ছার কথা জানিয়েছেন। সৌদি আরবে বাংলাদেশ দূতাবাসের একজন কর্মকর্তার বরাত দিয়ে আল-মদিনা পত্রিকা এক প্রতিবেদনে এ তথ্য জানিয়েছে। নাম প্রকাশে অনিচ্ছুক একটি সূত্র জানায়, সংস্কৃতি ও ভাষার ব্যবধানসহ বিভিন্ন কারণে বাংলাদেশি নারী গৃহকর্মীরা এমন মনোভাব জানান। তিনি অভিযোগ করেন, বেসরকারি প্রশিক্ষণ কেন্দ্রগুলোর পর্যাপ্ত অভিজ্ঞতা নেই। এমনকি সৌদি আরবের জীবনধারা সম্পর্কেও তাদের ধারণার অভাব রয়েছে। বাংলাদেশ সরকার এই প্রশিক্ষণকাল ৩০ দিন থেকে বাড়িয়ে ৯০ দিন করার পরিকল্পনা নিচ্ছে। সৌদি গেজেট
