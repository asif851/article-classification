
বিএনপি চেয়ারপারসন খালেদা জিয়াকে জনগণ আর বাংলার মসনদে বসতে দেবে না বলে মন্তব্য করেছেন নৌপরিবহনমন্ত্রী শাজাহান খান। আজ বুধবার চাঁদপুরের হাজীগঞ্জ ডিগ্রি কলেজ মাঠে ‘অভ্যন্তরীণ নৌপথের ৫৩টি রুটে ক্যাপিটাল ড্রেজিং’ শীর্ষক প্রকল্পের আওতায় ডাকাতিয়া নদীর চাঁদপুর-ইচলী-হাজীগঞ্জ নৌপথ খননকাজের উদ্বোধনী অনুষ্ঠানে তিনি এ কথা বলেন।
নৌপরিবহনমন্ত্রী বলেন, এ দেশে যতবার বঙ্গবন্ধু ও শেখ হাসিনার সরকার ক্ষমতায় এসেছে, ততবারই উন্নয়ন হয়েছে। বিএনপি বা খালেদা জিয়ার আমলে কোনো উন্নয়ন হয়নি। তাঁরা ক্ষমতায় থেকে দেশকে পিছিয়ে দিয়েছেন। এখন তিনি চোখে ছানি পড়ার কারণে আওয়ামী লীগের উন্নয়ন দেখেন না। তিনি জামায়াতে ইসলামী ও জাগপা নেতা সফিউল আলম প্রধানকে নিয়ে ২০১৫ সালে তাণ্ডব চালিয়ে দেশ ধ্বংস করতে চেয়েছিলেন। কিন্তু দেশের জনগণ তাঁর সব অপকর্ম রুখে দিয়েছে। তাই খালেদা জিয়াকে আর বাংলার মসনদে বসতে দেবে না জনগণ।
অনুষ্ঠানে শাজাহান খান বলেন, সারা দেশে ২৪ হাজার কিলোমিটার নদীপথ ছিল। বর্তমানে এটি ছয় হাজার কিলোমিটারে নেমে এসেছে। প্রধানমন্ত্রীর নির্দেশে পর্যায়ক্রমে দেশের সব নদী খনন করা হবে। বর্তমানে চারটি নদী খননের কাজ চলছে।
বিশেষ অতিথির বক্তব্যে স্থানীয় সংসদ সদস্য মেজর (অব.) রফিকুল ইসলাম বীর উত্তম বলেন, নৌপথ যান চলাচলের উপযোগী করার জন্য নদী খনন কর্মসূচি গ্রহণ করা হয়েছে। নদী খননের পাশাপাশি নদীর বেদখল হওয়া দুই তীর উদ্ধার করতে হবে। আর খননের কাজটি যেন সঠিকভাবে হয়, সেদিকে লক্ষ রাখতে হবে।
বাংলাদেশ নৌবাহিনীর অধীনে মেসার্স খুলনা শিপইয়ার্ড ডাকাতিয়া নদীর চাঁদপুর-ইচলী-হাজীগঞ্জ রুটে ৫০ কিলোমিটার অংশের খননকাজ করবে। কাজের প্রাক্কলিত ব্যয় ধরা হয়েছে ২৯ কোটি ৭৯ লাখ টাকা।
