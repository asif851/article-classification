
মুন্সিগঞ্জের লৌহজং উপজেলায় বিয়েবাড়িতে বিদ্যুৎস্পৃষ্ট হয়ে নাহিদা বেগম (৩৫) ও তাঁর ছেলে মো. আবদুল্লাহর (১৭) মৃত্যু হয়েছে। গত বৃহস্পতিবার রাতে উপজেলার কনকসার গ্রামের এক বিয়েবাড়িতে এ ঘটনা ঘটে।নাহিদা কনকসার গ্রামের সিঙ্গাপুরপ্রবাসী মোক্তার হোসেনের স্ত্রী।এলাকার কয়েকজন বাসিন্দা ও পুলিশ সূত্রে জানা গেছে, গত বৃহস্পতিবার কনকসার গ্রামের আক্তার হোসেনের বিয়ে সম্পন্ন হয়। রাত ১১টার দিকে আক্তারের বাড়িতে বৌভাত অনুষ্ঠানের আয়োজন চলছিল। এ সময় ঘরের বাইরের জেনারেটর থেকে টানা বিদ্যুতের তার থেকে ভেজা কাপড় সরাতে গিয়ে আক্তারের ভাবি নাহিদা বিদ্যুতায়িত হন। মাকে বাঁচাতে ছেলে আবদুল্লাহ এগিয়ে গেলে সেও বিদ্যুতায়িত হয়। পরে দ্রুত তাঁদের দুজনকে উদ্ধার করে ঢাকা মেডিকেল কলেজ হাসপাতালে নিয়ে যাওয়া হয়। সেখানে তাঁরা দুজনই মারা যান।লৌহজং থানার ভারপ্রাপ্ত কর্মকর্তা (ওসি) রেজাউল হক ঘটনার সত্যতা নিশ্চিত করেছেন।
