
বিএনপির যুগ্ম মহাসচিব সালাহ উদ্দিন আহমদের সঙ্গে দেখা করতে হাসপাতালে গেছেন তাঁর স্ত্রী হাসিনা আহমেদ। আজ সোমবার বাংলাদেশ সময় রাত সাড়ে আটটার দিকে শিলংয়ের সিভিল হাসপাতালে যান তিনি। এ সময় তাঁর সঙ্গে ছিলেন এক আত্মীয় ও বিএনপির একাধিক নেতা।হাসিনা আহমেদ ভিসা পেয়ে গতকাল রাতে শিলংয়ের উদ্দেশে ঢাকা ছাড়েন। তাঁর পারিবারিক সূত্র জানায়, হাসিনা ও তাঁর বোনের স্বামী আকাশপথে কলকাতায় গেছেন।গতকাল রাতে হজরত শাহজালাল আন্তর্জাতিক বিমানবন্দরের একটি সূত্র প্রথম আলোকে জানায়, রাত ৯টা ৪০ মিনিটে ঢাকা থেকে এয়ার ইন্ডিয়ার একটি ফ্লাইটে হাসিনা আহমদ এবং মাহবুব কবির নামের একজন ঢাকা ছাড়েন।গত সোমবার ভোরে ভারতের মেঘালয় রাজ্যের রাজধানী শিলংয়ের গলফ-লিংক এলাকায় উদ্ভ্রান্তের মতো ঘোরাঘুরির সময় স্থানীয় লোকজনের ফোন পেয়ে পুলিশ সালাহ উদ্দিন আহমদকে গ্রেপ্তার করে বলে জানানো হয়। তবে শিলংয়ে তিনি কীভাবে পৌঁছালেন, গত সপ্তাহেও সেই রহস্য উদ্ঘাটন হয়নি।
