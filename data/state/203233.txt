
মানি লন্ডারিংয়ের মামলায় বিএনপির সিনিয়র ভাইস চেয়ারম্যান তারেক রহমানের বিরুদ্ধে নতুন করে সমন জারির নির্দেশ দিয়েছেন হাইকোর্ট। একই সঙ্গে তাঁকে খালাস দিয়ে নিম্ন আদালতে রায়ের বিরুদ্ধে আপিল শুনানির জন্য ১৪ ফেব্রুয়ারি তারিখ ধার্য করা হয়েছে।
বিচারপতি এম. ইনায়েতুর রহিম ও বিচারপতি আমির হোসেনের সমন্বয়ে গঠিত হাইকোর্ট বেঞ্চ আজ মঙ্গলবার এ আদেশ দেন।
আদালতে দুর্নীতি দমন কমিশনের (দুদক) পক্ষে ছিলেন আইনজীবী খুরশীদ আলম খান। তারেক রহমানের পক্ষে ছিলেন রাগীব রউফ চৌধুরী।
খুরশীদ আলম খান প্রথম আলোকে বলেন, ২০১৪ সালে মানি লন্ডারিংয়ের মামলায় তারেক রহমানকে বেকসুর খালাস দিয়েছিলেন নিম্ন আদালত। পরে ওই রায়ের বিরুদ্ধে হাইকোর্টে আপিল করে দুদক। হাইকোর্ট আজ ওই আপিলটি গ্রহণ করেছেন। তারেক রহমানের বিরুদ্ধে নতুন করে সমন জারির নির্দেশ দিয়েছেন। একই সঙ্গে দেশের দুটি বহুল প্রচারিত ইংরেজি ও বাংলা দৈনিকে বিজ্ঞপ্তি প্রকাশের নির্দেশ দিয়েছেন। ২৪ ফেব্রুয়ারি পরবর্তী আদেশের দিন ধার্য করা হয়েছে।
