
নারায়ণগঞ্জের রূপগঞ্জের তারাব এলাকায় গতকাল শুক্রবার রাতে একটি পিকআপ লক্ষ্য করে পেট্রলবোমা ছুড়েছে দুর্বৃত্তরা। এতে পাঁচজন দগ্ধ ও একজন আহত হয়েছেন। অবরোধে নাশকতার আগুনে এদিন মারা গেছেন দগ্ধ আরও এক ব্যক্তি।এ ছাড়া মাগুরায় ভূমি অফিসে আগুন দিয়েছে দুর্বৃত্তরা। ফেনীতে পুলিশ সুপারের বাসভবনে ককটেল হামলা, মৌলভীবাজারে বিদ্যুৎ বিভাগের গাড়ি ও জয়পুরহাটে আলুভর্তি ট্রাকেও আগুন দেওয়ার ঘটনা ঘটেছে।বিএনপির নেতৃত্বাধীন ২০-দলীয় জোটের ডাকা অবরোধের ৫৩তম দিন ছিল গতকাল। এই দিন রাত সাড়ে নয়টা পর্যন্ত ২৪ ঘণ্টায় নাশকতায় জড়িত থাকার সন্দেহে, মামলা ও অন্যান্য ঘটনায় আটক বা গ্রেপ্তার করা হয় ১৪ জনকে।৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে চলছে অবরোধ কর্মসূচি। তবে এর দুই দিন আগেই শুরু হয় সহিংসতা। ক্রসফায়ারে ৩৩ জনসহ সহিংসতায় এ পর্যন্ত নিহত হয়েছেন ১১০ জন; আহত ব্যক্তির সংখ্যা সহস্রাধিক। আগুন দেওয়া হয়েছে ৬১০টি যানবাহনে এবং ভাঙচুর করা হয়েছে আরও ৫৮২টি।রূপগঞ্জে পিকআপে পেট্রলবোমা হামলা: নারায়ণগঞ্জের রূপগঞ্জের তারাব এলাকায় গতকাল শুক্রবার রাতে একটি পিকআপ লক্ষ্য করে পেট্রলবোমা ছুড়েছে দুর্বৃত্তরা। এতে পাঁচজন দগ্ধ ও একজন আহত হয়েছেন। আহত ব্যক্তিদের ঢাকা মেডিকেল কলেজ হাসপাতালে ভর্তি করা হয়েছে।হাসপাতাল সূত্র জানায়, গতকাল রাত ১০টার দিকে ভুলতা গাউছিয়া এলাকা থেকে টেক্সটাইল মিলের বিভিন্ন যন্ত্রপাতি নিয়ে একটি পিকআপ ভ্যানে করে ঢাকার পোস্তগোলার দিকে যাচ্ছিলেন কয়েকজন শ্রমিক। ভ্যানটি তারাব এলাকায় গেলে দুর্বৃত্তরা একটি পেট্রলবোমা ছুড়ে মারে। এতে ওই ছয়জন আহত হন। দগ্ধ ব্যক্তিরা হলেন আবদুস সালাম, মো. হেলাল, মো. রাশেদ, বিল্লাল হোসেন ও মো. সোহেল। ঘটনার পর লাফ দিয়ে নামার সময় পা ভেঙে যায় কবির হোসেনের। তাঁদের ঢাকা মেডিকেলের বার্ন ইউনিটে ও কবিরকে ঢাকা মেডিকেলে জরুরি বিভাগে ভর্তি করা হয়েছে। দগ্ধ ব্যক্তির মৃত্যু: বগুড়ায় ট্রাকে পেট্রলবোমা হামলায় দগ্ধ হওয়া চালকের সহকারী জাহাঙ্গীর আলম গতকাল ভোরে ঢাকা মেডিকেল কলেজ হাসপাতালের বার্ন ইউনিটে চিকিৎসাধীন অবস্থায় মারা গেছেন। জাহাঙ্গীরের গ্রামের বাড়ি বগুড়ার কাহালুর নিশ্চিন্তপুরে। দুই সন্তানের জনক তিনি। গত ২২ জানুয়ারি মুরগিবোঝাই ট্রাক নিয়ে চালক ও ভগ্নিপতি মাসুদ রানার (৪০) সঙ্গে বগুড়ার গাবতলী থেকে কাহালুতে ফিরছিলেন তিনি। পথে তিনমাথা এলাকায় পুলিশ-বিজিবি পাহারার মধ্যেই গাড়িবহরে পেট্রলবোমা হামলা হলে ট্রাকটিতে আগুন লেগে গুরুতর দগ্ধ হন জাহাঙ্গীর। সামান্য দগ্ধ হন মাসুদও। রাতেই জাহাঙ্গীরকে ঢাকা মেডিকেলে ভর্তি করা হয়েছিল। তাঁর শরীরের ৪৬ শতাংশ পুড়ে গিয়েছিল। এদিকে গতকাল সকাল সাতটার দিকে বার্ন ইউনিটের নিবিড় পরিচর্যা কেন্দ্রে (আইসিইউ) চিকিৎসাধীন অবস্থায় মারা যান লুৎফর রহমান (২৫) নামের এক যুবক। পরিবারের বরাত দিয়ে হাসপাতাল সূত্র জানায়, লুৎফর রিকশা চালান। ১১ ফেব্রুয়ারি বাসে বাসায় ফেরার পথে কিশোরগঞ্জের ভৈরবে দুর্বৃত্তদের ছোড়া ঢিল মাথায় লেগে গুরুতর আহত হয়েছিলেন তিনি। এদিকে পরিবারের পক্ষ থেকে এ দাবি করা হলেও ঘটনাস্থল ও দিনক্ষণের সত্যতা নিশ্চিত হতে পারেনি পুলিশ।মাগুরায় ভূমি অফিসে আগুন: মাগুরা সদর উপজেলা ভূমি অফিসে গত বৃহস্পতিবার রাত ১১টার দিকে আগুন দিয়েছে দুর্বৃত্তরা। অফিসের পেছনে জানালার ভাঙা কাচের ভেতর দিয়ে কেরোসিন ঢেলে এ আগুন দেওয়া হয়। স্থানীয় লোকজন তাৎক্ষণিকভাবে আগুন নিভিয়ে ফেলায় বড় ধরনের ক্ষতি হয়নি। পর্দা ও কিছু আসবাব সামান্য পুড়ে গেছে। পুলিশ সুপার জিহাদুল কবীর, অতিরিক্ত জেলা হাকিম রাহাত আনোয়ারসহ প্রশাসনের শীর্ষস্থানীয় কর্মকর্তারা ঘটনাস্থল পরিদর্শন করেছেন।ঢাকার বাইরের আরও চিত্র: ফেনীর পুলিশ সুপারের বাসভবনে বৃহস্পতিবার রাতে ককটেল হামলা করেছে দুর্বৃত্তরা। এ ছাড়া ঢাকা-চট্টগ্রাম মহাসড়কে গাড়িতে ককটেল ও পেট্রলবোমা ছোড়ার সময় দুই পুলিশ কর্মকর্তা আহত হয়েছেন। এ সময় পুলিশ একজনকে পেট্রলবোমাসহ গুলিবিদ্ধ অবস্থায় আটক করেছে।ফেনীর মহিপাল এলাকায় সার্কিট হাউস-সংলগ্ন পুলিশ সুপারের বাসভবন ও মহাসড়কের রামপুর এলাকায় এসব ঘটনা ঘটে। পুলিশ জানায়, রাত সাড়ে ১২টার দিকে সার্কিট হাউস-সংলগ্ন পুলিশ সুপারের বাসায় পর পর দুটি ককটেল নিক্ষেপ করা হয়।মৌলভীবাজারে গতকাল ভোরে বিদ্যুৎ অফিসের একটি পিকআপ ভ্যানে আগুন দিয়েছে দুর্বৃত্তরা। কেন্দ্রের স্টোররুমেও আগুন লাগানো হয়। তবে আগুন স্টোররুমে ছড়াতে পারেনি। জয়পুরহাটের পাঁচবিবির ভূতগাড়ী নামক স্থানে আলুভর্তি একটি ট্রাকে পেট্রল ঢেলে আগুন দিয়েছে দুর্বৃত্তরা। {প্রতিবেদন তৈরিতে সহায়তা করেছেন সংশ্লিষ্ট এলাকার নিজস্ব প্রতিবেদক ও প্রতিনিধিরা}
