
ময়মনসিংহের তারাকান্দা উপজেলায় পুলিশের গাড়ি থেকে হাতকড়াসহ দুই জুয়াড়ি পালিয়ে গেছেন। গত রোববার রাতে উপজেলার গোপালপুর বাজারে এ ঘটনা ঘটে।পুলিশ ও স্থানীয় সূত্রে জানা যায়, রোববার রাত সাড়ে নয়টার দিকে জুয়ার আসর বসানোর খবর পেয়ে গোপালপুর বাজারে পুলিশ অভিযান চালায়। পুলিশ জুয়ার আসর থেকে সাইদুর ও আলমগীর নামের দুজনকে আটক করে গাড়িতে তোলে। এ সময় বাজারের লোকজন তাঁদের ছেড়ে দেওয়ার জন্য পুলিশের ওপর চাপ সৃষ্টি করেন। পরে পুলিশ গাড়ি থেকে নেমে স্থানীয় লোকজনের সঙ্গে কথা বলতে যায়। এ সময় সুযোগ পেয়ে সাইদুর ও আলমগীর পালিয়ে যান।তবে তারাকান্দা থানার ওসি আলী আহাম্মদ বলেন, সাইদুরকে ওই এলাকা থেকে গতকাল সোমবার আবারও আটক করা হয়েছে। পালিয়ে যাওয়ার সময় তাঁদের হাতে হাতকড়া ছিল না।
