
নির্বাচিত হলেও এখনই ভবনের চাবি পাচ্ছেন না আ জ ম নাছির উদ্দিন। মেয়রের দায়িত্ব বুঝে নিতে প্রায় তিন মাস অপেক্ষা করতে হবে তাঁকে। আইনের বাধ্যবাধকতার কারণে আগামী ২৬ জুলাইয়ের আগে তাঁর দায়িত্ব নেওয়ার সুযোগ নেই। ২০১০ সালে মেয়র নির্বাচিত হওয়ার পর মনজুর আলম ২০১০ সালের ২৬ জুলাই প্রথম সাধারণ সভা করেন। আইন অনুযায়ী, সেদিন থেকে চট্টগ্রাম সিটি করপোরেশনের নির্বাচিত জনপ্রতিনিধিদের মেয়াদ পাঁচ বছর ধরা হবে। এ কারণে মেয়রসহ নতুন জনপ্রতিনিধিদের আগামী ২৬ জুলাইয়ের আগে দায়িত্ব নেওয়ার সুযোগ নেই।এ বিষয়ে নির্বাচন কমিশনের যুগ্ম সচিব (আইন) মো. শাহজাহান প্রথম আলোকে বলেন, ‘আগের নির্বাচিত জনপ্রতিনিধিদের দায়িত্ব পালনের মেয়াদ পাঁচ বছর পূর্ণ হতে হবে। ওই মেয়াদ শেষ না হওয়া পর্যন্ত নবনির্বাচিত জনপ্রতিনিধিদের দায়িত্ব নেওয়ার সুযোগ নেই। সিটি করপোরেশন আইন ২০০৯ সালের ৬ ধারায় বিষয়টি উল্লেখ রয়েছে।’চট্টগ্রাম সিটি করপোরেশরেন প্রধান নির্বাহী কর্মকর্তা কাজী মোহাম্মদ শফিউল আলম জানান, মনজুর আলম ২০১০ সালের ২৬ জুলাই সিটি করপোরেশনের প্রথম সাধারণ সভা আহ্বান করেন। সেদিন থেকে করপোরেশনের মেয়াদ শুরু। তবে নতুন মেয়র ও ওয়ার্ড কাউন্সিলরদের দায়িত্ব গ্রহণ কবে হবে তা স্থানীয় সরকার মন্ত্রণালয় ঠিক করবে।
