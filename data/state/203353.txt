
বগুড়া শহরের আলতাফুন্নেছা খেলার মাঠে আগামীকাল সোমবার একই সময়ে আওয়ামী লীগ ও বিএনপি পাল্টাপাল্টি সমাবেশ ডেকেছে। এ জন্য সেখানে সভা-সমাবেশ নিষিদ্ধ করে অনির্দিষ্টকালের জন্য ১৪৪ ধারা জারি করেছে প্রশাসন। সোমবার সকাল ছয়টা থেকে পরবর্তী নির্দেশ না দেওয়া পর্যন্ত এই নিষেধাজ্ঞা বহাল থাকবে। বগুড়ার ভারপ্রাপ্ত জেলা ম্যাজিস্ট্রেট মো. খোরশেদ আলম প্রথম আলো ডটকমকে এ তথ্য নিশ্চিত করেছেন।৫ জানুয়ারি ‘গণতন্ত্র হত্যাদিবস’ অভিহিত করে ওই দিন বেলা তিনটায় কালোপতাকা হাতে আলতাফুন্নেছা খেলার মাঠে সমাবেশের ঘোষণা দেয় বিএনপি। অন্যদিকে ৫ জানুয়ারি ‘গণতন্ত্র রক্ষাদিবস’ অখ্যায়িত করে একই স্থানে পাল্টা সমাবেশের কথা জানিয়ে গত দু দিন শহরে মাইকিং করে বগুড়া শহর আওয়ামী লীগ। আলতাফুন্নেছা খেলার মাঠে দুই দলের পাল্টাপাল্টি সমাবেশকে ঘিরে উত্তেজনা ছড়িয়ে পড়ে।বগুড়া জেলা বিএনপির সভাপতি সাইফুল ইসলাম শনিবার সন্ধায় প্রথম আলোকে বলেন, ‘বিএনপি যে কোনো মূল্যে ওই দিন আলতাফুন্নেছা খেলার মাঠে সমাবেশ করবে।’এদিকে বগুড়া শহর আওয়ামী লীগের যুগ্ম আহ্বায়ক সুলতান মাহমুদ খান বলেন, ‘আলতাফুন্নেছা খেলার মাঠে সমাবেশস্থলে ১৪৪ ধারা জারি করায় শহরের সাতমাথায় দলীয় কার্যালয়ের সামনে সমাবেশ হবে।’বগুড়ার পুলিশ সুপার মো. মোজাম্মেল হক প্রথম আলোকে বলেন,‘ আলতাফুন্নেছা খেলার মাঠে ৫ জানুয়ারি বিকাল তিনটায় পাল্টাপাল্টি সমাবেশ আয়োজনের কথা জানিয়ে শহর আওয়ামী লীগ ও জেলা বিএনপি দুই দলই আলাদাভাবে পুলিশ প্রশাসনে চিঠি দেয়। বিবাদমান দুই পক্ষ একই স্থানে সমাবেশ কর্মসূচি দেওয়ায় উত্তেজনা দেখা দেওয়ায় পরবর্তী পদক্ষেপ নিতে জেলা প্রশাসন চিঠি দিয়ে অনুরোধ জানানো হয়।’
