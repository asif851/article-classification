
ফরিদপুরের বোয়ালমারী উপজেলার শেখর ইউনিয়নের তেলজুড়ি গ্রামে আগুনে বসতবাড়ি পুড়ে যাওয়ায় একটি কৃষক পরিবার সর্বস্বান্ত হয়ে গেছে। গত বৃহস্পতিবার রাত ১১টার দিকে অগ্নিকাণ্ডের এ ঘটনা ঘটে। আগুনে ওই গ্রামের কৃষক আবুল কালাম বিশ্বাসের বসতবাড়ি ও গোয়ালঘর পুড়ে গেছে। এতে পুড়ে গেছে টাকাসহ ঘরের সব আসবাব। এ ছাড়া আগুনে দগ্ধ হয়ে মারা গেছে দুটি গরু ও দুটি ছাগল। ঘটনার সত্যতা নিশ্চিত করে শেখর ইউনিয়ন পরিষদের ৭ নম্বর ওয়ার্ডের সদস্য খন্দকার রেজাউল করিম বলেন, আবুল কালাম বিশ্বাসের গোয়ালঘরে জ্বালানো কয়েল থেকে এ আগুনের সূত্রপাত হয়। আগুনে ওই কৃষক পরিবারের প্রায় তিন লাখ টাকার ক্ষতি হয়েছে। 
