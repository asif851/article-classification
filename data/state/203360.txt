
অবরোধ ও হরতালের নামে সারা দেশে যে সন্ত্রাস ও নৈরাজ্য চলছে, তা দমনে প্রধানমন্ত্রী শেখ হাসিনাকে কঠোর পদক্ষেপ গ্রহণের আহ্বান জানিয়েছেন বিরোধীদলীয় নেতা রওশন এরশাদ। একই সঙ্গে এ পরিস্থিতিতে সরকারের নেওয়া পদক্ষেপের প্রতি তাঁর দলের সমর্থন থাকবে বলেও তিনি জানান।আজ মঙ্গলবার জাতীয় সংসদে প্রশ্নোত্তর পর্বের পর অনির্ধারিত বক্তব্য দিতে গিয়ে রওশন এরশাদ এ আহ্বান জানান। খবর বাসসের।আন্দোলনের নামে এসব সন্ত্রাস ও নৈরাজ্যের তীব্র নিন্দা ও প্রতিবাদ জানিয়ে রওশন বলেন, বিএনপি আন্দোলনের নামে যা করছে, তা কোনো রাজনৈতিক কর্মসূচি হতে পারে না। আন্দোলনের নামে দেশের নিরীহ মানুষকে পুড়িয়ে মেরে জনগণকে তাদের রাজনৈতিক প্রতিপক্ষ হিসেবে দাঁড় করিয়েছে। এটা কোনোভাবে মেনে নেওয়া যায় না। এর বিরুদ্ধে কঠোর পদক্ষেপ নেওয়ার জন্য প্রধানমন্ত্রীর প্রতি তিনি আহ্বান জানান।রওশন এরশাদ বলেন, বিএনপি নেতৃত্বাধীন ২০-দলীয় জোটের নৈরাজ্যে এরই মধ্যে দেশের ২৫ থেকে ৩০ হাজার কোটি টাকার আর্থিক ক্ষতি হয়েছে। পাশাপাশি এ সময় ৩০ জনের মৃত্যু এবং শত শত লোক আহত হয়েছে। তিনি প্রশ্ন রাখেন এসব লাশের দায়-দায়িত্ব কে নেবে?সংসদে বিরোধী দল হিসেবে জাতীয় পার্টি গঠনমূলক ভূমিকা রাখবে বলে উল্লেখ করেন তিনি। পাশাপাশি সরকারের জনকল্যাণমূলক কাজের সমর্থন এবং জনস্বার্থবিরোধী কাজের বিরোধিতা করবে বলে জানান রওশন।
