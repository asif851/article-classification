
খাগড়াছড়ির দীঘিনালা সরকারি উচ্চবিদ্যালয়ে শিক্ষকের পদ আছে ২৫টি। এর মধ্যে ১৪টি পদ কয়েক বছর ধরে শূন্য।বিদ্যালয়টিতে ইংরেজি বিষয়ে কোনো শিক্ষক নেই। এতে বিপাকে পড়েছে শিক্ষার্থীরা।বিদ্যালয়ের ভারপ্রাপ্ত প্রধান শিক্ষক রাজীব ত্রিপুরা জানান, ইংরেজি বিষয়ে শিক্ষকের পদ আছে দুটি। কিন্তু দুটি পদই শূন্য। এ ছাড়া বাংলা বিষয়ে একজন, সামাজিক বিজ্ঞানে তিনজন, মানবিক বিভাগের তিনজন, কৃষি শিক্ষার একজন, চারুকলার একজন, ব্যবসায় শিক্ষার একজনসহ শিক্ষকের ১৪টি পদ শূন্য। এ কারণে পাঠদানে শিক্ষকদের হিমশিম খেতে হচ্ছে।বাংলা বিষয়ের শিক্ষক প্রিয়বসু ত্রিপুরা বলেন, ‘বাংলার শিক্ষক হয়েও আমাকে ইংরেজির ক্লাস নিতে হচ্ছে। আর শিক্ষকসংকটের কারণে একটানা পাঁচটি শ্রেণিতে পর্যায়ক্রমে ক্লাস নিতে বাধ্য হচ্ছি।’জীববিজ্ঞান বিষয়ের শিক্ষক রিপন চাকমা বলেন, ‘শিক্ষকসংকটের কারণে আমরা কেউ বিশ্রাম নিতে পারি না। জীববিজ্ঞান বিষয়ের শিক্ষক হলেও আমাকে গণিতসহ কয়েকটি বিষয়ে ক্লাস নিতে হচ্ছে। এ অবস্থায় শিক্ষকের শূন্য পদগুলো পূরণ করা জরুরি হয়ে পড়েছে।’ভারপ্রাপ্ত প্রধান শিক্ষক জানান, শূন্য পদে শিক্ষক নিয়োগ দেওয়ার জন্য ঊর্ধ্বতন কর্তৃপক্ষের কাছে বারবার চিঠি দেওয়া হয়েছে।
