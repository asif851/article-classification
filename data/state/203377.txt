
পুলিশের খুলনা রেঞ্জের ডিআইজি এস এম মনিরুজ্জামান নড়াইলের বিভিন্ন পূজামণ্ডপ পরিদর্শন করেছেন। এ সময় তিনি সার্বিক নিরাপত্তাব্যবস্থাসহ বিভিন্ন বিষয়ে খোঁজখবর নেন। গত সোমবার রাত ১০টার দিকে ডিআইজি শহরের টাউন কালীবাড়ি, রূপগঞ্জ কালীবাড়ি, বাধাঘাট পূজামণ্ডপসহ কয়েকটি পূজামণ্ডপ পরিদর্শন করেন। ডিআইজি বলেন, ‘সাম্প্রদায়িক সম্প্রীতি বজায় রেখে শারদীয় উৎসব যাতে সুষ্ঠু, শান্তিপূর্ণ ও উৎসবমুখর পরিবেশে সম্পন্ন হয়, সে জন্য কঠোর নিরাপত্তাব্যবস্থা গ্রহণ করা হয়েছে। এর আগে তিনি লোহাগড়া উপজেলার বিভিন্ন পূজামণ্ডপ পরিদর্শন করেন। নড়াইলের পুলিশ সুপার সরদার রকিবুল ইসলাম, অতিরিক্ত পুলিশ সুপার মো. মেনহাজুল আলম, সদর থানার ভারপ্রাপ্ত কর্মকর্তা শেখ মতিয়ার রহমান, জেলা পূজা উদ্যাপন কমিটির সভাপতি অশোক কুমার কণ্ডু, রূপগঞ্জ কালীবাড়ি পূজামণ্ডপের সাধারণ সম্পাদক শন্তু ঘোষ প্রমুখ উপস্থিত ছিলেন।
