
সালাউদ্দিন কাদের চৌধুরী ও আলী আহসান মোহাম্মদ মুজাহিদের রায় কার্যকরকে কেন্দ্র করে রাজধানীতে আজ শনিবার সন্ধ্যা সাড়ে ছয়টা থেকে বিজিবি মোতায়েন করা হয়েছে। আগামীকাল রোববার সকাল ছয়টা পর্যন্ত তা বহাল থাকবে। বিজিবির জনসংযোগ কর্মকর্তা মহসীন রেজার পাঠানো এক খুদে বার্তায় এ তথ্য জানানো হয়। খুদে বার্তায় বলা হয়, আইন শৃঙ্খলা রক্ষায় রাজধানীতে ২০ প্লাটুন বিজিবি মোতায়েন করা হয়েছে।গত বুধবার একাত্তরে মুক্তিযুদ্ধে মানবতাবিরোধী অপরাধের দায়ে বিএনপির স্থায়ী কমিটির সদস্য সালাউদ্দিন কাদের (সাকা) চৌধুরী ও জামায়াতে ইসলামীর সেক্রেটারি জেনারেল আলী আহসান মোহাম্মাদ মুজাহিদের ফাঁসির রায় পুনর্বিবেচনার পৃথক আবেদন খারিজ করে দেন দেশের সর্বোচ্চ আদালত। এতে দুজনেরই ফাঁসির আদেশ বহাল থাকে। আলী আহসান মোহাম্মাদ মুজাহিদের মৃত্যুদণ্ড বহাল থাকায় এর প্রতিবাদে পরের দিন বৃহস্পতিবার সারা দেশে হরতাল ডাকে জামায়াতে ইসলামী।ওই পরিস্থিতিতে বুধবার সন্ধ্যা ছয়টা থেকে পরের দিন সকাল ছয়টা পর্যন্ত যেকোনো ধরনের নাশকতা এড়াতে রাজধানী ঢাকায় বিশেষভাবে বিজিবি মোতায়েন করা হয়েছিল।
