
রাজধানীর সবুজবাগের আহমেদবাগ টিনশেড কলোনি থেকে শিশুকন্যাসহ মায়ের লাশ উদ্ধার করা হয়েছে। আজ মঙ্গলবার সকালে মা-মেয়ের লাশ উদ্ধার করে ঢাকা মেডিকেল কলেজ হাসপাতালের মর্গে পাঠিয়েছে পুলিশ।সবুজবাগ থানার ভারপ্রাপ্ত কর্মকর্তা (ওসি) আবদুল কুদ্দুস ফকির বলেন, আহমেদবাগ টিনশেড কলোনির এক বাসা থকে সান্ত্বনা আক্তার নামে এক নারীর ঝুলন্ত লাশ ও তাঁর দুই বছর বয়সী শিশুকন্যার লাশ উদ্ধার করা হয়েছে। ধারণা করা যাচ্ছে, গতকাল সোমবার রাতে মেয়েকে গলা টিপে হত্যা করার পর মা আত্মহত্যা করেছেন।ওসি কুদ্দুস ফকির বলেন, প্রতিবেশীদের কাছ থেকে জানা গেছে, সান্ত্বনার স্বামী স্থানীয় ডিশ সংযোগ প্রতিষ্ঠানের কর্মী। সান্ত্বনার বোনের সঙ্গে স্বামীর সম্পর্ক ছিল। বোনকে নিয়ে স্বামী পালিয়ে গেছেন জানার পর তিনি সন্তানকে হত্যার পর আত্মহত্যা করেন বলে ধারণা করা হচ্ছে।
