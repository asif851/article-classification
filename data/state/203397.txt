
সিলেট ও রাজশাহী সিটি করপোরেশন মেয়র এবং হবিগঞ্জ পৌরসভার মেয়র বরখাস্তের পেছনের কারণের ব্যাপারে স্থানীয় সরকার মন্ত্রণালয় ভালো বলতে পারবে। তবে, এ ধরনের সিদ্ধান্তের ব্যাপারে প্রধানমন্ত্রী শেখ হাসিনা জানেন না। 
আজ সোমবার দুপুরে রাজধানীর ডেমরায় মাতুয়াইল নিউটাউন কোনাপাড়া এলাকায় সাড়ে ১৩ কোটি টাকা ব্যয়ে প্রায় আট কিলোমিটার আরসিসি সড়ক উদ্বোধন শেষে সাংবাদিকদের প্রশ্নের জবাবে সড়ক পরিবহন ও সেতুমন্ত্রী ওবায়দুল কাদের এসব কথা বলেন।
মেয়র বরখাস্তের ব্যাপারে সাংবাদিকদের এক প্রশ্নের জবাবে ওবায়দুল কাদের বলেন, ‘মেয়র বরখাস্তের বিষয়টি স্থানীয় সরকার মন্ত্রণালয়ের। এ সিদ্ধান্ত নিশ্চয়ই স্থানীয় সরকার মন্ত্রণালয় নিয়েছে। এর পেছনে যুক্তি কী, কারণ কী—এটা স্থানীয় সরকার মন্ত্রণালয় ভালো বলতে পারবে। তবে আমি যতটুকু জানি, এ ধরনের মেজর পলিসি ডিসিশন মাননীয় প্রধানমন্ত্রী জানেন না।’
এ সময় ডেমরার আওয়ামী লীগের সংসদ সদস্য মো. হাবিবুর রহমান মোল্লাসহ ঢাকা সড়ক বিভাগের ঊর্ধ্বতন কর্মকর্তারা মন্ত্রীর সঙ্গে ছিলেন।
পরে মন্ত্রী মাতুয়াইল সামসুল হক খান স্কুল অ্যান্ড কলেজে যান। সেখানে তিনি মাইকে উপস্থিত শিক্ষার্থীদের উদ্দেশে কথা বলেন। তিনি শিক্ষার্থীদের যাতায়াতের সুবিধার্থে তাঁর প্রতিশ্রুত প্রায় আট কিলোমিটার সড়ক নির্মাণকাজের বিষয়টি তুলে ধরে বক্তব্য দেন। তিনি বলেন, ‘বর্ষাকালে তোমাদের স্কুলে আসা-যাওয়া করতে সমস্যা হতো। তাই তোমাদের ভোগান্তির বিষয়টি বিবেচনা করে প্রতিশ্রুতি দিয়েছিলাম, সড়কটি আমি করে দেব। আমি আমার প্রতিশ্রুতি রেখেছি। তোমরা সবাই এখন ভালোভাবে বিদ্যালয়ে যাতায়াত করতে পারবে। ভালোভাবে লেখাপড়া করবে।’
