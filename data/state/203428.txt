
একটি ছোট বস্তা। বস্তার ভেতর মসুর ডাল, সেমাই, পেঁয়াজও রয়েছে। কক্সবাজার থেকে বাসে করে বস্তাটি চট্টগ্রাম শহরে নিয়ে আসেন এক তরুণ। কিন্তু শেষ রক্ষা হয়নি। বস্তায় থাকা পেঁয়াজের ভেতর থেকে একে একে বেরিয়ে এল পাঁচ হাজার ইয়াবা বড়ি।
আজ শুক্রবার রাত আটটার দিকে নগরের পাঁচলাইশ মুরাদপুর এলাকায় এ ঘটনা ঘটেছে। ইয়াবা পাচারের অভিযোগে বস্তাটি বহনকারী করিম উল্লাহ নামের এক তরুণকে গ্রেপ্তার করেছেন মাদকদ্রব্য নিয়ন্ত্রণ অধিদপ্তর চট্টগ্রাম মেট্রো অঞ্চলের কর্মকর্তারা।
মাদকদ্রব্য নিয়ন্ত্রণ অধিদপ্তর চট্টগ্রাম মেট্রো অঞ্চলের উপপরিচালক জিল্লুর রহমান প্রথম আলোকে বলেন, গোপন তথে৵র ভিত্তিতে নগরের মুরাদপুরে এক তরুণকে আটক করা হয়। তাঁর হাতে থাকা ছোট একটি বস্তায় থাকা পেঁয়াজের ভেতর থেকে একে একে বেরিয়ে এল পাঁচ হাজার ইয়াবা বড়ি। বড় বড় পেঁয়াজের ভেতরের অংশ ফেলে দিয়ে তার ভেতরে ইয়াবা ঢোকানো হয়। পরে সেগুলো কক্সবাজার থেকে চট্টগ্রামে নিয়ে আসা হয়। কিন্তু এগুলো বিক্রির আগেই মাদকদ্রব্য নিয়ন্ত্রণ অধিদপ্তরের কর্মকর্তারা আটক করেন। এ ঘটনায় থানায় মামলার প্রস্তুতি চলছে।
