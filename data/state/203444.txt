
চট্টগ্রামের বাকলিয়ার বাস্তুহারা ক্ষেতচর এলাকা থেকে গতকাল মঙ্গলবার ভোরে গ্রিল কাটা চোর চক্রের দুই সদস্যসহ তিনজনকে গ্রেপ্তার করেছে পুলিশ। বাকলিয়া থানার পুলিশ এ কথা জানিয়েছে।গ্রেপ্তার ব্যক্তিরা হলো মো. রুবেল, আবদুর রহমান ও সুজন ধর। পুলিশ জানায়, সুজন ধর চোরাই স্বর্ণের ক্রেতা।বাকলিয়া থানার ভারপ্রাপ্ত কর্মকর্তা (ওসি) মোহাম্মদ মুহসীন প্রথম আলোকে বলেন, রুবেল ও আবদুর রহমান রাজমিস্ত্রী পেশার আড়ালে বাসার গ্রিল কেটে চুরি করে। কিছুদিন আগে ক্ষেতচর এলাকার ব্যবসায়ী মিঠু দাশের বাসায় কাজ করেছিল তারা। ৯ জুন বাসা তালাবদ্ধ করে ঢাকায় আত্মীয়ের বাসায় বেড়াতে যান মিঠু দাশ। দুদিন পর ফিরে এসে দেখেন চোর তাঁর বাসার গ্রিল কেটে টাকা ও স্বর্ণালংকার চুরি করেছে। এ ঘটনায় তিনি বাকলিয়া থানায় মামলা করলে পুলিশ তদন্ত শুরু করে। এ ঘটনায় রুবেল ও আবদুর রহমানকে গ্রেপ্তার করা হয়। পরে তারা চুরির কথা স্বীকার করে। রুবেল ও আবদুর রহমান চুরি করা স্বর্ণালংকার সুজন ধরের কাছে বিক্রি করে। ওসি বলেন, ওই গ্রিল কাটা চোর চক্রের সদস্য ছয় থেকে সাতজন।
