
চট্টগ্রামের আগ্রাবাদ সরকারি কলোনি উচ্চবিদ্যালয় কেন্দ্রের সচিবসহ তিনজনকে দায়িত্ব থেকে অব্যাহতি দেওয়া হয়েছে। গতকাল শুক্রবার এসএসসি পরীক্ষায় ভুল প্রশ্নপত্র দেওয়ার অভিযোগে তাঁদের বিরুদ্ধে এ শাস্তিমূলক ব্যবস্থা নেওয়া হয়।চট্টগ্রাম জেলা প্রশাসন সূত্রে জানায়, এসএসসির ইংরেজি মাধ্যমের পদার্থবিদ্যা বিষয়ের পরীক্ষায় সৃজনশীল প্রশ্নপত্রের স্থলে ভুলে ব্যবহারিক প্রশ্নপত্র দিয়ে দেওয়া হয়। এ ভুলের জন্য তাঁদের তিনজনকে অব্যাহতি দেওয়া হয়। জেলা প্রশাসক মেজবাহ উদ্দিন তাঁদের অব্যাহতিপত্রে স্বাক্ষর করেন।এই তিনজন হলেন কেন্দ্রসচিব মো. শফিক উল্লাহ, সহকারী কেন্দ্রসচিব মো. ফরহাদ ও দায়িত্বরত শিক্ষক মো. শামসুদ্দিন।গতকাল পদার্থবিজ্ঞান, ইতিহাস, বাংলাদেশ ইতিহাস ও বিশ্বসভ্যতা, ব্যবসায় পরিচিতি, ফিন্যান্স অ্যান্ড ব্যাংকিং বিষয়ের পরীক্ষা হয়। চট্টগ্রাম শিক্ষা বোর্ডের পরীক্ষা নিয়ন্ত্রক মোহাম্মদ মাহবুব হাসান জানান, চট্টগ্রামে গতকাল পাঁচটি বিষয়ের পরীক্ষায় ২৩১ জন পরীক্ষার্থী অনুপস্থিত ছিল।
