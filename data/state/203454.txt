
চট্টগ্রামের হাটহাজারী উপজেলার বুড়িশ্চর ইউনিয়নে বাড়িতে চুরি করতে গিয়ে গাছ থেকে পড়ে অজ্ঞাত এক যুবক নিহত হয়েছেন। গতকাল মঙ্গলবার ভোরে তিনি মারা যান। বুড়িশ্বর ইউনিয়নের ৩ নম্বর ওয়ার্ডের খালেকেরহাট এলাকায় এ ঘটনা ঘটে।
স্থানীয় ও পুলিশ সূত্র জানায়,  সোমবার রাত ১২টার দিকে নুরুল আবছারের বাড়িতে চুরি করতে ঢোকে ওই যুবক। এ সময় বাড়ির লোকজন টের পেয়ে বাইরে এলে ওই যুবক ছাদে উঠে যান। সেখান থেকে আমগাছ বেয়ে নামার চেষ্টা করতে গিয়ে নিচে পড়ে গুরুতর আহত হন তিনি। এ সময় বাড়ির সদস্যদের চেচাঁমেচিতে আশপাশের লোকজন এসে জড়ো হয়।
স্থানীয় ইউপি সদস্য মোহাম্মদ আমির আব্বাস চৌধুরী বলেন, ঘটনাস্থলে গিয়ে তিনি বিষয়টি পুলিশকে অবহিত করেন। পরে পুলিশ এলে আহত যুবককে উদ্ধার করে চট্টগ্রাম মেডিকেল কলেজ হাসপাতালে নিয়ে যান। সেখানে চিকিৎসাধীন অবস্থায় ভোর চারটার দিকে তিনি মারা যান।
পাঁচলাইশ থানার উপপরিদর্শক পলাশ চন্দ্র ঘোষ বলেন, যুবকের লাশের ময়নাতদন্ত করা হয়েছে।
মদুনাঘাট পুলিশ তদন্ত কেন্দ্রের পরিদর্শক মোহাম্মদ আরিফুর রহমান বলেন, এখনো ওই যুবকের নাম-ঠিকানা পাওয়া যায়নি।
