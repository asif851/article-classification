
রাজধানীর কারওয়ান বাজারের আমের আড়তে অভিযান চালিয়ে চার হাজার কেজি ফরমালিন মেশানো আম ধ্বংস করেছেন র‌্যাবের ভ্রাম্যমাণ আদালত। এ অভিযোগে ছয়টি আড়তকে ১২ লাখ এবং ছয়জন আড়তদারকে ১৫ দিনের কারাদণ্ডের আদেশ দেন র‌্যাবের নির্বাহী ম্যাজিস্ট্রেট এ এইচ এম আনোয়ার পাশা। ছয় আড়তদার হলেন আমির হোসেন, এমদাদুল ইসলাম, আক্কাস আলী মণ্ডল, মজিবর রহমান, আবদুল মতিন ও  মোবারক হোসেন।আজ বুধবার সকাল নয়টার দিকে র‌্যাব-২-এর উপ-অধিনায়ক মেজর মো. আনোয়ারুল হকের নেতৃত্বে পরিচালিত এই অভিযানে মত্স্য অধিদপ্তরের ফরমালিন নিরূপণের যন্ত্রের সাহায্যে আম পরীক্ষা করা হয়। ১০টি আড়তের মধ্যে ছয়টি আড়তের আমে ফরমালিন পাওয়া যায়। আরও নিশ্চিত হওয়ার জন্য বিএসটিআইয়ের ল্যাব টেস্ট পদ্ধতিতে পরীক্ষার পরও এসব আমে ফরমালিন পাওয়া যায়। এতে দেখা যায়, আড়তের আমে সর্বোচ্চ ৩৫ দশমিক ২৪ পিপিএম মাত্রার ফরমালিন মেশানো হয়েছে। তবে আড়তগুলোতে ফরমালিন মেশানোর কোনো আলামত পাওয়া যায়নি। র‌্যাবের ম্যাজিস্ট্রেট আনোয়ার পাশা প্রথম আলো ডটকমকে জানান, অভিযুক্ত আড়তদারেরা তাঁদের জানিয়েছেন, এসব আড়তে রাজশাহী এবং চুয়াডাঙ্গা থেকে আম আনা হয়। তবে আড়তের ভিতরে আমে ফরমালিন মেশানো হয় না। বাগান থেকে আম আসার সময় ফরমালিন মেশানো হতে পারে। এরপর চার হাজার কেজি ফরমালিন মেশানো আম পরিবেশ সিটি করপোরেশনের সহায়তায় ধ্বংস করা হয়। মত্স্য অধিদপ্তর এবং বিএসটিআইয়ের প্রতিনিধিরা অভিযানে অংশ নেন।
