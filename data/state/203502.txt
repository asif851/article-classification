
রাজধানীর লালবাগের একটি বাড়িতে বিস্ফোরণে মাহবুবুর রহমান বাপ্পী নামের এক যুবকের ডান হাতের কনুইয়ের নিচের অংশ বিচ্ছিন্ন হয়ে গেছে। বিস্ফোরণে তাঁর ভাগনি হ্যাপি (১২) ও ভাগনে রিপনের (৬) হাত-মুখ ঝলসে গেছে।
আজ বুধবার বেলা আড়াইটার দিকে লালবাগের ৩১ / ২ নম্বর ঢাকেশ্বরীর পাঁচতলা বাড়ির দ্বিতীয় তলায় এ ঘটনা ঘটে।
বর্তমানে তিনজনই ঢাকা মেডিকেল কলেজ হাসপাতালে চিকিৎসাধীন। এদিকে এ ঘটনায় আহত বাপ্পীসহ ১০ জনকে আটক করা হয়েছে।
হাসপাতালে আসা বাপ্পীর বোন ঝুমুর সাংবাদিকদের জানান, রুম হিটারের সঙ্গে চার্জ লাইট বিস্ফোরিত হয়ে বাপ্পীর হাতে এসে পড়ে। এ সময় ওই দুই শিশু সেখানে দুপুরের খাবার খাচ্ছিল। ঝুমুর ও তাঁর স্বামীর সঙ্গে ওই বাসাতেই থাকতেন বাপ্পী। হ্যাপি ঝুমুরের মেয়ে আর রিপন আরেক বোনের ছেলে।
তবে পুলিশের লালবাগ বিভাগের উপকমিশনার মো. মফিজউদ্দিন বলেছেন, বাপ্পী কাঁটাবনে ‘বোমা বাপ্পী’ হিসেবে পরিচিত। তিনি বিএনপির মিছিল-মিটিংয়ে যান। বোমা বানিয়ে বিএনপিকে সরবরাহ করেন। ঢাকা মহানগর গোয়েন্দা পুলিশের (ডিবি) বোমা উদ্ধার ও নিষ্ক্রিয়কারী দল এবং অপরাধ তদন্ত বিভাগের (সিআইডি) অপরাধ শনাক্তকারী দল ঘটনাস্থল থেকে আলামত সংগ্রহ করেছে। সেখান থেকে বিস্ফোরক, পেন ড্রাইভ ও সিম উদ্ধার করা হয়েছে। আলামত দেখে পুলিশ নিশ্চিত হয়েছে যে বোমা বানাতে গিয়েই এ বিস্ফোরণ ঘটেছে। মফিজউদ্দিন আরও বলেন, এ ঘটনার পর ঝুমুরের স্বামী পালিয়ে যান। পুলিশ ঝুমুরের বাড়ির মালিক আবুল কাশেম, হাসপাতালে আসা হ্যাপির বাবা আবদুল হাকিমের দুই বন্ধু মো. শামীম ও গাজী ফারুকসহ ১০ জনকে আটক করেছে।
পুলিশের দাবি, বাপ্পী নিউমার্কেট থানা ছাত্রদল কমিটির সাধারণ সম্পাদক। তবে ছাত্রদল সূত্র জানিয়েছে, বাপ্পী নিউমার্কেটের বিলুপ্ত কমিটির যুগ্ম সাধারণ সম্পাদক ছিলেন।
ঢাকা মেডিকেল কলেজ হাসপাতালের বার্ন ইউনিটের আবাসিক সার্জন পার্থ শংকর পাল জানিয়েছেন, বাপ্পীর চোখের অবস্থা খারাপ। তাই তাঁকে আগামীকাল জাতীয় চক্ষু বিজ্ঞান ইনস্টিটিউট ও হাসপাতালে পাঠানো হবে। এ ছাড়া বিস্ফোরণে হ্যাপির ১৯ ও রিপনের ১০ শতাংশ পুড়ে গেছে।
