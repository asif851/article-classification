
সৌদি আরবে হজ করতে যাওয়া আরও পাঁচ বাংলাদেশি মারা গেছেন। এ নিয়ে পাঁচ নারীসহ মোট ২১ জন বাংলাদেশি মারা গেলেন। এর মধ্যে মক্কায় ১৫ জন, মদিনায় পাঁচজন ও জেদ্দায় একজন মারা গেছেন।
ধর্ম মন্ত্রণালয়ের হজ ব্যবস্থাপনা-সংক্রান্ত পোর্টালের সর্বশেষ বুলেটিনে জানানো হয়েছে, গতকাল রোববার মক্কায় ফেনীর মোহাম্মদ ইয়াকুব (৫৭) ও চুয়াডাঙ্গার শাহানারা বেগম (৭৭) মারা যান। এ ছাড়া গত শনিবার মারা যান গাজীপুরের জামালউদ্দিন (৪৩), পাবনার মোহাম্মদ আলাউদ্দিন (৬১) ও চট্টগ্রামের নাসিমা আক্তার (৩৮)। প্রত্যেকেই বয়স ও অসুস্থতাজনিত কারণে স্বাভাবিকভাবে মারা গেছেন।
আগামী ৪ অক্টোবর পবিত্র হজ হওয়ার কথা। এ বছর বাংলাদেশ থেকে ৯৮ হাজার ৬৮৩ জনের হজে যাওয়ার কথা। সর্বশেষ বুলেটিন অনুযায়ী, ২১ সেপ্টেম্বর পর্যন্ত ৭২ হাজার ১৫৭ জন সৌদি আরবে পৌঁছেছেন। তাঁদের মধ্যে এক হাজার ৪১৮ জন সরকারি ব্যবস্থাপনায় ও ৭০ হাজার ১৩৯ জন বেসরকারি ব্যবস্থাপনায় পৌঁছেছেন। ৩০ সেপ্টেম্বর পর্যন্ত হজ ফ্লাইট সৌদি আরব যাবে। আর ফিরতি ফ্লাইট শুরু হবে ৮ অক্টোবর থেকে। সর্বশেষ ফ্লাইটটি আসবে ৭ নভেম্বর।
