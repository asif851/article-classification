
রাজধানীর ইস্কাটনে জোড়া খুনের মামলায় আগামী ৮ মে রায় ঘোষণার জন্য দিন ঠিক করেছেন আদালত। আজ মঙ্গলবার যুক্তিতর্ক শুনানি শেষ হলে ঢাকার প্রথম অতিরিক্ত মহানগর দায়রা জজ আদালতের বিচারক মো. আল মামুন এ আদেশ দেন। মামলার একমাত্র অভিযুক্ত আসামি হলেন সরকার দলীয় সাংসদ পিনু খানের ছেলে বখতিয়ার আলম রনি।রাষ্ট্রপক্ষে মামলা পরিচালনকারী আইনজীবী আবদুস সাত্তার দুলাল প্রথম আলোকে বলেন, গতকাল সোমবার তিনি রাষ্ট্রপক্ষে যুক্তিতর্ক উপস্থাপন শেষ করেন। আসামির সর্বোচ্চ সাজা চেয়েছেন তিনি। আর আজ আসামিপক্ষে যুক্তিতর্ক উপস্থাপন করেন তাঁর আইনজীবীরা।২০১৫ সালের ১৩ এপ্রিল গভীর রাতে নিউ ইস্কাটনে একটি গাড়ি থেকে এলোপাতাড়ি গুলি ছোড়া হয়। গুলিতে রিকশাচালক আবদুল হাকিম ও অটোরিকশাচালক ইয়াকুব আলী গুরুতর আহত হন। পরে ঢাকা মেডিকেল কলেজ হাসপাতালে চিকিৎসাধীন অবস্থায় ১৫ এপ্রিল হাকিম এবং ২৩ এপ্রিল ইয়াকুব মারা যান। ওই ঘটনায় হাকিমের মা মনোয়ারা বেগম ১৫ এপ্রিল রমনা থানায় এ মামলা করেন। ৩১ মে সাংসদপুত্র বখতিয়ার আলমকে আটক করে পুলিশ। ডিবি পুলিশ সূত্রবিহীন এই মামলায় তথ্যপ্রযুক্তি ও দৈনিক জনকণ্ঠর ক্লোজড সার্কিট ক্যামেরার (সিসি) সহায়তায় সংসদ সদস্যের পুত্রের প্রাডো গাড়ি এবং তাঁর অবস্থান সম্পর্কে নিশ্চিত হয়।
এ মামলায় ২০১৫ বছরের ২১ জুলাই বখতিয়ার আলম রনিকে একমাত্র আসামি করে আদালতে অভিযোগপত্র দেয় ঢাকা মহানগর পুলিশের গোয়েন্দা বিভাগ (ডিবি)। বখতিয়ার মহিলা আওয়ামী লীগের সাবেক ভারপ্রাপ্ত সাধারণ সম্পাদকের ছেলে।
 
 
