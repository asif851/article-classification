
শিক্ষামন্ত্রী নুরুল ইসলাম নাহিদ বলেছেন, নারীরা জাগলেই জেগে উঠবে বাংলাদেশ। তাই সরকার মেয়েদের শিক্ষার পথের সব প্রতিবন্ধকতা দূর করার জন্য কাজ করছে। এর ফলে দেশে নারী জাগরণের সৃষ্টি হয়েছে। এখন ছেলেদের চেয়ে মেয়েরা লেখাপড়ায় এগিয়ে গেছে। তাই নারীর প্রতি দৃষ্টিভঙ্গি পরিবর্তন করার সময় এসেছে।গতকাল সিলেটের বিয়ানীবাজার উপজেলায় স্নাতক (পাস) ও সমমান পর্যায়ের দরিদ্র মেধাবী ছাত্রীদের জন্য উপবৃত্তি প্রদানকালে প্রধান অতিথির বক্তব্যে তিনি এসব কথা বলেন। উপজেলা মিলনায়তনে বিকেল চারটায় শুরু হওয়া অনুষ্ঠানে উপজেলা নির্বাহী কর্মকর্তা সহিদুল ইসলাম চৌধুরীর সভাপতিত্বে বিশেষ অতিথি ছিলেন উপবৃত্তি প্রকল্পের পরিচালক সৈয়দ মো. মোজাম্মেল হক। আরও উপস্থিত ছিলেন, প্রকল্প পরিচালক রফিকুল ইসলাম, মাধ্যমিক ও উচ্চমাধ্যমিক শিক্ষা বোর্ড সিলেটের উপপরিচালক জাহাঙ্গীর কবির আহমদ, উপজেলা চেয়ারম্যান (অস্থায়ী) রুমা চক্রবর্ত্তী, বিয়ানীবাজার সরকারি কলেজের ভারপ্রাপ্ত অধ্যক্ষ দ্বারকেশ চন্দ্রনাথ। বক্তব্য দেন উপজেলা আওয়ামী লীগের সভাপতি আবদুল হাসিব ও সাধারণ সম্পাদক আতাউর রহমান খান। এই কর্মসূচির আওতায় বিয়ানীবাজারে ৪২৮ জন ছাত্রীর মধ্যে চার হাজার ৯০০ টাকা করে মোট ২০ লাখ ৯৭ হাজার ২০০ টাকা উপবৃত্তি প্রদান করা হয়। এ ছাড়া মন্ত্রী একই স্থানে স্বেচ্ছাধীন তহবিল থেকে ছাত্রছাত্রী, সাংস্কৃতিক কর্মী, বিভিন্ন ব্যক্তি ও প্রতিষ্ঠানের মধ্যে অনুদান বিতরণ এবং গরিব ও অসহায় জনসাধারণের মধ্যে ঢেউটিন ও নগদ অর্থ বিতরণ করেন।
