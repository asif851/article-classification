
নারায়ণগঞ্জ সদর উপজেলার ফতুল্লায় সিঙ্গারের স্থানীয় শাখার ব্যবস্থাপকের কাছ থেকে পৌনে দুই লাখ টাকা ছিনতাই হয়েছে বলে অভিযোগ পাওয়া গেছে। টাকা ছিনিয়ে নেওয়ার পর ফাঁকা গুলি ছুড়ে পালিয়ে যায় ছিনতাইকারীরা। পুলিশ ঘটনাস্থল থেকে গুলির খোসা উদ্ধার করেছে।
আজ সোমবার দুপুরে ঢাকা-নারায়ণগঞ্জ লিংকরোডের ভুঁইগড় বাসস্ট্যান্ড এলাকায় সিঙ্গারের শোরুমের সামনের সড়কে এ ঘটনা ঘটে।
সিঙ্গারের ভুঁইগড় শাখার ব্যবস্থাপক নূর আহম্মেদ সোহেল সাংবাদিকদের জানান, দুপুরে তিনি বাসা থেকে টাকা নিয়ে হেঁটে আসছিলেন। শোরুমের সামনে পৌঁছালে মোটরসাইকেলে করে আসা মুখোশধারী তিন ছিনতাইকারী অস্ত্রের মুখে জিম্মি করে তাঁর কাছে থাকা পৌনে দুই লাখ টাকাসহ টাকার ব্যাগটি ছিনিয়ে নেয়। এরপর ফাঁকা গুলি ছুড়ে আতঙ্ক সৃষ্টি করে ছিনতাইকারীরা পালিয়ে যায়।
আজ বিকেলে ফতুল্লা মডেল থানার পরিদর্শক (তদন্ত) মো. শাহজালাল মিয়া বলেন, খবর পেয়ে পুলিশ ঘটনাস্থলে যায়। সেখান থেকে পুলিশ একটি গুলির খোসা উদ্ধার করেছে। এ ঘটনায় মামলা করার প্রস্তুতি চলছে। ঢাকা-নারায়ণগঞ্জ লিংকরোডে লাগানো সিসি ক্যামেরার ফুটেজ পর্যালোচনা করে ছিনতাইকারীদের শনাক্ত করার চেষ্টা চলছে।
