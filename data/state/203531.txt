
গাজীপুরের শ্রীপুরের ঢাকা-ময়মনসিংহ মহাসড়কে চলন্ত প্রাইভেট কার থেকে মোটরসাইকেল আরোহীর ওপর গুলিবর্ষণের ঘটনা ঘটেছে। এতে দুজন আহত হয়েছেন। তাঁদের হাসপাতালে ভর্তি করা হয়েছে। রোববার রাত পৌনে ১০টায় উপজেলার রঙ্গীলাবাজার এলাকায় এ ঘটনা ঘটে।মাওনা হাইওয়ে থানার ভারপ্রাপ্ত কর্মকর্তা (ওসি) দেলোয়ার হোসেন এ তথ্য নিশ্চিত করেন।দেলোয়ার হোসেন বলেন, রোববার রাত পৌনে দশটার দিকে রঙ্গীলাবাজার এলাকায় সাদা রঙের প্রাইভেটকার থেকে মোটরসাইকেল আরোহীকে লক্ষ্য করে গুলি ছোড়া হয়। এতে গাজীপুরের শ্রীপুর উপজেলার নান্দিয়াসাঙ্গুন গ্রামের সিদ্দিকুর রহমানের ছেলে রুবেল (৩৫) ও ভোলা সদর উপজেলার কানাইনগর গ্রামের মৃত আবুল বাসাতের ছেলে হাসনাইন (২৬) গুলিবিদ্ধ হন। পথচারীরা আহত অবস্থায় তাঁদের উদ্ধার করে হাসপাতালে পাঠায়। আহতদের মধ্যে একজনের আঘাত গুরুতর। পুলিশ গাড়িটি শনাক্ত করতে চেষ্টা করছে।
আহত রুবেল জানান, রঙ্গিলা বাজারে রুবেল ইঞ্জিনিয়ারিং ওয়ার্কশপে কাজ শেষে মাওনা চৌরাস্তায় ফিরছিলেন তাঁরা। ওয়ার্কশপ থেকে বের হয়ে কিছু দূর যাওয়ার পর একটি সাদা রঙের প্রাইভেটকার থেকে তাঁদের লক্ষ্য করে গুলি ছোড়া হয়।
