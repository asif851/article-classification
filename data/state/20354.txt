
চট্টগ্রামের মিরসরাই উপজেলায় র‍্যাপিড অ্যাকশন ব্যাটালিয়নের (র‍্যাব) সঙ্গে কথিত বন্দুকযুদ্ধে তিনজন নিহত হয়েছে। গতকাল শুক্রবার দিবাগত রাত আড়াইটার দিকে উপজেলার নিজামপুর এলাকায় ঢাকা-চট্টগ্রাম মহাসড়কে এ ঘটনা ঘটে।
র‍্যাবের ভাষ্য, নিহত তিনজন ডাকাত দলের সদস্য ​ছিল। তবে তাদের নাম-পরিচয় তাৎক্ষণিকভাবে জানাতে পারেনি র‍্যাব।
র‍্যাব-৭ চট্টগ্রামের সহকারী পরিচালক (জনসংযোগ) চন্দন দেবনাথ আজ শনিবার সকালে প্রথম আলোকে বলেন, পাঁচ থেকে সাতজনের একটি ডাকাত দল ডাকাতির প্রস্তুতি নিচ্ছে—এমন খবর পেয়ে র‍্যাবের টহল দল ঘটনাস্থলে গিয়ে ডাকাতদের ধাওয়া করে। এ সময় ডাকাতেরা গুলি ছুড়লে আত্মরক্ষার্থে র‍্যাবও পাল্টা গুলি ছোড়ে। এতে ডাকাত দলের তিনজন গুলিবিদ্ধ হয়। অন্যরা পালিয়ে যায়। গুলিবিদ্ধ তিনজনকে মিরসরাই উপজেলা স্বাস্থ্য কমপ্লেক্সে নেওয়া হলে কর্তব্যরত চিকিৎসক তাদের মৃত ঘোষণা করেন।
চন্দন দেবনাথ বলেন, ওই ঘটনায় র‍্যাবের দুই সদস্যও আহত হয়েছেন। নিহত ব্যক্তিদের পরিচয় এখনো পাওয়া যায়নি। ঘটনাস্থল থেকে বেশ কিছু অস্ত্র ও গুলি উদ্ধার করা হয়েছে।
আরও পড়ুন:পুলিশের সঙ্গে ‘বন্দুকযুদ্ধে’ নিহত ২
