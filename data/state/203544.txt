
হিন্দুসম্প্রদায়ের ধর্মীয় উত্সব রথযাত্রার সুবিধার্থে আজ বৃহস্পতিবারের হরতাল দুই ঘণ্টা কমিয়েছে জামায়াতে ইসলামী। সন্ধ্যা ছয়টার পরিবর্তে বিকেল চারটা পর্যন্ত হরতাল পালন করবে দলটি। দলের ভারপ্রাপ্ত সেক্রেটারি জেনারেল রফিকুল ইসলাম খান আজ এক বিবৃতিতে এ তথ্য জানিয়েছেন। রফিকুল ইসলাম খান দাবি করেন, রথযাত্রার সুবিধার্থে আজকের হরতাল কর্মসূচি শিথিল করার জন্য হিন্দুসম্প্রদায়ের পক্ষ থেকে জামায়াতকে অনুরোধ জানানো হয়েছে। এর পরিপ্রেক্ষিতে দুই ঘণ্টা কমিয়ে আজ বিকেল চারটা পর্যন্ত হরতাল পালনের সিদ্ধান্ত হয়েছে। মুক্তিযুদ্ধকালে মানবতাবিরোধী অপরাধের দায়ে দলের সেক্রেটারি জেনারেল আলী আহসান মোহাম্মাদ মুজাহিদকে মৃত্যুদণ্ডের আদেশ দেওয়ার প্রতিবাদে আজ হরতাল পালন করছে জামায়াত। পবিত্র রমজানের মধ্যে চলতি সপ্তাহে টানা চারদিন হরতাল ডাকে জামায়াতে ইসলামী।  এর মধ্যে জামায়াতের সাবেক আমির গোলাম আযমের মানবতাবিরোধী অপরাধের মামলার রায়কে কেন্দ্র করে গত সোম ও মঙ্গলবার পর পর দুই দিন হরতাল পালন করে দলটি। দলের সেক্রেটারি জেনারেল আলী আহসান মোহাম্মাদ মুজাহিদের মানবতাবিরোধী অপরাধের রায়কে কেন্দ্র করে গতকাল বুধবার ও আজ সকাল-সন্ধ্যা হরতাল ডাকে জামায়াতে ইসলামী।
 
 
