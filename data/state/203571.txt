
কক্সবাজারের চকরিয়া উপজেলার বাটাখালী এলাকায় গতকাল বৃহস্পতিবার সকালে সিএনজিচালিত অটোরিকশা ও জিপের মুখোমুখি সংঘর্ষে এক ব্যবসায়ী নিহত হয়েছেন।নিহত গরু ব্যবসায়ী আবদুল মামুনের (৩৫) বাড়ি চট্টগ্রামের বোয়ালখালী উপজেলার পশ্চিম গুনদণ্ডী এলাকায়।পুলিশ ও প্রত্যক্ষদর্শী সূত্র জানায়, গতকাল সকালে পাঁচজন যাত্রী নিয়ে চকরিয়া পৌরসভার থানা সড়কের মাথা থেকে বদরখালী যাচ্ছিল একটি সিএনজিচালিত অটোরিকশা। চকরিয়া-বদরখালী-মহেশখালী সড়কের বাটাখালী এলাকায় বিপরীত দিক থেকে আসা একটি জিপের (টাটা ম্যাজিক) সঙ্গে অটোরিকশাটির মুখোমুখি সংঘর্ষ হয়। এতে অটোরিকশার যাত্রী আবদুল মামুন ঘটনাস্থলে নিহত হন। আহত হন অটোরিকশার চালকসহ পাঁচজন। আহত ব্যক্তিদের চকরিয়া উপজেলা স্বাস্থ্য কমপ্লেক্সে ভর্তি করা হয়েছে।আহত ব্যক্তিরা হলেন বোয়ালখালীর জসিম উদ্দিন (৩৫) ও বদিউল আলম (৫৫); কক্সবাজারের পেকুয়া উপজেলার এমতাজুল হক (৫০); মহেশখালী উপজেলার মো. শফি (৫০); অটোরিকশাচালক নুর হোসেন (৩৯)।চকরিয়া থানার উপপরিদর্শক (এসআই) গোবিন্দ চন্দ্র দাশ বলেন, গরু কিনতে চকরিয়ার ইলিশিয়া বাজারে যাচ্ছিলেন আবদুল মামুন। এ সময় দুর্ঘটনায় তিনি মারা যান।
