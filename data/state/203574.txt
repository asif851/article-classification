
‘নির্বাচনকালীন সর্বদলীয়’ সরকারের মন্ত্রিসভা গঠন করতে গিয়ে আগের মন্ত্রিসভার ৩০ জন মন্ত্রী-প্রতিমন্ত্রী বাদ পড়েছেন। নির্বাচনকালীন সর্বদলীয় সরকারে রাখা হয়েছে ২৯ জন মন্ত্রী-প্রতিমন্ত্রী। তবে মন্ত্রী-প্রতিমন্ত্রীরা বাদ পড়লেও প্রধানমন্ত্রীর আগের সাতজন উপদেষ্টা বহাল আছেন। আজ আরও নতুন দুজনকে উপদেষ্টা করা হয়েছে। এর আগে গত সোমবার জিয়াউদ্দিন আহমেদ বাবলুকে উপদেষ্টা নিয়োগ করে প্রজ্ঞাপন জারি করা হয়। এ নিয়ে প্রধানমন্ত্রীর উপদেষ্টার সংখ্যা দাড়াল ১০-এ।
পুরানো উপদেষ্টারা হলেন প্রধানমন্ত্রীর জনপ্রশাসন-বিষয়ক উপদেষ্টা এইচ টি ইমাম, অর্থনৈতিক উপদেষ্টা মসিউর রহমান; স্বাস্থ্য ও পরিবার কল্যাণ-বিষয়ক উপদেষ্টা সৈয়দ মোদাচ্ছের আলী; শিক্ষা, সামাজিক উন্নয়ন ও রাজনীতি-বিষয়ক উপদেষ্টা আলাউদ্দিন আহমেদ; বিদ্যুত্ ও জ্বালানি বিষয়ক উপদেষ্টা তৌফিক-ই-ইলাহী চৌধুরী; আন্তর্জাতিক সম্পর্কবিষয়ক উপদেষ্টা গওহর রিজভী এবং প্রতিরক্ষা উপদেষ্টা তারিক আহমেদ সিদ্দিক।আজ দিলীপ বড়ুয়া ও শফিক আহমেদকে প্রধানমন্ত্রীর উপদেষ্টা করা হয়েছে। তবে তাঁদের কী-বিষয়ক উপদেষ্টা করা হয়েছে, তা জানানো হয়নি।
