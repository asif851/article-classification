
প্রকাশক ফয়সল আরেফিন দীপন হত্যাকাণ্ড এবং আহমেদুর রশীদ চৌধুরী টুটুল হত্যাচেষ্টার অন্যতম হোতা আবদুস সবুরকে ১০ দিনের রিমান্ডে নিতে চায় পুলিশ। আজ রোববার ঢাকা মহানগর পুলিশ (ডিএমপি) আয়োজিত সংবাদ সম্মেলনে এ কথা জানানো হয়।
কাউন্টার টেররিজম অ্যান্ড ট্রান্সন্যাশনাল বিভাগের প্রধান মনিরুল ইসলাম সংবাদ সম্মেলনে বলেন, আবদুস সবুর ওরফে আবদুস সামাদ ওরফে সুজন ওরফে রাজু ওরফে সাদ আনসারুল্লাহ বাংলা টিমের সদস্য ও পুরস্কার ঘোষিত আসামি। এর আগে তাঁর ছবি প্রকাশ করে দুই লাখ টাকা পুরস্কার ঘোষণা করা হয়েছিল।
গতকাল শনিবার সকাল সাড়ে নয়টার দিকে ডিএমপির গোয়েন্দা বিভাগ টঙ্গী রেলওয়ে স্টেশন থেকে সবুরকে গ্রেপ্তার করে।
সংবাদ সম্মেলনে মনিরুল ইসলাম বলেন, সবুর এবিটির সদস্যদের উদ্বুদ্ধ করার কাজ করত। জঙ্গি গোষ্ঠীগুলো তরুণদের নিশানা করে এবং অপেক্ষাকৃত কম বুদ্ধিসম্পন্নদের হত্যাকাণ্ডে ব্যবহার করে। সবুর ঘটনাস্থলে উপস্থিত না থাকলেও মুক্তমনা ব্লগের প্রতিষ্ঠাতা ও বিজ্ঞান লেখক অভিজিৎ রায়​ হত্যাকাণ্ড, জাগৃতি প্রকাশনীর দীপন হত্যাকাণ্ড ও শুদ্ধস্বর প্রকাশনীর টুটুল হত্যার পরিকল্পনা করা থেকে বাস্তবায়ন পর্যন্ত সব পর্যায়েই তাঁর সম্পৃক্ততা পেয়েছে পুলিশ। সবুরের গ্রামের বাড়ি কুমিল্লায়। তিনি যাত্রাবাড়ীর ফরিদাবাদ মাদ্রাসার ছাত্র ছিলেন।
গত বছরের ৩১ অক্টোবর রাজধানীর আজিজ সুপার মার্কেটে জাগৃতি প্রকাশনীর অফিসে দীপনকে কুপিয়ে হত্যা করা হয়। একই দিন শুদ্ধস্বরের টুটুলসহ তিনজনের ওপর হামলা চালায় জঙ্গিরা।
দীপন হত্যার মূল আসামিকে গ্রেপ্তারের দাবি করেছে পুলিশ। তাঁর নাম মইনুল হাসান শামীম। তাঁকে গত ২৩ আগস্ট সন্ধ্যায় টঙ্গীর চেরাগ আলী মার্কেটের সামনে থেকে গ্রেপ্তার করা হয়। জিজ্ঞাসাবাদে দীপনকে হত্যার কথা শামীম স্বীকার করেছেন বলে পুলিশের ভাষ্য।
টুটুলকে হত্যাচেষ্টার ঘটনায় সুমন পাটোয়ারি নামের সন্দেহভাজন এক ব্যক্তিকে গত ১৫ জুন বিমানবন্দর এলাকা থেকে গ্রেপ্তার করা হয়। ১৬৪ ধারায় জবানবন্দি দিয়েছেন তিনি।
আরও পড়ুন:দীপন হত্যা ও টুটুল হত্যাচেষ্টার অন্যতম ‘হোতা’ গ্রেপ্তার
