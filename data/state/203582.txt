
বান্দরবানে অপহৃত আওয়ামী লীগের নেতা মংপু মারমাকে আজ সোমবারের মধ্যে মুক্তি দেওয়া না হলে কাল মঙ্গলবার থেকে গণ-উদ্ধার অভিযান চালানোর ঘোষণা দেওয়া হয়েছে। এদিকে অপহৃত নেতাকে উদ্ধারের দাবিতে আওয়ামী লীগের ডাকা সড়ক ও নৌপথ অবরোধ কর্মসূচি স্থগিত করা হয়েছে।১৩ জুন রাতে অস্ত্রধারী দুর্বৃত্তরা বান্দরবান সদর উপজেলার রাজবিলা ইউনিয়নের জামছড়িপাড়ার বাড়ি থেকে উপজেলা আওয়ামী লীগের সদস্য মংপু মারমাকে অপহরণ করে।গতকাল রোববার জামছড়িপাড়ায় আয়োজিত গণ-উদ্বুদ্ধকরণ সমাবেশে গণ-উদ্ধার অভিযান চালানোর ঘোষণা দেওয়া হয়। ‘জামছড়ি এলাকাবাসী’র ব্যানারে আয়োজিত সমাবেশে প্রধান অতিথি ছিলেন জেলা আওয়ামী লীগের সভাপতি ও জেলা পরিষদের চেয়ারম্যান ক্যশৈহ্লা মারমা। রাজবিলা ইউনিয়ন পরিষদের (ইউপি) সাবেক চেয়ারম্যান ক্যচিংশৈ মারমার সভাপতিত্বে অনুষ্ঠিত সমাবেশে এলাকার কার্বারি, হেডম্যান, ইউপি চেয়ারম্যান ও সদস্যরা বক্তব্য দেন।সমাবেশে ঘোষণা দেওয়া হয়, সদর উপজেলার রাজবিলা ও কুহালং এবং রোয়াংছড়ির নোয়াপতং ইউনিয়নের লোকজন সম্মিলিতভাবে বনে-জঙ্গলে ও পাড়ায় গণতল্লাশি চালিয়ে অপহৃত মংপুকে উদ্ধার করবে।একইভাবে চেমি ডলুপাড়া ও রাজবিলা ইউনিয়ন সদরেও উদ্বুদ্ধকরণ সমাবেশ হয়। সেখানেও জেলা পরিষদের চেয়ারম্যান প্রধান অতিথি ছিলেন। সমাবেশে তিনি সন্ত্রাসের বিরুদ্ধে সবাইকে একযোগে কাজ করার ও মংপুকে উদ্ধারে এগিয়ে আসার আহ্বান জানান।এদিকে জেলা আওয়ামী লীগের সহসভাপতি এ কে এম জাহাঙ্গীর জানান, সড়ক ও নৌপথ অবরোধ কর্মসূচি স্থগিত করা হয়েছে।গতকাল অবরোধে রোয়াংছড়ি, রুমা ও থানচি উপজেলায় এবং বান্দরবান সদর উপজেলার কুহালং ও রাজবিলা ইউনিয়নে কোনো যানবাহন চলাচল করেনি।গতকাল বান্দরবান জেলা শহর থেকে প্রায় ১২ কিলোমিটার দূরে জামছড়িপাড়ায় গিয়ে দেখা যায়, এলাকায় চাপা আতঙ্ক বিরাজ করছে। এ সময় অপহরণ সম্পর্কে কেউ প্রকাশ্যে কথা বলতে রাজি হননি।রাজবিলা ইউপির সাবেক চেয়ারম্যান ক্যচিংশৈ মারমা বলেন, সোমবারের (আজ) মধ্যে মংপুকে মুক্তি না দিলে মঙ্গলবার থেকে নোয়াপতং, রাজবিলা ও কুহালং ইউনিয়নের মানুষ মংপুকে রাখার সম্ভাব্য স্থান চিহ্নিত করে গণ-উদ্ধার অভিযান চালাবে।
