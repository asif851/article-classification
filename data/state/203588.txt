
সকাল থেকে মুষলধারে বৃষ্টি হলেও তা বাধা হয়ে দাঁড়াতে পারেনি। ইন্টারনেটের মাধ্যমে বিশ্বকে হাতের মুঠোয় আনার প্রত্যয় নিয়ে সকালেই ব্রাহ্মণবাড়িয়া শহরের টেংকের পাড় এলাকার পৌর কমিউনিটি সেন্টারে আই-জেন প্রতিযোগিতায় অংশ নিতে ছুটে আসে শিক্ষার্থীরা। গতকাল শুক্রবার জেলার ১৬টি শিক্ষাপ্রতিষ্ঠানের ১৫০ জন শিক্ষার্থী এ প্রতিযোগিতায় অংশ নেয়। সর্বোচ্চ নম্বর পেয়ে সেরা শিক্ষাপ্রতিষ্ঠান নির্বাচিত হয় শহরের অন্নদা সরকারি উচ্চবিদ্যালয়। বিদ্যালয়টির সাতজন শিক্ষার্থীর মধ্যে নির্বাচিত হয় পাঁচজন। তারা হলো: কাজী ইবনে সীনা, তারিকুল ইসলাম, শাহরিয়ার তানজিম, জিহাদুল ইসলাম ও মাহমুদুল কবীর। ব্রাহ্মণবাড়িয়া বন্ধুসভার সহযোগিতায় দিনব্যাপী অনুষ্ঠানটি পরিচালনা করেন প্রথম আলোর ব্র্যান্ড অ্যান্ড অ্যাকটিভিশনের জ্যেষ্ঠ নির্বাহী বিবর্ধন রায় এবং আই-জেন প্রতিযোগিতার সমন্বয়ক ও জগন্নাথ বিশ্ববিদ্যালয় বন্ধুসভার সাবেক সভাপতি সৈয়দ রশিদুল হাসান। আই-জেন আয়োজনে সহযোগিতা করছে শিক্ষা মন্ত্রণালয়। সহযোগী হিসেবে আছে অ্যালপেনলিবে, মাইক্রোসফট, অপেরা মিনি, এখানেই ডট কম, মিউচুয়াল ট্রাস্ট ব্যাংক, ফার্স্ট সিকিউরিটি ইসলামী ব্যাংক, উরি ব্যাংক, রেডিও ফুর্তি ও চ্যানেল আই। সার্বিক সহযোগিতা করছে প্রথম আলো বন্ধুসভা। প্রতি জেলা থেকে গড়ে ১৬টি করে বিদ্যালয় অংশ নিচ্ছে এই প্রতিযোগিতায়।
