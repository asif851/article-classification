
সুপ্রিম কোর্টের ২৫ জন আইনজীবীকে সহকারী অ্যাটর্নি জেনারেল হিসেবে নিয়োগ দিয়েছে সরকার। আজ বৃহস্পতিবার আইন মন্ত্রণালয়ের আইন ও বিচার বিভাগের সলিসিটার অনুবিভাগ থেকে এ–সংক্রান্ত বিজ্ঞপ্তি জারি করা হয়েছে।
রাষ্ট্রপতির আদেশক্রমে সলিসিটার (দায়িত্বপ্রাপ্ত) রঞ্জন কুমার সাহা স্বাক্ষরিত বিজ্ঞপ্তিতে বলা হয়, দ্য বাংলাদেশ ল অফিসার্স অর্ডার ১৯৭২–এর ৩(১) অনুচ্ছেদ অনুযায়ী, সুপ্রিম কোর্টের ২৫ জন আইনজীবীকে পুনরায় আদেশ না দেওয়া পর্যন্ত বাংলাদেশের সহকারী অ্যাটর্নি জেনারেল পদে নিয়োগ প্রদান করা হলো।
এ নিয়ে সহকারী অ্যাটর্নি জেনারেলের সংখ্যা দাঁড়াল ১২১। বর্তমানে একজন অ্যাটর্নি জেনারেল, দুজন অতিরিক্ত অ্যাটর্নি জেনারেল ও ৪৬ জন ডেপুটি অ্যাটর্নি জেনারেল রয়েছেন।
