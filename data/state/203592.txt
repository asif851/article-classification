
সিঙ্গাপুরে জিকা ভাইরাসে আক্রান্ত বাংলাদেশিরা এখন সুস্থ আছেন বলে জানিয়েছেন স্বাস্থ্যমন্ত্রী মোহাম্মদ নাসিম। তিনি বলেছেন, মন্ত্রণালয়ের পক্ষ থেকে তাঁদের সার্বক্ষণিক খোঁজখবর নেওয়া হচ্ছে। জিকা আক্রান্ত অন্যান্য দেশে থাকা প্রবাসী বাংলাদেশিদের বিষয়েও খোঁজখবর নেওয়া হচ্ছে।আজ শুক্রবার দুপুরে হজরত শাহজালাল আন্তর্জাতিক বিমানবন্দরে জিকা ভাইরাস প্রতিরোধে প্রস্তুতি পরিদর্শন শেষে স্বাস্থ্যমন্ত্রী এসব কথা বলেন। তিনি বলেন, দেশে জিকা ভাইরাস প্রতিরোধে যথেষ্ট সতর্কতামূলক ব্যবস্থা নেওয়া হয়েছে। এ নিয়ে দেশবাসীকে আতঙ্কিত না হওয়ার পরামর্শও দেন তিনি।জিকা বিষয়ে সতর্কতার জন্য যাত্রীদের বিশেষ কার্ড দেওয়া হবে জানিয়ে মোহাম্মদ নাসিম বলেন, ‘আমরা একটা কার্ড দিয়ে দেব। সেটা পূরণ করতে হবে বিদেশ ভ্রমণকারীদের। সেখানে এসব রোগের জীবাণু আছে কি না বা এই জীবাণু সে শরীরে বহন করছে কি না অথবা তিনি কোন দেশে ছিলেন, সেসব তথ্য পূরণ করতে হবে। যাঁরা দেশের বাইরে যাচ্ছেন, তাঁদেরও অনুরোধ করব, আপনারা স্ক্যানার মেশিন অতিক্রম করে যাবেন।’গর্ভবতী মায়েদের জিকা ভাইরাসে আক্রান্ত দেশ, বিশেষ করে সিঙ্গাপুর ও মালয়েশিয়ায় ভ্রমণ না করার পরামর্শ দিয়েছেন স্বাস্থ্যমন্ত্রী।
