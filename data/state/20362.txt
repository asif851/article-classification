
সাতক্ষীরার শ্যামনগর উপজেলার গাবুরা ইউনিয়নের সুন্দরবনসংলগ্ন চকবারা গ্রাম থেকে গত বৃহস্পতিবার সন্ধ্যায় পাচারের সময় একটি জীবিত হরিণ উদ্ধার করেছে পুলিশ।স্থানীয় লোকজন জানান, দীর্ঘদিন ধরে একটি সংঘবদ্ধ চোরা শিকারি দল সুন্দরবন থেকে হরিণ শিকার করছে। তারা হরিণের মাংস ও জীবিত হরিণ গাবুরা ইউনিয়নের বিভিন্ন এলাকা দিয়ে দেশের অন্যান্য স্থানে পাচার করে থাকে। বুড়িগোয়ালিনি নৌ-পুলিশ ফাঁড়ির উপ-পরিদর্শক এনামুল হক জানান, তাঁরা সংবাদ পান যে চোরা শিকারি দল সুন্দরবন থেকে একটি হরিণ ধরে নিয়ে চকবার এলাকায় রেখেছে। সেখান থেকে তারা হরিণটিকে খুলনায় পাঠানোর প্রস্তুতি নিচ্ছে। এ খবরের ভিত্তিতে তাঁরা চকবারা এলাকায় অভিযান চালান। পরে দেখতে পান, এলাকার কালীবাড়ির সামনে চার পা বাঁধা অবস্থায় হরিণটিকে ফেলে রাখা হয়েছে। হরিণটির পেছনের বাঁ পা কিছুটা কাটা। এ সময় হরিণটিকে উদ্ধার করে বুড়িগোয়ালিনি বন বিভাগে খবর দেওয়া হয়। তবে ঘটনাস্থলে কাউকে পাওয়া যায়নি।পশ্চিম সুন্দরবনের বুড়িগোয়ালিনি স্টেশনের সহকারী কর্মকর্তা রজব আলী জানান, পুরুষ হরিণটিকে ফাঁদ পেতে ধরা হয়েছে। এতে প্রাণীটি অসুস্থ হয়ে পড়েছে। তাই তাকে চিকিৎসা দেওয়া হচ্ছে। শ্যামনগর উপজেলা প্রাণিসম্পদ কর্মকর্তা বিপ্লব কর্মকার জানান, হরিণটির পেছনের বাঁ পায়ে ১০টি সেলাই দিতে হয়েছে। কয়েক দিন না খেয়ে হরিণটি দুর্বল হয়ে পড়েছে।
 
