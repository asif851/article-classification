
রাস্তার ওপর পড়ে থাকা একটি কাগজের বাক্সকে গাড়িচাপা দিতেই বেরিয়ে আসে এক নবজাতকের লাশ। ততক্ষণে গাড়ির চাপায় লাশটি থেঁতলে গেছে।গতকাল রোববার মৌলভীবাজার সদরের টিসি মার্কেট এলাকায় এ ঘটনা ঘটে।এলাকার কয়েকজন বাসিন্দা ও পুলিশ সূত্রে জানা গেছে, মৌলভীবাজার-কুলাউড়া সড়কের টিসি মার্কেটের সামনে কে বা কারা একটি কাগজের বাক্স ফেলে যায়। গতকাল বেলা আড়াইটার দিকে এ বাক্সের ওপর দিয়ে গাড়ি গেলে বাক্সের ভেতরে থাকা একটি নবজাতকের লাশের শরীরের বেশির ভাগ রাস্তার সঙ্গে মিশে যায়। ঘটনাটি স্থানীয় লোকজন পুলিশকে জানান। পুলিশ এসে লাশ উদ্ধার করে থানায় নিয়ে যায়।পরে বেওয়ারিশ হিসেবে দাফনের জন্য আনজুমান মুফিদুল ইসলাম কর্তৃপক্ষের কাছে লাশটি হস্তান্তর করে পুলিশ।মৌলভীবাজার সদর মডেল থানার পরিদর্শক (তদন্ত) দীলিপ কুমার দাশ জানান, কে বা কারা রাস্তায় একটি কাগজের কার্টন ফেলে যায়। এতে ওই নবজাতকের লাশ ছিল।প্রাথমিকভাবে ধারণা করা হচ্ছে, এটি অবৈধ গর্ভপাতের ঘটনা হতে পারে। এ ঘটনায় থানায় একটি সাধারণ ডায়েরি (জিডি) করা হয়েছে।
