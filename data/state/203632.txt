
ফাইজার বয়স ১০ বছর। চিড়িয়াখানায় ঢোকার মুখে প্লাস্টিকের তৈরি রঙিন চরকি দেখে তা কিনে দেওয়ার বায়না ধরেছে সে। কিন্তু মা সুমাইয়া আক্তার বলছেন, বাড়ি যাওয়ার পথে কিনতে। এই নিয়ে মা-মেয়ের মন কষাকষি। শেষে মেয়েকে চরকি কিনে দিয়েই মান ভাঙালেন সুমাইয়া।
মগবাজার থাকেন সুমাইয়া আক্তার। ঈদের দিন কোরবানি নিয়েই ব্যস্ত ছিলেন। ঈদের পরদিন আবার বাসায় ছিল অতিথিদের হ্যাপা। তাই বের হওয়ার সময় বের করতে পারেননি। অবশেষে আজ পেলেন অবসর। মেয়েকে নিয়ে এসেছেন চিড়িয়াখানায়।
ঈদের এক দিন পর আজ সোমবার রাজধানীর রাস্তাঘাট বেশ ফাঁকা। গণপরিবহনের সংখ্যাও বেশি ছিল না। বিভিন্ন বিনোদনকেন্দ্রে কিছুটা ভিড় দেখা গেছে। সবচেয়ে বেশি ভিড় ছিল মিরপুরের বাংলাদেশ জাতীয় চিড়িয়াখানায়।
চিড়িয়াখানার কিউরেটর এস এম নজরুল ইসলাম বলেন, ‘আজ চিড়িয়াখানায় এখনো পর্যন্ত (বিকেল ৪টা) প্রায় দেড় লাখ দর্শনার্থী এসেছে। গতকাল কিছুটা কম ছিল, প্রায় এক লাখের মতো মানুষ এসেছিল।’ তিনি জানান, দর্শনার্থীদের ভিড়ের কারণে চিড়িয়াখানার প্রাণীদের যেন কোনো সমস্যা না হয়, তার জন্য বিশেষ ব্যবস্থা নেওয়া হয়েছে। চিড়িয়াখানার নিরাপত্তাব্যবস্থাও জোরদার করা হয়েছে।
অনেকে আবার ঘুরতে এসেছেন ধানমন্ডির রবীন্দ্র সরোবরে। ফুচকা খাওয়ার পাশাপাশি নৌকায় করে লেকে ঘোরাও চলছে। বেসরকারি একটি কলেজের শিক্ষার্থী আদনান হোসেন বলেন, বন্ধুদের সঙ্গে আড্ডা দিতেই এখানে এসেছেন তিনি। একসঙ্গে খাওয়া-দাওয়ার ইচ্ছেও আছে তাঁদের।
শাহবাগের সোহরাওয়ার্দী উদ্যানেও মানুষের ভিড় ছিল। উদ্যানে স্বাধীনতা জাদুঘরে বিনা টিকিটে শিশুতোষ চলচ্চিত্রের প্রদর্শনীর আয়োজন করেছে বাংলাদেশ জাতীয় জাদুঘর। ঘোরাঘুরির সঙ্গে সঙ্গে সেখানেও ভিড় করছেন কেউ কেউ।
কাছেই আছে শিশু পার্ক। গতকালের তুলনায় সেখানে মানুষের ভিড় আজ একটু বেশি। তবে তা বাড়াবাড়ি রকমের নয়। ধানমন্ডি থেকে এক ছেলে ও এক মেয়েকে নিয়ে এসেছেন লিপি তালুকদার। তিনি একজন গৃহিণী। কোরবানি আর সংসারের কাজ সামলে আজই ফুরসত পেয়েছেন সন্তানদের নিয়ে বের হওয়ার।
লিপির ছেলে লাবিবের বয়স ১০ বছর। আর মেয়ে লামিহার বয়স ৪। শিশু পার্কের উড়ন্ত ঘূর্ণি রাইডে দুই সন্তানকে ওঠানোর পর পাশেই দাঁড়িয়েছিলেন তিনি। লাবিবকে বারবার বলছিলেন, যেন সে ছোট বোনকে শক্ত করে ধরে রাখে। লামিহাকেও জড়িয়ে ধরে ছিল তার ছয় বছরের বড় ভাই।
শপিংমল বসুন্ধরা সিটির স্টার সিনেপ্লেক্সে ছিল বেজায় ভিড়। সেখানে ঈদের ছবি হিসেবে চলছে রংবাজ। এ ছাড়া হলিউডের ছবির শো চলছে। বেসরকারি একটি প্রতিষ্ঠানের চাকরিজীবী ফারুক হোসেন স্ত্রীকে নিয়ে এসেছেন ভৌতিক ছবি দেখার আশায়। তিনি বলেন, সুযোগ পেলে টানা দুটি সিনেমা দেখার ইচ্ছে আছে তাঁদের।
