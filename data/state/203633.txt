
চট্টগ্রাম বিশ্ববিদ্যালয়ের উপাচার্য ইফতেখার উদ্দিন চৌধুরীর বিরুদ্ধে মানহানির বিরুদ্ধে মামলা করেছেন বিশ্ববিদ্যালয়ের একজন জ্যেষ্ঠ শিক্ষক। আজ সোমবার দুপুরে চট্টগ্রাম মহানগর হাকিম আবু সালেহ মো. নোমানের আদালতে মামলাটি করেন সমাজতত্ত্ব বিভাগের অধ্যাপক গাজী সালেহ উদ্দিন।এ তথ্যের সত্যতা নিশ্চিত করে নগর পুলিশের অতিরিক্ত উপকমিশনার (প্রসিকিউশন) নির্মেলেন্দু বিকাশ চক্রবর্তী প্রথম আলোকে বলেন, আদালত অভিযোগটি তদন্তের জন্য নগর গোয়েন্দা পুলিশের উপকমিশনারকে নির্দেশ দিয়েছেন।অভিযোগে বাদী উল্লেখ করেছেন, গত ২৮ নভেম্বর একটি অনুষ্ঠানে উপাচার্য গাজী সালাহউদ্দিনকে ভুয়া মুক্তিযোদ্ধা উল্লেখ করেছেন। এতে তাঁর মানহানি হয়েছে। তিনি শহীদ পরিবারের সন্তান।উপাচার্য ইফতেখার উদ্দিন চৌধুরীর সঙ্গে ফোনে যোগাযোগ করা হলেও তিনি ফোন ধরেননি।
