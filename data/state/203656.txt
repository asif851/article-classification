
পাবনার ঈশ্বরদী উপজেলা সদরের গোপালপুর মহল্লায় গত বুধবার রাতে অভিযান চালিয়ে হাবিবুর রহমান (২৮) নামের এক তরুণকে গ্রেপ্তার করেছে র্যা ব। হাবিবুরের বাড়ি নাটোরের লালপুর উপজেলার গৌরীপুর পূর্বপাড়া গ্রামে। র্যা ব-১২ পাবনা ক্যাম্প সূত্রের বিবরণ অনুযায়ী, হাবিবুর এলাকার চিহ্নিত সন্ত্রাসী ও অস্ত্র ব্যাবসায়ী। বুধবার রাত সাড়ে আটটার দিকে অভিযান চালিয়ে তাঁকে গ্রেপ্তার করা হয়। পরে তাঁর শরীর তল্লাশি করে একটি বিদেশি পিস্তল, দুটি ম্যাগাজিন ও একটি গুলি পাওয়া যায়। অস্ত্র আইনে মামলা দায়েরের পর তাঁকে থানার পুলিশের কাছে হস্তান্তর করা হয়েছে।
