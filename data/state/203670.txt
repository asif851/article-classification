
গ্রাহকের ১ কোটি ৯৩ লাখ টাকার স্থায়ী আমানত (এফডিআর) আত্মসাৎ করা জনতা ব্যাংকের জ্যেষ্ঠ কর্মকর্তা রাজিব হাসানের বিরুদ্ধে ব্যবস্থা নেওয়া হচ্ছে। বিভাগীয় ও আইনগত দুই ধরনের ব্যবস্থাই নেবে ব্যাংক কর্তৃপক্ষ। আজ মঙ্গলবার জনতা ব্যাংকের ব্যবস্থাপনা পরিচালক (এমডি) মো. আবদুস সালাম সাংবাদিকদের কাছে এ কথা জানিয়েছেন। আবদুস সালাম বলেছেন, এফডিআর আত্মসাৎ করায় গ্রাহকের কোনো ক্ষতি হবে না। গ্রাহকেরা তাঁদের প্রাপ্ত সুযোগ-সুবিধা পাবেন। সূত্র জানায় রাজিব হাসান বিভিন্ন সময়ে গ্রাহকের করা এফডিআরের মোট ১ কোটি ৯৩ লাখ টাকা জনতা ব্যাংকের হিসাবে জমা না দিয়ে নিজের হিসাবে জমা করেন। সম্প্রতি ব্যাংকের এফডিআর নিয়ে করা একটি নিরীক্ষা প্রতিবেদনে এ বিষয়টি ধরা পড়ে। এরপর ব্যাংক কর্তৃপক্ষ পুলিশের সহায়তায় রাজিবের কাছ থেকে টাকা উদ্ধার করে।
