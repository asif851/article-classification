
দেশবাসী শ্রদ্ধাভরে স্মরণ করছে জাতির সেই সন্তানদের, যাঁরা মাতৃভাষা বাংলার জন্য অকাতরে দিয়ে গেছেন প্রাণ। দেশব্যাপী শহীদ দিবস ও আন্তর্জাতিক মাতৃভাষা দিবস পালিত হলেও এর প্রাণকেন্দ্র রাজধানীর কেন্দ্রীয় শহীদ মিনার। ভাষা আন্দোলন দমন করতে ১৯৫২ সালের আজকের এই দিনে তৎকালীন পূর্ব পাকিস্তান সরকার ঢাকায় ১৪৪ ধারা জারি করে। ছাত্ররা ১৪৪ ধারা ভঙ্গ করে মিছিল করেন। সেই মিছিলে গুলি চলে। গুলিতে শহীদ হন সালাম, রফিক, বরকত, জব্বার। তাঁদের স্মরণেই এই মিনার। তাঁদের স্মরণেই দেশবাসী এই মিনারের সামনে এসে বিনম্র শ্রদ্ধা জানায়। শ্রদ্ধা-ভালোবাসার ফুলে ফুলে ছেয়ে যায় মিনারের বেদি।
 
