


কেন্দ্রীয় শহীদ মিনারে হাজারো মানুষ। হাতে ফুল। হৃদয়ে গভীর বিষাদ। এমন আবেগঘন পরিবেশে শ্রদ্ধা ও ভালোবাসায় সবাই চিরবিদায় জানিয়েছেন ভাষাসৈনিক আবদুল মতিনকে। আজ বৃহস্পতিবার দুপুর ১২টার দিকে সর্বস্তরের জনসাধারণের শ্রদ্ধা নিবেদনের জন্য ভাষা আন্দোলনের অন্যতম প্রধান রূপকার ভাষা-মতিনের মরদেহ কেন্দ্রীয় শহীদ মিনারে নেওয়া হয়। আয়োজনে ছিল বঙ্গবন্ধু শেখ মুজিব মেডিকেল বিশ্ববিদ্যালয় (বিএসএমএমইউ)। শ্রদ্ধা নিবেদনের এই পর্বে সহযোগিতা করে সম্মিলিত সাংস্কৃতিক জোট।আবদুল মতিনের মরদেহে প্রথমে শ্রদ্ধা নিবেদন করে বিএসএমএমইউ। এরপর আওয়ামী লীগ, বিএনপিসহ বিভিন্ন রাজনৈতিক দলের নেতা, শিক্ষাবিদ, বিশিষ্ট ব্যক্তি, সাহিত্যিক, সাংস্কৃতিককর্মীসহ সর্বস্তরের হাজারো মানুষ তাঁর প্রতি শেষ শ্রদ্ধা জানান।বেলা পৌনে দুইটার দিকে আবদুল মতিনের স্ত্রী গুলবদননেছা ঢাকা মেডিকেল কলেজ কর্তৃপক্ষের কাছে আনুষ্ঠানিকভাবে এই ভাষাসৈনিকের মরদেহ হস্তান্তর করেন। এ সময় সংক্ষিপ্ত বক্তৃতায় দেশবাসীর প্রতি কৃতজ্ঞতা জানান তিনি। ভাষা-অন্তঃপ্রাণ এই সংগ্রামী মানুষটির আদর্শ অনুসরণের জন্য তরুণ প্রজন্মের প্রতি আহ্বান জানান গুলবদননেছা।এক মিনিট নিরবতা পালনের মধ্য দিয়ে বেলা দুইটার দিকে শহীদ মিনারে শ্রদ্ধা নিবেদনের পর্ব শেষ হয়। এরপর ভাষা-মতিনের মরদেহ ঢাকা মেডিকেল কলেজে নিয়ে যাওয়া হয়।গতকাল বুধবার বিএসএমএমইউতে চিকিৎসাধীন অবস্থায় মহাপ্রয়াণে যান ৮৮ বছর বয়সী আবদুল মতিন।পরিবার ও চিকিৎসকদের সূত্রে জানা গেছে, গতকাল সকাল নয়টায় চিকিৎসকেরা ভাষা-মতিনের কৃত্রিম শ্বাস দেওয়ার যন্ত্র খুলে নেন। এ সময় স্ত্রী গুলবদননেছা তাঁর পাশে ছিলেন।৪ অক্টোবর থেকে ভাষা-মতিনকে কৃত্রিম শ্বাস দিয়ে রাখা হয়েছিল। গত ১৮ আগস্ট মস্তিষ্কে রক্তক্ষরণে তিনি গুরুতর অসুস্থ হলে প্রথমে মোহাম্মদপুরের সিটি হাসপাতালে ভর্তি করা হয়। পরদিন তাঁকে বিএসএমএমইউতে ভর্তি করা হয়। গত ২০ আগস্ট মস্তিষ্কে অস্ত্রোপচার করে রক্ত অপসারণ করা হলেও তাঁর অবস্থার বিশেষ উন্নতি হয়নি। গত বৃহস্পতিবার থেকে কৃত্রিম শ্বাস দেওয়াশুরু হয়।ভাষাসৈনিক আবদুল মতিন সন্ধানীকে মরণোত্তর চক্ষু ও ঢাকা মেডিকেল কলেজের চিকিৎসাবিজ্ঞানের শিক্ষার্থীদের জন্য দেহ দান করে গেছেন। সে অনুযায়ী মৃত্যুর পরপরই সন্ধানীতে তাঁর কর্নিয়া দানের কাজ সম্পন্ন করা হয়। কর্নিয়া সংগ্রহের পর তাঁর মরদেহ হাসপাতালের হিমঘরে রাখা হয়। সেখান থেকে আজ দুপুরে তাঁর মরদেহ ভাষা আন্দোলনের স্মৃতিবিজড়িত ঢাকা মেডিকেল কলেজের আমতলা হয়ে কেন্দ্রীয় শহীদ মিনারে নেওয়া হয়। ১৯২৬ সালের ৩ ডিসেম্বর সিরাজগঞ্জের চৌহালী উপজেলার ধুবালীয়া গ্রামে জন্ম নেন আবদুল মতিন। তাঁর বাবা আবদুল জলিল ও মা আমেনা খাতুন। ১৯৪৮ থেকে ১৯৫২ সাল অবধি ভাষা আন্দোলনে সক্রিয়ভাবে অংশ নেওয়ার জন্য আবদুল মতিন চিরস্মরণীয় হয়ে থাকবেন।
আরও পড়ুন 
ভাষা–মতিন আর নেই আমাদের ভাষা, আমাদের মতিন ‘আগে নিজের ভাষা শিখুক তারপর অন্যটা’ বাবাকে মনে করে কিছু কথা ছবি আঁকেননি কখনো, আঁকলেন শহীদ মিনার চলে গেলেন ভাষা-সেনাপতি
