
ফরিদপুরের চরভদ্রাসন উপজেলায় কালবৈশাখীর তাণ্ডবে দুটি গ্রামের শতাধিক কাঁচা ঘর বিধ্বস্ত হয়েছে। উপড়ে গেছে শ দেড়েক গাছ। গতকাল বৃহস্পতিবার রাত নয়টার দিকে উপজেলার সদর ইউনিয়নের কামারডাঙ্গী ও মাথাভাঙ্গা গ্রামে প্রায় ১০ মিনিটের ঝড়ে বিপুল পরিমাণ ক্ষয়ক্ষতি হয়।
আজ শুক্রবার সকালে ঘটনাস্থলে গিয়ে দেখা গেছে, ঝড়ের কবলে পড়ে গাছপালা উপড়ে গেছে। উড়ে গেছে অনেক ঘরের চাল। আজ শুক্রবার সকালে ক্ষতিগ্রস্ত লোকজন ঘরের উড়ে যাওয়া চাল খুঁজে বের করতে এদিক-ওদিক ঘুরতে থাকেন। ঘরের ওপর উপড়ে পড়া গাছ সরাতে ব্যস্ত হয়ে পড়েন অনেকে। যাঁদের কাঁচা ঘর উড়ে গেছে, তাঁরা উন্মুক্ত স্থানে শুরু করেন রান্না। সড়কের ওপর গাছপালা পড়ে থাকার কারণে স্বাভাবিক চলাচল ব্যাহত হয়।
সদর ইউনিয়নের ইউপি সদস্য আবুল কালাম মৃধা জানান, দুটি গ্রামের কমবেশি প্রায় সবাই ক্ষতিগ্রস্ত হয়েছে। তবে কামারডাঙ্গী গ্রামের নীল কমল, অমৃত মণ্ডল, রঞ্জিত মণ্ডল, বিনয় কুমার মণ্ডল, মনির খান, মঞ্জু মোল্লা, ইব্রাহিম মোল্লা, হরিপদ মণ্ডল, ফজি খাতুন, স্বপন শিকদার, সুকমল বিশ্বাস, কার্তিক বিশ্বাস, গোবিন্দ মণ্ডল, নিখিল ব্যাপারী, নান্নু মৃধা এবং মাথাভাঙ্গা গ্রামের অমল মণ্ডল, সিদ্দিক খান মিজান মোল্লা, শামচু মৃধা, ইউনুস মোল্লার পরিবার সবচেয়ে বেশি ক্ষতিগ্রস্ত হয়েছে। ওই পরিবারগুলোর ঘরবাড়ি সব ঝড়ে উড়ে গেছে। এ ছাড়া মাথাভাঙ্গা সরকারি প্রাথমিক বিদ্যালয়ের দুটি শৌচাগার ভেঙে গেছে।
চরভদ্রাসন উপজেলা পরিষদের চেয়ারম্যান বাদল আমিন জানান, সকালে তিনি ঘটনাস্থলে গিয়ে দেখেন, শত শত কাঁচা ঘর বিধ্বস্ত হয়েছে। ছোট-বড় মিলিয়ে শ দেড়েক গাছ উপড়ে গেছে। এর মধ্যে ৩৫টি বড় গাছ রয়েছে।
উপজেলা নির্বাহী কর্মকর্তা (ইউএনও) কামরুন নাহার সকাল সাড়ে নয়টার দিকে ঘটনাস্থল পরিদর্শন করেছেন। তিনি জানান, ক্ষতিগ্রস্ত লোকজনের নামের তালিকা তৈরি করা হচ্ছে। দ্রুত এ তালিকা অনুযায়ী উপজেলা পরিষদের পক্ষ থেকে ক্ষতিগ্রস্ত মানুষকে সহায়তা দেওয়া হবে।
