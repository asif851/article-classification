
সংবিধানের ষোড়শ সংশোধনী বাতিলের রায়ে দেশ একক কারও নেতৃত্বে স্বাধীন হয়নি বলে যে পর্যবেক্ষণ দেওয়া হয়েছে, সেটিতে ইতিহাস বিকৃতি হয়েছে বলে মনে করেন আইনমন্ত্রী আনিসুল হক। এবং এটা অসদাচরণ কিংবা অন্য কিছু কি না, সেটা খতিয়ে দেখার অবকাশ আছে।
আজ রোববার রাজধানীর সেগুনবাগিচায় ঢাকা রিপোর্টার্স ইউনিটি আয়োজিত মিট দ্য প্রেস অনুষ্ঠানে সাংবাদিকদের প্রশ্নের জবাবে মন্ত্রী এ কথা বলেন।
মন্ত্রী রায়টি পড়েছেন জানিয়ে বলেন, এখানে বঙ্গবন্ধু শব্দটি ব্যবহার করা হয়নি, তবে কোনো একক ব্যক্তির নেতৃত্বে বাংলাদেশ স্বাধীন হয়নি বলে কথাটি আছে। ‘প্রথমত কথা হচ্ছে এই মামলায় এটা অপ্রাসঙ্গিক। দ্বিতীয়ত এটা ইতিহাসের সঙ্গে সাংঘর্ষিক। এবং ফাইনালি এটা ইতিহাস বিকৃত করার সমান।’ তখন এক সাংবাদিক প্রশ্ন করেন এটা অসদাচরণ কি না? জবাবে আইনমন্ত্রী বলেন, এটা খতিয়ে দেখতে হবে। অসদাচরণ কিংবা অন্য কিছু কি না, তা খতিয়ে দেখার অবকাশ আছে।
প্রধান বিচারপতির সঙ্গে আওয়ামী লীগের সাধারণ সম্পাদক ও সড়ক পরিবহন ও সেতুমন্ত্রীর সাক্ষাতের বিষয়ে এক প্রশ্নের জবাবে আইনমন্ত্রী বলেন, গতকাল রাতে সাক্ষাৎ হয়েছে বলে এখনো সাক্ষাতের বিষয়বস্তু জানেন না। তবে এটা ঠিক যে বিচার বিভাগ, নির্বাহী বিভাগ, এবং আইন বিভাগের মধ্য আলাপ-আলোচনা চলতে পারে। দেশের স্বার্থে, জনগণের স্বার্থে আলাপ-আলোচনা চালিয়ে যাবেন।
 
