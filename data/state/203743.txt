
বিএনপির নেতা ও সাবেক প্রতিমন্ত্রী আবদুল আলীমের বিরুদ্ধে মানবতাবিরোধী অপরাধের মামলায় আজ বুধবার রাষ্ট্রপক্ষের ৩২তম সাক্ষী রফিকুল ইসলাম সাক্ষ্য দিয়েছেন। তিনি এ মামলায় জব্দ তালিকার সাক্ষী।
বিচারপতি ওবায়দুল হাসানের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-২-এ রফিকুলের জবানবন্দি নেন রাষ্ট্রপক্ষের কৌঁসুলি। শারীরিক কারণে জামিনে থাকা আলীম এ সময় ট্রাইব্যুনালে হাজির ছিলেন।
জবানবন্দিতে রফিকুল বলেন, তিনি বর্তমানে একটি বেসরকারি প্রতিষ্ঠানে চাকরি করেন। ২০১১ সালের এপ্রিলে তিনি বগুড়া থেকে প্রকাশিত ‘দৈনিক বাংলাদেশ’-এ বিজ্ঞাপন ব্যবস্থাপক হিসেবে কাজ করা অবস্থায় এ মামলার তদন্ত কর্মকর্তা কিছু পত্রিকা জব্দ করেন।
জবানবন্দিতে রফিকুল তদন্ত কর্মকর্তার জব্দকৃত ১৯৭২ সালের জানুয়ারি মাসে ‘দৈনিক বাংলাদেশ’ পত্রিকায় প্রকাশিত তিনটি প্রতিবেদন ট্রাইব্যুনালে উপস্থাপন করেন।
জবানবন্দি শেষে রফিকুল ইসলামকে জেরা করেন আসামিপক্ষের আইনজীবী আহসানুল হক। আইনজীবী মত দেন, জব্দ তালিকায় তাঁর কোনো স্বাক্ষর নেই। জবাবে সাক্ষী বলেন, এটা সত্য নয়।
জেরা শেষে এ মামলার পরবর্তী সাক্ষ্য নেওয়ার জন্য আগামীকাল বৃহস্পতিবার দিন ধার্য করেন ট্রাইব্যুনাল।
