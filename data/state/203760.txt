
মহাসড়ক ও সড়কে দুর্ঘটনায় প্রাণ গেল আরও ১৩ জনের। সাত জেলায় গত রোববার রাত থেকে গতকাল সোমবার বিকেল পর্যন্ত এসব দুর্ঘটনা ঘটে। এর মধ্যে ফরিদপুরের মধুখালীতে বেপরোয়াগতির যাত্রীবাহী দুটি বাসের মুখোমুখি সংঘর্ষে নিহত হয়েছেন তিনজন।
অপর ১০ জন নিহত হয়েছেন গাইবান্ধা, মৌলভীবাজার, ভোলা, নীলফামারী, দিনাজপুর ও চট্টগ্রামে। এ নিয়ে গত শুক্রবার রাত থেকে গতকাল পর্যন্ত সড়ক দুর্ঘটনা কেড়ে নিল ৬৩ জনের প্রাণ। এর মধ্যে শুক্রবার ফরিদপুরের নগরকান্দায় বাস ও কাভার্ড ভ্যানের সংঘর্ষে ১৩ জন এবং রোববার নরসিংদীর বেলাবতে বাস ও মাইক্রোবাসের সংঘর্ষে নিহত হন ১৩ জন।
ঢাকার বাইরে প্রথম আলোর আঞ্চলিক কার্যালয় ও প্রতিনিধিদের পাঠানো খবর:
ফরিদপুরে নিহত ৩, আহত ১১
পুলিশ ও প্রত্যক্ষদর্শী সূত্র বলেছে, ঢাকা-খুলনা মহাসড়কের ফরিদপুরের মধুখালী উপজেলার আড়কান্দিতে গতকাল বিকেলে ঢাকা থেকে খুলনাগামী রয়াল পরিবহনের একটি বাসের সঙ্গে ঢাকাগামী সোহাগ পরিবহনের স্ক্যানিয়া বাসের মুখোমুখি সংঘর্ষ হয়। এতে দুটি বাসই দুমড়ে-মুচড়ে গেছে এবং সোহাগ পরিবহনের বাসটি রাস্তার পাশে খাদে পড়ে যায়। এতে তিনজন নিহত ও ১১ জন আহত হন। আহত যাত্রীদের মধুখালী উপজেলা স্বাস্থ্য কমপ্লেক্সে নেওয়া হয়। গুরুতর আহত সোহাগ পরিবহনের চালক ও এক যাত্রীকে সেখান থেকে পরে ফরিদপুর মেডিকেল কলেজ হাসপাতালে পাঠানো হয়।
মধুখালী স্বাস্থ্য কমপ্লেক্সে চিকিৎসাধীন আহত যাত্রীদের কয়েকজন বলেন, দুটি বাসই বেপরোয়া গতিতে চলছিল।
মধুখালী থানার ভারপ্রাপ্ত কর্মকর্তা (ওসি) রুহুল আমিন বলেন, দুর্ঘটনায় নিহত ব্যক্তিরা হলেন রয়াল পরিবহনের চালক, এক যাত্রী ও সোহাগ পরিবহনের সুপারভাইজার। তাৎক্ষণিকভাবে তাঁদের নাম জানা যায়নি। 
গাইবান্ধায় নিহত ২, আহত ৪
গাইবান্ধার পলাশবাড়ী থানা-পুলিশ বলেছে, উপজেলার ঝালিঙ্গিতে বিকেলে একটি ট্রাককে অতিক্রম করার সময় নিয়ন্ত্রণ হারিয়ে ইটবোঝাই একটি ট্রলি সড়কের পাশে গাছের সঙ্গে ধাক্কা খায়। এতে ঘটনাস্থলেই ট্রলিচালক ফেরদৌস এলাহী (৩৬) নিহত হন। তিনি সদর উপজেলার শিবপুর গ্রামের শাহজাহান আলীর ছেলে।
উপজেলার জুনদহতে রোববার রাতে ঢাকা-রংপুর মহাসড়কে যাত্রীবাহী বাস একটি রিকশাভ্যানকে চাপা দিলে ঘটনাস্থলেই নিহত হন ভ্যানের যাত্রী কাপড় ব্যবসায়ী আবদুল হান্নান (৩৫)। আহত হন ভ্যানটির চার আরোহী। নিহত হান্নান বুজরুক বিষ্ণুপুর গ্রামের খবির উদ্দিনের ছেলে। আহত ব্যক্তিদের মধ্যে তিনজনকে আশঙ্কাজনক অবস্থায় রংপুর মেডিকেল কলেজ হাসপাতালে ভর্তি করা হয়েছে।
মৌলভীবাজারে ট্রাক উল্টে শ্রমিক নিহত, আহত ৩০
পুলিশ ও প্রত্যক্ষদর্শীরা বলেন, কুলাউড়া উপজেলার ব্রাহ্মণবাজার-ভাটেরা সড়কের ইটাখলায় গতকাল সকাল সাতটার দিকে একটি ট্রাক অপর একটি ট্রাককে অতিক্রম করতে গেলে দুটি ট্রাকই নিয়ন্ত্রণ হারিয়ে উল্টে যায়। দুটি ট্রাকেই তেল-গ্যাস অনুসন্ধানকারী প্রতিষ্ঠান বাপেক্সের ৮০ থেকে ১০০ জন শ্রমিক ছিলেন। এ দুর্ঘটনায় খলিল উদ্দিন (২২) নামের এক শ্রমিক মারা যান। আহত হন ৩০ শ্রমিক। খলিলের বাড়ি জামালপুরের সরিষাবাড়ী উপজেলার জগন্নাথগঞ্জ পুরোনো ঘাট এলাকায়।
কুলাউড়া থানার উপপরিদর্শক জহিরুল ইসলাম তালুকদার বলেন, উপজেলার বিভিন্ন এলাকায় বাপেক্স অনুসন্ধান চালাচ্ছে। দুটি ট্রাকে করে শ্রমিকেরা ব্রাহ্মণবাজার থেকে অনুসন্ধান কাজের জন্য বরমচাল যাচ্ছিলেন। আহত ব্যক্তিদের মধ্যে আশঙ্কাজনক অবস্থায় ১৭ জনকে মৌলভীবাজারের ২৫০ শয্যার হাসপাতাল এবং অন্যদের কুলাউড়া স্বাস্থ্য কমপ্লেক্সে পাঠানো হয়।
ভোলায় বাসচাপায় নছিমনযাত্রী নিহত
ভোলা-চরফ্যাশন আঞ্চলিক মহাসড়কের চরফ্যাশন উপজেলার খায়েরহাটে সকালে একটি বাস একটি নছিমনকে চাপা দিলে ঘটনাস্থলেই নছিমনচালক মো. সোহাগ (৩৫) নিহত হন। বাসটি আটক করা হলেও চালক ও তাঁর সহকারী পালিয়ে গেছেন।
নীলফামারীতে নিহত ১
নীলফামারী শহরের অদূরে নীলফামারী-ডোমার সড়কের বন বিভাগ এলাকায় রোববার রাতে ট্রাকচাপায় ঘটনাস্থলেই বাইসাইকেল আরোহী বুলবুল হোসেন (২৮) নিহত হন। তিনি জেলা সদরের দক্ষিণ টুপামারী গ্রামের বাসিন্দা। ট্রাকটি আটক করা হলেও চালক ও তাঁর সহকারী পালিয়ে গেছেন।
দিনাজপুরে নিহত ২
দিনাজপুরে পার্বতীপুর-ফুলবাড়ী আঞ্চলিক মহাসড়কের পার্বতীপুর উত্তর-পশ্চিম মৎস্য (হ্যাচারি) খামার তিন রাস্তা মোড়ে গতকাল সকালে সিমেন্টবোঝাই ট্রাকচাপায় একটি ভ্যানের আরোহী ফয়জার রহমান (৬৫) নিহত হন।
এ ছাড়া বীরগঞ্জ উপজেলার ঝাড়বাড়ী বাজারে বিকেলে ব্যাটারিচালিত ইজিবাইক উল্টে মো. আহের আলী (৬০) নামে এক ব্যক্তি নিহত হন।
চট্টগ্রামের মিরসরাইয়ে নিহত ৩
চট্টগ্রামের মিরসরাইয়ের মিঠাছরা বাজারের দক্ষিণ বাইপাসে ভোরে গাড়িচাপায় অজ্ঞাতনামা এক ব্যক্তি নিহত হন। বেলা ১১টার দিকে সুফিয়া সড়ক পার হওয়ার সময় কাভার্ড ভ্যানের চাপায় বেবি আক্তার নামে এক নারী নিহত হন। রোববার সন্ধ্যায় মস্তাননগরে কাভার্ড ভ্যানের চাপায় নিহত হন দুর্গাপুর ইউনিয়নের ৯ নম্বর ওয়ার্ড আওয়ামী লীগের সাধারণ সম্পাদক উৎপল মজুমদার।
দুটি তদন্ত কমিটি
ফরিদপুরের অতিরিক্ত জেলা ম্যাজিস্ট্রেট মো. মনিরুজ্জামান বলেন, ফরিদপুরের নগরকান্দায় শুক্রবার বাস-কাভার্ড ভ্যানের সংঘর্ষে আগুনে পুড়ে ১৩ জন নিহত হওয়ার ঘটনায় জেলা প্রশাসন তাঁকে প্রধান করে সাত সদস্যের তদন্ত কমিটি গঠন করেছে। রোববার বিকেল থেকে কমিটি কাজ শুরু করেছে।
এ ছাড়া হাইওয়ে পুলিশের মাদারীপুর অঞ্চলের অতিরিক্ত সুপার মোহাম্মদ মাহফুজুর রহমানকে প্রধান করে চার সদস্যের আরেকটি তদন্ত কমিটি গঠন করেছে হাইওয়ে পুলিশ।
 
