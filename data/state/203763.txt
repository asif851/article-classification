
নতুন মন্ত্রিসভায় বিতর্কিত ও আইন ভঙ্গকারীদের অন্তর্ভুক্ত না করতে প্রধানমন্ত্রীর প্রতি অনুরোধ জানিয়েছেন দেশের ১৭ জন বিশিষ্ট নাগরিক। গতকাল শুক্রবার এক যৌথ বিবৃতিতে নাগরিক সমাজের পক্ষ থেকে এ অনুরোধ জানানো হয়। একই সঙ্গে সাংসদ হিসেবে দায়িত্ব পালনে অযোগ্য ব্যক্তিদের সদস্যপদ বাতিল করা এবং বছরে একবার ক্ষমতাধর ব্যক্তিদের সম্পদের হিসাব প্রকাশের দাবিও জানানো হয়।বিবৃতিতে বলা হয়, গত ২৮ ডিসেম্বর দেওয়া ইশতেহারেও দুর্নীতি প্রতিরোধে আইনি, রাজনৈতিক, সামাজিক এবং প্রাতিষ্ঠানিক উদ্যোগ জোরদার করা, ঘুষ, অনুপার্জিত আয়, কালোটাকা, চাঁদাবাজি, ঋণখেলাপি, টেন্ডারবাজি ও পেশিশক্তি প্রতিরোধ এবং দুর্নীতি-দুর্বৃত্তায়ন নির্মূলে কঠোর ব্যবস্থা গ্রহণ করা এবং নিজেদের সম্পদ, আয়-রোজগার সম্পর্কে সর্বস্তরের নাগরিকদের জবাবদিহি নিশ্চিত করার অঙ্গীকার করেছে আওয়ামী লীগ। এর আগে ২০০৮ সালের নির্বাচনের আগে আওয়ামী লীগের দেওয়া ইশতেহার ‘দিনবদলের সনদে’ সুশাসন প্রতিষ্ঠার লক্ষ্যে প্রধানমন্ত্রী, মন্ত্রিসভার সদস্য এবং সংসদ সদস্য ও তাঁদের পরিবারের সম্পদের হিসাব ও আয়ের উৎস প্রতিবছর জনসমক্ষে প্রকাশ করা হবে বলে অঙ্গীকার করা হয়। কিন্তু সরকারের পক্ষ থেকে কারও সম্পদের হিসাব প্রকাশ করা হয়নি।বিবৃতিতে বিশিষ্ট নাগরিকেরা বলেন, ‘আদালতের নির্দেশে অন্তর্ভুক্ত আরপিও (গণপ্রতিনিধিত্ব আইন) অনুযায়ী নির্বাচন কমিশন কর্তৃক প্রকাশিত হলফনামা থেকে প্রজাতন্ত্রের গুরুত্বপূর্ণ পদে অধিষ্ঠিত ব্যক্তিদের সম্পদ ও আয় সম্পর্কে যেসব তথ্য পেয়েছি, তাতে আমরা বিস্মিত হয়েছি। যেমন, ২০০৮ সালের তুলনায় বেশ কয়েকজনের কিংবা তাঁদের স্ত্রীদের আয় ও সম্পদ কয়েক হাজার শতাংশ বেড়েছে, যা সমপূর্ণ অস্বাভাবিক এবং সন্দেহের উদ্রেক না করে পারে না। হলফনামার তথ্য থেকে কয়েকজন সাংসদের কথা জানা যায়, যাঁরা মৎস্য খাত দ্বারা আড়াই কোটি থেকে প্রায় নয় কোটি টাকা আয় করেছেন বলে দাবি করেছেন। কিন্তু গণমাধ্যমের অনুসন্ধানে সংশ্লিষ্ট এলাকায় এসব উদ্যোগের অনেকগুলোর হদিস পাওয়া যায়নি।’এ ছাড়া যাঁরা প্রজাতন্ত্রের ‘লাভজনক পদে’ অধিষ্ঠিত নন, তাঁদের কারও কারও ব্যবসা-বাণিজ্য থেকে সম্পদ ও আয় কয়েক হাজার গুণ বেড়েছে। সংবিধান অনুযায়ী, এসব ব্যক্তি ব্যবসা-বাণিজ্য থেকে কোনোরূপ মুনাফা অর্জন করতে পারেন না। ফলে তাঁরা স্পষ্টতই সংবিধান লঙ্ঘন করেছেন। উপরন্তু আরপিওর ১২ ধারা অনুযায়ী সরকারের সঙ্গে ব্যবসায়িক সম্পর্কে লিপ্ত ব্যক্তি সংসদ সদস্য হওয়ার বা থাকার যোগ্য নন। কিন্তু বেশ কয়েকজন সাংসদ আছেন, যাঁরা সরকারের সঙ্গে ব্যবসায়িক সম্পর্কে জড়িত। বিবৃতিতে বলা হয়, মন্ত্রিসভার কয়েকজন সদস্যের ও তাঁদের স্ত্রীদের জমির পরিমাণ ৩০০ একর থেকে দুই হাজার ৭৮৫ একর বলে দাবি করেছেন। যদিও ২০০৮ সালে ক্ষেত্রবিশেষে এর পরিমাণ ছিল অতি নগণ্য। ল্যান্ডহোল্ডিং (লিমিটেশন) অর্ডার-১৯৭২ অনুযায়ী, কোনো ব্যক্তি বা পরিবারের অনুকূলে ৬০ বিঘার বেশি জমির মালিকানা বেআইনি এবং সরকারের অনুকূলে বাজেয়াপ্তযোগ্য।এ অবস্থায় বিশিষ্ট নাগরিকেরা আওয়ামী লীগের নির্বাচনী ইশতেহারে দুর্নীতি প্রতিরোধের অঙ্গীকার বাস্তবায়নের লক্ষ্যে বিতর্কিত, আইনভঙ্গকারী ও সংবিধান লঙ্ঘনকারীদের নতুন সরকারের মন্ত্রিসভায় অন্তর্ভুক্ত না করা এবং সরকারের সঙ্গে ব্যবসায়িক সম্পর্কের কারণে অযোগ্য ব্যক্তিদের সদস্যপদ বাতিল করতে প্রধানমন্ত্রীর প্রতি বিনীত অনুরোধ করেছেন। দুর্নীতি দমন কমিশনকে দিয়ে তদন্তপূর্বক নির্দোষ প্রমাণিত না হওয়া পর্যন্ত অস্বাভাবিকভাবে সম্পদ ও আয় বৃদ্ধি পাওয়া সাংসদদের মন্ত্রিসভায় অন্তর্ভুক্ত না করার দাবি করা হয়।বিবৃতিতে সই করেন এম হাফিজউদ্দনি খান, আবদুল্লাহ আবু সায়ীদ, হামিদা হোসেন, সৈয়দ আবুল মকসুদ, রাশেদা কে চৌধূরী, হোসেন জিল্লুর রহমান, সেলিনা হোসেন, মোবাশ্বের হোসেন, শাহদীন মালিক, ইফতেখারুজ্জামান, শামসুল হুদা, শাহীন আনাম, বদিউল আলম মজুমদার, খুশী কবির, সৈয়দা রিজওয়ানা হাসান, এরোমা দত্ত ও সারা হোসেন।
 
