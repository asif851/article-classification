
সব ধরনের বৈষম্য দূর করে সবার জন্য মর্যাদা নিশ্চিত করতে আগামীকাল শনিবার সন্ধ্যায় আনুষ্ঠানিকভাবে শুরু হচ্ছে পাঁচ দিনের আইপিইউ সম্মেলন। প্রধানমন্ত্রী শেখ হাসিনা জাতীয় সংসদের দক্ষিণ প্লাজায় ইন্টার পার্লামেন্টারি ইউনিয়নের (আইপিইউ) ১৩৬তম সম্মেলনের উদ্বোধন করবেন।
আজ শুক্রবার সকালে রাজধানীর বঙ্গবন্ধু আন্তর্জাতিক সম্মেলন কেন্দ্র চত্বরে আয়োজিত এক সংবাদ সম্মেলনে আয়োজকেরা এ তথ্য জানান।
এবারের সম্মেলনে ১৩২ দেশের সংসদীয় প্রতিনিধিসহ প্রায় ১ হাজার ৪০০ জন অংশ নিচ্ছেন। ১৩৮ বছরের ইতিহাসে সংস্থাটি এবারই প্রথমবারের মতো কোনো পরিবেশবান্ধব সম্মেলনের আয়োজন করছে। আর বাংলাদেশের ইতিহাসে আন্তর্জাতিক পরিসরে এটাই সবচেয়ে বড় আয়োজন।
জাতীয় সংসদের স্পিকার শিরীন শারমিন চৌধুরী বলেন, এবারের সম্মেলনের মূল প্রতিপাদ্য ‘রিড্রেসিং ইনাকুয়েলিটিজ: ডেলিভারিং অন ডিগনিটি অ্যান্ড ওয়েল বিয়িং ফর অল (বৈষম্যের প্রতিকার: সকলের জন্য মর্যাদা ও কল্যাণ নিশ্চিত)’।
স্পিকার শিরীন শারমিন চৌধুরী বলেন, সংসদীয় গণতন্ত্রের রীতিনীতি চর্চার ক্ষেত্রে বিশ্বের বিভিন্ন দেশের নির্বাচিত জনপ্রতিনিধিদের মধ্যে বন্ধন জোরালো করার ক্ষেত্রে আইপিইউ গুরুত্বপূর্ণ ভূমিকা রাখে। তিনি বলেন, ‘বাংলাদেশের বর্তমান উন্নয়ন, গণতন্ত্রের সফল অভিযাত্রা, সুদূরপ্রসারী উন্নত, সমৃদ্ধ ভবিষ্যৎ নির্মাণে বাংলাদেশের অপারসম্ভাবনাগুলো আমরা আন্তর্জাতিক পরিমণ্ডলের সামনে তুলে ধরতে পারব।’
আইপিইউ সভাপতি সাবের হোসেন চৌধুরী জানান, শুক্রবার সকাল পর্যন্ত ১৩২ দেশের সংসদীয় প্রতিনিধিদলসহ মোট ১৬৪ টি প্রতিনিধিদল এই সম্মেলনে অংশ নিচ্ছে। সব মিলিয়ে এখন পর্যন্ত ১ হাজার ৩৪৮ জন নিবন্ধন করেছেন। তাঁদের মধ্যে রয়েছেন ৪৫টি দেশের স্পিকার ও ৩৭টি দেশের ডেপুটি স্পিকার।
বাংলাদেশ ১৯৭২ সালে রোমে অনুষ্ঠিত আইপিইউ কাউন্সিলে অংশ নেওয়ার মাধ্যমে আইপিইউতে যুক্ত হয়। প্রয়াত সংসদ সদস্য ও আওয়ামী লীগ নেতা সুরঞ্জিত সেনগুপ্ত ওই অধিবেশনে অংশ নিয়েছিলেন।
সাবের হোসেন চৌধুরী জানান, ঢাকায় অনুষ্ঠেয় সম্মেলনে চালু হতে যাচ্ছে আইপিইউ টিভি। আর এই টিভির সফটওয়্যারটি তৈরি করেছে বাংলাদেশের একটি প্রতিষ্ঠান।
