
অর্থমন্ত্রী আবুল মাল আবদুল মুহিত বলেছেন, ‘শহর ও গ্রামে এখন খুব বেশি তফাত নেই। সবখানেই উন্নয়নের ছোঁয়া লেগেছে। দেশের ৬০-৭০ শতাংশ এলাকাই এখন উন্নত। একে ১০০ শতাংশে উন্নীত করা খুব দুরূহ না। আশা করছি ২০২৪ সালের মধ্যেই আমরা এটা করতে পারব। ২০১৮ সালের মধ্যে সারা দেশে বিদ্যুতায়ন করা হবে।’ আজ শনিবার দুপুরে সিলেটে ‘সীমান্তিক’ নামের একটি বেসরকারি উন্নয়ন সংস্থার ৪০ বছর পূর্তির অনুষ্ঠানে প্রধান অতিথির বক্তৃতায় তিনি এ কথা বলেন।
অর্থমন্ত্রী আরও বলেন, আমাদের টার্গেট ২০৩০ সালের মধ্যে দেশ থেকে দারিদ্র্য দূর করা। তবে আশা করছি, ২০২৪ সালের মধ্যেই আমরা এই টার্গেট পূরণ করতে পারব। ২০২৪ এর পর দেশে দারিদ্র্য থাকবে না।সিলেট নগরের মেন্দিবাগে সীমান্তক কমপ্লেক্সে এ অনুষ্ঠান হয়। এতে বিশেষ অতিথির বক্তব্য দেন প্রধানমন্ত্রীর সাবেক স্বাস্থ্য উপদেষ্টা ও বিএমআরসির চেয়ারম্যান সৈয়দ মুদাচ্ছের আলী, সিলেট সিটি করপোরেশনের মেয়র আরিফুল হক চৌধুরী, সংসদ সদস্য মাহমুদ-উস সামাদ চৌধুরী, ও সাবেক রাষ্ট্রদূত এ কে আবুল মোমেন। সীমান্তিকের প্রতিষ্ঠাতা ও প্রধান উপদেষ্টা আহমদ আল কবিরের সভাপতিত্বে অনুষ্ঠানে সিলেটের স্বাস্থ্য ও শিক্ষা খাতের উন্নয়ন ও সম্ভাবনা বিষয়ে মূল প্রবন্ধ উপস্থাপন করবেন সীমান্তিকের নির্বাহী পরিচালক আহমদ আল সাবির। অনুষ্ঠানে মানবসম্পদ উন্নয়নে অবদানের জন্য সাবেক সংসদ সদস্য শিক্ষাবিদ হাফিজ আহমদ মজুমদারকে এবং মুক্তিযুদ্ধ ও শিক্ষায় অবদানের জন্য ভাষাসৈনিক অধ্যাপক মো. আবদুল আজিজকে সীমান্তিক পদক প্রদান করা হয়। এর আগে সকাল ১০টায় ধোপাদিঘীরপাড় এলাকায় বিনোদিনী হাসপাতাল থেকে মাছিমপুর সীমান্তিক কমপ্লেক্স পর্যন্ত বর্ণাঢ্য শোভাযাত্রার মাধ্যমে শুরু হয় ৪০ বছর পূর্তির অনুষ্ঠান।
