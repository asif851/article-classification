
বিএনপির নেতৃত্বাধীন ২০-দলীয় জোটের অবরোধ কর্মসূচির ৪১তম দিন গতকাল রোববার নারায়ণগঞ্জে ট্রেনে আগুন দিয়েছে দুর্বৃত্তরা। শাহবাগে ককটেলের বিস্ফোরণ ঘটানো হয়েছে গণজাগরণ মঞ্চে। এদিন মাগুরায় পুলিশের গুলিতে মশিয়ার রহমান (৫০) নামে বিএনপির এক নেতা নিহত হয়েছেন। দিনাজপুরে পুলিশের গুলিতে আহত হওয়ার পর চিকিৎসাধীন অবস্থায় মারা গেছেন মতিয়ার রহমান (২৭) নামের ছাত্রশিবিরের এক নেতা। এ ছাড়া চট্টগ্রাম ও ফেনীতে পেট্রলবোমা এবং ককটেল হামলায় দগ্ধসহ আহত হয়েছেন চারজন। লক্ষ্মীপুরে জামায়াত-শিবিরের কর্মীদের মিছিলে পুলিশের হামলায় গুলিবিদ্ধসহ আহত হন চারজন। বগুড়াতেও পুলিশের গুলিতে আহত হন শিবিরের এক কর্মী। চট্টগ্রামে ট্রাক ও সুনামগঞ্জে বাসে পেট্রলবোমা হামলায় একজন দগ্ধ ও দুজন আহত হন। অবরোধের পাশাপাশি গতকাল ছিল সপ্তম দফায় ডাকা ৭২ ঘণ্টা হরতালের প্রথম দিন। এদিন সহিংসতা-নাশকতার ঘটনা ঘটে আট জেলার ২০টি স্থানে। রাত ১২টা পর্যন্ত ২৪ ঘণ্টায় ১৩টি গাড়িতে আগুন দেওয়া হয়েছে। ভাঙচুর করা হয় ১৩টি।৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে অবরোধ কর্মসূচি চলছে। তবে এর দুই দিন আগেই শুরু সহিংসতা। ক্রসফায়ারে নিহত ১৯ জনসহ সহিংসতায় এখন পর্যন্ত নিহত হয়েছেন ৯১ জন; আহত ব্যক্তির সংখ্যা সহস্রাধিক। আগুন দেওয়া হয়েছে ৫৫৬টি যানবাহনে এবং ভাঙচুর করা হয়েছে আরও ৫৭১টি।নারায়ণগঞ্জে ট্রেনে অগ্নিসংযোগ: নারায়ণগঞ্জ রেলস্টেশন এলাকায় গত রাতে ট্রেনে আগুন দিয়েছে দুর্বৃত্তরা। ফায়ার সার্ভিস ও পুলিশ আধা ঘণ্টা চেষ্টার পর আগুন নিয়ন্ত্রণে আনে। তবে হতাহতের ঘটনা ঘটেনি। পুলিশ জানায়, রাত সোয়া ১১টার দিকে ঢাকা-নারায়ণগঞ্জ রেলপথের ২৩৮ ডাউন ট্রেন নারায়ণগঞ্জ রেলস্টেশন এলাকায় আসে। যাত্রীরা নেমে গেলে একটি বগিতে আগুন দেয় দুর্বৃত্তরা। বগিটি পুড়ে আগুন অপর একটি বগিতে ছড়িয়ে পড়ে। দুটি বগির সব সিট পুড়ে গেছে। নারায়ণগঞ্জ সদর মডেল থানার ওসি মঞ্জুর কাদের জানান, নারায়ণগঞ্জ স্টেশনে এসে রাত ১১টা ৫ মিনিটে যাত্রীদের নিয়ে আবার ঢাকায় ছেড়ে যাওয়ার কথা ছিল ট্রেনটির। এর আগে আগুন দেওয়া হয়। সোয়া ১২টা পর্যন্ত ট্রেনটি ঢাকার উদ্দেশে ছেড়ে যায়নি।  রাজধানীতে দুই বাসে আগুন: গুলিস্তান গোলাপ শাহ মাজারের কাছে ইটিসি পরিবহনের একটি মিনিবাসে গতকাল রাত নয়টার দিকে আগুন দিয়েছে দুর্বৃত্তরা। এর আগে বিকেলে বংশাল মোড়ে স্কাইলাইন পরিবহনের একটি যাত্রীবাহী বাসে আগুন দেয় যাত্রীবেশী দুর্বৃত্তরা। ঘটনাগুলোতে ফায়ার সার্ভিস কর্মীরা গিয়ে আগুন নেভান। কেউ হতাহত হননি।গণজাগরণ মঞ্চে ককটেল: রাজধানীর শাহবাগে গণজাগরণ মঞ্চে গতকাল সন্ধ্যায় দুটি ককটেলের বিস্ফোরণ ঘটিয়েছে দুর্বৃত্তরা। এতে মাসুম আহমেদ (২৪) ও আরিফ হোসেন (২৫) নামে দুজন আহত হয়ে ঢাকা মেডিকেল কলেজ হাসপাতালে চিকিৎসা নিয়েছেন।গত দুই বছরে গণজাগরণ মঞ্চের নিহত কর্মীদের স্মরণে আলোচনা সভা ও প্রদীপ প্রজ্বালন অনুষ্ঠান চলাকালে মঞ্চের কয়েক গজ দূরে প্রথম ককটেলটি বিস্ফোরিত হয়। এতে মঞ্চের কর্মীরা বিক্ষোভ মিছিল বের করেন। মিছিল শেষে দ্বিতীয় ককটেলের বিস্ফোরণ ঘটে।ফেনীতে তিনজন আহত: ঢাকা-চট্টগ্রাম মহাসড়কের ফেনীর মধুপুর এলাকায় গত রাত নয়টার দিকে দুটি কাভার্ড ভ্যানে পেট্রলবোমা ও ককটেল হামলা করে দুর্বৃত্তরা। এতে দুই চালকসহ তিনজন দগ্ধ হয়েছেন। তাঁদের ফেনী সদর হাসপাতালে ভর্তি করা হয়েছে। ফেনী মডেল থানার ওসি মাহবুব মোরশেদ ঘটনার সত্যতা নিশ্চিত করেছেন। হাসপাতালের চিকিৎসক ফয়েজ আকবর জানান, দগ্ধ মোহাম্মদ হোসেন মিয়ার শরীরের ৬০ শতাংশ পুড়ে গেছে। অন্য দুজনের শরীরে স্প্লিন্টার বিদ্ধ হয়েছে। তিনজনকেই ঢাকা মেডিকেল কলেজ হাসপাতালে পাঠানো হয়েছে। ঢাকার বাইরের চিত্র: চট্টগ্রামের পাঁচলাইশ-হাটহাজারী সড়কের আতুরার ডিপো এলাকায় মিনিবাসে দুর্বৃত্তদের পেট্রলবোমা হামলায় আহত হয়েছেন এক যাত্রী। ওই এলাকায় একটি প্রাইভেট কারেও পেট্রলবোমা হামলা এবং ট্রাক ভাঙচুর করা হয়। পুলিশ জানায়, ছয়-সাতজন যুবক গত রাত আটটার দিকে রাস্তায় চলাচলরত গাড়ি লক্ষ্য করে পেট্রলবোমা নিক্ষেপ করে। এ সময় একটি মিনিবাস ও প্রাইভেট কারের পেছনে আগুন ধরে যায়। দুর্বৃত্তরা একটি ট্রাকও ভাঙচুর করে। এ ঘটনায় লোকমান হোসেন নামে এক সন্দেহভাজন যুবককে আটক করা হয়েছে। এ ছাড়া রাতে আমানত শাহ দরগাহের সামনে দুর্বৃত্তদের ধরতে গিয়ে ককটেলের স্প্লিন্টারে আহত হয়েছেন আন্দরকিল্লা ওয়ার্ড স্বেচ্ছাসেবক লীগের সভাপতি কাজী হেলাল উদ্দিন। প্রাথমিক চিকিৎসা দেওয়া হয় তাঁকে। টাইগারপাস এলাকায় রাতে রেললাইনের পাশ থেকে ১২টি পেট্রলবোমা উদ্ধার করেছে বিজিবির টহল দল।চট্টগ্রামের জোরারগঞ্জে দুর্বৃত্তদের পেট্রলবোমায় নজরুল ইসলাম (২২) নামের এক ট্রাকচালকের সহকারী দগ্ধ হয়েছেন। গতকাল ভোরে ঢাকা-চট্টগ্রাম মহাসড়কের বারৈয়ারহাট রেলগেট এলাকায় এ হামলা চালায় দুর্বৃত্তরা। দগ্ধ নজরুলকে চট্টগ্রাম মেডিকেল কলেজ হাসপাতালের বার্ন ইউনিটে ভর্তি করা হয়েছে। হামলায় ট্রাকচালক হাসান সামান্য আহত হন।ঢাকা-চট্টগ্রাম মহাসড়কের সীতাকুণ্ডের কবির স্টিল মিলস এলাকায় শনিবার রাতে একটি ট্রাকে আগুন দিয়েছে দুর্বৃত্তরা। একই রাতে শাহ আমিন উল্লাহ ফিলিং স্টেশন এলাকায় কেমিক্যালবাহী একটি লরিতে পেট্রলবোমা ছোড়া হয়। পরে পুলিশ ও ফায়ার সার্ভিসের সদস্যরা ঘটনাস্থলে গিয়ে আগুন নেভান। সাতকানিয়ার কেরানীহাটের তিন রাস্তার মোড় ও বান্দরবান সড়কমুখে গতকাল সন্ধ্যায় দুটি ককটেলের বিস্ফোরণের ঘটনা ঘটেছে। তবে কেউ হতাহত হয়নি। সুনামগঞ্জ-সিলেট সড়কের ছাতক উপজেলার রাউলি নামক স্থানে গত শনিবার রাতে একটি যাত্রীবাহী বাসে আগুন দিয়েছে দুর্বৃত্তরা। এতে বাসটি পুড়ে গেছে। মামুন পরিবহনের বাসটি ঢাকা থেকে সুনামগঞ্জ যাচ্ছিল। লক্ষ্মীপুরের চালতাতলী এলাকায় পাঁচটি অটোরিকশা ভাঙচুর করেছেন জামায়াত-শিবিরের কর্মীরা।সিলেটের দক্ষিণ সুরমায় গতকাল বিকেলে ১৫ মিনিটের ব্যবধানে দুটি ট্রাকে পেট্রলবোমা নিক্ষেপ করেছে দুর্বৃত্তরা। এ সময় চালক ও সহকারীরা লাফিয়ে নেমে যাওয়ায় দগ্ধ হওয়া থেকে রক্ষা পান। এদিকে সকালে সিলেট নগরের শেখঘাটে পুলিশ বহনকারী দুটি লেগুনা ও অটোরিকশা ভাঙচুর করে হরতাল-সমর্থকেরা। তাদের ছোড়া ঢিলে পুলিশের এক সদস্য ও এক অটোরিকশাচালক আহত হন। পুলিশ চারটি ফাঁকা গুলি ছুড়লে হরতাল-সমর্থকেরা পালিয়ে যায়। বগুড়ায় গতকাল সকালে ঢাকা-বগুড়া মহাসড়কের হামছায়াপুর নামক স্থানে পাঁচটি ট্রাক ভাঙচুর করেন জামায়াত-শিবিরের কর্মীরা। দুপুরে এই এলাকায় ছাত্রশিবির পরিচালিত একটি ছাত্রাবাস থেকে ১০টি পেট্রলবোমা উদ্ধারের কথা দাবি করেছে পুলিশ। {প্রতিবেদন তৈরিতে সহায়তা করেছেন প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিরা}
