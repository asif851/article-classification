
সারা দেশে বিদ্যুৎ বিপর্যয়ের কারণে গত শনিবার বাগেরহাটের মংলা বন্দর শিল্প এলাকায় উৎপাদন বন্ধ থাকায় কয়েক কোটি টাকার ক্ষতি হয়েছে। তবে মংলা বন্দর ও মংলা রপ্তানি প্রক্রিয়াকরণ অঞ্চলের (ইপিজেড) নিজস্ব বিদ্যুৎ ব্যবস্থা ও জেনারেটর থাকার কারণে কোনো অসুবিধা হয়নি।মংলা বন্দর সূত্রে জানা যায়, মংলা বন্দর শিল্প এলাকায় ২০টি শিল্প-কারখানার মধ্যে ১২টিতে বর্তমানে উৎপাদন চলছে। এর মধ্যে পাঁচটি সিমেন্ট কারখানা, তিনটি এলপি গ্যাস কারখানা, একটি তেল পরিশোধন কারখানাসহ তিনটি অন্যান্য কারখানা আছে।বসুন্ধরা গ্রুপের উপদেষ্টা (তথ্য ও গণমাধ্যম) মোহাম্মদ আবু তৈয়ব বলেন, বিদ্যুৎ না থাকায় তাঁদের মেঘনা সিমেন্ট মিলস ও বসুন্ধরা সিমেন্ট মিলস লিমিটেডের উৎপাদন সম্পূর্ণভাবে বন্ধ হয়ে যায়। এতে আর্থিক ক্ষতির পরিমাণ তিন কোটি টাকার ওপরে। সেনাকল্যাণ সংস্থার মংলা সিমেন্ট ফ্যাক্টরির একজন ঊর্ধ্বতন কর্মকর্তা নাম প্রকাশ না করার শর্তে প্রথম আলোকে বলেন, তাঁদের কারখানায় প্রতিদিন প্রায় এক হাজার ২০০ থেকে এক হাজার ৫০০ মেট্রিক টন সিমেন্ট উৎপাদিত হয়। কিন্তু শনিবার উৎপাদন হয়েছে মাত্র ৭০০ মেট্রিক টন।মংলা বন্দর কর্তৃপক্ষের চেয়ারম্যান কমোডর হাবিবুর রহমান ভূঁইয়া বলেন, যেহেতু ক্রেনসহ অন্যান্য অপারেশনাল যন্ত্রপাতি ডিজেলে চলে, তাই বন্দরের জেটিতে অবস্থিত দুটি কনটেইনারবাহী জাহাজের পণ্য ওঠানো-নামানো সমস্যা হয়নি।
