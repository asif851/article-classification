
১৪ ঘণ্টা বন্ধ থাকার পর আজ সোমবার সকাল ছয়টা থেকে শিমুলিয়া-কাওরাকান্দি নৌরুটে লঞ্চ ও স্পিডবোট চলাচল শুরু হয়েছে। এদিকে সকাল সাড়ে সাতটার দিকে রো রো ফেরি চলাচল বন্ধ হয়ে গেছে।
সকাল সাতটার দিকে শিমুলিয়া ঘাট থেকে যাত্রী ও পণ্যবাহী যানবাহন নিয়ে রো রো ফেরি বীরশ্রেষ্ঠ জাহাঙ্গীর শিমুলিয়া ঘাট থেকে ছেড়ে যায়। নাব্যতা সংকটের কারণে পদ্মার মাঝে ডুবচরে আটকা পড়ে। দুই ঘণ্টা পর সকাল নয়টার দিকে ফেরিটি উদ্ধার করা হয়।
বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) ব্যবস্থাপক গিয়াসউদ্দিন পাটোয়ারী জানান, প্রচণ্ড স্রোত ও ঢেউয়ের কারণে এখন নতুন নাব্যতা সংকট তৈরি হয়েছে। উজানের পানির সঙ্গে পলি এসে চ্যানেল বন্ধ হয়ে গেছে। এই নাব্যতার মধ্যে ছোট ফেরি চলতে পারলেও রো রো বা বড় আকারের ফেরি চলতে পারছে না। ফলে চারটি রো রো ফেরির চলাচল সকাল সাড়ে সাতটা থেকে বন্ধ করে দেওয়া হয়েছে। দ্রুত চ্যানেল খনন না করা পর্যন্ত রো রো ফেরি চলা সম্ভব হবে না বলেও তিনি আশঙ্কা প্রকাশ করেছেন। তাই দ্রুত চ্যানেল খননের দাবি জানিয়েছেন।
প্রত্যক্ষদর্শীরা জানায়, সকাল থেকে বেলা বাড়ার সঙ্গে সঙ্গে শিমুলিয়া ও কাওরাকান্দি ঘাটে যানবাহনের ভিড়ও বাড়ছে।
