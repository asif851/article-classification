
আধিপত্য বিস্তারকে কেন্দ্র করে গতকাল বুধবার সুন্দরবনে দুই দল বনদস্যুর গোলাগুলিতে রবিউল ইসলাম (২৮) নামে এক জেলে গুলিবিদ্ধ হয়েছেন। তিনি সাতক্ষীরার শ্যামনগর উপজেলার নূরনগর ইউনিয়নের হাজীপুর গ্রামের মগরেজ গাজীর ছেলে।নাম প্রকাশ না করার শর্তে দুই জেলে জানান, গত সোমবার সকালে সুন্দরবনের বনদস্যু আমিনুর বাহিনী ২০ হাজার টাকা মুক্তিপণের দাবিতে সাতক্ষীরার শ্যামনগর উপজেলার ৯ নম্বর সোরা গ্রামের আবুল হোসেনের ছেলে ইকবাল হোসেনকে অপহরণ করে। একই দিন বিকেলে সম্প্রতি নতুন একটি বনদস্যু দল হিসেবে আত্মপ্রকাশ করা খোকাবাবু বাহিনী রবিউল ইসলামসহ চার জেলেকে এক লাখ টাকা মুক্তিপণের দাবিতে অপহরণ করে।মঙ্গলবার রাতে আমিনুর বাহিনী জানতে পারে, খোকাবাবু বাহিনী তার এলাকায় ঢুকে কয়েকজন জেলে অপহরণ করেছে। একপর্যায়ে গতকাল বুধবার ভোর সাড়ে চারটার দিকে তারা কাঠেশ্বর ও কলাগাছির মধ্যবর্তী কালিরখালে অবস্থানরত খোবাবাবু বাহিনীর ওপর অতর্কিত হামলা চালায়। এ সময় দুই পক্ষের মধ্যে ঘণ্টাব্যাপী গোলাগুলি হয়। এতে অপহূত রবিউল ইসলাম গুলিবিদ্ধ হন।পরিস্থিতি খারাপ দেখে খোকাবাবু বাহিনী গুলিবিদ্ধ জেলেকে ফেলে পালিয়ে যায়। পরে আমিনুর বাহিনী রবিউলকে চিকিৎসার জন্য নিজেদের হাতে জিমিঞ্চ করা জেলে ইকবাল হোসেনের নৌকাযোগে লোকালয়ে পাঠিয়ে দেয়। রবিউল ইসলাম বর্তমানে শ্যামনগর স্বাস্থ্য কমপ্লেক্সে চিকিৎসা নিচ্ছেন।
