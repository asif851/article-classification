
দেশের বর্তমান মজুত গ্যাস আগামী ১৬ বছরের মধ্যে শেষ হয়ে যাবে। একই সময়ের মধ্যে ধীরে ধীরে গ্যাসের সরবরাহও কমে যাবে বলে জানিয়েছেন বিদ্যুৎ প্রতিমন্ত্রী নসরুল হামিদ। আজ রোববার জাতীয় সংসদে এক প্রশ্নের জবাবে তিনি এ তথ্য জানান।
এর আগে সকাল সাড়ে ১০টায় স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। প্রশ্নোত্তর টেবিলে উত্থাপিত হয়।
সরকারি দলের আ ফ ম বাহাউদ্দিন নাছিমের এ সম্পর্কিত প্রশ্নের জবাবে প্রতিমন্ত্রী জানান, দেশে প্রাথমিকভাবে উত্তোলনযোগ্য গ্যাস ছিল ২৭ দশমিক ১২ টিসিএফ (ট্রিলিয়ন কিউবিক ফুট)। এর মধ্যে ২০১৫ সালের মে পর্যন্ত ১২ দশমিক ৯৬ টিসিএফ গ্যাস উত্তোলন করা হয়েছে। ১৪ দশমিক ১৬ টিসিএফ গ্যাস মজুত আছে। চলতি অর্থ বছরের ১১ মাসে ৮১৫ দশমিক ৯৮ বিসিএস (বিলিয়ন কিউবিক ফুট) উত্তোলন করা হয়েছে। গ্যাস উত্তোলনের এই হার অব্যাহত থাকলে মজুত গ্যাস ২০৩১ সাল পর্যন্ত ব্যবহার করা যাবে। একসঙ্গে গ্যাসে চাপ কমে যাওয়ার কারণে গ্যাস ফিল্ডগুলোর উৎপাদন ক্ষমতা কমে যাবে।
জাতীয় পার্টির সেলিম উদ্দিনের প্রশ্নের জবাবে বিদ্যুৎ প্রতিমন্ত্রী জানান, দেশে বর্তমানে ভাড়ায় নির্মিত ৩১টি বিদ্যুৎ কেন্দ্র রয়েছে। এগুলোর উৎপাদন ক্ষমতা দুই হাজার ১৩৭ মেগাওয়াট। ১৪টি রেন্টাল ও কুইক বিদ্যুৎকেন্দ্রের উৎপাদন ক্ষমতা ৭৪৮ দশমিক ৫০ মেগাওয়াট এবং ১৭টি কুইক রেন্টাল কেন্দ্রের উৎপাদন ক্ষমতা এক হাজার ৩৮৮ দশমিক ৫০ মেগাওয়াট।
মমতাজ বেগমের প্রশ্নের জবাবে নসরুল হামিদ জানান, ২০২১ সালের মধ্যে সবার জন্য বিদ্যুৎ সুবিধা নিশ্চিত করা যাবে। বর্তমানে বিদ্যুতের সুবিধাভোগী জনগোষ্ঠীর সংখ্যা ৭৪ ভাগ।
পাঁচ বছরে দেশে ১০০টি অর্থনৈতিক অঞ্চল হবে: শিল্পমন্ত্রী
সুকুমার রঞ্জন ঘোষের প্রশ্নের জবাবে শিল্পমন্ত্রী আমির হোসেন আমু জানান, ১৯৯১ থেকে ২০১৪ সাল পর্যন্ত দেশে স্থানীয় বিনিয়োগে জন্য ৩৪ হাজার ২৩১টি শিল্প প্রতিষ্ঠান এবং শতভাগ দেশি-বিদেশি বিনিয়োগে তিন হাজার ১০০টি শিল্প প্রতিষ্ঠান বিনিয়োগ বোর্ডে নিবন্ধিত হয়েছে। এ ছাড়া দেশে আট লাখ ৩২ হাজার ৪৩৬টি কুটির শিল্প এবং এক লাখ ১০ হাজার ৭৯৬টি ক্ষুদ্র শিল্প রয়েছে।
সরকারি দলের সোহরাব উদ্দিনের প্রশ্নের জবাবে শিল্পমন্ত্রী জানান, স্বাধীনতার পর থেকে দেশের শিল্পের বিকাশে এবং বিদেশি বিনিয়োগকে সুযোগ দিতে বিভিন্ন দেশের সঙ্গে ৩১টি দ্বিপক্ষীয় পুঁজি বিনিয়োগ চুক্তি সই হয়েছে।
মাহজাবিন খালেদের প্রশ্নের জবাবে আমির হোসেন আমু জানান, আগামী পাঁচ বছরের মধ্যে দেশে ১০০টি অর্থনৈতিক অঞ্চল গড়ে তোলা হবে।
