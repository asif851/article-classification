
রাজধানীর রামপুরা থেকে গত বুধবার রাতে তিনজনকে গ্রেপ্তার করেছে ঢাকা মহানগর গোয়েন্দা (ডিবি) পুলিশ। ডিবি বলেছে, এঁরা নিষিদ্ধ জঙ্গি সংগঠন হরকাতুল জিহাদের (হুজি) সদস্য। তাঁদের কাছ থেকে বিস্ফোরকজাতীয় পদার্থ, বোমা তৈরির সার্কিট ডিজাইন, সার্কিট, রিমোট কন্ট্রোল ডিভাইস ও একটি ল্যাপটপ উদ্ধার করা হয়।গ্রেপ্তার হওয়া তিনজন হলেন গাজীপুরের ইসলামিক ইউনিভার্সিটি অব টেকনোলজির ইলেকট্রিক্যাল ইঞ্জিনিয়ারিং অ্যান্ড ইলেকট্রনিকসের শেষ বর্ষের ছাত্র খাইরুল ইসলাম (২৪), গাড়িচালক সফিকুল ইসলাম (৩৫) ও মাদ্রাসার শিক্ষক মোহাম্মদ আহসান উল্লাহ (২৪)।গতকাল বৃহস্পতিবার ঢাকা মহানগর পুলিশের (ডিএমপি) মিন্টো রোডের মিডিয়া সেন্টারে আয়োজিত সংবাদ ব্রিফিংয়ে ডিএমপির যুগ্ম কমিশনার মো. মনিরুল ইসলাম বলেন, ডিবির অতিরিক্ত উপকমিশনার মোহাম্মদ ছানোয়ার হোসেনের নেতৃত্বে হুজির এই তিন সদস্যকে গ্রেপ্তার করা হয়। খাইরুল দূরনিয়ন্ত্রিত রিমোট কন্ট্রোল বোমার সার্কিট ডিজাইন করেছেন। একজনের নির্দেশনায় এবং আরেকজনের তত্ত্বাবধানে এ কাজ সম্পন্ন করেন খাইরুল। তাঁর সহযোগীরা কথিত জিহাদের অংশ হিসেবে বোমা তৈরির কাজে অংশ নিয়েছেন। নাশকতার জন্য এসব বিস্ফোরক ও সরঞ্জাম মজুত করেন তাঁরা। নির্দেশক ও তত্ত্বাবধানকারীকে গ্রেপ্তারে অভিযান চলছে।অভিযান পরিচালনাকারী ছানোয়ার হোসেন প্রথম আলোকে বলেন, গ্রেপ্তার তিনজনের বিরুদ্ধে রামপুরা থানায় সন্ত্রাসবিরোধী আইন ও বিস্ফোরক উপাদান আইনে দুটি মামলা করা হয়েছে। তাঁদের চার দিনের রিমান্ডে নেওয়া হয়েছে।
