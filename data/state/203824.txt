
বিএনপির চেয়ারপারসন খালেদা জিয়া বলেছেন, ঈদের পরে বিএনপির আন্দোলন হবে শান্তিপূর্ণ। পুলিশ, অস্ত্র দিয়ে সে আন্দোলনে বাধা দেওয়ার চেষ্টা হলে পাল্টা জবাব দেওয়া হবে।আজ বুধবার ঢাকা মহানগর বিএনপি আয়োজিত ইফতার মাহফিলে খালেদা জিয়া এ কথা বলেন। সংসদ ভবন এলাকার এলডি হল প্রাঙ্গণে ওই অনুষ্ঠানের আয়োজন করা হয়।ঢাকা মহানগরের নেতা-কর্মীদের উদ্দেশে খালেদা জিয়া বলেন, ৫ জানুয়ারির নির্বাচনের আগে মহানগরের নেতা-কর্মীরা আন্দোলন করেছেন। কিন্তু সে আন্দোলনে ত্রুটি ছিল, এটি স্বীকার করতে হবে। তিনি জানান, শিগগির ঢাকা মহানগরের নতুন কমিটি দেওয়া হবে। ওয়ার্ড, থানা পর্যায়ে ভোটের মাধ্যমে নেতৃত্ব নির্বাচন করা হবে।সামনে রাজনীতিতে নতুন ধারা প্রবর্তন করা হবে, এমন আশ্বাস দিয়ে দেশের জন্য সব দলকে এগিয়ে আসার আহ্বান জানান বিএনপির চেয়ারপারসন। তিনি বলেন, ‘দেশের এ অবস্থায় চুপ করে ঘরে বসে থাকতে পারেন না। সময় এসেছে প্রতিবাদ করার।’
ঈদের পর আন্দোলনে নামার ঘোষণা দিয়ে খালেদা জিয়া বলেন, জ্বালাও পোড়াও আওয়ামী লীগের রাজনীতি। বিএনপির কর্মসূচি হবে শান্তিপূর্ণ, গণতান্ত্রিক। জনগণের দাবি পূরণে নির্দলীয় সরকারের অধীনে নির্বাচন দিতে হবে। ‘অথর্ব’ নির্বাচন কমিশনকে পরিবর্তন করতে হবে।সরকার আলোচনায় আসতে চায় না, এমন অভিযোগ করে খালেদা জিয়া বলেন, ‘আওয়ামী লীগ হয়তো একটু বেশি সময় পাবে। কিন্তু তাদের এমন পতন হবে যে মানুষ চোখের পানিও ফেলবে না।’ঢাকা মহানগর বিএনপির আহ্বায়ক সাদেক হোসেন খোকা দেশের বাইরে চিকিত্সাধীন থাকায় অনুষ্ঠানে সভাপতিত্ব করেন মহানগর কমিটির সদস্যসচিব আবদুস সালাম। এ ছাড়া বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বক্তব্য দেন। অন্যদের মধ্যে বিএনপির স্থায়ী কমিটির সদস্যবৃন্দ এবং বিএনপির নেতৃত্বাধীন জোটের শরিক দলগুলোর নেতারা উপস্থিত ছিলেন।
