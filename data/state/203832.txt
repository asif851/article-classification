
নির্বাচনকে ত্রুটিপূর্ণ বলার কোনো সুযোগ নেই বলে মন্তব্য করেছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ। তিনি বলেছেন, ছয় হাজারের বেশি কেন্দ্রের মধ্যে ২২টিতে সামান্য কিছুটা ত্রুটি-বিচ্যুতি হয়েছে। তাই নির্বাচনকে ত্রুটিপূর্ণ বলার সুযোগ নেই। এই নির্বাচন অবাধ, সুষ্ঠু ও শান্তিপূর্ণ হয়েছে।
দ্বিতীয় ধাপের ইউনিয়ন পরিষদ (ইউপি) নির্বাচনের ভোট গ্রহণ শেষ হওয়ার পর আজ বৃহস্পতিবার ধানমন্ডিতে আওয়ামী লীগ সভানেত্রীর রাজনৈতিক কার্যালয়ে সংবাদ সম্মেলন করা হয়। সেখানে দলের পক্ষ থেকে এসব কথা বলেন হানিফ।নির্বাচনী সহিংসতা প্রসঙ্গে সাংবাদিকদের করা প্রশ্নের জবাবে মাহবুব উল আলম হানিফ বলেন, ‘আমাদের দেশে সাধারণত দেখা যায় ইউনিয়ন পরিষদ নির্বাচনে বিশেষ করে মেম্বার নির্বাচনে সামাজিক দ্বন্দ্বের অনেকটা বহিঃপ্রকাশ ঘটে। যেটা আমরা অতীতে বহু নির্বাচনে দেখেছি ইউনিয়ন পরিষদ নির্বাচনে এই সামাজিক-গোষ্ঠীগত দ্বন্দ্বের কারণে সংঘাত ও সহিংসতা হয়। আজকে যে তিনজনের প্রাণহানির ঘটনা ঘটেছে, এর মধ্যে জামালপুরে যার কথা বলা হচ্ছে উনি হার্ট অ্যাটাকে মারা গেছেন, নির্বাচনী সহিংসতায় নয়।’ তিনি বলেন, আর দুটি জায়গায় যারা মারা গেছেন, এটা দুঃখজনক। তাৎক্ষণিকভাবে আইনশৃঙ্খলা রক্ষাকারী বাহিনীকে পদক্ষেপ এবং কঠোর আইনি পদক্ষেপের মাধ্যমে এই ঘটনার সঙ্গে যারা জড়িত তাদের শাস্তির জন্য নির্দেশনা দেওয়া হয়েছে। প্রশাসন তৎপর হয়ে ইতিমধ্যে কয়েক জনকে গ্রেপ্তারও করেছে।নির্বাচন নিয়ে বিএনপির তোলা প্রশ্নের জবাবে হানিফ বলেন, বিএনপি এখন কোনো কারণ ছাড়াই নালিশ করছে। তারা একটি নালিশি দলে পরিণত হয়েছে। আসলে অভিযোগ ছাড়া তাদের আর কিছুই করার নেই। সংবাদ সম্মেলনে আওয়ামী লীগের যুগ্ম সাধারণ সম্পাদক জাহাঙ্গীর কবির নানক, সাংগঠনিক সম্পাদক খালিদ মাহমুদ চৌধুরী, দপ্তর সম্পাদক আবদুস সোবহান গোলাপ, কার্যনির্বাহী সদস্য এস এম কামাল হোসেন, সুজিত রায় নন্দী প্রমুখ উপস্থিত ছিলেন। প্রথম ধাপের মতো দ্বিতীয় ধাপের ইউপি নির্বাচনেও ধানমন্ডি কার্যালয়ে বসে তদারক করেন সড়ক পরিবহন ও সেতুমন্ত্রী ওবায়দুল কাদের।
