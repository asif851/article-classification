
বিএনপির চেয়ারপারসন বেগম খালেদা জিয়ার আজ বুধবার বিকেল ৫টা ২০ মিনিটের দিকে এমিরেটস এয়ারলাইনসের একটি ফ্লাইটে করে ঢাকায় আসার কথা। এ উপলক্ষে বিমানবন্দর ও এর আশপাশের এলাকায় নিরাপত্তাব্যবস্থা জোরদার করা হয়েছে। বিমানবন্দরের নিরাপত্তার দায়িত্বে থাকা আর্মড পুলিশ ব্যাটালিয়নের (এপিবিএন) সদস্যসংখ্যা বাড়ানো হয়েছে। বিমানবন্দর সড়কে যান চলাচল স্বাভাবিক রাখতে ট্রাফিক পুলিশের সংখ্যা বাড়ানো হয়েছে।
বিএনপির পক্ষ থেকে বলা হয়, তাদের দলের মহাসচিব মির্জা ফখরুল ইসলাম আলমগীরসহ দলের জ্যেষ্ঠ নেতারা খালেদা জিয়াকে স্বাগত জানাতে বিমানবন্দরে যাবেন। ভিআইপি টার্মিনাল পর্যন্ত যাতে নেতা–কর্মীরা যেতে পারেন, এ ব্যাপারে বিমানবন্দর কর্তৃপক্ষকে সহযোগিতা চেয়ে চিঠি দেওয়া হয়েছে।
বিএনপির মিডিয়া উইংয়ের সদস্য শায়রুল কবির খান বলেন, দলের মহাসচিবসহ জ্যেষ্ঠ নেতৃবৃন্দ বিমানবন্দরে যাবেন। তাঁদের সহযোগিতার জন্য গতকাল মঙ্গলবার বিএনপির পক্ষ থেকে বিমানবন্দর কর্তৃপক্ষকে চিঠি দেওয়া হয়েছে।
এপিবিএনের সহকারী পুলিশ সুপার তারিক আহমেদ বলেন, বিমানবন্দরে কারা ঢুকতে পারবেন, সাধারণত তাঁদের নামের তালিকা চিঠিতে থাকে। সে তালিকা অনুযায়ী নেতাদের ঢুকতে দেওয়া হয়। এবারও তালিকা অনুযায়ী নেতাদের ঢুকতে দেওয়া হবে। কর্মীদের ভেতরে ঢুকতে দেওয়া হবে না। এরই মধ্যে নিরাপত্তাব্যবস্থা জোরদার করা হয়েছে।বিমানবন্দের ট্রাফিক পরিদর্শক আবদুল আলীম চৌধুরী বলেন, বিমানবন্দর এলাকায় যানজট ঠেকাতে ব্যবস্থা নেওয়া হয়েছে। ট্রাফিক পুলিশের পক্ষ থেকে নেতা–কর্মীদের রাস্তায় না দাঁড়ানোর অনুরোধ করা হয়েছে। ওই এলাকায় অতিরিক্ত ট্রাফিক পুলিশ মোতায়েন করা হয়েছে।
আরও পড়ুন:খালেদা বিকেলে ফিরছেন, উৎকণ্ঠায় নেতা-কর্মীরা
