
মানিকগঞ্জের হরিরামপুর উপজেলা পরিষদ নির্বাচনে চেয়ারম্যান পদে দলের সেই ‘বিদ্রোহী’ প্রার্থী ও বর্তমান চেয়ারম্যান দেওয়ান সাইদুর রহমানকে সমর্থন দিয়েছে আওয়ামী লীগ। গত শুক্রবার রাতে উপজেলা আওয়ামী লীগের কার্যালয়ে এক সভায় তাঁকে দলীয়ভাবে সমর্থন দেওয়া হয়।এর আগে ১১ ফেব্রুয়ারি জেলা আওয়ামী লীগের কার্যালয়ে আয়োজিত সভায় উপজেলা আওয়ামী লীগের সদস্য মো. ইউসুফ আলীকে চেয়ারম্যান পদে দলীয় সমর্থন দেওয়া হয়।দলীয় সূত্রে জানা গেছে, ২০০৯ সালে উপজেলা পরিষদ নির্বাচনে উপজেলা আওয়ামী লীগের সদস্য সাইদুর রহমান দলের সমর্থন পেয়ে চেয়ারম্যান নির্বাচিত হন। এবারও তিনি দলীয় সমর্থন চান। তবে বিভিন্ন বিষয় নিয়ে উপজেলা চেয়ারম্যান সাইদুর রহমানের সঙ্গে জেলা আওয়ামী লীগের সভাপতি গোলাম মহিউদ্দিনের মতবিরোধ দেখা দেয়। এ কারণে ২৭ ফেব্রুয়ারি অনুষ্ঠেয় উপজেলা পরিষদের নির্বাচনে চেয়ারম্যান পদে ইউসুফ আলীকে সমর্থন দেয় আওয়ামী লীগ। দলীয় সিদ্ধান্ত উপেক্ষা করে সাইদুর রহমান চেয়ারম্যান পদে প্রতিদ্বন্দ্বিতা করার জন্য মনোনয়নপত্র জমা দেন।জেলা আওয়ামী লীগের সাধারণ সম্পাদক গাজী কামরুল হুদা জানান, দলীয় সিদ্ধান্তেই তাঁকে (সাইদুল) সমর্থন দেওয়া হয়েছে। নির্বাচনে ইউসুফ মনোনয়ন প্রত্যাহার করেছেন।জেলা আওয়ামী লীগের সাংগঠনিক সম্পাদক দীপক কুমার ঘোষ জানান, জনমতের ভিত্তিতে ইউসুফের চেয়ে সাইদুর এগিয়ে থাকায় তাঁকে সমর্থন দেওয়া হয়েছে। আওয়ামী লীগের নেতা ও চেয়ারম্যান প্রার্থী সাইদুর রহমান বলেন, ‘দলের সমর্থন পেয়েছি, এটা বড় পাওয়া। তবে আমি জনগণের প্রার্থী।’জানা গেছে, গত ২৯ জানুয়ারি রাতে সাইদুর রহমানের বাড়িতে হামলা চালিয়ে তাঁকে না পেয়ে তাঁর ভাতিজা রুবেল হোসেনকে (৩৫) হত্যা করা হয়। এ ঘটনায় সাইদুর বাদী হয়ে ইউসুফ আলীসহ আটজনের বিরুদ্ধে হরিরামপুর থানায় হত্যা মামলা দায়ের করেন।নির্বাচনসংক্রান্ত বিরোধ এবং আধিপত্য বিস্তার নিয়ে এই হত্যাকাণ্ডের ঘটনা ঘটে। এ নিয়ে ১৮ ফেব্রুয়ারি প্রথম আলোয় ‘আসামি আ.লীগ-সমর্থিত, বাদী বিদ্রোহী প্রার্থী’ শিরোনামে একটি প্রতিবেদন ছাপা হয়।ফরহাদ ও সিমকীকে বিএনপির সমর্থন: মানিকগঞ্জ সদর উপজেলা পরিষদ নির্বাচনে জেলা ছাত্রদলের সহ-সাধারণ সম্পাদক আনিসুর রহমান ওরফে ফরহাদকে ভাইস চেয়ারম্যান ও ফারজানা জুবাইদি ওরফে সিমকীকে মহিলা ভাইস চেয়ারম্যান পদে বিএনপির পক্ষ থেকে সমর্থন দেওয়া হয়েছে। গতকাল শনিবার জেলা বিএনপির দপ্তর সম্পাদক আবদুস সালাম স্বাক্ষরিত এক বিজ্ঞপ্তি থেকে এ তথ্য পাওয়া গেছে।
 
