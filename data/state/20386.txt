
যোগাযোগমন্ত্রী ওবায়দুল কাদের বলেছেন, সংলাপ ও সমঝোতা দেশ ও গণতন্ত্রের জন্য প্রয়োজন। গতকাল সোমবার সোহরাওয়ার্দী উদ্যানে বিএনপির চেয়ারপারসন খালেদা জিয়ার বক্তব্যকে বিপজ্জনক উল্লেখ করে তিনি বলেন, এটা সংলাপ ও সমঝোতার অন্তরায়।আজ মঙ্গলবার রাজধানীর বনানীতে সেতু ভবনে বাংলাদেশে নিযুক্ত যুক্তরাজ্যের হাইকমিশনার রবার্ট গিবসন ও বাংলাদেশে নিযুক্ত দক্ষিণ কোরিয়ার রাষ্ট্রদূত লি উন ইয়ংয়ের সঙ্গে সাক্ষাত্ শেষে ওবায়দুল কাদের সাংবাদিকদের এ কথা বলেন।যোগাযোগমন্ত্রী ওবায়দুল কাদের বলেন, সরকার ও বিরোধী দলের মধ্যে সমঝোতা থাকা দরকার এবং মানসিক দূরত্ব কমানো প্রয়োজন। তিনি বলেন, বিরোধী দল গতকাল শান্তিপূর্ণভাবে জনসভা করেছে। বিরোধী দলের জেলে থাকা নেতাদের মুক্তি দেওয়ার প্রক্রিয়া শুরু হয়েছে। নেতারা জামিন পেতে শুরু করেছেন এবং সামনেও জামিন পাবেন বলে তিনি উল্লেখ করেন।যুক্তরাজ্যের হাইকমিশনার রবার্ট গিবসন বলেন, নির্বাচনের পর প্রধানমন্ত্রী শেখ হাসিনা ও বিএনপির চেয়ারপারসন বেগম খালেদা জিয়ার বক্তব্যে সংলাপ প্রসঙ্গ এসেছে এবং দুজনই সংলাপের পক্ষে কথা বলেছেন; যা উত্সাহব্যাঞ্জক। তিনি বলেন, অবাধ ও সুষ্ঠু নির্বাচনের জন্য এ সংলাপ প্রয়োজন।হাইকমিশনার বলেন, ‘সবাই যাতে ভোটাধিকার প্রয়োগ করতে পারেন; সে জন্য অবাধ, নিরপেক্ষ ও গ্রহণযোগ্য নির্বাচন প্রয়োজন। আমরা চাই দ্রুত সংলাপ শুরু হোক।’ তিনি বলেন, বাংলাদেশে বিদেশি বিনিয়োগ আকর্ষণ করার জন্য অবকাঠামোগত উন্নয়ন প্রয়োজন। বাংলাদেশে যুক্তরাজ্যের বিপুল পরিমাণ বিনিয়োগ রয়েছে বলে তিনি উল্লেখ করেন।দক্ষিণ কোরিয়ার রাষ্ট্রদূত লি ইন ইয়ং বলেন, সাক্ষাত্কালে যোগাযোগমন্ত্রীর সঙ্গে বাংলাদেশের রাজনৈতিক পরিস্থিতি ও পদ্মা সেতুর মূল সেতু নিয়ে আলোচনা হয়েছে। তিনি বলেন, সহিংসতা থেকে সব দলের বিরত থাকা উচিত।

