
আজ শনিবার দেশের ছয় জেলায় বজ্রপাতে আটজনের মৃত্যু হয়েছে। এর মধ্যে নোয়াখালীতেই দুজনের মৃত্যু হয়েছে। কক্সবাজার : টেকনাফ ও উখিয়ায় মাছ ধরতে গিয়ে বজ্রপাতে দুজন মারা গেছেন। ওই দুজন হলেন টেকনাফের বাহারছড়ার ইউনিয়নের শামলাপুর কামাল হোসেন (২২) ও উখিয়ার পালংখালী ইউনিয়নের সিরাজ-উদ-দৌল্লাহ (৪০)। পুলিশ ও মৃত ব্যক্তিদের পারিবারিক সূত্রে জানা গেছে, সকাল সাড়ে নয়টার দিকে শামলাপুর সমুদ্রসৈকত এলাকায় কামাল হোসেন ও বেলা ১১টার দিকে পালংখালী ইউনিয়নের রহমতের বিলের একটি চিংড়ি খামার এলাকায় সিরাজ-উদ-দৌল্লাহ বজ্রপাতে আহত হন। স্থানীয় লোকজন কামালকে উদ্ধার করে ইউনিয়ন স্বাস্থ্যকেন্দ্র ও সিরাজকে উখিয়া স্বাস্থ্য কমপ্লেক্সে নিয়ে গেলে চিকিৎসকেরা তাঁদের মৃত ঘোষণা করেন। বাহারছড়া ইউপির চেয়ারম্যান আজিজ উদ্দিন ও পালংখালী ইউপির চেয়ারম্যান গফুর উদ্দিন চৌধুরী মৃত্যুর বিষয়টি নিশ্চিত করেছেন।
বাগেরহাট : মোরেলগঞ্জ ও মোল্লারহাট উপজেলায় আজ বজ্রপাতে দুই কৃষক মারা গেছেন। আহত হয়েছেন দুজন। মৃত ব্যক্তিরা হলেন মোরেলগঞ্জ উপজেলার চিংড়াখালী ইউনিয়নের পূর্ব চণ্ডীপুর গ্রামের আল আমিন খান (৩৫) এবং রামপাল উপজেলার মানিকনগর গ্রামের আজম শেখ (৪৮)। আহত ব্যক্তিরা হলেন মোল্লারহাটের কেন্দুয়া গ্রামের খান জাহান আলী (৫০) ও পূর্ব চণ্ডীপুর গ্রামের মধু শেখ (৬৫)। আহত খান জাহান আলীকে খুলনা মেডিকেল কলেজ হাসপাতালে ভর্তি করা হয়েছে। আর মধু শেখ স্থানীয়ভাবে চিকিৎসা নিয়েছেন। মোরেলগঞ্জ থানার ভারপ্রাপ্ত কর্মকর্তা (ওসি) রাশেদুল আলম ও ফকিরহাট উপজেলা স্বাস্থ্য কমপ্লেক্সের আবাসিক চিকিৎসা কর্মকর্তা রফিকুল ইসলাম গাজী বিষয়টি নিশ্চিত করেছেন।নোয়াখালী : হাতিয়া উপজেলার জাহাজমারা ইউনিয়নে বজ্রপাতে দুই ব্যক্তির মৃত্যু হয়েছে। আজ সকাল ও সন্ধ্যায় এসব ঘটনা ঘটে। উপজেলা প্রশাসন ও স্থানীয় সূত্র জানায়, আজ সন্ধ্যা ছয়টার দিকে জাহাজমারা বাজার থেকে বাড়ি ফেরার পথে ভ্যানগাড়ির চালক হাসান উদ্দিন (১৮) বজ্রপাতে ঘটনাস্থলে নিহত হন। তাঁর বাড়ি ইউনিয়নের ১ নম্বর ওয়ার্ডে। এর আগে সকাল ১০টার দিকে একই ইউনিয়নের কাটাখালী গ্রামের বাড়ির পুকুরে মাছ ধরার সময় বজ্রপাতে ঘটনাস্থলে মারা যান কামাল উদ্দিন (৩৫) নামের এক ব্যক্তি। তাঁর বাড়ি কাটাখালী গ্রামে। হাতিয়া উপজেলা নির্বাহী কর্মকর্তা (ইউএনও) আবু হাসনাত মো. মঈন উদ্দিন বিষয়টি নিশ্চিত করে বলেন, নিহত ব্যক্তিদের প্রত্যেকের পরিবারকে ২০ হাজার টাকা করে আর্থিক সহায়তা দেওয়া হবে।
পটুয়াখালী : বাউফল উপজেলার কেশবপুর ইউনিয়নের চরমমিনপুর এলাকায় আজ বিকেলে বজ্রপাতে মোস্তফা দর্জি ওরফে লালু (৫৫) নামের এক ব্যক্তি মারা গেছেন। তাঁর বাড়ি ওই ইউনিয়নের মমিনপুর-জাফরাবাদ গ্রামে।স্থানীয় ব্যক্তিরা জানান, আজ বিকেলে লালু উপজেলা–সংলগ্ন তেঁতুলিয়া নদীর চর মমিনপুর এলাকায় মাছ ধরতে যান। বিকেল চারটার দিকে বজ্রপাতে তিনি ঘটনাস্থলে মারা যান। কেশবপুর ইউনিয়ন পরিষদের (ইউপি) চেয়ারম্যান মো. শহিউদ্দিন লাভলু এই ঘটনার সত্যতা নিশ্চিত করেছেন।
ঝালকাঠি : কাঁঠালিয়া উপজেলার ছোট কৈখালী গ্রামে আজ বিকেলে লাকি বেগম (২৮) নামের এক গৃহবধূ বজ্রপাতে মারা গেছেন। লাকি বেগম উপজেলার ছোট কৈখালী গ্রামের ফারুক হোসেনের স্ত্রী।লাকির পারিবারিক সূত্রে জানা গেছে, বেলা সাড়ে তিনটার দিকে লাকি বাড়ির পাশের বাগানে কাজ করছিলেন। এ সময় বজ্রপাতে তিনি ঘটনাস্থলে মারা যান। কাঁঠালিয়া ইউএনও শরীফ মুহম্মদ ফয়েজুল আলম ঘটনার সত্যতা নিশ্চিত করেছেন।
নাটোর : গুরুদাসপুরে আজ সকালে বজ্রপাতে শিশুসহ তিনজন আহত হয়েছেন। আহত ব্যক্তিরা হলেন উপজেলার খুবজীপুর গ্রামের শিল্পী (৩০), বিয়াঘাট গ্রামের নুরুল ইসলামের ছেলে সাকিব (৯) ও নারায়ণপুর গ্রামের আকলিমা বেগম (২২)। তাদের গুরুদাসপুর উপজেলা স্বাস্থ্য কমপ্লেক্সে ভর্তি করা হয়েছে। হাসপাতালের জরুরি বিভাগের চিকিৎসক জুয়েল হক বিষয়টি নিশ্চিত করেছেন।
{টেকনাফ (কক্সবাজার), বাউফল (পটুয়াখালী), পিরোজপুর ও গুরুদাসপুর (নাটোর) প্রতিনিধি ও নোয়াখালী অফিস}
