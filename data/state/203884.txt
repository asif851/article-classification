
মৌলভীবাজারের রাজনগর উপজেলার দুটি ভোটকেন্দ্রে আজ সোমবার নির্বাচন চলাকালে হার্ট অ্যাটাকে (হূদরোগ) দুজন ভোটারের মৃত্যু হয়েছে। উপজেলার গোবিন্দবাটি সরকারি প্রাথমিক বিদ্যালয় কেন্দ্র ও রাজনগর পোর্টিয়াস উচ্চবিদ্যালয় কেন্দ্রে এ ঘটনা ঘটে।
ওই দুই ব্যক্তি হলেন শামীম ইসলাম (৪৬) ও সুন্দর আলী (৬০)।স্থানীয় সূত্রে জানা গেছে, বেলা সাড়ে তিনটার দিকে রাজনগর উপজেলার গোবিন্দবাটি সরকারি প্রাথমিক বিদ্যালয় কেন্দ্রের বাইরে ভিড় সরাতে স্ট্রাইকিং ফোর্সের সদস্যরা বাঁশি বাজালে লোকজন দৌড়ে পালিয়ে যান। এ সময় শামীম ইসলাম কেন্দ্রের পাশের জমিতে কাদায় পড়ে যান। অচেতন অবস্থায় স্থানীয়রা তাঁকে রাজনগর উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিত্সক তাঁকে মৃত ঘোষণা করেন।শামীম ইসলাম ঢাকায় ব্যবসা করতেন। তিনি রাজনগর উপজেলার গোবিন্দবাটি গ্রামের সফর আলীর ছেলে। ভোট দিতে গ্রামে এসেছিলেন তিনি।এদিকে, বেলা তিনটা ৫০ মিনিটের দিকে রাজনগর পোর্টিয়াস উচ্চবিদ্যালয় কেন্দ্রে ভোট দেওয়ার পর অসুস্থ বোধ করেন উপজেলার খারপাড়া গ্রামের সুন্দর আলী। তাঁকে দ্রুত রাজনগর উপজেলা স্বাস্থ্য কমপ্লেক্সে নিয়ে যাওয়া হয়। পরে কর্তব্যরত চিকিত্সক তাঁকে মৃত ঘোষণা করেন।ঘটনার সত্যতা নিশ্চিত করে রাজনগর উপজেলা স্বাস্থ্য কমপ্লেক্সের কর্তব্যরত চিকিত্সক বিচিত্র কুমার দেব প্রথম আলোকে বলেন, এই দুই ব্যক্তিই হার্ট অ্যাটাকে মারা গেছেন। তাঁদের শরীরে আঘাতের কোনো আলামত মেলেনি।জানতে চাওয়া হলে মৌলভীবাজারের পুলিশ সুপার মো. তোফায়েল আহম্মেদ গোবিন্দবাটি কেন্দ্রের ঘটনাটি এড়িয়ে গেছেন।
