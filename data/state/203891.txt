
চারটি বেসরকারি মেডিকেল কলেজ বর্তমান ২০১৬-১৭ শিক্ষাবর্ষে শিক্ষার্থী ভর্তি করতে পারবে না। গতকাল সোমবার স্বাস্থ্য মন্ত্রণালয়ের সভাকক্ষে অনুষ্ঠিত বেসরকারি মেডিকেল কলেজে ভর্তিসংক্রান্ত সভায় এই সিদ্ধান্ত হয়। কলেজগুলো হচ্ছে রংপুরের নর্দার্ন মেডিকেল কলেজ, গাজীপুরের সিটি মেডিকেল কলেজ, আশুলিয়ার নাইটিঙ্গেল মেডিকেল কলেজ ও আশিয়ান মেডিকেল কলেজ।সূত্র জানায়, বেসরকারি মেডিকেল কলেজ স্থাপন ও পরিচালনা নীতিমালার শর্ত পূরণ না করে শিক্ষা কার্যক্রম চালানো চারটি মেডিকেল কলেজের বিরুদ্ধে ভর্তি না করানোর সিদ্ধান্ত নিয়েছে কমিটি। এক বছরের মধ্যে শর্ত পূরণ না করলে কলেজগুলোর কার্যক্রম বন্ধ করে দেওয়ার সিদ্ধান্ত হয়েছে। ভর্তিসংক্রান্ত এই সভায় সভাপতিত্ব করেন স্বাস্থ্যমন্ত্রী মোহাম্মদ নাসিম।সূত্র বলেছে, একটি পরিদর্শন দল বিভিন্ন বেসরকারি মেডিকেল কলেজ পরিদর্শন করেছে। পরিদর্শনের সময় নীতিমালার শর্ত পূরণ না করার বিষয়টি ধরা পড়ে। পরিদর্শন প্রতিবেদনের ভিত্তিতেই কমিটি এবার শিক্ষার্থী ভর্তি না করানোর সিদ্ধান্ত নিয়েছে।
