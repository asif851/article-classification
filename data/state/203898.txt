
ডাচ্‌-বাংলা চেম্বার অব কমার্স অ্যান্ড ইন্ডাস্ট্রির সভাপতি নিখোঁজ মো. হাসান খালেদের (৫৪) লাশ পাওয়া গেছে। আজ মঙ্গলবার দুপুরে কামরাঙ্গীরচর ও কেরানীগঞ্জ থানার মাঝামাঝি খোলামোড়া ঘাট এলাকায় বুড়িগঙ্গা নদী থেকে লাশটি উদ্ধার হয়।কেরানীগঞ্জ মডেল থানার উপপরিদর্শক (এসআই) ইলিয়াস শরিফ জানান, লাশের সঙ্গে থাকা ভিজিটিং কার্ড থেকে পরিচয় নিশ্চিত হওয়া গেছে। এ ছাড়া হাসান খালেদের ছোট ভাই মুরাদ হাসানও লাশ শনাক্ত করেছেন।গত শনিবার সকালে রাজধানীর ধানমন্ডির বাসা থেকে ওষুধ কেনার জন্য বের হওয়ার পর থেকে  হাসান খালেদ নিখোঁজ ছিলেন।ব্যবসায়ী হাসান খালেদ দীর্ঘদিন ধরে তৈরি পোশাক আমদানি-রপ্তানির ব্যবসা করেন। নিউ ইস্কাটনে তাঁর দুটি ব্যবসায়িক প্রতিষ্ঠানের কার্যালয় রয়েছে। এর একটি ‘নিউ এরা ট্রেডিং’ ও অন্যটি ‘কেমিকো বাংলাদেশ লিমিটেড’। তাঁর প্রতিষ্ঠান হংকংভিত্তিক ‘ক্রকোডাইল গার্মেন্টস’-এর বাংলাদেশি পরিবেশক। বসুন্ধরা সিটিতে তাঁর একটি দোকানও আছে। হাসান খালেদ নিখোঁজ হওয়ার পর শনিবার রাতে তাঁর শ্যালক ধানমন্ডি থানায় জিডি করেন।
