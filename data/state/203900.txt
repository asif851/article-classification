
যশোর নূতন উপশহরে এক এনজিও কর্মকর্তাকে গুলি করে হত্যা করেছে সন্ত্রাসীরা। ওই এনজিও কর্মকর্তার নাম গোলাম কুদ্দুস ওরফে ভিকু (৫০)। শনিবার রাত সাড়ে নয়টার দিকে উপশহরের সি ব্লক এলাকায় নিজ বাড়ির সামনে গুলিবিদ্ধ হন তিনি। কোতয়ালী থানার ভারপ্রাপ্ত কর্মকর্তা (ওসি) এ কে এম আজমল হুদা ঘটনা নিশ্চিত করেছেন।
ওসি এ কে এম আজমল হুদা বলেন, ‘রাত সাড়ে নয়টার দিকে পাঁচ-ছয় জন ভাড়াটে খুনি গোলাম কুদ্দুস ওরফে ভিকুকে গুলি করে হত্যা করেছে। তাঁর মুখের বাম পাশে গুলির চিহ্ন রয়েছে। খুনের নেপথ্য কারণ অনুসন্ধান চলছে। আমরা খুনিদের গ্রেপ্তারের জন্য জোর চেষ্টা চালাচ্ছি।’
নিহত গোলাম কুদ্দুস উপশহর সি ব্লকের ৫৬ নম্বর বাসার ইয়াসিন আলীর ছেলে। তিনি ‘প্রত্যাশা সমাজকল্যাণ সংস্থা’ নামে একটি এনজিওর নির্বাহী পরিচালক ছিলেন।
গোলাম কুদ্দুস ওরফে ভিকুর ভাই আবুল কালাম আজাদ বলেন, রাত সাড়ে নয়টার দিকে ভিকু বাড়ির সামনে দাঁড়িয়ে ছিলেন। এ সময় সন্ত্রাসীরা তাঁকে গুলি করে পালিয়ে যায়। তাঁকে উদ্ধার করে যশোর ২৫০ শয্যাবিশিষ্ট জেনারেল হাসপাতালে নিয়ে যাওয়া হয়। কিন্তু পথেই তিনি মারা যান।
হাসপাতালের জরুরি বিভাগে দায়িত্বরত চিকিৎসক হাবিবুর রহমান ভূঁইয়া বলেন, ‘মুখের বাম পাশে গুলি লেগেছিল। হাসপাতালের আনার আগেই তিনি মারা যান।’
