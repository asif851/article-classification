
বিএনপির মহাসচিব মির্জা ফখরুল ইসলাম আলমগীর বালিয়াডাঙ্গী উপজেলাসহ গোটা ঠাকুরগাঁওয়ের বিএনপি নেতা-কর্মীদের ভেদাভেদ ভুলে দলের কাজে মনোযোগী হওয়ার আহ্বান জানিয়েছেন। তিনি বিএনপি ও অঙ্গ সংগঠনের নেতা-কর্মীদের ব্যক্তিগত দ্বন্দ্ব, মতের অমিল ও কোন্দল ভুলে গিয়ে দেশের স্বার্থে, দলের স্বার্থে সবাইকে ঐক্যবদ্ধ হতে শপথ করান।
ঠাকুরগাঁওয়ের সমির উদ্দিন মহাবিদ্যালয় চত্বরে আজ শনিবার দুপুরে আয়োজিত বালিয়াডাঙ্গী উপজেলা বিএনপির ত্রিবার্ষিক সম্মেলনে প্রধান অতিথির বক্তব্যে মির্জা ফখরুল ইসলাম আলমগীর এই শপথ করান।
বিএনপির মহাসচিব বলেন, প্রধানমন্ত্রীর বেসরকারি খাত উন্নয়নবিষয়ক উপদেষ্টা সালমান এফ রহমান পৃথিবীর শ্রেষ্ঠ ধনীদের একজন। এ গরিব দেশে পৃথিবীর শ্রেষ্ঠ ধনীদের একজনও আছেন। মির্জা ফখরুল ইসলাম আলমগীর আরও বলেন, কিছুদিন আগে পানামা পেপারসে বাংলাদেশের অনেক মানুষ সুইজারল্যান্ডের ব্যাংকে টাকা জমা রেখেছেন, এমন তথ্য বেরিয়েছে। তাদের দেওয়া নামের তালিকায় আওয়ামী লীগের লোকজন সবচেয়ে বেশি।
প্রধানমন্ত্রীর আসন্ন ভারত সফর সম্পর্কে মির্জা ফখরুল বলেন, দেশের স্বার্থবিরোধী ও জনগণের স্বার্থবিরোধী কোনো চুক্তি এ দেশের মানুষ মেনে নেবে না। এ সময় তিনি দলীয় নেতা-কর্মীদের উদ্দেশে বলেন, মুক্তিযুদ্ধের মধ্য দিয়ে অর্জিত স্বাধীনতাকে রক্ষা করতে হবে। স্বাধীনতা রক্ষা করতে হলে সবাইকে ঐক্যবদ্ধ হতে হবে। আর গণতান্ত্রিক অধিকার যদি আদায় করতে হয়, তাহলে সংগ্রামের কোনো বিকল্প নেই।
বর্তমান প্রধান নির্বাচন কমিশনার (সিইসি) কে এম নুরুল হুদা সম্পর্কে বিএনপির মহাসচিব বলেন, ‘আপনারা যাঁকে প্রধান নির্বচন কমিশনার করেছেন, আমরা তাঁর কষ্টি দেখেছি। তিনি ছাত্রজীবনে ছাত্রলীগ করতেন। পরবর্তী সময়ে সরকারি চাকরি করেছেন এবং তিনি আওয়ামী লীগের পক্ষেই ছিলেন। যখন চাকরি চলে গেছে, তখন তিনি নির্বাচনে আওয়ামী লীগকে সহায়তা করেছেন। এগুলো ডকুমেন্টেড।’
এর আগে দুপুর পৌনে ১২টায় জাতীয় ও দলীয় পতাকা উত্তোলন করে সম্মেলন শুরু হয়। পরে উপজেলা বিএনপির সভাপতি রাজিউর রহমান চৌধুরীর সভাপতিত্বে অনুষ্ঠিত সম্মেলন উদ্বোধন করেন জেলা বিএনপির আহ্বায়ক তৈমূর রহমান। এ ছাড়া কেন্দ্রীয় বিএনপির সদস্য জেড মর্তুজা, জেলা বিএনপির সদস্য কাজী ফহিম উদ্দিন, ওবায়দুল্লাহ মাসুদ, সুলতানুল ফেরদৌস চৌধুরী, ড্যাবের সহসভাপতি আবদুস সালাম প্রমুখ বক্তব্য দেন।
