
পুলিশ গত আট মাসে বিভিন্ন জেলায় অভিযান চালিয়ে ৩ হাজার ৫৮৭টি অবৈধ অস্ত্র উদ্ধার করেছে বলে জানিয়েছে স্বরাষ্ট্র মন্ত্রণালয়। জাতীয় সংসদ ভবনে গতকাল রোববার অনুষ্ঠিত স্বরাষ্ট্র মন্ত্রণালয়-সম্পর্কিত সংসদীয় কমিটির বৈঠকে মন্ত্রণালয় এ তথ্য দিয়েছে।বৈঠকের কার্যপত্র থেকে জানা যায়, চলতি বছরের ১ জানুয়ারি থেকে ৩১ আগস্ট পর্যন্ত পুলিশ ১ হাজার ৬৭৬টি অবৈধ আগ্নেয়াস্ত্র এবং ১ হাজার ৯১১টি অন্যান্য অবৈধ অস্ত্র উদ্ধার করেছে। এর মধ্যে দেশীয় প্রযুক্তিতে তৈরি করা ৯৭৫টি আগ্নেয়াস্ত্র এবং ৬৯৯টি বিদেশি আগ্নেয়াস্ত্র রয়েছে।বৈঠকে ইতালির নাগরিক সিজার তাবেলা ও জাপানি নাগরিক কুনিও হোশির হত্যাকাণ্ড নিয়ে আলোচনা হয়। বৈঠক শেষে কমিটির সভাপতি টিপু মুনশি সাংবাদিকদের বলেন, পুলিশ বলেছে, তাবেলা হত্যাকাণ্ডের তদন্ত শেষ পর্যায়ে আছে। প্রকৃত খুনিরা চিহ্নিত হয়েছে। শিগগিরই বিষয়টি প্রকাশ করা হবে। কুনিও হত্যার তদন্তে আরও সময় লাগবে। তিনি বলেন, বিদেশি নাগরিক হত্যা ও পবিত্র আশুরার তাজিয়া মিছিলের প্রস্তুতির সময় বোমা (গ্রেনেড) হামলার ঘটনা একসূত্রে গাঁথা।বৈঠক শেষে স্বরাষ্ট্রমন্ত্রী আসাদুজ্জামান খান কামাল বলেন, ‘দেশে সাংগঠনিকভাবে আইএসের অস্তিত্ব নেই। আমাদের গোয়েন্দারা সেটা পায়নি। কিছু একটা ঘটলেই তাৎক্ষণিক আইএস বিবৃতি দিচ্ছে। এটি প্রোপাগান্ডা হতে পারে; উদ্দেশ্যমূলক। আমরা তদন্ত করছি। যারাই হরকাতুল জিহাদ, তারাই হুজি, তারাই জেএমবি, তারাই আনসারুল্লাহ, শিবির...সবই একসূত্রে গাঁথা।’বৈঠক সূত্র বলেছে, বৈঠকে নারায়ণগঞ্জের সাত খুন এবং রাজন ও রাকিব হত্যা মামলার অগ্রগতি নিয়েও আলোচনা হয়।
