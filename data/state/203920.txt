
ঢাকার আশুলিয়ার কোন্ডলবাগে পিকার্ড কমিউনিটি স্কুলের বার্ষিক ক্রীড়া প্রতিযোগিতার পুরস্কার বিতরণী অনুষ্ঠান গতকাল শনিবার অনুষ্ঠিত হয়েছে।বিদ্যালয় প্রাঙ্গণে অনুষ্ঠানে প্রধান অতিথি ছিলেন সাংসদ কাজী রোজী। বিশেষ অতিথি ছিলেন অবসরপ্রাপ্ত সচিব জাহাঙ্গীর হোসেন, পিকার্ড বাংলাদেশের উপব্যবস্থাপনা পরিচালক (ডিএমডি) অমৃতা মাকিন ইসলাম, মানবসম্পদ বিভাগের প্রধান রাশেদা খানম, বিদ্যালয় পরিচালনা কমিটির সহসভাপতি কাজী নুসরাত সুলতানা। অনুষ্ঠানে সভাপতিত্ব করেন পিকার্ড বাংলাদেশের ব্যবস্থাপনা পরিচালক ও বিদ্যালয় পরিচালনা কমিটির সভাপতি সায়ফুল ইসলাম।জাতীয় সংগীত পরিবেশনের মধ্য দিয়ে বেলা ১১টায় অনুষ্ঠানের সূচনা করা হয়। এরপর বিজয়ীদের মধ্যে পুরস্কার বিতরণ করা হয়। প্রতিযোগিতায় মোট ১৭টি খেলায় বিভিন্ন শ্রেণির শিক্ষার্থীরা অংশ নেয়। এর মধ্যে প্রথম, দ্বিতীয় ও তৃতীয় স্থান অধিকারীদের হাতে পুরস্কার তুলে দেওয়া হয়।অনুষ্ঠানে শিক্ষার্থীদের উদ্দেশে সাংসদ কাজী রোজী বলেন, ‘তোমরা আজ যে পুরস্কার পেলে তা শুধুই পুরস্কার নয়, এই পুরস্কার হচ্ছে তোমাদের এগিয়ে চলার গান, সাফল্যের গান। সাফল্য না থাকলে পুরস্কার অর্থবহ হয় না।’ তিনি বলেন, ‘আমরা সবাই যেন এক হাতে কাজ করতে পারি আর কাজের বিনিময়ে পুরস্কার নিতে পারি।’বিদ্যালয়ের প্রধান শিক্ষক হিমাংশু কুমার সরকার বলেন, বিদ্যালয়টি পরিচালিত হয় পিকার্ড বাংলাদেশের তত্ত্বাবধানে। ২০১৫ সালের জানুয়ারি মাসে বিশমাইল-জিরাব সড়কের পাশে প্রতিষ্ঠিত এই বিদ্যালয়ে শিক্ষার্থীর সংখ্যা ১৩৭। এর মধ্যে প্রতিষ্ঠানটিতে কর্মরত শ্রমিকদের ছেলেমেয়ে ৩৯ জন। বর্তমানে বিদ্যালয়টিতে প্লে থেকে পঞ্চম শ্রেণি পর্যন্ত পড়ানো হয়।
