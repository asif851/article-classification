
মানবতাবিরোধী অপরাধের মামলায় সাকা চৌধুরীকে আন্তর্জাতিক অপরাধ ট্রাইব্যুনালের দেওয়া ফাঁসির রায় বাতিল চেয়ে হাইকোর্টে রিট করেছেন সাকার স্ত্রী ফারহাত কাদের চৌধুরী। আজ সোমবার রিটটি করা হয়েছে বলে প্রথম আলোকে নিশ্চিত করেছেন অ্যাটর্নি জেনারেল মাহবুবে আলম। রিটের ব্যাপারে অ্যাটর্নি জেনারেল মাহবুবে আলম প্রথম আলোকে বলেন, ‘পঞ্চদশ সংশোধনীতে বলা আছে যে, ব্যক্তি বা ব্যক্তি সমষ্টিরও বিচার করা যাবে। রিটে এটাকে চ্যালেঞ্জ করা হয়েছে। আর আন্তর্জাতিক অপরাধ ট্রাইব্যুনাল যে গঠন করা হয়েছে, তার সেকশন-৬ এর অধীনে যে, হাইকোর্টের বিচারপতিদের সেখানে পাঠানোর বিধান, তাও চ্যালেঞ্জ করা হয়েছে রিটে। একই সঙ্গে সাকা চৌধুরীকে দেওয়া ট্রাইব্যুনালের রায়ও বাতিল চাওয়া হয়েছে রিটে।’ মাহবুবে আলম আরও বলেন, ‘এখনো রিটটি তালিকাভুক্ত হয়নি, তবে আমরা কপি পেয়েছি।’ মানবতাবিরোধী অপরাধের দায়ে ২০১৩ সালের ১ অক্টোবর সাকা চৌধুরীকে মৃত্যুদণ্ডাদেশ দিয়ে রায় ঘোষণা করেন আন্তর্জাতিক অপরাধ ট্রাইব্যুনাল-১। ওই রায়ের বিরুদ্ধে খালাস চেয়ে আপিল করেন সাকা চৌধুরী। আপিলেও তাঁর সর্বোচ্চ সাজা বহাল থাকে। গত ৩০ সেপ্টেম্বর সাকা চৌধুরীর ফাঁসির সাজা বহাল রেখে আপিলের পূর্ণাঙ্গ রায় প্রকাশ করেন সুপ্রিম কোর্টের আপিল বিভাগ। এর ১৪ দিনের মাথায় ওই রায় পুনর্বিবেচনার জন্য আবেদন করেন সাকা চৌধুরী। 
২০ অক্টোবর সুপ্রিম কোর্টের অবকাশকালীন চেম্বার আদালত পুনর্বিবেচনার আবেদনের ওপর শুনানির জন্য আজ সোমবার দিন ধার্য করে। সকালে রায় পুনর্বিবেচনার আবেদন শুনানির জন্য ১৭ নভেম্বর পুনর্নির্ধারণ করেছেন আপিল বিভাগ। একই সঙ্গে পাঁচ পাকিস্তানিসহ আটজন সাফাই সাক্ষীর প্রতি সমন দেওয়ার আরজি জানিয়ে সাকার করা আবেদনটিও আজ খারিজ করেছেন আপিল বিভাগ।
