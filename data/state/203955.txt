
ফরিদপুরের ভাঙ্গায় এক তরুণকে হ্যান্ডকাফের চেন গলায় পেঁচিয়ে শ্বাসরোধ করে পুলিশ হত্যা করেছে বলে অভিযোগ করেছে এলাকাবাসী। নিহত তরুণের নাম আসাদুল হাওলাদার (২৫)। জেলার ভাঙ্গা উপজেলার কালামৃধা ইউনিয়নের মিয়াপাড়া গ্রামের গমখেতে গতকাল শনিবার দুপুরে এ ঘটনা ঘটে।এ ঘটনায় ক্ষিপ্ত এলাকাবাসী লাশ নিয়ে পুলিশের বিরুদ্ধে বিক্ষোভ মিছিল করে। স্থানীয় লোকজনের বিক্ষোভের মুখে পুলিশ এলাকায় ঢুকতে পারেনি। পরে উপজেলা নির্বাহী কর্মকর্তা (ইউএনও), উপজেলা পরিষদের চেয়ারম্যান ও স্থানীয় আওয়ামী লীগের নেতাদের সহায়তায় ঘটনাস্থলে গিয়ে লাশটি উদ্ধার করে ময়নাতদন্তের ব্যবস্থা করেন।দুজন প্রত্যক্ষদর্শী প্রথম আলোকে বলেন, গতকাল দুপুর ১২টার দিকে পাঁচ-ছয়জন সাদাপোশাকধারী পুলিশ গ্রামের মাঠের মধ্য থেকে আসাদুল হাওলাদার ও একই গ্রামের জহুরুল আলীকে (৩০) ধাওয়া করে। এ সময় জহুরুল ধাওয়া খেয়ে গ্রামের একটি পুকুরে ঝাঁপ দেয়। পুলিশ আসাদুলকে ধরতে হ্যান্ডকাফের চেন দিয়ে গলায় প্যাঁচ দেয়। এতে আসাদুল গমখেতের মধ্যে পড়ে যায়। পরে স্থানীয় লোকজন নূরু হাওলাদারের খেত থেকে আসাদুলের লাশ উদ্ধার করে। জহুরুল বলেন, ‘আমি ও আসাদুল সেচযন্ত্র চালু করার জন্য গমখেতে যাই। সাদাপোশাকধারী পুলিশ আমাদের দাঁড়াতে বলে। আমরা পুলিশ আতঙ্কে দৌড় দেই। আমাকে পুলিশ পুকুর থেকে তুলে আনে। কিন্তু আসাদুলের মৃত্যু হওয়ায় আমাকে ছেড়ে দিয়ে পুলিশ তাড়াতাড়ি পালিয়ে যায়।’জহুরুল বলেন, সাদাপোশাকধারী পুলিশের মধ্যে ভাঙ্গা থানার উপপরিদর্শক (এসআই) মুকুল ও রাসেল ছিলেন। গতকাল এই দুজনের মুঠোফোনে একাধিকবার যোগাযোগের চেষ্টা করে তাঁদের ফোন বন্ধ পাওয়া যায়।নিহত আসাদুলের পরিবার ও কয়েকজন এলাকাবাসীর সঙ্গে কথা বলে জানা গেছে, কালামৃধা ইউনিয়নের মিয়াপাড়াসহ আশপাশের কয়েকটি গ্রামের কিছু তরুণ দীর্ঘদিন ধরে মুঠোফোনে প্রতারণা করে অবৈধভাবে টাকা আয় করে আসছে। এলাকাবাসীর অভিযোগ, প্রতারকদের গ্রেপ্তার করতে এসে পুলিশ প্রায়ই এই এলাকার লোকদের আটক করে টাকার বিনিময়ে ছেড়ে দেয়। ফলে এলাকার মানুষ অহরহ পুলিশের হয়রানির শিকার হচ্ছে। ভাঙ্গা থানার ভারপ্রাপ্ত কর্মকর্তা (ওসি) নাজমুল ইসলাম বলেন, ‘ঘটনার সুষ্ঠু তদন্ত করা হবে। এই নিশ্চয়তা দিতে পারি।’ভাঙ্গার ইউএনও মো. আলমগীর হোসেন বলেন, ‘ঘটনাস্থলে গিয়ে আমার মনে হয়েছে এলাকার লোকজন পুলিশের ওপর ক্ষিপ্ত। তাদের ধারণা, এই হত্যার পেছনে পুলিশের হাত রয়েছে।’
