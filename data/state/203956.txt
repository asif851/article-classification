
স্থানীয় সরকারমন্ত্রী সৈয়দ আশরাফুল ইসলাম বলেছেন, সংবিধান অনুযায়ী নির্বাচিত প্রতিনিধিদের মাধ্যমে গঠিত সরকারের অধীনে আগামী জাতীয় সংসদ নির্বাচন অনুষ্ঠিত হবে। আজ শুক্রবার সকালে রাজধানীর ধানমন্ডিতে সাংবাদিকদের তিনি এ কথা বলেন। খবর বাসসের। ঐতিহাসিক ৬-দফা দিবস উপলক্ষে আজ প্রধানমন্ত্রী শেখ হাসিনার নেতৃত্বে দলীয় নেতা-কর্মীরা ধানমন্ডিতে বঙ্গবন্ধু স্মৃতি জাদুঘরের সামনে জাতির জনক শেখ মুজিবুর রহমানের প্রতিকৃতিতে ফুল দিয়ে শ্রদ্ধা জানান। সেখানে সৈয়দ আশরাফও ছিলেন। আওয়ামী লীগের সাধারণ সম্পাদক সৈয়দ আশরাফ বলেন, সংবিধান অনুযায়ী ও নির্বাচিত প্রতিনিধিদের মাধ্যমে এই সরকারের অধীনে আগামী নির্বাচন পরিচালিত হবে। তিনি বলেন, ‘আমরা বারবার বলছি যে এখানে অরাজনৈতিক, অনির্বাচিত কোনো ব্যক্তির দ্বারা গঠিত কোনো সরকার আওয়ামী লীগ গ্রহণ করবে না।’ আওয়ামী লীগের এই নেতা বলেন, নির্বাচনকালীন সরকার নিয়ে আলোচনার মাধ্যমেই সমাধানের সুযোগ এখনো রয়েছে। এ ক্ষেত্রে বিরোধী দলের আন্তরিকতার প্রয়োজন। নির্বাচনকালীন সরকারব্যবস্থা নিয়ে বিরোধী দল সংসদে প্রস্তাব দেবে বলে আশা প্রকাশ করে সৈয়দ আশরাফ বলেন, ‘এ বিষয় নিয়ে আলোচনা শুরু হতে হবে জাতীয় সংসদে। তারপর এটা নিয়ে বিভিন্ন টিমে আলোচনা হবে। আশা করি, সর্বসম্মতিক্রমে আমরাই একটা প্রস্তাব সংসদে নিয়ে আসতে পারব।’
