
বাগেরহাটে সড়ক দুর্ঘটনায় এক কলেজছাত্রসহ দুজন নিহত হয়েছে। গুরুতর আহত হয়েছে তাদের আরেক সহযোগী। আজ মঙ্গলবার বেলা সাড়ে ১১টার দিকে বাগেরহাট-রূপসা পুরোনো সড়কের যাত্রাপুর ইউনিয়নের রাংদিয়া কলেজিয়েট স্কুলের কাছে এ দুর্ঘটনা ঘটে।
বালুবোঝাই একটি ট্রলির সঙ্গে বিপরীতমুখী একটি মোটরসাইকেলের মুখোমুখি সংঘর্ষে ওই দুজন নিহত হয়। গুরুতর আহত হয়েছে তাদের আরেক সহযোগী। তারা তিনজনই ওই মোটরসাইকেলের যাত্রী ছিল।নিহত ব্যক্তিরা হলেন বাগেরহাট সদর উপজেলার যাত্রাপুর ইউনিয়নের আফরা গ্রামের তান্না জমাদ্দার (১৭) ও মশিদপুর গ্রামের সাকিব (১৫)। গুরুতর আহত হয়েছে একই ইউনিয়নের খলশী গ্রামের সুভাষ দাসের ছেলে অমিত দাস (১৭)।বাগেরহাট মডেল থানার ভারপ্রাপ্ত কর্মকর্তা মো. মিজানুর রহমান খান বলেন, যাত্রাপুরের আফরা গ্রাম থেকে নিহত ওই দুজন মোটরসাইকেলে বাগেরহাটের উদ্দেশে আসছিলেন। রাংদিয়া কলেজিয়েট স্কুলের কাছে বিপরীতমুখী একটি বালুবোঝাই ট্রলির সঙ্গে তাদের মোটরসাইকেলের মুখোমুখি সংঘর্ষ হয়। আশঙ্কাজনক অবস্থায় তান্না ও সাকিবকে বাগেরহাট সদর হাসপাতালে আনা হলে চিকিৎসক তাদের মৃত ঘোষণা করেন। অপর আহত অমিতকে আশঙ্কাজনক অবস্থায় বাগেরহাট সদর হাসপাতাল থেকে খুলনা মেডিকেল কলেজ হাসপাতালে নেওয়া হয়। শেষ খবর পাওয়া পর্যন্ত দুপুরে অমিতকে ঢাকায় নেওয়ার প্রস্তুতি চলছিল।ওসি বলেন, দুটি লাশ বাগেরহাট সদর হাসপাতালের মর্গে রাখা হয়েছে। এ ঘটনায় বাগেরহাট মডেল থানায় একটি অপমৃত্যু মামলা হয়েছে। পুলিশ কাউকে আটক করতে পারেনি।রাংদিয়া কলেজিয়েট স্কুলের ইংরেজি শিক্ষক বিষ্ণুপদ পাল জানান, আহত অমিত ও নিহত তান্না রাংদিয়া কলেজিয়েট স্কুলের উচ্চমাধ্যমিক প্রথম বর্ষের ছাত্র। অপর নিহত সাকিব তান্নার আত্মীয়। সে এ বছর জেএসসি পরীক্ষা দিয়েছে। সে তান্নাদের বাড়ি বেড়াতে এসেছিল।বাগেরহাট সদর হাসপাতালের জরুরি বিভাগের চিকিৎসক কাইফি আজিজ বলেন, যাত্রাপুরে দুর্ঘটনায় আহত তিনজনের মধ্যে দুজনকে মৃত অবস্থায় হাসপাতালে নিয়ে আসা হয়। অপর একজনকে উন্নত চিকিৎসার জন্য খুলনা মেডিকেল কলেজ হাসপাতালে পাঠানো হয়েছে।
