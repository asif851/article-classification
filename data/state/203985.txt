
ভারতের ‘দ্য হিন্দু’ পত্রিকায় প্রকাশিত একটি প্রতিবেদনে বাংলাদেশের কোনো নির্দিষ্ট রাজনৈতিক দল বা জোটকে ভারতের সমর্থন দেওয়া ঠিক হবে না বলে মন্তব্য করা হয়েছে। প্রতিবেদনটিতে বলা হয়েছে, বিশেষ কোনো দলের প্রতি পক্ষপাতিত্বের ঊর্ধ্বে উঠে বাংলাদেশকে দেওয়া প্রতিশ্রুতিগুলো ভারতের রক্ষা করা উচিত।‘ব্যাকিং বাংলাদেশ’ শিরোনামের ওই মন্তব্য প্রতিবেদনটি লিখেছেন সিএনএন-আইবিএনের পররাষ্ট্রবিষয়ক সম্পাদক সুহাসিনী হায়দার।প্রতিবেদনে বলা হয়েছে, বৃহত্ শক্তি ও নিকট প্রতিবেশী হিসেবে বাংলাদেশের কোনো নির্দিষ্ট রাজনৈতিক দল ও জোটকে সমর্থন দেওয়া ভারতের উচিত হবে না। কোনো বিশেষ দল বা জোটকে সমর্থন করলে তা বাংলাদেশের অভ্যন্তরীণ ব্যাপারে ভারতের ভূমিকা বাংলাদেশিদের চেয়ে বেশি—এমন সন্দেহের সৃষ্টি হয়। এ কারণে পক্ষপাতিত্বের ঊর্ধ্বে উঠে ভারতের উচিত কেবল বাংলাদেশের ব্যাপারে তার প্রতিশ্রুতিগুলো রক্ষা করা।প্রতিশ্রুতি রক্ষা করলেই কেবল বাংলাদেশকে সত্যিকারের সমর্থন করা সম্ভব হবে বলেও লিখেছেন সুহাসিনী হায়দার। তিনি লিখেছেন, অতীতে দক্ষিণ এশিয়ার কয়েকটি প্রতিবেশী রাষ্ট্রে এ ধরনের নীতি অনুসরণ করে ভারতের যা অর্জন হয়েছে, তা ছিল খুবই সীমিত।
প্রতিবেদনে ভারতের পররাষ্ট্রসচিব সুজাতা সিংয়ের সাম্প্রতিক বাংলাদেশ সফরের উল্লেখ করে বলা হয়, সুজাতা বাংলাদেশে গিয়ে জাতীয় পার্টির চেয়ারম্যান হুসেইন মুহম্মদ এরশাদের সঙ্গে দেখা করে তাঁকে নির্বাচন বর্জনের সিদ্ধান্ত থেকে সরে আসার অনুরোধ করেন। সুজাতা সিংয়ের সঙ্গে বৈঠকের অব্যবহিত পরেই এরশাদ সংবাদ সম্মেলনে জানিয়ে দেন, সুজাতা সিং তাঁকে নির্বাচন বর্জনের সিদ্ধান্ত থেকে সরে আসার অনুরোধ করেছেন, কারণ ভারত আশঙ্কা করছে এতে জামায়াতের সঙ্গে জোটবদ্ধ রাজনৈতিক শক্তি লাভবান হবে।
প্রতিবেদনে দুই বছর আগে ভারতের প্রধানমন্ত্রী মনমোহন সিংয়ের ঢাকা সফরের কথা উল্লেখ করে বলা হয়, সেই ঐতিহাসিক সফরে স্থলসীমান্ত চুক্তি ও তিস্তার পানি বণ্টনের ব্যাপারে বাংলাদেশের সঙ্গে চুক্তি স্বাক্ষরিত হয়েছিল। কিন্তু সেই চুক্তি বাস্তবায়নে ভারতের অপারগতাকে বাংলাদেশে ভারতের দুরাচার হিসেবেই অভিহিত করা হয়ে থাকে।
প্রতিবেদনে পরামর্শ দেওয়া হয়, বাংলাদেশেকে ভারত যেসব প্রতিশ্রুতি দিয়েছে, সেগুলো বাস্তবায়নের মাধ্যমেই ভারত বাংলাদেশকে সমর্থন দিয়ে যেতে পারে। মন্তব্য প্রতিবেদনে বাংলাদেশের তথ্যপ্রযুক্তি খাতে বিনিয়োগের বিষয়ে ব্যবসায়ীদের উত্সাহিত করার ব্যাপারেও ভারত সরকারের দৃষ্টি আকর্ষণ করা হয়।
এতে বাংলাদেশ ও ভারতের উত্তর-পূর্বাঞ্চলের অর্থনৈতিক উন্নয়নের স্বার্থে করিডোর সুবিধা ও আন্তর্জাতিক মহাসড়কের ওপর গুরুত্বারোপ করে বলা হয়, আসিয়ান দেশগুলোর সমৃদ্ধির মূলে রয়েছে পারস্পরিক ও আঞ্চলিক সহযোগিতা।
মন্তব্য প্রতিবেদনটির একেবারে শেষ পর্যায়ে বলা হয়, যেহেতু রাজনীতির খেলায় শেখ হাসিনা তাঁর প্রধান প্রতিদ্বন্দ্বী খালেদা জিয়াকে পেছনে ফেলেছেন, খালেদা জিয়াও সম্প্রতি জামায়াতে ইসলামীর সঙ্গে তাঁর জোটগত সম্পর্ক পুনর্বিবেচনার ইঙ্গিত দিয়েছেন, তাই ভারতের উচিত এই মুহূর্তে যেকোনো ধরনের রাজনৈতিক পক্ষপাতিত্ব ত্যাগ করে কেবল বাংলাদেশ রাষ্ট্রের পক্ষাবলম্বন করা।
প্রতিবেদনে বলা হয়, অবস্থাদৃষ্টে মনে হচ্ছে, বাংলাদেশের নতুন সংসদ হতে যাচ্ছে স্বল্পমেয়াদি।  
