
ভারত আন্তর্জাতিকভাবে নিজেদের ভাবমূর্তি উজ্জ্বল করতে ফেলানী হত্যাকাণ্ডের ঘটনায় বিচারের নাটক করেছে বলে মন্তব্য করেছেন মানবাধিকার কমিশনের চেয়ারম্যান মিজানুর রহমান।মানবাধিকার কমিশনের চেয়ারম্যান আজ রোববার ঢাকা বিশ্ববিদ্যালয়ের আর সি মজুমদার মিলনায়তনে আয়োজিত এক সেমিনার শেষে সাংবাদিকদের প্রশ্নের জবাবে এ কথা বলেন। কোয়ালিশন ফর কমিউনাল হারমনি বাংলাদেশ নামের একটি সংগঠন ‘বাংলাদেশে সংখ্যালঘু নির্যাতন: কারণ ও সমাধান’ শীর্ষক এই সেমিনারের আয়োজন করে।ভারতীয় সীমান্তরক্ষী বাহিনীর (বিএসএফ) গুলিতে বাংলাদেশের কিশোরী ফেলানী হত্যাকাণ্ডের বিচার সম্পর্কে জানতে চাইলে মিজানুর রহমান বলেন, ‘ন্যায়বিচার থেকে সম্পূর্ণভাবে বঞ্চিত হয়েছি। আমাদের বক্তব্য আরও শক্তভাবে ভারতের কাছে পৌঁছে দেওয়া উচিত। সেটা রাষ্ট্র ও সরকারের দায়িত্ব। দোষ স্বীকার করার পরও যখন শাস্তি হয় না, তখন ভুল বার্তা পৌঁছে দেওয়া হয়। এতে বোঝা যায়, ভুল করলেও ভবিষ্যতে শাস্তির বাইরে থাকা যাবে। যাঁরা এমন দুর্বলতার সুযোগ নেন, তাঁরা আরও চড়াও হবেন। এর ফলে সীমান্তে নিরস্ত্র নাগরিকেরা হুমকির সম্মুখীন হলেন।’সীমান্তে হত্যাকাণ্ড বন্ধ হচ্ছে না কেন—এমন প্রশ্নের জবাবে মানবাধিকার কমিশনের চেয়ারম্যান বলেন, ‘বক্তব্য জোরালোভাবে পেশ করতে পারছি না। ভারতকে বলতে হবে, শান্তিপূর্ণ উদ্যোগে যথাযথ সাড়া না দিলে আমরা আন্তর্জাতিক ফোরামে বিষয়টি উত্থাপন করব।’ তিনি দাবি করেন, আন্তর্জাতিকভাবে নিজেদের ভাবমূর্তি উজ্জ্বল করতে ভারত বিচারের নাটক করেছে। শুধু নাটক করলেই হবে না। যথাযথ বিচার করতে হবে। দুই দেশের মধ্যে বিদ্যমান বন্ধুত্বপূর্ণ সম্পর্কের স্বার্থেই এটি করতে হবে।
আরও পড়ুন ... ফেলানী হত্যার রায় অনভিপ্রেত: মিজানুর রহমান - ৪৬ মন্তব্য
