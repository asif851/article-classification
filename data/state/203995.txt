
ঘন কুয়াশার কারণে কাঁঠালবাড়ি-শিমুলিয়া নৌপথে ফেরি চলাচল সাড়ে তিন ঘণ্টা বন্ধ ছিল। কুয়াশার কারণে আজ বুধবার ভোর ৫টা থেকে ফেরি চলাচল বন্ধ হয়ে যায়। সকাল সাড়ে ৮টার দিকে ফেরি চলাচল স্বাভাবিক হয়। 
বাংলাদেশ অভ্যন্তরীণ নৌপরিবহন করপোরেশনের (বিআইডব্লিউটিসি) কাঁঠালবাড়ি ফেরিঘাটের ব্যবস্থাপক মো. সালাম হোসেন বলেছেন, মাঝ রাতের পরই কুয়াশার তীব্রতা বাড়তে থাকে। এতে এই নৌপথে ফেরি চলাচল ব্যাহত হয়। ভোর সাড়ে ৫টার দিকে এই নৌপথের মাগুরখন্ড পয়েন্টে কুয়াশার তীব্রতা ভয়াবহ আকার ধারণ করে। এতে ফেরি চালকেরা মার্কিং পয়েন্ট ও বিকন বাতি দেখতে না পেয়ে ফেরি চলাচল বন্ধ রাখেন।
বিআইডব্লিউটিসি সূত্র জানায়, এর আগে উভয় ঘাট থেকে ছেড়ে যাওয়া ১১টি ফেরি যানবাহন ও যাত্রী নিয়ে মাঝ নদীতে আটকা পড়ে। এ সময় ফেরিগুলো নদীর মাঝে নোঙর করে রাখা হয়। তখন ঘাটের উভয় পাড়ে অ্যাম্বুলেন্স, কুরিয়ার সার্ভিসের গাড়ি, পণ্যবাহী যানবাহন ও নৈশ কোচসহ ছোটবড় কয়েকশ যানবাহন আটকা পরে।
