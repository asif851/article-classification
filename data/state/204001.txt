
দিনাজপুরের বিরল উপজেলার সাকইর গ্রামের ফুলদীঘি পাড়ায় এক কিশোর ও এক কিশোরীর মরদেহ উদ্ধার করা হয়েছে। তারা একই রশিতে ফাঁস লাগিয়ে আত্মহত্যা করেছে বলে পুলিশসহ একাধিক সূত্র জানিয়েছে। তারা হলো রকিব বাবু (১৭) ও পূর্ণিমা রানী পাল (১৫)।
রকিব বাবু উপজেলার পলাশবাড়ী ইউনিয়নের সাকইর গ্রামের ফুলদীঘি পাড়ার মৃত বাবুল হোসেনের ছেলে এবং পূর্ণিমা রানী পাল একই উপজেলার পার্শ্ববর্তী বিজোড়া ইউনিয়নের শ্রীকৃষ্ণপুর গ্রামের মৃত হরিপদ পালের মেয়ে। দুজনই উপজেলার রঘুপুর উচ্চবিদ্যালয়ের শিক্ষার্থী।তবে কী কারণে ছেলেমেয়ে দুটি এই পথ বেছে নিয়েছে, তা স্পষ্ট নয়।রকিবের দাদি তহমিনা (৬৫) বলেন, গত বুধবার স্কুলে পরীক্ষা দিয়ে রকিব বাড়িতে এসে কাউকে কোনো কিছু না বলে বিকেলে বাড়ি থেকে বেরিয়ে যায়। রাতে বাড়িতে না আসায় অনেক খোঁজাখুঁজি করে কোথাও পাওয়া যায়নি। গতকাল সকালে এলাকাবাসী আমগাছের সঙ্গে ফাঁস লাগানো অবস্থায় রকিব ও পূর্ণিমাকে দেখতে পান।পলাশবাড়ী ইউনিয়ন পরিষদের চেয়ারম্যান আব্দুস শুকুর ও বিজোড়া ইউনিয়নের চেয়ারম্যান আমজাদ হোসেন বলেন, তাদের ভালোবাসার সম্পর্কের বিষয় পরিবারের বা এলাকার কেউ জানত না।পূর্ণিমার মা সুবা রানী (৭০) বলেন, তাঁর মেয়ে গত বুধবার সন্ধ্যার দিকে সবার অজান্তে বাড়ি থেকে বের হয়ে যায়। রাতে অনেক খোঁজাখুঁজি করে তাকে পাওয়া যায়নি। বৃহস্পতিবার সকালে লোকমুখে জানতে পারেন, সাকইর গ্রামে একই রশিতে ছেলেমেয়ে ফাঁস লাগিয়ে আত্মহত্যা করেছে। খবর পেয়ে বাড়ির লোকজন গিয়ে পূর্ণিমার লাশ শনাক্ত করেন। সুবা রানী বলেন, প্রেম-ভালোবাসার বিষয়টি আমরা কিছু জানতাম না। মেয়ের বিয়ের আলোচনা চলছিল।খবর পেয়ে বিরল থানার ওসি (তদন্ত) ইমতিয়াজ কবীর ও উপপরিদর্শক পরিতোষ পুলিশ নিয়ে ঘটনাস্থল থেকে তাদের লাশ উদ্ধার করেন। পরে সুরতহাল রিপোর্ট শেষে উভয় পরিবারের স্বজনদের কাছে লাশ হস্তান্তর করেন তাঁরা।এ ঘটনায় থানায় দুটি অপমৃত্যুর মামলা হয়েছে।
