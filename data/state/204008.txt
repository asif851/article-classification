
ঘুষ নিতে গিয়ে দুর্নীতি দমন কমিশনের (দুদক) ফাঁদে পড়ে আটক হয়েছেন এক ভূমি কর্মকর্তা। আজ বুধবার নরসিংদী থেকে ঘুষের ১২ হাজার টাকাসহ তাঁকে আটক করে দুদকের একটি দল।
গ্রেপ্তার হওয়া ওই কর্মকর্তার নাম মো. নুরুজ্জামান। তিনি নরসিংদীর শিবপুর উপজেলার সাধারচর ইউনিয়ন ভূমি অফিসের ‘ভূমি উপসহকারী কর্মকর্তা’। দুদক সূত্র জানায়, কামাল হোসেন নামের এক ব্যক্তি নরসিংদী জেলার অতিরিক্ত জেলা প্রশাসক বরাবর জমির খতিয়ান সংশোধনের আবেদন করেন। তাঁর আবেদনের পরিপ্রেক্ষিতে ভারপ্রাপ্ত কর্মকর্তা এ বিষয়ে প্রতিবেদন দাখিলের জন্য সহকারী কমিশনারকে (ভূমি) নির্দেশ দেন। সহকারী কমিশনার এ বিষয়ে দ্রুত প্রতিবেদন দেওয়ার জন্য নুরুজ্জামানকে দায়িত্ব দেন। কিন্তু এ কাজের জন্য নুরুজ্জামান কামাল হোসেনের কাছ থেকে দুই হাজার টাকা নেন। আরও ২০ হাজার টাকা দাবি করেন। অনেক দেনদরবারের পর ১২ হাজারে রফা হয় তাঁদের। বিষয়টি দুদককে অবহিত করেন কামাল হোসেন। সূত্র জানায়, সব আইনি প্রক্রিয়া শেষে ঘুষ নেওয়ার সময় ওই কর্মকর্তাকে হাতেনাতে ধরার জন্য আট সদস্যের একটি দল গঠন করে দুদক। সে অনুযায়ী আজ ওই দলটি সংশ্লিষ্ট ভূমি অফিসের আশপাশে ওত পেতে থাকে এবং ১২ হাজার টাকা ঘুষ নেওয়ার সময় নুরুজ্জামানকে হাতেনাতে গ্রেপ্তার করে। দুদকের সমন্বিত জেলা কার্যালয়, ঢাকা-২-এর সহকারী পরিচালক মো. ফজলুল বারী এ বিষয়ে শিবপুর (নরসিংদী) থানায় একটি মামলা করেছেন।
