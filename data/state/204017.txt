
মেহেরপুরের গাংনী উপজেলার বামনদি এলাকার বাড়ি থেকে জঙ্গি সন্দেহে দুই নারীকে আটক করেছে পুলিশ। তাঁদের দুজনেরই কোলে সন্তান ছিল।
আজ শনিবার সকাল থেকে বামনদির আখসেন্টার এলাকার ওই বাড়ি ঘিরে অভিযান চালায় পুলিশ। দুপুর ১২টায় অভিযান শেষ হয়।
আটক দুই নারীর নাম মাবিয়া খাতুন ও রোজিনা খাতুন। মাবিয়ার বাড়ি কুষ্টিয়ার দৌলতপুর উপজেলায়। আর রোজিনার বাড়ি গাংনী উপজেলার কাজীপুর ইউনিয়নে।
মেহেরপুর পুলিশ সুপার আনিসুর রহমান জানান, বাড়ির ভেতরে আর কেউ নেই। দুই নারীর স্বামীদের সঙ্গে যোগাযোগের চেষ্টা চলছে।
পুলিশ কর্মকর্তা আনিসুর রহমান আরও জানান, বাড়িটি এক প্রবাসীর। জিজ্ঞাসাবাদের জন্য বাড়ির মালিকের ছেলেকে হেফাজতে নেওয়া হয়েছে। তবে তাঁর নাম জানা যায়নি।   বেলা সোয়া ১১টার দিকে ঘটনাস্থল থেকে গাংনী থানার ভারপ্রাপ্ত কর্মকর্তা (ওসি) আনোয়ার হোসেন জানান, গোপন তথ্যের ভিত্তিতে তাঁরা জানতে পারেন, ওই বাড়িতে থাকা লোকজনের কথাবার্তা ও চলাফেরা অসংলগ্ন। তাঁদের গতিবিধি সন্দেহজনক।
