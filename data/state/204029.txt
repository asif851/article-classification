
সাংবাদিক দম্পতি সাগর সরওয়ার ও মেহেরুন রুনির হত্যাকারীদের অবিলম্বে গ্রেপ্তার করার দাবিতে আগামী ৩০ জুন বেলা ১১টায় ঢাকা রিপোর্টার্স ইউনিটির সামনে বিক্ষোভ ও মানববন্ধন কর্মসূচি পালন করা হবে।আজ সোমবার সকালে জাতীয় প্রেসক্লাবের সামনে ঢাকা রিপোর্টার্স ইউনিটি (ডিআরইউ) আয়োজিত এক প্রতিবাদ কর্মসূচি পালন করা হয়। মুখে কালো কাপড় বেঁধে সেখানে সাংবাদিকেরা হত্যাকাণ্ডের বিচার না হওয়ার প্রতিবাদ জানান।কর্মসূচি ঘোষণা করে ডিআরইউয়ের সভাপতি শাহেদ চৌধুরী বলেন, যত দিন সাগর-রুনির হত্যাকারীরা গ্রেপ্তার না হয়, তত দিন আন্দোলন চলবে। নতুন নতুন কর্মসূচি দেওয়া হবে। তিনি বলেন, অতীতে কয়েকজন স্বরাষ্ট্রমন্ত্রী সাগর-রুনির হত্যাকারীদের গ্রেপ্তার করার ব্যাপারে সময় বেঁধে দিয়েছিলেন। ৪৮ ঘণ্টার মধ্যে খুনিদের গ্রেপ্তার করা হবে, তদন্তের প্রণিধানযোগ্য অগ্রগতি হয়েছে—এমনটা বলা হয়েছে। কিন্তু হত্যাকারীরা কেউ গ্রেপ্তার হয়নি। দেখা গেছে ওই সব মন্ত্রীও কেউ দায়িত্বে থাকতে পারেননি। তিনি অবিলম্বে সাগর-রুনির হত্যাকারীদের গ্রেপ্তার করার জন্য সরকারের প্রতি আহ্বান জানান।সমাবেশে অংশ নিয়ে বাংলাদেশ ফেডারেল সাংবাদিক ইউনিয়নের (বিএফইউজে) একাংশের সভাপতি শওকত মাহমুদ বলেন, সাগর-রুনির হত্যাকারীদের গ্রেপ্তার না করা মুক্ত সাংবাদিকতার পথে একটি বাধা। তিনি বলেন, ‘হত্যাকারীরা সরকারের কত কাছের তা জানি না। না হলে কেন তাদের গ্রেপ্তার করা হচ্ছে না?’বিএফইউজের আরেক অংশের মহাসচিব আব্দুল জলিল ভূঁইয়া বলেন, অতীতের কোনো সরকারই কোনো সাংবাদিক হত্যার বিচার করেনি। তিনি সাংবাদিক হত্যার বিচারের দাবিতে জনমত-নির্বিশেষে সব সাংবাদিককে ঐক্যবদ্ধভাবে আন্দোলন চালিয়ে যাওয়ার আহ্বান জানান। সমাবেশে বক্তব্য দেন সাংবাদিক নেতা রুহুল আমিন গাজী, ডিআরইউয়ের সাধারণ সম্পাদক ইলিয়াছ খান, সাবেক সভাপতি সাখাওয়াত হোসেন বাদশা, ডিইউজের সভাপতি আবদুল হাই শিকদার, সাধারণ সম্পাদক জাহাঙ্গীর আলম প্রমুখ।
