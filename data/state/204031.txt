
নোয়াখালীতে শিক্ষকের পিটুনিতে আহত হয়েছে এক স্কুলছাত্রী। গত মঙ্গলবার সেনবাগ উপজেলার নবীপুর ইউনিয়নের বড় চারিগাঁও সরকারি প্রাথমিক বিদ্যালয়ে এ ঘটনা ঘটে। আহত চতুর্থ শ্রেণির ছাত্রীকে হাসপাতালে ভর্তি করা হয়েছে।এ ঘটনায় গতকাল বুধবার ছাত্রীর মামা জসিম উদ্দিন উপজেলা নির্বাহী কর্মকর্তা উদয়ন দেওয়ানের কাছে অভিযোগ করেন। ইউএনও বিষয়টি তদন্ত করে ব্যবস্থা নিতে উপজেলা শিক্ষা কর্মকর্তাকে নির্দেশ দেন।ছাত্রীর মামা জসিম উদ্দিন জানান, শিশুটি বর্তমানে উপজেলা স্বাস্থ্য কমপ্লেক্সে চিকিৎসাধীন রয়েছে।শিক্ষক গোলাম মোস্তফা ছাত্রীকে পেটানোর কথা স্বীকার করে বলেন, তিনি খুব বেশি জোরে আঘাত করেননি। কিন্তু বিদ্যালয়ের ব্যবস্থাপনা কমিটি নিয়ে সমস্যা থাকায় একটি চক্র বিষয়টিকে বড় করে তুলেছে।উপজেলা প্রাথমিক শিক্ষা কর্মকর্তা মাখন লাল নাথ জানান, বিষয়টি তদন্ত করে প্রতিবেদন দিতে সহকারী প্রাথমিক শিক্ষা কর্মকর্তাকে নির্দেশ দেওয়া হয়েছে।
