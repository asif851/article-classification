
ময়মনসিংহের গৌরীপুর উপজেলার খানপাড়া গ্রামে গতকাল শুক্রবার গাছ কাটাকে কেন্দ্র করে বড় ভাইয়ের লাঠির আঘাতে ছোট ভাই রহমত আলী (৩২) নিহত হয়েছেন। এ ঘটনায় একজনকে আটক করেছে পুলিশ। রহমত আলী ওই গ্রামের মৃত সাহেদ আলীর ছেলে।এলাকাবাসী ও পুলিশ সূত্রে জানা গেছে, দুপুর সাড়ে ১২টার দিকে খানপাড়া গ্রামে নিজেদের বাড়ির সীমানার একটি গাছ কাটাকে কেন্দ্র করে বড় ভাই জীবন মিয়া ও রহমত আলীর মধ্যে ঝগড়া হয়। একপর্যায়ে জীবন মিয়া লাঠি দিয়ে রহমত আলীর মাথায় আঘাত করেন। অতিরিক্ত রক্তক্ষরণে ঘটনাস্থলেই রহমত আলী মারা যান। ঘটনার পর থেকে জীবন মিয়া পলাতক রয়েছেন।গৌরীপুর থানার ওসি মো. হামিদুল ইসলাম জানান, রহমত আলীর লাশ ময়নাতদন্তের জন্য ময়মনসিংহ মেডিকেল কলেজ হাসপাতালের মর্গে পাঠানো হয়েছে। জিজ্ঞাসাবাদের জন্য জীবনের স্ত্রীকে আটক করা হয়েছে।
