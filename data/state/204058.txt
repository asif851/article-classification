
কিশোরগঞ্জের পাকুন্দিয়া উপজেলার তারাকান্দি গ্রামে জমি নিয়ে বিরোধের জেরে মা ও দুই সন্তান খুন হয়েছেন। আজ শনিবার সকালে এ ঘটনা ঘটে।
নিহত তিনজন হলেন মোশাররফ হোসেনের স্ত্রী তাসলিমা (২৮) এবং তাঁদের ছেলে নিলয় (১০) ও মেয়ে রাইসা (৬)। এ ঘটনায় মোশাররফ হোসেন আহত হয়েছেন।
পাকুন্দিয়া থানার ভারপ্রাপ্ত কর্মকর্তা (ওসি) শামসুদ্দিন বলেন, জমির মালিকানা নিয়ে মোশাররফের সঙ্গে তাঁর চাচাতো ভাই মবিনের দীর্ঘদিনের বিরোধ। এ নিয়ে আজ সকালে দুই পক্ষের মধ্যে ঝগড়া হয়। একপর্যায়ে তিনি ধারালো অস্ত্র নিয়ে মোশাররফ ও তাঁর পরিবারের সদস্যদের ওপর ঝাঁপিয়ে পড়েন। এতে মোশাররফ আহত হন এবং তাঁর স্ত্রী-সন্তান ঘটনাস্থলেই মারা যান।
ওসি জানান, মা ও সন্তানদের লাশ উদ্ধার করে কিশোরগঞ্জ আধুনিক সদর হাসপাতালে পাঠানো হয়েছে। পুলিশ ঘটনাস্থল থেকে মবিনকে আটক করেছে।
