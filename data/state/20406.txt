
বাংলাদেশ সংবাদ সংস্থার (বাসস) চেয়ারম্যান এবং ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগের অধ্যাপক গোলাম রহমানকে প্রধান তথ্য কমিশনার হিসেবে নিয়োগ দিয়েছে সরকার।
আজ বুধবার সরকারের এক তথ্য বিবরণীতে জানানো হয়, রাষ্ট্রপতি মো. আবদুল হামিদ তথ্য অধিকার আইন-২০০৯-এর ১৫ (১) ধারা অনুযায়ী গোলাম রহমানকে এ পদে নিয়োগ দেওয়া হয়েছে। তথ্য মন্ত্রণালয় আজ এ সংক্রান্ত প্রজ্ঞাপন জারি করেছে।
গত ২০ আগস্ট অধ্যাপক গোলাম রহমানকে বাসসের চেয়ারম্যান হিসেবে নিয়োগ করা হয়। সদ্যবিদায়ী প্রধান তথ্য কমিশনার মোহাম্মদ ফারুক গত ৯ জানুয়ারি অবসরে গেছেন। ওই দিন থেকে ভারপ্রাপ্ত প্রধান তথ্য কমিশনারের দায়িত্ব পালন করছিলেন নেপাল চন্দ্র সরকার।
