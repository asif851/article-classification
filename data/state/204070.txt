
রাজধানীর মতিঝিলের শাপলা চত্বরে গতকাল রোববার বিকেলে একটি বিলবোর্ড ভেঙে পড়েছে। এতে রিকশাচালকসহ দুজন আহত হয়েছেন। তাঁদের ঢাকা মেডিকেল কলেজ হাসপাতালে প্রাথমিক চিকিৎসা দেওয়া হয়েছে। মতিঝিল থানার পুলিশ জানায়, বিকেল চারটার দিকে মতিঝিল শাপলা চত্বরের পাশে প্রধান সড়কের ওপর বিশাল একটি বিলবোর্ড ভেঙে পড়ে। এতে একজন রিকশাচালক ও একজন পথচারী আহত হন। তাঁদের মধ্যে পথচারী ঢাকা মেডিকেল কলেজ হাসপাতালে প্রাথমিক চিকিৎসা নিয়েছেন। বিলবোর্ড ভেঙে পড়ার পর মতিঝিল শাপলা চত্বরে প্রধান সড়কটি বন্ধ হয়ে যায়। এ সময় আশপাশের সড়কে দীর্ঘ যানজটের সৃষ্টি হয়। মতিঝিল থানার ভারপ্রাপ্ত কর্মকর্তা (ওসি) মো. ফরমান আলী বলেন, কিছুক্ষণ পড়ে থাকার পর ঢাকা দক্ষিণ সিটি করপোরেশনের রেকার দিয়ে বিলবোর্ডটি কিছুটা সরিয়ে নিয়ে সড়কের একাংশ যান চলাচলের উপযোগী করে দেওয়া হয়। পুলিশের মতিঝিল বিভাগের উপকমিশনার মো. আনোয়ার হোসেন প্রথম আলোকে বলেন, রেকার পাঠিয়ে বিলবোর্ড সরিয়ে নেওয়া হয়েছে। বিলবোর্ডের কোম্পানিকে শনাক্ত করে তাদের বিরুদ্ধে আইনি ব্যবস্থা নেওয়া হবে।
