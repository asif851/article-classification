
নেশার জন্য প্রতিদিন বেশ কিছু টাকা লাগত। কিন্তু বাবা টাকা না দিয়ে বকাঝকা করতেন। এই ক্ষোভ থেকে তাঁকে হত্যার পরিকল্পনা করেন ছেলে। এ ছাড়া বাবার দ্বিতীয় বিয়ে করার সিদ্ধান্তও তাঁকে হত্যায় প্রভাবিত করে। পরে মাদকাসক্ত দুই বন্ধুকে নিয়ে খুন করেন বাবা জয়নাল আবেদীনকে।ঢাকার মুখ্য বিচারিক হাকিম আদালতের জ্যেষ্ঠ বিচারক শেখ ওয়াসিমের কাছে গতকাল মঙ্গলবার এসব কথা স্বীকার করে ১৬৪ ধারায় জবানবন্দি দেন জয়নালের একমাত্র ছেলে আকাশ। পরে আকাশকে জেলহাজতে পাঠানো হয়।জমি ব্যবসায়ী জয়নাল গত শনিবার রাতে ঢাকার আশুলিয়ার পলাশবাড়ী এলাকার নিজ বাড়ির শয়নকক্ষে খুন হন।মামলার তদন্ত কর্মকর্তা ও আশুলিয়া থানার উপপরিদর্শক (এসআই) আবুল কালাম আজাদ বলেন, জিজ্ঞাসাবাদে আকাশ তাঁর দুই বন্ধুকে নিয়ে বাবাকে খুন করার কথা স্বীকার করেছেন। এ কারণে তাঁকে হত্যা মামলায় গ্রেপ্তার দেখিয়ে গতকাল আদালতে পাঠানো হয়।
 
