
মধ্য ও দক্ষিণ এশিয়া–বিষয়ক সহকারী মার্কিন পররাষ্ট্রমন্ত্রী নিশা দেশাই বিসওয়াল দুই দিনের সফরে ঢাকায় আসছেন। গত মে মাসের পর এটি তাঁর দ্বিতীয় ঢাকা সফর।ওয়াশিংটনের একটি কূটনৈতিক সূত্র আজ শুক্রবার প্রথম আলোকে জানিয়েছে, নিশা দেশাইয়ের দুদিনের সফরে রোববার ঢাকায় আসার কথা রয়েছে।ঢাকা এবং ওয়াশিংটনের কূটনীতিকদের সঙ্গে কথা বলে জানা গেছে, গুলশানের হলি আর্টিজান বেকারিতে জঙ্গি হামলায় ​নৃশংসভাবে দেশি-বিদেশি হত্যা ও শোলাকিয়ায় জ​ঙ্গি হামলার প্রেক্ষাপটে সন্ত্রাস ও জঙ্গিবাদ দমনের বিষয়টি প্রাধান্য পাবে নিশা দেশাইয়ের সফরে। সহকারী মার্কিন পররাষ্ট্রমন্ত্রীর এ মাসের শেষে ঢাকায় আসার কথা ছিল। কিন্তু বাংলাদেশের পরিবর্তিত পরিস্থিতিতে তাঁর সফরটি ​এগিয়ে আনা হয়েছে।দুই দিনের ঢাকা সফরের সময় নিশা দেশাই বিসওয়াল স্বরাষ্ট্রমন্ত্রী আসাদুজ্জামান খান কামাল, পররাষ্ট্রমন্ত্রী এ এইচ মাহমুদ আলী, পররাষ্ট্রসচিব মো. শহীদুল হক ছাড়াও সরকারের কয়েকজন জ্যেষ্ঠ কর্মকর্তার সঙ্গে আলোচনা করবেন। সূত্র জানায়, রাজধানীর কলাবাগানে বাসায় ইউএসএআইডির কর্মকর্তা জুলহাস মান্নান ও তাঁর এক বন্ধুকে কুপিয়ে হত্যার ঘটনার তদন্তের অগ্রগতি নিয়েও আলোচনা হতে পারে নিশা দেশাইয়ের সফরে।
গুলশান হামলার পরিপ্রেক্ষিতে সন্ত্রাসবিরোধী লড়াইয়ে বাংলাদেশের পাশে থাকবেন বলে আজ শুক্রবারও জানিয়েছেন মার্কিন প্রেসিডেন্ট বারাক ওবামা। গুলশান হামলায় নিহত জাপানি নাগরিকদের প্রতি সমবেদনা জানিয়ে দেশটির প্রধানমন্ত্রী শিনজো আবের কাছে লেখা এক চিঠিতে বারাক ওবামা এ কথা বলেন। আজ তিনি মার্কিন জনগণের পক্ষে এ চিঠি জাপানের প্রধানমন্ত্রীকে পাঠান।
এর আগে মার্কিন পররাষ্ট্রমন্ত্রী জন কেরি প্রেসিডেন্ট বারাক ওবামার পক্ষে প্রধানমন্ত্রী শেখ হাসিনাকে ফোন করেছিলেন। গত রোববার সন্ধ্যায় জন কেরি ফোনে বলেন, সন্ত্রাস নির্মূলে বাংলাদেশকে সব ধরনের সহায়তা দিতে যুক্তরাষ্ট্র প্রস্তুত আছে। বাংলাদেশে সন্ত্রাসী হামলার নিন্দা ও সহানুভূতি জানান প্রেসিডেন্ট ওবামা।
১ জুলাই রাতে রাজধানীর গুলশানের হলি আর্টিজান বেকারি রেস্তোরাঁয় সন্ত্রাসী হামলায় ২০ জন নিহত হন। তাঁদের মধ্যে ১৭ জন বিদেশি। বিদেশিদের মধ্যে ৭ জন জাপান, ৯ জন ইতালি ও ১ জন ভারতের নাগরিক। বাকি তিনজন বাংলাদেশি।
