
রাজধানীতে গত দুই দিনে পৃথক ঘটনায় শ্রমিক লীগের নেতাসহ তিনজন গুলিবিদ্ধ হয়েছেন। তিনজনকেই ঢাকা মেডিকেল কলেজ হাসপাতালে ভর্তি করা হয়েছে।হাসপাতাল সূত্র জানায়, গতকাল শুক্রবার বিকেলে রাজধানীর রামপুরা ওয়াপদা রোডে গুলিতে আহত হন বাদল খান (৪৫) নামের এক ব্যক্তি। বাদল খান ২২ নম্বর ওয়ার্ডের সাবেক কাউন্সিলর ও একই ওয়ার্ডের শ্রমিক লীগের বর্তমান যুগ্ম সম্পাদক। তিনি ইট-বালুর ব্যবসা করেন। থাকেন রামপুরার ওয়াপদা রোডে।বাদলের বরাত দিয়ে হাসপাতাল সূত্র জানায়, দীর্ঘদিন ধরে কারাগারে থাকা এক সন্ত্রাসীর পক্ষে কয়েকজন যুবক তাঁর কাছ থেকে দুই লাখ টাকা চাঁদা দাবি করে আসছিলেন। গতকাল বিকেল চারটার দিকে ওয়াপদা রোড এলাকায় দুই অচেনা যুবক তাঁর কাছ থেকে এসে চাঁদা চান। তিনি চাঁদা দিতে অস্বীকৃতি জানানোয় এক যুবক তাঁর বাম হাঁটুর নিচে গুলি করে এবং দ্রুত পালিয়ে যায়। আহত অবস্থায় স্থানীয় লোকজন তাঁকে উদ্ধার করে ঢাকা মেডিকেল কলেজ হাসপাতালে নিয়ে ভর্তি করেন।পৃথক ঘটনায় গত বৃহস্পতিবার রাত দুইটার দিকে গুলশান ২ নম্বর শাহাদতপুরে গুলিতে মো. মহিউদ্দিন ও মো. রমজান নামের দুই যুবক আহত হন। ওই ঘটনায় শামীম ও আব্বাস নামের দুজনকে আটক করেছে পুলিশ।গুলশান থানার ওসি রফিকুল ইসলাম বলেন, আহত দুজন ইয়াবা সেবন করেন এবং এর ব্যবসায়ও যুক্ত। তাঁরা ইয়াবা নিয়ে তাঁদেরই পরিচিত ব্যবসায়ীদের টাকা দেয়নি। এ কারণে ঘটনাটি ঘটেছে।
