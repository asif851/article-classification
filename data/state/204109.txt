
বর্ডার গার্ড বাংলাদেশ (বিজিবি) সদস্যদের ধাওয়া খেয়ে ১ লাখ ৭৬ হাজার ৬৯৫ পিস ইয়াবা বড়ি ফেলে পালিয়ে গেছে পাচারকারীরা। কক্সবাজারের টেকনাফ উপজেলার নাফ নদীর সাবরাং ইউনিয়নের তিন ও চার নম্বর স্লুইসগেটের মাঝামাঝি ‘বকের প্যারা’ এলাকা থেকে আজ শনিবার ভোররাতে ইয়াবাভর্তি নৌকাটি জব্দ করা হয়।
টেকনাফ ২ বর্ডার গার্ড ব্যাটালিয়নের (বিজিবি) পরিচালক লেফটেনেন্ট কর্নেল এস এম আরিফুল ইসলাম প্রথম আলোকে বলেন, দমদমিয়া তল্লাশিচৌকির বিশেষ দল নদীতে টহল দিচ্ছিল। এ সময় মিয়ানমার জলসীমান্ত পার হয়ে একটি নৌকা বাংলাদেশের দিকে আসতে দেখে বিজিবি থামানোর সংকেত দেয়। ওই সময় বিজিবির স্পিডবোডটি কাছাকাছি এলে পাচারকারীরা নৌকাটি ডুবিয়ে দিয়ে সাঁতরিয়ে মিয়ানমারে চলে যায়।
পরে বিজিবি সদস্যরা ভাসমান একটি পাত্রের ভেতর থেকে ১ লাখ ৭৬ হাজার ৬৯৫ পিস ইয়াবা উদ্ধার করেন। নৌকাটি জব্দ করা হয়েছে।
ইয়াবাগুলো ব্যাটালিয়ন সদরে জমা রাখা হয়েছে জানিয়ে লেফটেনেন্ট কর্নেল এস এম আরিফুল ইসলাম বলেন, পরে এগুলো ধ্বংস করা হবে।
