
বিএনপির পঞ্চগড়ের বোদা ও দেবীগঞ্জ উপজেলা শাখায় দুই পক্ষের কোন্দল দিনে দিনে বেড়েই চলেছে। দুটি পক্ষ দলীয় কর্মসূচি আলাদাভাবে পালন করছে। এক পক্ষের নেতৃত্বে আছেন বিএনপির জেলা শাখার সভাপতি ও সাবেক সাংসদ মোজাহার হোসেন ও অন্য পক্ষে যুবদলের কেন্দ্রীয় কমিটির সহসভাপতি ফরহাদ হোসেন ওরফে আজাদ।বিএনপির জেলা শাখার সহসভাপতি মোফাখখারুল ইসলাম বলেন, ‘২৪ বছর দেবীগঞ্জ উপজেলা বিএনপির সাধারণ সম্পাদক হিসেবে দায়িত্ব পালন করেছি। ২০০৮ সালে মোজাহার হোসেন আমাকে বাদ দিয়ে আহ্বায়ক কমিটি গঠন করে নিজের লোকদের নিয়ে পকেট কমিটি গঠন করেছেন। মূলত এ কারণে দলে বিভেদ তৈরি হয়েছে। এই বিভেদ দূর করতে না পারলে ভবিষ্যতে দারুণ চ্যালেঞ্জের মুখে পড়তে হবে।’বিএনপির বোদা উপজেলা শাখার সাংগঠনিক সম্পাদক হকিকুল ইসলাম বলেন, ওই কমিটি গঠনের সময় মূল দলের নেতাদের আহ্বায়ক কমিটির সদস্য করা হয়নি। এর পর থেকে দলের নেতা-কর্মীরা বিভক্তি হয়ে পড়েন ও আলাদা কর্মসূচি পালন করেন। একই ধরনের কথা বলেন স্বেচ্ছাসেবক দলের দেবীগঞ্জ উপজেলা শাখার আহ্বায়ক মাহবুবার রহমান এবং স্বেচ্ছাসেবক দলের বোদা উপজেলা শাখার আহ্বায়ক আসাদুজ্জামান।ফরহাদ হোসেন দাবি করেন, মোজাহার হোসেন তাঁর ইচ্ছামতো জনপ্রিয় জনপ্রতিনিধি ও দীর্ঘদিনের ত্যাগী নেতাদের বাদ দিয়ে তাঁর তল্পিবাহকদের দিয়ে বিভিন্ন কমিটি করেছেন। নেতা-কর্মীদের বড় অংশকে বাদ দিয়ে কাউন্সিল করেছেন। তাঁর কারণেই বোদা-দেবীগঞ্জে দলীয় বিভেদ সৃষ্টি হয়েছে।মোজাহার হোসেন বলেন, ‘কাজ করার সুযোগ পেলে করব। গন্ডগোল-হট্টগোল করে কোনো কিছু করতে রাজি নই।’ তিনি তাঁর নির্বাচনী এলাকায় নেতা-কর্মীদের নিয়ে দলীয় কার্যক্রম অব্যাহত রেখেছেন বলে দাবি করেন। নিয়মতান্ত্রিক উপায়ে তাঁর নির্বাচনী এলাকায় ওয়ার্ড, ইউনিয়ন ও উপজেলা পর্যায়ে সমেঞ্চলনের মাধ্যমে কাউন্সিলারদের ভোটে কমিটি গঠন করা হয়েছে বলে তিনি দাবি করেন।বিএনপির জেলা শাখার সহসভাপতি ও বোদা উপজেলা পরিষদের চেয়ারম্যান আবদুল আজিজ বলেন, ‘আমি কোনো পক্ষে নই। বোদা-দেবীগঞ্জের দুটি পক্ষের কাছেই আমার গ্রহণযোগ্যতা রয়েছে। আমি নিজেকে এ আসনে যোগ্য ও জনপ্রিয় প্রার্থী বলে মনে করি। ১৯৯০ সালে আমি ধানের শীষ নিয়ে এ আসনে নির্বাচন করেছি। এবারও দলের মনোনয়ন চাইব।’বিএনপির দেবীগঞ্জ উপজেলা শাখার সভাপতি আবু তোরাব সরকার বলেন, এখানে জেলা ও কেন্দ্রের নির্দেশ অনুযায়ী কমিটি গঠন করা হয়েছে। মোজাহার হোসেন এ আসনে কয়েকবার নির্বাচন করে সাংসদ হয়েছেন। ভবিষ্যতে এ আসনে তিনিই মনোনয়ন পাবেন। তা ছাড়া তিনি ২০০৮ সালের নির্বাচনের পর থেকে নেতা-কর্মীদের নিয়ে এলাকায় নিরলসভাবে সাংগঠনিক কর্মকাণ্ড পরিচালনা করে আসছেন। তাঁর নেতৃত্বেই নেতা-কর্মীরা সংগঠিত আছে। একই ধরনের কথা বলেন বিএনপির দেবীগঞ্জ উপজেলা শাখার সাংগঠনিক সম্পাদক সহিদুল ইসলাম এবং বিএনপির বোদা উপজেলা শাখার সভাপতি মোতাহার হোসেন।
