
আলাপ-আলোচনার মাধ্যমে নির্বাচনের পরিবেশ সৃষ্টির জন্য সরকারের প্রতি আহ্বান জানিয়েছেন বিএনপির চেয়ারপারসন ও বিরোধীদলীয় নেতা বেগম খালেদা জিয়া। তিনি বলেছেন, ‘দেশ কারও একার নয়। ২৫ অক্টোবর সমাবেশ করতে দিতে হবে।’বিভিন্ন শ্রেণী-পেশার মানুষের সঙ্গে পবিত্র ঈদুল আজহার শুভেচ্ছা বিনিময় শেষে খালেদা জিয়া সাংবাদিকদের এসব কথা বলেন।সরকারের উদ্দেশে খালেদা জিয়া বলেন, ‘আমরা শান্তি চাই। অবাধ, সুষ্ঠু ও নিরপেক্ষ নির্বাচন চাই। এখনো সময় আছে, আসুন, আলাপ-আলোচনার মাধ্যমে নির্বাচনের পরিবেশ সৃষ্টি করি।’ তিনি আরও বলেন, ঈদ আনন্দের দিন। কিন্তু মানুষের মধ্যে আনন্দের ছাপ নেই। মানুষ উদ্বিগ্ন। কী হবে, কী হতে যাচ্ছে।২৪ অক্টোবরের পর বিএনপির অবস্থান কী হবে—সাংবাদিকদের এ প্রশ্নের জবাবে খালেদা জিয়া বলেন, পরদিন বিএনপির সমাবেশ রয়েছে। আরেক প্রশ্নের জবাবে তিনি বলেন, ‘দেশ কারও একার নয়। ২৫ অক্টোবর সমাবেশ করতে দিতে হবে।’সরকার একতরফা নির্বাচন করতে একতরফাভাবে সংবিধান সংশোধন করেছে বলে উল্লেখ করে বিরোধীদলীয় নেতা বলেন, ক্ষমতায় থাকতে গায়ের জোরে, জেদের বশে সরকার একতরফা নির্বাচন করতে চায়। একতরফা নির্বাচন দেশে-বিদেশে গ্রহণযোগ্য হবে না। সেই নির্বাচনে ১৮ দল অংশ নেবে না। সরকার ভালো কাজ করলে নির্দলীয় সরকারের অধীনে নির্বাচন দিয়ে নিজেদের জনপ্রিয়তা যাচাইয়ের আহ্বান জানান তিনি।বঙ্গবন্ধু আন্তর্জাতিক সম্মেলন কেন্দ্রে খালেদা জিয়া বিভিন্ন রাজনীতিক, বিভিন্ন দেশের কূটনীতিক, প্রবীণ আইনজীবী রফিক-উল হক, ঢাকা বিশ্ববিদ্যালয়ের সাবেক উপাচার্য মনিরুজ্জামান মিয়া এবং এমাজউদ্দীন আহমদসহ বিশিষ্ট ব্যক্তি ও নানা শ্রেণী-পেশার মানুষের সঙ্গে শুভেচ্ছা বিনিময় করেন। এ সময় খন্দকার মোশাররফ হোসেন, মাহবুবুর রহমান, এম কে আনোয়ার, রফিকুল ইসলাম মিয়াসহ বিএনপির কেন্দ্রীয় নেতারা উপস্থিত ছিলেন।
 
