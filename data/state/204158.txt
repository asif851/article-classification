
মাদারীপুরের কালকিনি উপজেলায় যাত্রীবাহী সার্বিক পরিবহনের একটি বাস খাদে পড়ে কাজী হাফিজ (৪৫) নামের ১ ব্যক্তি নিহত ও ১০ জন আহত হয়েছেন। আহত লোকজনকে উদ্ধার করে উপজেলা স্বাস্থ্য কমপ্লেক্সে ভর্তি করা হয়েছে।
সকাল সাড়ে ১০টার দিকে কালকিনি উপজেলার ভুরঘাটা বাসস্ট্যান্ড-সংলগ্ন নতুনপান হাট এলাকায় এ দুর্ঘটনা ঘটে।
পুলিশ ও ফায়ার সার্ভিস বলছে, সকালে কালকিনি থেকে সার্বিক পরিবহনের একটি যাত্রীবাহী বাস ঢাকার উদ্দেশে ছেড়ে আসে। বাসটি নতুনপান হাট এলাকায় পৌঁছালে বিপরীত দিক থেকে আসা একটি বাইসাইকেলকে পাশ কাটাতে গিয়ে নিয়ন্ত্রণ হারিয়ে সেটি পাশের খাদে পড়ে যায়। এ সময় আহত হন অন্তত ১০ জন। তাঁদের উদ্ধার করে কালকিনি উপজেলা স্বাস্থ্য কমপ্লেক্স ও বরিশাল শের-ই-বাংলা মেডিকেলে ভর্তি করা হয়েছে। পরে কালকিনি উপজেলা স্বাস্থ্য কমপ্লেক্সে চিকিৎসাধীন অবস্থায় কাজী হাফিজ মারা যান।
কালকিনি উপজেলা নির্বাহী কর্মকর্তা (ইউএনও) শেখ হাফিজুর রহমানের ভাষ্য, নিহত ব্যক্তির পরিবারকে ১০ হাজার টাকা ও আহত লোকজনের চিকিৎসার ব্যয় বহন করা হবে।
মাদারীপুর ফায়ার সার্ভিসের ভারপ্রাপ্ত উপসহকারী পরিচালক নেওয়াজ আহম্মেদ বলেন, দুর্ঘটনাকবলিত বাসটিকে উদ্ধারে কাজ শুরু করেছে ফায়ার সার্ভিসসহ স্থানীয় প্রশাসন।
কালকিনি থানার ভারপ্রাপ্ত কর্মকর্তা (ওসি) কৃপা সিন্দু বালা দুর্ঘটনায় নিহত হওয়ার বিষয়টি নিশ্চিত করেছেন।
