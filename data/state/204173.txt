
ঢাকা-রংপুর মহাসড়কের বগুড়ার তিনমাথা এলাকায় সোমবার রাত সাড়ে ১০টার দিকে যানবাহনে নাশকতার প্রস্তুতিকালে দুটি হাতবোমাসহ ইনসান আলী ও আনোয়ারুল ইসলাম নামের বিএনপির দুই কর্মীকে হাতেনাতে আটক করে জনতা। পরে তাঁদের পুলিশে সোপর্দ করা হয়। দুজনের বাড়ি কাহালু উপজেলার ডুমুর গ্রামে। এদিকে ককটেল তৈরি করতে গিয়ে সরকারি আজিজুল হক কলেজের খায়রুল ইসলাম নামের এক শিক্ষার্থীর আঙুল উড়ে গেছে। গতকাল মঙ্গলবার বেলা তিনটার দিকে সদর উপজেলার ধাওয়াকোলা গ্রামে এ ঘটনা ঘটে। পরে তাঁকে বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়। সদর থানার উপপরিদর্শক (এসআই) আনোয়ার হোসেন এসব ঘটনার সত্যতা নিশ্চিত করেছেন। 
