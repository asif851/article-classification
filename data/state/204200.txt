
দেশে ৩৫৮টি ইউনিয়নে ইউনিয়ন স্বাস্থ্য ও পরিবারকল্যাণ কেন্দ্র নেই। আর চালু থাকা ১৭ শতাংশ কেন্দ্রের অবস্থা খুবই খারাপ।
ইউনিয়ন পর্যায়ের স্বাস্থ্যসেবা কেন্দ্রের পরিস্থিতি নিয়ে এই জরিপ করেছে সেভ দ্য চিলড্রেন। এতে সহায়তা দিয়েছে পরিবার পরিকল্পনা অধিদপ্তর ও যুক্তরাষ্ট্রের আন্তর্জাতিক সহায়তা সংস্থা ইউএসএআইডি। আজ বুধবার রাজধানীর একটি অভিজাত হোটেলে এই জরিপের তথ্য আনুষ্ঠানিকভাবে প্রকাশ করা হয়।
দেশে ইউনিয়ন পরিষদ আছে ৪ হাজার ৫৫০টি। এর মধ্যে ৩৫৮টি ইউনিয়নে কোনো স্বাস্থ্য ও পরিবারকল্যাণ কেন্দ্র নেই। আর চালু থাকা ৩ হাজার ৫৯০টি কেন্দ্রের তথ্য বিশ্লেষণ করে আজকের সভায় উপস্থাপন করা হয়। তাতে দেখা গেছে, ১৭ শতাংশ স্বাস্থ্যকেন্দ্রের যাওয়ার রাস্তা খুবই খারাপ অথবা যাওয়ার রাস্তাই নেই, এগুলোতে পরিবার কল্যাণ পরিদর্শিকা (এফডব্লিউভি) পাওয়া যায় না, প্রসব করানোর ব্যবস্থা নেই, বিদ্যুৎ-সংযোগ ও টয়লেট নেই। এগুলোর ব্যাপক সংস্কার দরকার।
জরিপে ২০১৫ সালের এপ্রিল থেকে ২০১৬ সালের ফেব্রুয়ারির মধ্যে সারা দেশের ইউনিয়ন স্বাস্থ্যকেন্দ্রের তথ্য সংগ্রহ করা হয়।
অনুষ্ঠানে প্রধান অতিথি ছিলেন স্বাস্থ্যমন্ত্রী মোহাম্মদ নাসিম। পরিবার পরিকল্পনা অধিদপ্তরের মহাপরিচালক মোহাম্মদ ওয়াহিদ হোসেনের সভাপতিত্বে অনুষ্ঠিত সভায় স্বাস্থ্য প্রতিমন্ত্রী জাহিদ মালেক, স্বাস্থ্যসচিব সৈয়দ মনজুরুল ইসলাম, ইউএসএআইডির পরিচালক (স্বাস্থ্য ও জনসংখ্যা) মেলিসা জোনস, সেভ দ্য চিলড্রেনের উপপরিচালক ইশতিয়াক মান্নান প্রমুখ বক্তব্য দেন।
