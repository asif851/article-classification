
বিএনপির চেয়ারপারসন খালেদা জিয়ার গুলশান কার্যালয় ঘেরাও কর্মসূচি পালন করেছেন ‘আমরা মুক্তিযোদ্ধার সন্তান’ নামের একটি সংগঠনের ঢাকা মহানগর কমিটির নেতা-কর্মীরা। আজ বৃহস্পতিবার দুপুর ১২টার দিকে সংগঠনটির ৩০-৪০ জন নেতা-কর্মী গুলশান কার্যালয়ের সামনে যান। তাঁরা রাস্তায় দাঁড়িয়ে হরতাল, অবরোধ ও নাশকতার প্রতিবাদ জানান।
সংগঠনটির সভাপতি হুমায়ুন কবির বলেন, মানুষের পিঠ দেয়ালে ঠেকে গেছে। পরীক্ষার্থীরা পরীক্ষা দিতে পারছে না। ব্যবসায়ীরা ব্যবসা করতে পারছেন না। দেশ ধ্বংসের দ্বারপ্রান্তে। বিএনপির নেতৃত্বাধীন ২০-দলীয় জোটের উদ্দেশে তিনি বলেন, তারা রাজনীতির নামে জনগণের সঙ্গে প্রহসন করছে। তিনি দ্রুত হরতাল-অবরোধ প্রত্যাহারের দাবি জানান।
খালেদা জিয়ার গুলশান কার্যালয়ের আধা কিলোমিটার দূরে গুলশান ২ নম্বর মোড়ে সমাবেশ করে স্বেচ্ছাসেবক লীগ।
