
সাভারের রানা প্লাজা ধসের ঘটনায় হত্যা মামলায় ৪১ জন আসামির বিরুদ্ধে অভিযোগ গঠন করেছেন আদালত। এর মধ্য দিয়ে এই মামলার বিচারকাজ শুরু হলো।
আজ সোমবার ঢাকার জেলা ও দায়রা জজ এস এম কুদ্দুস জামান শুনানি নিয়ে অভিযোগ গঠনের আদেশ দেন। আদালত আগামী ১৮ সেপ্টেম্বর সাক্ষ্য গ্রহণের জন্য তারিখ ধার্য করেছেন।
একই ঘটনায় ইমারত নির্মাণ আইনে করা মামলার বিচারকাজ গত মাসে শুরু হয়েছে। রানা প্লাজার কর্ণধার সোহেল রানা, তাঁর মা-বাবাসহ ১৮ জন ওই মামলার আসামি।  গত ১৪ জুন ঢাকার অতিরিক্ত মুখ্য বিচারিক হাকিম মোস্তাফিজুর রহমান ইমারত নির্মাণ আইনে করা মামলার অভিযোগ গঠনের আদেশ দেন। আগামী ২৩ আগস্ট সাক্ষ্য গ্রহণের জন্য তারিখ ধার্য করেছেন আদালত।
আদালত সূত্র জানায়, রানা প্লাজা ধসের ঘটনায় হত্যা মামলা ও ইমারত নির্মাণ আইনে করা মামলায় গত বছরের ১ জুন সোহেল রানাসহ মোট ৪২ জনকে আসামি করে পৃথক অভিযোগপত্র দেয় সিআইডি। এর মধ্যে হত্যা মামলায় ৪১ জনকে ও ইমারত নির্মাণ আইনের মামলায় ১৮ জনকে আসামি করা হয়। এ হিসাবে দুই মামলার আসামি ৫৯ জন। কিন্তু তাঁদের মধ্যে ১৭ জনের নাম উভয় মামলার অভিযোগপত্রে থাকায় ব্যক্তি হিসেবে আসামি ৪২ জন।
২০১৩ সালের ২৪ এপ্রিল রানা প্লাজা ধসে পড়লে ১১ শতাধিক মানুষ প্রাণ হারান। তাঁদের অধিকাংশই ছিলেন পোশাকশ্রমিক। আহত হন প্রায় দুই হাজার মানুষ। এ ঘটনায় ওই বছরের ২৫ এপ্রিল সাভার থানায় দুটি মামলা হয়।
