
জয়পুরহাট জেলার পাঁচবিবি উপজেলার পাঁচবিবি কড়িয়া সীমান্তে ভারতীয় সীমান্তরক্ষী বাহিনীর (বিএসএফ) গুলিতে এক বাংলাদেশি নিহত হয়েছেন। আজ মঙ্গলবার ভোরে সীমান্তের ভারতীয় অংশে এ ঘটনা ঘটে। নিহত ব্যক্তির লাশ নিয়ে গেছে বিএসএফ।জয়পুরহাট ৩ বিজিবি অধিনায়ক লে. কর্নেল আবদুর রাজ্জাক তরফদার এই তথ্যের সত্যতা নিশ্চিত করেছেন। তিনি বলেন, সীমান্তে গুলি করে বাংলাদেশিকে হত্যার ঘটনায় প্রতিবাদ জানিয়ে লাশ ফেরত চাওয়া হয়েছে।পাঁচবিবি উপজেলার ধরঞ্জি ইউনিয়ন পরিষদের (ইউপি) চেয়ারম্যান আনোয়ার হোসেন চৌধুরী আজ সকালে মুঠোফোনে প্রথম আলোকে বলেন, সকাল আটটার দিকে স্থানীয় লোকজনের কাছ থেকে ঘটনাটি জানতে পেরেছেন তিনি।আনোয়ার হোসেন চৌধুরীর দেওয়া তথ্য অনুযায়ী, নিহত হওয়া ব্যক্তির নাম রাজু মিয়া (২৫)। তাঁর বাড়ি পাঁচবিবি উপজেলার নন্দাইল গ্রামে। বাবা শহিদুল ইসলাম।ধরঞ্জি ইউপির চেয়ারম্যান বলেন, আজ ভোর চারটা থেকে সাড়ে চারটার দিকে ভারত থেকে গরু নিয়ে বাংলাদেশে আসছিলেন রাজু। এ সময় ভারতের ৭৫ মথুরাপুর বিএসএফ ক্যাম্পের সদস্যরা তাঁকে গুলি করে। এতে ঘটনাস্থলে নিহত হন তিনি। পরে বিএসএফের সদস্যরা তাঁর লাশ নিয়ে যায়। জয়পুরহাটের পাঁচবিবি কড়িয়া সীমান্তে ২৭৮/৫৮ সাব-পিলার থেকে ১২০ গজ দূরে ভারতের অভ্যন্তরে ঘটনাটি ঘটে।
