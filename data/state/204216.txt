
দুর্নীতি দমন কমিশনের (দুদক) মামলায় গ্রেপ্তার হয়ে কারাবন্দী সিলেট জেলা মুক্তিযোদ্ধা সংসদ কমান্ডার সুব্রত চক্রবর্তীর মুক্তির দাবিতে নগরে বিক্ষোভ মিছিল ও প্রতিবাদ সভা করেছে বাংলাদেশ মুক্তিযোদ্ধা সংসদ সিলেট জেলা ইউনিট কমান্ড। গতকাল সোমবার দুপুরে জিন্দাবাজার এলাকায় মুক্তিযোদ্ধা সংসদের সামনে থেকে বিক্ষোভ মিছিল বের হয়ে কেন্দ্রীয় শহীদ মিনারে গিয়ে সমাবেশে মিলিত হয়। জেলা মুক্তিযোদ্ধা সংসদের ডেপুটি কমান্ডার অধ্যক্ষ সিরাজুল ইসলামের সভাপতিত্বে সমাবেশে অন্যদের মধ্যে জেলা মুক্তিযোদ্ধা ইউনিটের সাংগঠনিক কমান্ডার মো. আবদুল হক বক্তব্য দেন। তাঁরা দুদকের মামলা ষড়যন্ত্রমূলক আখ্যায়িত করে অবিলম্বে সুব্রত চক্রবর্তীর মুক্তি দাবি করেন। গত বুধবার রাতে তাঁকে গ্রেপ্তার করে দুদকের একটি দল। 
