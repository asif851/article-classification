
কক্সবাজারের টেকনাফের নোয়াপাড়া সৈকতের বালুরচর থেকে ১ লাখ ২০ হাজার ইয়াবা বড়ি উদ্ধার করেছেন কোস্টগার্ডের সদস্যরা। তবে এ ঘটনায় কাউকে আটক করতে পারেননি তাঁরা। 
গতকাল রোববার দিবাগত রাত ১২টার দিকে টেকনাফের সাবরাং ইউনিয়নের নোয়াপাড়া থেকে ইয়াবাগুলো উদ্ধার করা হয়েছে। কোস্টগার্ড বাহিনী অপারেশন পরিদপ্তরের (গোয়েন্দা শাখা) সহকারী গোয়েন্দা পরিচালক লে. কমান্ডার বিএন আবদুল্লাহ আল মারুফ স্বাক্ষরিত সংবাদ বিজ্ঞপ্তিতে এ তথ্য জানানো হয়।
সংবাদ বিজ্ঞপ্তিতে জানানো হয়, রোববার রাতে শাহপরী দ্বীপের কোস্টগার্ড সদস্যরা উপজেলার নোয়াপাড়া এলাকায় অভিযান চালানো হয়। কোস্টগার্ডের উপস্থিতি টের পেয়ে পালানোর সময় দুজন সন্দেহভাজন ব্যক্তিকে ধাওয়া করলে তারা দুটি পলিথিনের ব্যাগ ফেলে পালিয়ে যায়। পরে ওই ব্যাগের ভেতর থেকে ছয় কোটি টাকার মূল্যের ১ লাখ ২০ হাজার ইয়াবা বড়ি পাওয়া যায়। উদ্ধার করা ইয়াবাগুলো টেকনাফ থানায় হস্তান্তর করা হয়েছে বলে নিশ্চিত করেছেন টেকনাফ মডেল থানার ভারপ্রাপ্ত কর্মকর্তা ওসি রণজিৎ কুমার বড়ুয়া।
