
পিলখানা হত্যাকাণ্ডের মূল হোতা বিএনপির নেতা সালাউদ্দিন কাদের (সাকা) চৌধুরী, বিডিআরের সাবেক মহাপরিচালক ফজলুর রহমানসহ আরও কয়েকজন। পাকিস্তানভিত্তিক গোয়েন্দা সংস্থা আইএসআই এ ঘটনার পেছনে ইন্ধন জুগিয়েছিল।আজ মঙ্গলবার বিকেলে পিলখানা হত্যাকাণ্ডের রায়ের প্রতিক্রিয়ায় আইন প্রতিমন্ত্রী কামরুল ইসলাম সাংবাদিকদের এসব কথা বলেছেন। সচিবালয়ে নিজ মন্ত্রণালয়ে তিনি বলেন, সরকার এ হত্যাকাণ্ডের ষড়যন্ত্রে জড়িত মূল হোতাদের বিরুদ্ধে ভবিষ্যতে ব্যবস্থা নেওয়ার সিদ্ধান্ত নিয়েছে।এরাই যে মূল হোতা, এ ব্যাপারে কীভাবে জানলেন—সাংবাদিকদের এমন প্রশ্নের জবাবে আইন প্রতিমন্ত্রী কামরুল ইসলাম বলেন, এসব মূল হোতার ব্যাপারে যুক্তরাষ্ট্রের সিএনএনের ওয়েসবাইটে খবর প্রকাশ হয়েছে। সেখান থেকে তারা এটা জানতে পেয়েছে। এ বিষয়টি সরকার খতিয়ে দেখছে।আইন প্রতিমন্ত্রী বলেন, বর্তমান সরকার ক্ষমতায় আসার পর থেকেই আইএসআই সরকারের বিরুদ্ধে ষড়যন্ত্র শুরু করেছে। মন্ত্রী রায়ে সন্তুষ্টি প্রকাশ করে বিচারের সঙ্গে সংশ্লিষ্টদের প্রতি কৃতজ্ঞতা জানান।
