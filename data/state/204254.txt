
রংপুর জেলা নির্বাচন কমিশন কার্যালয়ে মনোনয়নপত্র জমা দিতে শুরু করেছেন রংপুর সিটি করপোরেশনের প্রতিদ্বন্দ্বী প্রার্থীরা। আজ সোমবার সকালে রংপুরের অফিস পাড়ায় আঞ্চলিক নির্বাচন কমিশন কার্যালয় খোলার পর থেকেই মেয়র ও কাউন্সিলর পদপ্রার্থীরা মনোনয়নপত্র জমা দিতে আসেন।
নির্বাচন কমিশন কার্যালয় সূত্রে জানা যায়, আজ সোমবার তিনজন মেয়র প্রার্থী মনোনয়নপত্র জমা দিয়েছেন। তাঁরা হলেন জাতীয় পার্টির (জাপা) মোস্তাফিজার রহমান, ইসলামী আন্দোলনের এ টি এম গোলাম মোস্তফা ও স্বতন্ত্র প্রার্থী মুক্তিযোদ্ধা আবদুল মজিদ বীর প্রতীক। এ ছাড়া কাউন্সিলর পদে ৬৩ জন এবং সংরক্ষিত নারী কাউন্সিলর পদে ৩২ জন মনোনয়নপত্র জমা দিয়েছেন। নির্বাচনী বিধিমালা অনুসারে প্রার্থীদের সঙ্গে পাঁচজনের বেশি লোক থাকা নিষিদ্ধ। সে কারণে প্রার্থীরা সমর্থকদের নিয়ে ছোট ছোট দলে মনোনয়নপত্র জমা দিতে আসেন।
এবার রংপুর সিটি করপোরেশনের মেয়র পদে ১৩ জন প্রার্থী মনোনয়নপত্র নিয়েছেন। এর মধ্যে জাপার মোস্তাফিজার আজ মনোনয়নপত্র জমা দিলেন। দলীয় প্রার্থী হিসেবে অন্যদের মধ্যে মনোনয়নপত্র নিয়েছেন আওয়ামী লীগ মনোনীত প্রার্থী বর্তমান মেয়র সরফুদ্দীন আহমেদ, বিএনপির কাওসার জামান ও নাজমুল আলম, ইসলামী আন্দোলনের এ টি এম গোলাম মোস্তফা ও বাসদের আবদুল কুদ্দুছ। এ ছাড়া স্বতন্ত্র পদে এক নারীসহ সাতজন মনোনয়নপত্র নিয়েছেন। তাঁরা হলেন সুইটি আঞ্জুম, হোসেন মকবুল শাহরিয়ার, মুক্তিযোদ্ধা আবদুল মজিদ (বীর প্রতীক), মেহেদী হাসান, রাশেক রহমান, শাকিল রায়হান ও আবদুর রউফ। এ ছাড়া সোমবার পর্যন্ত ৩৩টি ওয়ার্ডে কাউন্সিলর পদে ২১৯ জন, সংরক্ষিত নারী কাউন্সিলর পদে ৬৫ জন মনোনয়নপত্র নিয়েছেন। মনোনয়নপত্র গ্রহণ ও জমা দেওয়ার শেষ দিন ২২ নভেম্বর। যাচাই-বাছাই করা হবে ২৫-২৬ নভেম্বর। বাছাইয়ের পর তালিকা প্রকাশ করা হবে ২৭ নভেম্বর। প্রার্থিতা প্রত্যাহারের শেষ দিন ৩ ডিসেম্বর। এর পরদিন ৪ ডিসেম্বর প্রতীক বরাদ্দ করা হবে। ভোট গ্রহণ হবে ২১ ডিসেম্বর।
