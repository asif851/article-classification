
১৩ ঘণ্টা পর আজ শনিবার সকাল আটটার দিকে খুলনার সঙ্গে ঢাকা ও উত্তরের ট্রেন চলাচল আংশিক শুরু হয়েছে। ডাউন লাইনে ট্রেন চলছে। আপে বন্ধ রয়েছে। পুরোপুরি ট্রেন চলাচল শুরু হতে দুপুর হতে পারে বলে জানিয়েছেন স্টেশনমাস্টার।
গতকাল শুক্রবার সন্ধ্যা ৭টা ১০ মিনিটে পোড়াদহ জংশনের কাছে ট্রেনের ইঞ্জিনসহ একটি বগি লাইনচ্যুত হয়। এতে কেউ হতাহত হয়নি। এরপর থেকে খুলনার সঙ্গে উত্তর ও ঢাকার সঙ্গে সব ধরনের ট্রেন যোগাযোগ বন্ধ হয়ে যায়।
পোড়াদহ জংশনের স্টেশনমাস্টার শরিফুল ইসলাম আজ সকালে বলেন, চারটি ট্রেন পোড়াদহের ওপর দিয়ে খুলনার দিকে চলে গেছে। উদ্ধারকারী ট্রেন এখনো কাজ শুরু করতে পারেনি।
