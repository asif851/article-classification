
সারা দেশে আজ রোববার গণ-অনশন কর্মসূচি পালন করবে বিএনপি। সকাল নয়টা থেকে শুরু হয়ে বিকেল পাঁচটা পর্যন্ত এই কর্মসূচি চলবে।বিএনপির চেয়ারপারসন খালেদা জিয়া, সিনিয়র ভাইস চেয়ারম্যান তারেক রহমানসহ নেতা-কর্মীদের নামে ‘মিথ্যা’ মামলা, গুম-খুন ও ‘আওয়ামী সন্ত্রাসী হামলার’ প্রতিবাদে এই কর্মসূচি পালনের ঘোষণা দেয় বিএনপি। সারা দেশে জেলা-উপজেলা ও মহানগরে কর্মসূচি পালনের জন্য নেতা-কর্মীদের নির্দেশ দেওয়া হয়েছে।ঢাকায় এই কর্মসূচি পালিত হবে জাতীয় প্রেসক্লাবে। এতে বিএনপির চেয়ারপারসন খালেদা জিয়া অংশ নেবেন। গণ-অনশন শেষ হওয়ার এক ঘণ্টা আগে অর্থাৎ বিকেল চারটায় জাতীয় প্রেসক্লাবে এসে অনশনে সংহতি প্রকাশ করবেন বিএনপির চেয়ারপারসন। দলের ভারপ্রাপ্ত মহাসচিব মির্জা ফখরুল ইসলাম আলমগীর সকাল থেকে কর্মসূচিতে থাকবেন।কর্মসূচিতে খালেদা জিয়ার উপস্থিতিসহ প্রস্তুতি নিয়ে গতকাল বিএনপির যুগ্ম মহাসচিব রুহুল কবির রিজভী কেন্দ্রীয় কার্যালয়ে সংবাদ সম্মেলন করেন। এ সময় কেন্দ্রীয় নেতা শহীদ উদ্দীন চৌধুরী উপস্থিত ছিলেন।কর্মসূচি সফল করতে ঢাকা মহানগর বিএনপি গতকাল শনিবার সকালে একটি যৌথ সভা করেছে। এ ছাড়া, কেন্দ্রীয় বিএনপির পক্ষ থেকেও নানা উদ্যোগ নেওয়া হয়েছে।
