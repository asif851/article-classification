
ঢাকা বিশ্ববিদ্যালয়ের ভারপ্রাপ্ত রেজিস্ট্রার রেজাউর রহমানকে অব্যাহতি দেওয়া হয়েছে। ঢাকা বিশ্ববিদ্যালয় দিবস উপলক্ষে প্রকাশিত স্মরণিকায় রেজাউর রহমান তাঁর লেখায় জিয়াউর রহমানকে বাংলাদেশের প্রথম রাষ্ট্রপতি উল্লেখ করার পর প্রতিবাদের মুখে বিশ্ববিদ্যালয় কর্তৃপক্ষ তাঁকে অব্যাহতি দিল। এদিকে রেজাউর রহমানকে অব্যাহতি দেওয়ার পর আন্দোলন স্থগিত করার ঘোষণা দিয়েছে ক্ষমতাসীন আওয়ামী লীগের ভ্রাতৃপ্রতিম সংগঠন ছাত্রলীগের ঢাকা বিশ্ববিদ্যালয় শাখা। ছাত্রলীগ নেতারা বলেছেন, আগামী ১৭ জুলাইয়ের মধ্যে এ ঘটনার সঙ্গে জড়িত বাকিদের বিরুদ্ধে ব্যবস্থা নেওয়া না হলে তাঁরা আবারও আন্দোলনে নামতে বাধ্য হবেন। জিয়াকে প্রথম রাষ্ট্রপতি লেখার কারণে দুপুরে রেজাউর রহমানের কক্ষে তালা দেন ছাত্রলীগের কর্মীরা। দুপুরের পর বিক্ষুব্ধ ছাত্রলীগের কর্মীরা বিশ্ববিদ্যালয়ের উপাচার্যের বাসভবন ঘেরাও করে রাখেন। একপর্যায়ে উপাচার্য গাড়ি নিয়ে বাসভবনে ঢুকতে গেলে ছাত্রলীগের কর্মীরা গাড়ির কাচ ভাঙচুর করেন। পরিস্থিতি উত্তপ্ত হলে বিকেল সাড়ে চারটার দিকে রেজাউর রহমানকে অব্যাহতি দিয়ে অফিস আদেশ জারি করে বিশ্ববিদ্যালয় কর্তৃপক্ষ। এতে স্বাক্ষর করেন উপ রেজিস্ট্রার মুন্সি শামসুদ্দীন আহমেদ। 
রেজাউর রহমানকে অব্যাহতি দেওয়া প্রসঙ্গে উপাচার্য আ আ ম স আরেফিন সিদ্দিক সাংবাদিকদের বলেন, স্মরণিকায় লেখাটি রেজাউর রহমানের নিজের লেখা। যেহেতু এটা ভারপ্রাপ্ত রেজাউর রহমানের ‘বাইলাইন লেখা’ তাই এর দায়-দায়িত্ব লেখককে বহন করতে হবে। এ কারণে রেজাউর রহমানকে অব্যাহতি দেওয়া হয়েছে। অবশ্য রেজাউর রহমান এই লেখাকে ‘ছাপার ভুল’ বলে সাংবাদিকদের কাছে উল্লেখ করেছেন। প্রায় দুই ঘণ্টারও বেশি সময় ধরে বাসভবন ঘেরাও করার পর ভারপ্রাপ্ত রেজিস্ট্রারকে অব্যাহতির ঘোষণা এলে ছাত্রলীগ কর্মীরা উপাচার্যের বাসভবনের সামনে থেকে সরে যান। এর আগে সেখানে অবস্থান করে তাঁরা উপাচার্যের পদত্যাগ দাবিতে স্লোগানও দেন। ঢাকা বিশ্ববিদ্যালয় শাখা ছাত্রলীগের সাধারণ সম্পাদক মোতাহার হোসেন প্রিন্স প্রথম আলোকে বলেন, ইতিহাস বিকৃতির চেষ্টা কেউ করলে আন্দোলন থেমে থাকবে না। গাড়ি ভাঙচুর প্রসঙ্গে তিনি বলেন, এটি বিক্ষুব্ধ ছাত্ররা করেছে।
আরও পড়ুন: 
ঢাকা বিশ্ববিদ্যালয়ের উপাচার্যের গাড়ি ভাঙল ছাত্রলীগ
