
শিক্ষকদের জন্য আলাদা বেতন কাঠামোর দাবিসহ চার দফা দাবিতে নতুন কর্মসূচি ঘোষণা করেছেন বাংলাদেশ বিশ্ববিদ্যালয় শিক্ষক সমিতি ফেডারেশন। দেশের সব পাবলিক বিশ্ববিদ্যালয়ের শিক্ষক সমিতিগুলোর জোট বাংলাদেশ বিশ্ববিদ্যালয় শিক্ষক সমিতি ফেডারেশন।
আজ রোববার দুপুরে এক সংবাদ সম্মেলন করে নতুন এ কর্মসূচি ঘোষণা করেন জোটের মহাসচিব অধ্যাপক এ এস এম মাকসুদ কামাল। ঢাকা বিশ্ববিদ্যালয়ের সামাজিক বিজ্ঞান অনুষদ মিলনায়তনে এ সংবাদ সম্মেলন হয়।
সম্মেলনের লিখিত বক্তব্যে বলা হয়, স্বাধীনতা উত্তর বাংলাদেশে বেতন কমিশনের সুপারিশে এ পর্যন্ত সাতটি বেতন কাঠামো বাস্তবায়িত হয়েছে। কিন্তু কোনো বেতনকাঠামোই অষ্টম বেতন কাঠামোর মতো বিতর্কিত হয়নি। এ পর্যন্ত কোনো বেতন কাঠামোতেই ‘সুপারগ্রেড’ রাখা হয়নি। দুটি সুপারগ্রেড রেখে রাষ্ট্রের কর্মকর্তাদের মধ্যে বিভাজন সৃষ্টি করা হয়েছে। এটি শিক্ষকদের জন্য মর্যাদাহানিকর বলে উল্লেখ করা হয়।
নতুন কর্মসূচির মধ্যে রয়েছে আগামী সপ্তাহে বিশ্ববিদ্যালয় উপাচার্য পরিষদের সঙ্গে ফেডারেশনের যৌথসভা করে আন্দোলন ও দাবি আদায়ে উপাচার্যদের পূর্ণাঙ্গ সমর্থন আদায়, প্রধানমন্ত্রীর কার্যালয় অভিমুখে পদযাত্রা ও তাঁর সঙ্গে দেখা করে সারা দেশের বিশ্ববিদ্যালয়গুলোর শিক্ষকদের সই সংবলিত দাবিনামা পেশ করা, দাবি না মেনে বেতন কাঠামো বাস্তবায়ন হলে সেপ্টেম্বর মাসের প্রথম সপ্তাহে শিক্ষকদের জাতীয় কনভেনশন করে দীর্ঘমেয়াদি আন্দোলনের কর্মসূচি ঘোষণা।
শিক্ষকদের অন্য দাবিগুলো হলো: স্বতন্ত্র বেতনকাঠামো প্রবর্তনের জন্য অবিলম্বে বেতন কমিশন করা, আলাদা কাঠামো হওয়ার আগ পর্যন্ত অষ্টম বেতনকাঠামোতে সরকারি কর্মকর্তাদের সঙ্গে শিক্ষকদের বেতন ও পদমর্যাদার বৈষম্য দূর করা এবং রাষ্ট্রীয় ‘ওয়ারেন্ট অব প্রিসিডেন্স’-এ পদমর্যাদাগত অবস্থান ও সুবিধা নিশ্চিত করা
এক প্রশ্নের জবাবে ফেডারেশনের সভাপতি অধ্যাপক ফরিদ উদ্দিন আহমেদ বলেন, উচ্চশিক্ষাকে অবহেলা করে দেশের কাঙ্ক্ষিত উন্নয়ন কখনোই সম্ভব না। অর্থমন্ত্রী বিভিন্ন সময় শিক্ষকদের আন্দোলন ও বেতন ভাতা নিয়ে গণমাধ্যমে বিভ্রান্তিমূলক বক্তব্য দিয়ে আসছেন। তাই তাঁর কথার ওপর আস্থা রাখা যাচ্ছে না। এখানে শুধু শিক্ষকদের বেতন-ভাতার কথাই বলা হচ্ছে না, উচ্চশিক্ষার স্বার্থে পুরো শিক্ষাব্যবস্থাকে ঢেলে সাজানোর প্রয়োজনীয়তার কথাও বলা হচ্ছে।
