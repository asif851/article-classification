
১১০ জন পরীক্ষার্থীর মধ্যে ১০৬ জনেরই ফল স্থগিত। বাকি চারজনের মধ্যে তিনজন পাস করতে পারেননি। দ্বিতীয় বিভাগে পাস করেছেন একজন। চট্টগ্রাম সরকারি মহিলা কলেজের অর্থনীতি বিভাগের মাস্টার্স পরীক্ষার ফল এটি। জাতীয় বিশ্ববিদ্যালয়ের অধীনে অর্থনীতি বিভাগের ২০১১ শিক্ষাবর্ষের মাস্টার্স পরীক্ষার ফল প্রকাশিত হয়েছে ১১ ডিসেম্বর। পরীক্ষা হয়েছে গত জুন মাসে। একসঙ্গে এত পরীক্ষার্থীর ফল স্থগিত রাখার বিষয়টি মানতে পারছেন না কলেজের শিক্ষক-শিক্ষার্থীরা।এ বিষয়ে চট্টগ্রাম সরকারি মহিলা কলেজের অর্থনীতি বিভাগের সহযোগী অধ্যাপক আশরাফ উদ্দিন প্রথম আলোকে বলেন, এই কলেজের চারজন ছাত্রী সম্মানে (অনার্স) প্রথম শ্রেণিতে দ্বিতীয়, তৃতীয়, চতুর্থ এবং পঞ্চম হয়েছেন। অথচ মাস্টার্সে তাঁদের সবার ফল স্থগিত রাখা অথবা পরীক্ষায় খারাপ করার কোনো প্রশ্নই ওঠে না। তিনি জানান, কলেজ কর্তৃপক্ষ জাতীয় বিশ্ববিদ্যালয়ে যোগাযোগ করে জেনেছে, কোনো একজন পরীক্ষক নম্বরপত্র জমা দেননি। সেটি ছাড়াই ফল তৈরি করায় এসব শিক্ষার্থীর ফল স্থগিত রাখা হয়েছে।নাম না প্রকাশের শর্তে কলেজের অর্থনীতি বিভাগের একজন মাস্টার্স পরীক্ষার্থী বলেন, ‘আমি এবং আমার অন্য সহপাঠীরা কেউ-ই ফলাফল স্থগিত রাখার কোনো কারণ খুঁজে পাচ্ছি না। সবার পরীক্ষা ভালো হয়েছে। এবারও ভালো ফল করব, এমন আত্মবিশ্বাস রয়েছে। কিন্তু পরীক্ষার ফল খারাপ বা স্থগিত কেন রাখা হয়েছে, তা বুঝতে পারছি না। এ নিয়ে দুশ্চিন্তা হচ্ছে।’জানতে চাইলে গত বৃহস্পতিবার জাতীয় বিশ্ববিদ্যালয়ের ভারপ্রাপ্ত পরীক্ষা নিয়ন্ত্রক বদরুজ্জামান প্রথম আলোকে বলেন, ‘অর্থনীতি বিভাগের মাস্টার্স পরীক্ষায় বেশ কিছু শিক্ষার্থীর ফল স্থগিত রয়েছে। বিষয়টি আমাদের জানা আছে। একজন পরীক্ষক নম্বর কম দেওয়ায় জটিলতা দেখা দেয়। রোববার এ বিষয়ে সিদ্ধান্ত হবে।’
