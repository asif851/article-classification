
রাজধানীর মহাখালীর কড়াইলের স্যাটেলাইট বস্তিতে জুলেখা আক্তার নামের ছয় বছয় বয়সী এক শিশুকে হত্যার অভিযোগ উঠেছে ওই বস্তির এক কিশোরের বিরুদ্ধে।
গতকাল বুধবার বিকেলে বনানী থানার পুলিশ কিশোর রাজু আহমেদ (১৮) নামের ওই কিশোরকে আটক করে। পরে তার তথ্যের ভিত্তিতে ওই ঘর থেকে শিশু জুলেখার লাশ উদ্ধার করে।
বনানী থানার পুলিশ জানায়, শিশু জুলেখা তার মা-বাবার সঙ্গে কড়াইলের স্যাটেলাইট বস্তিতে থাকত। তার বাবা জসিম সরদার পেশায় রিকশাচালক। গতকাল সকালে জুলেখাকে ঘরে রেখে মা-বাবা কাজে বাইরে যান। বিকেল তাঁরা বস্তিতে ফিরে শিশু জুলেখাকে পাননি। বিভিন্ন স্থানে খোঁজ করেও তার সন্ধান মেলেনি। এরপর তাঁরা বনানী থানায় গিয়ে এ ঘটনা জানান এবং নিখোঁজ থাকার পেছনে বস্তিবাসী রাজুকে সন্দেহ করে। 
বনানী থানার পরিদর্শক (তদন্ত) আশরাফুল ইসলাম প্রথম আলো ডটকমকে বলেন, পুলিশ রাজুকে আটক করেছে। জিজ্ঞাসাবাদের এক পর্যায়ে রাজু শিশুটিকে হত্যার কথা স্বীকার করেছে। রাজু জানায়, সে কিল-ঘুষি ও লাথি মারলে জুলেখা মারা যায়। এরপর লাশটি তার ঘরে রেখে বাইরে থেকে তালা মেরে রাখে। পুলিশ তালা খুলে ওই বাসা থেকে লাশ উদ্ধার করে। পরে মরদেহটি রাতে ময়নাতদন্তের জন্য ঢাকা মেডিকেল কলেজ মর্গে পাঠানো হয়। 
গত ১৪ নভেম্বর একই বস্তিতে এক হিজড়া সুমি আক্তার নামের এক শিশুকে শ্বাসরোধ করে হত্যা করে।
