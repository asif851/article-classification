
কোটা সংস্কারের দাবিতে আন্দোলনরত শিক্ষার্থীরা বলছেন, তাঁরা তাঁদের দাবি নিয়ে সরকারের সঙ্গে আলোচনায় বসতে প্রস্তুত আছেন। তবে কোথায়, কীভাবে তাঁরা সরকারের সঙ্গে আলোচনা করবেন, তা বুঝতে পারছেন না।
আজ সোমবার সকালে ঢাকা বিশ্ববিদ্যালয়ের কেন্দ্রীয় লাইব্রেরির সামনে আন্দোলনকারীদের সংগঠন বাংলাদেশ সাধারণ ছাত্র অধিকার সংরক্ষণ পরিষদের নেতারা এ কথা বলেন।
সংগঠনের যুগ্ম আহ্বায়ক মো. রাশেদ খান বলেন, ‘আওয়ামী লীগের যুগ্ম সাধারণ সম্পাদক জাহাঙ্গীর কবির নানক বলেছেন, সরকার আন্দোলনকারীদের সঙ্গে বসতে চায়। আমরা অধীর আগ্রহে সরকারের দিকে তাকিয়ে আছি। কিন্তু এখন পর্যন্ত সরকারের পক্ষ থেকে আলোচনার জন্য কেউ আমাদের সঙ্গে যোগাযোগ করেনি।’ তিনি আরও বলেন, ‘সাংবাদিকদের মাধ্যমে সরকারকে জানাতে চাই, আলোচনার জন্য আমরা প্রস্তুত হয়ে আছি।’
