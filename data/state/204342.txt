
উত্তরার ঢাকা উইমেন কলেজে সাংসদ সাহারা খাতুনকে পরিচালনা পর্ষদের সভাপতি মনোনীত করার বৈধতা চ্যালেঞ্জ করে আজ সোমবার একটি রিট আবেদন করা হয়েছে। সম্প্রতি হাইকোর্ট বেসরকারি শিক্ষাপ্রতিষ্ঠানের পরিচালনা পর্ষদের সভাপতি হিসেবে সাংসদদের মনোনীত করার বিধান অবৈধ ঘোষণা করার পর এই রিট করা হলো।
কলেজ পরিচালনা পর্ষদের বিদায়ী কমিটির সদস্য বাহাউদ্দিন আহমেদ বাবুলের পক্ষে আইনজীবী ইউনূছ আলী আকন্দ রিট আবেদনটি করেন। কাল মঙ্গলবার রিট আবেদনের ওপর শুনানি হতে পারে বলে জানিয়েছেন তিনি।
৬ সেপ্টেম্বর জাতীয় বিশ্ববিদ্যালয় কর্তৃক সাহারা খাতুনকে কলেজটির পরিচালনা পর্ষদের সভাপতি মনোনীত করার বৈধতা নিয়ে প্রশ্ন করা হয়েছে রিট আবেদনে। তাঁকে মনোনীত করে জাতীয় বিশ্ববিদ্যালয়ের চিঠির কার্যকারিতাও স্থগিত চাওয়া হয়েছে। সাংসদ সাহারা খাতুনকে কলেজ পরিচালনা পর্ষদের সভাপতি মনোনীত করা কেন আইনগত কর্তৃত্ববহির্ভূত ঘোষণা করা হবে না এবং ওই চিঠি কেন প্রত্যাহার করা হবে না—এই মর্মে রুল চাওয়া হয়।
রিট আবেদনের যুক্তি হিসেবে আইনজীবী ইউনূছ আলী আকন্দ বলেন, বেসরকারি শিক্ষাপ্রতিষ্ঠানের পরিচালনা পর্ষদের সভাপতি হিসেবে সাংসদের মনোনীত করার বিধান অবৈধ ঘোষণা করে চলতি বছরের ৬ জুন হাইকোর্ট রায় দেন। ওই রায়ের মূল চেতনা অনুসারে সাংসদরা পরিচালনা পর্ষদে থাকতে পারেন না। এই যুক্তিতে তিনি রিটটি করেছেন।
রিট আবেদনে শিক্ষাসচিব, জাতীয় বিশ্ববিদ্যালয়ের উপাচার্য, জাতীয় বিশ্ববিদ্যালয়ের কলেজ পরিদর্শক, ঢাকা উইমেন কলেজের অধ্যক্ষ, সাহারা খাতুনসহ সাতজনকে বিবাদী করা হয়েছে।
