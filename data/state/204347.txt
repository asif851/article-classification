
ময়মনসিংহের ঈশ্বরগঞ্জ উপজেলা থেকে ইসলামিক স্টেটের (আইএস) পক্ষে প্রচারপত্র (লিফলেট) সাঁটানোর সময় আটক স্কুলছাত্র মোহাম্মদ ফাহিম আল ফয়সাল ইবনে মূসা বিন জুলকার নাইনসহ তিনজনের ৫ দিন করে রিমান্ড মঞ্জুর করেছে আদালত।
আজ রোববার দুপুরে ময়মনসিংহ বিচারিক আদালতের হাকিম ছাব্বির ইয়াসির আহসান চৌধুরী এ রিমান্ড মঞ্জুর করেন।
অন্য দুজন হলেন, মিজানুর রহমান ও বদিউল হাসান। গত শুক্র ও শনিবার আইএস জঙ্গিদের পক্ষে প্রচারপত্র বিলি করায় ময়মনসিংহের ঈশ্বরগঞ্জ উপজেলা থেকে পুলিশ মোট ৯ জনকে আটক করে।
আদালত ও ময়মনসিংহ জেলা গোয়েন্দা পুলিশ সূত্র বলছে, আটক ৯ জনকে প্রাথমিক জিজ্ঞাসাবাদের পর শনিবার রাতে জেলা গোয়েন্দা পুলিশের উপপরিদর্শক (এসআই) মফিজুল ইসলাম জঙ্গি সম্পৃক্ততার অভিযোগে তিনজনের বিরুদ্ধে সন্ত্রাস বিরোধী আইনে মামলা করে। আজ তাঁদের আদালতে হাজির করে ১০ দিন করে রিমান্ডের আবেদন করলে বিচারক ৫ দিন করে রিমান্ড মঞ্জুর করেন।
পুলিশ ও স্থানীয় প্রত্যক্ষদর্শীদের ভাষ্য, শুক্রবার বিকেলে ঈশ্বরগঞ্জ উপজেলার সোহাগী স্কুল অ্যান্ড কলেজের দেয়ালে ‘মধ্যপ্রাচ্যের ডাক’ শিরোনামে প্রচারপত্র সাঁটানোর সময় ফাহিম আল ফয়সাল ইবনে মূসা বিন জুলকার নাইনকে স্থানীয়দের সহযোগিতায় আটক করে পুলিশ। জিজ্ঞাসাবাদে তার দেওয়া তথ্যের ভিত্তিতে পরদিন শনিবার আরও ৮ জনকে আটক করা হয়। পরে সবাইকে জেলা গোয়েন্দা পুলিশের কাছে হস্তান্তর করা হয়। জুলকার নাইন ঈশ্বরগঞ্জ উপজেলা আঠারোবাড়ি এমসি উচ্চ বিদ্যালয়ের দশম শ্রেণির শিক্ষার্থী।
জেলা গোয়েন্দা পুলিশের ভারপ্রাপ্ত কর্মকর্তা (ওসি) ইমারত হোসেন বলেন, জিজ্ঞাসাবাদের পর তিনজনের নামে মামলা দেওয়া হয়েছে। বাকিদের জেলা গোয়েন্দা কার্যালয়ে জিজ্ঞাসাবাদ চলছে।
