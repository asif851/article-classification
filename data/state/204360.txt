
মানবতাবিরোধী অপরাধের দায়ে সালাউদ্দিন কাদের চৌধুরীর ফাঁসির সাজা পুনর্বিবেচনার (রিভিউ) আবেদনের পূর্ণাঙ্গ রায়ের কপিতে স্বাক্ষর করেছেন প্রধান বিচারপতিসহ রায় প্রদানকারী চার বিচারপতি। আজ বৃহস্পতিবার বিকেল পাঁচটা ৫০ মিনিটের দিকে আপিল বিভাগের সংশ্লিষ্ট দপ্তরে পূর্ণাঙ্গ রায়ের ওই কপিটি জমা দেওয়া হয়।প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চের অপর সদস্যরা হলেন বিচারপতি নাজমুন আরা সুলতানা, বিচারপতি সৈয়দ মাহমুদ হোসেন ও বিচারপতি হাসান ফয়েজ সিদ্দিকী।বিএনপির স্থায়ী কমিটির সদস্য সালাউদ্দিন কাদের (সাকা) চৌধুরী ও জামায়াতে ইসলামীর সেক্রেটারি জেনারেল আলী আহসান মোহাম্মাদ মুজাহিদ মানবতাবিরোধী অপরাধের দায়ে ফাঁসির সাজা পুনর্বিবেচনার আবেদন করেছিলেন। গতকাল বুধবার সে আবেদন খারিজ করে দিয়েছেন সুপ্রিম কোর্টের আপিল বিভাগ।প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ গতকাল বেলা ১১টা ৩৫ মিনিটে দুটি আবেদনই খারিজ করে আদেশ দেন। আদেশের সময় প্রধান বিচারপতি শুধু বলেন, ‘ডিসমিসড...ডিসমিসড।’ এ বেঞ্চের অপর সদস্যরা হলেন বিচারপতি নাজমুন আরা সুলতানা, বিচারপতি সৈয়দ মাহমুদ হোসেন ও বিচারপতি হাসান ফয়েজ সিদ্দিকী।
প্রায় পাঁচ বছরের দীর্ঘ বিচারিক প্রক্রিয়া শেষে গতকাল আপিল বিভাগের এ আদেশের মধ্য দিয়ে শেষ হলো সালাউদ্দিন কাদের চৌধুরী ও মুজাহিদের বিরুদ্ধে মানবতাবিরোধী অপরাধের মামলার কার্যক্রম। প্রাণভিক্ষার জন্য রাষ্ট্রপতির কাছে ক্ষমা চাওয়া ছাড়া আর কোনো পথ খোলা নেই তাঁদের সামনে।
