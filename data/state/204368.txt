
দ্রুত বাংলাদেশে শ্রম আইন করে রপ্তানি প্রক্রিয়াকরণ এলাকায় (ইপিজেড) ট্রেড ইউনিয়ন চালুসহ বাংলাদেশের তৈরি পোশাকশিল্পের শ্রমিকদের অধিকার নিশ্চিত করতে পাঁচ দফার একটি সুপারিশ করেছে মার্কিন সিনেট।
তাজরীন ফ্যাশনসের অগ্নিকাণ্ডের এক বছর পূর্তিতে মার্কিন সিনেটের বৈদেশিক সম্পর্কবিষয়ক কমিটি এক প্রতিবেদনে এ সুপারিশ করেছে।
সিনেটের বৈদেশিক সম্পর্ক-বিষয়ক কমিটির চেয়ারম্যান রবার্ট মেনেনদেজ বলেন, ‘বাংলাদেশের কারখানার বিয়োগান্ত ঘটনা শ্রমমানের উন্নয়ন ও শ্রমিকদের অধিকার নিশ্চিত করার জন্য গুরুত্বপূর্ণ সুযোগ তৈরি করেছে। কোনো ক্রেতাই অসহায় শ্রমিকের রক্তের দাগ লেগে থাকা পোশাক আর গায়ে চাপাবেন না। এক বছর আগে বাংলাদেশের পোশাকশিল্পের অনিরাপদ পরিবেশের কারণে সৃষ্ট ভীতিকর পরিস্থিতি সারা বিশ্বকে নাড়িয়ে দিয়েছে। শ্রমিকদের ন্যায্য অধিকার নিশ্চিত না হওয়া পর্যন্ত আমাদের থেমে যাওয়া উচিত হবে না।’
মার্কিন সিনেটের ওয়েবসাইটে গতকাল শনিবার এ প্রতিবেদন প্রকাশিত হয়েছে। মার্কিন সিনেটের ২৩ পৃষ্ঠার ওই প্রতিবেদনে শ্রমিকদের অধিকার ও শ্রমমান নিশ্চিত করার তাগিদ দেওয়া হয়েছে।
সিনেটের বৈদেশিক সম্পর্কবিষয়ক কমিটির পাঁচ দফা সুপারিশে বলা হয়েছে, যুক্তরাষ্ট্রের বাজারে অগ্রাধিকারমূলক বাজারসুবিধা (জিএসপি) ফিরে পেতে কর্মপরিকল্পনা বাস্তবায়নে বাংলাদেশ সরকারকে বাধ্য করতে হবে। বিশেষ করে সংগঠিত হওয়ার অধিকার ও যৌথ দর-কষাকষির অধিকারের বিষয়টি নিশ্চিত করতে হবে।
বৈদেশিক সম্পর্কবিষয়ক এই বিশেষ কমিটি মনে করে, ট্রেড ইউনিয়নবিরোধী অবস্থান নেওয়ার মাধ্যমে বাংলাদেশের যেসব কারখানা দেশের আইনকে বুড়ো আঙুল দেখাচ্ছে, তাদের বিরুদ্ধে নিষেধাজ্ঞা আরোপের লক্ষ্যে বাংলাদেশ সরকার ও বিজিএমইএকে অনতিবিলম্বে কঠোর ব্যবস্থা নিতে হবে। এ ছাড়া নিরাপত্তার মানদণ্ড মানছে না এমন কারখানার বিরুদ্ধে অবস্থান নিতেও তাদের পদক্ষেপ নিতে হবে।
যৌথ দর-কষাকষি ও সংগঠিত হওয়ার অধিকারে শ্রমিকদের সক্ষমতা বাড়াতে এএফএল-সিআইও সলিডারিটি সেন্টারে কারিগরি সহযোগিতা দিতে মার্কিন সরকারের তহবিলের পরিমাণ বাড়ানো উচিত বলে মনে করে সিনেটের বৈদেশিক কমিটি।
সিনেটের সুপারিশে বলা হয়েছে, বাংলাদেশের পরবর্তী সরকারকে দ্রুত বিদ্যমান শ্রম আইন সংশোধনের মাধ্যমে ইপিজেডে ট্রেড ইউনিয়ন চালু করে আন্তর্জাতিক শ্রম আইনের সঙ্গে সংগতিপূর্ণ পরিবেশ তৈরি করতে হবে।
