
পাবনার আটঘরিয়া উপজেলার একদন্ত ইউনিয়নের ষাটগাছা গ্রামে এক সার ব্যবসায়ীকে কুপিয়ে হত্যা করেছে দুর্বৃত্তরা। আজ বৃহস্পতিবার সকালে এ হত্যাকাণ্ড ঘটে। নিহত রফিকুল ইসলাম (৩০) ওই গ্রামেরই বাসিন্দা ছিলেন।
নিহত ব্যবসায়ীর পরিবার ও এলাকাবাসী সূত্রে জানা যায়, ইউনিয়নের ধানুয়াঘাটা বাজারে রফিকুলের সারের দোকান রয়েছে। আজ সকাল সাতটার দিকে তিনি দোকানে যাওয়ার উদ্দেশে বাড়ি থেকে বের হন। কিছুদূর যেতেই চার থেকে পাঁচজন দুর্বৃত্ত তাঁকে এলোপাতাড়ি কুপিয়ে পালিয়ে যায়। আহত অবস্থায় স্থানীয় লোকজন তাঁকে উদ্ধার করে পাবনা জেনারেল হাসপাতালে নিয়ে গেলে কর্তব্যরত চিকিৎসক মৃত ঘোষণা করেন।
ঘটনার সত্যতা নিশ্চিত করে একদন্ত ইউনিয়ন পরিষদের (ইউপি) চেয়ারম্যান ইসমাইল সরদার বলেন, ‘রফিকুল নিরীহ ব্যবসায়ী ছিলেন। তাঁর সঙ্গে কারও শত্রুতা ছিল বলে জানতাম না।’
আটঘরিয়া থানার ভারপ্রাপ্ত কর্মকর্তা (ওসি) ফারুক আহমেদ বলেন, লাশ পাবনা জেনারেল হাসপাতালের মর্গে পাঠানো হয়েছে। তবে কারা, কী কারণে তাঁকে হত্যা করেছে, এ ব্যাপারে এখনো নিশ্চিত হওয়া যায়নি। পূর্ববিরোধের জেরে এ হত্যাকাণ্ড ঘটে হতে পারে। এ ব্যাপারে তদন্ত চলছে।
