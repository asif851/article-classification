
রংপুর সিটি করপোরেশন নির্বাচনকে দেশের স্থানীয় সরকার নির্বাচনগুলোর মধ্যে অন্যতম সেরা বলে উল্লেখ করেছে ইলেকশন ওয়ার্কিং গ্রুপ (ইডব্লিউজি)। দেশের ২৮টি সংগঠন নিয়ে গঠিত এই সংস্থাটি নির্বাচন সম্পর্কে তাদের পর্যবেক্ষণে এসব কথা বলেছে।
শনিবার সকালে জাতীয় প্রেসক্লাবের ভিআইপি লাউঞ্জে এক সংবাদ সম্মেলনে ইডব্লিউজি ২১ ডিসেম্বর অনুষ্ঠিত এই নির্বাচন নিয়ে তাদের প্রাথমিক বক্তব্য তুলে ধরে। রংপুর সিটি করপোরেশন এলাকার ১৯৩টি ভোটকেন্দ্রের মধ্যে ১৫টি ওয়ার্ডের ২৬টি ভোটকেন্দ্র পর্যবেক্ষণ করে সংস্থাটি।
পর্যবেক্ষণে বলা হয়, রংপুর সিটি করপোরেশন নির্বাচন ছিল সামগ্রিকভাবে শান্তিপূর্ণ ও বিশ্বাসযোগ্য। ভোটাররা ভয়ভীতির ঊর্ধ্বে থেকে সুশৃঙ্খলভাবে তাঁদের ভোটাধিকার প্রয়োগ করতে পেরেছেন।
ভোট শুরুর সময়, ভোট গ্রহণ কার্যক্রম, ভোট সমাপ্তি, গণনাসহ কেন্দ্রের সামগ্রিক পরিস্থিতি সম্মেলনে তুলে ধরা হয়। ইডব্লিউজির পর্যবেক্ষণ অনুযায়ী, সকাল ১০টা থেকে বিকেল ৪টা পর্যন্ত চলা এই নির্বাচনে ভোট প্রদানের হার ছিল ৭০ শতাংশ। পর্যবেক্ষকেরা কোনো অনিয়ম দেখতে পাননি এবং ভোটাররা ইভিএম ব্যবহারে আগ্রহী ছিলেন। সংবাদ সম্মেলনে বলা হয়, ভোটকেন্দ্রে কোনো এজেন্টকে ঢুকতে না দেওয়া বা কেন্দ্র থেকে কোনো এজেন্টকে বের করে দেওয়ার কোনো ঘটনা পর্যবেক্ষকদের চোখে পড়েনি। দুটি কেন্দ্র বাদে পর্যবেক্ষণের আওতায় থাকা ২৪টি কেন্দ্রেই ইডব্লিউজির পর্যবেক্ষকদের উপস্থিতিতে ভোট গণনা শুরু হয়েছে।  সংবাদ সম্মেলনে বক্তব্য দেন সংস্থাটির পরিচালক আবদুল আলীম। আরও উপস্থিত ছিলেন ইডব্লিউজির সদস্য অধ্যাপক নাজমুল আহসান কলিমুল্লাহ, মো. আবদুল আউয়াল ও হারুন-অর-রশীদ।
