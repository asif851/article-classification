
নারায়ণগঞ্জের সাত খুনের মামলার আসামি মরতুজা জামান চার্চিল নূর হোসেনের দেহরক্ষী, আলী মোহাম্মদ ক্যাশিয়ার এবং শাহজাহান ও জামালউদ্দিন ঘনিষ্ঠ সহযোগী হিসেবে পরিচিত। গতকাল রোববার এই মামলায় যুক্তিতর্ক উপস্থাপনকালে তাঁদের আইনজীবী দাবি করেছেন, রাষ্ট্রপক্ষ প্রধান আসামি নূর হোসেনের সঙ্গে এঁদের সম্পর্ক, যোগাযোগ বা ঘটনায় সম্পৃক্ততা প্রমাণ করতে ব্যর্থ হয়েছে।নারায়ণগঞ্জের জেলা ও দায়রা জজ সৈয়দ এনায়েত হোসেনের আদালতে গতকাল এই চারজনের পক্ষে যুক্তিতর্ক উপস্থাপন করেন আইনজীবী উম্মে হাবিবা। এঁদের মধ্যে শাহজাহান ও জামালউদ্দিন পলাতক। উম্মে হাবিবা আরেক আসামি র্যা বের কনস্টেবল বাবুল হাসানের পক্ষেও যুক্তিতর্ক উপস্থাপন করেন। র্যা বের সাবেক কর্মকর্তা মেজর (বরখাস্ত) আরিফ হোসেনের পক্ষে অসমাপ্ত যুক্তিতর্ক উপস্থাপন গতকাল শেষ হয়েছে। র্যা ব-১১-এর সাবেক অধিনায়ক তারেক সাঈদ মোহাম্মদের আইনজীবী যুক্তিতর্ক উপস্থাপন শুরু করেছেন। তাঁর যুক্তিতর্ক উপস্থাপন অসমাপ্ত অবস্থায় আদালত আজ সোমবার পরবর্তী তারিখ ধার্য করেন।গত সোমবার রাষ্ট্রপক্ষের যুক্তিতর্ক শেষ হলে ওই দিনই ১৫ জন আসামির পক্ষে যুক্তিতর্ক উপস্থাপন করেন তাঁদের আইনজীবীরা। সাত খুনের ঘটনায় করা দুই মামলার অভিযোগপত্রভুক্ত আসামি ৩৫ জন। তাঁদের মধ্যে র্যা বের আটজনসহ ১২ জন পলাতক।গতকাল সকাল সাড়ে নয়টার দিকে আদালতের কার্যক্রম শুরু হলে অসমাপ্ত যুক্তিতর্ক উপস্থাপন করেন আরিফ হোসেনের আইনজীবী এম এ রশিদ ভূঁইয়া। তিনি দাবি করেন, আরিফ হোসেনের জবানবন্দির সঙ্গে ময়নাতদন্ত প্রতিবেদনের মিল নেই। ময়নাতদন্ত প্রতিবেদনে বলা হয়েছে, ভিকটিমদের মাথায় আঘাত করে এবং গলা চেপে শ্বাসরোধে হত্যা করা হয়েছে। কিন্তু আরিফ জবানবন্দিতে যেভাবে মৃত্যুর কারণ উল্লেখ করেছেন, তা এই প্রতিবেদনের সম্পূর্ণ ভিন্ন। এরপর নূর হোসেনের চার সহযোগী ও কনস্টেবল বাবুলের পক্ষে বেলা সোয়া একটা পর্যন্ত যুক্তিতর্ক উপস্থাপন করেন আইনজীবী উম্মে হাবিবা। তিনি বলেন, রাষ্ট্রপক্ষ বলছে, এই আসামিরা ঘটনার দিন শীতলক্ষ্যা নদীর ল্যান্ডিং স্টেশনে (যেখান থেকে লাশগুলো নৌকায় তোলা হয়) উপস্থিত থেকে জায়গাটি খালি করার কাজ করেছেন। কিন্তু তারা এর পক্ষে কোনো সাক্ষী উপস্থিত করতে পারেনি। কোনো সাক্ষী নূর হোসেনের লোক হিসেবে তাঁদের শনাক্ত করেননি। এরপর যুক্তিতর্ক উপস্থাপন করেন তারেক সাঈদের আইনজীবী মো. সুলতানুজ্জামান। মামলার ১০৬ সাক্ষীর মধ্যে ৪২ জনের বক্তব্যের গরমিল নিয়ে তিনি যুক্তিতর্ক উপস্থাপন করেন।
