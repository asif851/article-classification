
ঢাকা শহরের বাসিন্দাদের জন্য যোগ ব্যায়াম করার ও নির্দিষ্ট একটি দিনে সাদা শার্ট পরার আয়োজন করবে ঢাকা দক্ষিণ সিটি করপোরেশন। নগরবাসীকে মানসিকভাবে পরিচ্ছন্ন রাখতে এ উদ্যোগ নেওয়া হবে।আজ বুধবার রাজধানীর প্যান প্যাসেফিক সোনারগাঁও হোটেলে এক সংবাদ সম্মেলনে এ ঘোষণা দেন ঢাকা দক্ষিণ সিটি করপোরেশনের মেয়র সাঈদ খোকন। ২০১৬ সালকে পরিচ্ছন্ন বছর হিসেবে ঘোষণা দেন মেয়র।মেয়র বলেন, পরিচ্ছন্ন চিন্তা ছাড়া সমাজকে পরিচ্ছন্ন করা যাবে না। নগরবাসীকে পরিচ্ছন্ন করার ভাবনায় উদ্বুদ্ধ করার জন্য সিটি করপোরেশন মেডিটেশনের (যোগ ব্যায়াম) আয়োজন করবে।একটি নির্দিষ্ট দিনে সাদা শার্ট পরার ঘোষণা দিয়ে মেয়র বলেন, সাদা পবিত্রতার প্রতীক। নগরবাসীকে মানসিকভাবে পরিচ্ছন্ন করার উদ্যোগ হিসেবে একটি দিনকে সাদা শার্ট দিবস ঘোষণা করা হবে। এ দিন নগরবাসী সাদা শার্ট পরবেন। তিনি বলেন, শিক্ষাপ্রতিষ্ঠানসহ বিভিন্ন সেক্টরকে তিনি অনুরোধ জানাবেন, নগরকে পরিষ্কার রাখতে তাঁরা যেন আনুষ্ঠানিক শপথ নেওয়ার ব্যবস্থা করেন।যোগব্যায়াম করানো এবং মানুষকে সাদা শার্ট পরানো মেয়রের কাজ কি না—এমন প্রশ্নের জবাবে মেয়র বলেন, সিটি করপোরেশনের পক্ষ থেকে যোগ ব্যায়ামের আয়োজন করা হবে। এটি উৎসবের মতো হবে। কাউকে জোর করে আনা হবে না। যাঁরা ইচ্ছা করবেন, তাঁরা আসতে পারবেন। জীবন গঠনের জন্য এটা জরুরি। আর সাদা শার্টের বিষয়টি একেবারেই প্রতীকী। সবার প্রতি আবেদন থাকবে একটি দিনে সাদা শার্ট পরুন।
সংবাদ সম্মেলনে মেয়র বলেন, ২০১৬ সালের কয়েকটি উদ্যোগের কথা তুলে ধরেন। এগুলো হলো, আধুনিক বর্জ্য ব্যবস্থাপনা, গণশৌচাগার, নগরীর সৌন্দর্যবর্ধন, সড়ক বাতি ও ফুটপাত দখলমুক্ত করা উল্লেখ্যযোগ্য।সংবাদ সম্মেলনে সিটি করপোরেশনের পদস্থ কর্মকর্তারা উপস্থিত ছিলেন।
