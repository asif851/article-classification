
জঙ্গি আস্তানার খোঁজে ‘ব্লক রেইড’ দিয়ে গাইবান্ধার সুন্দরগঞ্জ উপজেলার দুর্গম চরাঞ্চলে অভিযান চালাচ্ছে আইনশৃঙ্খলা রক্ষাকারী বাহিনী। সকাল পৌনে নয়টা পর্যন্ত ছয় ব্যক্তিকে গ্রেপ্তার করা হয়েছে।
গতকাল শনিবার দিবাগত রাত তিনটা থেকে এই অভিযান শুরু হয়। কাউন্টার টেররিজম ইউনিট, জেলা পুলিশের গোয়েন্দা শাখা (ডিবি), জেলা পুলিশ ও সুন্দরগঞ্জ থানা-পুলিশের প্রায় ৬০ জন সদস্য এই অভিযানে অংশ নিয়েছেন।
পুলিশ জানায়, গ্রেপ্তার ছয় ব্যক্তির মধ্যে বিভিন্ন মামলার সাজাপ্রাপ্ত ও পরোয়ানাভুক্ত আসামি আছেন। আছেন জুয়াড়ি।
সূত্র জানায়, সুন্দরগঞ্জ উপজেলার তারাপুর, বেলকা ও হরিপুর ইউনিয়নের চরগুলোতে অভিযান চালানো হচ্ছে। অভিযানে নেতৃত্ব দিচ্ছেন গাইবান্ধার অতিরিক্ত পুলিশ সুপার মো. আব্দুল্লাহ আল ফারুক।
গাইবান্ধার সহকারী পুলিশ সুপার (হেডকোয়ার্টার) মো. আসাদুজ্জামান রিংকু সকালে মুঠোফোনে বলেন, ‘রাত তিনটার দিকে আমাদের এই অভিযান শুরু হয়। উপজেলার দুর্গম চরাঞ্চলে অভিযান চালানো হচ্ছে। সাজাপ্রাপ্ত, পরোয়ানাভুক্ত, চিহ্নিত জুয়াড়িসহ মোট ছয়জনকে এখন পর্যন্ত গ্রেপ্তার করা হয়েছে।’
এর আগে গত বুধবার গাইবান্ধা সদর উপজেলার কামারজানি ও মোল্লারচর ইউনিয়নের কয়েকটি চরে অভিযান চালিয়ে এক ডাকাতকে আটক করে আইনশৃঙ্খলা রক্ষাকারী বাহিনী। গত বৃহস্পতিবার ফুলছড়ি উপজেলার এরেন্ডাবাড়ি, ফুলছড়ি ও ফজলুপুর ইউনিয়নে অভিযান চলে। গতকালের আরেক অভিযানে সাঘাটা উপজেলার হলদিয়া ইউনিয়নের দুর্গম চরাঞ্চলে অভিযান চালিয়ে আইনশৃঙ্খলা রক্ষাকারী বাহিনী কিছুই পায়নি।
