
মুক্তিযুদ্ধকালে মানবতাবিরোধী অপরাধ ও গণহত্যার দায়ে মৃত্যুদণ্ডাদেশের বিরুদ্ধে জামায়াতে ইসলামীর আমির মতিউর রহমান নিজামীর করা আপিলের শুনানি আজ মঙ্গলবার হচ্ছে না।
প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চে আজ (৩ নভেম্বর) এই আপিলের শুনানির দিন ধার্য ছিল। শুনানির জন্য নিজামীর আপিলটি আজকের কার্যতালিকাতেও ২ নম্বরে ছিল।
তবে সুপ্রিম কোর্ট সূত্র জানায়, সংশ্লিষ্ট বেঞ্চের একজন বিচারপতি অনুপস্থিত থাকায় আজ এ আপিলের শুনানি হচ্ছে না।
নিজামীর করা আপিলের শুনানি শুরু হয় চলতি বছরের ৯ সেপ্টেম্বর। প্রথম দিন শেষে ৩ নভেম্বর শুনানির পরবর্তী তারিখ ধার্য করেন সুপ্রিম কোর্টের আপিল বিভাগ।
গত বছরের ২৯ অক্টোবর আন্তর্জাতিক অপরাধ ট্রাইব্যুনাল-১ নিজামীকে মৃত্যুদণ্ডাদেশ দেন।
ট্রাইব্যুনালে নিজামীর বিরুদ্ধে গঠন করা ১৬টি অভিযোগের মধ্যে আটটি প্রমাণিত হয়। এর মধ্যে চারটি অভিযোগে তাঁকে মৃত্যুদণ্ডাদেশ দেওয়া হয়।
ওই রায়ের পর নিজেকে নির্দোষ দাবি করে আপিল করেন নিজামী।
নিজামীর আইনজীবী শিশির মনিরের বিবরণ অনুযায়ী, আপিলে ১৬৮টি যুক্তি তুলে ধরা হয়েছে। এতে নিজামীর মৃত্যুদণ্ড বাতিল চেয়ে খালাসের আরজি জানানো হয়েছে।
আরও পড়ুন: 
নিজামীর আপিলের শুনানি শুরুনিজামীর আপিল শুনানি ৩ নভেম্বর পর্যন্ত মুলতবি
