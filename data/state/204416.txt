
‘২৮ অক্টোবরের খুনিদের দৃষ্টান্তমূলক শাস্তির দাবিতে’ আজ মঙ্গলবার সারা দেশে বিক্ষোভ কর্মসূচি দিয়েছে জামায়াত। গতকাল সোমবার দলের ভারপ্রাপ্ত সেক্রেটারি জেনারেল শফিকুর রহমান এক বিবৃতিতে এ কর্মসূচির ঘোষণা দেন। তিনি শান্তিপূর্ণভাবে এ কর্মসূচি সফল করতে দলের নেতা-কর্মীদের প্রতি আহ্বান জানান।তবে কখন, কোথায় এ বিক্ষোভ কর্মসূচি তা বিবৃতিতে উল্লেখ করা হয়নি। বিবৃতিতে দাবি করা হয়, ২৮ অক্টোবর ইতিহাসের এক কালো দিবস। ২০০৬ সালের এই দিনে ১৪-দলীয় জোটের ‘সশস্ত্র সন্ত্রাসীরা’ বায়তুল মোকাররম মসজিদের উত্তর গেটে জামায়াতের সমাবেশে লগি-বইঠা দিয়ে হামলা চালিয়ে জামায়াত-শিবিরের ছয়জন নেতা-কর্মীকে নৃশংসভাবে হত্যা করেছিল। হত্যাকারীদের বিচারে মামলা করা হয়েছিল। কিন্তু বর্তমান সরকার সে মামলা তুলে নিয়েছে।
