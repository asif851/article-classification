
ব্রাহ্মণবাড়িয়ার নবীনগরে উপজেলায় সুজিত সাহা (৪০) নামে এক টিন ব্যবসায়ীকে ছুরিকাঘাতে হত্যা করে দুর্বৃত্তরা তাঁর ঘরের মালামাল লুটে নিয়েছে। গতকাল বৃহস্পতিবার দিবাগত রাত তিনটার দিকে মাঝিয়ারা গ্রামে এ হত্যাকাণ্ড ঘটে।
উপজেলার সলিমগঞ্জ তদন্ত কেন্দ্রের পুলিশ ও নিহত সুজিতের পরিবার সূত্রে জানা গেছে, গ্রামের নিখিল সাহার ছেলে সুজিত সাহা ওরফে ছোটন গতকাল রাতে নিজ বাড়িতে ঘুমিয়ে ছিলেন। দুর্বৃত্তরা রাত তিনটার দিকে দরজা ভেঙে ঘরে ঢুকে সুজিত সাহাকে এলোপাতাড়ি কুপিয়ে মূল্যবান মালামাল লুটে নিয়ে যায়। পরে গুরুতর আহত অবস্থায় সুজিত সাহাকে বাঞ্ছারামপুর উপজেলার মাহবুবুর রহমান হাসপাতালে নিয়ে গেলে কর্তব্যরত চিকিৎসক মহিন ইবনে সিনা তাঁকে মৃত ঘোষণা করেন।
চিকিৎসক মহিন ইবনে সিনার ভাষ্য, ভোর পাঁচটার দিকে সুজিত সাহাকে মৃত অবস্থায় হাসপাতালে নিয়ে আসা হয়।
সুজিতের স্ত্রীর বরাত দিয়ে নবীনগর অঞ্চলের পুলিশের সহকারী কমিশনার (এএসপি) মো. আলাউদ্দিন বলেন, রাত তিনটার দিকে তিন-চার দুর্বৃত্ত দরজা ভেঙে ঘরে ঢুকেই সুজিতকে ছুরিকাঘাত করে কম্বল দিয়ে মুড়িয়ে রাখে। পরে ঘরের মালামাল নিয়ে যায়।
এএসপি আলাউদ্দিন এই হত্যাকাণ্ডকে রহস্যজনক উল্লেখ করে বলেন, বিষয়টি খতিয়ে দেখা হচ্ছে। এ নিয়ে মামলা হবে।
