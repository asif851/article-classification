
বাংলাদেশের কমিউনিস্ট পার্টির (সিপিবি) নতুন কমিটি ঘোষণা করা হয়েছে। এতে সভাপতি পদে মুজাহিদুল ইসলাম সেলিম এবং সাধারণ সম্পাদক পদে সৈয়দ আবু জাফর আহমেদ পুনর্নির্বাচিত হয়েছেন। আজ বেলা সাড়ে তিনটায় রাজধানীর পুরানা পল্টনে সিপিবির কেন্দ্রীয় কার্যালয়ে এক সংবাদ সম্মেলনে ৪৩ সদস্যের নতুন কমিটির ঘোষণা করা হয়। গত ২৮ থেকে ৩১ অক্টোবর সিপিবির একাদশ জাতীয় সম্মেলন অনুষ্ঠিত হয়। এরপরই আজ এই কমিটি ঘোষণা করা হলো। নতুন কমিটিতে প্রেসিডিয়াম সদস্য নির্বাচিত হয়েছেন হায়দার আকবর খান রনো, মোহাম্মদ শাহ আলম, লক্ষ্মী চক্রবর্তী, সাজ্জাদ জহির চন্দন, রফিকুজ্জামান লায়েক, শাহীন রহমান, মিহির ঘোষ ও অনিরুদ্ধ দাস অঞ্জন। কেন্দ্রীয় কমিটির উপদেষ্টা করা হয়েছে সিপিবির সাবেক সভাপতি মঞ্জুরুল আহসান খান, সহিদুল্লাহ চৌধুরী, জসিমউদ্দিন মণ্ডল, শাহাদাত হোসেনকে। সংবাদ সম্মেলনে নতুন কমিটি ঘোষণা করেন শাহ আলম। এতে ব্রাহ্মণবাড়িয়ার সাম্প্রদায়িক সহিংসতার ঘটনায় নিন্দা জানানো। আগামীকাল সিপিবির পক্ষ থেকে পাঁচজনের একটি দল সেখানে যাবে। এ ছাড়া কাল বিকেল চারটায় জাতীয় প্রেসক্লাবের সামনে সমাবেশ করবে।
