
চলার পথে পরিচয় হয় অনেকের সঙ্গেই। এর মধ্যে কেউ কেউ হয়ে ওঠে নির্ভরতা আর আস্থার মানুষ। আনন্দে হই–হুল্লোড়, দুর্দিনে সাহায্যের হাত—সেই তো ভালো বন্ধু, পথচলার সঙ্গী। আজ বন্ধু দিবসে বিশ্ববিদ্যালয়পড়ুয়া পাঁচ তরুণ-তরুণী বলেছেন তাঁদের বন্ধুদের নিয়ে
বন্ধু জীবনের সব সুখ-দুঃখের অংশীদার। আমার সবচেয়ে ভালো বন্ধুর নাম মায়রা ইসলাম। চট্টগ্রাম ক্যান্টনমেন্ট কলেজে সপ্তম শ্রেণিতে পড়ার সময় থেকে তার সঙ্গে আমার পরিচয়। এরপর কেটেছে অনেক বেলা। পরিচয়ের সম্পর্ক পরিণত হয়েছে দৃঢ় বন্ধনে। এ বন্ধন ভালোবাসার, বন্ধুত্বের। খুব কফি খেতে পছন্দ করত মায়রা। তার সঙ্গে থাকতে থাকতে কফিও আমার প্রিয় হয়ে ওঠে। বিদ্যালয়ের গণ্ডি পেরিয়ে আমরা কলেজে একসঙ্গে ভর্তি হই। যে বন্ধুকে হারাতে দিতে চাইনি বলে একসঙ্গে একই কলেজে ভর্তি হয়েছিলাম, সে বন্ধুই কলেজজীবনে আমাকে ফাঁকি দিয়ে চলে গেছে অনেক দূরে। ২০১৩ সালের ২৬ অক্টোবর মায়রা সবাইকে কাঁদিয়ে চলে গেছে না–ফেরার দেশে। কিন্তু আজও আমার মনের মাঝে লুকিয়ে আছে হারিয়ে যাওয়া বন্ধুর কথা। হারিয়ে যাওয়া এই বন্ধুর স্মৃতি এখনো আমাকে কাঁদায়।অনুলিখন: শিহাব জিশান
