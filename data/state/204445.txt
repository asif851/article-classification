
রাজধানীর কলাবাগানের লেক সাকার্সে একটি আধাপাকা টিনশেড বাসায় অগ্নিকাণ্ডে সাতজন দগ্ধ হয়েছেন। আজ শনিবার ভোর সাড়ে পাঁচটার দিকে এ ঘটনা ঘটে।
ফায়ার সার্ভিসের নিয়ন্ত্রণ কক্ষে কর্তব্যরত কর্মকর্তা ভজন কুমার সরকারের দেওয়া তথ্যমতে, ২৯ /এ লেক সার্কাসের ওই বাসায় সকালে চুলা জ্বালাতে ম্যাচের কাঠি জ্বালাতেই বিকট শব্দে বিস্ফোরণ ঘটে আগুন লেগে যায়। বিস্ফোরণে দেয়াল ক্ষতিগ্রস্ত হয়। ধারণা করা হচ্ছে, গ্যাসের রাইজারের পাইপ ছিদ্র হয়ে ওই ঘরে গ্যাস জমা হয়ে ছিল। আগুন জ্বালাতেই সেখানে বিস্ফোরণ ঘটে।
ভজন সরকারের ভাষ্য, সকাল পাঁচটা ৩৮ মিনিটে আগুনের খবর পেয়ে ফায়ার সার্ভিস দ্রুত ঘটনাস্থলে পৌঁছে। সকাল ছয়টা ২৫ মিনিটে আগুন নেভানো হয়।
ঢাকা মেডিকেল কলেজ হাসপাতাল-১ এর পুলিশ ক্যাম্পের দায়িত্বপ্রাপ্ত কর্মকর্তা পরিদর্শক মোজাম্মেল হকের ভাষ্য, দগ্ধ সাতজনের মধ্যে ছয়জনকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে। বার্ন ইউনিটে ভর্তি রোগীরা হলেন মমতাজ (৫০), রুজি (৪০), সুমন (৩০), অয়ন (২০) বীথি (১৫), রাব্বী (১০)। দগ্ধ ব্যক্তিদের মধ্যে সুমন, অয়ন ও মমতাজের অবস্থা আশঙ্কাজনক। এ ছাড়া রেশমা নামের আরেক আহত ব্যক্তিকে স্থানীয় একটি ক্লিনিকে ভর্তি করা হয়েছে।
