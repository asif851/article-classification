
একাত্তরের ২৫ মার্চের কালরাতে পাকিস্তানি সেনাবাহিনীর বর্বরোচিত ও নৃশংস হত্যাকাণ্ডকে ‘গণহত্যা দিবস’ হিসেবে পালনের জন্য গতকাল শনিবার সংসদে সর্বসম্মতভাবে প্রস্তাব গৃহীত হয়েছে।এ-সংক্রান্ত আলোচনায় অংশ নিয়ে প্রধানমন্ত্রী শেখ হাসিনা বলেছেন, একাত্তরের গণহত্যার ঘটনা যারা ভুলে যায়, তাদের এই দেশে থাকার কোনো অধিকার নেই। যুদ্ধাপরাধীদের নিয়ে যারা দহরম-মহরম করে, তাদের পাকিস্তানে চলে যাওয়া উচিত।২৫ মার্চকে গণহত্যা দিবস হিসেবে পালনের জন্য ১৪৭ বিধিতে প্রস্তাব উত্থাপন করেন জাসদের সাংসদ শিরীন আখতার। তিনি প্রস্তাব করেন, ১৯৭১ সালের ২৫ মার্চ কালরাতে বর্বর পাকিস্তানি সেনাবাহিনীর গণহত্যাকে স্মরণ করে দিনটিকে ‘গণহত্যা দিবস’ ঘোষণা করা হোক এবং আন্তর্জাতিকভাবে এ দিবসের স্বীকৃতি আদায়ে প্রয়োজনীয় পদক্ষেপ গ্রহণ করা হোক।প্রস্তাব ওঠার পর সংসদ নেতা ও প্রধানমন্ত্রী শেখ হাসিনা বলেন, ‘শুধু ২৫ মার্চ নয়, যুদ্ধ চলাকালে এবং যুদ্ধের পরও গণহত্যা হয়েছিল। এই সংসদে অনেক নতুন সদস্য আছেন, যাঁরা একাত্তরের সেই সব ভয়াল চিত্র দেখেননি। মাননীয় স্পিকারের অনুমতি নিয়ে আমি ওই সময়কার কিছু ছবি-ভিডিও চিত্র দেখাতে চাই।’এরপর ১৮ মিনিট ধরে পাকিস্তানি বাহিনীর নির্মমতার বিভিন্ন চিত্র ও ভিডিও দেখানো হয়। এ সময় সাংসদদের অনেককে আবেগাপ্লুত অবস্থায় দেখা যায়। প্রধানমন্ত্রী শেখ হাসিনাকে একাধিকবার চোখ মুছতে দেখা গেছে।সাধারণ আলোচনায় প্রধানমন্ত্রীসহ ৫৬ জন বক্তব্য দেন।প্রধানমন্ত্রী শেখ হাসিনা বলেন, ‘সারা বিশ্বের পত্রপত্রিকায় এসেছে পাকিস্তানি হানাদার বাহিনী কীভাবে গণহত্যা করেছে। আমি নিজের চোখে সেই বিভীষিকা দেখেছি। বাংলাদেশের এমন কোনো গ্রাম নেই যেখানে গণহত্যার চিহ্ন নেই... গণহত্যার জন্য পাকিস্তানি বাহিনী যতটা দায়ী, ততটাই দায়ী আলবদর, আল-শামস, রাজাকাররা।মুত্তিযুদ্ধ নিয়ে বিতর্ক তোলা ব্যক্তিদের সমালোচনা করে শেখ হাসিনা বলেন, ‘দেশে কিছু দালাল রয়েছে। এখনো তারা মিথ্যাচার করে যাচ্ছে। আমার নিজেরই লজ্জা হয়, এই লোকটাকে আমি অবসরে যাওয়ার সময় মেজর জেনারেল পদে প্রমোশন দিই। নাম জেড এ খান। তিনি তাঁর বইয়ে লিখেছেন, বাংলাদেশের স্বাধীনতা নাকি ভারতের “র”-এর (গোয়েন্দা সংস্থা) ষড়যন্ত্রে এসেছে। দেশের স্বাধীনতা না হলে কি এই লোক মেজর জেনারেল হতে পারত? তার মধ্যে যদি এতটুকু লজ্জা থাকত বা ঘৃণা থাকত, এটা কি লিখতে পারত?’আলোচনায় জাতীয় পার্টির চেয়ারম্যান ও প্রধানমন্ত্রীর বিশেষ দূত এইচ এম এরশাদ বলেন, মন্ত্রিসভার সদস্যদের একটি অংশের বাধার কারণে তাঁর শাসনামলে প্রস্তাব এনেও বঙ্গবন্ধুকে জাতির পিতার স্বীকৃতি দিতে পারেননি। এই দুঃখ নিয়ে তাঁকে মরতে হবে।এরশাদ আরও বলেন, ‘উনসত্তর সালে আমি লেফটেন্যান্ট কর্নেল হই। ১৯৭০ সালের ২৯ ডিসেম্বর আমাকে করাচিতে বদলি করা হলো। মার্চে যুদ্ধ শুরু হলো। আমি মুক্তিযুদ্ধে অংশগ্রহণ করতে পারিনি। তার আগে আমি যখন ছুটিতে ছিলাম, তখন জেনারেল ওসমানী সাহেবকে ফোন করেছিলাম। তিনি বলেছিলেন, এখনো মুক্তিযুদ্ধ শুরু হয়নি। ইউ মাস্ট ফলো দি অর্ডার। আমার জীবনের সবচেয়ে বড় দুঃখ মুক্তিযুদ্ধে অংশগ্রহণ করতে না পারা।’আলোচনায় বাণিজ্যমন্ত্রী তোফায়েল আহমেদ ১ ডিসেম্বরকে মুক্তিযোদ্ধা দিবস হিসেবে পালনের প্রস্তাব করে বলেন, ‘শহীদের সংখ্যা নিয়ে কোনো সংশয় নেই। এমনকি মাওলানা মওদুদীর ছেলেও জামায়াতের অফিশিয়াল প্রকাশনার উদ্ধৃতি দিয়ে বলেছেন, একাত্তরে পাকিস্তানি বাহিনীর হাতে বাংলাদেশে নিহতের সংখ্যা ৩৫ লাখ। এই সংখ্যা নিয়ে যারা প্রশ্ন তোলে তাদের ধিক্কার জানাই।’ওয়ার্কার্স পার্টির সভাপতি ও বিমানমন্ত্রী রাশেদ খান মেনন বলেন, পাকিস্তানি বাহিনী একাত্তরে বেলুচিস্তানেও গণহত্যা চালিয়েছিল।জাসদের সভাপতি হাসানুল হক ইনু বলেন, বাংলাদেশে আর কখনো যাতে স্বাধীনতাবিরোধীরা ক্ষমতায় আসতে না পারে, সে জন্য এই দিবস পালন করতে হবে।
