
বাংলাদেশের স্বাস্থ্যসেবা ক্ষেত্রে সফলতা এবং প্রধানমন্ত্রী শেখ হাসিনা গৃহীত কমিউনিটি হেলথ ক্লিনিক কর্মসূচির ভূয়সী প্রশংসা করেছেন বিশ্ব স্বাস্থ্য সংস্থার মহাপরিচালক মার্গারেট চ্যান। গতকাল বুধবার সুইজারল্যান্ডের জেনেভায় বিশ্ব স্বাস্থ্য সংস্থার কার্যালয়ে মার্গারেট চ্যানের সঙ্গে বাংলাদেশের স্বাস্থ্য ও পরিবারকল্যাণমন্ত্রী মোহাম্মদ নাসিমের এক বৈঠকে চ্যান এ প্রশংসা করেন।স্বাস্থ্য ও পরিবারকল্যাণ মন্ত্রণালয়ের তথ্য কর্মকর্তা পরীক্ষিত্ চৌধুরী স্বাক্ষরিত এক সংবাদ বিজ্ঞপ্তিতে আজ বৃহস্পতিবার এ তথ্য জানানো হয়। বিজ্ঞপ্তিতে বলা হয়, স্বাস্থ্যমন্ত্রী মোহাম্মদ নাসিম আগামী সেপ্টেম্বর মাসে ঢাকায় অনুষ্ঠিত বিশ্ব স্বাস্থ্য সংস্থার আঞ্চলিক সম্মেলনে (দক্ষিণ এশীয় দেশগুলোর স্বাস্থ্যমন্ত্রীদের সম্মেলন) উপস্থিত থাকার জন্য মার্গারেট চ্যানকে আমন্ত্রণ জানান। এ সময় মার্গারেট চ্যান সম্মেলনে উপস্থিত থাকার জন্য ইচ্ছা পোষণ করেন। স্বাস্থ্যমন্ত্রী প্রধানমন্ত্রী শেখ হাসিনার নেতৃত্বে এমডিজি-৪ ও ৫ সফলভাবে এগিয়ে নেওয়ার লক্ষ্যে মার্গারেট চ্যানের কাছে আন্তর্জাতিক সহযোগিতা কামনা করেন। এ ছাড়া বিশ্ব স্বাস্থ্য সম্মেলনের অধিবেশনে অটিজম-সংক্রান্ত বাংলাদেশের উত্থাপিত প্রস্তাবটি সর্বসম্মতভাবে গ্রহণ করার আহ্বান জানান স্বাস্থ্যমন্ত্রী। 
ইতিমধ্যে বাংলাদেশ যেভাবে পোলিওমুক্ত অঞ্চল হিসেবে আন্তর্জাতিক স্বীকৃতি লাভ করেছে, একইভাবে অন্যান্য রোগ নিরাময়ে বিশ্ব স্বাস্থ্য সংস্থার সহায়তায় লক্ষ্য অর্জনে দ্রুত সফল হবে বলে আশাবাদ ব্যক্ত করেন মার্গারেট চ্যান।
বৈঠকে অন্যদের মধ্যে ন্যাশনাল অটিজম অ্যান্ড নিউরো ডিস-অর্ডার অ্যাডভাইজরি কমিটি এবং গ্লোবাল অটিজম পাবলিক হেলথের চেয়ারম্যান সায়মা হোসেন ওয়াজেদ, জেনেভায় নিযুক্ত বাংলাদেশের রাষ্ট্রদূত আবদুল হান্নান প্রমুখ উপস্থিত ছিলেন।
