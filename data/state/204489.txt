
রংপুর সিটি করপোরেশনের সাবেক মেয়র সরফুদ্দীন আহমেদ ঝন্টুর দাফন সম্পন্ন হয়েছে। আজ সোমবার বাদ আসর স্থানীয় নুরপুর কবরস্থানে বাবার পাশে তাঁকে সমাহিত করা হয়।
দাফনের আগে সর্বশেষ শ্রদ্ধা জানানোর জন্য ঝন্টুর মরদেহ রংপুর পুলিশ লাইনস মাঠে রাখা হয়। এতে রংপুর সিটি করপোরেশন, মুক্তিযোদ্ধা সংসদ, জেলা প্রশাসন, পুলিশ প্রশাসন, চেম্বার অব কমার্স অ্যান্ড ইন্ডাস্ট্রিজ, আওয়ামী লীগ, জাতীয় পার্টি, জাসদ, সিপিবি, ওয়ার্কার্স পার্টি, গণতন্ত্রী পার্টি, বাসদ, সম্মিলিত সাংস্কৃতিক জোট, আইনজীবী সমিতিসহ বিভিন্ন সামাজিক-সাংস্কৃতিক সংগঠনের নেতা-কর্মীরা ফুলেল শ্রদ্ধা জানান।
গত রোববার বঙ্গবন্ধু শেখ মুজিব মেডিকেল বিশ্ববিদ্যালয় হাসপাতালে মারা যান সরফুদ্দীন আহমেদ ঝন্টু। তিনি স্ত্রী ও এক ছেলে রেখে গেছেন। ২০১২ সালের ২০ ডিসেম্বর রংপুর সিটি করপোরেশনের প্রথম নির্বাচনে মেয়র নির্বাচিত হন তিনি। সিটি করপোরেশনের মেয়র ছাড়াও সরফুদ্দীন রংপুর-১ (গঙ্গাচড়া) আসন থেকে সংসদ সদস্য, রংপুর সদর উপজেলা পরিষদের চেয়ারম্যান এবং রংপুর পৌরসভার চেয়ারম্যান ছিলেন। ১৯৯৬ সালে আওয়ামী লীগে যোগ দিয়ে দলটির জাতীয় পরিষদের সদস্য হন তিনি। মৃত্যুর আগ পর্যন্ত ঝন্টু রংপুর জেলা আওয়ামী লীগের উপদেষ্টা পরিষদের সদস্য ছিলেন।
