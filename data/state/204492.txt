
আগামী বছরের ১০ জানুয়ারি বঙ্গবন্ধুর স্বদেশ প্রত্যাবর্তন দিবসে টাঙ্গাইলসহ দেশের ১১টি নতুন সরকারি মেডিকেল কলেজের যাত্রা শুরু হবে বলে জানিয়েছেন স্বাস্থ্যমন্ত্রী মোহাম্মদ নাসিম।মন্ত্রী বলেন, ওই দিনই প্রতিটি মেডিকেল কলেজে ৫০ জন শিক্ষার্থী নিয়ে ক্লাস শুরু হবে। এতে দেশের চিকিৎসাসেবার মান আরও উন্নয়ন ঘটবে।মন্ত্রী আজ রোববার টাঙ্গাইলের নাগরপুর উপজেলায় কুণ্ডরীকাক্ষ ৫০ শয্যাবিশিষ্ট চক্ষু হাসপাতালের ভিত্তিস্থাপন অনুষ্ঠানে প্রধান অতিথির বক্তব্যে এ কথা বলেন।মোহাম্মদ নাসিম বলেন, গ্রামীণ জনপদের স্বাস্থ্যসেবা নিশ্চিত করতে প্রধানমন্ত্রী যে ওয়াদা দিয়েছিলেন জনগণের কাছে এই কার্যক্রমের মধ্য দিয়ে তা পূরণ হচ্ছে। দেশের কমিউনিটি হাসপাতাল বিষয়ে তিনি বলেন, গ্রামীণ স্বাস্থ্যসেবা নিশ্চিত করার জন্য প্রধানমন্ত্রী শেখ হাসিনা কমিউনিটি ক্লিনিক স্থাপন করেছিলেন। ২০০১ সালে ক্ষমতায় এসে বিএনপি কমিউনিটি ক্লিনিকগুলো বন্ধ করে দিয়েছিল। শেখ হাসিনার সরকার আবার ক্ষমতায় এসে তা চালু করেছে। এখন দেশের জনগণের স্বাস্থ্যসেবা নিশ্চিত হয়েছে।
নাগরপুর কুণ্ডরীকাক্ষ চক্ষু হাসপাতাল চত্বরে অনুষ্ঠিত জনসভায় সভাপতিত্ব করেন নাগরপুর উপজেলা আওয়ামী লীগের সভাপতি রিয়াজ উদ্দিন তালুকদার।
