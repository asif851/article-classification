
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, আদালতের রায় হওয়ার আগেই বিএনপি রায়ের বিরুদ্ধে বক্তব্য দিচ্ছে। বিএনপি আদালতকে হুমকি দিচ্ছে।
আজ শনিবার সন্ধ্যায় শাহবাগ জাতীয় জাদুঘরে এক অনুষ্ঠান শেষে সাংবাদিকদের প্রশ্নের জবাবে ওবায়দুল কাদের এ মন্তব্য করেন। জাদুঘরে শিল্পী হাশেম খানের শিল্পকর্ম প্রদর্শনী অনুষ্ঠানের প্রধান অতিথি ছিলেন ওবায়দুল কাদের।
ঢাকায় জাতীয় প্রেসক্লাব মিলনায়তনে আজ সকালে জাতীয়তাবাদী স্বেচ্ছাসেবক দলের এক আলোচনা সভায় বিএনপির মহাসচিব মির্জা ফখরুল ইসলাম আলমগীর বলেন, ‘এত সোজা নয়, খালেদা জিয়াকে আপনারা যেনতেন প্রকারে একটা রায় দেওয়ার ব্যবস্থা করবেন, দেশের মানুষ সেটা মেনে নেবে না। সঠিক বিচার করতে হবে, ন্যায়বিচার হতে হবে।’
মির্জা ফখরুল ইসলামের মন্তব্যের পরিপ্রেক্ষিতে ওবায়দুল কাদের বলেন, ‘যেনতেন রায়ের অর্থটা কী? বাংলাদেশের আদালতের রায়কে মির্জা ফখরুল কি এভাবে আন্ডারস্টিমেট করছেন? আমি মনে করি, তাঁর এই মন্তব্য আদালত অবমাননার শামিল।’ তিনি প্রশ্ন করেন, আদালত কি বিএনপিকে বলে দিয়েছে যে জিয়া অরফানেজ ট্রাস্ট মামলার রায় যেনতেনভাবে হবে? মির্জা ফখরুল কী করে জানলেন, আদালতের রায় বিপক্ষে যাবে? এই রায় সরকার দিচ্ছে না, আদালত দিচ্ছেন। আদালতের রায় যখন বিএনপির পক্ষে যায়, তখন আদালত স্বাধীন। রায় বিপক্ষে গেলে তখন আদালতের স্বাধীনতা নেই, সরকারের হস্তক্ষেপের অভিযোগ করে বিএনপি।
সেতুমন্ত্রী ওবায়দুল কাদের বলেন, বিএনপির মহাসচিব ফখরুল ইসলাম ও তাঁর দলের নেতারা মামলার রায়কে কেন্দ্র করে যে ধরনের বক্তব্য দিয়ে যাচ্ছেন, তাতে মনে হয় এই দলের হাতে বাংলাদেশের বিচার ব্যবস্থা নিরাপদ নয়। বিএনপি ক্ষমতায় এলে কোনোটিই নিরাপদ নয়। তিনি বলেন, ৮ ফেব্রুয়ারি রায় কী হবে, এর আগেই বিএনপি রায়ের বিরুদ্ধে বক্তব্য দিচ্ছে।
বিএনপির বিরুদ্ধে অভিযোগ করে ওবায়দুল কাদের বলেন, বিএনপি নির্বাচনে না জিতলে নির্বাচন কমিশন নিরপেক্ষ নয়। আদালতের রায় পক্ষে না গেলে আদালত পক্ষপাতিত্ব করছেন। তিনি বলেন, ‘যারা আদালত, গণতন্ত্র, আইন ও আইনের শাসন মানে না—তাদের মুখে এসব কথা মানায় না।’
অধ্যাপক মুনতাসীর মামুনের সভাপতিত্বে অনুষ্ঠানে বক্তব্য দেন শিল্পী হাশেম খান, একাত্তরের ঘাতক-দালাল নির্মূল কমিটির সভাপতি শাহরিয়ার কবির, স্থপতি রবিউল হোসাইন, শিল্পী রোকেয়া সুলতানা প্রমুখ।
গত বৃহস্পতিবার মামলায় উভয় পক্ষের যুক্তিতর্ক শুনানি শেষে ঢাকার বিশেষ জজ-৫-এর বিচারক আখতারুজ্জামান জিয়া অরফানেজ ট্রাস্ট দুর্নীতি মামলার রায় ঘোষণার তারিখ নির্ধারণ করেন ৮ ফেব্রুয়ারি। এই মামলায় ২০০৯ সালের ৫ আগস্ট বিএনপির চেয়ারপারসন খালেদা জিয়াসহ ছয়জনের বিরুদ্ধে অভিযোগপত্র দেওয়া হয়। ২ কোটি ১০ লাখ ৭১ হাজার ৬৭১ টাকা আত্মসাৎ করার অভিযোগে ২০০৮ সালের ৩ জুলাই দুদক খালেদা জিয়ার বিরুদ্ধে মামলা করে।
