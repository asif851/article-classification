
পাহাড়ধসে রাঙামাটিতে নিহতের সংখ্যা বেড়ে ১১৮ হয়েছে। আজ সোমবার বিকেল পাঁচটায় জেলা প্রশাসক মো. মানজারুল মান্নান তাঁর সম্মেলন কক্ষে গণমাধ্যম কর্মীদের বলেন, পাহাড়ধসে নিখোঁজ তিন ব্যক্তির লাশ এখনো উদ্ধার করা যায়নি। তাই তাঁদের স্বজনদের সঙ্গে কথা বলে ওই তিনজনকে নিহতের তালিকায় অন্তর্ভুক্ত করা হলো। ফলে এখন নিহতের সংখ্যা দাঁড়াল ১১৮।
জেলা প্রশাসক আরও বলেন, আরও দুজন নিখোঁজের কথা শোনা যাচ্ছে। ওই ব্যাপারে আগামীকাল মঙ্গলবার তদন্ত করে সিদ্ধান্ত নেওয়া হবে।
নিখোঁজ যে তিনজনকে আজ নিহতের তালিকায় অন্তর্ভুক্ত করা হয় তাঁরা হলেন মো. সালাহউদ্দিন (৩০), রহিমা বেগম (২৫) ও মো. দরবেশ (৩২)। তিনজনই রূপনগর এলাকার বাসিন্দা।
রাঙামাটির জেলা প্রশাসক এ সময় বলেন, পুরো জেলায় এক হাজার ৭০০ ঘরবাড়ি ক্ষতিগ্রস্ত হয়েছে বলে তাঁরা প্রাথমিকভাবে নির্ধারণ করেছেন। দুই-একদিনের মধ্যে কতগুলো সম্পূর্ণ এবং কতগুলো আংশিক ঘরবাড়ি বিধ্বস্ত হয়েছে তার একটি হিসাব দেওয়া সম্ভব হবে। প্রশাসনের পক্ষ থেকে ক্ষতিগ্রস্তদের ত্রাণ বিতরণ করা হয় বলেও তিনি জানান।
১৩ জুন চট্টগ্রাম, রাঙামাটি, বান্দরবান ও কক্সবাজারে পাহাড়ধসের ঘটনায় এ পর্যন্ত পাঁচ সেনা সদস্যসহ ১১৮ জনের প্রাণহানি হয়েছে।
