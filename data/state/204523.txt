
পদ্মা সেতু দুর্নীতি ষড়যন্ত্র মামলার চূড়ান্ত শুনানির তারিখ নির্ধারণের প্রথম দিন গত বুধবার মোহাম্মদ ইসমাইল ও তাঁর আইনজীবী ক্যাথরিন ওয়েল কেউ আদালতে হাজির হননি। তবে অপর আসামি ভারতীয় বংশোদ্ভূত রমেশ শাহ ও তাঁর আইনজীবী ডেভিড বি কাজিনস উপস্থিত ছিলেন।পদ্মা সেতু দুর্নীতি ষড়যন্ত্রের সঙ্গে জড়িত থাকার অভিযোগে কানাডার আদালতে রমেশ ও ইসমাইলের বিরুদ্ধে মামলা চলছে। পদ্মা সেতু প্রকল্পের পরামর্শক প্রতিষ্ঠান কানাডার এসএনসি-লাভালিনের দুই কর্মকর্তা হলেন রমেশ শাহ ও মোহাম্মদ ইসমাইল। ২৯ মে কোর্ট অন্টারিও সুপিরিয়র কোর্ট অব জাস্টিসের ম্যাডাম জাস্টিস ম্যাকওয়াটের আদালতে ‘করাপশন অব ফরেন অফিশিয়াল অ্যাক্ট’-এর অধীনে ওই দুই আসামির সশরীরে উপস্থিত হওয়ার নির্দেশ ছিল আদালতের। তবে ইসমাইল ও তাঁর আইনজীবী কেউই উপস্থিত হননি। ফলে মামলাটির ক্ষেত্রে অ্যাটর্নি জেনারেল অব কানাডার পক্ষে ক্রাউন প্রসিকিউটর তানিট জিলিয়াম ম্যাডাম জাস্টিস ম্যাকওয়াটের কোর্ট রুম নম্বর ১-১-এ চূড়ান্ত শুনানির ওপর পরবর্তী তারিখ নির্ধারণের জন্য আগামী ১০ জুলাই বেলা ১১টায় প্রি-ট্রায়ালের প্রস্তাব করলে বিচারপতি তা অনুমোদন করেন। ম্যাডাম জাস্টিস ম্যাকওয়াট এতে শর্ত জুড়ে দিয়ে বলেন, আসামি মোহাম্মদ ইসমাইল সেদিন উপস্থিত হতে না পারলে ‘ডিসক্রিয়েশনারি বেঞ্চ কোর্ট ওয়ারেন্ট’-এর মাধ্যমে তাঁর বিরুদ্ধে গ্রেপ্তারি পরোয়ানা জারি করা হবে।
