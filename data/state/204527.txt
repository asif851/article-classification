
২২ জুন থেকে রেলের অগ্রিম টিকিট বিক্রি শুরুর প্রাথমিক সিদ্ধান্ত নিয়েছে রেলওয়ে কর্তৃপক্ষ। ঈদের সম্ভাব্য তারিখ আগামী ৬ জুলাই ধরে টিকিট বিক্রির এই পরিকল্পনা নেওয়া হয়েছে। তবে রেল কর্তৃপক্ষ এখনো অগ্রিম টিকিট বিক্রির সময়সূচি আনুষ্ঠানিকভাবে ঘোষণা করেনি।রেলের দায়িত্বশীল কর্মকর্তারা জানিয়েছেন, এবার অগ্রিম টিকিট বিক্রি শুরু হবে যাত্রার ১০ দিন আগে থেকে। গত কয়েক বছর ঈদযাত্রা শুরুর পাঁচ দিন আগে থেকে অগ্রিম টিকিট বিক্রির কার্যক্রম চলে আসছে।সংস্থাটির পরিচালক (জনসংযোগ) সৈয়দ জহুরুল ইসলাম বলেন, আগামীকাল বুধবার রেলমন্ত্রী মুজিবুল হক বৈঠক করে সিদ্ধান্ত নেবেন। এরপর অগ্রিম টিকিট কবে, কীভাবে বিক্রি হবে তা সংবাদ সম্মেলন করে বিস্তারিত জানিয়ে দেওয়া হবে।রেলওয়ে সূত্র জানায়, রেলের পরিচালন বিভাগের করা সময়সূচি অনুসারে ২২ জুন বিক্রি হবে ১ জুলাইয়ের অগ্রিম টিকিট। ২৩ জুন পাওয়া যাবে ২ জুলাইয়ের টিকিট। একইভাবে ৩, ৪ ও ৫ জুলাই ট্রেন ভ্রমণের অগ্রিম টিকিট বিক্রি হবে যথাক্রমে ২৪, ২৫ ও ২৬ জুন।বাসমালিক সমিতিগুলো জানিয়েছে, ঈদ উপলক্ষে বাসের অগ্রিম টিকিট বিক্রি শুরু হবে আগামী সপ্তাহের মাঝামাঝি। তবে বাসমালিকদের একাধিক সংগঠন থাকার কারণে সবাই একসঙ্গে অগ্রিম টিকিট বিক্রি করে না। বড় বড় কোম্পানিগুলো অগ্রিম টিকিট বিক্রি করে। বাংলাদেশ বাস-ট্রাক ওনার্স অ্যাসোসিয়েশনের সহসভাপতি রমেশ চন্দ্র ঘোষ বলেন, অগ্রিম টিকিট বিক্রির সব প্রস্তুতি চলছে। সোম বা মঙ্গলবার থেকে তাঁরা অগ্রিম টিকিট বিক্রির পরিকল্পনা নিয়েছেন।
