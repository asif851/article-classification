
নাটোরে শিশু অনন্ত কুমার চক্রবর্তী ওরফে অন্তু হত্যা মামলায় একজনকে মৃত্যুদণ্ড দিয়েছেন আদালত। আজ বৃহস্পতিবার নারী ও শিশু নির্যাতন দমন ট্রাইব্যুনালের বিচারক জেলা ও দায়রা জজ রেজাউল করিম এ আদেশ দেন।
এই মামলার অপর দুই আসামিকে খালাস দেওয়া হয়েছে।
২০১২ সালের ৩১ মে ষষ্ঠ শ্রেণির ছাত্র অনন্ত কুমার চক্রবর্তী ওরফে অন্তুকে (১১) অপহরণের পর পাঁচ লাখ টাকা মুক্তিপণের দাবিতে শ্বাসরোধে হত্যা করা হয়। এ ঘটনায় তার বাবা অশোক কুমার চক্রবর্তী বাদী হয়ে তিনজনের বিরুদ্ধে মামলা করেন।
এই মামলায় ১৪ জন সাক্ষীর সাক্ষ্য গ্রহণ করেন আদালত। আজ নারী ও শিশু নির্যাতন দমন ট্রাইব্যুনালের বিচারক তিনজন আসামির মধ্যে মো. আশরাফ আলীকে (৩৩) দুই ধারায় মৃত্যুদণ্ড, একটি ধারায় যাবজ্জীবন ও অপর একটি ধারায় পাঁচ বছরের কারাদণ্ড দেন। এই চারটি ধারায় ৪০ হাজার টাকা অর্থদণ্ড দেওয়া হয়েছে তাঁকে। এই অর্থ আদায় করে নিহত শিশুর পরিবারকে ক্ষতিপূরণ হিসেবে দিতে নির্দেশ দিয়েছেন আদালত। অপর দুই আসামি আবদুল্লাহ আল মামুন (৩৩) ও মো. শাহজাহান আলীকে (৪০) খালাস দিয়েছেন আদালত।
এই মামলার আসামি আশরাফ আলীর পক্ষে ছিলেন আইনজীবী সাইম হোসেন ও অপর দুই আসামির পক্ষে ছিলেন আইনজীবী আইনাল হক। পরে সাইম হোসেন জানান, এ রায়ের বিরুদ্ধে আপিল করা হবে। রাষ্ট্রপক্ষের বিশেষ সরকারি কৌঁসুলি এ কে এম শাহজাহান কবির ও মামলার বাদী শিশুটির বাবা এ রায়ে সন্তোষ প্রকাশ করেছেন।
মামলার সংক্ষিপ্ত বিবরণে জানা যায়, ২০১২ সালের ৩১ মে সন্ধ্যায় শিশু অন্তু নাটোর সদর উপজেলার আলসা বাজার থেকে নিজের বাড়ি ফিরছিল। এ সময় আসামিরা তাকে অপহরণ করে পাশের পানের বরজে নিয়ে যান। সেখানে অন্তুকে দিয়ে অশোক কুমার চক্রবর্তীর মোবাইলে ফোন দিয়ে পাঁচ লাখ মুক্তি পণ দাবি করেন আসামিরা। নিহত অন্তু আসামিদের চিনে ফেলায় তাকে শ্বাসরোধে হত্যা করা হয়। পরে লাশ বস্তায় ভরে পানের বরজের একটি গর্তে লুকিয়ে রাখেন আসামিরা। পুলিশ মোবাইল ট্র্যাকিং করে এ ঘটনা উদ্‌ঘাটন করে।
 
 
