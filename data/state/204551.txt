
গাইবান্ধা সদর উপজেলার কুন্দেরপাড়া গণউন্নয়ন একাডেমি হাইস্কুলে আগুন দেওয়ার ঘটনায় গ্রেপ্তার রনজু মিয়ার তিন দিনের রিমান্ড মঞ্জুর করেছেন গাইবান্ধার অতিরিক্ত মুখ্য বিচারিক হাকিম আদালত। আজ মঙ্গলবার দুপুরে ওই আদালতের বিচারক ময়নুল হাসান ইউসুফ এ রিমান্ড মঞ্জুর করেন।
গত রোববার বিকেলে কুন্দেরপাড়া গ্রামের পার্শ্ববর্তী পাটদিয়ারা গ্রাম থেকে সন্দেহভাজন হিসেবে রনজু মিয়াকে আটক করে পুলিশ। তাঁকে জিজ্ঞাসাবাদের জন্য আজ গাইবান্ধার অতিরিক্ত মুখ্য বিচারিক হাকিম আদালতে সাত দিনের রিমান্ড চেয়ে আবেদন জানায় পুলিশ। আদালত শুনানি শেষে তিন দিনের রিমান্ড মঞ্জুর করেন।
দুপুরে গাইবান্ধা সদর থানার ভারপ্রাপ্ত কর্মকর্তা (ওসি) মেহেদী হাসান বলেন, ন্যাশনাল ব্যাংকের উদ্যোগে পারদিয়ারা গ্রামে আরেকটি স্কুল স্থাপনের কথা। স্কুলে জমি দেওয়ার জন্য পারদিয়ারা গ্রামের মজিবর রহমান আগ্রহ প্রকাশ করেন। এ নিয়ে কোনো বিরোধ আছে কি না, তা জিজ্ঞাসাবাদের জন্য মজিবর রহমানের ছেলে রনজু মিয়াকে রিমান্ডে নেওয়া হয়।
পাঠদান পরিস্থিতি সম্পর্কে জানতে চাইলে গণউন্নয়ন একাডেমি হাইস্কুলের প্রধান শিক্ষক মো. আসাদুজ্জামান বলেন, ঘটনার পরদিন থেকেই বন্যা আশ্রয় কেন্দ্রের তাঁবু এবং সংলগ্ন ঘরের মেঝেতে পাঠদান করা হচ্ছে।
২৬ জানুয়ারি রাতে কুন্দেরপাড়া গণউন্নয়ন একাডেমি হাইস্কুলে আগুন দেয় দুর্বৃত্তরা। এতে বিদ্যালয়টির অফিস কক্ষ, শিক্ষক মিলনায়তন, লাইব্রেরি, সাতটি শ্রেণিকক্ষ, ২৫ জোড়া চেয়ার-টেবিল, ১৪০ জোড়া বেঞ্চ ও অন্যান্য আসবাবপত্র, কয়েক শ এসএসসি ও জেএসসি পাস শিক্ষার্থীর সনদপত্র এবং ২ ফেব্রুয়ারি অনুষ্ঠিতব্য এসএসসি পরীক্ষার দুইটি প্রবেশপত্র পুড়ে যায়। আগুনে প্রায় ত্রিশ লাখ টাকার সম্পদ ক্ষতিগ্রস্ত হয় বলে বিদ্যালয় কর্তৃপক্ষ জানায়।
