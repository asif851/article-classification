
বিএনপি নেতা ইলিয়াস আলীর সন্ধান ও ৫ অক্টোবরের সমাবেশ সফল করার লক্ষ্যে গতকাল মঙ্গলবার প্রচারণা সমাবেশে অংশ নেন দলের ভাইস চেয়ারম্যান শমসের মবিন চৌধুরী।শমসের মবিন বলেন, ‘৫ অক্টোবর খালেদা জিয়ার সমাবেশ সফল করার মাধ্যমে সিলেটের জনগণ ইলিয়াস আলী গুমের দাঁতভাঙা জবাব দেবেন। আমরা বিশ্বাস করি, ইলিয়াস আলী সরকারের কাছেই রয়েছেন। অবিলম্বে সুস্থ অবস্থায় তাঁকে পরিবারের কাছে, সিলেটবাসীর কাছে ফিরিয়ে দিতে হবে।’ ইলিয়াস মুক্তি সংগ্রাম পরিষদের উদ্যোগে কোর্ট পয়েন্টে ওই সমাবেশ হয়।ছাত্রদলের প্রচার মিছিল: সিলেটে খালেদা জিয়ার সমাবেশ উপলক্ষে গতকাল বিরাট মিছিল বের করে জেলা ও মহানগর ছাত্রদল। নগরের বিভিন্ন ওয়ার্ড ও উপজেলা ছাত্রদলের নেতা-কর্মীরা খণ্ড খণ্ড মিছিল নিয়ে দুপুরে রেজিস্ট্রার মাঠে সমবেত হন। বিকেলে সেখান থেকে প্রচার মিছিল নগরের গুরুত্বপূর্ণ সড়ক প্রদক্ষিণ করে আম্বরখানা পয়েন্টে সমাবেশে মিলিত হয়।
 
