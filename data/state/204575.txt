
নারায়ণগঞ্জ সিটি করপোরেশনের নির্বাচনে মনোনয়নপত্র যাচাই-বাছাইয়ের দ্বিতীয় দিনে মেয়র পদে আওয়ামী লীগের প্রার্থী সেলিনা হায়াৎ আইভী ও বিএনপির প্রার্থী সাখাওয়াত হোসেনসহ আটজনের মনোনয়নপত্র বৈধ ঘোষণা করা হয়েছে। নিয়ম অনুযায়ী, ভোটারের স্বাক্ষর না থাকায় স্বতন্ত্র প্রার্থী সুলতান মাহমুদের মনোনয়নপত্র বাতিল ঘোষণা করা হয়।
এ ছাড়া সংরক্ষিত নারী সদস্য পদে এক নারীসহ ১৪ জনের মনোনয়নপত্র বাতিল করা হয়েছে। এই প্রার্থীরা আগামী তিন দিনের মধ্যে বিভাগীয় কমিশনারের কাছে আপিল করতে পারবেন।
আজ রোববার বেলা ১১টা থেকে বেলা সাড়ে তিনটা পর্যন্ত নারায়ণগঞ্জ ক্লাব লিমিটেডের দ্বিতীয় তলায় অস্থায়ী কার্যালয়ে মনোনয়নপত্র যাচাই-বাছাই শেষে রিটার্নিং কর্মকর্তা মো. নুরুজ্জামান তালুকদার এ ঘোষণা দেন।
বৈধ মেয়র প্রার্থীরা হলেন সেলিনা হায়াৎ আইভী, সাখাওয়াত হোসেন খান, বিপ্লবী ওয়ার্কার্স পার্টির প্রার্থী মাহবুবুর রহমান ইসমাইল, ইসলামী ঐক্যজোটের এজহারুল হক, এলডিপির কামাল প্রধান, কল্যাণ পার্টির রাশেদ ফেরদৌস, ইসলামী শাসনতন্ত্র আন্দোলনের প্রার্থী মাসুম বিল্লাহ, জাসদের (ইনু) মোসলেম উদ্দিন আহম্মেদ।
মনোনয়নপত্র যাচাই-বাছাইয়ের দ্বিতীয় দিনে আজ রোববার ঋণখেলাপি ও কাগজপত্রে ত্রুটি থাকায় চারজন কাউন্সিলর প্রার্থীর মনোনয়নপত্র বাতিল ঘোষণা করা হয়েছে। ঋণখেলাপির জন্য ২০ নম্বর ওয়ার্ডের শাহেন শাহ, ২১ নম্বর ওয়ার্ডের আলী আজাদ তৌফিক, কাগজপত্রে ত্রুটি থাকায় ২২ নম্বর ওয়ার্ডের শাহ আলম ও একই ওয়ার্ডের আযহারুল ইসলামের মনোনয়নপত্র বাতিল ঘোষণা করা হয়।
এর আগে শনিবার মহিলা ওয়ার্ডের এক নারী কাউন্সিলরসহ ১০ জন কাউন্সিলর প্রার্থীর মনোনয়নপত্র বাতিল ঘোষণা করা হয়। এ নিয়ে গত দুই দিনে এক নারী কাউন্সিলরসহ ১৪ জন কাউন্সিলর প্রার্থীর মনোনয়নপত্র বাতিল করা হলো।
রিটার্নিং কর্মকর্তা মো. নুরুজ্জামান তালুকদার জানান, মেয়র পদে আটজনের মনোনয়নপত্র এবং সাধারণ সদস্য পদে ১৩৪ জন ও সংরক্ষিত নারী সদস্য পদে ৩৭ জনের মনোনয়নপত্র বৈধ ঘোষণা করা হয়েছে। যাঁদের মনোনয়নপত্র বাতিল হয়েছে, তাঁরা আগামী তিন দিনের মধ্যে বিভাগীয় কমিশনারের কাছে আপিল করতে পারবেন।
