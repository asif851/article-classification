
নোয়াখালীর কোম্পানীগঞ্জ উপজেলার মুছাপুর ইউনিয়নের বাংলাবাজারে সাইফুল ইসলাম ওরফে সাফা (৩২) নামের যুবলীগের এক নেতাকে কুপিয়ে আহত করেছে দুর্বৃত্তরা।গত সোমবার রাত আটটার দিকে এ হামলার ঘটনা ঘটে। সাইফুল মুছাপুর গ্রামের সিরাজুদ্দৌলার ছেলে এবং ইউনিয়ন যুবলীগের সহসভাপতি।স্থানীয় সূত্রে জানা গেছে, সাইফুল বাংলাবাজার সেতুর ওপর বসে চা পান করছিলেন। এ সময় ছয়-সাতজন যুবক ধারালো অস্ত্রশস্ত্র ও লাঠিসোঁটা নিয়ে অতর্কিতে তাঁর ওপর হামলা চালায়। হামলাকারীরা কুপিয়ে ও পিটিয়ে সাইফুলকে গুরুতর জখম করে পালিয়ে যায়। পরে আশপাশের লোকজন এসে সাইফুলকে উদ্ধার করে উপজেলা স্বাস্থ্য কমপ্লেক্সে ভর্তি করান।কোম্পানীগঞ্জ থানার ভারপ্রাপ্ত কর্মকর্তা (ওসি) মোহাম্মদ সাজেদুর বলেন, ঘটনার বিষয়ে গতকাল মঙ্গলবার বিকেল পর্যন্ত থানায় কেউ লিখিত অভিযোগ করেননি।অভিযোগ দিলে ব্যবস্থা নেওয়া হবে।
