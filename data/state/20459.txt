
পদ্মা সেতু প্রকল্পের তিনটি কাজের পরামর্শক হিসেবে বাংলাদেশ সেনাবাহিনীকে নিয়োগ দেওয়া হয়েছে বলে জানিয়েছেন যোগাযোগমন্ত্রী ওবায়দুল কাদের। আজ মঙ্গলবার সচিবালয়ে মন্ত্রীর দপ্তরে এক সংবাদ সম্মেলনে তিনি এ কথা জানান।
সেনাবাহিনী যে তিনটি কাজের পরামর্শক হিসেবে কাজ করবে, সেগুলো হচ্ছে মাওয়া ও জাজিরা প্রান্তে দুটি সংযোগ সড়ক নির্মাণ এবং সার্ভিস এলাকা নির্মাণ।
মন্ত্রী জানান, মূল সেতু নির্মাণে ইতিমধ্যে দরপত্র আহ্বান করা হয়েছে। তিনটি ঠিকাদারি প্রতিষ্ঠান দরপত্র কিনেছে।
কবে ঠিকারদার নিয়োগ দেওয়া হবে—এমন প্রশ্নের জবাবে মন্ত্রী বলেন, সময়-ক্ষণ বলে দেওয়া যাবে না। সরকারের ক্রয়-সংক্রান্ত নীতিমালা আছে। সে অনুযায়ী মূল্যায়ন করে নিয়োগ দেওয়া হবে।
ওবায়দুল কাদের জানান, মূল সেতু ও নদী শাসনকাজের তদারকির জন্য আরেকটি বিদেশি পরামর্শক প্রতিষ্ঠানকে নিয়োগ দেওয়া হবে। ইতিমধ্যে দরপত্র আহ্বান করা হয়েছে। ১১টি প্রতিষ্ঠান দরপত্র জমা দিয়েছে।
ঈদের পর সড়ক-মহাসড়কে দুর্ভোগের বিষয়ে মন্ত্রী বলেন, ‘এর মূল কারণ হলো একটি রাজনৈতিক দলের হরতাল। অযোগ্য (আনফিট) গাড়ি বিকল হওয়াও যানজটের একটি কারণ। আমি মন্ত্রী হিসেবে এই দায় এড়াতে পারি না। এ জন্য আমি দুঃখিত। আগেও ক্ষমা চেয়েছি, এখনো চাচ্ছি।’
পার্বত্য তিন জেলায় সড়ক ও জনপথ অধিদপ্তরের অধীনে থাকা সব সড়ক পাবর্ত্য চট্টগ্রামবিষয়ক মন্ত্রণালয়ের অনুরোধে তাদের কাছে হস্তান্তর করা হয়েছে বলে জানান মন্ত্রী। তিনি বলেন, ‘এখন এসব রাস্তার দুরবস্থার জন্য মন্ত্রীর ওপর চাপ আসে, কিন্তু এটা এখন যোগাযোগ মন্ত্রণালয়ের এখতিয়ারে নেই। পার্বত্য চট্টগ্রামবিষয়ক মন্ত্রণালয় যদি আবার তা পুনরায় ফিরিয়ে দেওয়ার প্রস্তাব দেয়, তাহলে বরাদ্দ চেয়ে অর্থ মন্ত্রণালয়কে চিঠি দেব। এখন আমাদের আর কিছু করণীয় নেই।’
