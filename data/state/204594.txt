
নোবেলজয়ী ড. মুহাম্মদ ইউনূস সম্প্রতি যুক্তরাষ্ট্রের নিউইয়র্কের হারলেমে গ্রামীণ আমেরিকা ইনকরপোরেশনের (জিএআই) একটি নতুন শাখা উদ্বোধন করেছেন। এ নিয়ে নিউইয়র্কে প্রতিষ্ঠানটির সাতটি শাখা খোলা হলো। অন্যগুলো জ্যাকসন হাইটস, কুইন্স, ব্রুকলিন, ব্রনস্ক, ও ম্যানহাটনে অবস্থিত।নিম্ন আয়ের নারীদের শিক্ষা ও কল্যাণের লক্ষ্যে গ্রামীণ আমেরিকা বর্তমানে যুক্তরাষ্ট্রের আটটি শহরে তাদের কার্যক্রম চালাচ্ছে।গতকাল সোমবার ইউনূস সেন্টারের পাঠানো এক সংবাদ বিজ্ঞপ্তিতে জানানো হয়েছে, হারলেমে গ্রামীণ আমেরিকার শাখা উদ্বোধনের জাঁকজমক অনুষ্ঠানে অন্যান্যের মধ্যে জিএআইয়ের প্রধান নির্বাহী আন্দ্রে জাং ও প্রতিষ্ঠানটির শীর্ষস্থানীয় কর্মকর্তারা উপস্থিত ছিলেন।এর আগে চলতি সপ্তাহের গোড়ার দিকে দশম বার্ষিক ক্লিনটন গ্লোবাল সভায় ড. মুহাম্মদ ইউনূস, আন্দ্রে জাং ও হিলারি রডহাম ক্লিনটন এক যৌথ ঘোষণায় বলেন, হারলেমের সাত হাজার নারী ব্যবসায়ীর কল্যাণে ২০২০ সালের মধ্যে পাঁচ কোটি ডলার বিনিয়োগ করবে গ্রামীণ আমেরিকা।দশম বার্ষিক ক্লিনটন গ্লোবাল সভা এবং জাতিসংঘ মহাসচিব বান কি মুনের এমডিজি অ্যাডভোকেসি গ্রুপের সভায় অংশ নেওয়ার জন্য ড. ইউনূস বর্তমানে যুক্তরাষ্ট্র সফর করছেন। এ ছাড়া তিনি ২২-২৮ সেপ্টেম্বর অনুষ্ঠিত ষষ্ঠ জলবায়ু সপ্তাহেও অংশ নেন।
