
নীলফামারীর সৈয়দপুর উপজেলায় লাচ্ছা সেমাই উৎপাদনকারী চার ব্যবসা প্রতিষ্ঠানকে ৬০ হাজার টাকা জরিমানা করেছেন ভ্রাম্যমাণ আদালত। আজ বুধবার শহরের বিভিন্ন স্থানে অভিযান চালিয়ে অস্বাস্থ্যকর পরিবেশে ও নিম্নমানের সামগ্রী দিয়ে সেমাই তৈরির অভিযোগে চার প্রতিষ্ঠানকে এ জরিমানা করা হয়। জেলা প্রশাসনের নির্বাহী ম্যাজিস্ট্রেট যোবায়ের হোসেনের নেতৃত্বে ভ্রাম্যমাণ আদালত এ অভিযান চালান।
অভিযানে আশা বেকারিকে ৩০ হাজার টাকা, তাজা ফ্যাক্টরিকে ২০ হাজার টাকা, এএমএম ফ্যাক্টরিকে পাঁচ হাজার টাকা ও আকবর ফুড প্রডাক্টসকে পাঁচ হাজার টাকা জরিমানা করা হয়।
অভিযান পরিচালনাকালে আরও উপস্থিত ছিলেন জেলা স্যানিটারি পরিদর্শক গণেশ চন্দ্র রায়, উপজেলা স্যানিটারি পরিদর্শক অহিদুল হক ও পৌর পরিদর্শক আলতাফ হোসেন।
