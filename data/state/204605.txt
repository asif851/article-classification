
একাদশ জাতীয় সংসদ নির্বাচনকে সামনে রেখে অংশীজনদের সঙ্গে ধারাবাহিক সংলাপের অংশ হিসেবে গণমাধ্যমের সঙ্গে সংলাপ শুরু করেছে নির্বাচন কমিশন। আগারগাঁও নির্বাচন ভবন মিলনায়তনে আজ সকাল সোয়া ১০টার দিকে সংলাপ শুরু হয়।
সংলাপে বিভিন্ন পত্রিকার সম্পাদকদের মধ্যে মানবজমিনের মতিউর রহমান চৌধুরী, যুগান্তরের সাইফুল আলম, ভোরের কাগজের শ্যামল দত্ত, বাংলাদেশ প্রতিদিনের নঈম নিজাম, আমাদের অর্থনীতির নাইমুল ইসলাম খান, বিএফইউজের সভাপতি মঞ্জুরুল আহসান বুলবুল, জাতীয় প্রেসক্লাবের সভাপতি শফিকুর রহমান, প্রথম আলোর আনিসুল হক, সোহরাব হাসান প্রমুখ উপস্থিত আছেন।
নির্বাচন কমিশন সূত্র জানায়, দুদিনের সংলাপে গণমাধ্যমের ৭১ জন প্রতিনিধিকে সংলাপে আমন্ত্রণ জানানো হয়েছে। এর মধ্যে আজ বুধবার বিভিন্ন পত্রিকার সম্পাদক, জ্যেষ্ঠ সাংবাদিক ও সাংবাদিক নেতাদের সঙ্গে সংলাপ হচ্ছে। কাল বিভিন্ন টেলিভিশন, রেডিও ও অনলাইন গণমাধ্যমের প্রতিনিধিদের সঙ্গে সংলাপ হবে।
একাদশ জাতীয় সংসদ নির্বাচন সামনে রেখে গত ৩১ জুলাই থেকে সংলাপ শুরু করে ইসি। প্রথম দিন সুশীল সমাজের প্রতিনিধিরা সংলাপে অংশ নিয়ে নির্বাচনে নিয়মিত আইনশৃঙ্খলা রক্ষাকারী বাহিনীর সংজ্ঞায় অন্তর্ভুক্ত করা, নির্বাচনের আগে সংসদ ভেঙে দেওয়া, ‘না’ ভোট প্রবর্তন করাসহ বিভিন্ন প্রস্তাব তুলে ধরেছিলেন।
