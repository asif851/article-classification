
জেল হত্যা দিবস উপলক্ষে আজ সোমবার বিকেলে সোহরাওয়ার্দী উদ্যানে জনসভা করবে আওয়ামী লীগ। প্রধানমন্ত্রী শেখ হাসিনার সভাপতিত্বে বেলা আড়াইটার দিকে ওই জনসভা অনুষ্ঠিত হবে।
জনসভা সফল করতে আওয়ামী লীগের অঙ্গ ও সহযোগী সংগঠন ছাড়াও ঢাকা মহানগর আওয়ামী লীগ, ঢাকা উত্তর ও দক্ষিণ সিটি করপোরেশনের মেয়র ও কাউন্সিলরদের সঙ্গে যৌথসভা করেছে আওয়ামী লীগ।
জনসভার বিষয়ে জানতে চাইলে দলটির যুগ্ম সাধারণ সম্পাদক মাহবুব-উল আলম হানিফ প্রথম আলোকে বলেন, জেলহত্যা দিবসটি ব্যাপক পরিসরে পালন করে আমরা জনগণকে আশ্বস্ত করতে চাই, সরকার উন্নয়নের ধারা অব্যাহত রাখবে। শুধু রাজধানী নয়, আশপাশের সব এলাকা থেকে মানুষ দলে দলে যোগ দিয়ে জনসভা সফল করবে বলে আশা প্রকাশ করেন তিনি।
জনসভার ব্যাপারে আওয়ামী লীগের সম্পাদকমণ্ডলীর দুজন সদস্যের সঙ্গে প্রথম আলোর কথা হয়। তাঁদের বক্তব্যের মোদ্দা কথা হলো, আজকের জনসভায় প্রধানমন্ত্রী শেখ হাসিনা বক্তব্য দেবেন। তাঁর বক্তৃতায় সমসাময়িক রাজনীতি, সরকারের উন্নয়ন কর্মকাণ্ড ও জেল হত্যা দিবসের বিষয়গুলো স্থান পেতে পারে।
