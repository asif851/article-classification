
১৮ দলের কর্মসূচি বানচাল করতে ‘প্রশাসনযন্ত্রের সাহায্যে’ জনগণের বিরুদ্ধে সরকার নিজেরাই অনির্দিষ্টকালের জন্য অবরোধ সৃষ্টি করেছে করেছে বলে অভিযোগ করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর।
আজ শনিবার এক বিবৃতিতে এ অভিযোগ করেন মির্জা ফখরুল। একইসঙ্গে সব বাধা-বিপত্তি অতিক্রম করে কাল রোববার নয়াপল্টনে বিএনপি কেন্দ্রীয় কার্যালয়ের সামনে নেতা-কর্মীদের সমবেত হওয়ার আহ্বান জানিয়েছেন তিনি।
মির্জা ফখরুল বলেন, আগামীকালের কর্মসূচিকে সামনে রেখে সারাদেশ থেকে আসা জনস্রোত ঠেকাতে দেশব্যাপী বাস, ট্রেন, লঞ্চ ও সকল গণপরিবহন বন্ধ করে দিয়েছে সরকার। ফলে রাজধানী ঢাকা গোটা দেশ থেকে পুরোপুরি বিচ্ছিন্ন হয়ে গেছে।
বিএনপির এই নেতা দাবি করেন, যানবাহন চলাচলে নিষেধাজ্ঞা আরোপের মাধ্যমে জেলা শহর ও মহানগরগুলোকেও উপজেলা ও থানা থেকে বিচ্ছিন্ন করে দেয়া হয়েছে।
মির্জা ফখরুল বলেন, ‘মনে হয় দেশব্যাপী যেন সরকারের অঘোষিত হরতাল বা ১৪৪ ধারা চলছে। সরকার প্রশাসনযন্ত্রের সাহায্যে অনির্দিষ্টকালের জন্য জনগণের বিরুদ্ধে নিজেরাই অবরোধ সৃষ্টি করেছে।’
মির্জা ফখরুল অভিযোগ করেন, রাজধানী ঢাকার সব আবাসিক ও খাবার হোটেলে আইনশৃঙ্খলা বাহিনী তল্লাশির নামে ভয়ভীতি দেখাচ্ছে। পাশাপাশি যৌথবাহিনীর মাধ্যমে সারাদেশে বিরোধীদলীয় নেতা-কর্মীদের বাসায় বাসায় হামলা ও বেআইনি তল্লাশির নামে আসবাবপত্র ভাঙচুর, বাড়িঘর গুঁড়িয়ে দেয়া হচ্ছে।
 
