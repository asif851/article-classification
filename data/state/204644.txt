
মানবতাবিরোধী অপরাধের মামলায় মৃত্যুদণ্ডাদেশ পাওয়া বিএনপির নেতা সালাউদ্দিন কাদের (সাকা) চৌধুরীর স্ত্রী ফারহাত চৌধুরী ও ছেলে হুম্মাম কাদের চৌধুরীর জামিন দিয়েছেন আদালত।
আজ বৃহস্পতিবার বেলা পৌনে দুইটার দিকে ঢাকার সাইবার ট্রাইব্যুনাল আদালতের বিচারক এ কে এম শামসুল আলম তাঁদের জামিনের আদেশ দেন। এক লাখ টাকা মুচলেকা ও একজনের জিম্মায় তাঁদের জামিন আবেদন মঞ্জুর করা হয়। এর আগে আদালতে আত্মসমর্পণ করে সাকা চৌধুরীর স্ত্রী ও ছেলে জামিনের আবেদন করেন।
গত বছরের ১৮ জুলাই সাকা চৌধুরীর রায়ের খসড়া ফাঁসের ঘটনায় করা মামলায় তাঁর স্ত্রী ও ছেলের জামিন দেওয়া হয়। একই মামলায় আরেক আসামি সাকা চৌধুরীর আইনজীবী ফখরুল ইসলাম মামলাটির অধিকতর তদন্ত করার জন্য আদালতে আবেদন করেছেন। তবে এ বিষয়ে আসামিপক্ষের আবেদন করার সুযোগ না থাকায় আদালত তা নথিভুক্ত করার আদেশ দেন।
