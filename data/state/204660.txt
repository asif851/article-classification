
চানাচুর ভাজা হচ্ছিল পোড়া তেল দিয়ে। ওই তেল আবার ব্যবহার করা হচ্ছিল বিস্কুট তৈরির খামিতে। নোংরা, অস্বাস্থ্যকর পরিবেশে চলছিল মিষ্টি ও অন্যান্য সামগ্রী উৎপাদন। এমন চিত্র নগরের ফিসারিঘাট এলাকার স্বাদ ব্রেড অ্যান্ড বিস্কুট ইন্ডাস্ট্রিজ এর কারখানার।
আজ রোববার দুপুরে ভ্রাম্যমাণ আদালত এই কারখানায় অভিযান চালিয়ে এমন চিত্র দেখতে পান। আদালত প্রতিষ্ঠানটিকে এক লাখ টাকা জরিমানা করেছেন। আদালতের নেতৃত্ব দেন জেলা প্রশাসনের নির্বাহী ম্যাজিস্ট্রেট মো. রুহুল আমিন।
রুহুল আমিন বলেন, পোড়া তেলে এখানে চানাচুর ভাজা হচ্ছিল। ওই তেল আবার ব্যবহার করা হচ্ছিল বিস্কুট তৈরিতে। এ ছাড়া পরিবেশ ছিল খুবই নোংরা এবং অস্বাস্থ্যকর।আদালত সূত্রে জানা গেছে, কারখানায় উৎপাদিত দইয়ের গায়ে উৎপাদনের কোনো তারিখ ছিল না। একইভাবে পাউরুটিতে ছিল না মেয়াদোত্তীর্ণ তারিখ। এ ছাড়া কারখানা থেকে পচা বাসি মিষ্টিও জব্দ করা হয়।
