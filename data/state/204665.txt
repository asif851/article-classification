
সিলেটে হজরত শাহজালাল (রহ.)-এর মাজারে বার্ষিক ওরসে পুলিশের ওপর হামলার ঘটনায় ছাত্রলীগের ১০ নেতা-কর্মীকে কারাগারে পাঠানোর নির্দেশ দিয়েছেন আদালত।
আজ মঙ্গলবার সিলেটের মুখ্য মহানগর বিচারিক হাকিম মো. সাইফুজ্জামান হিরোর আদালতে হাজির করা হলে আদালত তাঁদের কারাগারে পাঠানোর নির্দেশ দেন।
এর আগে আজ সকালে এ ঘটনায় আহত উপপরিদর্শক (এসআই) শাহিনউদ্দিন বাদী হয়ে আটক ১০ জনসহ আরও সাতজনের নাম উল্লেখ করে বিস্ফোরক আইনে মামলা করেন। এই মামলায় ১০ জনকে গ্রেপ্তার দেখিয়ে আদালতে পাঠানো হয়।
মামলার তদন্তকারী কর্মকর্তা সিলেট কোতোয়ালি থানার এসআই ফজলে আজিম পাটওয়ারি প্রথম আলোকে বলেন, আদালতের নির্দেশের পর বেলা সাড়ে তিনটার দিকে ১০ জনকে কারাগারে পাঠানো হয়েছে।
পুলিশ সূত্র জানায়, সিলেট মহানগর পুলিশ (এসএমপি) মাজারের প্রবেশমুখসহ চারদিকে চারটি নিরাপত্তাচৌকি স্থাপন করে। গতকাল সোমবার রাত সাড়ে ১০টার দিকে নগরের আম্বরখানা এলাকায় মাজারে প্রবেশের মূল ফটকের কাছে নিরাপত্তাচৌকি দিয়ে ছাত্রলীগের ২০ থেকে ২৫ জন নেতা-কর্মী যেতে চাইলে পুলিশ বাধা দেয়। এ সময় ছাত্রলীগের কর্মীরা পুলিশের ওপর ইটপাটকেল ছুড়তে থাকেন। এতে ছয় পুলিশ সদস্য আহত হন। পরে পরিস্থিতি নিয়ন্ত্রণে আনতে পুলিশ ফাঁকা গুলি ছোড়ে। পরে ঘটনাস্থল থেকে ছাত্রলীগের সাবেক কেন্দ্রীয় সহসম্পাদক মাসুক কামাল সুফিসহ ১০ জনকে আটক করে পুলিশ।
