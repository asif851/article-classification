
বগুড়ায় সোনাতলা উপজেলায় জুনিয়র দাখিল সার্টিফিকেট (জেডিসি) পরীক্ষার এক নিরীক্ষকের বাসায় আগুন লেগে বিজ্ঞান ও তথ্যপ্রযুক্তি বিষয়ের ১ হাজার ৪৫১টি খাতা পুড়ে গেছে। গতকাল শনিবার রাত তিনটার দিকে এ ঘটনা ঘটে। নিরীক্ষক নজমুল হকের ভাষ্য, তিনি শাহজাহানপুর উপজেলার বিহিগ্রাম ফাজিল মাদ্রাসার গণিত বিষয়ের শিক্ষক। তাঁর স্ত্রী ফাহিমা বেগম সোনাতলা উপজেলা সদরে সোনাতলা মডেল স্কুল অ্যান্ড কলেজে শিক্ষকতা করেন। স্ত্রীর সঙ্গে তিনি এই শিক্ষাপ্রতিষ্ঠানের শিক্ষকদের থাকার কোয়ার্টারে থাকেন। গতকাল রাতে বিদ্যুতের শর্টসার্কিট থেকে কোয়ার্টারের দুটি ভবনে আগুন লাগে। এতে তাঁদের কক্ষের জিনিসপত্র পুড়ে যায়। এ সময় নিরীক্ষা করে রাখা বিজ্ঞান ও প্রযুক্তি বিষয়ের ১ হাজার ৪৫১টি খাতা পুড়ে যায়। নজমুল হকের দাবি, খাতা নিরীক্ষণ করে শিক্ষার্থীদের প্রাপ্ত নম্বর তিনি ইতিমধ্যে বোর্ডে পাঠিয়েছেন। খাতাগুলো বোর্ডে পাঠানোর জন্য প্রস্তুত করে রেখেছিলেন। সোনাতলা মডেল স্কুল অ্যান্ড কলেজের অধ্যক্ষ মতিয়ার রহমানের দাবি, কোয়ার্টারের দুটি ভবনে আগুন লেগে কমপক্ষে ৩৪ লাখ টাকার মালামাল পুড়ে গেছে। রাত চারটার দিকে ফায়ার সার্ভিসের দমকল কর্মীরা ঘটনাস্থলে পৌঁছে আগুন নিয়ন্ত্রণে নেয়।সোনাতলা উপজেলার উপজেলা নির্বাহী কর্মকর্তা (ইউএনও) মো. হাবিবুর রহমান বলেন, খাতা পুড়ে যাওয়ার বিষয়টি তাঁকে জানানো হয়েছে। নিরীক্ষা করে প্রাপ্ত নম্বর যেহেতু বোর্ডে পাঠানো হয়েছে, তাতে আগামী ২৮ তারিখ পরীক্ষার ফলাফল প্রকাশ করতে কোনো সমস্যা হবে না। ফলাফল প্রকাশ করার পর কেউ যদি পুনর্মূল্যায়নের আবেদন করে, তবে সমস্যা হতে পারে।
