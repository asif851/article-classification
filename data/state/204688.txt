
১৩ মুক্তিযোদ্ধার নিয়মিত ভাতা প্রদানের বিষয়ে আদালতের নির্দেশনা প্রতিপালন না হওয়ায় মুক্তিযুদ্ধবিষয়ক মন্ত্রণালয়ের সচিবসহ পাঁচজনের প্রতি আদালত অবমাননার রুল দিয়েছেন হাইকোর্ট।
বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ এক আবেদনের শুনানি শেষে আজ মঙ্গলবার এ রুল দেন।
মুক্তিযুদ্ধবিষয়ক মন্ত্রণালয়ের সচিব, জাতীয় মুক্তিযোদ্ধা কাউন্সিলের মহাপরিচালক ও পরিচালক (প্রশাসন ও অর্থ), মুক্তিযুদ্ধ মন্ত্রণালয়ের উপসচিব (আইন) ও উপসচিবকে (বাজেট) চার সপ্তাহের মধ্যে রুলের জবাব দিতে বলা হয়েছে বলে জানিয়েছে আবেদনকারী পক্ষ।
রাষ্ট্রপক্ষে শুনানিতে ছিলেন ডেপুটি অ্যাটর্নি জেনারেল তাপস কুমার বিশ্বাস ও সহকারী অ্যাটর্নি জেনারেল টাইটাস হিল্লোল রেমা। আবেদনকারী পক্ষে ছিলেন আইনজীবী ইউনুছ আলী আকন্দ।
ইউনুছ আলী আকন্দ প্রথম আলোকে বলেন, ২০১৫ সালের ২ সেপ্টেম্বর সরকার মুক্তিযোদ্ধাদের বয়স সর্বনিম্ন ১৩ বছর নির্ধারণ করে। রাজশাহী, চাপাঁইনবাবগঞ্জ ও নওগাঁর ১৩ মুক্তিযোদ্ধার বয়স ১৩ এর নিচে বলে তাদের নিয়মিত ভাতা বন্ধ হয়ে যায়। এ অবস্থায় তারা রিট করেন, যার পরিপ্রেক্ষিতে গত ২১ মার্চ হাইকোর্ট তাদের নিয়মিত ভাতা প্রদানের নির্দেশ দেন। এ আদেশ এখনো বাস্তবায়ন না হওয়ায় ওই ১৩ ব্যক্তি গত ৪ অক্টোবর আদালত অবমাননার আবেদনটি করেন। শুনানি নিয়ে হাইকোর্ট সচিবসহ ওই পাঁচ জনের বিরুদ্ধে আদালত অবমাননার রুল দিয়েছেন।
