
সারা দেশে আজ সোমবার বিক্ষোভ কর্মসূচি ঘোষণা করেছে জামায়াতে ইসলামী। গতকাল এক বিবৃতিতে দলের ভারপ্রাপ্ত সেক্রেটারি জেনারেল রফিকুল ইসলাম খান এ কর্মসূচি ঘোষণা করেন। তবে বিক্ষোভের কোনো সময় জানানো হয়নি। বিবৃতিতে জানানো হয়, মানবতাবিরোধী অপরাধের দায়ে আটক জামায়াতের নেতারাসহ ১৮ দলের কারাবন্দী নেতাদের মুক্তি, আন্তর্জাতিক অপরাধ ট্রাইব্যুনাল বাতিল ও তত্ত্বাবধায়ক সরকারব্যবস্থা পুনর্বহালের দাবিতে এই কর্মসূচি ঘোষণা করা হয়েছে। বিবৃতিতে গত ২০ জুলাই ব্রাহ্মণবাড়িয়া জেলার আশুগঞ্জ তাপবিদ্যুৎকেন্দ্রের উদ্বোধনকালে প্রধানমন্ত্রী শেখ হাসিনা ‘এ সরকারের আমলেই যুদ্ধাপরাধীর রায় কার্যকর হবে’ এবং তথ্যমন্ত্রী হাসানুল হক ইনু একই দিন জাতীয় প্রেসক্লাবে এক আলোচনা সভায় ‘ঈদের পরেই যুদ্ধাপরাধীদের রায় কার্যকর হবে’ মর্মে যে বক্তব্য দিয়েছেন, তার সমালোচনা করেছে জামায়াত।মুজাহিদের স্ত্রীর বিবৃতি: জামায়াতে ইসলামীর সেক্রেটারি জেনারেল আলী আহসান মোহাম্মাদ মুজাহিদের স্ত্রী তামান্না-ই-জাহান গতকাল পৃথক বিবৃতিতে দাবি করেন, আন্তর্জাতিক অপরাধ ট্রাইব্যুনাল-২ অন্যায়ভাবে তাঁর স্বামীকে ‘তথাকথিত’ মানবতাবিরোধী অপরাধের ‘মিথ্যা’ মামলায় ফাঁসির আদেশ দিয়েছেন।
