
শুধু রাজনৈতিক সদিচ্ছার অভাবেই খুলনা শহর রক্ষা বাঁধের স্থায়ী নির্মাণকাজ হয়নি। অবিলম্বে রাজনৈতিক ভেদাভেদ ও বৈষম্য ভুলে খুলনা শহর রক্ষায় বাঁধের স্থায়ীকরণ এবং অবৈধ দখলদারদের উচ্ছেদ করতে হবে।খুলনা শহর রক্ষা বাঁধ স্থায়ীকরণ ও অবৈধ দখলদারদের উচ্ছেদের দাবিতে মানববন্ধনে বক্তারা এসব কথা বলেন। গতকাল শনিবার খুলনার স্বেচ্ছাসেবী সংগঠন ‘জনউদ্যোগ’-এর আয়োজনে বেলা ১১টায় নগরের ডেল্টার ঘাটে এ মানববন্ধন হয়।সংগঠনের আহ্বায়ক কুদরত-ই-খুদার সভাপতিত্বে মানববন্ধনে বক্তৃতা করেন সংগঠনের সদস্যসচিব মহেন্দ্র নাথ, খুলনা শিল্প ও বণিক সমিতির পরিচালক গোপী কৃষাণ মুন্ডা, লেবার পার্টির লোকমান হাকিম, বাংলাদেশের ওয়ার্কার্স পার্টির মফিদুল ইসলাম, খুলনা সাংবাদিক ইউনিয়নের সাধারণ সম্পাদক মুন্সি মাহাবুব আলম প্রমুখ।
