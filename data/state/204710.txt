
সাবেক পররাষ্ট্রসচিব ও ব্রাজিলে নিযুক্ত বাংলাদেশের রাষ্ট্রদূত মো. মিজারুল কায়েসের জানাজা আগামীকাল সোমবার অনুষ্ঠিত হওয়ার কথা রয়েছে। আগামী মঙ্গলবার তাঁকে বনানী কবরস্থানে দাফন করা হবে।
মরহুমের বড় ভাই মেজর জেনারেল (অব.) মুহাম্মদ ইমরুল কায়েস আজ রোববার বিকেলে প্রথম আলোকে জানান, সোমবার সকাল সাড়ে আটটায় পররাষ্ট্র মন্ত্রণালয়ে মিজারুল কায়েসের প্রথম জানাজা অনুষ্ঠিত হবে। এরপর সকাল ১০টা থেকে দুপুর ১২টা পর্যন্ত তাঁর মরদেহ কেন্দ্রীয় শহীদ মিনার চত্বরে সবার শ্রদ্ধা জানানোর জন্য রাখা হবে। বাদ আসর গুলশানের আজাদ মসজিদে মরহুমের দ্বিতীয় জানাজা অনুষ্ঠিত হবে। মঙ্গলবার মিজারুল কায়েসের শেষ জানাজা কিশোরগঞ্জ জেলার পাকুন্দিয়ার গ্রামের বাড়িতে অনুষ্ঠিত হবে। ওই দিন তাঁকে দাফন করা হবে।
আজ রোববার দিবাগত রাতে কাতার এয়ারওয়েজের একটি ফ্লাইটে মিজারুল কায়েসের মরদেহ ব্রাজিল থেকে বাংলাদেশে আনার কথা রয়েছে। এর আগে ১৫ মার্চ ব্রাজিল সরকার মিজারুল কায়েসকে সম্পূর্ণ সামরিক মর্যাদায় গান স্যালুট ও স্টেট অনার দেয়।
প্রসঙ্গত, ১১ মার্চ ব্রাজিলের একটি হাসপাতালে চিকিৎসাধীন অবস্থায় মারা যান মিজারুল কায়েস। ২০১৪ সাল থেকে ব্রাজিলে বাংলাদেশের রাষ্ট্রদূত হিসেবে দায়িত্ব পালন করছিলেন তিনি। এর আগে তিনি রাশিয়া, যুক্তরাজ্য ও মালদ্বীপে বাংলাদেশের রাষ্ট্রদূতের দায়িত্ব পালন করেন।
পেশাদার কূটনীতিক মিজারুল কায়েস ২০০৯ সাল থেকে ২০১২ সাল পর্যন্ত পররাষ্ট্রসচিব ছিলেন।
