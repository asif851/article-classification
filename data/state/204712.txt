
ব্রাহ্মণবাড়িয়া শহরের কান্দিপাড়া এলাকায় মাদক ব্যবসা বন্ধ করতে মাদক ব্যবসায়ীদের বাড়িতে বাড়িতে গিয়ে পুলিশ সতর্কতামূলক প্রচারণা চালিয়েছে। গতকাল রোববার কমিউনিটি পুলিশের উদ্যোগে কান্দিপাড়া ফাতেহ মসজিদের মাঠে মাদকবিরোধী সমাবেশ শেষে এই কর্মসূচি পালন করা হয়।গতকাল বিকেল সাড়ে চারটার দিকে আয়োজিত মাদকবিরোধী সমাবেশে পুলিশ সুপার (এসপি) মিজানুর রহমান প্রধান অতিথি হিসেবে উপস্থিত ছিলেন। এতে বিশেষ অতিথি ছিলেন অতিরিক্ত পুলিশ সুপার এম এ মাসুদ, সহকারী পুলিশ সুপার (সদর দপ্তর) শফিকুল ইসলাম, জেলা পুলিশের বিশেষ শাখার সহকারী পুলিশ সুপার মাহবুব হোসেন খান, সহকারী পুলিশ সুপার তাপস রঞ্জন ঘোষ ও সদর থানার ভারপ্রাপ্ত কর্মকর্তা (ওসি) আকুল চন্দ্র বিশ্বাস।সমাবেশে এসপি মিজানুর রহমান মাদক ব্যবসায়ীদের উদ্দেশ করে বলেন, মাদক ব্যবসা ছেড়ে দিয়ে সুস্থ জীবনে ফিরে আসতে হবে। মাদক ব্যবসা না ছাড়তে পারলে এলাকা ছেড়ে অন্য কোথাও চলে যেতে হবে। কোনো মাদক ব্যবসায়ীকে এলাকায় থাকতে দেওয়া হবে না। হয় ব্যবসা ছাড়তে হবে, নতুবা ব্রাহ্মণবাড়িয়া ছাড়তে হবে।পুলিশ ও এলাকাবাসী সূত্র জানায়, সমাবেশে এলাকাবাসীর অনুমতিক্রমে এসপি মিজানুর রহমান পুলিশের তালিকাভুক্ত ওই এলাকার কয়েকজন চিহ্নিত মাদক ব্যবসায়ীর নাম ঘোষণা করেন। সমাবেশ শেষে বিকেল সাড়ে পাঁচটার দিকে স্থানীয় লোকজনকে সঙ্গে নিয়ে তিনি কান্দিপাড়া এলাকার কয়েকজন মাদক ব্যবসায়ীর বাড়িতে যান। সেখানে মাদক ব্যবসায়ীদের না পেয়ে মাদক ব্যবসা বন্ধ করতে তাঁদের পরিবারের লোকজনের কাছে সচেতনতা ও সতর্কতামূলক হুঁশিয়ারি দেন।এসপি মিজানুর রহমান বলেন, সতর্ক করার মধ্যমে মাদক ব্যবসা বন্ধের চেষ্টা করছে পুলিশ। এরপরও ব্যবসা বন্ধ না করলে মাদক ব্যবসায়ীদের বিরুদ্ধে কঠোর ব্যবস্থা গ্রহণ করা হবে। মাদক ব্যবসা রোধে পুলিশের অভিযান চলবে।
