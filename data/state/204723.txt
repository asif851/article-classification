
পার্বত্য চট্টগ্রাম জনসংহতি সমিতির (এম এন লারমা) রাঙামাটি জেলা শাখার সম্মেলন ২৭ সেপ্টেম্বর বাঘাইছড়ি উপজেলা শাখা কার্যালয়ে অনুষ্ঠিত হয়। সম্মেলনে প্রধান অতিথি ছিলেন পার্বত্য চট্টগ্রাম জনসংহতি সমিতি সহসভাপতি রুপায়ন দেওয়ান। সভাপতিত্ব করেন কেন্দ্রীয় উপদেষ্টা কমিটির সদস্য শান্তি প্রিয় চাকমা।সম্মেলনে বক্তারা বলেন, ‘আর নয় ভ্রাতৃঘাতী সংঘাত। এবার পার্বত্য চুক্তি বাস্তবায়নে ঐক্যবদ্ধ হতে হবে। আদায় করতে হবে আদিবাসীদের সাংবিধানিক অধিকার।’ সমাবেশে অন্যদের মধ্যে বক্তব্য দেন জনসংহতি সমিতির উপজেলা কমিটির সদস্য জ্ঞান জীব চাকমা, যুব সমিতির সভাপতি জ্যোসি চাকমা, পাহাড়ি ছাত্র পরিষদের সভাপতি সুমেধ চাকমা প্রমুখ।দিনব্যাপী সম্মেলনের মধ্য দিয়ে ২৩ সদস্যের নতুন জেলা কমিটি গঠিত হয়। এতে অনুপ কুমার চাকমা সভাপতি, প্রগতি চাকমা সাধারণ সম্পাদক, চিত্র বিকাশ চাকমা সাংগঠনিক সম্পাদক এবং জুপিটার চাকমাকে তথ্য ও প্রচার সম্পাদক নির্বাচিত করা হয়।
