
বেসামরিক বিমান পরিবহন ও পর্যটনমন্ত্রী শাহজাহান কামাল বলেছেন, ‘দায়িত্ব চ্যালেঞ্জ হিসেবে নিয়েছি। বিমানের দায়িত্ব নেওয়ার সময় অনেকে আমাকে ভয় দেখিয়েছেন। বলেছেন, এ মন্ত্রণালয় পরিচালনা করা সহজ কাজ নয়। আমি বলেছি-আমার জন্য এটি এক গ্লাস পানি খাওয়ার মতো সহজ। কঠিন কাজ নয়। বদনাম নিয়ে যাব না। এ জন্য সবাইকে সহযোগিতা করতে হবে।’
আজ বৃহস্পতিবার সন্ধ্যায় সিলেট আন্তর্জাতিক ওসমানী বিমান বন্দরের সভা কক্ষে সাংবাদিকদের সঙ্গে মতবিনিময় কালে তিনি এসব কথা বলেন। এ সময় তিনি সাংবাদিকদের বিভিন্ন প্রশ্নের উত্তর দেন।
শাহজাহান কামাল বলেন, ‘আমার হাতে সময় নেই। মাত্র নয় মাস। তবে নয় মাসের ভেতরে অনেক কিছু করা যায়। সেটি করে দেখানোর সুযোগ রয়েছে।’
সিলেট আন্তর্জাতিক বিমানবন্দরের উন্নয়ন প্রসঙ্গে মন্ত্রী বলেন, ‘রানওয়েতে বোয়িং-৭৭৭ বিমান নিরাপদে অবতরণ ও উড্ডয়নের জন্য দরপত্র প্রক্রিয়া হয়ে গেছে। আগামী দুটি শুষ্ক মৌসুমের মধ্যে ৪৫০ কোটি টাকার কাজ সম্পন্ন হওয়ার আশা রয়েছে। রানওয়ের এ উন্নয়ন হয়ে গেলে ঢাকা শাহজালাল আন্তর্জাতিক বিমানবন্দরের সমপরিমাণ বিমান উড্ডয়ন ও অবতরণের সুবিধা পাবে সিলেট বিমানবন্দর।’  মতবিনিময় সভায় আরও বক্তব্য দেন বেসামরিক বিমান ও পর্যটন মন্ত্রণালয়ের সংসদীয় স্থায়ী কমিটির সদস্য মুহিবুর রহমান মানিক, সাংসদ ইয়াহইয়া চৌধুরী, সিভিল অ্যাভিয়েশনের চেয়ারম্যান এয়ার ভাইস মার্শাল এম নাইম হাসান ও ওসমানী আন্তর্জাতিক বিমানবন্দরের ব্যবস্থাপক হাফিজ উদ্দিন আহমদ প্রমুখ।
