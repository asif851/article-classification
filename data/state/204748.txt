
ময়মনসিংহের মুক্তাগাছা উপজেলার চানপুর গ্রামে পুলিশের দুই কর্মকর্তাকে পিটিয়ে ও কুপিয়ে গুরুতর আহত করে দুই আসামিকে ছিনতাই করা হয়েছে। গতকাল বুধবার দুপুরে এ ঘটনা ঘটে।আহত কর্মকর্তাদের দুজনই মুক্তাগাছা থানার সহকারী উপপরিদর্শক (এএসআই)। তাঁরা হলেন শাহীনুর রহমান (৩০) ও রেজানুর রহমান (৪০)। আর ছিনতাই হওয়া আসামিরা হলেন জুলহাস ও বাবুল। তাঁরা বনের গাছ কাটা মামলার আসামি।মুক্তাগাছা থানার ভারপ্রাপ্ত কর্মকর্তা (ওসি) কামাল হোসেন বলেন, চানপুর গ্রামে পুলিশের অভিযান চলছে। মাত্র দুজন এএসআই অভিযানে যাওয়া কতটুকু নিরাপদ, জানতে চাইলে তিনি বলেন, ‘আমি তখন থানায় ছিলাম না।’পুলিশ ও স্থানীয় সূত্রে জানা যায়, মুক্তাগাছা উপজেলায় বন বিভাগের প্রায় ৭০টি মামলা রয়েছে। ওই সব মামলার আসামিদের ২৫ জন গোগাই ইউনিয়নের চানপুর গ্রামের বাসিন্দা। শাহীনুর রহমান ও রেজানুর রহমান গতকাল দুপুরে মোটরসাইকেলে চড়ে চানপুর গ্রামে যান। গ্রামে ঢুকে প্রথমে তাঁরা বন বিভাগের মামলার আসামি জুলহাস ও বাবুলকে পেয়ে গ্রেপ্তার করেন। তখন বন বিভাগের মামলার ১৫ থেকে ২০ জন আসামি লাঠিসোঁটা, দা ও রামদা নিয়ে ওই দুই কর্মকর্তার ওপর অতর্কিত হামলা চালান। মাথা ও শরীরের বিভিন্ন স্থানে কুপিয়ে তাঁদের আহত করে জুলহাস ও বাবুলকে নিয়ে পালিয়ে যান আসামিরা। স্থানীয় লোকজন আহত দুই এএসআইকে উদ্ধার করেন। পরে মুক্তাগাছা থানা-পুলিশের একটি দল শাহীনুর ও রেজানুরকে ময়মনসিংহ মেডিকেল কলেজ হাসপাতালে নিয়ে যান।বিকেল সাড়ে চারটার দিকে দুই এএসআইকে ময়মনসিংহ মেডিকেল কলেজ হাসপাতালে ভর্তি করা হয়। তাঁদের অবস্থা সম্পর্কে তাৎক্ষণিকভাবে কিছু জানাতে অস্বীকৃতি জানান চিকিৎসকেরা। তাঁরা বলেন, মাথার এক্স-রে করতে দেওয়া হয়েছে। প্রতিবেদন না আসা পর্যন্ত কিছু বলা যাবে না।ঘটনার পর পুলিশ চানপুর গ্রামে অভিযান চালিয়েছে। এ প্রতিবেদন লেখার সময় পর্যন্ত অভিযান অব্যাহত থাকলেও কাউকে গ্রেপ্তার করতে পারেনি।
