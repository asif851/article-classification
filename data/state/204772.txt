
বিদায়ী প্রধান নির্বাচন কমিশনার (সিইসি) কাজী রকিবউদ্দীন আহমদ বলেছেন, গৃহীত শপথ অনুযায়ী তাঁর কমিশন দায়িত্ব পালনের মেয়াদকালে সব নির্বাচন অবাধ, সুষ্ঠু ও নিরপেক্ষভাবে সম্পন্ন করেছে।
রকিবউদ্দীন আহমদ বলেন, ‘আমরা যখন দায়িত্ব গ্রহণ করি তখন শপথ নিয়েছিলাম যে সব নির্বাচন নিরপেক্ষভাবে সম্পন্ন করব এবং সব নির্বাচন অবাধ, সুষ্ঠু ও নিরপেক্ষভাবে অনুষ্ঠানের মাধ্যমে আমরা আমাদের মেয়াদকালে প্রতিশ্রুতি রেখেছি।’
প্রধান নির্বাচন কমিশনারের নেতৃত্বে বিদায়ী নির্বাচন কমিশন আজ সন্ধ্যায় প্রধানমন্ত্রী শেখ হাসিনার সঙ্গে তাঁর জাতীয় সংসদ ভবনের কার্যালয়ে সাক্ষাৎ করতে যায়। সেখানে সিইসি এ কথা বলেন।
বৈঠক শেষে প্রধানমন্ত্রীর প্রেস সচিব ইহসানুল করিম সাংবাদিকদের ব্রিফ করেন।
পাঁচটি সিটি করপোরেশন নির্বাচনের উদাহরণ দিয়ে সিইসি বলেন, বিএনপিও এসব নির্বাচনে জয়লাভ করে অবাধ, সুষ্ঠু ও নিরপেক্ষভাবে নির্বাচন অনুষ্ঠানের জন্য ধন্যবাদ জানিয়েছিল।
দশম জাতীয় সংসদ নির্বাচন প্রসঙ্গে কাজী রকিবউদ্দীন বলেন, এই নির্বাচনে ১২টি রাজনৈতিক দল অংশ নেয় ও নির্বাচন কমিশন দৃঢ় পদক্ষেপের মাধ্যমে নির্বাচন সম্পন্ন করে। তিনি বলেন, ‘নির্বাচন বর্জনকারী কয়েকটি রাজনৈতিক দলের ভয়াবহ সন্ত্রাসী কর্মকাণ্ড সত্ত্বেও সংবিধান সমুন্নত রাখার লক্ষ্যে দৃঢ় পদক্ষেপের মাধ্যমে আমরা ৫ জানুয়ারির নির্বাচন সম্পন্ন করি।’ এ প্রসঙ্গে তিনি নির্বাচন বর্জনকারী দলগুলোর পুলিশ সদস্য ও নির্বাচনী কর্মকর্তাদের হত্যা এবং ৫৮২টি ভোটকেন্দ্র জ্বালিয়ে দেওয়ার কথা উল্লেখ করেন।
স্থানীয় সরকার পরিষদের নির্বাচন প্রসঙ্গে কাজী রকিবউদ্দীন বলেন, বিচ্ছিন্ন কিছু ঘটনা ছাড়া এসব নির্বাচন সুষ্ঠু, অবাধ, শান্তিপূর্ণ ও নিরপেক্ষভাবে সম্পন্ন হয়েছে। তিনি বিদায়ী নির্বাচন কমিশনের মেয়াদকালে কমিশনের কার্যক্রমে কোনো ধরনের হস্তক্ষেপ না করায় এবং কোনো ধরনের নির্বাচনী আচরণবিধি ভঙ্গ না করায় প্রধানমন্ত্রী শেখ হাসিনাকে ধন্যবাদ জানান।
প্রধানমন্ত্রী সাহসের সঙ্গে অবাধ, সুষ্ঠু ও নিরপেক্ষভাবে নির্বাচন অনুষ্ঠানে দায়িত্ব পালনের জন্য কমিশনকে ধন্যবাদ জানান।
শেখ হাসিনা বলেন, তাঁর সরকার দেশের মানুষের উন্নয়ন অগ্রগতি ও সমৃদ্ধির জন্য নিরলসভাবে কাজ করে যাচ্ছে।
চারজন নির্বাচন কমিশনার এবং নির্বাচন কমিশন সচিব এ সময় উপস্থিত ছিলেন।
