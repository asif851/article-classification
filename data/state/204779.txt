
প্রধান নির্বাচন কমিশনার কাজী রকিবউদ্দীন আহমেদ আজ সোমবার জাতির উদ্দেশে ভাষণ দেবেন। দুপুরে তাঁর এই ভাষণ ধারণ করার কথা রয়েছে। সন্ধ্যা নাগাদ ভাষণটি প্রচার করা হবে। নির্বাচন কমিশন সূত্র এ তথ্যের সত্যতা নিশ্চিত করেছে।নির্বাচন কমিশনার মোহাম্মদ শাহনেওয়াজ গত সপ্তাহের শেষ দিকে জানিয়েছিলেন, আজ দশম জাতীয় সংসদের তফসিল ঘোষণা হবে। এর মধ্যে আওয়ামী লীগ ও বিএনপির মধ্যে মহাসচিব পর্যায়ের বৈঠক হয়।সূত্রগুলো বলছে, বিএনপি আজ তফসিল ঘোষণা না করার জন্য দাবি জানিয়েছে। আর গতকাল রোববার প্রধান নির্বাচন কমিশনার দুই দলের সমঝোতা চান বলে উল্লেখ করেন। নির্বাচন কমিশনার শাহনেওয়াজের বক্তব্যের সূত্র ধরে তাঁকে জিজ্ঞেস করা হয়েছিল, আজ তফসিল ঘোষণা হবে কি না। উত্তরে তিনি বলেন, শিগগিরই ঘোষণা হবে, তবে কোনো দিন-তারিখ উল্লেখ করেননি।সুষ্ঠু নির্বাচনের স্বার্থে প্রধান বিরোধী দল নির্বাচন কমিশন পুনর্গঠনের দাবি জানিয়ে আসছে।
 
 
