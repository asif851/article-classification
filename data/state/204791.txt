
সরকারের রাজস্ব তহবিল থেকে বেতন প্রদান এবং পেনশন প্রথা চালুর দাবিতে কিশোরগঞ্জের বাজিতপুর পৌরসভার কর্মচারীরা মানববন্ধন কর্মসূচি পালন করেছেন। গতকাল সোমবার বেলা ১১টা থেকে সাড়ে ১১টা পর্যন্ত পৌরসভা সড়কে এ কর্মসূচি পালন করা হয়। বাজিতপুর পৌর কর্মচারী সংসদের সভাপতি মিজানুর রহমান বলেন, পৌরসভার তহবিলের অবস্থা ভালো নয়। এ অবস্থায় বেতন পাওয়া নিয়ে সমস্যা আরও বাড়ছে। মানববন্ধনে অংশ নেওয়া অবসরপ্রাপ্ত অফিস সহকারী মহিউদ্দিন, উচ্চমান সহকারী বাবুল চন্দ্র দাস ও সহকারী কর আদায়কারী জানে আলম জানান, পেনশন চালু থাকলে পরিবার নিয়ে এখন মানবেতর জীবন যাপন করতে হতো না। মানববন্ধন শেষে কর্মচারীরা উপজেলা নির্বাহী কর্মকর্তা এ জেড এম শারজিল হাসানের কাছে প্রধানমন্ত্রী, স্থানীয় সরকার, পল্লী উন্নয়ন ও সমবায়মন্ত্রী এবং স্থানীয় সাংসদ বরাবর লেখা দাবি সংবলিত স্মারকলিপি তুলে দেন। 
