
পুলিশের বিশেষ শাখার পরিদর্শক মাহফুজুর রহমান ও তাঁর স্ত্রী স্বপ্না রহমান হত্যা মামলায় তাঁদের মেয়ে ঐশীর জামিন আবেদন নাকচ করে দিয়েছেন আদালত। আজ মঙ্গলবার মহানগর দায়রা জজ আদালতের বিচারক মো. জহুরুল হক এ আদেশ দেন।
গত ১৪ আগস্ট দিবাগত রাতে এই দম্পতিকে তাঁদের চামেলীবাগের ভাড়া বাসায় হত্যা করা হয়। ১৬ আগস্ট সন্ধ্যায় তাঁদের ক্ষতবিক্ষত লাশ উদ্ধার করে পুলিশ।
এ ঘটনায় গত ২৪ আগস্ট আদালতে খুনের দায় স্বীকার করে ঐশী জবানবন্দি দেয়। এরপর ওই দিনই তাকে কিশোরী উন্নয়ন কেন্দ্রে পাঠানো হয়। তবে ২৯ আগস্ট ঐশীর জন্মসনদ ও ঢাকা মেডিকেল কলেজ থেকে বয়স-সংক্রান্ত প্রতিবেদন পাঠানো হয়। ঐশীর বয়স-সংক্রান্ত প্রতিবেদন তদন্ত কর্মকর্তা আবু আল খায়ের ও সমাজসেবা অধিদপ্তরের প্রবেশন কর্মকর্তা ছিদ্দিকুর রহমান আদালতে দাখিল করেন। পরে আদালত ঐশীকে কিশোরী উন্নয়ন কেন্দ্র থেকে কারাগারে পাঠানোর আদেশ দেন। বর্তমানে ঐশী কাশিমপুর কারগারে আছে।
পরবর্তী সময়ে ক্রসফায়ারের ভয় দেখিয়ে স্বীকারোক্তি নেওয়া হয়েছিল উল্লেখ করে গত ৫ সেপ্টেম্বর ঐশীর স্বীকারোক্তি প্রত্যাহারের আবেদন করা হয়। আদালত তা নথিভুক্ত রাখার নির্দেশ দেন।
