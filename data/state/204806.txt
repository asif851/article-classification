
পুরান ঢাকার বাহাদুর শাহ পার্কের পাশে অবস্থিত ঢাকা ন্যাশনাল মেডিকেল কলেজ সরকারীকরণে প্রয়োজনীয় পদক্ষেপ নিতে নির্দেশনা চেয়ে রিট আবেদন করা হয়েছে। আজ সোমবার সুপ্রিম কোর্টের আইনজীবী ইউনুছ আলী আকন্দ হাইকোর্টের সংশ্লিষ্ট শাখায় রিটটি করেন। 
রিটে ঢাকা ন্যাশনাল মেডিকেল কলেজ সরকারীকরণে কেন প্রয়োজনীয় পদক্ষেপ নিতে নির্দেশ দেওয়া হবে না, এ বিষয়ে রুল চাওয়া হয়েছে। স্বাস্থ্যসচিব, স্বাস্থ্য অধিদপ্তরের মহাপরিচালক, ঢাকা ন্যাশনাল মেডিকেল কলেজের অধ্যক্ষ, কলেজের পরিচালনা পর্ষদের (অ্যাডহক) চেয়ারম্যান, ঢাকা ন্যাশনাল মেডিকেল ইনস্টিটিউশনের পরিচালক ও ঢাকা বিশ্ববিদ্যালয়ের উপাচার্যকে বিবাদী করা হয়েছে। আগামীকাল মঙ্গলবার রিট আবেদনের ওপর হাইকোর্টে শুনানি হতে পারে বলে জানান আইনজীবী ইউনুছ আলী আকন্দ। তিনি প্রথম আলোকে বলেন, ব্রিটিশ আমলে ১৯২৫ সালে ঢাকা ন্যাশনাল মেডিকেল ইনস্টিটিউশন প্রতিষ্ঠা হয়। তখন থেকে সরকারি অর্থায়নে ও নিয়ন্ত্রণে এটি পরিচালিত হয়ে আসছে। প্রতিষ্ঠার পর চার বছরের মেডিকেল কোর্স (এলএমএফ) চালু হলেও পাকিস্তান আমলে ১৯৫৮ সালে ওই কোর্স বন্ধ করে দেওয়া হয়। এরপর ১৯৯৪-১৯৯৫ শিক্ষাবর্ষে ইনস্টিটিউশনের পাশাপাশি বেসরকারিভাবে মেডিকেল কলেজ করে ৬৩ শিক্ষার্থী ভর্তি করা হয়। ২০১৬-২০১৭ শিক্ষাবর্ষে ১৩০ জনকে ভর্তি করা হয়। এ পর্যন্ত ১ হাজার ২৮১ জন শিক্ষার্থী ডিগ্রি লাভ করেছে। প্রত্যেক মেডিকেল কলেজের একটি হাসপাতাল থাকতে হয়। অথচ এখানে হাসপাতাল সরকারি কিন্তু কলেজ বেসরকারি। কলেজের নামে বেসরকারিভাবে শিক্ষার্থী ভর্তি করে লাখ লাখ টাকা নেওয়া হচ্ছে। এ অবস্থায় ১৯২৫ সালের ওই কলেজ সরকারীকরণে প্রয়োজনীয় পদক্ষেপ নিতে রিটটি করা হয়।
