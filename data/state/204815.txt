
আজ ৩ ডিসেম্বর বুধবার ২৩তম আন্তর্জাতিক প্রতিবন্ধী দিবস। জাতিসংঘ ঘোষিত এ দিবসটি ১৯৯২ সাল থেকে বিশ্বব্যাপী পালন করা হচ্ছে। দিবসের এবারের প্রতিপাদ্য ‘টেকসই উন্নয়ন: প্রযুক্তি প্রসারণ’।প্রতিবন্ধিতা বিষয়ে সচেতনতার প্রসার এবং প্রতিবন্ধী ব্যক্তিদের মর্যাদা সমুন্নতকরণ, অধিকার সুরক্ষা এবং উন্নতি সাধন নিশ্চিত করার লক্ষ্যে প্রতিবছর দিবসটি পালন করা হয়।দিবসটি উপলক্ষে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা আলাদা বাণী দিয়েছেন।রাজনৈতিক, সামাজিক, অর্থনৈতিক, ক্রীড়া, সাংস্কৃতিকসহ জীবনের প্রতিটি ক্ষেত্রে প্রতিবন্ধীদের সম্পৃক্ত করার সুফল সম্পর্কে সচেতনতা বৃদ্ধি করাও এই দিবসের লক্ষ্য।সমাজকল্যাণ মন্ত্রণালয়ের উদ্যোগে আজ বেলা তিনটায় রাজধানীর বঙ্গবন্ধু আন্তর্জাতিক সম্মেলন কেন্দ্রে আন্তর্জাতিক প্রতিবন্ধী দিবস এবং ১৬তম জাতীয় প্রতিবন্ধী দিবসের উদ্বোধনী অনুষ্ঠান হবে। এ অনুষ্ঠানে রাষ্ট্রপতি মো. আবদুল হামিদের উপস্থিত থাকার কথা রয়েছে।দিবসটি উপলক্ষে মিরপুরের জাতীয় প্রতিবন্ধী উন্নয়ন ফাউন্ডেশন চত্বরে ৩ ডিসেম্বর থেকে আট দিনব্যাপী প্রতিবন্ধিতা উন্নয়ন মেলার আয়োজন করেছে সংস্থাটি।প্রতিবন্ধী ব্যক্তির অধিকার ও সুরক্ষা আইন, ২০১৩-এর পূর্ণ বাস্তবায়নের দাবি জানিয়েছে বাংলাদেশ লিগ্যাল এইড অ্যান্ড সার্ভিসেস ট্রাস্ট (ব্লাস্ট)। গতকাল সংগঠনটির এক সংবাদ বিজ্ঞপ্তিতে বলা হয়, আইনটি প্রণয়নের এক বছর হয়ে গেলেও বাস্তবায়ন সন্তোষজনক নয়।প্রতিবন্ধী নাগরিক সংগঠনের পরিষদ, পরিবেশ বাঁচাও আন্দোলনসহ (পবা) ১৮টি সংগঠন গতকাল প্রতিবন্ধীদের চলাচল নিরাপদ করার দাবিতে জাতীয় প্রেসক্লাবের সামনে অবস্থান কর্মসূচি পালন করেছে।
