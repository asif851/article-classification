
ঈদের বিশেষ লঞ্চ সার্ভিস চালু হচ্ছে আগামী ১৪ জুলাই থেকে। আজ সোমবার সকালে ঢাকার সদরঘাট লঞ্চ টার্মিনালের সভাকক্ষে বাংলাদেশ অভ্যন্তরীণ নৌপরিবহন কর্তৃপক্ষের (বিআইডব্লিউটিএ) প্রস্তুতি সভায় এ সিদ্ধান্ত নেওয়া হয়।
ঈদ উপলক্ষে সদরঘাট লঞ্চ টার্মিনালে যাত্রী হয়রানি কমানোর পাশাপাশি এবং যাত্রীসেবা নিশ্চিত করতে এ সভার আয়োজন করা হয়। সভায় এ ব্যাপারে বেশ কটি পদক্ষেপ নেওয়ার সিদ্ধান্ত হয়।
সভা শেষে বিআইডব্লিউটিএর চেয়ারম্যান কমোডর মোজাম্মেল হক সাংবাদিকদের জানান, ঈদের এক সপ্তাহ আগে থেকে বন্দর সমন্বয় কমিটি মনিটরিং কার্যক্রম শুরু করবে। প্রতিটি লঞ্চে দক্ষ মাস্টার ও চালকের উপস্থিতি নিশ্চিত করতে হবে এবং তাদের ইউনিফর্ম পরতে হবে। লঞ্চে পর্যাপ্ত পরিমাণ জীবনরক্ষাকারী সরঞ্জাম রাখতে হবে। মাঝনদীতে নৌকা দিয়ে যাত্রী ওঠা-নামা করা যাবে না। লঞ্চের ছাদে যাত্রী নেওয়া যাবে না। জগন্নাথ বিশ্ববিদ্যালয় থেকে চিত্তরঞ্জন অ্যাভিনিউ হয়ে টার্মিনাল পর্যন্ত রাস্তা সার্বক্ষণিক একমুখী রাখতে হবে।
বিআইডব্লিউটিএ চেয়ারম্যানের সভাপতিত্বে এ সভায় অন্যান্যের মধ্যে বক্তব্য রাখেন বিআইডব্লিউটিএর সদস্য (পরিকল্পনা ও পরিচালন) ভোলা নাথ দে, পরিচালক (বন্দর) মাহবুব আলম, অভ্যন্তরীণ নৌ চলাচল (যাপ) সংস্থার চেয়ারম্যান মাহবুব উদ্দিন আহম্মেদ, নৌ পুলিশ সুপার মো. মোজাম্মেল হক, ঢাকা মহানগর পুলিশের (ডিএমপি) কোতোয়ালি অঞ্চলের এসি আহাদুজ্জামান ও সদরঘাট টার্মিনালের ইজারাদার আলমগীর হোসেন প্রমুখ।
