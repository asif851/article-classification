
চাঁপাইনবাবগঞ্জের গোমস্তাপুর উপজেলার চাঁনপুর শিমুলতলা বালুগ্রাম এলাকায় জঙ্গি আস্তানা সন্দেহে আজ বুধবার ভোর থেকে তিনটি বাড়ি ঘিরে রেখেছে র‍্যাপিড অ্যাকশন ব্যাটালিয়ন (র‍্যাব)। এর মধ্যে একটি বাড়িতে ইতিমধ্যে তল্লাশি শুরু করা হয়েছে।
এর আগে গতকাল মঙ্গলবার রাতে ওই উপজেলা থেকে অস্ত্র, বিস্ফোরকসহ তিন ব্যক্তিকে আটক করা হয়। তাঁদের দেওয়া তথ্য অনুযায়ী তিনটি বাড়ি ঘেরাও করে র‍্যাব। আটক ব্যক্তিদের নাম জানানো হয়নি।
চাঁপাইনবাবগঞ্জ র‍্যাব-৫–এর অধিনায়ক এনামুল করিম এসব তথ্য নিশ্চিত করেন। তিনি বলেন, গতকাল রাতে তিন ব্যক্তিকে গোমস্তাপুর উপজেলার বাজারপাড়া এলাকা থেকে আটক করা হয়। তাঁদের দেওয়া তথ্য অনুযায়ী জঙ্গি আস্তানা সন্দেহে তিনটি বাড়ি ঘিরে রাখা হয়েছে। এর মধ্যে একটি বাড়িতে তল্লাশি শুরু করা হয়েছে।এনামুল করিম জানান, বাজারপাড়া এলাকা থেকে আটক তিন ব্যক্তির কাছ থেকে তিন কেজি গানপাউডার, একটি পিস্তল ও চারটি গুলি উদ্ধার করা হয়েছে।
