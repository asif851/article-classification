
রামপাল বিদ্যুৎ প্রকল্প ভুল বিবেচনার ভিত্তিতে এগিয়ে নেওয়া হচ্ছে বলে মন্তব্য করেছেন অস্ট্রেলিয়াভিত্তিক জ্বালানি গবেষণা প্রতিষ্ঠানের বিশেষজ্ঞরা।
ইনস্টিটিউট ফর এনার্জি ইকোনমিকস অ্যান্ড ফিন্যান্সিয়াল অ্যানালাইসিস (আইইইএফএ) নামে ওই প্রতিষ্ঠানটির বিশেষজ্ঞরা বলছেন, এই প্রকল্পের খরচ ৫০০ কোটি মার্কিন ডলারে গিয়ে দাঁড়াতে পারে।
আজ শুক্রবার সকালে ঢাকা বিশ্ববিদ্যালয়ের উচ্চতরবিজ্ঞান গবেষণাকেন্দ্রে আয়োজিত সভায় তাঁরা এ কথা বলেন। ‘সুন্দরবনের কাছে রামপালসহ বাংলাদেশের কয়লা বিদ্যুৎকেন্দ্রের বিজ্ঞান অর্থনীতি: একটি কৌশলগত পর্যালোচনা’ শীর্ষক এই সভার আয়োজন করে সুন্দরবন রক্ষা জাতীয় কমিটি ও বাংলাদেশ পরিবেশ আন্দোলন।
সভার আয়োজকেরা অভিযোগ করে বলেন, ইউনেসকোর সভার সিদ্ধান্তের ব্যাপারে সরকার অর্ধসত্য বলছে। আইইইএফএর এনার্জি ফিন্যান্সের পরিচালক টিম বাকলি বলেন, নবায়নযোগ্য জ্বালানির পথেই বাংলাদেশের যাওয়া উচিত।
অনুষ্ঠানে সভাপতিত্ব করেন ঢাকা বিশ্ববিদ্যালয়ের অর্থনীতি বিভাগের অধ্যাপক এম এম আকাশ। অনুষ্ঠানে আইইইএফ এর জ্বালানি অর্থনীতি বিশ্লেষক সাইমন নিকোলাস, বাংলাদেশ পরিবেশ আন্দোলনের (বাপা) সাধারণ সম্পাদক আবদুল মতিন, ঢাকা বিশ্ববিদ্যালয়ের শিক্ষক অধ্যাপক বদরুল ইমাম প্রমুখ বক্তব্য দেন।
