
বাংলাদেশ ফেডারেল সাংবাদিক ইউনিয়ন (বিএফইউজে) ও এর অঙ্গ ইউনিয়নের নেতাদের বক্তব্যের পরিপ্রেক্ষিতে ফরহাদ মজহারের দেওয়া বক্তব্য প্রত্যাখ্যান করেছে সাংবাদিকদের এ সংগঠনটি।আজ শনিবার এক বিবৃতির মাধ্যমে বিএফইউজে ফরহাদ মজহারের বক্তব্য প্রত্যাখ্যান করে।বিবৃতিতে বলা হয়, ‘একুশের রাত’ অনুষ্ঠানে ফরহাদ মজহারের বক্তব্যে যে ফ্যাসিবাদী চেহারা বেরিয়ে এসেছে, স্বভাবসুলভ চতুরতায় তা তিনি আড়ালের চেষ্টা করছেন।’বিবৃতিতে আরও বলা হয়, গত ৬০ ঘণ্টার হরতালে সিনিয়র সাংবাদিকদের বাস ভবন ও গণমাধ্যম প্রতিষ্ঠানে হামলা, দায়িত্বরত সাংবাদিকদের ওপর হামলার ঘটনা ঘটেছে। এতে গণমাধ্যমকর্মী, তাঁদের পরিবারের সদস্য, সুশীল সমাজ ও গোটা গণমাধ্যম নিরাপত্তাহীনতায় ভুগছে। এর কোনো সমালোচনা না করে বরং ফরহাদ মজহার বলেছেন, ‘বাংলাদেশে সন্ত্রাস শুরু করেছে গণমাধ্যম। আমি তো মনে করি, এই পটকা ফোটানোটা খুব কমই হয়েছে। মূলত আরও বেশি হওয়া উচিত ছিল।’ এ বক্তব্যের তীব্র সমালোচনা করে বিবৃতিতে বলা হয়, ‘এর মধ্য দিয়ে তিনি দেশের সব গণমাধ্যম ও এর সম্পাদকদের আসামির কাঠগড়ায় দাঁড় করানোর অপচেষ্টা করেছেন। আমরা এর তীব্র নিন্দা জানাই। আমরা মনে করি, নানা অপরাজনীতির ছোবলে বিধ্বস্তপ্রায় গণতন্ত্রের এই দেশে গণমাধ্যমগুলোই নানা সীমাবদ্ধতার মধ্যেও সাধারণ মানুষের কণ্ঠকে তুলে ধরার চেষ্টা করছে, গণতন্ত্রের প্রহরী হিসেবে কাজ করছে।’বিবৃতিতে সই করেছেন বিএফইউজের সভাপতি মনজুরুল আহসান বুলবুল ও মহাসচিব আবদুর জলিল ভূঁইয়া, ঢাকা সাংবাদিক ইউনিয়নের সভাপতি ওমর ফারুক ও সাধারণ সম্পাদক শাবান মাহমুদ, চট্টগ্রাম সাংবাদিক ইউনিয়নের সভাপতি শহীদ উল আলম ও সাধারণ সম্পাদক রিয়াজ হায়দার, খুলনা সাংবাদিক ইউনিয়নের সভাপতি আনোয়ারুল ইসলাম ও সাধারণ সম্পাদক মাহবুবুর রহমান, রাজশাহী সাংবাদিক ইউনিয়নের সভাপতি আকবারুল হাসান ও সাধারণ সম্পাদক মামুনুর রশিদ, বগুড়া সাংবাদিক ইউনিয়নের সভাপতি এইচ এম আখতারুজ্জামান ও সাধারণ সম্পাদক আরিফ রেহমান, দিনাজপুর সাংবাদিক ইউনিয়নের সভাপতি ওয়াহিদুর আলম ও সাধারণ সম্পাদক মো. শাহিন হোসেন, যশোর সাংবাদিক ইউনিয়নের সভাপতি সাজ্জাদ গণি খান ও সাধারণ সম্পাদক সাকিরুল কবির, ময়মনসিংহ সাংবাদিক ইউনিয়নের সভাপতি কাজী ইয়াসিন ও সাধারণ সম্পাদক আতাউল করিম, নারায়ণগঞ্জ সাংবাদিক ইউনিয়নের সভাপতি নাফিজ আশরাফ ও সাধারণ সম্পাদক আফজাল হোসেন এবং কক্সবাজার সাংবাদিক ইউনিয়নের সভাপতি আবু তাহের চৌধুরী ও সাধারণ সম্পাদক জাহেদ সারোয়ার।
 বিএফইউজের বিবৃতিটি নিচে হুবহু তুলে ধরা হলো:
 
 
