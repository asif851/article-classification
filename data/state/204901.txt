
পদচারী সেতু ও পাতালপথ ব্যবহার না করে রাস্তা পার হওয়া ঠেকাতে আজ বুধবার সকাল সাড়ে নয়টা থেকে দ্বিতীয় দিনের মতো বসেছেন ভ্রাম্যমাণ আদালত।ঢাকা মহানগর পুলিশের (ডিএমপি) উদ্যোগে রাজধানীর রূপসী বাংলা মোড় থেকে ফার্মগেট পুলিশ বক্স পর্যন্ত এ অভিযান চলছে। ঢাকা জেলা প্রশাসনের নির্বাহী ম্যাজিস্ট্রেট আবদুল কুদ্দুস ও সারওয়ার আলম এই আদালত পরিচালনা করছেন। সকালে একটি আদালত বসেছেন বাংলামোটর মোড়ে, অন্যটি হোটেল সোনারগাঁও মোড়ে। ২২ নভেম্বর সংবাদ সম্মেলনের মাধ্যমে ২৫ নভেম্বর থেকে ভ্রাম্যমাণ আদালত বসানোর ঘোষণা দেয় ডিএমপি। নিয়ম না মানায় গতকাল প্রথম দিনে ৩৩১ পথচারীকে জরিমানা করেছেন ভ্রাম্যমাণ আদালত। সর্বনিম্ন ২০ থেকে ২০০ টাকা পর্যন্ত জরিমানা করা হয়।
