
শরীয়তপুর সদর উপজেলায় শাহিন মাদবর (৩০) নামের এক যুবককে পিটিয়ে হত্যা করার অভিযোগ পাওয়া গেছে। গতকাল মঙ্গলবার রাত ১০টার দিকে উপজেলার দক্ষিণ গোয়ালদি গ্রামে এ ঘটনা ঘটে। নিহত শাহিন ওই গ্রামের মৃত সিরাজ মাদবরের ছেলে। শাহিন জেলা সদরের পালংবাজারের ফল ব্যবসায়ী ছিলেন।
সদর পালং মডেল থানা ও স্থানীয় সূত্রে জানা গেছে, গতকাল রাতে ব্যবসায়িক কাজ শেষে বাড়ি ফিরছিলেন শাহিন। বাড়ির কাছে এ সময় চাচাতো ভাই আক্তার মাদবরের সঙ্গে স্থানীয় জামাল ব্যাপারীর কথা-কাটাকাটি হচ্ছিল। শাহিন এ সময় আক্তারের পক্ষ নিয়ে কথা-কাটাকাটিতে জড়িয়ে পড়েন। এ সময় জামাল তাঁর সমর্থকদের নিয়ে হামলা চালিয়ে শাহিনকে বেধড়ক মারধর করেন। এতে শাহিন আহত হন। তাঁকে শরীয়তপুর সদর হাসপাতালে নেওয়া হলে কর্তব্যরত চিকিৎসা কর্মকর্তা মৃত ঘোষণা করেন।
শাহিনের চাচাতো ভাই ও প্রত্যক্ষদর্শী আক্তার মাদবর বলেন, ‘টর্চলাইটের আলো জ্বালানো নিয়ে জামালের সঙ্গে আমার ঝগড়া হচ্ছিল। এ সময় শাহিন এগিয়ে আসে। এতে ক্ষুব্ধ হয়ে জামাল ও তাঁর ভাইয়েরা ইট ও বাঁশ দিয়ে শাহিনকে মারধর করে। আমি দৌড়ে লোকজন খবর দিয়ে ফিরে এসে দেখি, সে রক্তাক্ত অবস্থায় মাটিতে পড়ে আছে। তাঁকে দ্রুত হাসপাতালে নেওয়া হয়। ঘটনার পর থেকে জামাল ব্যাপারী পলাতক আছেন।’
পালং মডেল থানার ভারপ্রাপ্ত কর্মকর্তা (ওসি) খলিলুর রহমান বলেন, এক যুবকের মৃত্যুর খবর পাওয়া গেছে। ময়নাতদন্তের জন্য লাশ সদর হাসপাতালের মর্গে রাখা হয়েছে। এখনো মামলা হয়নি। মামলা হলে আসামিদের গ্রেপ্তারের উদ্যোগ নেওয়া হবে।
