
সিলেটে সুরমা নদী থেকে অনিয়ন্ত্রিত ও আইনবহির্ভূতভাবে বালু উত্তোলনে নিষেধাজ্ঞা জারি করেছেন আদালত। বাংলাদেশ পরিবেশ আইনবিদ সমিতি (বেলা) সম্প্রতি হাইকোর্টে একটি রিট মামলা দায়ের করলে গতকাল বুধবার বিচারপতি সালমা মাসুদ চৌধুরী ও বিচারপতি ইজাজুল হক আকন্দের সমন্বয়ে গঠিত হাইকোর্টের ডিভিশন বেঞ্চ এ নিষেধাজ্ঞা জারি করেন।বেলা সিলেট অঞ্চলের সমন্বয়ক শাহ শাহেদা বিষয়টি নিশ্চিত করেছেন। তিনি বলেন, সুরমা নদীর বালুমহালকে সিলেটের ঘোষিত বালুমহালের তালিকা থেকে কেন বাদ দেওয়া হবে না, মর্মে রুল জারি করা হয়েছে। সেই সঙ্গে প্রবাহিত সুরমা থেকে আইনবহির্ভূতভাবে বালু উত্তোলন বন্ধে বালুমহালের ইজারাদার মাসুদ আহমদকে (প্রোপাইটর, মেসার্স মাহমুদ তাজারতি এজেন্সি, মহাজনপট্টি, সিলেট) বালু উত্তোলন বন্ধ রাখতে নিষেধাজ্ঞা দিয়েছেন আদালত। এ ব্যাপারে সিলেটের জেলা প্রশাসককে সুরমা নদী ভাঙনের সম্ভাব্যতা যাচাই করে আদালতে একটি প্রতিবেদন দাখিল করতেও নির্দেশনা দেওয়া হয়েছে।বেলা জানায়, সুরমা নদী থেকে বালু উত্তোলনের কারণে সিলেট অঞ্চলে পরিবেশগত বিরূপ প্রতিক্রিয়ার সৃষ্টি হয়েছে।
