
সাতক্ষীরায় নাজমুল হোসেন (২৬) ও ওবায়দুল্লাহ (২৮) নামে দুই ভুয়া পুলিশের উপপরিদর্শককে আটক করা হয়েছে। এ সময় তাঁদের ব্যবহৃত দুটি মোটরসাইকেলও জব্দ করা হয়। গত মঙ্গলবার রাত নয়টার দিকে সাতক্ষীরা সদর থানার পাশের শহীদ আবদুর রাজ্জাক পার্ক থেকে তাঁদের আটক করা হয়। আটক নাজমুল হোসেন সদর উপজেলার ব্যাথলা গ্রামের ও ওবায়দুল্লাহ তালা উপজেলার পাঁচপাড়া গ্রামের বাসিন্দা। সাতক্ষীরা সদর থানার এএসআই সোহরাব জানান, আটক ব্যক্তিরা শহরের সাতক্ষীরা প্রি-ক্যাডেট স্কুলের সহকারী শিক্ষক পীযূষ কান্তির কাছে ফোন করে উপপরিদর্শক পরিচয় দেন এবং তাঁকে মারধর করে তাঁর কাছে থাকা ৭ হাজার ৩০০ টাকা কেড়ে নেন। এ সময় ওই শিক্ষকের ডাকচিৎকারে স্থানীয় লোকজন তাঁদের আটক করে থানায় খবর দেন। নিজস্ব প্রতিবেদক, সাতক্ষীরা|
