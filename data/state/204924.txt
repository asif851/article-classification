
সৌদি আরবের হাইল প্রদেশের হুলাইফা এলাকায় অগ্নিকাণ্ডে চার বাংলাদেশি পরিবারের ছয়জন মারা গেছেন। গুরুতর আহত অবস্থায় চিকিৎসাধীন একজন।
গতকাল বুধবার দিবাগত রাত তিনটার দিকে এই প্রবাসীদের বাসায় এ দুর্ঘটনা ঘটে। সৌদি আরবের বাংলাদেশ দূতাবাস থেকে পাঠানো এক বিজ্ঞপ্তিতে হতাহত ব্যক্তির সংখ্যা জানানো হলেও আগুন লাগার কারণ বলা হয়নি। তবে ইউএনবির খবরে বলা হয়, বাসায় গ্যাসের সিলিন্ডার বিস্ফোরণ হয়ে এই প্রাণহানির ঘটনা ঘটে।
প্রাথমিকভাবে স্থানীয় সূত্রের বরাত দিয়ে দূতাবাস জানায়, নিহত ব্যক্তিদের মধ্যে লক্ষ্মীপুর জেলার কমলনগর থানার দক্ষিণ চারমাটি গ্রামের মো. নাসিরের ছেলে দুই সহোদর জসীমউদ্দিন ও ইব্রাহীম। আরও রয়েছেন কুমিল্লার চৌদ্দগ্রাম উপজেলার বসন্তপুর গ্রামের আবদুল হকের ছেলে ইমরানুল হক ও ইমামুল হক। চৌদ্দগ্রামের গুণবতী ইউনিয়নের শ্রীপুরের সিরাজুল ইসলামের ছেলে মো. সোহেল ও ফেনী সদরের মহিউদ্দিন রাসেল।
বিজ্ঞপ্তিতে জানানো হয়, চৌদ্দগ্রাম উপজেলার আনিসুর রহমান সংকটাপন্ন অবস্থায় হাইল হাসপাতালে চিকিৎসাধীন। এ ব্যাপারে রিয়াদে বাংলাদেশ দূতাবাস থেকে সার্বক্ষণিক যোগাযোগ রাখা হচ্ছে। আইনি প্রক্রিয়া শেষে লাশ দ্রুত বাংলাদেশে ফেরত পাঠানোর ব্যবস্থা করা হবে।
