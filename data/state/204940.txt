
রাজশাহী প্রকৌশল ও প্রযুক্তি বিশ্ববিদ্যালয়ের ২০১৭-২০১৮ শিক্ষাবর্ষে প্রথম বর্ষ স্নাতক কোর্সের ভর্তি পরীক্ষায় অংশগ্রহণের জন্য আগামীকাল মঙ্গলবার থেকে অনলাইনে আবেদন শুরু হচ্ছে। আগামী ১৭ নভেম্বর বিশ্ববিদ্যালয়টির ভর্তি পরীক্ষা অনুষ্ঠিত হবে।
সোমবার সন্ধ্যায় বিশ্ববিদ্যালয়ের প্রেস অ্যান্ড ইনফরমেশন শাখার উপপরিচালক গোলাম মোর্ত্তুজা স্বাক্ষরিত সংবাদ বিজ্ঞপ্তিতে জানানো হয়, প্রথম বর্ষে ভর্তি-ইচ্ছুক শিক্ষার্থীরা মঙ্গলবার থেকে ২৬ অক্টোবর পর্যন্ত বিশ্ববিদ্যালয়ের ওয়েবসাইটের (www.ruet.ac.bd) মাধ্যমে ভর্তি পরীক্ষায় অংশগ্রহণের জন্য আবেদন করতে পারবে। ওয়েবসাইটে আবেদন করার বিস্তারিত নিয়মাবলি দেওয়া আছে। নির্ধারিত প্রক্রিয়া অনুসরণ করে বিশ্ববিদ্যালয়ের ওয়েবসাইট থেকে ১০ নভেম্বর শুরু হয়ে ১৫ নভেম্বর বিকেল পাঁচটা পর্যন্ত ভর্তি পরীক্ষার প্রবেশপত্র ডাউনলোড করে নিতে পারবেন আবেদনকারীরা। ভর্তি পরীক্ষায় অংশগ্রহণের জন্য যোগ্য প্রার্থীদের তালিকা আগামী ৬ নভেম্বর প্রশাসনিক ভবনের নোটিশ বোর্ডে ও ওয়েবসাইটে প্রকাশ করা হবে।
বিজ্ঞপ্তিতে আরও জানানো হয়, আগামী ১৭ নভেম্বর বিশ্ববিদ্যালয়ের বিভিন্ন ভবনে ‘ক’ গ্রুপের ভর্তি পরীক্ষা সকাল ৯টা থেকে বেলা ১১টা এবং ‘খ’ গ্রুপের ভর্তি পরীক্ষা সকাল ৯টা থেকে দুপুর ১২টা ১০ মিনিট পর্যন্ত অনুষ্ঠিত হবে। ২০১৭-২০১৮ শিক্ষাবর্ষে বিশ্ববিদ্যালয়ের ১৪টি বিভাগে ১ হাজার ১১৫টি আসনে শিক্ষার্থী ভর্তি করা হবে। চলতি শিক্ষা বর্ষে বিভিন্ন বিভাগে ২৪০টি আসন বৃদ্ধি করা হয়েছে। ভর্তিসংক্রান্ত যেকোনো তথ্য জানার জন্য অফিস সময়ে ০১৭৮০৩২৭২৫০ এবং ০১৭৮০৩২৭৩৫০ নম্বরে যোগাযোগ করা যেতে পারে।
