
প্রকৃতিতে গ্রীষ্মের বিদায়ের সুর। ম্লান হয়ে পড়েছে জারুল, সোনালু, কৃষ্ণচূড়ার রং। কিন্তু গ্রীষ্মের দাবদাহ এতটুকু কমেনি। এমন একটি দিনে গত শনিবার নিসর্গী অধ্যাপক দ্বিজেন শর্মা এসেছিলেন লালমাটিয়া বালিকা উচ্চবিদ্যালয়ে। প্রকৃতি ও পরিবেশবিষয়ক সংগঠন তরু-পল্লব আয়োজিত বিশ্ব পরিবেশ দিবস উপলক্ষে আলোচনা সভা ও বৃক্ষরোপণ কর্মসূচি পালন উপলক্ষে তিনি স্কুলের শিক্ষার্থীদের পরিবেশ সম্পর্কে সচেতন হওয়ার আহ্বান জানান। পাশাপাশি বৃক্ষরোপণে আরও আন্তরিকভাবে কাজ করার প্রতি গুরুত্ব আরোপ করেন।শিক্ষার্থীদের মধ্যে পরিবেশ সচেতনতা বৃদ্ধির লক্ষ্যে রাজধানীর লালমাটিয়া বালিকা উচ্চবিদ্যালয়ে এ কর্মসূচি অনুষ্ঠিত হয়। বিদ্যালয়ের অশ্বত্থতলায় আয়োজিত আলোচনা সভায় আরও বক্তব্য দেন কথাসাহিত্যিক বিপ্রদাশ বড়ুয়া, তরু-পল্লবের সহসভাপতি শাহজাহান মৃধা, সাধারণ সম্পাদক মোকারম হোসেন, কেকা অধিকারী প্রমুখ। অনুষ্ঠানে শিক্ষার্থীদের মধ্যে তরু-পল্লবের মুখপত্র প্রকৃতিপত্র ও পরিবেশবিষয়ক একটি নির্দেশিকাপত্র বিতরণ করা হয়।আলোচনা শেষে স্কুল প্রাঙ্গণে কনকচাঁপা, মণিমালা, নাগলিঙ্গম, অশোক, স্বর্ণচাঁপা, অঞ্জন, নাগেশ্বরসহ প্রায় ২০টি দুর্লভ প্রজাতির গাছের চারা রোপণ করা হয়। বিজ্ঞপ্তি।
