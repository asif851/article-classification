
বিএনপির নেতৃত্বাধীন ১৮-দলীয় জোটের ডাকা টানা ৬০ ঘণ্টার হরতালের দ্বিতীয় দিন আজ সোমবার রাজধানীতে সহিংস ঘটনা ঘটেছে। হরতাল সমর্থকেরা যানবাহনে আগুন দিয়েছে ও ককটেলের বিস্ফোরণ ঘটিয়েছে। এসব ঘটনায় বেশ কয়েকজনকে আটক করেছে পুলিশ। স্বেচ্ছাসেবক দলের তিন কর্মীকে ছয় মাসের কারাদণ্ড দেওয়া হয়েছে।রাজধানীর বিভিন্ন এলাকা থেকে আমাদের নিজস্ব প্রতিবেদক ও কেরানীগঞ্জ (ঢাকা) প্রতিনিধির পাঠানো খবর:তেজগাঁও: সাতরাস্তার মোড়ে ভোর সাড়ে চারটার দিকে একটি ট্রাকে আগুন দেয় দুর্বৃত্তরা। সাড়ে ছয়টার দিকে কারওয়ান বাজারের মাছের বাজারের কাছে তিনটি ককটেলের বিস্ফোরণ ঘটে। আটটার দিকে টিসিবি ভবনের সামনে যুবদল ও স্বেচ্ছাসেবক দল মিছিল বের করে। ওই সময় দুটি ককটেল ফাটানো হয়। সেখান থেকে দুটি ককটেলসহ দুজনকে আটক করে পুলিশ তেজগাঁও থানায় নিয়ে যায়।পুলিশের তেজগাঁও বিভাগীয় উপকমিশনার বিপ্লব কুমার সরকার প্রথম আলো ডটকমকে বলেন, এবারের হরতালে বিক্ষিপ্তভাবে ককটেল বিস্ফোরণের ঘটনা ঘটছে। আজ যাদের আটক করা হয়েছে, তাদের ভ্রাম্যমাণ আদালতে হাজির করা হবে।আগারগাঁও: বেলা পৌনে একটার দিকে আগারগাঁওয়ে বাংলাদেশ বেতার ভবনের মূল ফটকের সামনে ককটেল বিস্ফোরণ হয়েছে। প্রত্যক্ষদর্শীরা জানায়, পালসার মোটরসাইকেলে করে দুই যুবক শ্যামলী থেকে এসে একটি ককটেলের বিস্ফোরণ ঘটিয়ে বিএনপি বস্তির দিকে চলে যায়।
পুলিশের তেজগাঁও বিভাগীয় উপকমিশনার বিপ্লব কুমার সরকার জানান, এ এলাকায় পুলিশের পাঁচজন সদস্য নিরাপত্তার কাজে নিয়োজিত ছিলেন। এমন ঘটনা ঘটতে পারে, এ ব্যাপারে আগেই তাঁদের সতর্ক করা হয়েছিল। দায়িত্বে অবহেলার কারণে ওই পাঁচ পুলিশ সদস্যকে কারণ দর্শানোর নোটিশ দেওয়া হবে। একই সঙ্গে বেতার ভবনের সিসি ক্যামেরায় ফুটেজ পরীক্ষা করে দোষীদের শনাক্তের চেষ্টা করা হবে।
মিরপুর: সাড়ে সাতটার দিকে মিরপুর ১১ নম্বর কালশি রোডের মাথায় হরতাল-সমর্থকেরা মিছিল বের করার চেষ্টা করে। সেখান থেকে দুজনকে আটক করে পল্লবী থানায় নিয়ে যায় পুলিশ।
সাড়ে ছয়টার দিকে কালশি রোডে ২২তলা ভবনের সামনে হরতাল-সমর্থকেরা চারটি ককটেলের বিস্ফোরণ ঘটায়। তারা ওই ভবনের সামনে একটি কাভার্ড ভ্যানে আগুন লাগায়। তবে স্থানীয় লোকজন আগুন নিভিয়ে ফেলায় ক্ষয়ক্ষতি তেমন হয়নি।
মিরপুর ১০ নম্বর ডিজি ল্যাবের সামনে দুটি ককটেল বিস্ফোরণের ঘটনা ঘটেছে। সেখান থেকে একজনকে আটক করা হয়। পুলিশের মিরপুর বিভাগীয় উপকমিশনার ইমতিয়াজ আহমেদ প্রথম আলো ডটকমকে জানান, আজ বেশ কয়েকটি ককটেল বিস্ফোরণের ঘটনা ঘটেছে। এসব ঘটনায় এ পর্যন্ত বিভিন্ন স্থান থেকে পাঁচজনকে আটক করা হয়েছে।
কেরানীগঞ্জ: জিঞ্জিরার বাস রোড এলাকায় দক্ষিণ কেরানীগঞ্জ থানার বিএনপির কার্যালয়ের সামনে সকাল সাড়ে ১০টায় থানা যুবদলের তিন শতাধিক নেতা-কর্মী হরতালের সমর্থনে সমাবেশ করতে চাইলে পুলিশের বাধার মুখে তা পণ্ড হয়ে যায়।
দক্ষিণ কেরানীগঞ্জ থানা যুবদলের সভাপতি মোকাররম হোসেন অভিযোগ করেন, হরতালের সমর্থনে দলীয় কার্যালয়ের সামনে শান্তিপূর্ণ সমাবেশ করতে চাইলে পুলিশ তাতে বাধা দেয়।
কেরানীগঞ্জ মডেল থানার ওসি মোহাম্মদ মাঈনুদ্দীন জানান, পুলিশ যুবদলের সমাবেশে বাধা দেয়নি; বরং সেখানে আইনশৃঙ্খলা পরিস্থিতির যাতে অবনতি না ঘটে তাই পুলিশ তত্পর ছিল।
মতিঝিল: হরতালের মধ্যে ব্যাংক ও আর্থিক প্রতিষ্ঠানে স্বাভাবিক লেনদেন চলছে। ব্যাংকপাড়া হিসেবে পরিচিত রাজধানীর মতিঝিলের দিলকুশা ও আশপাশের এলাকায় জীবনযাত্রা স্বাভাবিক রয়েছে। অনেক প্রতিষ্ঠানে প্রধান ফটক বন্ধ থাকলেও বিকল্প পথে গ্রাহকেরা এসে সেবা নিচ্ছেন বলে জানা গেছে।
অগ্রণী ব্যাংক বৈদেশিক বাণিজ্য শাখার এক কর্মকর্তা প্রথম আলো ডটকমকে বলেন, তাঁদের ব্যাংকের কর্মকর্তা-কর্মচারীরা নির্ধারিত সময়ে ব্যাংকে এসেছেন। তবে গ্রাহক উপস্থিতি তুলনামূলক কম বলে জানান তিনি।
বাংলাদেশ ব্যাংকেও স্বাভাবিক লেনদেন চলছে বলে জানা গেছে। কেন্দ্রীয় ব্যাংকের গভর্নর সচিবালয়ের মহাব্যবস্থাপক এ এফ এম আসাদুজ্জামান বলেন, সকাল থেকেই বাংলাদেশ ব্যাংকে লেনদেন ও স্বাভাবিক কার্যক্রম চলছে। গ্রাহকেরাও সেবা নিচ্ছেন।
মতিঝিল এলাকার আইনশৃঙ্খলা পরিস্থিতিও স্বাভাবিক রয়েছে। পুলিশের মতিঝিল থানার ভ্রাম্যমাই কর্মকর্তা শেখ আবুল বাশার বলেন, মতিঝিল এলাকায় সকাল থেকে কোনো অপ্রীতিকর ঘটনা ঘটেনি। সকালে আরামবাগ মোড় থেকে সন্দেহভাজন একজনকে আটক করা হয়।
 
স্বেচ্ছাসেবক দলের তিন কর্মীকে ছয় মাসের কারাদণ্ড
ঢাকা মহানগর পুলিশের জনসংযোগ বিভাগের উপকমিশনার মাসুদুর রহমান জানান, রাজধানীর হাজারীবাগের ট্যানারি মোড়ে স্বেচ্ছাসেবক দলের তিন কর্মীকে পেট্রলভর্তি বোতলসহ গ্রেপ্তারের পর প্রত্যেককে ছয় মাস করে কারাদণ্ডের আদেশ দিয়েছেন ভ্রাম্যমাণ আদালত। দণ্ড পাওয়া তিনজন হলেন নাইমুল ইসলাম (২০), শহীদ আহমেদ (২৫) ও রেজাউল (২০)। ওই তিনজনের কাছে এক লিটার পেট্রল ও তিনটি দেশলাই পাওয়া যায়। তাঁরা যানবাহনে অগ্নিসংযোগের চেষ্টা করছিলেন।

