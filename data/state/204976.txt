
লিবিয়ায় গ্যাস সিলিন্ডার বিস্ফোরণে অগ্নিদগ্ধ বাংলাদেশি আরেক শ্রমিক মারা গেছেন। তাঁর নাম দুলাল খান। এ নিয়ে ওই দুর্ঘটনায় নিহত ব্যক্তির সংখ্যা দাঁড়াল চারে।লিবিয়ায় বাংলাদেশ দূতাবাসের কাউন্সেলর (শ্রম) আশরাফুল ইসলাম আজ মঙ্গলবার ভোরে প্রথম আলোকে জানান, গতকাল সোমবার স্থানীয় সময় রাত ১০টায় অগ্নিদগ্ধ দুলাল হাসপাতালে মারা যান। তাঁর বাড়ি পিরোজপুরের মঠবাড়িয়ায়।এর আগে এ দুর্ঘটনায় পিরোজপুরের মঠবাড়িয়া উপজেলার মোস্তফা কামাল (৪২), বরগুনার পাথরঘাটা উপজেলার বেলায়েত জমাদ্দার (৪২) ও আবু হানিফ (৪৫) মারা যান।আশরাফুল ইসলাম জানান, লিবিয়ার রাজধানী ত্রিপোলি থেকে ৪৫ কিলোমিটার পশ্চিমে ভূমধ্যসাগর তীরবর্তী আল জাওয়াইয়া শহরে ১৬ জুন ইফতারের সময় গ্যাস সিলিন্ডার বিস্ফোরণের ঘটনাটি ঘটে। এতে বাংলাদেশি পাঁচ শ্রমিক দগ্ধ হন। তাঁদের উদ্ধার করে জাওয়াইয়ার একটি হাসপাতালে নেওয়া হয়। এরপর উন্নত চিকিৎসার জন্য তাঁদের ত্রিপোলি হাসপাতালে স্থানান্তর করা হয়। সেখানে চিকিৎসাধীন অবস্থায় রাতে মোস্তফা কামাল, বেলায়েত ও আবু হানিফ মারা যান। আহত পাথরঘাটার চুন্নু বিশ্বাস এখনো হাসপাতালে চিকিৎসাধীন।
