
রাজধানীর গুলশানের যে ভবনটি আইনশৃঙ্খলা রক্ষাকারী বাহিনী ঘিরে রেখেছিল, সেখানে চোর ঢুকেছিল বলে ধারণা করা হচ্ছে। র‍্যাপিড অ্যাকশন ব্যাটালিয়নের (র‍্যাব-১) একজন শীর্ষ কর্মকর্তা এমনটাই বলছেন।
আজ মঙ্গলবার সকালে গুলশান-১–এর একটি ভবনে সন্দেহভাজন কয়েক ব্যক্তির উপস্থিতির খবর পেয়ে সেখানে আইনশৃঙ্খলা রক্ষাকারী বাহিনীর সদস্যরা যান। তাঁরা কয়েক ঘণ্টা ভবনটি ঘিরে তল্লাশি চালান।
ঘটনাস্থলে থাকা নাম প্রকাশে অনিচ্ছুক র‍্যাব-১–এর এক কর্মকর্তা বলেন, ভবনের ভেতরে তিনজন চোর প্রবেশ করেছিল বলে ধারণা করা হচ্ছে। তারা ভবনের একটি ব্রোকারেজ হাউসে প্রবেশ করে সেখান থেকে কিছু টাকাপয়সা নিয়েছে। তারা এলজি-বাটারফ্লাইয়ের শোরুমেও প্রবেশ করে। সেখান থেকেও কিছু জিনিস নিয়েছে।
র‍্যাব সূত্র জানায়, আইনশৃঙ্খলা রক্ষাকারী বাহিনীর সদস্যরা ভবনের ভেতর অভিযান চালিয়ে কাউকে পায়নি। তবে ফেলে যাওয়া দুটি ব্যাগ পাওয়া গেছে। ব্যাগের ভেতরে ১৭টি নতুন মোবাইল ফোন সেট পাওয়া গেছে।  র‍্যাব-১–এর কর্মকর্তা বলেন, সন্দেহভাজন চোরদের ধরতে অভিযান চালানো হচ্ছে।
প্রত্যক্ষদর্শী ব্যক্তিরা জানান, আইনশৃঙ্খলা রক্ষাকারী বাহিনীর সদস্যরা ভবন ঘিরে রাখায় মানুষের মধ্যে ভীতি ছড়িয়ে পড়ে। তাঁরা এখনো সেখানে অবস্থান করছেন।
সকালে গুলশানের সহকারী কমিশনার রফিকুল ইসলাম প্রথম আলোকে বলেন, ভবনের নিচতলার একটি শোরুমে কয়েকজন সন্দেহভাজন যুবক আছেন বলে তাঁদের কাছে খবর রয়েছে।
একজন নিরাপত্তাকর্মীর তথ্যের বরাত দিয়ে গুলশান জোনের জ্যেষ্ঠ সহকারী কমিশনার আশরাফুল করিম বলেন, ওই ভবনের এলজির শোরুমের পাশে ব্র্যাক ব্যাংকের একটি বুথ রয়েছে। সকালে বুথের একজন নিরাপত্তাকর্মী শোরুমের ভেতর থেকে গেট কাটার শব্দ শোনেন। নিরাপত্তাকর্মী উঁকি দিয়ে দেখেন, কেউ একজন ভেতর থেকে গেটের তালা কাটার চেষ্টা করছেন। কাছে গেলে ওই নিরাপত্তাকর্মীকে তিনি বলেন, ‘ওপরে আসবি না। আসলে গুলি করব।’ এরপর ওই নিরাপত্তাকর্মী পুলিশে খবর দেন।
আরও পড়ুন: 
গুলশানে ভবন ঘিরে রেখেছে পুলিশ
