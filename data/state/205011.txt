
ডাক ও টেলিযোগাযোগ প্রতিমন্ত্রী তারানা হালিমের নাম, পদবি ও সই জাল করে অর্থ আদায়ের অভিযোগে বঙ্গবন্ধু সাংস্কৃতিক জোটের সাধারণ সম্পাদক অরুণ সরকার রানার বিরুদ্ধে মামলা করেছেন প্রতিমন্ত্রী। আজ সোমবার রাজধানীর শাহবাগ থানায় প্রতিমন্ত্রীর স্বাক্ষরিত এজাহারের কপি জমা দেন তাঁর সহকারী একান্ত সচিব (এপিএস) জয়দেব নন্দী।তারানা হালিম বঙ্গবন্ধু সাংস্কৃতিক জোটের সভাপতি।শাহবাগ থানার ভারপ্রাপ্ত কর্মকর্তা (ওসি) মো. আবু বকর সিদ্দিক প্রথম আলোকে মামলার বিষয়টি নিশ্চিত করে বলেছেন, মামলার অভিযোগ দুর্নীতি দমন কমিশনের (দুদক) তালিকাভুক্ত হওয়ায় বিষয়টি তদন্তের জন্য দুদকে পাঠানো হবে।প্রতারণা মামলাটির এজাহারে বলা হয়েছে, অরুণ সরকার রানা প্রতিমন্ত্রীর নাম, পদবি ও সই জাল করে, বঙ্গবন্ধু সাংস্কৃতিক জোটের কেন্দ্রীয় কমিটির প্যাড ব্যবহার করে ২০১৪ থেকে বর্তমান সময় পর্যন্ত বিভিন্ন প্রতিষ্ঠান থেকে বিজ্ঞাপন ও স্পনসরের অর্থ আদায়ে লিপ্ত হন, যা প্রতিমন্ত্রীর নীতি ও আদর্শ পরিপন্থী। প্রতিমন্ত্রীর সম্মান ও সুনাম ক্ষুণ্ন করতে বিভিন্ন ব্যক্তি ও প্রতিষ্ঠানের কাছ থেকে রাজনৈতিক নামে অর্থ আদায় করে আত্মসাৎ করেছেন অরুণ সরকার। এজাহার সূত্রে জানা যায়, চলতি বছরের ১০ জানুয়ারি বঙ্গবন্ধুর স্বদেশ প্রত্যাবর্তন দিবস পালন উপলক্ষে সড়কদ্বীপ সজ্জিতকরণে সহযোগিতা চেয়ে ২০ ডিসেম্বর বঙ্গবন্ধু সাংস্কৃতিক জোটের প্যাডে প্রতিমন্ত্রীর সই জাল করে টেলিটকের কাছে চিঠি পাঠানো হয়। একইভাবে ৩ নভেম্বর জেলহত্যা দিবস পালনের জন্যও অর্থ চেয়ে চিঠি পাঠানো হয়েছিল।
