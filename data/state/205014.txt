
এখন থেকে এসএসসি ও এইচএসসি পরীক্ষার ফলাফলে জিপিএর পাশাপাশি প্রাপ্ত নম্বরও দেওয়া হবে বলে জানিয়েছেন ঢাকা মাধ্যমিক ও উচ্চমাধ্যমিক শিক্ষা বোর্ডের চেয়ারম্যান অধ্যাপক মাহবুবুর রহমান। গতকাল রাজধানীর জাতীয় শিক্ষা ব্যবস্থাপনা একাডেমিতে (নায়েম) এক কর্মশালায় চেয়ারম্যান এ কথা বলেন। তিনি বলেন, এ বছরের এইচএসসি পরীক্ষার ফল প্রকাশের সময় থেকে সিদ্ধান্তটি কার্যকর হবে।আগামী ১৮ আগস্ট এইচএসসি ও সমমানের ফল প্রকাশ করা হবে। গ্রেড পদ্ধতিতে ফল দেওয়া শুরুর পর থেকেই নম্বর দেওয়া বন্ধ করা হয়েছিল। শুধু একজন শিক্ষার্থী কত জিপিএ পেল তা দেওয়া হতো।পরে এ বিষয়ে জানতে চাইলে ঢাকা বোর্ডের চেয়ারম্যান বলেন, নম্বরপত্রে শুধু বিষয়ওয়ারি নম্বর দেওয়া থাকলেও অনলাইনে একজন শিক্ষার্থী সৃজনশীল, বহুনির্বাচনি ও ব্যবহারিক অংশে কত নম্বর পেল তাও আলাদাভাবে দেওয়া হবে।একাদশ শ্রেণিতে অনলাইন ভর্তি পদ্ধতির ওপর আয়োজিত গতকালের এই কর্মশালায় আরও বক্তব্য দেন শিক্ষামন্ত্রী নুরুল ইসলাম নাহিদ, শিক্ষাসচিব সোহরাব হোসাইন। এতে সভাপতিত্বে করেন মাধ্যমিক ও উচ্চশিক্ষা অধিদপ্তরের মহাপরিচালক শেখ. মো. ওয়াহিদুজ্জামান।
