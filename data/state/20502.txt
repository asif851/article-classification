
তিন কেজি বা পাঁচ কেজি নয়, একেবারে ১২ কেজি! এই ওজনের একটি বোয়াল মাছই ধরা পড়েছে নাটোরের গুরুদাসপুর উপজেলার আত্রাই নদে।
নদে পাতা সোঁতি জালে গতকাল রোববার গভীর রাতে বোয়াল মাছটি ধরা পড়ে। আজ সকালে উপজেলার চাঁচকৈড় মাছের আড়তে ওঠে। কিন্তু এত বড় মাছ পুরোটা কেনার ক্রেতা পাওয়া যায়নি। পরে কেটে ১ হাজার ২৫০ টাকা কেজি দরে বিক্রি করা হয় মাছটি।বেশ কয়েক বছর ধরে মাছের ব্যবসা করছেন আবু রায়হান। বোয়াল মাছটি তিনিই প্রথম কেনেন ১২ হাজার টাকায়। পরে কেটে বিক্রি করে তিনি তিন হাজার টাকা লাভ করেন। আবু রায়হান বলেন, ছয়-সাত বছর আগেও এমন বড় বড় মাছ পাওয়া যেত। এখন আর তেমন পাওয়া যায় না। এত বড় মাছ পুরোটা কেনার মতো ক্রেতা এখানে নেই। তাই কখনো বেশি ওজনের মাছ পেলে কেটে কেজি দরে খুচরা বিক্রি করতে হয়।স্থানীয় চিকিৎসক রবিউল করিম ওই বোয়াল মাছটির দুই কেজি কিনেছেন। তিনি বলেন, এমন বড় মাছ সচরাচর পাওয়া যায় না। পুরো মাছ কেনা সম্ভব নয় বলে কেজি দরে কিনেছেন।
