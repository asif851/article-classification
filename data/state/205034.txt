
 
ঢাকা মেট্রোপলিটন পুলিশ (ডিএমপি) কমিশনার আছাদুজ্জামান মিয়া বলেছেন, হোলি আর্টিজান হামলার ঘটনায় গ্রেপ্তার সোহেল মাহফুজকে ভারতের গোয়েন্দারা জিজ্ঞাসাবাদ করেননি। বাংলাদেশের গোয়েন্দাদের জিজ্ঞাসাবাদে এই হামলায় তাঁর জড়িত থাকার তথ্য মিলেছে।
আজ বুধবার সকালে ডিএমপি কার্যালয়ে এক অনুষ্ঠান শেষে সাংবাদিকদের প্রশ্নের জবাবে ডিএমপি কমিশনার এসব কথা বলেন।
এর আগে বলা হয়েছিল, সোহেল মাহফুজকে জিজ্ঞাসাবাদ করবে কলকাতা পুলিশের স্পেশাল টাক্সফোর্স (এসটিএফ) ও ভারতের জাতীয় নিরাপত্তা সংস্থার (এনআইএ) কর্মকর্তারা। বর্ধমানের খাগড়াগড়ে বিস্ফোরণ নিয়ে সোহেল মাহফুজকে জিজ্ঞাসাবাদ করার কথা ছিল ভারতীয় গোয়েন্দাদের।
ডিএমপি কমিশনার বলেন, ভারতীয় গোয়েন্দারা সোহেল মাহফুজকে জিজ্ঞাসাবাদ করেননি। বাংলাদেশের গোয়েন্দাদের জিজ্ঞাসাবাদে তাঁর হোলি আর্টিজান হামলায় জড়িত থাকার তথ্য পাওয়া গেছে। হোলি আর্টিজানে জঙ্গি হামলা মামলার অভিযোগপত্র চূড়ান্ত করা হয়েছে। শিগগিরই আদালতে এই মামলার অভিযোগপত্র দেওয়া হবে। তিনি জানান, ইতিমধ্যে এ মামলা-সংশ্লিষ্ট ফরেনসিক প্রতিবেদন হাতে পেয়েছে পুলিশ।
৬ জুলাই চাঁপাইনবাবগঞ্জে গ্রেপ্তার সোহেল মাহফুজ ওরফে নসরুল্লাহকে নব্য জেএমবির অস্ত্র ও বিস্ফোরকের জোগানদাতা বলছে পুলিশ। সোহেল মাহফুজ হোলি আর্টিজান বেকারিতে হামলার পরিকল্পনা বৈঠকে উপস্থিত ছিলেন। ভারতের খাগড়াগড়ে বিস্ফোরণ মামলারও আসামি তিনি। তাঁকে ধরিয়ে দিতে ভারতীয় পুলিশ ২০১৪ সালে ১০ লাখ রুপি পুরস্কার ঘোষণা করেছিল।
