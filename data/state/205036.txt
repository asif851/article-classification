
বিএনপির ভারপ্রাপ্ত মহাসচিব মির্জা ফখরুল ইসলাম আলমগীরসহ দলের ২৫ জন নেতা-কর্মীর বিরুদ্ধে গাড়ি ভাঙচুর ও পুলিশের কাজে বাধা দেওয়ার অভিযোগে কলাবাগান থানার একটি মামলায় দেওয়া অভিযোগপত্র গ্রহণ করেছেন আদালত।গতকাল মঙ্গলবার ঢাকা মহানগর হাকিম শামসুল আরেফিন এ অভিযোগপত্র গ্রহণ করেন।২০১২ সালের ৯ ডিসেম্বর কলাবাগান থানার সোনারগাঁও সড়কের পদ্মা জেনারেল হাসপাতালের সামনে গাড়ি ভাঙচুর ও পুলিশের কাজে বাধা দেওয়ার অভিযোগে কলাবাগান থানার তৎকালীন উপপরিদর্শক (এসআই) মাসুদ শিকদার মামলাটি করেছিলেন। গত ২২ অক্টোবর কলাবাগান থানার পুলিশ মির্জা ফখরুলসহ ২৫ জনের বিরুদ্ধে আদালতে অভিযোগপত্র দেয়।২০১২ সালে বিএনপি ও ১৮ দলীয় জোটের ডাকা বিভিন্ন হরতাল-অবরোধ কর্মসূচিতে গাড়িতে আগুন ও ভাঙচুরসহ বিভিন্ন অভিযোগে মির্জা ফখরুলসহ বিএনপির নেতা-কর্মীদের বিরুদ্ধে ঢাকায় ৭৩টি মামলা হয়। এর মধ্যে এ পর্যন্ত ২২টি মামলায় অভিযোগপত্র দেওয়ার হয়েছে। ইতিমধ্যে ১২টি মামলায় বিচারকাজ শুরু হয়েছে।
