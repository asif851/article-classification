
আইনশৃঙ্খলা রক্ষাকারী বাহিনীর যেসব কর্মচারীর ‘রাজনৈতিক খায়েশ’ আছে তাঁদের ‘উর্দি খুলে’ রাজনীতির মাঠে নামার আহ্বান জানিয়েছে ২০-দলীয় জোট। আজ শনিবার বিকেলে ২০-দলীয় জোটের এক বিবৃতিতে এই আহ্বান জানানো হয়।বিবৃতিতে সই করেন বিএনপির ভাইস চেয়ারম্যান সেলিমা রহমান। এর আগে দুপুরে বিএনপির যুগ্ম মহাসচিব রুহুল কবির রিজভীর সই করা ২০-দলের একটি বিবৃতি পাঠানো হয়। সেলিমা রহমানের সই করা বিবৃতি পাঠানোর পর আরেক বিবৃতিতে রিজভী বলেছেন, তাঁর সই করা বিবৃতিটি প্রত্যাহার করে নেওয়া হয়েছে।সেলিমা রহমানের সই করা বিবৃতিতে বলা হয়, দেশের চলমান পরিস্থিতি নিয়ে জাতিসংঘের মানবাধিকার কমিশনের দেওয়া বিবৃতিকে স্বাগত জানিয়েছে বিএনপি নেতৃত্বাধীন ২০-দলীয় জোট। তবে সহিংস ঘটনার নিরপেক্ষ ও কার্যকর তদন্তের জন্য সরকারের প্রতি যে আহ্বান জানানো হয়েছে, সে ব্যাপারে তাদের সংশয় আছে।বিবৃতিতে বলা হয়, ‘আইনশৃঙ্খলা রক্ষাকারী বাহিনীর শীর্ষ পদে এমন সব চরম দলবাজ লোকদের বসানো হয়েছে যে, তারা এখন আইন কানুন এবং তাদের আওতা, পরিধি ও কর্তব্যের সীমারেখা মেনে চলারও ধার ধারছে না। ’রংপুরে দেওয়া পুলিশের আইজি শহীদুল হক এবং র‍্যাবের ডিজি বেনজীর আহমেদের বক্তব্যের কঠোর সমালোচনা করে বলা হয়, তাঁরা রীতিমতো রাজনৈতিক বক্তব্য দিয়েছেন। বিরোধী দল ও জনগণকে কঠোর ভাষায় হুমকি ও ভয়ভীতি দেখিয়ে ক্ষমতাসীনদের বিরুদ্ধে আন্দোলনের পরিণাম সম্পর্কে সতর্ক করে দিয়েছেন। জাতীয় নির্বাচন কখন হবে না হবে সে ব্যাপারেও তাঁরা মন্তব্য করেছেন। আন্দোলনকারীদের জীবননাশের হুমকি দিয়ে ক্ষমতাসীনদের পক্ষে ‘শেষ রক্তবিন্দু দিয়ে’ লড়াই করার কথা বলেছেন। এর আগে বিজিবির ডিজিও একইভাবে আন্দোলনকারীদের বিরুদ্ধে হুমকি দিয়েছেন।
