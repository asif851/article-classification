
বিএনপির মহাসচিব মির্জা ফখরুল ইসলাম আলমগীর বলেছেন, দেশের মানুষ সংলাপের মধ্য দিয়ে রাজনৈতিক সংকটের নিরসন চায়। রাষ্ট্রপতি যখন বলেছেন, সংলাপ করা উচিত রাজনৈতিক দলগুলোর মধ্যে। রাষ্ট্রপতি যদি আন্তরিকভাবে কথাটি বলে থাকেন, তাহলে তিনি সত্যি কথা বলেছেন।
আজ বুধবার বিকেলে বিএনপির উদ্যোগে রাজধানীর মহানগর নাট্যমঞ্চে জিয়াউর রহমানের ৮১তম জন্মবার্ষিকীর এক আলোচনা সভায় সভাপতির বক্তব্যে মির্জা ফখরুল ইসলাম আলমগীর এ কথা বলেন।
মির্জা ফখরুল বলেন, ‘আমরা খুব পরিষ্কার করে বলতে চাই, আমরা আলোচনা চাই, সংলাপ চাই। রাজনৈতিক দলগুলোর পারস্পরিক আলোচনার ভিত্তিতে দেশে একটি গণতান্ত্রিক পরিবেশ সৃষ্টি হোক, এটাই আমরা চাই। কিন্তু দুর্ভাগ্য যে আগেই প্রধানমন্ত্রী সেটা নাকচ করে দিয়েছেন। আমি জানি না, রাষ্ট্রপতির সঙ্গে আজকে সরকারের সম্পর্কের কোনো অবনতি হয়েছে কি না। সে কথা আমরা বলতে পারি না। শুধু এটুকু বলতে চাই যে রাষ্ট্রপতি কথাটি যদি সত্যিকার আন্তরিকভাবে বলে থাকেন, তিনি সত্যি কথা বলেছেন। দেশের মানুষ সংলাপের মধ্য দিয়ে এই রাজনৈতিক সংকটের নিরসন চায়।’
নতুন নির্বাচন কমিশন গঠনে খালেদা জিয়ার প্রস্তাবের কথা উল্লেখ করে বিএনপির মহাসচিব বলেন, বিএনপি চেয়ারপারসন খালেদা জিয়া নিজে উদ্যোগ নিয়ে নির্বাচন কমিশন গঠন করার জন্য একটি প্রস্তাব দিয়েছেন। সঙ্গে সঙ্গে আওয়ামী লীগের সাধারণ সম্পাদক সেটাকে অন্তঃসারশূন্য বলে নাকচ করে দিলেন। তিনি বলেন, ‘তারপর রাষ্ট্রপতি যখন আমাদের ডাকলেন, আমরা একটু অবাকই হয়েছি যে সরকারি দল আলোচনা করতে চায় না, প্রেসিডেন্ট সাহেব ডাকলেন কেন?’
বিএনপির মহাসচিব আরও বলেন, ‘আমরা জানি না, সে ডাকার মধ্যে কোনো ছলচাতুরী আছে কি না। আমরা বিশ্বাস করতে চাই, আন্তরিকতার সঙ্গে প্রেসিডেন্ট সাহেব ডেকেছেন এবং আন্তরিকতার সঙ্গে তিনি একটি নিরপেক্ষ সার্চ কমিটি গঠন করবেন। যার মধ্য দিয়ে একটি নিরপেক্ষ নির্বাচন কমিশন গঠন করা হবে। আর যদি তা না হয়, তাহলে আগের মতোই আবার মেরুদণ্ডবিহীন সরকারের বশংবদ একটি নির্বাচন কমিশন হবে, যা কোনো দিন এ দেশের মানুষ মেনে নেবে না।’
ফখরুল বলেন, ‘বিএনপি সন্ত্রাস করে না। আপনারা সন্ত্রাস তৈরি করে বিএনপির ওপর দোষারোপ করেন। আমরা ভুলে যাইনি, ১৯৯৬ সালে কেয়ারটেকারের আন্দোলনের সময় বাসে গানপাউডার ঢেলে ১১ জন মানুষকে পুড়িয়ে মেরেছিলেন। ১৭৩ দিন হরতাল করেছিলেন। সচিবালয়ে অফিসে যাওয়ার জন্য মানুষের কাপড় খুলে নিয়ে বেইজ্জতি করেছিলেন। আমরা সে কথা ভুলে যাইনি।’
জিয়া রাষ্ট্রের ভাগ্য পরিবর্তনের নায়ক হিসেবে পরিচিতদলের প্রতিষ্ঠাতা জিয়াউর রহমান সম্পর্কে বিএনপির মহাসচিব বলেন, ‘শহীদ জিয়াউর রহমান শুধু ব্যক্তি হিসেবে নয়, আমার কাছে তিনি রাষ্ট্রের ভাগ্য পরিবর্তনের একজন নায়ক হিসেবে পরিচিত। সব মানুষকে চলে যেতে হয়, এটাই প্রকৃতির নিয়ম। কিন্তু কিছু কিছু মানুষ তাঁদের কাজের মধ্য দিয়ে শতাব্দীর পর শতাব্দী টিকে থাকেন তাঁদের কালজয়ী দর্শন, কাজ, চিন্তাভাবনার মধ্য দিয়ে। জিয়াউর রহমান সে ধরনেরই একজন নায়ক। তিনি একটি জাতির জন্মের জন্য যুদ্ধ ঘোষণা করেছিলেন, সেই জাতিকে তার নিজস্ব পরিচিতি দেওয়ার জন্য একটি দর্শন দিয়েছিলেন এবং সেই জাতিকে গঠন করার জন্য তার ভিত্তি স্থাপন করেছিলেন।’
আ.লীগ জিয়াকে ভয় পায়প্রধান অতিথির বক্তব্যে দলের স্থায়ী কমিটির সদস্য খন্দকার মোশাররফ হোসেন বলেন, আওয়ামী লীগ জিয়াউর রহমানকে ভয় পায়, তাঁর দল বিএনপিকে ভয় পায়, তাঁর পরিবারকেও ভয় পায়। কারণ, তাদের মনে অনেক দুর্বলতা। এটা ঢাকার জন্যই জিয়ার বিরুদ্ধে তাদের এত কুৎসা রটনা।
দেশে রাজনীতি নেই, আছে একদলীয় রাজনীতিস্থায়ী কমিটির সদস্য মওদুদ আহমদ বলেন, আজকে দেশে একদলীয় শাসন চলছে। দেশে কোনো রাজনীতি নেই, আছে একদলীয় রাজনীতি। ১৯৭৫ সালে এই একই দল গণতন্ত্রকে নির্বাসিত করে একদলীয় শাসন কায়েম করেছিল। বাংলাদেশের মানুষ তা কখনো মেনে নেয়নি। জোর করে চাপিয়ে রাখতে পারবেন, কিন্তু সুযোগ পেলে শিক্ষা দিয়ে দেবে। তিনি বলেন, নির্বাচন কমিশন শতগুণে শক্তিশালীই করলেও দলীয় সরকারের অধীন তারা স্বাধীনভাবে কাজ করতে পারবে না। তাই নির্বাচনকালে সহায়ক সরকার করতে হবে।
স্থায়ী কমিটির আরেক সদস্য নজরুল ইসলাম খান বলেন, জিয়াউর রহমান সর্বক্ষেত্রে সফল ছিলেন। ১৯৬৫ সালে ভারতের বিরুদ্ধে পাকিস্তানের হয়ে যুদ্ধে অংশ নিয়ে সাহসিকতার জন্য ‘হেলালে জুরাত’ খেতাব পেয়েছিলেন। আর একাত্তরের পাকিস্তানের বিরুদ্ধে মুক্তিযুদ্ধে অংশ নিয়ে তিনি বীর উত্তম খেতাব পান।
আলোচনা সভায় আরও বক্তব্য দেন বিএনপির ভাইস চেয়ারম্যান আবদুল্লাহ আল নোমান, হাফিজ উদ্দিন আহম্মেদ ও সেলিমা রহমান, অধ্যাপক মাহবুব উল্লাহ প্রমুখ।
