
রাজধানীর মহাখালীতে দুর্বৃত্তের গুলিতে এক ঠিকাদার নিহত হয়েছেন। আজ রোববার সকাল সাড়ে নয়টার দিকে এ ঘটনা ঘটে। নিহত ঠিকাদারের নাম নাসির কাজী (৪৫)। বনানী থানার ডিউটি অফিসার মোহাম্মদ হাসান প্রথম আলোকে বলেন, মহাখালীর কলেরা হাসপাতালের পেছনে মহাখালী দক্ষিণপাড়ায় এই ঘটনা ঘটে। ঠিকাদার নাসির কাজীকে দুই থেকে তিনজন দুর্বৃত্ত গুলি করে পালিয়ে যায়। এতে ঘটনাস্থলেই তাঁর মৃত্যু হয়।
সকাল সাড়ে ১০টার দিকে নাসির কাজীর লাশ ঢাকা মেডিকেল কলেজ হাসপাতালের মর্গে পাঠানো হয় বলে বনানী থানা সূত্র জানিয়েছে।
