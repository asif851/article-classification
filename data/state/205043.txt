
মালয়েশিয়া যাওয়ার জন্য কারও সঙ্গে কোনো ধরনের লেনদেন না করার পরামর্শ দিয়েছেন প্রবাসীকল্যাণ ও বৈদেশিক কর্মসংস্থানমন্ত্রী নুরুল ইসলাম। তিনি বলেন, কোনো কিছুই এখনো ঠিক হয়নি। কাজেই কেউ যেন কাউকে কোনো টাকা না দেয়।
আজ মঙ্গলবার মালয়েশিয়া থেকে সেদেশের সরকারি প্রতিনিধিদল ঢাকায় আসেন। তাঁদের সঙ্গে বৈঠকের পর এক প্রশ্নের জবাবে মন্ত্রী সাংবাদিকদের এসব কথা বলেন।
মালয়েশিয়ায় নতুন করে লোক নেওয়ার ব্যাপারে প্রভাবশালী মহল সক্রিয় আছেন এবং তাঁরা আবার নানা দেনদরবার করছেন এমন অভিযোগের ব্যাপারে জানতে চাইলে মন্ত্রী বলেন, ‘নোবডি ক্যান বাই মি।’ তিনি আরও বলেন, আমি চাই না বাংলাদেশের লোকজন ওখানে গিয়ে পড়ে থাকবে। সে কারণে যথাযথ প্রশিক্ষণ দিয়ে লোক পাঠানো হবে বলে জানান তিনি।
