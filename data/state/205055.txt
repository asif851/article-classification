
বিএনপির মহাসচিব মির্জা ফখরুল ইসলাম আলমগীর বলেছেন, বাজেটে সরকার শিক্ষার গুণগত মান বৃদ্ধি ও স্বাস্থ্য খাতের মতো গুরুত্বপূর্ণ খাতকে অবহেলা করেছে। অন্যদিকে বড় বড় মেগা প্রকল্পের জন্য বেশি বরাদ্দ দিয়ে ‘মেগা দুর্নীতির’ সুযোগ সৃষ্টি করা হয়েছে।
গতকাল শুক্রবার সকালে বিএনপির কেন্দ্রীয় কার্যালয়ে জিয়াউর রহমানের ৩৬তম মৃত্যুবার্ষিকী উপলক্ষে ঢাকাসহ সাত মহানগরে মাসব্যাপী পুস্তক প্রদর্শনীর উদ্বোধনী অনুষ্ঠানে মির্জা ফখরুল এ কথা বলেন। বিএনপির মহাসচিব বলেন, ‘অনৈতিক সরকার সাধারণ মানুষের ওপর নতুন একটি বাজেট চাপিয়ে দিয়েছে। আজকের পত্রিকাগুলো দেখবেন, সেখানে কার্টুন ছাপিয়ে বাজেটে যে সাধারণ মানুষের দুর্ভোগ তা প্রকাশ করা হয়েছে।’
ফখরুল বলেন, বিশাল বাজেট জনগণের কোনো কল্যাণ তো আনবেই না, বরং এটি বিশাল বোঝা। যেভাবে মানুষের ওপর মাত্রাহীন করের বোঝা চাপিয়ে দেওয়া হয়েছে, তাতে মানুষের দুঃখ-কষ্টের কোনো সীমা থাকবে না। তিনি বলেন, শিক্ষার জন্য বাজেট বাড়িয়েছে, কিন্তু শিক্ষার গুণগত মান বৃদ্ধিতে বাজেটে বরাদ্দ নেই। স্বাস্থ্যব্যবস্থায় যে সীমাহীন দুর্ভোগ, তা কাটিয়ে ওঠার জন্য বাজেট নেই।
অনুষ্ঠানে সভাপতিত্ব করেন বিএনপির চেয়ারপারসনের উপদেষ্টা আবদুস সালাম। বক্তব্য দেন বিএনপির যুগ্ম মহাসচিব সৈয়দ মোয়াজ্জেম হোসেন আলাল, ঢাকা দক্ষিণের সভাপতি হাবিব-উন-নবী খান সোহেল প্রমুখ।
 
