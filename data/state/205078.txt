
সুইজারল্যান্ডের প্রেসিডেন্ট আঁলা বেরসে বাংলাদেশের অর্থনৈতিক অগ্রযাত্রা অব্যাহত থাকার পাশাপাশি গণতন্ত্র ও নির্বাচনের মাধ্যমে যাতে শান্তিপূর্ণ পরিবেশ থাকে, সেটা প্রত্যাশা করেছেন।
চার দিনের সফর শেষে বাংলাদেশ নিয়ে প্রত্যাশার কথা বলতে গিয়ে এই আশাবাদ ব্যক্ত করেন আঁলা বেরসে।
আজ বুধবার সকালে হোটেল সোনারগাঁওয়ে বাংলাদেশ সফর নিয়ে কয়েকজন গণমাধ্যমকর্মীর সঙ্গে কথা বলেন।
আঁলা বেরসে জানান, দুই দেশের সম্পর্ককে আরও জোরদার করার পাশাপাশি রোহিঙ্গা–ঢলের মতো মানবিক সংকট মোকাবিলায় বাংলাদেশের প্রতি সহমর্মিতা প্রকাশ করতে তিনি এই সফরে এসেছেন।
রোহিঙ্গা সমস্যা নিয়ে যথেষ্ট ভূমিকা রাখার পরও বাংলাদেশকে আরও পদক্ষেপ নেওয়ার কথা বলা হচ্ছে। অথচ মিয়ানমারে এখনো জাতিসংঘসহ জরুরি মানবিক সংস্থার পাশাপাশি গণমাধ্যমের অবাধ যাতায়াত নিশ্চিত হয়নি। এ ক্ষেত্রে আন্তর্জাতিক সম্প্রদায়ের কি মিয়ানমারের ওপর চাপ দেওয়া জরুরি নয়—এমনটা জানতে চাওয়া হয় আঁলা বেরসের কাছে।
জবাবে আঁলা বেরসে বলেন, ‘রোহিঙ্গা সংকটের দুটি দিক রয়েছে। প্রথম ধাপটি হচ্ছে জরুরি মানবিক সহায়তা নিশ্চিত করা। এখন পর্যন্ত বাংলাদেশ যা করেছে, তা ভূয়সী প্রশংসার দাবি করে। এ ক্ষেত্রে বাংলাদেশকে সহায়তার অংশ হিসেবে এ বছর আমরা ১২ মিলিয়ন সুইস ফ্রাঁ দিচ্ছি। দ্বিতীয় বিষয়টি হচ্ছে, সমস্যার রাজনৈতিক সমাধান। আমরা কফি আনান কমিশনের সুপারিশের বাস্তবায়ন চাই। আর দুই দেশের মধ্যে যে চুক্তি হয়েছে, তা কীভাবে মাঠপর্যায়ে বাস্তবায়িত হচ্ছে, সেটি নিশ্চিত করা জরুরি। আর এটার জন্য মাঠপর্যায়ে কী অবস্থা রয়েছে, সেটি দেখার স্বার্থে সেখানে যাওয়ার সুযোগ নিশ্চিত করা উচিত।’  বাংলাদেশ সফর শেষে আজ দুপুরে ঢাকা ছেড়ে গেছেন সুইস প্রেসিডেন্ট আঁলা বেরসে।
