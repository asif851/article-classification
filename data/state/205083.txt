
বিশ্ববাজারে হুমকির মুখে পড়া বাংলাদেশের পোশাকশিল্পের কর্মপরিবেশ উন্নয়নে জাতিসংঘের সঙ্গে অংশীদারির ভিত্তিতে নতুন একটি কর্মসূচি গ্রহণ করা হচ্ছে। গত মঙ্গলবার বিশ্ব সংস্থার এক সংবাদ বিজ্ঞপ্তিতে এ কথা জানানো হয়।সংবাদ বিজ্ঞপ্তিতে বলা হয়, বাংলাদেশের প্রায় ৩৫ লাখ পোশাককর্মী বর্তমানে শিল্প দুর্ঘটনা ও মৃত্যুঝুঁকির সম্মুখীন। তাঁদের কর্মপরিবেশের উন্নয়ন, কারখানার পরিদর্শনকাজ জোরদার এবং ভবনের পরিকাঠামো ও অগ্নি নিরাপত্তাব্যবস্থার উন্নয়নে এক নতুন অংশীদারিমূলক কর্মসূচিতে সমর্থন দেবে জাতিসংঘ।জাতিসংঘের আন্তর্জাতিক শ্রম সংস্থার (আইএলও) মহাপরিচালক গাই রাইডার বলেন, ‘বাংলাদেশের পোশাক খাতের দ্রুত বিকাশ নারী ও পুরুষের জন্য ব্যাপক কর্মসংস্থানের সুযোগ করে দিয়েছে। এ শিল্প তাঁদের নিজেদের ও পরিবারের দারিদ্র্য দূর করতেও সহায়তা করছে। যা হোক, বাস্তবতা হলো, এ খাতের উপযুক্ত কর্মপরিবেশ তৈরিতে জরুরি ভিত্তিতে উল্লেখযোগ্য ও সহযোগিতাপূর্ণ পদক্ষেপ নেওয়া প্রয়োজন।’গাই রাইডার আরও বলেন, ‘এ কর্মসূচি পোশাকশিল্পে কাজের পরিবেশ, বিশেষত নিরাপত্তার উন্নয়ন ঘটাবে এবং টেকসই অর্থনৈতিক প্রবৃদ্ধি ও বিনিয়োগ আকর্ষণে সহায়তা করবে।’নেদারল্যান্ডস, যুক্তরাজ্য ও কানাডা সরকারের অংশীদারির ভিত্তিতে কয়েক বছর মেয়াদি নতুন কর্মসূচি চালানো হবে। তৈরি পোশাক খাতের (আরএমজি) উন্নয়নে এরই মধ্যে বাংলাদেশ সরকার ও সহযোগীদের নেওয়া উদ্যোগে এটি গতি আনবে বলে আশা প্রকাশ করা হয়।‘বাংলাদেশি ন্যাশনাল অ্যাকশন প্ল্যান ফর ফায়ার অ্যান্ড বিল্ডিং সেফটি’ সমর্থন করার বিষয়েও নতুন কর্মসূচিতে গুরুত্ব দেওয়া হবে।
