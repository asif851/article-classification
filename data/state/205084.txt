
সাদেক হোসেন খোকাসহ দলের নেতাদের গ্রেপ্তারের প্রতিবাদ ও মামলা প্রত্যাহারের দাবিতে আগামী রোববার ভোর ছয়টা থেকে সোমবার ভোর ছয়টা পর্যন্ত ২৪ ঘণ্টার হরতাল ডেকেছে ঢাকা মহানগর বিএনপি।
আজ শুক্রবার এক প্রেস বিজ্ঞপ্তির মাধ্যমে ঢাকা মহানগর বিএনপি এই ঘোষণা দিয়েছে।
এদিকে কাল শনিবার ভোর ছয়টা থেকে মঙ্গলবার ভোর ছয়টা পর্যন্ত ৭২ ঘণ্টার অবরোধের ডাক দিয়েছে ১৮-দলীয় জোট। এ অবরোধের মধ্যে হরতাল ডাকা হলো।
প্রেস বিজ্ঞপ্তিতে বলা হয়েছে, বিএনপির ভাইস চেয়ারম্যান ও ঢাকা মহানগর বিএনপির আহ্বায়ক সাদেক হোসেন খোকার গ্রেপ্তার প্রতিবাদে ও দলের ভারপ্রাপ্ত মহাসচিব মির্জা ফখরুল ইসলাম আলমগীর, ঢাকা মহানগরের সদস্যসচিব আবদুস সালামসহ শীর্ষ নেতাদের মিথ্যা মামলা প্রত্যাহারের দাবিতে ঢাকা মহানগরে রোববার (৮ ডিসেম্বর) ভোর ছয়টা থেকে সোমবার ভোর ছয়টা পর্যন্ত হরতাল ডাকা হয়েছে। আজ ঢাকা মহানগর বিএনপির এক জরুরি সভায় এ সিদ্ধান্ত হয়।
