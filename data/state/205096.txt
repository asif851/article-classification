
ঢাকা-বরিশাল নৌপথে যাত্রী পরিবহনে আসছে যাত্রীবাহী জাহাজ এমভি মধুমতি। প্রধানমন্ত্রী শেখ হাসিনা কাল মঙ্গলবার গণভবন থেকে ভিডিও কনফারেন্সের মাধ্যমে আনুষ্ঠানিকভাবে এ জাহাজের উদ্বোধন করবেন।
এ সময় নৌপরিবহন মন্ত্রী শাজাহান খান সদরঘাটে এবং নৌপরিবহন মন্ত্রণালয়ের সচিব শফিক আলম মেহেদী গণভবনে উপস্থিত থাকবেন।আজ সোমবার নৌ-পরিবহন মন্ত্রণালয়ের বিজ্ঞপ্তিতে এ কথা জানানো হয়েছে।বিজ্ঞপ্তিতে বলা হয়েছে, প্রায় ২৭ কোটি টাকা ব্যয়ে নির্মিত বাংলাদেশ অভ্যন্তরীণ নৌপরিবহন করপোরেশনের দ্বিতল বিশিষ্ট বিলাস বহুল এ জাহাজের যাত্রী ধারণক্ষমতা ৭৫০ জন। এটি নির্মাণে ব্যয় হয়েছে ২৬ কোটি ৫৯ লাখ টাকা। জাহাজে ভিআইপি ফ্যামিলি স্যুট আছে চারটি (গোলাপ, শাপলা, টিউলিপ, পদ্ম)। প্রথম শ্রেণির সিঙ্গেল ফ্যামিলি স্যুট (ডাবল বেডের কাপড়) আছে ১৮টি, প্রথম শ্রেণির সিঙ্গেল কেবিন আছে চারটি। প্রথম শ্রেণির ডাবল কেবিন ৩৪টি এবং দ্বিতীয় শ্রেণির চেয়ার সিট আছে ৪২টি। ডেকে প্রায় ৫৫০ জন যাত্রীর জায়গা হবে। জাহাজটি জাপানি শক্তিশালী দু’ ইঞ্জিন বিশিষ্ট। বাংলাদেশের একটি বেসরকারি জাহাজ নির্মাণকারী প্রতিষ্ঠান এটি নির্মাণ করেছে।
