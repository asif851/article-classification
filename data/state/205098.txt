
প্রায় ৪১ লাখ টাকার সোনা জব্দ করার মাত্র তিন ঘণ্টা পর রাজধানীর শাহজালাল আন্তর্জাতিক বিমানবন্দরে ১৩০টি কচ্ছপ জব্দ করেছে শুল্ক কর্তৃপক্ষ। আজ শুক্রবার সকাল ১০টার দিকে বিমানবন্দরের এক নম্বর স্ক্যানার গেট থেকে এগুলো জব্দ করা হয়।পরে কচ্ছপগুলো বন বিভাগের কাছে হস্তান্তর করা হয়। বন বিভাগের দাবি, এসব কচ্ছপের মূল্য তিন লাখ টাকা।ঢাকা কাস্টমস হাউসের সহকারী রাজস্ব কর্মকর্তা মোস্তফা জামালের ভাষ্য, মেরুন ও কালো রঙের বড় দুটি ট্রলির ভেতর কচ্ছপগুলোকে পাওয়া যায়। মালয়েশিয়ান এয়ারলাইনসে করে এগুলো কুয়ালালামপুরে পাচার করা হচ্ছিল। তবে এ ঘটনায় কাউকে আটক করা যায়নি।বন বিভাগের পরিদর্শক অসীম মল্লিক প্রথম আলোকে বলেন, এগুলো কালিকাট্টা প্রজাতির কচ্ছপ। বিদেশে এর একটির মূল্য তিন হাজার টাকার মতো। তিনি বলেন, ইদানীং ভারত থেকে সীমান্ত দিয়ে এ ধরনের কচ্ছপ বাংলাদেশে আনা হচ্ছে। পরে আকাশপথে বাইরে পাচার করা হয়। হাতবদলের সঙ্গে সঙ্গে এ ধরনের প্রাণীর মূল্য বেড়ে যায়। মালয়েশিয়া, সিঙ্গাপুরের মতো দেশে কালিকাট্টা কচ্ছপের স্যুপের চাহিদা রয়েছে। এর খোলস ছোট ছোট ব্যাগের ওপর বসানো হয়।জব্দ করা কচ্ছপগুলো গাজীপুরে বঙ্গবন্ধু সাফারি পার্কে ছেড়ে দেওয়া হবে। এর আগে আজ ভোর ছয়টার দিকে ৮২২ গ্রাম সোনাসহ একজনকে গ্রেপ্তার করা হয়।
