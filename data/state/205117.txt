
কামরাঙ্গীরচর এলাকায় বিদ্যুৎস্পৃষ্ট হয়ে সজীব নামের এক পথচারী আহত হয়েছেন। তিনি ঢাকা মেডিকেল কলেজ হাসপাতালে চিকিৎসাধীন রয়েছেন।কামরাঙ্গীরচর থানার পরিদর্শক (তদন্ত) শাকের মো. জুবায়ের প্রথম আলোকে বলেন, পৌনে সাতটার দিকে কামরাঙ্গীরচরের কালোনগর এলাকায় ঢাকা বিদ্যুৎ বিতরণ কর্তৃপক্ষের (ডেসা) লোকজন একটি বিদ্যুতের লাইন ঠিক করতে যান। এ সময় তাঁরা খুঁটিতে ওঠার আগেই তার ছিঁড়ে নিচে পড়ে। তারটি দিয়ে ১১ হাজার ভোল্ট বিদ্যুৎ প্রবাহিত হচ্ছিল। এ সময় নিচ দিয়ে যাওয়া সজীব নামের এক পথচারীর গায়ে তারটি লাগলে তিনি বিদ্যুতায়িত হন। আশপাশের লোকজন তাঁকে উদ্ধার করে প্রথমে শিকদার মেডিকেল কলেজে নিয়ে যান। পরে সেখান থেকে ঢাকা মেডিকেল কলেজ হাসপাতালে নিয়ে যাওয়া হয়। সজীব ১০৫ নম্বর ওয়ার্ডে চিকিৎসাধীন রয়েছেন। তিনি আশঙ্কামুক্ত।
