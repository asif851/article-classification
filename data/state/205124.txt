
ঢাকা-ময়মনসিংহ রেল লাইনের গাজীপুর সদর উপজেলার রাজেন্দ্রপুর এলাকায় আজ মঙ্গলবার রাতে একটি যাত্রীবাহী ট্রেনের ইঞ্জিনসহ ছয়টি বগি লাইনচ্যুত হয়েছে। এতে কমপক্ষে ১০ জন যাত্রী আহত হয়েছে।
এলাকাবাসী ও রেলওয়ে পুলিশ সূত্রে জানা যায়, জামালপুর থেকে অগ্নিবীণা এক্সপ্রেসের একটি যাত্রীবাহী ট্রেন ঢাকার কমলাপুরে যাচ্ছিল। যাওয়ার পথে রাত সোয়া ১০টার দিকে গাজীপুর সদর উপজেলার রাজেন্দ্রপুর এলাকায় পৌঁছালে হঠাত্ বিকট শব্দে ট্রেনটি থেমে যায়। এতে ট্রেনের ইঞ্জিনসহ ছয়টি বগি লাইনচ্যুত হয়। এ সময় ট্রেনের বগিতে থাকা কয়েকজন যাত্রী আহত হন। তাঁরা স্থানীয় ক্লিনিকে চিকিত্সা নিয়েছেন। ওই সময় থেকে ঢাকা-ময়মনসিংহ রেল লাইনে ট্রেন চলাচল বন্ধ রয়েছে।
এলাকাবাসী জানায়, অবরোধ সমর্থকেরা ওই এলাকায় রেল লাইনের কিছু অংশ উপড়ে ফেলে। এর কারণে ওই যাত্রীবাহী ট্রেনটি লাইনচ্যুত হয়েছে।
টঙ্গী রেল স্টেশনের মাস্টার মো. হালিমুজ্জামান জানান, ওই লাইনে ট্রেন চলাচল বন্ধ রয়েছে।
টঙ্গী রেলওয়ে পুলিশ ফাড়ির উপপরিদর্শক মো. দাদন মিয়া ঘটনার সত্যতা নিশ্চিত করেছেন।
