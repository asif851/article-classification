

কোরবানির হাটে গরুর কোনো সংকট থাকবে না বলে জানিয়েছেন মৎস্য ও প্রাণিসম্পদ মন্ত্রণালয়ের মন্ত্রী ছায়েদুল হক। তিনি বলেন, ঈদুল আজহাকে সামনে রেখে খামারি পর্যায়ে সারা দেশে কোরবানি উপযোগী ৪০ লাখ গরু ও ৬৯ লাখ ছাগল প্রস্তুত রয়েছে। আজ বৃহস্পতিবার রাজধানীর খামারবাড়ির কৃষিবিদ ইনস্টিটিউটে ‘নিরাপদ মাংস উৎপাদন নিশ্চিতকরণে প্রাণিসম্পদের ভূমিকা’ শীর্ষক আলোচনা সভায় প্রধান অতিথির বক্তব্যে মন্ত্রী এসব কথা বলেন। ছায়েদুল হক বলেন, নিরাপদ মাংস নিশ্চিতকরণে সারা দেশের প্রতিটি হাটে ভেটেরিনারি মেডিকেল টিম সেবা প্রদান করবে। মানুষ যাতে সুষ্ঠুভাবে কোরবানি সম্পন্ন করতে পারে, সে লক্ষ্যে পশুর হাটগুলোতে সার্ভিল্যান্স টিম কাজ করছে। প্রাণিসম্পদ অধিদপ্তরের মহাপরিচালক কৃষিবিদ অজয় কুমার রায়ের সভাপতিত্বে অনুষ্ঠানে বিশেষ অতিথি হিসেবে বক্তব্য দেন ঢাকা উত্তর সিটি করপোরেশনের প্রধান বর্জ্য ব্যবস্থাপনা কর্মকর্তা দীপন কুমার সাহা, পুলিশের অতিরিক্ত ডিআইজি মো. রফিকুল ইসলাম, মন্ত্রণালয়ের সচিব শেলীনা আফরোজা প্রমুখ। বাংলাদেশ পোলট্রি ইন্ডাস্ট্রিজ কো-অর্ডিনেশন কমিটির সহযোগিতায় এ অনুষ্ঠানের আয়োজন করে প্রাণিসম্পদ অধিদপ্তর এবং মৎস্য ও প্রাণিসম্পদ মন্ত্রণালয়। মৎস্য ও প্রাণিসম্পদ মন্ত্রী বলেন, অসাধু উপায়ে কেউ যাতে গরু মোটাতাজা করতে না পারে সে জন্য প্রাণিসম্পদ অধিদপ্তরের কর্মকর্তাসহ সংশ্লিষ্ট সবাইকে সতর্ক থাকতে হবে। গরু মোটাতাজা করতে স্টেরয়েড হরমোন প্রয়োগ করে কেউ ধরা পড়লে তার বিরুদ্ধে শাস্তিমূলক ব্যবস্থা গ্রহণ করা হবে উল্লেখ করে মন্ত্রী বলেন, সারা দেশে ৪৯টি হাটে ভেটেরিনারি চিকিৎসক দল সেবা প্রদান করবে। মন্ত্রী বলেন, ইউনিয়ন পর্যায়ে খামারিদের তালিকা প্রস্তুত করা হয়েছে। তালিকাভুক্ত খামারিরা নিরাপদ মাংস নিশ্চিতকরণে সহায়তা করবেন। কৃত্রিম প্রজননসেবা দেশের প্রতিটি গ্রামে পৌঁছে দিতে এবং দুধ ও মাংস উৎপাদনে স্বয়ংসম্পূর্ণতা অর্জনের জন্য বাংলাদেশ ব্যাংক থেকে শতকরা ৫ ভাগ সুদে ব্যক্তি পর্যায়ে ও ক্ষুদ্র খামারি পর্যায়ে ঋণ প্রদানের জন্য ২০০ কোটি টাকার তহবিল দেওয়া হয়েছে বলেও জানান মন্ত্রী।
