
কম্বোডিয়ার প্রধানমন্ত্রী হুন সেন তিন দিনের সফরে আজ সোমবার সকালে ঢাকায় আসছেন। প্রধানমন্ত্রী শেখ হাসিনার আমন্ত্রণে তিনি বাংলাদেশ সফর করবেন। দক্ষিণ-পূর্ব এশিয়ার দেশটির কোনো প্রধানমন্ত্রীর এটাই প্রথম ঢাকা সফর।তিন দিনের সফরে ২৭ সদস্যের একটি প্রতিনিধিদলের নেতৃত্ব দেবেন হুন সেন। তাঁর সঙ্গে বাংলাদেশ সফর করবেন কম্বোডিয়ার পররাষ্ট্র, কৃষি ও সংস্কৃতিমন্ত্রী।পররাষ্ট্র মন্ত্রণালয়ের এক জ্যেষ্ঠ কর্মকর্তা গতকাল প্রথম আলোকে জানান, কাল মঙ্গলবার বিকেলে প্রধানমন্ত্রীর কার্যালয়ে শেখ হাসিনা-হুন সেন শীর্ষ বৈঠক অনুষ্ঠিত হবে। বৈঠক শেষে দ্বিপক্ষীয় সম্পর্ক জোরদার করার লক্ষ্যে যৌথ কমিশন প্রতিষ্ঠা, বিনিয়োগ সুরক্ষা এবং সাংস্কৃতিক বিনিময়ের জন্য তিনটি চুক্তি এবং কৃষিতে বৈজ্ঞানিক ও কারিগরি সহযোগিতামূলক একটি সমঝোতা স্মারক সই হবে। এ ছাড়া, দুই প্রধানমন্ত্রীর বৈঠকে বাণিজ্য ও বিনিয়োগসহ দ্বিপক্ষীয় সহযোগিতা জোরদারের বিষয়ে আলোচনা হবে।থাইল্যান্ডে নিযুক্ত বাংলাদেশের রাষ্ট্রদূত কাজী ইমতিয়াজ হোসেন গতকাল পররাষ্ট্র মন্ত্রণালয়ে প্রথম আলোকে বলেন, আসিয়ানের অন্যতম গুরুত্বপূর্ণ সদস্য কম্বোডিয়া। আসিয়ানের সংলাপের অংশীদার হিসেবে কম্বোডিয়ার সমর্থন চাইবে বাংলাদেশ।
