
চট্টগ্রামের একটি সার কারখানায় গতকাল সোমবার রাত নয়টার দিকে একটি কনটেইনার ছিদ্র হয়ে আশপাশে গ্যাস ছড়িয়ে পড়েছে। এতে ২৫ জন অসুস্থ হয়ে পড়ায় তাদের চট্টগ্রাম মেডিকেল কলেজ হাসপাতালে ভর্তি করা হয়েছে।
কর্ণফুলীর পাড়ে আনোয়ারা উপজেলায় ড্যাপ-১ কারখানার অবস্থান। তবে দুর্ঘটনায় গ্যাস নদীর এপারে বন্দর ও হালিশহর এলাকায়ও ছড়িয়ে পড়েছে। লোকজন আতঙ্কের মধ্যে রয়েছে।বন্দর অঞ্চলের সহকারী কমিশনার জাহিদুল ইসলাম রাতে প্রথম আলোকে বলেন, চিটাগাং ইউরিয়া ফার্টিলাইজার লিমিটেডের পাশে ড্যাপ নামের একটি সার কারখানায় গ্যাস কনটেইনার (আধার) রাত নয়টার দিকে ছিদ্র হয়ে গ্যাস ছড়িয়ে পড়ে। এই কনটেইনারে ৫০০ টন অ্যামোনিয়াম ফসফেট রয়েছে। এ ঘটনায় অসুস্থ হয়ে পড়া আটজনকে হাসপাতালে ভর্তি করা হয়েছে।চট্টগ্রাম মেডিকেল কলেজ হাসপাতালের সহকারী উপপরিদর্শক (এএসআই) পঙ্কজ বড়ুয়া প্রথম আলোকে বলেন, রাত পৌণে একটা পর্যন্ত গ্যাসের বিষক্রিয়ায় আক্রান্ত ২৫ জনকে ভর্তি করা হয়েছে।ড্যাপ-১ এর ব্যবস্থাপক অমল বড়ুয়া জানান, ‌‌‌‘গ্যাস লিক হয়েছে। কতজন অসুস্থ হয়েছে তা এখনো জানি না।’বিষয়টি নিয়ে জানতে চাইলে চট্টগ্রাম বিশ্ববিদ্যালয়ের ফলিত ও পরিবেশ রসায়ন বিভাগের সহকারী অধ্যাপক সুমন গাঙ্গুলি প্রথম আলোকে বলেন, অ্যামোনিয়া গ্যাস মানুষের জন্য তেমন ক্ষতিকর নয়। পরিমাণ বেশি হলে অচেতন হয়ে পড়ার শঙ্কা থাকে। তবে এটা পরিবেশের জন্য ক্ষতিকর।
