
ছাত্রদলের কেন্দ্রীয় কমিটির দুই নেতাকে গ্রেপ্তার করেছে ঢাকা মহানগর পুলিশের গোয়েন্দা শাখা (ডিবি)। তাঁরা হলেন জাহাঙ্গীরনগর বিশ্ববিদ্যালয় শাখা ছাত্রদলের সভাপতি ও ছাত্রদল কেন্দ্রীয় কমিটির সহ-সাংগঠনিক সম্পাদক মো. জাকির হোসাইন এবং কেন্দ্রীয় কমিটির সহসাধারণ সম্পাদক মৃণাল কান্তি দাশ।ঢাকা মহানগর পুলিশের (ডিএমপি) গণমাধ্যম শাখা থেকে পাঠানো সংবাদ বিজ্ঞপ্তিতে দাবি করা হয়, গতকাল বুধবার রাত আটটার দিকে রাজধানীর কল্যাণপুর থেকে ২০টি পেট্রলবোমাসহ তাঁদের গ্রেপ্তার করা হয়।ডিবির দাবি, প্রাথমিক জিজ্ঞাসাবাদে গ্রেপ্তার দুজন জানিয়েছেন, ছাত্রদলের বেশ কিছু নেতা-কর্মী গাবতলীর বসুপাড়ার রোজিনা দোতলা বাস কাউন্টারের সামনে পেট্রলবোমাসহ অবস্থান নেন। গোপন সংবাদ পেয়ে ২০টি পেট্রলবোমাসহ জাকির ও মৃণালকে গ্রেপ্তার করে ডিবি।ডিবির দাবি, কেন্দ্রীয় ছাত্রদলের সভাপতি রাজিব আহসানসহ আরও ১০-১২ জন নেতা-কর্মী ঘটনাস্থল থেকে পালিয়ে গেছেন।এ ঘটনায় দারুস সালাম থানায় মামলা হয়েছে।
