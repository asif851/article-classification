
নাটোর শহরের প্রধান সড়ক চার লেনে উন্নীতকরণের কাজ গতকাল শুক্রবার বিকেলে উদ্বোধন করা হয়েছে। এর মাধ্যমে নাটোরবাসীর দীর্ঘদিনের স্বপ্ন যেমন পূরণ হচ্ছে, তেমনি প্রধানমন্ত্রীর দেওয়া প্রতিশ্রুতি বাস্তবায়িত হতে যাচ্ছে।
সড়ক ও জনপথ বিভাগের নাটোর কার্যালয় সূত্রে জানা যায়, নাটোর-রাজশাহী মহাসড়কের পূর্ব বাইপাস থেকে পশ্চিম বাইপাস পর্যন্ত ৫ দশমিক ৮৬ কিলোমিটার সড়ক ৪৮ ফুট প্রশস্ত করার কাজের উদ্বোধন করা হয়েছে গতকাল বিকেলে। ৪৮ ফুটের মধ্যে উভয় পাশে চার ফুট প্রশস্ত করে নালা (ড্রেন) হবে। নালার ওপরের অংশ পদচারী রাস্তা হিসেবে ব্যবহার করা হবে। সড়কের মাঝে চার ফুট প্রশস্ত বিভক্তিকরণ (ডিভাইডার) প্রাচীর থাকবে। যার মধ্যে শোভাবর্ধনকারী গাছপালা রোপণ করা হবে। পাশাপাশি শহরকে আলোকিত করতে সোডিয়াম বাতি লাগানো হবে। ডিভাইডারের উভয় পাশে যান চলাচলের জন্য ১৮ ফুট করে পিচ কার্পেটিং সড়ক থাকবে। এর প্রতিটি অংশ ৯ ফুট প্রশস্ত করে দুটি করে লেন করা হবে। ফলে উভয় পাশ মিলে চারটি লেন হবে। এতে একসঙ্গে চারটি করে যানবাহন চলতে পারবে। এই প্রকল্প বাস্তবায়ন করতে সরকার ইতিমধ্যে ৫০ কোটি টাকা বরাদ্দ দিয়েছে। প্রয়োজনে আরও তহবিল দেওয়া হবে। ২০১৯ সালের জুন মাসের মধ্যে সড়কটি প্রশস্তকরণের কাজ শেষ হওয়ার কথা রয়েছে।
সড়ক ও জনপথ বিভাগের নির্বাহী প্রকৌশলী মো. আশরাফুল ইসলাম প্রামাণিক জানান, সর্বোচ্চ গুরুত্ব সহকারে কাজটি যথাসময়ে বাস্তবায়ন করার জন্য সব রকম প্রস্তুতি নেওয়া হয়েছে।
গতকাল বিকেলে শহরের পশ্চিম বাইপাসে এই প্রকল্পের উদ্বোধন করেন নাটোর-২ (নাটোর-নলডাঙ্গা) আসনের সাংসদ শফিকুল ইসলাম। তিনি বলেন, নাটোর কলকাতার সমসাময়িক একটি প্রাচীন শহর। রাজরাজন্যের এই শহরকে আধুনিকায়ন করার কাজ শুরু হচ্ছে প্রধান সড়কটি প্রশস্তকরণের মধ্য দিয়ে। প্রধানমন্ত্রী নাটোরের এক জনসভায় সড়কটি প্রশস্তকরণের অঙ্গীকার করেছিলেন। আজ সেই অঙ্গীকার বাস্তবায়নের কাজ শুরু হলো। পরে তিনি পূর্ব বাইপাসে অপর এক অনুষ্ঠানেও বক্তৃতা করেন।
