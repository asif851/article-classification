

সিলেট সরকারি মহিলা কলেজের ছাত্রী খাদিজা বেগম নার্গিসের ওপর হামলাকারী বদরুল আলমের সঙ্গে ছাত্রলীগের কোনো সম্পর্ক নেই বলে দাবি করেছে সংগঠনটি। তারা বলছে, এটি একান্তই বদরুল আলমের ব্যক্তিগত নৃশংসতা।
আজ মঙ্গলবার ছাত্রলীগের দপ্তর সম্পাদক দেলোয়ার হোসেন স্বাক্ষরিত এক সংবাদ বিজ্ঞপ্তিতে এ দাবি করা হয়।বদরুল আলম শাহজালাল বিজ্ঞান ও প্রযুক্তি বিশ্ববিদ্যালয়ের বর্তমান কমিটির সহসম্পাদক। তিনি বিশ্ববিদ্যালয়ের অর্থনীতি বিভাগের চতুর্থ বর্ষের দ্বিতীয় সেমিস্টারের শিক্ষার্থী বলে নিশ্চিত করেছেন বিভাগীয় প্রধান সৈয়দ হাসানুজ্জামান শ্যামল।তবে ছাত্রলীগের বিজ্ঞপ্তিতে দাবি করা হয়, বদরুল আলমের সঙ্গে শাহজালাল বিজ্ঞান ও প্রযুক্তি বিশ্ববিদ্যালয় ছাত্রলীগের বর্তমানে কোনো ধরনের সম্পর্ক নেই। তিনি শিক্ষক হিসেবে সুনামগঞ্জের ছাতক উপজেলার আলহাজ আয়াজুর রহমান উচ্চবিদ্যালয়ে কর্মরত রয়েছেন। সাংগঠনিক নিয়মে, কর্মক্ষেত্রে যোগদানের সঙ্গে সঙ্গেই তার সদস্যপদ বাতিল বলে গণ্য হয়।বিজ্ঞপ্তিতে বলা হয়, সিলেট এম সি কলেজে সংঘটিত সন্ত্রাসী কর্মকাণ্ড একান্তই বদরুল আলমের ব্যক্তিগত নৃশংসতা। তাঁর ব্যক্তিগত অপকর্মের দায়ভার কোনোভাবেই বাংলাদেশ ছাত্রলীগ নিতে পারে না। যেহেতু সে বর্তমানে ছাত্রলীগের সঙ্গে সম্পর্কহীন এবং অন্য একটি পেশায় কর্মরত, তাই গণমাধ্যমের সাংবাদিক বন্ধুদের প্রতি আহ্বান—তাঁরা যেন সন্ত্রাসী বদরুল আলমের ব্যক্তিগত অপকর্মের সঙ্গে ঐতিহ্যবাহী ছাত্রসংগঠন বাংলাদেশ ছাত্রলীগকে না জড়ান বা ছাত্রলীগের নাম ব্যবহার না করেন।বিজ্ঞপ্তিতে ছাত্রীর ওপর হামলার ঘটনায় ছাত্রলীগ ব্যথিত উল্লেখ করে এ ঘটনার নিন্দা জানানো হয়। বদরুল আলমকে দৃষ্টান্তমূলক শাস্তি দিতে আইনশৃঙ্খলা রক্ষাকারী বাহিনী ও প্রশাসনের প্রতি আহ্বান জানানো হয়।উল্লেখ্য, গতকাল সোমবার সিলেট সরকারি মহিলা কলেজের ছাত্রী খাদিজা বেগম নার্গিস পরীক্ষার হল থেকে বের হওয়ার সময় তাঁর ওপর চাপাতি নিয়ে হামলা চালান বদরুল আলম। খাদিজাকে প্রথমে সিলেট এম এ জি ওসমানী মেডিকেল কলেজ হাসপাতালে ভর্তি করা হয়। সেখানে এক দফা অস্ত্রোপচার শেষে গতকাল রাতে তাঁকে রাজধানীর স্কয়ার হাসপাতালে আনা হয়। বর্তমানে তাঁর অবস্থা আশঙ্কাজনক বলে চিকিৎসকেরা জানিয়েছেন।
আরও পড়ুন:খাদিজার ওপর হামলাকারীর বিচারের দাবিতে বিক্ষোভছাত্রলীগ নেতার হামলায় আহত ছাত্রীর অবস্থা আশঙ্কাজনক
