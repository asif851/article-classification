
 
নওগাঁর মান্দায় পর্নোগ্রাফি নিয়ন্ত্রণ আইনে স্ত্রীর করা মামলায় স্বামী আলী আহসান মুজাহিদকে (৩০) গ্রেপ্তার করেছে পুলিশ। গতকাল সোমবার রাতে অভিযান চালিয়ে তাঁকে গ্রেপ্তার করা হয়।
মুজাহিদের স্ত্রী বাদী হয়ে ২৫ অক্টোবর নওগাঁর নারী ও শিশু নির্যাতন দমন আদালতে মামলা করেন। মামলায় আসামি করেন তাঁর স্বামী আলী আহসান মুজাহিদ এবং মুজাহিদের দুই বন্ধু নবাব আলী ও মিজানুর রহমানকে।
মামলার এজাহারে বাদী উল্লেখ করেছেন, গত বছরের ২০ নভেম্বর তাঁদের বিয়ে হয়। বিয়ের পর থেকে দাম্পত্য জীবনের অন্তরঙ্গ মুহূর্তের দৃশ্য গোপনে মোবাইল ফোনে ধারণ করে রেখেছিলেন মুজাহিদ। সম্প্রতি যৌতুকের দাবি করে মুজাহিদ তাঁর ওপর নির্যাতন শুরু করেন। কিন্তু তাঁর পরিবার যৌতুক দিতে রাজি হয়নি। তখন দাম্পত্যের অন্তরঙ্গ মুহূর্তের ভিডিও ফাঁস করে দেওয়ার হুমকি দিয়ে যৌতুক আদায়ের চেষ্টা করেন মুজাহিদ। যৌতুকের টাকা আদায় করতে না পেরে ভিডিও সামাজিক যোগাযোগ মাধ্যমে ছড়িয়ে দেন। মুজাহিদের দুই বন্ধু নবাব ও মিজানুর ভিডিওগুলো ছড়িয়ে দেওয়ার কাজে সহযোগিতা করেছেন বলে মামলার এজাহারে উল্লেখ করেছেন তিনি। মামলা দায়েরের দিনই আদালত মামলাটি রেকর্ড করে মান্দা থানাকে প্রয়োজনীয় ব্যবস্থা নেওয়ার নির্দেশ দেন।
মান্দা থানার ভারপ্রাপ্ত কর্মকর্তা (ওসি) আনিসুর রহমান বলেন, আসামি মুজাহিদকে গ্রেপ্তার করে জেলহাজতে পাঠানো হয়েছে। বাকি আসামিদের গ্রেপ্তারের চেষ্টা চলছে।
 
