
রবীন্দ্রনাথের রক্তকরবী নাটকের নন্দিনী, নজরুলের ‘রাক্ষুসী’ গল্পের রাক্ষুসী ও নিলীমা ইব্রাহীমের আমি বীরাঙ্গনা বলছি বইয়ের বীরাঙ্গনা রূপে নিজেকে উপস্থান করলেন অভিনেত্রী শুভ্রা বিশ্বাস। উন্মোচন করলেন নারীর চিরন্তন দুঃখ-গাথাকে। সেই সঙ্গে নারীর পৃথিবীতে টেনে আনলেন দর্শক শ্রোতাদের।পাঠ-অভিনয়ে কেবল কণ্ঠের মাধ্যমেই আবেগের প্রকাশ ঘটিয়ে দর্শকের কাছে পৌঁছাতে হয়। এ ক্ষেত্রে পুরোপুরি সফল হয়েছেন অভিনেত্রী শুভ্রা বিশ্বাস। আন্তর্জাতিক নারী দিবস উপলক্ষে ৮ ও ৯ মার্চ নগরের তিনটি ভিন্ন আয়োজনে তিনটি নারী চরিত্র নিয়ে শুভ্রার পাঠ-অভিনয় দর্শক শ্রোতাদের মুগ্ধ করেছে।৮ মার্চ সকালে নগরের থিয়েটার ইন্সটিটিউট চট্টগ্রাম (টিআইসি) মিলনায়তনে দৃষ্টি চট্টগ্রাম আয়োজিত ‘নারী তোমার জন্য’ শিরোনামের অনুষ্ঠানে রবীন্দ্রনাথ ঠাকুরের রক্তকরবী থেকে নির্বাচিত কিছু অংশ পাঠ করেন তিনি। এ পাঠ-অভিনয়ে উঠে আসে নন্দিনী ও রঞ্জনের গল্প। নন্দিনী অচলায়তন ভাঙার স্বপ্ন দেখে। তার বিশ্বাস একদিন রঞ্জনের তারুণ্যের উচ্ছ্বাসে বদলে যাবে সব। রক্তকরবী নিয়ে এটি ছিল শুভ্রা বিশ্বাসের প্রথম পরিবেশনা।এদিন বিকেলে উইমেন চেম্বার অব কমার্স ও বাংলাদেশ মহিলা সমিতির যৌথ আয়োজনে মহিলা সমিতি মিলনায়তনে কাজী নজরুল ইসলামের গল্প ‘রাক্ষুসী’ থেকে পাঠ করেন তিনি। নারীর প্রতি সমাজের বৈষম্যমূলক ও সহিংস আচরণের চিত্র প্রাসঙ্গিক হয়ে এসেছে এই গল্পে। এ পরিবেশনার মাধ্যমে ‘রাক্ষুসী’ গল্পের পাঠ-অভিনয়ের ১৬তম মঞ্চায়ন হল এবার। পরদিন ৯ মার্চ চট্টগ্রামের ব্রিটিশ কাউন্সিল মিলনায়তনে আমি বীরাঙ্গনা বলছি থেকে পাঠ করেন শুভ্রা। এ পাঠ-অভিনয়ের ২৫তম মঞ্চায়ন হলো এ নিয়ে। একাত্তরের বীরঙ্গনাদের কাহিনি বয়ান করতে করতে দর্শককে আবেগে আক্রান্ত করেন শুভ্রা।কেবল অভিনয় নয় এই তিনটি পাঠ-অভিনয়ের নাট্যভাবনা, নাট্যরূপ এবং নির্দেশনাও দিয়েছেন শুভ্রা। এ প্রসঙ্গে তিনি প্রথম আলোকে বলেন, ‘যখন যে চরিত্রে অভিনয় করি তখন সে চরিত্রের ভেতরে ঢুকে যাওয়ার চেষ্টা করি। এর ফলেই হয়তো সেই চরিত্রের প্রতিফলন ঘটে আমার মধ্যে।’
 
