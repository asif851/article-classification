
সরকারের পতন এখন সময়ের ব্যাপার বলে মনে করছে বিএনপি। আজ রোববার এক বিবৃতিতে বিএনপির যুগ্ম মহাসচিব সালাহ উদ্দিন আহমেদ এমন কথা বলেন। তাঁর ভাষায়, ‘অবৈধ সরকার স্বীকৃতি ও সহানুভূতি আদায়ের প্রত্যাশা নিয়ে আন্তর্জাতিক মহলের দুয়ারে দুয়ারে ধরনা দিয়ে অবশেষে প্রত্যাখ্যাত হয়ে বর্তমানে নির্মম পতনের প্রহর গুনছে। জাতীয় ও আন্তর্জাতিকভাবে প্রত্যাখ্যাত অবৈধ সরকারের পতন এখন সময়ের ব্যাপার মাত্র।’
বিবৃতিতে সালাহ উদ্দিন আহমেদ দাবি করেন, ‘স্পষ্টতই একটি তুমুল বিতর্কিত এবং ভোটারবিহীন প্রহসনের নির্বাচন থেকে সৃষ্ট রাজনৈতিক সংকটকে জঙ্গিবাদের সমস্যা হিসেবে চিত্রিত করার অপকৌশল আন্তর্জাতিকভাবে বিশ্বাসযোগ্য করাতে ব্যর্থ হয়ে সরকার এখন চূড়ান্ত পর্যায়ের হত্যাযজ্ঞে মেতে উঠেছে।’
বিএনপির এ যুগ্ম মহাসচিব অভিযোগ করেন, শুক্রবার বরিশালের আগৈলঝাড়া উপজেলার ছাত্রনেতা টিপু হাওলাদার ও জাসাস নেতা কবির হোসেনকে ঢাকা থেকে বিনা কারণে গ্রেপ্তার করে আগৈলঝাড়ায় নিয়ে ঠান্ডা মাথায় খুন করে ক্রসফায়ারের গল্প সাজিয়েছে পুলিশ। এজাতীয় হত্যাকাণ্ডের তীব্র নিন্দা ও প্রতিবাদ জানিয়ে তিনি বলেন, ‘সময়ের পটপরিবর্তন হলে এর জন্য দায়ী ব্যক্তিদের আন্তর্জাতিক অপরাধ ট্রাইব্যুনালসহ উপযুক্ত আদালতে বিচারের আওতায় আনা হবে।’ চলমান আন্দোলনে সরকারি বাহিনীর হাতে মারা যাওয়া ব্যক্তিদের ‘জাতীয় বীর’-এর মর্যাদা দেওয়া হবে বলেও তিনি বিবৃতিতে উল্লেখ করেন।
