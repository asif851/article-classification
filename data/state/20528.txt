
২০১৪-১৫ অর্থবছরের প্রস্তাবিত বাজেট নিয়ে বিএনপির সমালোচনার জবাব দিয়েছেন আওয়ামী লীগের সাধারণ সম্পাদক সৈয়দ আশরাফুল ইসলাম। বিএনপির উদ্দেশে তিনি বলেছেন, ‘যারা উর্দি পরে বাজেট পেশ করেছে, তাদের মুখে এই বাজেটের সমালোচনা মানায় না। তাদের অধিকারও নেই।’আজ শনিবার সকালে ধানমন্ডি ৩২ নম্বরে বঙ্গবন্ধুর প্রতিকৃতিতে শ্রদ্ধা নিবেদনের পর সাংবাদিকেদের প্রশ্নের জবাবে সৈয়দ আশরাফ এ কথা বলেন।ঐতিহাসিক ছয় দফা দিবস উপলক্ষে আজ বঙ্গবন্ধুর প্রতিকৃতিতে ফুল দিয়ে শ্রদ্ধা নিবেদন করে আওয়ামী লীগ ও এর বিভিন্ন সহযোগী সংগঠন।দিবসটি উপলক্ষে আজ বেলা তিনটায় রাজধানীর ইঞ্জিনিয়ার্স ইনস্টিটিউশন মিলনায়তনে আওয়ামী লীগের আলোচনা সভা হবে।প্রস্তাবিত বাজেট নিয়ে অর্থনীতিবিদদের সমালোচনার বিষয়ে সৈয়দ আশরাফের মন্তব্য জানতে চাইলে তিনি বলেন, ‘একমাত্র দেবপ্রিয় ভট্টাচার্য ছাড়া এই বাজেট বাস্তবায়ন নিয়ে কেউ সংশয় প্রকাশ করেননি। সুতরাং, তাঁর বক্তব্যের জবাব দেওয়ার কোনো মানে হয় না।’প্রস্তাবিত বাজেটকে ‘জনবান্ধব’ বলে দাবি করেন আওয়ামী লীগের সাধারণ সম্পাদক।বঙ্গবন্ধুর প্রতিকৃতিতে শ্রদ্ধা নিবেদনের সময় উপস্থিত ছিলেন আওয়ামী লীগের সভাপতিমণ্ডলীর সদস্য সৈয়দা সাজেদা চৌধুরী, সাহারা খাতুন, যুগ্ম সাধারণ সম্পাদক মাহবুব উল আলম হানিফ প্রমুখ।
