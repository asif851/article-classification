
ট্রেন আসছিল। এরই মধ্যে একটি মাইক্রোবাস রেল লাইনের ওপরে চলে আসে। এ সময় তার সামনে আরেকটি গাড়ি। ফলে মাইক্রোবাসটি চট করে সরানো সম্ভব হয়নি। আর ট্রেনটিও এসে মাইক্রোবাসে সজোরে দেয় ধাক্কা। ঠেলতে ঠেলতে ওটাকে নিয়ে যায় বেশ দূরে। এতে গুরুতর আহত হয়েছেন মাইক্রোবাসের চালক।আজ শুক্রবার সকাল সোয়া আটটার দিকে রাজশাহী নগরের বর্ণালীর মোড় এলাকায় চাঁপাইনবাবগঞ্জ থেকে ছেড়ে আসা মহানন্দা এক্সপ্রেস ওই মাইক্রোবাসটিকে ঠেলে নিয়ে যায়। পরে ট্রেন থামলে মাইক্রোবাসের চালক আল আমিনকে (২০) গুরুতর আহত অবস্থায় উদ্ধার করা হয়। তাঁকে রাজশাহী মেডিকেল কলেজ হাসপাতালের আট নম্বর ওয়ার্ডে ভর্তি করা হয়েছে। তাঁর বাড়ি নগরের দাসপুকুর এলাকায়। প্রত্যক্ষদর্শীদের ভাষ্য, বেশ কিছু দূর মাইক্রোবাসটি ঠেলে নিয়ে যাওয়ার পর ট্রেনটি থামে। ট্রেনের ধাক্কায় মাইক্রোবাসটির সামনের অংশটা প্রায় উড়ে গেছে। ট্রেন থামানো হলে চাঁপাইনবাবগঞ্জ থেকে রাজশাহীগামী যাত্রীরা সেখানেই নেমে যান। তখন মানুষের ভিড়ে ওই এলাকায় যানজটের সৃষ্টি হয়। রাজশাহী স্টেশনের তত্ত্বাবধায়ক বদিউজ্জামানের ভাষ্য, মাইক্রোবাসটি নগরের অননুমোদিত গেট দিয়ে ঢুকেছিল। ট্রেনের সঙ্গে সংঘর্ষ হওয়ার কারণে ট্রেনের সামনের ‘গার্ডার’ ক্ষতিগ্রস্ত হয়েছে। শহীদ কামারুজ্জামান চত্বরের কাছে ট্রেন থামিয়ে সেটা মেরামত করা হয়। নির্ধারিত সময়ের এক ঘণ্টা পর ট্রেন স্টেশনে আসে।
