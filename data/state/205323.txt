
নারায়ণগঞ্জের সোনারগাঁ উপজেলার নুনেরটেক গ্রামে গত সোমবার রাতে বিএনপির দুই কর্মীর বসতঘর আগুনে পুড়িয়ে দেওয়া হয়েছে। আওয়ামী লীগের কর্মীরা এ ঘটনা ঘটিয়েছেন বলে অভিযোগ উঠেছে।গ্রামবাসী ও পুলিশ সূত্রে জানা যায়, উপজেলার বারদী ইউনিয়নের নুনেরটেক গ্রামে মেঘনা নদীর বালুমহালের নিয়ন্ত্রণ ও আধিপত্য বিস্তার নিয়ে স্থানীয় আওয়ামী লীগ ও বিএনপির কর্মীদের মধ্যে দীর্ঘদিন ধরে বিরোধ চলে আসছে। এর জেরে সোমবার রাতে নুনেরটেক গ্রামের বাসিন্দা বিএনপির কর্মী আকরাম আলী ও আবদুল মান্নানের বসতঘর আগুনে পুড়িয়ে দেওয়া হয়। মারধর করা হয় দুই পরিবারের সদস্যদের।বিএনপির কর্মী আকরাম আলী ও আবদুল মান্নানের অভিযোগ, রাজনৈতিক প্রতিহিংসার কারণে আওয়ামী লীগের কর্মীরা তাঁদের বসতঘর পুড়িয়ে দিয়েছেন। এতে তাঁদের প্রায় ছয় লাখ টাকার ক্ষতি হয়েছে।যোগাযোগ করলে উপজেলা আওয়ামী লীগের ভারপ্রাপ্ত সভাপতি শামসুল ইসলাম ভূঁইয়া বলেন, ‘গ্রামের নিরীহ মানুষের বাড়িঘর ভাঙচুর ও আগুন দেওয়ার ঘটনায় আমাদের কর্মীরা জড়িত থাকলে তদন্ত করে তাঁদের বিরুদ্ধে ব্যবস্থা নেওয়া হবে।’সোনারগাঁ থানার উপপরিদর্শক (এসআই) মো. আল আমিন বলেন, ঘটনাস্থল পরিদর্শন করে দুটি বসতঘর পুড়িয়ে দেওয়ার প্রমাণ পাওয়া গেছে। জড়িত ব্যক্তিদের তদন্ত করে চিহ্নিত করার চেষ্টা চলছে।
