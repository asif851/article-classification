
মানিকগঞ্জের বিভিন্ন স্থানে গত দুই দিন অভিযান চালিয়ে মাদক ব্যবসায়ী সন্দেহে ১২ জনকে গ্রেপ্তার করেছে পুলিশ। গতকাল শনিবার সকালে সংবাদ সম্মেলনে পুলিশ সুপার মাহফুজুর রহমান এই তথ্য জানিয়েছেন। গ্রেপ্তার করা ব্যক্তিরা হলেন রাজশাহীর পবা উপজেলার দর্গাপাড়া গ্রামের মাজহারুল ইসলাম ওরফে বিকাশ দাদা, মানিকগঞ্জের শিবালয় উপজেলার আকতার হোসেন, জুয়েল রানা, দৌলতপুর উপজেলার বাবুল হোসেন, হরিরামপুর উপজেলার বাহার আলী ভূঁইয়া, সাটুরিয়া উপজেলার বিপ্লব চন্দ্র হালদার, ঘিওর উপজেলার রাজ্জাক হোসেন, সিঙ্গাইর উপজেলার কবির হোসেন, শওকত হোসেন, হৃদয় হোসেন ও মানিক মিয়া এবং সদর উপজেলার উৎপল কুমার শীল। পুলিশ সুপার বলেন, জেলার অনেক স্থানে মাদকের ছড়াছড়ি। এসব মাদকদ্রব্য উদ্ধার ও মাদক ব্যবসায়ীদের গ্রেপ্তারে গত ১ ফেব্রুয়ারি থেকে জেলার বিভিন্ন স্থানে পুলিশ সাঁড়াশি অভিযান শুরু করে। এর অংশ হিসেবে গত দুই দিনে বিভিন্ন স্থানে অভিযান চালিয়ে ১২ জনকে গ্রেপ্তার করা হয়েছে। এ সময় তাঁদের কাছ থেকে ৪২২টি ইয়াবা বড়ি, ৪০০ গ্রাম গাঁজা, ১৩ পুরিয়া হেরোইন ও পাঁচ বোতল ফেনসিডিল উদ্ধার করা হয়েছে। এ ছাড়া মাদক সেবনে ব্যবহৃত বিভিন্ন সরঞ্জাম উদ্ধার করা হয়েছে। মাজহারুল প্রভাবশালী মাদক ব্যবসায়ী। তিনি প্রায় সাত বছর আগে রাজশাহী থেকে মানিকগঞ্জে আসেন। প্রথমে ভাড়া বাসায় থেকে রিকশা চালাতেন। এরপর রিকশাচালকের বেশে জেলা শহরে ইয়াবা ব্যবসা করেন। ইয়াবার ব্যবসা করে দুই-তিন বছরে তিনি বিত্তশালী হয়ে ওঠেন। রাজশাহীতে জমিজমা কিনেছেন। পুলিশ সুপার মাহফুজুর রহমান আরও বলেন, মাদকসহ আটকের পর কেউ কেউ মাদক ব্যবসায়ীদের পক্ষে তদবির করেন। তাঁদের ছাড়িয়ে নিতে পুলিশের ওপর চাপ সৃষ্টি করেন। তবে মাদক ও জঙ্গিবাদের সঙ্গে কোনো আপস নয়। তবে সমাজ থেকে মাদক পুরোপুরি নির্মূল করা সম্ভব নয়। জনপ্রতিনিধি, রাজনীতিক ও গণমাধ্যমকর্মীসহ সমাজের সব শ্রেণি ও পেশার মানুষকে উদ্যোগী হতে হবে।
