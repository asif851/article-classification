
গাজীপুরের শ্রীপুরে ডাকাতি মামলার পলাতক আসামিসহ চারজনকে আটক করেছে শ্রীপুর থানার পুলিশ। গতকাল বুধবার সন্ধ্যা সাতটায় উপজেলার বরমী-কাওরাইদ সড়কের পাইটালবাড়ী ব্রিজ থেকে চারজনকে আটক করা হয়।শ্রীপুর মডেল থানার ভারপ্রাপ্ত কর্মকর্তা (ওসি) মো. আসাদুজ্জামান বলেন, গোপন তথ্যের ভিত্তিতে গতকাল সন্ধ্যায় পাইটালবাড়ী ব্রিজে অবস্থান নেন উপপরিদর্শক (এসআই) মোস্তাফিজুর রহমান। এ সময় ত্রিমোহনী থেকে আসার পথে একটি মাইক্রোবাস তল্লাশি করে চারজনকে আটক করা হয়। আটক ব্যক্তিরা হলেন উপজেলার বরমী মধ্যপাড়া গ্রামের মো. পারভেজ (২৫), পাশের নান্দিয়া সাঙ্গুন গ্রামের মোবারক হোসেন (৩২), কাপাসিয়া উপজেলার কুড়িয়াদি গ্রামের জাকির হোসেন (২৬) ও সোহাগ মিয়া (২৮)।এসআই মোস্তাফিজুর রহমান বলেন, পারভেজের কাছ থেকে একটি পিস্তল ও দুটি গুলি উদ্ধার করা হয়। পারভেজ চারটি ডাকাতি মামলার পলাতক আসামি ও শ্রীপুর থানার তালিকাভুক্ত সন্ত্রাসী।
