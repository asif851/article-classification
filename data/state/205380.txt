
পরিবহন মালিকদের সঙ্গে বিরোধকে কেন্দ্র করে মুন্সিগঞ্জের শ্রীনগর উপজেলায় গতকাল সোমবার সকালে এক ঘণ্টা ঢাকা-মাওয়া মহাসড়ক অবরোধ করেন পরিবহন শ্রমিকেরা। পরে পুলিশ হস্তক্ষেপ করলে শ্রমিকেরা অবরোধ তুলে নেন।পুলিশ সূত্রে জানা গেছে, সকালের দিকে ঢাকার দক্ষিণ কেরানীগঞ্জ ও মাওয়া চৌরাস্তায় ঢাকা-মাওয়া সড়কে চলাচলকারী আরাম পরিবহনের বাস বন্ধ করে দেওয়া হয়। এর প্রতিবাদে সকাল ১০টায় আরাম পরিবহনের পক্ষের শ্রমিকেরা শ্রীনগরের ষোলঘর এলাকায় মহাসড়কে অবরোধ করেন। এ সময় মহাসড়কের দুই পাশে দীর্ঘ যানজটের সৃষ্টি হয়। খবর পেয়ে শ্রীনগর থানার পুলিশ ঘটনাস্থলে পৌঁছে শ্রমিকদের অবরোধ তুলে নিতে অনুরোধ করেন। একপর্যায়ে তাঁরা অবরোধ তুলে নেন।শ্রীনগর থানার ভারপ্রাপ্ত কর্মকর্তা (ওসি) মাহবুবুর রহমান প্রথম আলোকে বলেন, বৃহস্পতিবারের মধ্যে পরিবহন মালিকদের ওই বিরোধ মেটানোর জন্য উভয় পক্ষকে বলা হয়েছে।
