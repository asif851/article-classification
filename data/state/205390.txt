
জাতীয় পার্টির মহাসচিব জিয়াউদ্দিন আহমেদ বাবলু চট্টগ্রামের একটি বেসরকারি হাসপাতালের করোনারি কেয়ার ইউনিটে (সিসিইউ) চিকিৎসাধীন আছেন। আজ শনিবার বিকেলে চট্টগ্রামের রাউজানে গ্রামের বাড়িতে তিনি অসুস্থ হয়ে পড়েন। পরে তাঁকে নগরের সিএসসিঅার নামের ওই হাসপতালে ভর্তি করা হয়।
হাসপাতাল সূত্র জানায়, বিকেল পাঁচটার দিকে বাবলু তাঁর গ্রামের বাড়িতে মাথা ঘুরে পড়ে যান। তাঁকে দ্রুত নগরের প্রবর্ত্তক মোড়সংলগ্ন ওই হাসপাতালে ভর্তি করা হয়। চিকিৎসকেরা তাঁর বিভিন্ন পরীক্ষা করিয়েছেন। তাতে কোনো সমস্যা ধরা পড়েনি। তিনি বর্তমানে হাসপাতালের হৃদরোগের অধ্যাপক জামাল আহমেদ ও নিউরো মেডিসিনের অধ্যাপক হাসানুজ্জামানের তত্বাবধানে আছেন।
চট্টগ্রাম নগর জাতীয় পার্টির আহবায়ক ও সাংসদ মাহজাবিন মোরশেদ প্রথম আলোকে বলেন, ‘বোনকে সঙ্গে নিয়ে জিয়াউদ্দিন আহমেদ গ্রামের বাড়িতে গিয়েছিলেন। সেখানে তাঁর মাইল্ড স্ট্রোক হয় বলে আমরা শুনেছি।’
হাসপাতাল কর্তৃপক্ষের বরাত দিয়ে চিকিৎ​সক মিনহাজ উদ্দিন জানান, ‘জিয়াউদ্দিন আহমেদের কোনো সমস্যা ধরা পড়েনি। তাঁকে দুজন অধ্যাপক পর্যবেক্ষণে রেখেছেন। তাঁর শারীরিক অবস্থা স্থিতিশীল আছে।’
