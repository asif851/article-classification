
রাষ্ট্রপতির ছেলের মিথ্যা পরিচয়ে ঢাকার মুখ্য মহানগর হাকিম (সিএমএম) শেখ হাফিজুর রহমানকে হুমকি দেওয়ার অভিযোগ উঠেছে। এ ঘটনায় গতকাল বুধবার বিকেলে কোতোয়ালি থানায় একটি মামলা হয়েছে। মামলার পর ঘটনায় জড়িত অভিযোগে দুজনকে আটক করেছে ঢাকা মহানগর গোয়েন্দা পুলিশ (ডিবি)। 
বিকেলে কোতোয়ালি থানায় অজ্ঞাতনামা আসামিদের বিরুদ্ধে মামলাটি করেন ওই বিচারকের ব্যক্তিগত সহকারী জহিরুল কাইয়ুম। মামলার বাদী জহিরুল কাইয়ুমের ভাষ্য ও এজাহারের বক্তব্য অনুযায়ী, গত ৩ ডিসেম্বর বিচারক শেখ হাফিজুর রহমানকে তাঁর কার্যালয়ে টেলিফোনে ফোন করেন এক ব্যক্তি। বিচারক ফোন ধরলে অপর প্রান্ত থেকে ওই ব্যক্তি নিজেকে রাষ্ট্রপতির ছেলে বলে দাবি করেন। ওই ব্যক্তি বিচারককে বলেন, একটি গাড়ি আটকের ঘটনায় দারুস সালাম থানায় মামলা হয়েছে। আদালতে এ নথিপত্র গেছে। গাড়িটি তাঁর (ফোন করা ব্যক্তি) নিকটাত্মীয়ের। গাড়িটি তাঁর জিম্মায় দেওয়ার জন্য আবেদন করা হয়েছে। তিনি (বিচারক) যেন ওই গাড়িটি ছেড়ে দেওয়ার আদেশ দেন। এরপর অপর প্রান্ত থেকে লাইন কেটে দেওয়া হয়। এর মধ্যে বিচারক খোঁজ নিয়ে জানতে পারেন, গাড়ি জিম্মায় দেওয়ার আবেদনটি ইতিমধ্যে খারিজ হয়ে গেছে। কিছুক্ষণ পর একই কণ্ঠের ব্যক্তি আবারও ফোন করে গাড়ি ছেড়ে না দেওয়ার কারণ জানতে চান। ওই ব্যক্তি বিচারককে হুমকি দেন। পরে ঘটনাটি ডিবিকে অবহিত করা হয়। ঢাকা মহানগর পুলিশের গণমাধ্যম শাখার উপকমিশনার (ডিসি) মুনতাসিরুল ইসলাম প্রথম আলোকে বলেন, অভিযোগ পাওয়ার পরপরই রাজধানীর জিগাতলা এলাকা থেকে গতকাল শহীদুল ইসলাম ও আমজাদ হোসেন মিয়া নামের দুই ব্যক্তিকে আটক করা হয়েছে। তাঁদের জিজ্ঞাসাবাদ চলছে। প্রাথমিক তদন্তে জানা গেছে, এ দুজন বিশিষ্ট ব্যক্তিদের নিকট আত্মীয়ের পরিচয় দিয়ে ঢাকার সিএমএমসহ পুলিশ কর্মকর্তাদের হুমকি দিয়ে আসছিল। আজ তাঁদের আদালতে পাঠানো হবে।
