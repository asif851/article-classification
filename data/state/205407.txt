
কাঠমান্ডুতে গতকাল সোমবার বিধ্বস্ত উড়োজাহাজের হতাহত বাংলাদেশি যাত্রীদের স্বজনদের নিয়ে ইউএস-বাংলার একটি বিশেষ উড়োজাহাজ নেপালে পৌঁছেছে। আজ মঙ্গলবার বেলা পৌনে ১১টার দিকে বাংলাদেশ থেকে এটি কাঠমান্ডু পৌঁছায়।
বিশেষ এই উড়োজাহাজে যাত্রীদের ৪৬ জন আত্মীয় রয়েছেন। ইউএস-বাংলা এয়ারলাইনসের মহাব্যবস্থাপক (জনসংযোগ) কামরুল ইসলাম প্রথম আলোকে এ তথ্যের সত্যতা নিশ্চিত করেন।
কামরুল ইসলাম প্রথম আলোকে বলেন, আজ সকাল নয়টার দিকে ইউএস-বাংলার একটি বিশেষ উড়োজাহাজ কাঠমান্ডু গেছে। হতাহত যাত্রীদের ৪৬ জন স্বজন ও ইউএস-বাংলার সাতজন কর্মকর্তাসহ মোট ৫৩ জন ছিলেন এতে।
কামরুল ইসলাম বলেন, ‘নেপালে উড়োজাহাজ বিধ্বস্ত হওয়ার পর থেকে স্বজনেরা আমাদের সঙ্গে যোগাযোগ করতে থাকেন। এরপর কারও পরিবারের একজন, কারও পরিবারের দুজনসহ মোট ৪৬ জনের একটি দলকে উড়োজাহাজে নেপালে পাঠানো হয়েছে।’
সোমবার দুপুরে কাঠমান্ডুর ত্রিভুবন আন্তর্জাতিক বিমানবন্দরে বেসরকারি বিমান সংস্থা ইউএস-বাংলার উড়োজাহাজটি বিধ্বস্ত হয়। এতে চারজন ক্রুসহ ৭১ যাত্রী ছিলেন। তাঁদের মধ্যে ৫০ জন নিহত হয়েছেন। যাত্রীদের মধ্যে ৪৩ জন বাংলাদেশি।
