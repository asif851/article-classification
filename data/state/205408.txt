
সিম নিবন্ধনে আঙুলের ছাপপদ্ধতি পরীক্ষামূলকভাবে চালু হচ্ছে আগামীকাল। এ কার্যক্রমের উদ্বোধন করবেন প্রধানমন্ত্রীর তথ্য ও যোগাযোগ প্রযুক্তি উপদেষ্টা সজীব ওয়াজেদ জয়।
ডাক ও টেলিযোগাযোগ প্রতিমন্ত্রী তারানা হালিম আজ মঙ্গলবার সচিবালয়ে এক সংবাদ সম্মেলনে এ তথ্য জানান। প্রতিমন্ত্রী এ মন্ত্রণালয়ের দায়িত্ব নেওয়ার ৯০ দিন পূর্তি উপলক্ষে এ সংবাদ সম্মেলনের আয়োজন করা হয়। তারানা হালিম বলেন, ‘সিম নিবন্ধনে আঙুলের ছাপ পদ্ধতি নভেম্বর থেকে শুরু হওয়ার কথা ছিল। কিন্তু সেটি এগিয়ে এনে আগামীকাল থেকেই পরীক্ষামূলকভাবে চালু হচ্ছে।’
নিজের ৯০ দিনের কার্যক্রম সম্পর্কে প্রতিমন্ত্রী বলেন, ‘পেছন থেকে ধাক্কা দিলে রাষ্ট্রায়ত্ত প্রতিষ্ঠানগুলোও কাজ করতে পারে। গত ৯০ দিনে আমি সেই চেষ্টাটাই করেছি।’
