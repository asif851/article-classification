
গাইবান্ধা-১ (সুন্দরগঞ্জ) আসনের উপনির্বাচন আজ বুধবার ভোট নেওয়া হচ্ছে। সকাল আটটায় ভোট নেওয়া শুরু হয়েছে। বিকেল চারটা পর্যন্ত টানা ভোটগ্রহণ চলবে।
উপনির্বাচন নির্বাচন ঘিরে ব্যাপক নিরাপত্তার ব্যবস্থা নিয়েছে পুলিশ-প্রশাসন। আইনশৃঙ্খলা রক্ষাকারী বাহিনীর প্রায় চার হাজার সদস্য দায়িত্ব পালন করছেন।
সকাল সাড়ে নয়টায় এই প্রতিবেদন লেখা পর্যন্ত শান্তিপূর্ণভাবে ভোট চলছিল। কোথাও কোনো অপ্রীতিকর ঘটনার খবর পাওয়া যায়নি।
গাইবান্ধার পুলিশ সুপার মো. মাশরুকুর রহমান খালেদ প্রথম আলোকে বলেন, নিশ্ছিদ্র নিরাপত্তার পর্যাপ্ত ব্যবস্থা নেওয়া হয়েছে। সকাল সাড়ে নয়টা পর্যন্ত কোনো অভিযোগ আসেনি। সুষ্ঠু ও শান্তিপূর্ণভাবে ভোট শেষ হবে বলে আশা করা হচ্ছে।
গত বছরের ৩১ ডিসেম্বর সুন্দরগঞ্জের সাংসদ মনজুরুল ইসলাম লিটন দুর্বৃত্তদের গুলিতে নিহত হওয়ায় আসনটি শূন্য হয়।
উপনির্বাচনে প্রতিদ্বন্দ্বিতা করছেন সাতজন প্রার্থী। আওয়ামী লীগের প্রার্থী গোলাম মোস্তফা আহম্মেদ। জাতীয় পার্টি থেকে প্রার্থী হয়েছেন শামীম হায়দার পাটোয়ারী। এই দুই প্রার্থীর মধ্যে মূল প্রতিদ্বন্দ্বিতা হতে পারে।
