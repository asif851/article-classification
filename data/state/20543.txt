
বরেন্দ্র বহুমুখী উন্নয়ন কর্তৃপক্ষ (বিএমডিএ) রাজশাহীর বাগমারা জোনের সহকারী প্রকৌশলী রেজাউল করিমকে মারধরের পর এবার তাঁর অপসারণের দাবি করা হয়েছে। উপজেলা আওয়ামী লীগের সাধারণ সম্পাদক জাকিরুল ইসলামের পক্ষে দলের একাংশের নেতা-কর্মীরা গতকাল বৃহস্পতিবার মিছিল-সমাবেশ করে এ দাবি জানান।এর আগে গত মঙ্গলবার প্রকৌশলী রেজাউল করিমকে নিজ অফিসকক্ষে ডেকে নিয়ে উপজেলা পরিষদের চেয়ারম্যান ও উপজেলা আওয়ামী লীগের সম্পাদক জাকিরুল মারধর করেন বলে অভিযোগ উঠেছে। এ নিয়ে রেজাউল ওই চেয়ারম্যানের বিরুদ্ধে থানায় সাধারণ ডায়েরি (জিডি) করেন।এদিকে নিরাপত্তার কারণে গতকালও রেজাউল করিম অফিসে আসেননি। তিনি রাজশাহীতে অবস্থান করছেন।কয়েকজন প্রত্যক্ষদর্শী সূত্রে জানা গেছে, উপজেলা আওয়ামী লীগ ও অঙ্গসংগঠনের ব্যানারে গতকাল সকালে পাঁচ শতাধিক লোকের বিক্ষোভ মিছিল উপজেলা পরিষদ চত্বর থেকে বের হয়ে ভবানীগঞ্জ শহরের প্রধান প্রধান সড়ক প্রদক্ষিণ করে। মিছিল থেকে প্রকৌশলীর বিরুদ্ধে আপত্তিকর ভাষায় স্লোগান দেওয়া হয়। পরে বেলা ১১টার দিকে উপজেলা পরিষদের ভেতরে মাইক বাজিয়ে সমাবেশ শুরু করা হয়। এ সময় থানার পরিদর্শক (তদন্ত) আসাদুজ্জামানের নেতৃত্বে পুলিশের একটি দল মাইক বন্ধ করে সমাবেশ করতে বলে ও নেতা-কর্মীদের কাছ থেকে ব্যানার কেড়ে নেয়। সমাবেশে উপস্থিত নেতা-কর্মীরা উত্তেজিত হয়ে ওঠেন এবং পুলিশের কাছ থেকে ব্যানার কেড়ে নেওয়ার চেষ্টা করলে ধস্তাধস্তি হয়। পরে সমাবেশে উপস্থিত জ্যেষ্ঠ নেতাদের হস্তক্ষেপে পরিস্থিতি শান্ত হয়।পরে মাইক ছাড়াই হ্যান্ড মাইকের মাধ্যমে পরিষদের ভেতরে সমাবেশ হয়। সমাবেশে উপজেলা আওয়ামী লীগের সহসভাপতি মকবুল হোসেন মৃধা সভাপতিত্ব করেন। বক্তব্য দেন উপজেলা আওয়ামী লীগের যুগ্ম সম্পাদক মাহাবুবুর রহমান, উপদেষ্টা কমিটির সদস্য বীরেন্দ্রনাথ সরকার, ভবানীগঞ্জ পৌরসভার সাধারণ সম্পাদক এস এম মামুনুর রশিদ। সমাবেশে রেজাউলকে অপসারণ ও চেয়ারম্যানের বিরুদ্ধে দায়ের করা জিডি প্রত্যাহারের দাবি জানানো হয়। শেষে চার দফা দাবিসংবলিত একটি স্মারকলিপি উপজেলা নির্বাহী কর্মকর্তাকে (ইউএনও) দেওয়া হয়।তবে বাগমারা থানার ভারপ্রাপ্ত কর্মকর্তা (ওসি) নাছিম আহম্মেদ বলেন, সমাবেশ করার অনুমতি ছিল না এ বিষয়টি পুলিশকে জানানোও হয়নি। সমাবেশের সময় দাপ্তরিক কাজ ব্যাহত ও অপ্রীতিকর ঘটনা ঘটতে পারে—এ জন্য মাইক না বাজানোর জন্য বলা হয়েছে।প্রকৌশলীদের মানববন্ধন রাজশাহী প্রতিনিধি জানান, সহকারী প্রকৌশলী রেজাউল করিমকে লাঞ্ছিত করার অভিযোগে বাগমারা উপজেলা চেয়ারম্যান জাকিরুলের শাস্তি দাবি করেছেন প্রকৌশলীরা। রাজশাহী নগরের সাহেববাজার জিরো পয়েন্টে গতকাল বিকেলে মানববন্ধন থেকে তাঁরা এ দাবি জানান।ইঞ্জিনিয়ার্স ইনস্টিটিউশন অব বাংলাদেশ (আইইবি) রাজশাহী কেন্দ্র ও বরেন্দ্র বহুমুখী উন্নয়ন কর্তৃপক্ষের (বিএমডিএ) ব্যানারে যৌথভাবে এই মানববন্ধনের আয়োজন করা হয়। মানববন্ধনে আইইবি রাজশাহী কেন্দ্রের সাধারণ সম্পাদক নিযামুল হক সরকার সভাপতিত্ব করেন। বক্তারা বলেন, এ ধরনের অপকর্ম যদি আগামী দিনে বন্ধ না হয় তাহলে প্রকৌশলীরা কাজের স্পৃহা হারিয়ে ফেলবেন। দেশ স্থবির হয়ে পড়বে।
