
একাত্তরে মুক্তিযুদ্ধকালে মানবতাবিরোধী অপরাধের অভিযোগে পিরোজপুরের পলাতক ইঞ্জিনিয়ার আবদুল জব্বারের বিচার শুরু হয়েছে।
আজ বৃহস্পতিবার জব্বারের বিরুদ্ধে পাঁচটি অভিযোগ গঠন করেছেন আন্তর্জাতিক অপরাধ ট্রাইব্যুনাল-১। তাঁর বিরুদ্ধে রাষ্ট্রপক্ষের সূচনা বক্তব্য ও সাক্ষ্য গ্রহণের জন্য ৭ সেপ্টেম্বর তারিখ ধার্য করা হয়েছে।
রাজধানীতে আজ বিচারপতি এম. ইনায়েতুর রহিমের নেতৃত্বে তিন সদস্যের ট্রাইব্যুনাল-১ এ আদেশ দেন।
জাতীয় পার্টির সাবেক নেতা জব্বারকে গত ৮ জুলাই পলাতক ঘোষণা করে তাঁর বিরুদ্ধে বিচারিক প্রক্রিয়া শুরু করেন এই ট্রাইব্যুনাল। ওই দিন তাঁর পক্ষে সুপ্রিম কোর্টের আইনজীবী আবুল হাসানকে রাষ্ট্রনিযুক্ত আইনজীবী (স্টেট ডিফেন্স) হিসেবে নিয়োগ দেন ট্রাইব্যুনাল। পরে তাঁর বিরুদ্ধে অভিযোগ গঠনের শুনানি শুরু হয়।
জব্বারের বিরুদ্ধে অভিযোগ গঠনের পক্ষে শুনানি করেন রাষ্ট্রপক্ষের কৌঁসুলি হূষিকেশ সাহা। অভিযোগ গঠনের বিরোধিতা করে শুনানি করেন আইনজীবী আবুল হাসান।
গত ১২ মে জব্বারের বিরুদ্ধে আনুষ্ঠানিক অভিযোগ আমলে নিয়ে তাঁর বিরুদ্ধে গ্রেপ্তারি পরোয়ানা জারি করেন ট্রাইব্যুনাল। তিনি পলাতক থাকায় আইনশৃঙ্খলা রক্ষাকারী বাহিনী তাঁকে গ্রেপ্তারে ব্যর্থ হয়।
তদন্ত সংস্থা জানায়, জব্বার বর্তমানে যুক্তরাষ্ট্রে অবস্থান করছেন। তাঁর বিরুদ্ধে একাত্তরে ৩৬ জনকে হত্যা, ২০০ জনকে ধর্মান্তরিত করা এবং লুণ্ঠন ও অগ্নিসংযোগের মাধ্যমে পাঁচ শতাধিক বাড়িঘর ধ্বংসের অভিযোগ রয়েছে। ২০১৩ সালের ১৯ মে তাঁর বিরুদ্ধে তদন্ত শুরু হয়। চলতি বছরের ২৮ এপ্রিল তদন্ত শেষ হয়।
