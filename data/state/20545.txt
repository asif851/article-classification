
পটুয়াখালীর সদর উপজেলার লোহালিয়া ইউনিয়নের কুড়িপাইকা গ্রামে জমিজমা নিয়ে বিরোধের জের ধরে দুই পক্ষের মধ্যে সংঘর্ষে দুজন নিহত হয়েছেন। আহত হয়েছেন ১০ জন। আজ বৃহস্পতিবার সকালে এ ঘটনা ঘটে। নিহত ব্যক্তিরা হলেন রুস্তম আলী (৬২) ও তাঁর ভাবি মালেকা বেগম (৬০)। 
পুলিশ, এলাকাবাসী ও নিহত ব্যক্তিদের পারিবারিক সূত্র জানায়, কুড়িপাইকা গ্রামে একটি জমি নিয়ে রুস্তম আলীর পরিবারের সঙ্গে তাঁদের পার্শ্ববর্তী ওহাব মুনশির পরিবারের দীর্ঘদিন ধরে বিরোধ চলে আসছিল। আজ সকাল সাতটার দিকে মুনশি বাড়ির লোকজন ওই জমি দখলের চেষ্টা করলে রুস্তমের পরিবারের লোকজন বাধা দেয়। এ নিয়ে প্রথমে দুই পক্ষের মধ্যে বাগ্‌বিতণ্ডা হয়। পরে দেশীয় অস্ত্রশস্ত্র নিয়ে সংঘর্ষে জড়িয়ে পড়ে। এ সময় নারী-পুরুষসহ উভয় পক্ষের অন্তত ১০ জন আহত হয়। আহত ব্যক্তিদের মধ্যে সাতজনকে পটুয়াখালী ২৫০ শয্যার হাসপাতালে নিয়ে যাওয়া হয়। একজন প্রাথমিক চিকিৎসা নিয়েছেন। আর গুরুতর আহত রুস্তম আলী ও তাঁর ভাবি মালেকা বেগমকে বরিশাল শের–ই–বাংলা মেডিকেল কলেজ হাসপাতালে নেওয়ার পথে তাঁদের মৃত্যু হয়। আহত ব্যক্তিদের মধ্যে হাফেজ মুনশি ও রাবেয়া বেগমকে হাসপাতালে চিকিৎসাধীন অবস্থায় আটক করেছে পুলিশ। পটুয়াখালীর সহকারী পুলিশ সুপার (সদর সার্কেল) সাহেব আলী পাঠান বলেন, এ ঘটনায় দুজনকে আটক করা হয়েছে। মামলা দায়েরের প্রস্তুতি চলছে। লাশ শের–ই–বাংলা মেডিকেল কলেজ হাসপাতালের মর্গে রয়েছে।
