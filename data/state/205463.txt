
ফেনীতে পুলিশ, বিজিবি ও যুবলীগের সঙ্গে ছাত্রদল ও যুবদলের সংঘর্ষের ঘটনায় হারুনুর রশিদ ওরফে হারুন (৩২) নামের যুবদলের এক নেতা গুলিবিদ্ধ হয়ে নিহত হয়েছেন। এ ঘটনায় পুলিশের চার সদস্যসহ অর্ধশতাধিক আহত হয়েছেন।
হারুনুর রশিদ সদর উপজেলার ফরাদনগর ইউনিয়ন যুবদলের সহসভাপতি ছিলেন।
আজ বুধবার বিকেল সাড়ে চারটার দিকে শহরের শহীদ শহীদুল্লা কায়সার সড়কে এ ঘটনা ঘটে।
প্রত্যক্ষদর্শী সূত্রে জানা গেছে, আজ বিকেলে যুবদলের নেতা-কর্মীরা একটি মিছিল নিয়ে শহীদ শহীদুল্লা কায়সার সড়ক দিয়ে যাচ্ছিলেন। এ সময় যুবলীগের নেতা-কর্মীরা মিছিলটি লক্ষ্য করে ইটপাটকেল ছুড়লে দুই পক্ষের মধ্যে সংঘর্ষ লেগে যায়। পরে পুলিশ ও বিজিবির সদস্যরা গিয়ে যুবদল ও ছাত্রদলের নেতা-কর্মীদের ধাওয়া দিলে পুলিশ, বিজিবি ও যুবলীগের সঙ্গে ছাত্রদল ও যুবদলের পাল্টাপাল্টি ধাওয়া এবং উভয় পক্ষের মধ্যে গুলিবিনিময়ের ঘটনা ঘটে। একপর্যায়ে যুবদল-ছাত্রদলের নেতা-কর্মীরা শহর পুলিশ ফাঁড়ি ও সদর থানায় হামলা চালান। তাঁদের ছত্রভঙ্গ করে দিতে পুলিশ গুলি ছুড়লে হারুনুর রশিদ গুলিবিদ্ধ হয়ে নিহত হন। এ ছাড়া এ ঘটনায় চার পুলিশসহ উভয় পক্ষের অর্ধশতাধিক কর্মী আহত হয়। 
ফেনী সদর হাসপাতালের তত্ত্বাবধায়ক আলাউদ্দিন মজুমদার গুলিবিদ্ধ হয়ে হারুনুর রশিদের মৃত্যুর বিষয়টি নিশ্চিত করেন। তিনি জানান, লাশ হাসপাতাল মর্গে রাখা আছে।
 এ ব্যাপারে পুলিশের বক্তব্য এখনো পাওয়া যায়নি।
