
কুষ্টিয়ার কুমারখালী ডিগ্রি কলেজের নির্মাণাধীন একাডেমিক ভবনের শৌচাগার থেকে গতকাল বৃহস্পতিবার সাতটি ধারালো অস্ত্রসহ বিভিন্ন দেশীয় অস্ত্র উদ্ধার করেছে পুলিশ। এর মধ্যে রয়েছে তিনটি ছুরি, দুটি কিরিচ, একটি করে চায়নিজ চাপাতি, হাত কুড়াল, হাতুড়ি, চারটি লোহার পাইপ ও দুটি প্লাস্টিকের পাইপ। কলেজের অধ্যক্ষ মো. শরীফ হোসেন বলেন, কলেজের নির্মাণাধীন একাডেমিক ভবনের চারতলার একটি শৌচাগারের ভেতর দুটি ব্যাগ ও লাঠিসোঁটা দেখতে পাওয়া যায়। তাৎক্ষণিকভাবে বিষয়টি পুলিশকে জানানো হয়। তারা এসে ব্যাগ দুটি খুলে অস্ত্রগুলো পায়। পুলিশ সেগুলো থানায় নিয়ে গেছে। থানার ওসি জিয়াউর রহমান বলেন, এ ঘটনায় জিডি হয়েছে। 
