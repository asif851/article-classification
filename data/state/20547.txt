
চট্টগ্রাম নগরের জিইসি মোড়সংলগ্ন হোটেল পেনিনসুলার জিনিয়া হলে গতকাল রোববার সকালে অনুষ্ঠিত হয় যুক্তরাজ্যের শিক্ষামেলা।‘এডুকেশন ইউকে এক্সিবিশন’ শীর্ষক দিনব্যাপী এ মেলার আয়োজন করে ব্রিটিশ কাউন্সিল।প্রধান অতিথি হিসেবে মেলার উদ্বোধন করেন চট্টগ্রামের সিটি মেয়র এম মন্জুর আলম।এ সময় বক্তব্য দেন ব্রিটিশ কাউন্সিল বাংলাদেশের পার্টনারশিপস অ্যান্ড প্রোগ্রামস ডিরেক্টর রবিন ডেভিস।এতে অন্যদের মধ্যে উপস্থিত ছিলেন ব্রিটিশ হাইকমিশনের হেড অব ভিসা সেকশন রন রিমার, ব্রিটিশ কাউন্সিল বাংলাদেশের সার্ভিসেস ফর ইন্টারন্যাশনাল এডুকেশন মার্কেটিং (এসআইইএম) প্রকল্প পরিচালক এম জহির উদ্দীন, ব্রিটিশ কাউন্সিল চট্টগ্রাম কেন্দ্র ব্যবস্থাপক নাহিদ খান প্রমুখ।সিটি মেয়র এম মন্জুর আলম তাঁর বক্তব্যে বলেন, চট্টগ্রাম বাংলাদেশের ব্যবসা-বাণিজ্যের প্রাণকেন্দ্র। তাই এই মেলা আয়োজন চট্টগ্রামের শিক্ষার্থী ও অভিভাবকদের জন্য যথেষ্ট অবদান রাখবে। তিনি যুক্তরাজ্যের ভিসা পদ্ধতি সহজতর করার আহ্বান জানান।
