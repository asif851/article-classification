
ঠাকুরগাঁওয়ে বাবাকে কুপিয়ে হত্যার দায়ে ছেলেকে ফাঁসির আদেশ দিয়েছেন আদালত।
ঠাকুরগাঁওয়ের অতিরিক্ত জেলা ও দায়রা জজ মো. হায়দার আলী আজ বুধবার এই রায় দেন।
আদালতের সহকারী সরকারি কৌঁসুলি (এপিপি) মো. আব্দুল হামিদ বলেন, বালিয়াডাঙ্গী উপজেলার চাড়োল গ্রামের ইদ্রিস আলীকে হত্যার দায়ে তাঁর ছেলে মোজাহারুল ইসলামকে ফাঁসিতে ঝুলিয়ে মৃত্যুদণ্ড কার্যকর করার আদেশ দিয়েছেন আদালত। একই সঙ্গে মোজাহারুলকে ১০ হাজার টাকা অর্থদণ্ডও দেওয়া হয়েছে। রায় ঘোষণার সময় মোজাহারুল আদালতে উপস্থিত ছিলেন।
বালিয়াডাঙ্গী থানা-পুলিশ ও মামলার সংক্ষিপ্ত বিবরণে জানা যায়, ২০১০ সালের ১৩ ডিসেম্বর জমিতে বীজ বপন নিয়ে মোজাহারুলের সঙ্গে তাঁর বাবা ইদ্রিসের বাগ্‌বিতণ্ডা হয়। একপর্যায়ে মোজাহারুল কোদাল দিয়ে তাঁর বাবাকে কোপান। এতে ঘটনাস্থলেই ইদ্রিসের মৃত্যু হয়। পরে গ্রামবাসী মোজাহারুলকে আটক করে পুলিশে দেয়। এ ঘটনায় ইদ্রিসের আরেক ছেলে আনছারুল ইসলাম বাদী হয়ে তাঁর ছোট ভাই মোজাহারুলকে আসামি করে বালিয়াডাঙ্গী থানায় হত্যা মামলা করেন। মোজাহারুল স্বীকারোক্তিমূলক জবানবন্দি দেন।  বালিয়াডাঙ্গী থানার উপপরিদর্শক (এসআই) মো. আজগর আলী মামলাটি তদন্ত করেন। তিনি ২০১১ সালের ৬ ফেব্রুয়ারি মোজাহারুলের বিরুদ্ধে অভিযোগপত্র দেন।
এপিপি আব্দুল হামিদ জানান, এই মামলায় ১৫ জন সাক্ষীর সাক্ষ্য গ্রহণ শেষে আজ রায় ঘোষণা করেন আদালত।
