
যশোর জেলা ছাত্রলীগের সহসভাপতি ফয়সল খানকে অপহরণ করা হয়েছে। ডিবি পুলিশ পরিচয়ে একদল লোক মাইক্রোবাসে করে জাতীয় প্রেসক্লাবসংলগ্ন এলাকা থেকে তাঁকে তুলে নিয়ে গেছে।গত বৃহস্পতিবার দুপুরে যশোর প্রেসক্লাব মিলনায়তনে ফয়সলের পরিবারের পক্ষ থেকে সংবাদ সম্মেলনে জানানো হয়, ২৮ জানুয়ারি দুপুরে ফয়সলকে অপহরণ করা হয়েছে। ৩০ জানুয়ারি ফয়সলের ভগ্নিপতি শাহিন আহম্মেদ ঢাকার শাহবাগ থানায় সাধারণ ডায়েরি করেন। অপহরণের নয় দিন পরও তাঁর সন্ধান মেলেনি। তাঁরা ফয়সলকে জীবিত উদ্ধারের দাবি জানান।সংবাদ সম্মেলন থেকে জানানো হয়, অপহরণের তিন দিন আগে যশোর শহরের ঘোপ এলাকায় দুর্বৃত্তের গুলিতে নিহত হন যুবলীগের নেতা রফিকুল ইসলাম ওরফে শিপন। ওই হত্যাকাণ্ডের সঙ্গে জড়িত সন্দেহে মামলার এজাহারে ফয়সলের নাম দেওয়া হয়েছে। ফয়সল উচ্চ আদালত থেকে আগাম জামিন নিতে ঢাকায় যান।এ সময় তাঁর সঙ্গে ছিলেন যশোর সদর উপজেলা আওয়ামী লীগের প্রচার ও প্রকাশনা সম্পাদক কামরুজ্জামান ডাবলু। সংবাদ সম্মেলনে উপস্থিত ছিলেন ফয়সলের মা পিনু বেগমসহ জেলা ছাত্রলীগের সাবেক সভাপতি সুখেন মজুমদার, সাবেক ভারপ্রাপ্ত সাধারণ সম্পাদক এস এম মাহমুদ হাসান, জেলা ছাত্রলীগের সহসভাপতি আলমগীর হোসেন প্রমুখ।
 
