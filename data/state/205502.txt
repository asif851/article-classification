
রাজধানীর বনানীতে বিশ্ববিদ্যালয়ের দুই ছাত্রী ধর্ষণ মামলায় পাঁচ আসামির বিরুদ্ধে অভিযোগ গঠনের মধ্য দিয়ে বিচারকাজ শুরু হয়েছে।
এ মামলায় গতকাল বৃহস্পতিবার আপন জুয়েলার্সের মালিক দিলদার আহমেদের ছেলে শাফাত আহমেদ ও তাঁর বন্ধু নাঈম আশরাফ ওরফে আবদুল হালিমের বিরুদ্ধে ধর্ষণের অপরাধে অভিযোগ গঠন করা হয়েছে। আর শাফাতের আরেক বন্ধু সাদমান সাকিফ, গাড়িচালক বিল্লাল হোসেন ও দেহরক্ষী রহমত আলীর বিরুদ্ধে ধর্ষণে সহযোগিতার অপরাধে অভিযোগ গঠন করা হয়েছে।
ঢাকার নারী ও শিশু নির্যাতন দমন ট্রাইব্যুনাল-২-এর বিচারক শফিউল আজম এ অভিযোগ গঠন করে ২৪ জুলাই সাক্ষ্য গ্রহণের দিন ধার্য করেছেন। পাঁচ আসামিই আদালতে নিজেদের নির্দোষ দাবি করে ন্যায়বিচার চান।
এ মামলায় রাষ্ট্রপক্ষের আইনজীবী আকবর আলী পরে প্রথম আলোকে বলেন, শাফাত ও নাঈমের বিরুদ্ধে নারী ও শিশু নির্যাতন দমন আইনের ৯(১) ধারায় এবং বাকি তিন আসামির বিরুদ্ধে ৩০ ধারায় অভিযোগ গঠন করা হয়েছে। ক্যামেরা ট্রায়ালের মাধ্যমে এ মামলার বিচারকাজ চলবে।
ভিকটিম সাপোর্ট সেন্টারের পরিদর্শক ইসমত আরা গত ৮ জুন এই পাঁচ আসামির বিরুদ্ধে অভিযোগপত্র দেন। পাঁচ আসামির চারজনই আদালতে স্বীকারোক্তিমূলক জবানবন্দি দিয়েছেন।
অভিযোগ গঠনের দিন ধার্য থাকায় গতকাল বেলা পৌনে ১১টার দিকে আসামিদের কারাগার থেকে আদালতে হাজির করা হয়। তাঁদের আইনজীবীরা পাঁচজনকেই মামলার দায় থেকে অব্যাহতি দিতে আদালতে আবেদন করেন। রাষ্ট্রপক্ষের আইনজীবী আকবর আলী এর বিরোধিতা করে বলেন, আসামিদের বিরুদ্ধে অভিযোগ গঠন করার উপাদান রয়েছে।
এ সময় আসামিপক্ষের আইনজীবীরা বলেন, আসামিরা স্বেচ্ছায় জবানবন্দি দেননি। ভয় ও চাপের মুখে দোষ স্বীকারে বাধ্য হয়েছেন। তাঁরা ষড়যন্ত্রের শিকার। শুনানি শেষে আদালত অব্যাহতির আবেদন নাকচ করেন।
আসামিপক্ষে শুনানি করেন আইনজীবী কাজী নজিবুল্লাহ, আবদুর রহমান হাওলাদার প্রমুখ। পরে পৃথকভাবে পাঁচ আসামির আইনজীবীরা তাঁদের জামিনের আবেদন করেন। আদালত এসব আবেদনও নাকচ করে আসামিদের বিরুদ্ধে অভিযোগ গঠনের আদেশ দেন।
নারী ও শিশু নির্যাতন দমন আইনের ৯(১) ধারা অনুযায়ী, কোনো পুরুষের বিরুদ্ধে নারী বা শিশুকে ধর্ষণের অভিযোগ প্রমাণিত হলে তিনি যাবজ্জীবন কারাদণ্ডে দণ্ডিত হবেন। একই সঙ্গে আদালত অর্থদণ্ডও করতে পারবেন। আর অপরাধে প্ররোচনা বা সহায়তার বিষয়ে বলা হয়েছে, কোনো ব্যক্তি যদি অন্য কাউকে অপরাধ সংগঠনে সহায়তা করেন, তা হলে অপরাধ সংঘটনের জন্য যে শাস্তি নির্ধারিত, প্ররোচনাকারীও এই একই দণ্ডে দণ্ডিত হবেন।
জন্মদিনের পার্টির কথা বলে গত ২৮ মার্চ রাতে বনানীর রেইনট্রি হোটেলে ডেকে নিয়ে বিশ্ববিদ্যালয়ের দুই ছাত্রীকে ধর্ষণ করা হয়। ঘটনার ৪০ দিন পর এ ব্যাপারে বনানী থানায় মামলা করতে গেলে মামলা না নিয়ে বাদীকে পুলিশ হয়রানি করে। পরে গত ৬ মে শাফাত, নাঈমসহ পাঁচজনের বিরুদ্ধে মামলা নেয়। পাঁচ আসামিকেই গ্রেপ্তার করে পুলিশ।
