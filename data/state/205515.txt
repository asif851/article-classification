
গাজীপুর সিটি করপোরেশন নির্বাচনে যুক্ত ৮১ জন প্রিসাইডিং কর্মকর্তার বিরুদ্ধে অভিযোগ দিয়েছেন বিএনপি-সমর্থিত প্রার্থী এম এ মান্নান। আজ সোমবার তাঁর নির্বাচনী এজেন্ট সিদ্দিকুর রহমান এই অভিযোগ দেন। এতে তিনি অভিযোগ করেছেন, ওই কর্মকর্তারা দলীয় লোক।
গাজীপুর সিটি করপোরেশনের রিটার্নিং কর্মকর্তা মতিয়ার রহমান প্রথম আলো ডটকমকে বলেন, ‘আমরা ৩৯২টি কেন্দ্রের জন্য ৩৯২ জন প্রিসাইডিং কর্মকর্তা যখন প্রাথমিকভাবে ঠিক করি, তখন সব মেয়র পদপ্রার্থীর সঙ্গেই কথা বলেছি। তখন তাঁরা কেউ আপত্তি করেননি। তবে এখন এম এ মান্নান ৮১ জনের বিরুদ্ধে অভিযোগ দিয়েছেন। আমরা এম এ মান্নানকে বলেছি, ঢালাওভাবে না বলে সুনির্দিষ্টভাবে কার বিরুদ্ধে কী অভিযোগ আছে, তা জানাতে।’
প্রিসাইডিং কর্মকর্তাদের বিরুদ্ধে অভিযোগ দেওয়া ছাড়াও মিথ্যা অপপ্রচার চালানো হচ্ছে এমন অভিযোগ করে রিটার্নিং কর্মকর্তাকে আরেকটি চিঠি দিয়েছেন বিএনপির প্রার্থীর এজেন্ট সিদ্দিকুর রহমান। তিনি প্রথম আলো ডটকমকে বলেন, নগরে একটি লিফলেট ছড়ানো হচ্ছে, যাতে বলা হচ্ছে ধর্ম প্রতিমন্ত্রী থাকাকালে তিনি হজের টাকা আত্মসাত্ করেছেন। এ ছাড়া, প্রভাষক হিসেবে চাকরি করে তিনি নামের আগে অধ্যাপক লাগান। এই অপপ্রচারের বিরুদ্ধে তাঁরা ব্যবস্থা নেওয়ার জন্য আবেদন করেছেন।
রিটার্নিং কর্মকর্তা জানান, তিনি এ ঘটনা তদন্তের নির্দেশ দিয়েছেন।
৬ জুলাই গাজীপুর সিটি করপোরেশন নির্বাচন। এই নির্বাচনে ৩৯২ জন প্রিসাইডিং কর্মকর্তা, দুই হাজার ২৮৯ জন সহকারী প্রিসাইডিং কর্মকর্তা ও চার হাজার ৫৭৮ জন পোলিং কর্মকর্তা দায়িত্ব পালন করবেন।
