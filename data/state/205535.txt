
বিএনপির চেয়ারপারসন খালেদা জিয়ার মুক্তির দাবিতে রাজধানী ঢাকায় বিক্ষোভ মিছিল করেছেন দলটির নেতা-কর্মীরা। আজ রোববার দুপুর ১২টার দিকে রাজধানীর বাড্ডা এলাকায় হোসেন মার্কেটের সামনে এই কর্মসূচি শুরু হয়। ঢাকা মহানগর উত্তর বিএনপির আয়োজনে বিক্ষোভে নেতৃত্ব দেন দলটির মহাসচিব মির্জা ফখরুল ইসলাম আলমগীর।
এ সময় মির্জা ফখরুল বলেন, ‘দেশনেত্রী ও বিএনপি চেয়ারপারসন বেগম খালেদা জিয়াকে রাজনৈতিক প্রতিহিংসায় কারাদণ্ড দেওয়া হয়েছে। তিনি গুরুতর অসুস্থ। তাঁকে সুচিকিৎসা দেওয়া হচ্ছে না। আমরা দেশনেত্রীকে মুক্তি দিয়ে ইউনাইটেড হাসপাতালে চিকিৎসার সুযোগ করে দেওয়ার দাবি করছি।’
বিক্ষোভ মিছিলে অংশ নেন ঢাকা মহানগর উত্তর বিএনপির সাধারণ সম্পাদক আহসান উল্লাহ, সিনিয়র সহসভাপতি মুন্সি বজলুল বাসিদ, যুগ্ম সাধারণ সম্পাদক শামীম পারভেজ, সাংগঠনিক সম্পাদক আয়োরুজ্জামান আনোয়ার, যুবদলের সভাপতি সাইফুল আলম, সাধারণ সম্পাদক সুলতান সালাহ উদ্দিন, স্বেচ্ছাসেবক দলের সাধারণ সম্পাদক আবদুল কাদের ভূঁইয়া, জাসাসের সাধারণ সম্পাদক হেলাল খান, ঢাকা মহানগর যুবদল উত্তরের সভাপতি এসএম জাহাঙ্গীর হোসেন, সাধারণ সম্পাদক শফিকুল ইসলাম প্রমুখ।
