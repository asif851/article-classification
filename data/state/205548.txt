
বাসাবাড়ির আশপাশ পরিষ্কার রাখলে মিলবে সোনার কানের দুল। ব্যতিক্রমী এ পুরস্কারের ঘোষণা দিয়েছেন সৈয়দপুর পৌরসভায় চতুর্থবারের মতো নির্বাচিত মেয়র আমজাদ হোসেন সরকার। আজ মঙ্গলবার তিনি পৌরসভার বিভিন্ন এলাকায় পরিষ্কার-পরিচ্ছন্নতা অভিযান পরিদর্শন করেন। এরপর পৌরসভা মিলনায়তনে তিনি সাংবাদিকদের সামনে পরিষ্কার-পরিচ্ছন্নতার বিভিন্ন দিক তুলে ধরেন।
মেয়র বলেন, উত্তর জনপদের অতি গুরুত্বপূর্ণ এই পৌরসভার পরিষ্কার-পরিচ্ছন্নতা অভিযানে বিশেষভাবে জোর দেওয়া হয়েছে। পরিচ্ছন্নতাকর্মীরা দিনে দুই-তিনবার শহর ও পাড়া-মহল্লার আবর্জনা পরিষ্কার করছেন। পাশাপাশি পৌরসভার ওয়ার্ড কাউন্সিলররা এ কাজ তদারকি করছেন। তাঁরা প্রতিদিন ভোরে পৌরসভায় হাজিরা দিয়ে এ কাজে বেরিয়ে পড়ছেন। ওয়ার্ডে ওয়ার্ডে পরিষ্কার-পরিচ্ছন্নতা অভিযানের কমিটি গঠন করা হয়েছে। বাসাবাড়ির আশপাশ যেসব গৃহকর্ত্রী পরিষ্কার-পরিচ্ছন্ন রাখবেন, তাঁদের সোনার কানের দুল উপহার দেওয়া হবে।
ময়লা-আবর্জনা ফেলার জন্য নির্দিষ্ট স্থানে ডাস্টবিন স্থাপন করা হয়েছে। প্রয়োজনে আরও ডাস্টবিন বসানো হবে। এলাকাবাসীকে বাসাবাড়ির ময়লা-আবর্জনা রাখার জন্য পলিব্যাগ বিতরণ কর্মসূচি অব্যাহত রয়েছে। সবার সহযোগিতায় অচিরেই এই শহর পরিষ্কার-পরিচ্ছন্নতার রোল মডেল হবে বলে আশা করেন মেয়র।
মেয়র বলেন, কাজের গতি আনতে মেয়র ও কাউন্সিলররাও ঝাড়ু হাতে নিতেও কুণ্ঠাবোধ করছেন না। ইতিমধ্যে এই কাজ করে তাঁরা দৃষ্টান্ত স্থাপন করেছেন। প্রথম শ্রেণির সৈয়দপুর পৌরসভায় সরকারি বরাদ্দ কম থাকায় ট্যাক্সের টাকায় পৌরসভার সব কার্যক্রম চলছে। ফলে পৌরসভার নাগরিকেরা অনেক সেবা থেকে বঞ্চিত হচ্ছেন। এরপরও পৌরসভার নিজস্ব ওয়েবসাইট খোলা হয়েছে। এতে নাগরিকত্ব আবেদন ফরম, নকশা অনুমোদন ফরম, হোল্ডিং নম্বর পরিবর্তন ফরম, পুনর্বিবাহ নামকরণ সনদপত্র, জন্মনিবন্ধন, মৃত্যুনিবন্ধনসহ পৌরসভার বিভিন্ন বিজ্ঞপ্তি পাওয়া যাবে বলে মেয়র জানান।
