
লক্ষ্মীপুরের রায়পুর সরকারি ডিগ্রি কলেজের এমএলএসএস (পিয়ন) মো. সালাউদ্দিনকে গত রোববার মারধর করেছেন ছাত্রলীগের কলেজ শাখার আহ্বায়ক সাইফুল ইসলাম। এ ঘটনায় সালাউদ্দিন গতকাল সোমবার বিকেলে রায়পুর থানায় একটি লিখিত অভিযোগ দিয়েছেন।এ ব্যাপারে মো. সালাউদ্দিন বলেন, কলেজের দৈনিক মজুরিভিত্তিক কর্মচারীদের টাকা উত্তোলনের জন্য অধ্যক্ষের নির্দেশে তিনি ব্যাংকে যান। টাকা নিয়ে কলেজে ফেরার পর সাইফুল ইসলাম তাঁর অনুমতি ছাড়া কেন তিনি বাজারে গেছেন, তা জানতে চান। অধ্যক্ষের নির্দেশে গেছেন—জানাতেই সাইফুল উত্তেজিত হয়ে তাঁকে কিলঘুষি মারতে শুরু করেন। এ সময় ব্যাংক থেকে ওঠানো প্রায় ২৭ হাজার টাকা ছিনিয়ে নেওয়ার চেষ্টা করলে তিনি দৌড়ে অধ্যক্ষের পাশে আশ্রয় নেন। সেখানেও স্কেল দিয়ে তাঁকে মারতে উদ্যত হন সাইফুল।সালাউদ্দিনকে মারধরের প্রতিবাদে কলেজের সব এমএলএসএস গতকাল কর্মবিরতি পালন করেন। তাঁরা কলেজের কোনো কাজকর্ম করেননি।সাইফুল ইসলাম বলেন, সালাউদ্দিনের সঙ্গে ভুল বোঝাবুঝি হয়েছে। পরে সমঝোতা হয়েছে।অধ্যক্ষ সফিক উদ্দিন আহমেদ বলেন, ‘আমার কক্ষেও সালাউদ্দিনকে মারধর করার ঘটনা দুঃখজনক।’
