
হজরত শাহজালাল আন্তর্জাতিক বিমানবন্দরের কার্গো ইমপোর্ট টার্মিনাল এখন থেকে সপ্তাহের সাত দিনই খোলা থাকবে। আমদানি করা পণ্য দ্রুত খালাস করার জন্য এই সিদ্ধান্ত নিয়েছে বিমান বাংলাদেশ এয়ারলাইনস কর্তৃপক্ষ। আজ বৃহস্পতিবার এক প্রেস বিবৃতিতে বিমান কর্তৃপক্ষ এ তথ্য জানায়।
কাস্টমস ও সোনালী ব্যাংকের সহযোগিতায় বিমান কার্গো ইমপোর্ট টার্মিনালে সপ্তাহের ৭ দিন গেট ‘এ’ ও গেট ‘বি’-এর মাধ্যমে আমদানি করা পণ্য খালাসের ব্যবস্থা করা হয়েছে। আর নির্ধারিত সময়সীমার মধ্যে মালামাল খালাসে ব্যর্থ হলে জরিমানা আরোপের বিষয়টি চালু আছে।
বিবৃতিতে বলা হয়েছে, কার্গো ইমপোর্ট টার্মিনালে জায়গা স্বল্পতা (স্পেস সংকট) আছে। তাই মালামাল খালাস না করে ফেলে রাখলে বিমানবন্দরের সার্বিক ব্যবস্থাপনা ও নিরাপত্তা বিঘ্ন হয়। আমদানিকারককে তাই বিমানবন্দরে পণ্য ও মালামাল আসা মাত্র দ্রুত খালাসের অনুরোধ জানিয়েছে বিমান কর্তৃপক্ষ। বিবৃতিতে আরও বলা হয়, বিমান বাংলাদেশ এয়ারলাইনস কার্গো টার্মিনালের নিরাপত্তাব্যবস্থা উন্নয়নে অননুমোদিত ব্যক্তিদের প্রবেশ নিষিদ্ধকরণ ও সিসিটিভি ক্যামেরা দিয়ে সার্বক্ষণিক পর্যবেক্ষণের ব্যবস্থা চালু করেছে। হজরত শাহজালাল আন্তর্জাতিক বিমানবন্দরে কার্গো হ্যান্ডেলিং এর মান উন্নয়নে বিমান কর্তৃপক্ষ আমদানিকারক ও সিএন্ডএফএজেন্ট-সহ সংশ্লিষ্ট সবার সহযোগিতা চেয়েছে।
