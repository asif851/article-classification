
মেহেরপুরের গাংনী উপজেলায় যুবদলের নেতা লাবলুকে (৪২) গতকাল শনিবার রাতে কুপিয়ে হত্যা করেছে দুর্বৃত্তরা। রাজনৈতিক প্রতিপক্ষরা তাঁকে হত্যা করেছে বলে লাবলুর পরিবার ও স্থানীয় বিএনপি অভিযোগ করেছে।
নিহত লাবলু সাহারবাটি ইউনিয়ন যুবদলের সহসভাপতি ছিলেন। তাঁর বাড়ি গাংনী উপজেলার সাহারবাটি ইউনিয়নের জোড়পুকুর গ্রামে। তিনি পেশায় ব্যবসায়ী ছিলেন।পুলিশ ও প্রত্যক্ষদর্শী সূত্রে জানা গেছে, রাত ১০টার দিকে জোড়পুকুর প্রাথমিক স্কুলের কাছে একটি চায়ের দোকানের সামনে থেকে আট থেকে ১০ জন যুবক লাবলুকে ধারালো অস্ত্র দিয়ে কুপিয়ে হত্যা করে।
নিহত লাবলুর স্ত্রী আদুরী খাতুন বলেন, রাজনৈতিক বিরোধের জের ধরেই তাঁর স্বামীকে হত্যা করা হয়েছে। অনেকেই এ ঘটনার প্রত্যক্ষদর্শী। তিনি অভিযোগ করেন, বিস্কুট (৩৯), শাহাবুল ম্যাট (৪৩) ও ফজলু বিশ্বাসের (৪৫) নেতৃত্বে কয়েকজন যুবক এই হত্যাকাণ্ড ঘটিয়ে ‘জয় বাংলা’ স্লোগান দিতে দিতে চলে যায়। তিনি গাংনী থানায় হত্যা মামলা করবেন বলে জানিয়েছেন।গাংনী উপজেলা বিএনপির সভাপতি ও মেহেরপুর-২ আসনের সাংসদ আমজাদ হোসেন বলেন, স্থানীয় আওয়ামী লীগের সন্ত্রাসীরা এই হত্যাকাণ্ড ঘটিয়েছে। এ ঘটনার প্রতিবাদ ও দোষীদের গ্রেপ্তারের দাবিতে গাংনী বিএনপি দুই দিনের প্রতিবাদ কর্মসূচি ঘোষণা করেছে।সাহারবাটি ইউনিয়ন পরিষদের চেয়ারম্যান আসাদুজ্জামান বাবলু জানান, রাজনৈতিক বিরোধের জেরেই এ হত্যাকাণ্ড হয়েছে।ঘটনার সত্যতা নিশ্চিত করে গাংনী থানার ওসি আলমগীর হোসেন প্রথম আলো ডটকমকে জানান, তদন্ত চলছে। পরিস্থিতি নিয়ন্ত্রণে গাংনী উপজেলা শহর ও জোড়পুকুর গ্রামে অতিরিক্ত পুলিশ মোতায়েন করা হয়েছে। এ ঘটনায় নিহতের স্ত্রী থানায় হত্যা মামলা দায়েরের প্রস্তুতি নিচ্ছেন। মামলার পর আসামিদের গ্রেপ্তারে অভিযানে নামবে পুলিশ।
