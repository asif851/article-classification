
প্যারিসে সন্ত্রাসী হামলায় হতাহতের ঘটনায় গভীর শোক জানিয়েছেন রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা। পৃথক দুই শোকবার্তায় গতকাল এই ঘটনার তীব্র নিন্দাও জানান তাঁরা। খবর বাসসের।এক শোকবার্তায় রাষ্ট্রপতি এ সন্ত্রাসী হামলার তীব্র নিন্দা জানান। তিনি নিহত ব্যক্তিদের বিদেহী আত্মার শান্তি কামনা করেন এবং তাঁদের শোকসন্তপ্ত পরিবারের প্রতি গভীর সমবেদনা জানান।ফ্রান্সের প্রেসিডেন্ট ফ্রাঁসোয়া ওলাঁদের কাছে গতকাল পাঠানো শোকবার্তায় প্রধানমন্ত্রী সন্ত্রাসবাদ ও সহিংস চরমপন্থার বিরুদ্ধে লড়াইয়ে ফ্রান্সের সঙ্গে কাজ করার অঙ্গীকার ব্যক্ত করেন। শেখ হাসিনা বলেন, ‘বাংলাদেশের জনগণের সঙ্গে আমি এ ধরনের সন্ত্রাসী কার্যক্রমের তীব্র নিন্দা জানাচ্ছি এবং ফ্রান্সের সরকার ও জনগণের প্রতি সংহতি জানাচ্ছি।’শেখ হাসিনা বলেন, ধর্ম-বর্ণনির্বিশেষে সন্ত্রাসীরা কেবলই সন্ত্রাসী এবং সভ্য সমাজে তাদের কোনো স্থান নেই।হামলার নিন্দা জানিয়েছেন জাতীয় সংসদের স্পিকার শিরীন শারমিন চৌধুরী। ডেপুটি স্পিকার মো. ফজলে রাব্বী মিয়া এবং চিফ হুইপ আ স ম ফিরোজও শোক জানান।হামলায় শোক ও নিন্দা জানিয়েছেন জাতীয় সংসদের বিরোধীদলীয় নেতা রওশন এরশাদ।বিএনপি চেয়ারপারসন খালেদা জিয়া এ হামলার নিন্দা জানিয়েছেন। গতকাল শনিবার বিএনপি মুখপাত্র আসাদুজ্জামান রিপন স্বাক্ষরিত এক বিজ্ঞপ্তিতে এ কথা জানানো হয়।
