
রাজধানী ঢাকায় পৃথক দুটি সড়ক দুর্ঘটনায় দুজন মারা গেছেন। একটি দুর্ঘটনা ঘটেছে মিরপুরের কালশী রোডে এবং আরেকটি গুলশানের নতুন বাজার এলাকায়। আজ বৃহস্পতিবার ভোরে ঢাকা মেডিকেল কলেজ হাসপাতালে আনা হলে চিকিৎসকেরা দুজনকেই মৃত ঘোষণা করেন।
গতকাল বুধবার রাত ১২টার দিকে কালশী রোডে ট্রাক ও মোটরসাইকেল সংঘর্ষ ঘটে। এতে মোটরসাইকেল আরোহী নাজমুল হোসেন (২৬) ও আমিনুল ইসলাম (২৭) আহত হন। স্থানীয় হাসপাতালে প্রাথমিক চিকিৎসা শেষে ঢাকা মেডিকেল কলেজ হাসপাতালে নেওয়া হলে চিকিৎসকেরা নাজমুল হোসেনকে মৃত ঘোষণা করেন। তিনি ধানমন্ডির বাংলাদেশ মেডিকেলে ইন্টার্ন চিকিৎসক ছিলেন। গ্রামের বাড়ি পাবনার গয়েশপুরে। পল্লবী এলাকায় তিনি থাকতেন।
এদিকে গুলশানের নতুন বাজার এলাকায় গতকাল রাত ১০টার দিকে রোমান মিয়াকে (২৮) ধাক্কা দেয় নির্মাণাধীন ভবনের কাজে নিয়োজিত একটি গাড়ি। এ সময় তিনি সাইকেল নিয়ে রাস্তার পাশে দাঁড়িয়ে ছিলেন। আহত অবস্থায় তাঁকে স্থানীয় হাসপাতালে নেওয়া হয়। ভোররাত সোয়া চারটায় দিকে ঢাকা মেডিকেল কলেজে নেওয়া হলে চিকিৎসকেরা তাঁকে মৃত ঘোষণা করেন। তাঁর ছোট ভাই মোশাররফ হোসেন এ তথ্য জানান। রোমান মিয়ার গ্রামের বাড়ি ব্রাহ্মণবাড়িয়ায়।
ঢাকা মেডিকেল কলেজ পুলিশ ফাঁড়ির সহকারী উপপরিদর্শক (এএসআই) মো. বাবুল মিয়া দুজনের মৃত্যুর বিষয়টি নিশ্চিত করেছেন।
