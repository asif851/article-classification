
পাবনার ঈশ্বরদীর ছলিমপুর ইউনিয়নের কোলেরকান্দিতে গতকাল বৃহস্পতিবার দিবাগত রাতে পেট্রল ঢেলে আলুবোঝাই একটি ট্রাকে আগুন দিয়েছে অবরোধ-সমর্থকেরা। ঈশ্বরদী-কুষ্টিয়া মহাসড়কে এ ঘটনা ঘটে।এতে ট্রাকের ইঞ্জিন পুড়ে গেছে। অবশ্য আলুর কোনো ক্ষতি হয়নি। ঈশ্বরদী থানার দ্বিতীয় কর্মকর্তা উপপরিদর্শক (এসআই) রফিকুল ইসলামের ভাষ্যমতে, আলুবোঝাই ট্রাকটি বগুড়া থেকে ফরিদপুর যাচ্ছিল। রাত তিনটার দিকে ঈশ্বরদী-কুষ্টিয়া মহাসড়কের কোলেরকান্দি অতিক্রম করার সময় চার-পাঁচজন পিকেটার ট্রাকটি থামিয়ে পেট্রলবোমা ছুড়ে ট্রাকে আগুন ধরিয়ে দেয়। খবর পেয়ে ঈশ্বরদী শহর থেকে পুলিশ ও দমকল বাহিনীর সদস্যরা ঘটনাস্থলে এসে আগুন নেভান। ট্রাকচালক ওবায়দুর রহমান বলেন, মহাসড়কে গাছের গুঁড়ি ফেলে রাখায় তিনি সেখানে ট্রাক থামাতে বাধ্য হন।এ সময় অবরোধ-সমর্থকেরা পেট্রলবোমা ছুড়ে মারলে ইঞ্জিনে আগুন ধরে যায়। আগুনে ইঞ্জিন পুড়ে গেছে। ঈশ্বরদী থানার ভারপ্রাপ্ত কর্মকর্তা (ওসি) বিমান কুমার দাশ বলেন, এ ঘটনার সঙ্গে বিএনপি-জামায়াত-শিবির জড়িত রয়েছে।তাদের বিরুদ্ধে মামলার প্রস্তুতি চলছে। 
