
যৌতুকের জন্য অন্তঃসত্তা স্ত্রীকে খুনের দায়ে আবদুল হান্নান নামের এক ব্যক্তিকে মৃত্যুদণ্ড দিয়েছেন আদালত। একই সঙ্গে তাঁকে এক লাখ টাকা জরিমানাও করা হয়েছে।গতকাল বৃহস্পতিবার নারী ও শিশু নির্যাতন দমন ট্রাইব্যুনাল-১-এর বিচারক মো. রেজাউল করিম এ রায় দেন। মামলার অপর আসামি হান্নানের মা বারেকা খাতুনের সম্পৃক্ততা প্রমাণ না হওয়ায় তাঁকে বেকসুর খালাস দেওয়া হয়েছে। হান্নান চন্দনাইশ জাফরাবাদ চরপাড়ার মো. আমির হোসেনের ছেলে।আদালত সূত্রে জানা গেছে, ২০০০ সালে আবদুল হান্নানের সঙ্গে একই গ্রামের দুদু মিয়ার মেয়ে নার্গিস আকতারের বিয়ে হয়। বিয়ের পর থেকেই যৌতুকের জন্য নার্গিসকে চাপ দিচ্ছিলেন হান্নান। যৌতুক না পেয়ে ২০০১ সালের ১৯ এপ্রিল পাঁচ মাসের অন্তঃসত্ত্বা স্ত্রী নার্গিসকে গলা টিপে হত্যা করেন হান্নান। হত্যার পর নার্গিসকে বাড়ির পাশের আখখেতে ফেলে রাখা হয়।ঘটনার পরদিন ২০ এপ্রিল নার্গিসের বাবা দুদু মিয়া বাদী হয়ে হান্নানের বিরুদ্ধে মামলা করেন। দীর্ঘ বিচার শেষে এ মামলার রায় দেওয়া হয়। মামলার পিপি চন্দন কুমার তালুকদার জানান, হান্নানের বিরুদ্ধে নারী ও শিশু নির্যাতন দমন আইনের ১১ (ক)/৩০ ধারায় অভিযোগ রাষ্ট্রপক্ষ সন্দেহাতীতভাবে প্রমাণ করতে পারায় আদালত আসামিকে সর্বোচ্চ শাস্তি দিয়েছেন।মৃত্যুদণ্ডপ্রাপ্ত হান্নান বর্তমানে পলাতক। এ বিষয়ে পিপি জানান, মামলার পর মূল আসামি হান্নান অনেক দিন কারাগারে ছিলেন। জামিন দেওয়ার পর গত বছরের ৭ আগস্ট থেকে তিনি পলাতক রয়েছেন।
