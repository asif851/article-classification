
‘সরকারি যানবাহন (ব্যবহার নিয়ন্ত্রণ) বিল, ২০১৫’ গতকাল মঙ্গলবার সংসদে পাস হয়েছে। জনপ্রশাসন প্রতিমন্ত্রী ইসমাত আরা সাদেক বিলটি উত্থাপন করলে তা কণ্ঠভোটে পাস হয়। বিলের ওপর দেওয়া সংশোধনী ও জনমত যাচাইয়ের প্রস্তাব কণ্ঠভোটে নাকচ হয়। উচ্চ আদালতের রায়ে দুটি সামরিক শাসনামলে অধ্যাদেশ আকারে জারি করা আইন অবৈধ হয়ে যাওয়ার পর সরকার জনস্বার্থে কিছু অধ্যাদেশকে বৈধতা দেওয়া এবং তা বাংলায় প্রণয়নের সিদ্ধান্ত নেয়। এ জন্য ২০১৩ সালে একটি অধ্যাদেশ জারি করা হয়। এর ধারাবাহিকতায় ১৯৮৬ সালের ‘অফিশিয়াল ভেহিকল রেগুলেশন অর্ডিনেন্স-১৯৮৬’ রহিত করে বাংলায় আইন প্রণয়ন করতে বিলটি পাস করা হয়েছে। 
