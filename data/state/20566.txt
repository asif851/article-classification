
চুয়াডাঙ্গা থেকে প্রকাশিত দৈনিক মাথাভাঙ্গা পত্রিকার সাংবাদিক সদরুল নিপুলের রহস্যজনক মৃত্যু হয়েছে। আজ বুধবার সকালে রেলওয়ে পুলিশ সদর উপজেলার মোমিনপুর রেলস্টেশন এলাকায় রেললাইন থেকে তাঁর ক্ষত-বিক্ষত টুকরো টুকরো লাশ উদ্ধার করে।নিহত সদরুলের মা এমামন বেগম ও স্ত্রী নিলীমা রহমান ঘটনাটিকে পরিকল্পিত খুন বলে দাবি করেছেন। তবে, রেলওয়ে পুলিশের পোড়াদহ থানার সহকারী উপপরিদর্শক (এএসআই) ও নিহতের সুরতহাল প্রস্তুতকারী খোরশেদ আলম ঘটনাটি রহস্যজনক বলে মন্তব্য করেছেন।সদর উপজেলার নীলমনিগঞ্জের মৃত নুর মোহাম্মদের ছেলে সাংবাদিক সদরুল নিপুল প্রায় ২০ বছর ধরে নিজস্ব ব্যবসার পাশাপাশি দৈনিক মাথাভাঙ্গার মোমিনপুর ইউনিয়ন প্রতিনিধি হিসেবে করছিলেন।সদরুলের পরিবারের সদস্যরা জানান, গতকাল মঙ্গলবার রাতের কোনো এক সময় কাউকে না বলে বাড়ির বাইরে যান তিনি।মোমিনপুর রেলস্টেশনের গেটম্যান রাসেল আহমেদ জানান, রাত ১১টার দিকে তিনি সদরুলকে গামছা গায়ে দিয়ে স্টেশন ঘোরাফেরা করতে দেখেছেন।
স্টেশন মাস্টার নজরুল ইসলাম জানান, সকাল সাড়ে পাঁচটায় রেললাইনের ওপর লাশের অসংখ্য টুকরো ও স্টেশনজুড়ে রক্তের ছোপ ছোপ দাগ দেখে চুয়াডাঙ্গা স্টেশন মাস্টার ও রেলওয়ে পুলিশকে খবর দেওয়া হয়। এরপর এলাকাবাসীকে খবর দেওয়া হলে তাঁরা লাশ শনাক্ত করেন।
মোমিনপুর ইউপি চেয়ারম্যান গোলাম ফারুক জোয়ার্দ্দার জানান, ঘটনাটিকে পরিকল্পিত হত্যাকাণ্ড বলেই মনে হয়েছে। মোমিনপুর রেলস্টেশনকে কেন্দ্র করে গড়ে ওঠা মাদক বিক্রেতা চক্রের সদস্যদের ধরতে পারলেই প্রকৃত ঘটনা জানা যাবে।
