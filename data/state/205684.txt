
বিএনপির নেতা সাদেক হোসেন খোকা ও শহীদ উদ্দীন চৌধুরী এ্যানির বিরুদ্ধে হরতাল চলাকালে লেগুনায় আগুন দেওয়ার অভিযোগে মামলা হয়েছে।গত রোববার রাতে পুরান ঢাকার লক্ষ্মীবাজারে লেগুনায় দেওয়া আগুনে ছয়জন আহত হন। অগ্নিদগ্ধ মন্টু পাল এখন জীবন-মৃত্যুর সন্ধিক্ষণে। তিনি ঢাকা মেডিকেল কলেজ হাসপাতালে চিকিত্সাধীন। তাঁর শরীরের প্রায় ৯০ শতাংশ পুড়ে গেছে।এ ঘটনায় গতকাল সোমবার রাতে সূত্রাপুর থানায় মামলা হয়। থানার সহকারী উপপরিদর্শক (এএসআই) নয়নের দায়ের করা মামলায় ঢাকার সাবেক মেয়র সাদেক হোসেন খোকা, সাংসদ ও বিএনপির ছাত্রবিষয়ক সম্পাদক শহীদ উদ্দীন চৌধুরী এ্যানি, ছাত্রদলের সভাপতি আবদুল কাদের ভূঁইয়া ও সাধারণ সম্পাদক হাবিবুর রশীদকে আসামি করা হয়েছে।
আজ মঙ্গলবার সূত্রাপুর থানার ভারপ্রাপ্ত কর্মকর্তা (ওসি) রফিকুল ইসলাম প্রথম আলো ডটকমের কাছে মামলার সত্যতা নিশ্চিত করেন।
