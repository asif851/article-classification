
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর দাবি করেছেন, ‘আওয়ামী লীগের মধ্যে একনায়কতান্ত্রিক চরিত্র রয়েছে। একনায়কতান্ত্রিক চরিত্রের কারণে সরকার ক্ষমতা ধরে রাখতে মামলাকে বড় অস্ত্র হিসেবে ব্যবহার করছে। আমার নামেই ২৪টি মামলার চার্জশিট দেওয়া হয়ে গেছে।’ তিনি বলেন, ‘প্রধানমন্ত্রী যেভাবে বিরোধী দলের নেতা-কর্মীদের ওপর দমন-পীড়ন চালাচ্ছেন, তাতে বিশ্বে একনায়কদের যে তালিকা রয়েছে, তাতে শেখ হাসিনা নামটিও লেখা থাকবে।’ঠাকুরগাঁওয়ে ঈদ পালন করতে এসে আজ শনিবার দুপুরে নিজ বাড়িতে স্থানীয় সংবাদকর্মীদের সঙ্গে মতবিনিময়কালে মির্জা ফখরুল এসব কথা বলেন।বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, দেশে শ্বাসরুদ্ধকর পরিস্থিতি বিরাজ করছে। সেই শ্বাসরুদ্ধকর পরিস্থিতিতেই দেশের মানুষ ঈদ-পূজার উৎসব পালন করছে।বিএনপির ভারপ্রাপ্ত মহাসচিব বলেন, রাজনৈতিক মুক্ত পরিবেশ না থাকলে উৎসবের আনন্দ নিরানন্দ হয়ে ওঠে, এ ক্ষেত্রেও এমনটি হয়েছে। দৈনন্দিন দ্রব্যমূল্য আকাশছোঁয়া, মানুষের হাতে কাজ নেই। এর পরও সরকার বড় গলায় প্রচার চালাচ্ছে, দেশের অর্থনৈতিক অবস্থা বেশ রমরমা।মির্জা ফখরুল বলেন, বাংলাদেশে গণতান্ত্রিক সংগ্রামের দীর্ঘ ইতিহাস রয়েছে। গণতন্ত্রের ওপর ভর করে মুক্তিযুদ্ধ হয়েছে। স্বৈরাচারের বিরুদ্ধে সংগ্রাম করে দেশের জনগণ গণতন্ত্র প্রতিষ্ঠা করেছে। আওয়ামী লীগেরও দীর্ঘ গণতান্ত্রিক সংগ্রামের ইতিহাস রয়েছে। গণতন্ত্র বলতে এক সময় আওয়ামী লীগকেই বোঝানো হতো। কিন্তু সেই দলটি ছলচাতুরি করে ক্ষমতা আঁকড়ে ধরে রাখতে গণতন্ত্রকে সংকটে ফেলেছে। তাদের কারণেই গণতন্ত্র আজ মহাসংকটে। তিনি আরও বলেন, ‘কোথাও গেলে সাধারণ মানুষ আমাদের ঘিরে ধরেন। তাঁরা বারবার আমাদের কাছে জানতে চান, এ অবস্থা আর কত দিন চলবে? তাঁরা কবে মুক্তি পাবেন।’সরকার পতনের আন্দোলন সম্পর্কে মির্জা ফখরুল বলেন, ‘বিএনপি গণতন্ত্রে বিশ্বাস করে। এ কারণেই আমরা সংলাপের মাধ্যমে সমস্যার সমাধান করতে চাই। কয়েকটি ধাপ মেনে আন্দোলন করতে হয়। জনগণকে আন্দোলনে সম্পৃক্ত করতে এখন গণসংযোগ চলছে। বাংলাদেশের মানুষ গণতন্ত্রে বিশ্বাস করে। তারাই গণতন্ত্র রক্ষার জন্য আন্দোলনে ঝাঁপিয়ে পড়বে।’
ঈদ পালন করতে আজ দুপুরে ঠাকুরগাঁওয়ে এসে পৌঁছান মির্জা ফখরুল। কয়েকটি কর্মসূচিতে অংশগ্রহণের পর ঈদের পরের দিন ঢাকায় ফিরবেন তিনি।
