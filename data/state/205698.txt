
ময়মনসিংহ শহরতলির দিঘারকান্দা কাদুরবাড়ি এলাকায় গতকাল শনিবার রাতে দুই পক্ষের মধ্যে গুলিবিনিময়ে এক ব্যক্তি নিহত হয়েছেন। ঠিকাদারি ব্যবসার নিয়ন্ত্রণ নিয়ে বিরোধের জেরে এ ঘটনা ঘটেছে বলে পুলিশের ভাষ্য।
পুলিশ জানায়, দিঘারকান্দা কাদুরবাড়ি এলাকায় ঠিকাদারি ব্যবসার নিয়ন্ত্রণ নিয়ে দুই পক্ষের মধ্যে বিরোধ চলে আসছিল। এর জের ধরে গতকাল রাত সোয়া ১১টার দিকে দুই পক্ষের মধ্যে বিতণ্ডা হয়। একপর্যায়ে উভয় পক্ষের লোকজন উত্তেজিত হয়ে ওঠেন। তাদের মধ্যে গুলিবিনিময় হয়। এতে শিমুল ও সোহান (২৮) নামের দুজন গুলিবিদ্ধ হন। ময়মনসিংহ মেডিকেল কলেজ হাসপাতালে নেওয়ার পথে শিমুল মারা যান। একই হাসপাতালে চিকিৎসাধীন আছেন সোহান।
ময়মনসিংহ কোতোয়ালি মডেল থানার উপপরিদর্শক (এসআই) নুর মোহাম্মদ বলেন, ঘটনার পর এলাকায় উত্তেজনা বিরাজ করায় অতিরিক্ত পুলিশ মোতায়েন করা হয়েছে।
