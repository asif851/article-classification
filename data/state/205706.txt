
তথ্যমন্ত্রী হাসানুল হক ইনু বলেছেন, আগুন সন্ত্রাসের দায়ে বেগম খালেদা জিয়াকে বিচারের সম্মুখীন করে কাশিমপুর কারাগারে রাখা হবে। বাংলাদেশের রাজনীতিতে খালেদা জিয়াকে আর ছাড় দেওয়া হবে না। আজ শুক্রবার ঢাকা মহানগর জাসদ আয়োজিত কর্নেল তাহের মিলনায়তনে ‘জঙ্গি-আগুন সন্ত্রাসের মূল উৎপাটন: গণতন্ত্রের অগ্রযাত্রা’ শীর্ষক আলোচনা সভায় তথ্যমন্ত্রী এ কথা বলেন। গতকাল বৃহস্পতিবার জামায়াতের ইফতারে যোগ দেওয়ায় খালেদা জিয়ার সমালোচনা করে জাতীয় সমাজতান্ত্রিক দল (জাসদ) সভাপতি ইনু বলেন, এতে প্রমাণ হয়, তিনি ও জামায়াত এক সুতায় বাঁধা। তিনি আর পাল্টাবেন না। তথ্যমন্ত্রী বলেন, গণতন্ত্রে জঙ্গিবাদ থাকবে কি থাকবে না, সেটি যেমন বড় প্রশ্ন, তেমনি রাজনীতিতে খালেদা জিয়া থাকবে কি থাকবে না, এটিও এখনকার বড় প্রশ্ন। খালেদা জিয়া পাকিস্তানের তালেবানি রাজনীতি করতে চান—এমন অভিযোগ করে ইনু বলেন, সে সুযোগ তিনি আর পাবেন না। তাঁর মতে, জঙ্গিবাদের ডালপালা ছেঁটে কোনো লাভ নেই। শেকড় উপড়ে ফেলতে হবে। সেই শেকড় খালেদা জিয়া। জঙ্গিবাদের ব্যাপারে জিরো টলারেন্স দেখাতে হলেও খালেদা জিয়ার ব্যাপারে জিরো টলারেন্স দেখাতে হবে। আলোচনা সভায় সভাপতিত্ব করেন ঢাকা মহানগর জাসদের সমন্বয়ক মীর হোসাইন আখতার। আরও বক্তব্য দেন জাসদের সাধারণ সম্পাদক শরীফ নুরুল আম্বিয়া, সাংসদ নাজমুল হক প্রধান, নাদের চৌধুরী, আফরোজা হক প্রমুখ।
