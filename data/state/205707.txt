
শেরপুর সদর উপজেলা আওয়ামী লীগের ত্রিবার্ষিক সম্মেলন গতকাল রোববার দুপুরে শহরের কেন্দ্রীয় শহীদ মিনার প্রাঙ্গণে অনুষ্ঠিত হয়েছে।সম্মেলনে অংশগ্রহণকারী প্রতিনিধিদের মতামতের ভিত্তিতে মো. আমির আলী সরকার ও মো. রফিকুল ইসলাম সদর উপজেলা আওয়ামী লীগের যথাক্রমে সভাপতি ও সাধারণ সম্পাদক নির্বাচিত হন। জেলা আওয়ামী লীগের সাধারণ সম্পাদক চন্দন কুমার পাল সভাপতি ও সাধারণ সম্পাদকের নাম ঘোষণা করেন।দুপুরে সম্মেলনের উদ্বোধন করেন জাতীয় সংসদে সরকারদলীয় হুইপ ও জেলা আওয়ামী লীগের সভাপতি মো. আতিউর রহমান। এতে সভাপতিত্ব করেন সদর উপজেলা আওয়ামী লীগের ভারপ্রাপ্ত সভাপতি আমির আলী সরকার।সম্মেলনে বক্তব্য দেন পাট ও বস্ত্র প্রতিমন্ত্রী মীর্জা আজম, আওয়ামী লীগের কেন্দ্রীয় সাংগঠনিক সম্পাদক আহমদ হোসেন ও উপপ্রচার সম্পাদক অসীম কুমার উকিল, সাংসদ ফাতেমাতুজ্জুহুরা, জেলা আওয়ামী লীগের সাধারণ সম্পাদক চন্দন কুমার পালসহ মো. ছানুয়ার হোসেন, হুমায়ুন কবীর ও নাজিমুল হক এবং সদর উপজেলা আওয়ামী লীগের সাধারণ সম্পাদক মো. রফিকুল ইসলাম।সম্মেলনে প্রতিমন্ত্রী মীর্জা আজম বলেন, প্রধানমন্ত্রী শেখ হাসিনার নেতৃত্বে বাংলাদেশ যখন একটি আধুনিক বাংলাদেশ ও অর্থনীতিতে সমৃদ্ধিশালী হতে যাচ্ছে, ঠিক তখনই বিএনপি-জামায়াত অপশক্তি দেশকে অস্থিতিশীল করার ষড়যন্ত্রে লিপ্ত। তারা এখন দেশের উন্নয়নের পরিবর্তে ধ্বংসযজ্ঞে মেতে উঠেছে। কিন্তু সরকার এসব সন্ত্রাসী কর্মকাণ্ড কঠোর হাতে দমন করবে।
