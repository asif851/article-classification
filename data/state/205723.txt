
কুমিল্লার হোমনা সাব-রেজিস্ট্রি কার্যালয়ের বিল বকেয়া থাকায় বিদ্যুৎ-সংযোগ বিচ্ছিন্ন করে দিয়েছে উপজেলা পল্লী বিদ্যুৎ অফিস। গত ৩০ জুন ওই সংযোগ বিচ্ছিন্ন করে দেওয়া হয়। এতে ওই কার্যালয়ের কর্মকর্তা-কর্মচারীরা ভোগান্তির শিকার হচ্ছেন।উপজেলা সাব-রেজিস্ট্রি কার্যালয় সূত্রে জানা গেছে, ২০১৪ সালের জুন থেকে এ বছরের জুন মাস পর্যন্ত উপজেলা সাব-রেজিস্ট্রি কার্যালয়ের ৩৪ হাজার ৪৪৪ টাকার বিদ্যুৎ বিল বকেয়া হয়েছে। এর আগে সাব-রেজিস্ট্রি কার্যালয়কে বকেয়া পরিশোধ করতে তিনবার চিঠি দেয় পল্লী বিদ্যুৎ অফিস। এরপরও বকেয়া পরিশোধ না করায় গত ৩০ জুন তারা সংযোগ বিচ্ছিন্ন করে দেয়।গতকাল বুধবার সাব-রেজিস্ট্রি কার্যালয়ে গিয়ে দেখা যায়, স্বল্প আলোয় চারটি কক্ষে কাজ করছেন ১৬-১৭ জন কর্মচারী। তাঁদের মধ্যে নারীর সংখ্যাই বেশি। গরম থেকে রক্ষা পেতে কয়েকজন বাড়ি থেকে ব্যাটারিচালিত ফ্যান এনে ব্যবহার করছেন।এ সময় মোহরা (ওই কার্যালয়ের একটি পদ) শিপ্রা রানী দাস বলেন, বিদ্যুৎ-সংযোগ না থাকায় কার্যালয়ের কাজ মারাত্মকভাবে ব্যাহত হচ্ছে। গত কয়েক দিনে তীব্র গরমে কয়েকজন নারী অসুস্থও হয়ে পড়েছেন।এ ব্যাপারে উপজেলা সাব-রেজিস্ট্রার রেহেনা বেগম বলেন, এক বছরের বিদ্যুৎ বিল বকেয়া থাকায় বিদ্যুৎ-সংযোগ বিচ্ছিন্ন করে দিয়েছে পল্লী বিদ্যুৎ অফিস। তাদের অনুরোধ করা হয়েছিল জুলাই মাসের দ্বিতীয় সপ্তাহ পর্যন্ত বিদ্যুৎ-সংযোগ বিচ্ছিন্ন না করতে, তারা অনুরোধ রাখেনি। কার্যালয়ের বিদ্যুৎ বিলের টাকা দিতে জেলা রেজিস্ট্রারকে কয়েকবার বলা হয়েছে। টাকা এখনো পাওয়া যায়নি। টাকা না পেলে বিল পরিশোধ করাও সম্ভব হবে না।এ ব্যাপারে কথা বলতে হোমনা পল্লী বিদ্যুৎ কার্যালয়ের সহকারী উপব্যবস্থাপক আক্তার হোসেনের মুঠোফোনে একাধিকবার যোগাযোগের চেষ্টা করলেও তিনি ফোন ধরেননি।
