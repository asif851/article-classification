
পেশাভিত্তিক জনপ্রশাসন গড়ে তোলা, বেতন স্কেলে সিলেকশন গ্রেড ও টাইম স্কেল পুনর্বহাল, প্রশাসন ক্যাডারের একক কর্তৃত্ব বাতিল, আন্তক্যাডার বৈষম্য নিরসন, পদোন্নতির সমান সুযোগ প্রদানসহ ছয় দফা দাবিতে গতকাল বুধবার সারা দেশে কর্মবিরতি, মানববন্ধন, বিক্ষোভসহ নানা কর্মসূচি পালন করা হয়েছে। প্রকৃচি-বিসিএস সমন্বয় কমিটি এসব কর্মসূচি পালন করে।আমাদের নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:ফরিদপুর: প্রকৃচি-বিসিএস সমন্বয় কমিটি দুপুর ১২টার দিকে ফরিদপুর প্রেসক্লাবের সামনে মুজিব সড়কে মানববন্ধন করে। এ ছাড়া সালথা, মধুখালী, আলফাডাঙ্গা, চরভদ্রাসনসহ বিভিন্ন উপজেলায় বিভিন্ন কর্মসূচি পালিত হয়েছে।পটুয়াখালী: প্রকৃচি-বিসিএস সমন্বয় কমিটির উদ্যোগে দুপুর ১২টায় পটুয়াখালী প্রেসক্লাবের সামনে ঘণ্টাব্যাপী মানববন্ধন হয়। এতে বিসিএসের ২৬টি ক্যাডারের জেলার বিভিন্ন দপ্তরের কর্মকর্তারা অংশ নেন।সাতক্ষীরা: সাতক্ষীরায় মানববন্ধন করেছে প্রকৃচি-বিসিএস (২৬ ক্যাডার), নন ক্যাডার ও ফাংশনাল সার্ভিস সমন্বয় কমিটি। দুপুরে শহরের খুলনা রোড মোড়ে সংগঠনের জেলা শাখা এই কর্মসূচির আয়োজন করে।মেহেরপুর: মেহেরপুরে প্রকৃচি-বিএসএস (২৬ ক্যাডার) সমন্বয় কমিটি, নন ক্যাডার ও ফাংশনাল সার্ভিসের কর্মকর্তা কর্মচারীরা মানববন্ধন ও পথসভা করেছেন। দুপুর ১২ থেকে ১টা পর্যন্ত মেহেরপুর প্রেসক্লাবের সামনে ওই কর্মসূচি চলে।চুয়াডাঙ্গা: প্রকৃচি-বিসিএস সমন্বয় কমিটি দুপুর ১২টা থেকে ১টা পর্যন্ত জেলা ও তিন উপজেলা শহরে কর্মসূচি পালন করে।চুয়াডাঙ্গা বড় বাজার শহীদ হাসান চত্বরে মানববন্ধনে মার্টিন হীরক চৌধুরী, নির্মল কুমার দে প্রমুখ বক্তব্য দেন। এ ছাড়া দামুড়হুদা, জীবননগর ও আলমডাঙ্গায় মানববন্ধন হয়েছে।বরগুনা: বেলা ১১টায় শহরের সদর রোডে মানববন্ধনে শতাধিক কর্মকর্তা অংশ নেন। এ সময় সমাবেশে বক্তব্য দেন সদর উপজেলা প্রাণিসম্পদ কর্মকর্তা মোস্তাফিজুর রহমান, উপজেলা কৃষি কর্মকর্তা মো. তৌহিদ প্রমুখ।এ ছাড়া আমতলীতে উপজেলা পরিষদের সামনে মানববন্ধন হয়েছে। এ সময় বক্তব্য দেন এম এ মতিন, সৈয়দ আলতাফ হোসেন, এস এম বদরুল আলম, জয়ন্ত কুমার, রুহুল আমিন, তেংমং ও তাপস চন্দ্র মণ্ডল প্রমুখ।এ ছাড়া বরিশালের গৌরনদী, পটুয়াখালীর কলাপাড়া, পিরোজপুরের মঠবাড়িয়া, ভান্ডারিয়া, নেছারাবাদ ও কাউখালী, রাজবাড়ীর গোয়ালন্দ এবং যশোরের কেশবপুরে নানা কর্মসূচি পালন করা হয়েছে।
