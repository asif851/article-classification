

অধ্যাপক মুহম্মদ জাফর ইকবাল হত্যাচেষ্টা মামলায় হামলাকারী ফয়জুর রহমান ওরফে ফয়জুলকে ১০ দিনের রিমান্ডে নিয়েছে পুলিশ। আজ বৃহস্পতিবার মুখ্য মহানগর বিচারিক হাকিম (তৃতীয় আদালত) হরিদাস কুমার পুলিশের আবেদনের পরিপ্রেক্ষিতে এই রিমান্ড মঞ্জুর করেন।
বেলা একটার পরে আদালত এই আদেশ দেন। রিমান্ডে নিয়ে ফয়জুরকে জিজ্ঞাসাবাদ আজই শুরু হবে বলে জানিয়েছেন সিলেট মহানগর পুলিশের অতিরিক্ত উপকমিশনার মোহাম্মদ আব্দুল ওয়াহাব।
ফয়জুর ছাড়াও তাঁর মা-বাবা-ভাইসহ ছয়জন এ ঘটনায় আটক আছেন। মামলায় শুধু ফয়জুরকে গ্রেপ্তার দেখানো হয়েছে বলেছে পুলিশ।
জাফর ইকবালের শারীরিক অবস্থার উন্নতি হওয়ায় গতকাল বুধবার দুপুরের দিকে তাঁকে সম্মিলিত সামরিক হাসপাতালের নিবিড় পরিচর্যা কেন্দ্র থেকে কেবিনে স্থানান্তর করা হয়েছে বলে জানিয়েছে আন্তবাহিনী জনসংযোগ পরিদপ্তর (আইএসপিআর)। তবে হাসপাতাল থেকে ছেড়ে দেওয়ার বিষয়ে চিকিৎসকেরা এখনো কোনো সিদ্ধান্ত নেননি।

হামলার পর থেকে ফয়জুর হাসপাতালে চিকিৎসাধীন ছিলেন। গতকাল চিকিৎসকদের একটি সূত্র জানায়, ফয়জুর স্বাভাবিক এবং আগের চেয়ে সুস্থ আছেন।
গত শনিবার বিকেলে শাহজালাল বিজ্ঞান ও প্রযুক্তি বিশ্ববিদ্যালয় ক্যাম্পাসে অনুষ্ঠান চলার সময় অধ্যাপক জাফর ইকবাল হামলার শিকার হন। পেছন থেকে জাফর ইকবালের মাথায় ধারালো অস্ত্র দিয়ে আঘাত করেন ফয়জুর।
