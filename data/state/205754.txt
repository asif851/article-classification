
রাজধানীর সবুজবাগ থানার দক্ষিণ বাসাবো এলাকায় ট্রাকের ধাক্কায় জমির হোসেন (৫০) নামের এক ব্যক্তি নিহত হয়েছেন। গতকাল শুক্রবার দিবাগত রাত ১২টার দিকে দক্ষিণ বাসাবোর ৪৪ /এ কাজী অফিসের সামনে এই ঘটনা ঘটে। নিহতের বড় ভাই মো. জাভেদ বলেন, গত রাতে বাসার জমানো ময়লা ফেলার জন্য জমির রাস্তায় নেমে আসেন। এ সময় হঠাৎ একটি চলন্ত ট্রাক তাঁকে ধাক্কা দেয়। এতে গুরুতর আহত হন জমির। তাঁকে ঢাকা মেডিকেল কলেজ হাসপাতালে নেওয়া হয়। পরে চিকিৎসাধীন অবস্থায় রাত আড়াইটার দিকে তিনি মারা যান। এ ঘটনায় ট্রাকচালক ও তাঁর সহকারীকে আটক করেছে পুলিশ। ঘটনার সত্যতা নিশ্চিত করে ঢাকা মেডিকেল কলেজ হাসপাতাল পুলিশ ক্যাম্পের পরিদর্শক মোজাম্মেল হক বলেন, লাশ এখন জরুরি বিভাগের মর্গে রাখা হয়েছে।
