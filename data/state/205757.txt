
নজরদারির উদ্দেশে লক্ষ্মীপুর জেলা আওয়ামী লীগের সভাপতির বাসার সামনে বিদ্যুতের খুঁটিতে লাগানো ক্লোজড সার্কিট ক্যামেরাটি (সিসি ক্যামেরা) গত মঙ্গলবার রাতে কে বা কারা সরিয়ে নিয়ে গেছে।তবে লক্ষ্মীপুর সদর থানার পুলিশ বলছে, এ বিষয়ে তারা কিছুই জানে না। মঙ্গলবার প্রথম আলোতে ‘কার নজরদারিতে লক্ষ্মীপুর জেলা আওয়ামী লীগের সভাপতি?’ শিরোনামে প্রতিবেদন প্রকাশিত হয়।লক্ষ্মীপুর জেলা আওয়ামী লীগের সভাপতি এম আলাউদ্দিন জানান, আগামী ৩ মার্চ লক্ষ্মীপুর জেলা আওয়ামী লীগের সম্মেলন। তিনি ওই সম্মেলনে সভাপতি প্রার্থী। তাঁর সঙ্গে ভয়ে কেউ যাতে যোগাযোগ না করে সে উদ্দেশ্যেই ক্লোজড সার্কিট ক্যামেরা বসিয়েছিল কোনো পক্ষ। পৌরসভার ৬ নম্বর ওয়ার্ডে লইয়ার্স কলোনিতে তিনি দীর্ঘদিন ধরে বসবাস করে আসছেন।জেলা আওয়ামী লীগের সভাপতির ছেলে আইনুল আহমেদ জানান, মঙ্গলবার দিনেও সিসি ক্যামেরাটি বিদ্যুতের খুঁটিতে লাগানো ছিল। যারা ক্যামেরাটি লাগিয়েছে তারাই রাতের আঁধারে খুঁটি থেকে খুলে নিয়ে গেছে। তিনি অভিযোগ করে বলেন, খারাপ উদ্দেশ্যে ও আতঙ্ক সৃষ্টির লক্ষ্যে ক্যামেরা বসিয়েছে তারা।সদর থানার ওসি মো. ইকবাল হোসেন বলেন, ‘সিসি ক্যামেরাটি কারা খুলে নিয়েছে তা আমাদের জানা নেই।’
