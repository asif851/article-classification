
বিএনপির কাউন্সিলকে তামাশা বললেন আওয়ামী লীগের যুগ্ম সাধারণ সম্পাদক মাহবুব উল আলম হানিফ। তিনি বলেছেন, কাউন্সিলে নেতা নির্বাচন হয়। কিন্তু বিএনপির শীর্ষ দুই পদের নির্বাচন হয়ে গেছে কাউন্সিলের আগেই। সেখানে কাউন্সিলরদেরও কোনো ক্ষমতা প্রয়োগ করতে হয়নি। আসলে তারা কাউন্সিলের নামে জাতি ও দলের সঙ্গে তামাশা করেছে।
আজ শনিবার বিকেলে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে তৃতীয় ধাপের ইউনিয়ন পরিষদ (ইউপি) নির্বাচনে দলীয় চেয়ারম্যান প্রার্থীদের নাম ঘোষণার জন্য আয়োজিত সংবাদ সম্মেলনে এসব কথা বলেন হানিফ। সংবাদ সম্মেলনে ৬০৯টি ইউপির দলীয় মনোনয়ন প্রার্থীদের নাম ঘোষণা করেন তিনি। তবে এখনো ১৪টি ইউপির প্রার্থীর নাম প্রকাশ বাকি আছে, তা পরে জানানো হবে।
বিএনপির কাউন্সিলে আওয়ামী লীগের না যাওয়া প্রসঙ্গে সাংবাদিকদের প্রশ্নের জবাবে মাহবুব উল আলম হানিফ বলেন, কেন যাবে, তামাশা দেখতে? এ কাউন্সিল নিয়ে তো তাদের দলেরই আগ্রহ ছিল না। অন্য কোনো রাজনৈতিক দলের আগ্রহ ছিল বলে শোনা যায়নি। তাই তাদের এই কাউন্সিলে আওয়ামী লীগের প্রতিনিধিদলের যাওয়া যুক্তিযুক্ত নয়।
সম্মেলনে খালেদা জিয়ার ভিশন ২০৩০ ঘোষণার বিষয়ে হানিফ বলেন, তিনি কিসের ভিশন দেন। ক্ষমতায় থাকাবস্থায় তো তিনি দুর্নীতি ও সন্ত্রাস লালন করেছেন। ক্ষমতার বাইরে থেকে ২০০৯-১৪ পর্যন্ত অবরোধের নামে আগুন-সন্ত্রাস করেছেন। যুদ্ধাপরাধীদের রক্ষা করেছেন, পাকিস্তানের ভাবধারায় পরিচালিত হয়েছেন। এগুলোর জন্য তো তিনি জাতির কাছে ক্ষমা চাননি। তিনি অনুতপ্ত হননি। এই অবস্থায় তিনি ভিশন ২০৩০ কিংবা ৪০ দিক, এটা কোনো বিষয় না।
সংবাদ সম্মেলনে আওয়ামী লীগের যুগ্ম সাধারণ সম্পাদক জাহাঙ্গীর কবির নানক, সাংগঠনিক সম্পাদক বাহাউদ্দিন নাছিম, দপ্তর সম্পাদক আবদুস সোবহান গোলাপ প্রমুখ উপস্থিত ছিলেন।
