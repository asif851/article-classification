
বিএনপির চেয়ারপারসন খালেদা জিয়া বলেছেন, মানুষের জানমালের নিরাপত্তা দিতে এ সরকার সম্পূর্ণভাবে ব্যর্থ হয়েছে। আইনের শাসনের অনুপস্থিতিতে সমগ্র জাতি আজ এক শ্বাসরুদ্ধকর অবস্থায় নিপতিত হয়ে পড়েছে।
আজ শনিবার রাত সোয়া ১০টায় বিএনপির মুখপাত্র আসাদুজ্জামান রিপনের সই করা গণমাধ্যমে পাঠানো এক বিবৃতিতে খালেদা জিয়া এসব কথা বলেন।জাগৃতি প্রকাশনীর মালিক ফয়সাল আরেফিনকে কুপিয়ে হত্যা এবং শুদ্ধস্বর প্রকাশনীর কার্যালয়ে ঢুকে প্রতিষ্ঠানটির কর্ণধার আহমেদুর রশীদসহ তিনজনকে কুপিয়ে আহত করার ঘটনায় দেশের অবনতিশীল আইন-শৃঙ্খলা পরিস্থিতিতে গভীর শঙ্কাও প্রকাশ করেন খালেদা জিয়া। বিবৃতিতে খালেদা জিয়া দুটি ঘটনায় গভীর উদ্বেগ ও শোক প্রকাশ করে অবিলম্বে হামলাকারীদের গ্রেপ্তার করে দৃষ্টান্তমূলক শাস্তির দাবি জানান।বিএনপির চেয়ারপারসন খালেদা জিয়া দাবি করেন, নিহত ফয়সাল আরেফীন (দীপন) জিয়া স্মৃতি পাঠাগারের সহসভাপতি ছিলেন এবং শহীদ জিয়াউর রহমানের আদর্শে উজ্জীবিত একজন নিবেদিত সংগঠক ছিলেন। তিনি নিহত ফয়সালের বিদেহী আত্মার মাগফিরাত কামনা করে তাঁর শোকাহত পরিবারের সদস্যদের প্রতি সমবেদনা জানান।
আরও পড়ুন: 
প্রকাশকদের ওপর হামলাকে কাপুরুষোচিত বলল বিএনপি
