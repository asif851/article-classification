
রাজশাহীর শিরোইল টার্মিনাল এলাকায় বাস ও ট্রাকের সঙ্গে অটোরিকশার সংঘর্ষে একজন নারী নিহত ও চারজন আহত হয়েছে। নিহত নারীর নাম রুবিনা খাতুন (৩৫) আজ মঙ্গলবার বেলা ১১টার দিকে এ দুর্ঘটনা ঘটে।
এদিকে রাজশাহীর মোহনপুর উপজেলা সদরে সকাল ১০টার দিকে পৃথক আরেক দুর্ঘটনায় মারা গেছেন জেলা পুলিশের বিশেষ শাখার কনস্টেবল সেলিম রেজা (৫০)। তাঁর সঙ্গে থাকা মোটরসাইকেল আরোহী আবদুল কাইয়ুম আহত হয়েছে। দুটি মৃত্যুর ঘটনা নিশ্চিত করেছেন ওয়ার্ড মাস্টার মোশাররফ হোসেন।ঘটনার প্রত্যক্ষদর্শী ব্যক্তিরা বলেন, রাজশাহী থেকে সোনামসজিদের মধ্যে চলাচলকারী একটি বাস একটি অটোরিকশাকে ধাক্কা দিলে তা সামনের ট্রাকের সঙ্গে লেগে দুমড়ে-মুচড়ে যায়। এ সময় পাশে থাকা একজন মোটরসাইকেল আরোহীসহ অটোরিকশার চারজন যাত্রী আহত হন। তাঁদের রাজশাহী মেডিকেল কলেজ হাসপাতালে ভর্তি করা হয়েছে।এদিকে ভবানীগঞ্জ থেকে রাজশাহীগামী একটি বাস মোটরসাইকেলকে ধাক্কা দিলে নিহত হন সেলিম রেজা।রাজশাহী মহানগরের বোয়ালিয়া থানার ভারপ্রাপ্ত কর্মকর্তা (ওসি) আমানুল্লাহ জানান, রাজশাহীর শিরোইলে টার্মিনাল এলাকায় বাস ও ট্রাকের সঙ্গে অটোরিকশার সংঘর্ষে নিহত হয়েছেন একজন। ঘটনাস্থল থেকে উদ্ধার করে হাসপাতালে নেওয়ার আগেই তাঁর মৃত্যু হয়।
