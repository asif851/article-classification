
কর্মস্থলে বিলম্বে উপস্থিতির কারণে চট্টগ্রাম জেনারেল হাসপাতালের সাত চিকিৎসকের বিরুদ্ধে শাস্তিমূলক ব্যবস্থা নিচ্ছে সিভিল সার্জন কার্যালয়। গতকাল বুধবার সকালে জেনারেল হাসপাতালে গিয়ে তাঁদের পাননি সিভিল সার্জন সরফরাজ খান। জানা গেছে, গতকাল সকাল নয়টা ১০ মিনিটে সিভিল সার্জন জেনারেল হাসপাতালে যান। এ সময় তিনি হাসপাতালের সাত চিকিৎসককে অনুপস্থিত দেখতে পান। এর মধ্যে আন্তবিভাগের তিনজন এবং বহির্বিভাগের চার চিকিৎসক রয়েছেন। বহির্বিভাগে তখন রোগীরা চিকিৎসকের জন্য অপেক্ষা করছিলেন বরে জানা গেছে।হাসপাতাল সময় সকাল সাড়ে আটটা থেকে বেলা আড়াইটা পর্যন্ত। কিন্তু আধঘণ্টা পরও চিকিৎসকেরা উপস্থিত না হওয়ায় বিস্ময় প্রকাশ করেন সরফরাজ খান। পরে তিনি হাসপাতালে অবস্থানকালে কয়েকজন চিকিৎসক উপস্থিত হলে তাঁদের হাজিরা খাতায় সই করতে দেওয়া হয়নি। সরফরাজ খান বলেন, ‘কর্মস্থলে অনুপস্থিতির জন্য তাঁদের কারণ দর্শানো নোটিশ দেওয়া হবে। শহরেও যদি বিলম্বে উপস্থিত হন তাহলে তা মানা যায় না।’
