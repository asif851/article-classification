
ফরিদপুর মেডিকেল কলেজ হাসপাতালের ছাদে সযত্নে ‘চাষ’ করা হচ্ছিল একটি গাঁজার গাছ। আজ বুধবার গোপন সংবাদের ভিত্তিতে হাসপাতালের নতুন ভবনের ছয়তলার ছাদে ওই গাছের খোঁজ পায় পুলিশ। 
গাছটি পরিচর্যা করার সময় হাসপাতালের দুজন লিফট চালককে গ্রেপ্তার করেছে পুলিশ। আজ বুধবার বেলা দুইটার দিকে তাঁদের গ্রেপ্তার করা হয় বলে পুলিশ সূত্রে জানা গেছে। গ্রেপ্তার হওয়া দুই লিফট চালক হলেন, জয়পুরহাটের রাজন শেখ (২২) ও বরিশালের অমিত কাওসার (২৩)। ঘটনার সত্যতা নিশ্চিত করে ফরিদপুর কোতোয়ালি থানার উপ পরিদর্শক (এসআই) কাজী মাসুদ রানা প্রথম আলোকে জানান, ‘গোপন সংবাদের ভিত্তিতে ফরিদপুর মেডিকেল কলেজ হাসপাতালের ছাদে অভিযান চালিয়ে গাঁজার গাছটি জব্দ ও পরিচর্যারত অবস্থায় ওই দুই লিফটম্যানকে গ্রেপ্তার করা হয়। এ ব্যাপারে ফরিদপুর কোতোয়ালি থানায় মাদকদ্রব্য নিয়ন্ত্রণ আইনে একটি মামলা দায়ের করা হয়েছে।’ ফরিদপুর মেডিকেল কলেজ হাসপাতালের তত্ত্বাবধায়ক গণপতি বিশ্বাস প্রথম আলোকে বলেন, ‘হাসপাতালের ছাদ থেকে গাঁজার গাছসহ গ্রেপ্তার হওয়া ওই দুই লিফটম্যান আমাদের নিয়মিত কোনো কর্মচারী নয়। গণপূর্ত বিভাগ এ হাসপাতালে লিফট সরবরাহ করেছে। তারা যে প্রতিষ্ঠানের মাধ্যমে লিফটগুলি সংগ্রহ করেছেন ওই দুই ব্যক্তি সেই কোম্পানির হয়ে এক বছর মেয়াদকালের জন্য কাজ করছেন।’
