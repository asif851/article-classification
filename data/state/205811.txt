
ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক অভিযোগ করেছেন, দেশে অস্থিতিশীল পরিস্থিতি সৃষ্টির পাঁয়তারা চলছে। একটি বিশেষ রাজনৈতিক মহল ঢাকা বিশ্ববিদ্যালয়ের মতো দেশের শ্রেষ্ঠ বিদ্যাপীঠে লাশ ফেলার চক্রান্ত করছে। ঢাকা বিশ্ববিদ্যালয়ের কিছুসংখ্যক সাবেক ছাত্রনেতার বক্তব্যে তা উঠে এসেছে। এটি উদ্বেগের কারণ হয়ে দাঁড়িয়েছে।উপাচার্য আজ বুধবার সকালে পঞ্চগড় সার্কিট হাউসে স্থানীয় গণমাধ্যমকর্মীদের সঙ্গে মতবিনিময় সভায় আরেফিন সিদ্দিক এসব কথা বলেন।উপাচার্য বলেন, পৃথিবীর কোনো দেশে দেখা যাবে না যে, বিশ্ববিদ্যালয় চলছে, সেটাকে বন্ধ করা, ক্ষতিগ্রস্ত করা বা শিক্ষা ব্যবস্থাকে বিপর্যয়ের মধ্যে ফেলার চক্রান্ত হয়। কিন্তু আমাদের দেশে বিশ্ববিদ্যালয়কে অচল করার ষড়যন্ত্র ও চক্রান্ত প্রতিনিয়ত দেখতে পাই। স্বাধীন তথ্য কমিশন গঠনের কারণে গণমাধ্যম এখন স্বাধীনভাবে কাজ করতে পারছে এবং মতপ্রকাশের স্বাধীনতা রয়েছে বলে তিনি মন্তব্য করেন।মতবিনিময় সভায় অন্যদের মধ্যে পঞ্চগড়ের পুলিশ সুপার মো. গিয়াস উদ্দিন আহমদ, পঞ্চগড় প্রেসক্লাবের সভাপতি এ রহমান মুকুলসহ গণমাধ্যমকর্মীরা উপস্থিত ছিলেন।
