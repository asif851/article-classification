
ফেনী-২ আসনের সরকারি দলের সাংসদ নিজাম উদ্দিন হাজারীর অনুসারী যুবলীগ ও ছাত্রলীগের ২৬ নেতা-কর্মীর জামিন নামঞ্জুর করে তাঁদের কারাগারে পাঠানোর নির্দেশ দিয়েছেন আদালত।গত শনিবার ফেনী সদর উপজেলার লালপুল এলাকায় তিনটি মাইক্রোবাসে তল্লাশি করে যুবলীগ ও ছাত্রলীগের ২৬ নেতা-কর্মীকে অস্ত্রসহ গ্রেপ্তার করে র্যাব। এদিকে সাংসদ নিজাম হাজারী উদ্ধার করা অস্ত্রগুলো লাইসেন্স করা বলে দাবি করলেও র্যাব বলছে, কেউ অস্ত্রের বৈধ মালিকানার কাগজপত্র দেখাতে পারেননি।পুলিশ জানায়, গতকাল রোববার বিকেলে র্যাবের কড়া পাহারায় গ্রেপ্তার ২৬ জনকে ফেনী সদর মডেল থানায় আনা হয়। এরপর র্যাব-৭-এর ফেনী ক্যাম্পের জ্যেষ্ঠ ওয়ারেন্ট অফিসার মো. ইব্রাহিম খলিল তাঁদের বিরুদ্ধে অস্ত্র আইনে মামলা করেন। পরে তাঁদের ফেনীর জ্যেষ্ঠ বিচারিক হাকিম আলমগীর মোহাম্মদ ফারুকীর আদালতে হাজির করা হয়। আদালত আসামিদের জামিন নামঞ্জুর করে জেলহাজতে পাঠানোর নির্দেশ দেন।মামলার এজাহারে উল্লেখ করা হয়, আসামিদের কাছ থেকে পাঁচটি বিদেশি পিস্তল, পাঁচটি শটগান, একটি বিদেশি দোনলা বন্দুক, চারটি এলজি, ১৬টি রামদা, দুটি চায়নিজ কুড়াল, একটি চাপাতি, একটি চাকু, পিস্তলের ১৩টি গুলি ও এলজির ১২০টি গুলি উদ্ধার করা হয়েছে।ফেনী সদর মডেল থানার ভারপ্রাপ্ত কর্মকর্তা (ওসি) মো. মাহবুব মোরশেদ জানান, উপপরিদর্শক (এসআই) আজিজ আহম্মদকে মামলার তদন্তের দায়িত্ব দেওয়া হয়েছে।গ্রেপ্তার ব্যক্তিদের মধ্যে রয়েছেন ফুলগাজী উপজেলা যুবলীগের সভাপতি সালেহ্ আহমেদ ওরফে মিন্টু, ফুলগাজী সদর ইউনিয়ন আওয়ামী লীগের যুগ্ম সম্পাদক জামাল উদ্দিন, ফুলগাজী উপজেলা ছাত্রলীগের সাবেক যুগ্ম আহ্বায়ক এনামুল করিম পাটোয়ারী ওরফে রাজীব, ফুলগাজীর দরবারপুর ইউনিয়ন যুবলীগের সাধারণ সম্পাদক আবুল কাশেম ওরফে বেছু, ফেনী পৌর ছাত্রলীগের সাংগঠনিক সম্পাদক আবু বক্কর ছিদ্দিক ওরফে শুভ।র্যাব-৭-এর ফেনী ক্যাম্পের কমান্ডার মেজর মো. মোজাম্মেল হোসেন জানান, গ্রেপ্তার ব্যক্তিদের কাছ থেকে উদ্ধার হওয়া অস্ত্র অবৈধ। অস্ত্রের লাইসেন্স থাকার কথা দাবি করা হলেও কেউ অস্ত্রের বৈধ মালিকানার কাগজপত্র দেখাতে পারেননি।স্থানীয় সূত্র জানায়, ২ জুন সোনাগাজীতে সন্ত্রাসীদের হামলায় যুবলীগের কর্মী আজিজুল হক নিহত হন। ওই হত্যার ঘটনায় ফেনী-৩ আসনের স্বতন্ত্র সাংসদ রহিম উল্যাহকে দায়ী করে তাঁর গ্রেপ্তার ও ফাঁসির দাবিতে শনিবার বিকেলে সোনাগাজীতে যুবলীগের প্রতিবাদ সমাবেশ হয়। সমাবেশ শেষে ফেনী শহরে ফেরার পথে ফেনীর লালপুল এলাকায় র্যাবের সদস্যরা তিনটি মাইক্রোবাসে তল্লাশি করে অস্ত্রসহ যুবলীগ ও ছাত্রলীগের ২৬ নেতা-কর্মীকে গ্রেপ্তার করেন।
