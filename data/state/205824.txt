
জাতিসংঘের রাজনীতিবিষয়ক সহকারী মহাসচিব অস্কার ফার্নান্দেজ তারানকো আজ শুক্রবার রাতে ঢাকায় এসে পৌঁছেছেন।
তারানকোর পাঁচ দিনের এ সফরের সময় অবাধ ও সুষ্ঠু নির্বাচনের লক্ষ্যে অর্থবহ ও ইতিবাচক সংলাপের জন্য তিনি রাজনীতিবিদদের পাশাপাশি সংশ্লিষ্ট সব মহলকে তাগিদ দেবেন বলে মনে করা হচ্ছে।
কূটনীতিক সূত্রে জানা গেছে, এ সফরের তারানকো প্রধানমন্ত্রী শেখ হাসিনা ও বিরোধীদলীয় নেতা খালেদা জিয়ার সঙ্গে দুই দফা আলোচনা করবেন। কাল শনিবার বিকেলে প্রধানমন্ত্রী ও সন্ধ্যায় বিএনপির চেয়ারপারসনের সঙ্গে প্রথম দফা বৈঠক হবে তিনি। এর আগে আওয়ামী লীগের সাধারণ সম্পাদক সৈয়দ আশরাফুল ইসলামের সঙ্গে তাঁর আলোচনা হবে। এ ছাড়া আগামী ১০ ডিসেম্বর দেশ ছাড়ার আগে তারানকো দুই নেত্রীর বৈঠক করবেন।
রাজনৈতিক সংকট কাটাতে জাতিসংঘ মহাসচিব বান কি মুনের প্রতিনিধি হিসেবে অস্কার ফার্নান্দেজ তারানকো এর আগে দুবার ঢাকা সফর করেন। প্রথমবার গত বছরের ডিসেম্বরে এবং দ্বিতীয়বার এ বছরের মে মাসে তিনি ঢাকায় আসেন। এবার ঢাকা সফরে তারানকো পাঁচ সদস্যের প্রতিনিধিদলের নেতৃত্ব দেবেন।
১০ ডিসেম্বর জাতিসংঘের রাজনীতিবিষয়ক সহকারী এই মহাসচিবের ঢাকা ছাড়ার কথা রয়েছে। 
