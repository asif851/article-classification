
রাজধানীর গেন্ডারিয়া থানা এলাকার স্বামীবাগে দুর্বৃত্তদের গুলিতে এক ব্যক্তি মারা গেছেন। নিহত ব্যক্তির নাম মো. জাকির হোসেন (৩০)। আজ বৃহস্পতিবার বেলা সোয়া একটার দিকে স্বামীবাগের মুন্সীরটেকে এ ঘটনা ঘটে। জাকির ভাঙারি সামগ্রীর ব্যবসা করতেন।
জাকিরের বাবা এনামুল হকের ভাষ্য, জাকির স্ত্রী-মেয়েসহ সপরিবারে ১৯/২এ মন্সীরটেকের পাঁচতলা ভবনের তৃতীয় তলার ফ্ল্যাটে থাকতেন। বাড়ির কাছাকাছি এলাকায় তাঁর দোকান। আজ দুপুর ১২টার দিকে বাড়ি থেকে বের হয়ে দোকানের দিকে যাচ্ছিলেন জাকির। এ সময় মুখোশ পরা চার-পাঁচজন যুবক এসে জাকিরকে ঘিরে ফেলে। ওই যুবকেরা কোনো কথা না বলে তাঁর মাথা ও বুকে গুলি করে পালিয়ে যায়। প্রথমে জাকিরকে স্থানীয় ক্লিনিকে নেওয়া হয়। বেলা দেড়টার দিকে ঢাকা মেডিকেল কলেজ হাসপাতালে আনার পর চিকিৎসকেরা জাকিরকে মৃত ঘোষণা করেন।
ঘটনার সত্যতা নিশ্চিত করে পুলিশের ওয়ারী জোনের সহকারী কমিশনার (এসি) সোহেল রানা প্রথম আলোকে বলেন, এ ঘটনায় জড়িত সন্দেহে কাউকে এখনো আটক করা যায়নি। প্রাথমিকভাবে ধারণা করা হচ্ছে, আর্থিক নয়, অন্য কোনো কারণে জাকিরকে হত্যা করা হয়েছে।
ময়নাতদন্তের জন্য জাকিরের লাশ ঢাকা মেডিকেল কলেজের মর্গে রাখা হয়েছে।
