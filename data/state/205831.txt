
সিটিসেলের বন্ধ হওয়া তরঙ্গ ২৪ ঘণ্টার মধ্যে চালু করতে বাংলাদেশ টেলিযোগাযোগ নিয়ন্ত্রণ কমিশনকে (বিটিআরসি) নির্দেশ দিয়েছেন সর্বোচ্চ আদালত। পাশাপাশি তরঙ্গ বরাদ্দের লাইসেন্স বাতিল করার সিদ্ধান্ত প্রত্যাহার করতে বলা হয়েছে। এর ফলে দেশের প্রথম মুঠোফোন অপারেটরটি আবার কার্যক্রমে ফিরতে পারবে বলে জানিয়েছেন সিটিসেলের কৌঁসুলি আহসানুল করিম।
আদালত অবমাননার অভিযোগে সিটিসেলের করা এক আবেদনের পরিপ্রেক্ষিতে আজ মঙ্গলবার প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বেঞ্চ এ আদেশ দেন।
আদালতে অবমাননার অভিযোগে করা সিটিসেলের আবেদনটি নথিভুক্ত করা হয়েছে। আদালতে সিটিসেলের পক্ষে শুনানিতে ছিলেন আইনজীবী রোকনউদ্দিন মাহমুদ ও আহসানুল করিম। বিটিআরসির পক্ষে শুনানিতে ছিলেন অ্যাটর্নি জেনারেল মাহবুবে আলম, কামরুল হক সিদ্দিক ও রেজা-ই রাব্বী খন্দকার।
পরে সিটিসেলের কৌঁসুলি আহসানুল করিম প্রথম আলোকে বলেন, গত ৩ নভেম্বর আপিল বিভাগ দুটি শর্তে সিটিসেলের তরঙ্গ বরাদ্দের সংযোগ দিতে বলেছিলেন। একটি ছিল উদ্ভূত বিরোধ নিরসনে একটি কমিটি গঠন করে দেওয়া। এ ছাড়া ১০০ কোটি টাকা ১৯ নভেম্বরের মধ্যে বিটিআরসিকে পরিশোধ করতে বলা হয়েছিল। সিটিসেল গত বছরের ১৭ নভেম্বর ওই অর্থ পরিশোধ করে। অথচ চলতি বছরের ২৬ এপ্রিল বিটিআরসি সিটিসেলের তরঙ্গ বরাদ্দের লাইসেন্স বাতিলের জন্য নোটিশ দেয়। পরে ১১ জুন তরঙ্গ বরাদ্দ লাইসেন্স বাতিল ও তরঙ্গ বরাদ্দ বন্ধ করে দেয়। এ অবস্থায় আদালত অবমাননার অভিযোগে আবেদনটি করা হলে আদালত আজ ওই আদেশ দেন।
 
