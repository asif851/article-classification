
ব্রাহ্মণবাড়িয়ার সরাইল উপজেলা ছাত্রলীগের দুই পক্ষের সমাবেশকে কেন্দ্র করে উপজেলা শহরে ১৪৪ ধারা জারি করেছে উপজেলা প্রশাসন। গতকাল শুক্রবার রাত ১২টা থেকে আজ শনিবার রাত ১২টা পর্যন্ত এটি বহাল থাকবে।
পুলিশ ও স্থানীয় সূত্র জানায়, দীর্ঘ পাঁচ বছর পর গত ৩১ জানুয়ারি জেলা ছাত্রলীগ উপজেলার নোয়াগাঁও ইউনিয়নের নোয়াগাঁও গ্রামের জসিম খানকে (৩০) আহ্বায়ক, ১৪ জনকে যুগ্ম আহ্বায়ক ও ৩৪ জনকে সদস্য করে ৪৯ জনের উপজেলা ছাত্রলীগের আহ্বায়ক কমিটি ঘোষণা করে। শুরু থেকেই এর বিরোধিতা করে আসছে সানাউল্লাহ গিয়াস উদ্দিনের নেতৃত্বাধীন অপর একটি পক্ষ। এই পক্ষের বাধার কারণে জেলা কমিটি–ঘোষিত পক্ষটি এত দিন মাঠে নামতে পারছিল না। এমনকি ২১ ফেব্রুয়ারিতে উপজেলা সদরের কেন্দ্রীয় শহীদ মিনারেও যেতে পারেনি।  তারা ২২ ফেব্রুয়ারি উপজেলা সদরে সভা করে আজ ২৪ ফেব্রুয়ারি উপজেলা কেন্দ্রীয় শহীদ মিনারে পরিচিতি সভা করার ঘোষণা দেয়। পরদিন একই স্থানে সমাবেশের ডাক দেয় প্রতিপক্ষটি। এ নিয়ে গতকাল বিকেল থেকে উভয় পক্ষের মধ্যে উত্তেজনা চলতে থাকে।
এর পরিপ্রেক্ষিতে উপজেলা প্রশাসন উপজেলা সদরে ২৪ ঘণ্টার জন্য ১৪৪ জারি করে। উপজেলা নির্বাহী কর্মকর্তা (ইউএনও) ও নির্বাহী হাকিম উম্মে ইসরাত প্রথম আলোকে বলেন, সংঘাত এড়াতে এ ব্যবস্থা নেওয়া হয়েছে।
সরাইল থানার ভারপ্রাপ্ত কর্মকর্তা (ওসি) মফিজ উদ্দিন ভূঁইয়া প্রথম আলোকে বলেন, একই স্থানে ছাত্রলীগের দুই পক্ষ সমাবেশ ডাকায় উপজেলা সদরের বিভিন্ন স্থানে পুলিশ মোতায়েন করা হয়েছে। এখন পর্যন্ত কোনো অপ্রীতিকর ঘটনা ঘটেনি।
