
৩৬তম বিসিএসের নন–ক্যাডারের অপেক্ষমাণ তালিকা থেকে নিয়োগপ্রক্রিয়া আজ বৃহস্পতিবার থেকে শুরু করছে বাংলাদেশ সরকারি কর্ম কমিশন (পিএসসি)। পিএসসি সূত্র জানায়, আজ প্রথম শ্রেণির তালিকা প্রকাশ করা হবে।
এ বিষয়ে পিএসসির পরীক্ষা নিয়ন্ত্রক নেসারউদ্দিন (ক্যাডার) প্রথম আলোকে বলেন, আজ ২৮৪ জনের তালিকা প্রকাশ করা হবে। এটি প্রথম শ্রেণির তালিকা। এতে প্রায় ৪৪ ধরনের পদ রয়েছে। পর্যায়ক্রমে আরও তালিকা প্রকাশ করা হবে।
পিএসসি সূত্র জানায়, ৩৬তম বিসিএসে ২ হাজার ৩২৩ জনকে বিভিন্ন ক্যাডারে নিয়োগের সুপারিশ করা হয়। এর বাইরে এই বিসিএসে উত্তীর্ণ ৩ হাজার ৩০৮ জন পরীক্ষার্থীকে পদ শূন্য থাকা সাপেক্ষে নন-ক্যাডার হিসেবে রাখা হয়েছে।
