
কিশোরগঞ্জের পাকুন্দিয়ায় বিদ্যালয়ের দোতলার কার্নিশ থেকে পড়ে মো. আরমান (১২) নামে ষষ্ঠ শ্রেণির এক ছাত্রের মৃত্যু হয়েছে। আজ বৃহস্পতিবার সকাল সাড়ে ১০টায় উপজেলার হোসেন্দী উচ্চবিদ্যালয়ে ঘটনাটি ঘটে। আরমান হোসেন্দী মধ্যপাড়া গ্রামের প্রবাসী মো. মোস্তফা মিয়ার ছেলে।
আরমান তিন ভাই, এক বোনের মধ্যে সবার ছোট।
হোসেন্দী উচ্চবিদ্যালয়ের প্রধান শিক্ষক মো. মোজাম্মেল হক বলেন, বিদ্যালয়ে চার-পাঁচ দিন হলো পাঠদান শুরু হয়েছে। আরমান এবার নতুন ভর্তি হয়েছে। সকাল ১০টায় বিদ্যালয় শুরুর দিকে সব শিক্ষক-শিক্ষার্থী যখন অ্যাসেম্বলিতে মগ্ন, তখন আরমান হঠাৎ বিদ্যালয় ভবনের দোতলার কার্নিশ থেকে নিচে পড়ে যায়। বিদ্যালয় কর্তৃপক্ষ তাকে গুরুতর আহত অবস্থায় পাকুন্দিয়া উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন।
পাকুন্দিয়া উপজেলা স্বাস্থ্য কমপ্লেক্সের চিকিৎ​সা কর্মকর্তা খায়রুল আলম বলেন, নিয়ে আসার আগে আরমানের মৃত্যু হয়। তার মাথার পেছন দিক থেঁতলে গিয়েছিল।
আরমানের মা মুনিরা আক্তার ছেলের মৃত্যুর ঘটনায় অসুস্থ হয়ে এখন হাসপাতালে ভর্তি। তিনি প্রথম আলোকে বলেন, ‘আমার ছেলে সকালে সুস্থ অবস্থায় স্কুলে গেছে। আমি জানি না, ঘটনা কী ঘটেছে।’
পাকুন্দিয়া থানার ভারপ্রাপ্ত কর্মকর্তা (ওসি) হাসান আল মামুন বেলা দুইটার দিকে বলেন, দোতলার কার্নিশ থেকে পড়ে যাওয়ার সময় সম্ভবত আরমানের মাথার পেছনের অংশ স্কুলের পাশের দেয়ালে আঘাত লাগে। তদন্ত সাপেক্ষে আইনানুগ ব্যবস্থা গ্রহণ করা হবে। এ ব্যাপারে এখনো কেউ কোনো অভিযোগ দেয়নি। লাশ ময়নাতদন্তের জন্য কিশোরগঞ্জ সদর হাসপাতালে পাঠানো হবে।
