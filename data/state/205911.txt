
রাজধানীর উত্তরার ১৬ নম্বর সেক্টরের বৌদ্ধমন্দিরের পাশের খাল থেকে আজ রোববার আরও ৩২টি ম্যাগাজিন উদ্ধার করা হয়েছে। উদ্ধারকাজে অংশ নেওয়া ডুবুরি মো. ইউসুফ এ তথ্য জানিয়েছেন।
এর আগে গতকাল শনিবার তুরাগ থানার পুলিশ অভিযান চালিয়ে এই খাল থেকে বিপুল পরিমাণ অস্ত্র ও গুলি উদ্ধার করেছে।  পুলিশ বলছে, মাত্র কয়েক দিন আগে শেষ হওয়া পুলিশের বিশেষ অভিযানের কারণে সন্ত্রাসীরা ভয়ে এগুলো ফেলে রেখে গেছে। এই অস্ত্রগুলো আনার পেছনে আন্তর্জাতিক ও দেশীয় চক্রান্ত থাকতে পারে বলেও মনে করছে তারা।  গতকাল পর্যন্ত উদ্ধার হওয়া অস্ত্র ও গুলির মধ্যে রয়েছে ৯৫টি ৭.৬২ বোরের পিস্তল, দুটি নাইন এমএম পিস্তল, ১০৬০টি গুলি (এর মধ্যে ৭.৬২ বোরের গুলি ২২০টি ও নাইন এমএম পিস্তলের গুলি ৮৪০টি), ৪৬২টি ম্যাগাজিন (৭.৬২ বোরের ১৮৯টি, এসএমজির ২৬৩টি ও গ্লোক পিস্তলের ১০টি), ১০টি বেয়নেট ও গুলি বানানোর ছাঁচ ১০৪টি। সাতটি ট্রাভেল ব্যাগের মধ্যে এগুলো ছিল।
আরও পড়ুন: 
উত্তরার খালে বিপুল পরিমাণ অস্ত্র ও গুলি
