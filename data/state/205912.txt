
বাড়ির ছাদ ও আঙিনায় গাছ লাগিয়ে অক্সিজেনের ব্যবস্থা করলে ১০ শতাংশ হোল্ডিং ট্যাক্স রেয়াত পাবেন ঢাকা দক্ষিণ সিটি করপোরেশনের বাসিন্দারা। মেয়র সাঈদ খোকন গতকাল বৃহস্পতিবার সকালে লালবাগের শহীদনগরের আদা গলিতে এক আলোচনা সভায় এ কথা বলেন। দায়িত্ব গ্রহণের এক বছর পূর্তি এবং আদা গলিতে একটি পানির পাম্পের উদ্বোধন উপলক্ষে এই আলোচনা সভার আয়োজন করে ডিএসসিসির ২৪ নম্বর ওয়ার্ড।আলোচনা সভায় প্রশ্নোত্তর পর্বে আদা গলির বাসিন্দা নাজিম উদ্দিন বলেন, দীর্ঘদিন ধরে ডিএসসিসির ২৪ নম্বর ওয়ার্ডের বিভিন্ন এলাকায় ওয়াসার পানিতে দুর্গন্ধ আসে। এই পানি দিয়ে কোনো কাজই করা যায় না। বিষয়টি ওয়াসা কর্তৃপক্ষকে জানালেও তারা গুরুত্ব দেয়নি। এ ছাড়া বৃষ্টি হলেই বিভিন্ন সড়কে জলাবদ্ধতা দেখা দেয়। এ সময় মঞ্চে উপস্থিত থাকা ডিএসসিসির ২৬ নম্বর ওয়ার্ডের কাউন্সিলর এবং ঢাকা ওয়াসা বোর্ডের সদস্য হাসিবুর রহমান এক মাসের মধ্যে এ সমস্যা সমাধানের আশ্বাস দেন।কেল্লার মোড় এলাকার বাসিন্দা ছামিউল ইসলাম বলেন, লালবাগ কেল্লার দক্ষিণ-পশ্চিম কর্নার থেকে সদরঘাট-গাবতলী বেড়িবাঁধ পর্যন্ত পৃথক দুটি সড়কের দুপাশে দুই শতাধিক অবৈধ দোকানপাট গড়ে উঠেছে। এসব দোকানের কারণে চলাচল করতে পারেন না পথচারীরা। এ সময় মঞ্চে থাকা ডিএসসিসির অঞ্চল-৩-এর আঞ্চলিক নির্বাহী কর্মকর্তা (উপসচিব) এস এম আনছারুজ্জামান বলেন, এক সপ্তাহের মধ্যে এসব ফুটপাত দখলমুক্ত করা হবে।নাগরিকদের এসব সমস্যার কথা শুনে মেয়র বলেন, ২৪ নম্বর ওয়ার্ডের চারটি খেলার মাঠ সংস্কারে ইতিমধ্যে ২ কোটি ৫৭ লাখ টাকা ব্যয় ধরে প্রকল্প অনুমোদন করা হয়েছে। যত দ্রুত সম্ভব তা সমাধান করা হবে।
