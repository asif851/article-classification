
চট্টগ্রামের ইপিজেড থানা এলাকায় বাংলাদেশ নৌবাহিনীর ঈশা খাঁ ঘাঁটির মসজিদে আজ শুক্রবার জুমার নামাজের সময় ককটেল বিস্ফোরণ হয়েছে। এতে ছয়জন আহত হন।
আন্তঃবাহিনী জনসংযোগ পরিদপ্তরের (আইএসপিআর) সংবাদ বিজ্ঞপ্তিতে জানানো হয়, চট্টগ্রামে নৌবাহিনী ঘাঁটি ঈশা খাঁ মসজিদে আজ জুমার নামাজের পর দুইটি ককটেল বিস্ফোরিত হয়েছে। উল্লেখ্য, মসজিদে বাইরের মুসুল্লি­রাও নামাজ পড়তে আসেন। ওই বিস্ফোরণে ৫ থেকে ৬ জন সামান্য আহত হন। তাঁদের প্রাথমিক চিকিৎসা দিয়ে ছেড়ে দেওয়া হয়। এ ঘটনায় তাৎক্ষণিকভাবে অবিস্ফোরিত আরও কয়েকটি বিস্ফোরকসহ একজনকে আটক করা হয়েছে। এ বিষয়ে প্রয়োজনীয় জিজ্ঞাসাবাদ ও তদন্ত চলছে।চট্টগ্রাম নগর পুলিশের অতিরিক্ত কমিশনার দেবদাস ভট্টাচার্য প্রথম আলোকে বলেন, ঘটনাস্থল থেকে দুটি অবিস্ফোরিত বোমা উদ্ধার করা হয়েছে।পুলিশ সূত্র জানায়, আহত পাঁচজনকে ঈশা খাঁ ঘাঁটির ভেতরের একটি হাসপাতালে এবং একজনকে সম্মিলিত সামরিক হাসপাতালে নেওয়া হয়।নৌবাহিনীর ঈশা খাঁ ঘাঁটি থেকে বের হয়ে বিকেল সোয়া চারটার দিকে নগর পুলিশের উপকমিশনার (বন্দর) হারুনুর রশীদ হাজারী সাংবাদিকদের বলেন, আজ দুপুরে জুমার নামাজের সময় মসজিদের ভেতর ককটেল বিস্ফোরণ ঘটে। এতে ছয়জন মুসল্লি আহত হন। একজনকে আটক করা হয়েছে।পুলিশের অপর একটি সূত্র জানিয়েছে, এই বিস্ফোরণের ঘটনায় দুজনকে আটক করা হয়েছে। এঁরা হলেন মান্নান ওরফে সিয়াম ও রমজান।
