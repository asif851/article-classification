
অনুমোদন ছাড়া হাসপাতাল পরিচালনা এবং ভুয়া চিকিৎসকের মাধ্যমে রোগীর চিকিৎসা করায় রাজধানীর মোহাম্মদপুর জেনারেল হাসপাতাল বন্ধের নির্দেশ দিয়েছেন র্যা বের ভ্রাম্যমাণ আদালত। পাশাপাশি ফার্মেসির অনুমোদন না থাকাসহ বিভিন্ন অনিয়মের জন্য ঢাকা জেনারেল হাসপাতালের চারজনকে দণ্ড দেওয়া হয়েছে।গতকাল বিকেলে র্যা ব-২-এর একটি দল হাসপাতাল দুটিতে অভিযান চালায়। অভিযান শেষে র্যা বের নির্বাহী ম্যাজিস্ট্রেট মোহাম্মদ হেলাল উদ্দিন দণ্ড ঘোষণা করেন।হেলাল উদ্দিন বলেন, মোহাম্মদপুর জেনারেল হাসপাতালে প্রায় তিন ঘণ্টা অভিযান চালিয়েও হাসপাতাল পরিচালনার মতো কোনো বৈধ কাগজ পাওয়া যায়নি। হাসপাতালে কোনো চিকিৎসক নেই। উচ্চমাধ্যমিক পাস আবদুল মোতালেব এমবিবিএস চিকিৎসক সেজে চিকিৎসা দিচ্ছেন। পরে হাসপাতালটি বন্ধের নির্দেশের পাশাপাশি ওই ভুয়া চিকিৎসককে ১ বছর ৩ মাসের কারাদণ্ড এবং এক লাখ টাকা জরিমানা করা হয়। হাসপাতালটিতে ছয়জন গুরুতর অপারেশন করা রোগী থাকলেও তাদের পরিচর্যার জন্য কোনো চিকিৎসক ও নার্স ছিল না বলে তিনি জানান।
