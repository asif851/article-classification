
হেফাজতে ইসলাম বাংলাদেশের মহাসচিব মাওলানা জুনায়েদ বাবুনগরী বলেছেন, হেফাজতের সাংগঠনিক কর্মকাণ্ড স্তিমিত হয়নি, বরং আরও বেশি জোরদার হয়েছে। দেশের বর্তমান পরিস্থিতি নৈরাজ্যকর ও হিংসাত্মক উল্লেখ করে তিনি বলেন, এ পরিস্থিতি থেকে উত্তরণে দ্বীনের পতাকাবাহী সংগঠন হেফাজতে ইসলামের বিকল্প নেই।কারাগার থেকে ছাড়া পেয়ে চিকিৎসা শেষে গত বৃহস্পতিবার রাতে চট্টগ্রামের ফটিকছড়ি উপজেলার নিজ গ্রাম বাবুনগরে প্রথম সংবর্ধনায় প্রধান অথিতি হিসেবে যোগ দিয়ে এসব কথা বলেন। বাবুনগর মাদ্রাসা কর্তৃপক্ষ সংবর্ধনার আয়োজন করে।অনুষ্ঠানে সভাপতিত্ব করেন হেফাজতে ইসলামের কেন্দ্রীয় নায়েবে আমির ও মাদ্রাসার পরিচালক মাওলানা শাহ মুহিবুল্লাহ। এতে বিশেষ অতিথি হিসেবে উপস্থিত ছিলেন ওই মাদ্রাসার মুহাদ্দিস মাওলানা হাফেজ হাবিব উল্লাহ। জুনায়েদ বাবুনগরী বলেন, ‘আমি প্রধানমন্ত্রিত্ব চাই না। কাউকে ক্ষমতার মসনদে বসাতে কিংবা বসতে দল করি না। তবে ইসলামের পক্ষে বলতে গিয়ে যদি কারও মনে আগুন জ্বলে, সে জন্য হেফাজত দায়ী নয়।’ তিনি গ্রেপ্তার করা হেফাজতের নেতা-কর্মীদের অবিলম্বে মুক্তির দাবি করেন। সংবর্ধনা অনুষ্ঠানে অন্যদের মধ্যে বক্তব্য দেন মাদ্রাসার সহকারী পরিচালক মাওলানা আইয়ুব বাবুনগরী, মাওলানা আবুল কালাম, মাওলানা সেলিম, মুফতি হাবিব উল্লাহ, মাওলানা মীর ইদ্রিস, মাওলানা নাছির উদ্দিন ও মাওলানা জালাল। অনুষ্ঠানটি পরিচালনা করেন আবু মাকনুন মোহামঞ্চদ বাবুনগরী।
