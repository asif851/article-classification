
রাজধানীর লালবাগে গত শনিবার রাতে রাহাতুল রাব্বী (২০) নামের এক তরুণকে ছুরিকাঘাতে হত্যা করা হয়েছে। রাব্বির স্বজনেরা বলছেন, টাকা ছিনিয়ে নিতে স্থানীয় কয়েকজন মাদকাসক্ত ব্যক্তি তাঁকে ছুরিকাঘাত করে হত্যা করে।এ ঘটনায় স্থানীয় লোকজন রবিন নামে এক তরুণকে আটক করে লালবাগ থানা পুলিশের কাছে সোপর্দ করেছেন।রাব্বীর বাবা আবদুস সালাম জানান, রাব্বী এক টেইলার্সের দোকানে দরজির কাজ করতেন। শনিবার রাতে শহীদ নগরের বাসায় ভাত খেয়ে কাপড়ের কারখানায় ফিরছিলেন। পথে ৩ নম্বর গলিতে রবিনসহ কয়েকজন তাঁকে আটকিয়ে নেশা করার টাকা চায়। রাব্বীর পকেটে তখন চার হাজারের মতো টাকা ছিল। টাকাগুলো দিতে না চাওয়ায় রাব্বীর সঙ্গে তাদের টানাহ্যাঁচড়া শুরু হয়। একপর্যায়ে মাদকাসক্ত ব্যক্তিরা রাব্বীকে ছুরি মেরে বসে। পরে স্থানীয় লোকজন ঘটনাস্থল থেকে রবিনকে আটক করে।গুরুতর আহত অবস্থায় তাঁকে ঢাকা মেডিকেল কলেজ হাসপাতালে আনা হয়। তাঁর পেট ও বুকে ছুরিকাঘাতের একাধিক চিহ্ন ছিল। গভীর রাতে রাব্বী হাসপাতালে মারা যান।পুলিশের লালবাগ থানার পরিদর্শক পরিতোষ চন্দ্র সাহা বলেন, এ ঘটনায় রবিনকে আটক করা হয়েছে। এখনো কোনো মামলা হয়নি।নিহত রাব্বীর স্বজনেরা জানান, ঘটনার পরের ধাক্কা সামলে উঠতে পারেনি পরিবার। তাই রোববার রাত পর্যন্ত কোনো মামলা হয়নি। রাত ১০টার মধ্যে তাঁদের থানায় যেতে বলেছে পুলিশ।তিন ভাই ও এক বোনের মধ্যে রাব্বী সবার বড়। আয়ের একটা বড় অংশ পরিবারকে দিতেন তিনি।
