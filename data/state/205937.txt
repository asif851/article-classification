
জাতীয় সংসদের স্পিকার শিরীন শারমিন চৌধুরী বলেছেন, বর্তমান রাজনৈতিক সংকট নিরসনে আলোচনায় বসতে হলে সরকার ও বিরোধী দল উভয় পক্ষকেই উদ্যোগ নিতে হবে। তিনি বলেন, উভয় পক্ষ উদ্যোগী হলে সংসদেই আলোচনা সম্ভব। স্পিকার বলেন, যদি বিরোধী দল ও সরকারপক্ষ সংসদে আলোচনার উদ্যোগ নেয়, তাহলে তিনি সর্বাত্মকভাবে তা সমন্বয় করবেন।আজ শুক্রবার দুপুরে মৌলভীবাজার জেলার শ্রীমঙ্গল উপজেলার সাতগাঁও চা-বাগানের ফাঁড়ি বাগান ছনখোলায় ‘চা-বাগানের প্রাক-প্রাথমিক শিক্ষা’ কর্মসূচির অধীনে চা-বাগানের শিশুর বিকাশে প্রারম্ভিক শিক্ষা প্রকল্পের আওতায় বিদ্যালয় পরিদর্শনে যান স্পিকার। সেখানে সাংবাদিকদের এসব কথা বলেন তিনি।শিরীন শারমিন বলেন, পিছিয়ে পড়া চা-শ্রমিক জনগোষ্ঠীর শিশুদের সার্বিক উন্নয়নে প্রাক-প্রাথমিক বিদ্যালয় কার্যক্রম শুরু হয়েছিল। চা-বাগানে ২০৯টি বিদ্যালয় শিশুদের উন্নয়নে কাজ করছে। এ সময় তিনি চা-বাগানের ওই শিশু বিদ্যালয় পরিদর্শন করে সন্তোষ প্রকাশ করেন।
স্পিকার শিশুদের মধ্যে খাবার বিতরণ করেন। এ সময় শ্রীমঙ্গল উপজেলা নির্বাহী কর্মকর্তা আশফাকুল হক চৌধুরী, সাতগাঁও চা-বাগানের ব্যবস্থাপক রফিকুল ইসলাম, জেলা শিশু একাডেমীর কর্মকর্তা জসিম উদ্দিন ও ইএলসিডি প্রকল্পের কর্মকর্তারা উপস্থিত ছিলেন।
মৌলভীবাজারে অবস্থিত বাংলাদেশ শিশু একাডেমীর বাস্তবায়নে শ্রীমঙ্গল উপজেলার ১৭টি স্কুলসহ জেলার রাজনগর, কমলগঞ্জ, কুলাউড়ায় মোট ২৭টি চা-বাগানে ২০৯টি স্কুল পরিচালিত হচ্ছে।
