
নারীদের পোশাক ও চলাফেরা নিয়ে নারী ও শিশুবিষয়ক সংসদীয় স্থায়ী কমিটির সভাপতি রেবেকা মোমেনের বক্তব্যকে কেন্দ্র করে তীব্র প্রতিক্রিয়ার সৃষ্টি হয়েছে।
সম্প্রতি এক অনুষ্ঠানে রেবেকা বলেন, ‘নারীর অশালীন চলাফেরা ও পারিবারিক শৃঙ্খলা না থাকার কারণে দেশে ধর্ষণ ও নির্যাতনের মাত্রা বেড়ে গেছে।’আজ শনিবার বেসরকারি সংস্থা নারীপক্ষ এক বিজ্ঞপ্তিতে রেবেকা মোমেনকে তাঁর বক্তব্য প্রত্যাহারের দাবি জানিয়েছে।রেবেকা এমন এক সময়ে এই মন্তব্য করলেন যখন নারীদের প্রতি সহিংসতা ও ধর্ষণের ঘটনা বেড়ে যাওয়ায় উদ্বেগ প্রকাশ করা হচ্ছে বিভিন্ন পক্ষ থেকে।বিজ্ঞপ্তিতে নারীপক্ষ বলছে, ‘অত্যন্ত গুরুত্বপূর্ণ পদে অধিষ্ঠিত একজন ব্যক্তির এ ধরনের বক্তব্য আমাদের জন্য লজ্জার ও অপমানের। তাঁর বক্তব্য ধর্ষণকারীদের উৎসাহিত করবে। ... বাংলাদেশে ১৮ বছর থেকে ৮ বছরের মেয়েটিও ধর্ষণের শিকার হয়, তা অশালীন পোশাকের জন্য নয়। আমরা তাঁর বক্তব্যের তীব্র নিন্দা, ক্ষোভ ও প্রতিবাদ জানাই।’
ক্ষমতাসীন দলের একজন সাংসদের এ ধরনের বক্তব্যের সঙ্গে একমত কি না, জানতে চাইলে মহিলা ও শিশুবিষয়ক প্রতিমন্ত্রী মেহের আফরোজ বলেন, ‘ওই অনুষ্ঠানে আমি উপস্থিত ছিলাম না। তবে মেয়েরা তাদের পছন্দের পোশাক পরলে ধর্ষণের শিকার হবে, এ কথার সঙ্গে একমত পোষণের কোনো সুযোগ নেই।’ তিনি আরও বলেন, নারী-পুরুষ সবাইকে শালীনভাবে চলতে হবে। শালীনতা রক্ষার দায়িত্ব শুধু নারীদের নয় বলেও তিনি মন্তব্য করেন।এ বিষয়ে জানতে রেবেকা মোমেনের সঙ্গে মোবাইলে বারবার ফোন দিলেও তিনি ফোন ধরেননি। মোবাইলে খুদে বার্তা দিলেও তিনি কোনো ফিরতি বার্তাও পাঠাননি।
