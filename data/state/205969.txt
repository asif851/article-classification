

রাজধানী ঢাকাসহ দেশের বিভিন্ন স্থানে ভূকম্পন অনুভূত হয়েছে। আজ মঙ্গলবার বাংলাদেশ সময় বেলা ৩টা ৯ মিনিটে ভূমিকম্পটি আঘাত হানে। প্রাথমিকভাবে দেশের কোনো স্থান থেকে ভূমিকম্পে কোনো ধরনের ক্ষয়ক্ষতির খবর পাওয়া যায়নি।
মার্কিন ভূতাত্ত্বিক জরিপ সংস্থা (ইউএসজিএস) জানিয়েছে, ভূমিকম্পটির উৎপত্তিস্থল ভারতের ত্রিপুরার আমবাসা থেকে ১৯ কিলোমিটার উত্তর-পূর্বে। উৎ​পত্তিস্থলটি বাংলাদেশ-ভারত সীমান্তের কাছাকাছি। রিখটার স্কেলে এই ভূমিকম্পের মাত্রা ছিল ৫.৫। উৎ​পত্তিস্থলে ভূমিকম্পটির গভীরতা ছিল ভূপৃষ্ঠ থেকে ৩৬.১ কিলোমিটার গভীরে।
বাংলাদেশ আবহাওয়া অধিদপ্তরের পরিচালক শামছুদ্দিন আহমেদ প্রথম আলোকে বলেন, ভূমিকম্পটির উৎপত্তিস্থল ঢাকা থেকে ১৭৬ কিলোমিটার দূরে ভারতের ত্রিপুরায়।
বাংলাদেশ ছাড়াও ভারতের উত্তর-পূর্বাঞ্চলীয় এলাকা, মিয়ানমার ও ভুটানে ভূকম্পন অনুভূত হয়েছে। ওই সব দেশেও কোনো ধরনের ক্ষয়ক্ষতির খবর পাওয়া যায়নি।
ভারতের ত্রিপুরা সরকার জানিয়েছে, ভূমিকম্পটির উৎ​পত্তিস্থল আমবাসা ও কুমারঘাটের লংতরাইতে। এটি ত্রিপুরার রাজধানী আগরতলা থেকে ৫৯ কিলোমিটার দূরে।
ত্রিপুরা দুর্যোগ প্রতিরোধ দপ্তরের আধিকারিক শরৎ দাসের বরাত দিয়ে আমাদের আগরতলা (ত্রিপুরা) প্রতিনিধি জানান, ত্রিপুরায় ক্ষয়ক্ষতির কোনো খবর পাওয়া না গেলেও মানুষের মধ্যে ব্যাপক আতঙ্কের সৃষ্টি হয়েছে।

