
বিএনপির জ্যেষ্ঠ যুগ্ম মহাসচিব রুহুল কবির রিজভী বলেন, ক্ষমার অযোগ্য ‘গুন্ডামি’ রাষ্ট্রের স্বাধীন অঙ্গের ওপর চলছে। বিচার বিভাগের মেরুদণ্ডের ওপর আঘাত করা হয়েছে। সরকারের বিরুদ্ধে কথা বলায় প্রধান বিচারপতি এস কে সিনহাও ক্ষোভ ও ক্রোধের স্বীকার। 
আজ শুক্রবার সকালে বাংলাদেশ কল্যাণ পার্টি আয়োজিত এক মানববন্ধনে তিনি এ কথা বলেন। ২০–দলীয় জোটের শরিক দল বাংলাদেশ কল্যাণ পার্টির মহাসচিব এম এম আমিনুর রহমানকে অপহরণের প্রতিবাদে জাতীয় প্রেসক্লাবের সামনে এ মানববন্ধন হয়। মানববন্ধনে রিজভী বলেন, ‘একাত্তরের চেতনা কি এই ছিল? আওয়ামী লীগের বিরুদ্ধে কথা বললেই গুম হবে? মুক্ত বক্তা ও দৃঢ়চেতা মানুষকে সরকার পছন্দ করে না।’ প্রধানমন্ত্রীকে ‘সুপ্রিম জাস্টিস’ আখ্যায়িত করে বলেন, কার বিচার বা শাস্তি হবে, তার রায় লেখা হবে প্রধানমন্ত্রীর কার্যালয়ে। গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী বলেন, জাতির এখন দুঃসময়। এটা কয়েক বছর আগেই শুরু হয়েছে। যখন মানুষ গুম হওয়া শুরু হয়, তখন বিচার বিভাগ চুপ ছিল। প্রধান বিচারপতি ভাবতে পারেননি, বিরোধী দলের ওপর যা হচ্ছে, তার শিকার তিনি নিজেও হবেন। সভাপতির বক্তব্যে বাংলাদেশ কল্যাণ পার্টির চেয়ারম্যান মেজর জেনারেল (অব) মুহাম্মদ ইব্রাহিম বলেন, রাজনৈতিক সরকারকে মনে রাখতে হবে তারা চিরজীবনের জন্য আসেনি। আমলনামা সবাইকেই দিতে হবে। তিনি গুম ও অপহরণ হওয়ার বিরুদ্ধে প্রতিবাদ জানান। মানববন্ধনে বাংলাদেশ ন্যাপ, বাংলাদেশ খেলাফত মজলিশ, বাংলাদেশ লেবার পার্টিসহ বিভিন্ন দলের নেতারা বক্তব্য দেন।
