
বিএনপি অভিযোগ করেছে, গ্রামীণ ব্যাংকের ব্যবস্থাপনা পরিচালকের পদ থেকে ড. মুহাম্মদ ইউনূসকে অপসারণ করার পরও সরকারের জিঘাংসা মিটছে না। এখন নোবেল বিজয়ী গ্রামীণ ব্যাংককে ধ্বংস করার চূড়ান্ত উদ্যোগ গ্রহণ করেছে। গতকাল শুক্রবার এক বিবৃতিতে দলের ভারপ্রাপ্ত মহাসচিব মির্জা ফখরুল ইসলাম আলমগীর এ অভিযোগ করেন। বিবৃতিতে বলা হয়, বর্তমান সরকার ক্ষমতাসীন হওয়ার পর থেকে জাতীয় ও আন্তর্জাতিকভাবে সুনাম অর্জনকারী প্রতিষ্ঠান গ্রামীণ ব্যাংককে ধ্বংস করার জন্য উঠেপড়ে লেগেছে। ব্যাংকের প্রতিষ্ঠাতা নোবেল বিজয়ী মুহাম্মদ ইউনূসসহ গ্রামীণ ব্যাংকের ওপর সরকার প্রতিহিংসার খড়গ ঝুলিয়ে রেখেছে। যেন ইউনূসকে অপমান করাই এই সরকারের প্রধান এজেন্ডা। সেই ধারাবাহিকতায় অন্যায়ভাবে সম্প্রতি সরকারি পৃষ্ঠপোষকতায় গঠিত তদন্ত কমিশন গ্রামীণ ব্যাংকের আইন কাঠামো পরিবর্তনের সুপারিশ করেছে। বিবৃতিতে এ সুপারিশকে ‘সর্বনাশা’ এবং গ্রামীণ ব্যাংককে চিরতরে নিঃশেষ করার ‘চক্রান্ত’ বলে উল্লেখ করে এর তীব্র নিন্দা ও প্রতিবাদ জানানো হয়। বিবৃতিতে ব্যাংকের মালিকানার ৫১ শতাংশের বেশি সরকারের মালিকানায় রাখার প্রস্তাবে উদ্বেগ প্রকাশ করেন মির্জা ফখরুল ইসলাম। তিনি বলেন, যে প্রতিষ্ঠানটির ৯৭ শতাংশ মালিক নারী, সে ব্যাংকের আইন কাঠামো পরিবর্তন করে সরকার নিজে পরিচালনা করার নীলনকশা বাস্তবায়ন করতে গেলে গ্রামীণ ব্যাংকের অস্তিত্ব বিলীন হয়ে পড়বে। বিবৃতিতে গ্রামীণ ব্যাংক নিয়ে ছিনিমিন খেলা বন্ধ ও ব্যাংককে ধ্বংস করার সব অশুভ পরিকল্পনা থেকে সরে আসার জন্য সরকারের প্রতি জোর আহ্বান জানানো হয়। এরশাদের সঙ্গে বৈঠক হয়নি: গতকাল শুক্রবার দুপুরে নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে বিএনপির যুগ্ম মহাসচিব রুহুল কবির রিজভী বলেন, সিঙ্গাপুরে বিএনপির চেয়ারপারসন খালেদা জিয়ার সঙ্গে তাঁর ছেলে তারেক রহমান বা জাতীয় পার্টির চেয়ারম্যান এইচ এম এরশাদের কোনো বৈঠক হয়নি। কিছু গণমাধ্যম ‘ভিত্তিহীন’ সংবাদ প্রকাশ করে বিভ্রান্তি ছড়াচ্ছে।
