
বাংলাদেশে ধর্মীয় স্বাধীনতা নিয়ে উদ্বেগ প্রকাশ করেছে যুক্তরাষ্ট্রের ধর্মীয় স্বাধীনতাবিষয়ক আন্তর্জাতিক কমিশন ইউএসসিআইআরএফ। গত সোমবার প্রকাশিত কমিশনের বার্ষিক প্রতিবেদনে এ উদ্বেগ প্রকাশ করা হয়।ইউএসসিআইআরএফের ২০১৬ সালের এই প্রতিবেদনে ৩৩টি দেশ ও অঞ্চলের পরিস্থিতি তুলে ধরা হয়েছে। এতে বলা হয়েছে, সার্বিকভাবে এসব দেশ ও অঞ্চলে আগের বছরের চেয়ে ধর্মীয় স্বাধীনতা পরিস্থিতির অবনতি লক্ষ করা যাচ্ছে। প্রতিবেদনে ২০১৫ সালের ফেব্রুয়ারি মাস থেকে এ বছরের ২৯ ফেব্রুয়ারি পর্যন্ত পরিস্থিতি তুলে ধরা হয়। প্রতিবেদনে বলা হয়, বাংলাদেশের ধর্মীয় স্বাধীনতার বিষয় পর্যবেক্ষণ করতে ইউএসসিআইআরএফের সদস্যরা গত বছরের মার্চ মাসে বাংলাদেশে যান।ধর্মীয় স্বাধীনতার গুরুতর লঙ্ঘন ঘটেছে, এমন দেশ ও অঞ্চলগুলোকে নিয়ে কয়েকটি শ্রেণিতে তালিকা করেছে ইউএসসিআইআরএফ। অবস্থা গুরুতর না হলেও উদ্বেগের এমন শ্রেণিতে রাখা হয়েছে বাংলাদেশকে।প্রথম শ্রেণিতে ‘সুনির্দিষ্টভাবে উদ্বেগের দেশগুলো’র তালিকায় আছে বিশ্বের ১৭টি দেশ ও অঞ্চল। এর মধ্যে দক্ষিণ এশিয়ার দেশ পাকিস্তান রয়েছে। দ্বিতীয় শ্রেণিতে আছে ভারতসহ ১০টি দেশ। এসব দেশেও ধর্মীয় স্বাধীনতা লঙ্ঘনের ঘটনা ক্রমাগতভাবে বেড়ে চলেছে। আর তৃতীয় ধাপে বাংলাদেশসহ ছয়টি দেশ ও অঞ্চল রয়েছে। এ তালিকার অন্য দেশগুলো হলো বেলারুশ, বাহরাইন, কিরগিজস্তান। আর অঞ্চলের মধ্যে আছে হর্ন অব আফ্রিকা ও পশ্চিম ইউরোপ।প্রতিবেদনে বলা হয়, গত বছর ধর্মীয় সংখ্যালঘু, ব্লগারসহ ভিন্নমতের মানুষদের হত্যা, হুমকি প্রদান, নির্যাতন ও হয়রানির ঘটনা ঘটেছে। সুশীল সমাজের আশঙ্কা, ধর্মীয় উগ্রবাদীরা ভবিষ্যতে আরও সহিংস হয়ে উঠবে।প্রতিবেদনে ধর্মীয় সংখ্যালঘু, বিশেষ করে হিন্দু ও খ্রিষ্টানদের জমি দখল, পার্বত্য চট্টগ্রাম চুক্তির সব ধারা বাস্তবায়ন না হওয়া এবং রোহিঙ্গাদের পরিস্থিতি উদ্বেগজনক হিসেবে উল্লেখ করা হয়।তবে সংখ্যালঘুদের ওপর হামলাসহ সহিংস বেশ কিছু ঘটনায় তদন্ত এবং অপরাধীদের গ্রেপ্তারের ঘটনায় সরকারের পদক্ষেপকে ইতিবাচক বলে উল্লেখ করা হয়েছে এই প্রতিবেদনে।প্রতিবেদনে বলা হয়, ধর্মনিরপেক্ষতা, চিন্তার স্বাধীনতা, ধর্মীয় ও সাম্প্রদায়িক সহিষ্ণুতা এবং রাজনৈতিক জবাবদিহি নিয়ে লেখালেখির কারণেই গত বছর অভিজিৎ রায়, অনন্ত বিজয় দাশ, ওয়াশিকুর রহমান বাবু, নিলাদ্রী চট্টোপাধ্যায় নিলয়, প্রকাশক ফয়সল আরেফিন দীপন হত্যাকাণ্ডের শিকার হন।
