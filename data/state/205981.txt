
রাজধানীর পশ্চিম নাখালপাড়ায় জঙ্গি আস্তানায় অভিযানে নিহত তিনজনের মধ্যে একজন হচ্ছে মো. নাফিস উল ইসলাম (১৬)। তার বাড়ি চট্টগ্রামের চকবাজার এলাকায়। আজ শুক্রবার রাজধানীর সোহরাওয়ার্দী মেডিকেল কলেজের মর্গে লাশ দেখে নাফিসকে শনাক্ত করেন তার বাবা নজরুল ইসলাম।র‍্যাব-৩ এর অধিনায়ক এমরানুল হাসান প্রথম আলোকে বলেন, শুক্রবার চট্টগ্রাম থেকে নাফিসের বাবা নজরুল ইসলামকে ঢাকায় আনা হয়। তাঁকে সোহরাওয়ার্দী মেডিকেল কলেজের মর্গে থাকা দুই জঙ্গির লাশ দেখানো হয়। তিনি একটি লাশ তাঁর ছেলে নাফিসের বলে শনাক্ত করেন। নাফিসের বাবার বরাত দিয়ে এমরানুল হাসান বলেন, নাফিস বাড়ি ছাড়ার আগে লকার থেকে ৬০ হাজার টাকা নিয়ে বের হয়েছিল।
এর আগে গতকাল বৃহস্পতিবার র‍্যাবের পাঠানো দুটি ছবি বিভিন্ন গণমাধ্যমে প্রকাশিত হয়। ওই ছবি দেখে একজনকে নাফিস বলে শনাক্ত করেন তাঁরা বাবা মুদিদোকানি নজরুল ইসলাম। তিনি বলেন, তাঁর ছেলে তিন মাস ধরে নিখোঁজ ছিল। সে চট্টগ্রাম নগরের কাজেম আলী স্কুল অ্যান্ড কলেজের অষ্টম শ্রেণিতে পড়ত।
নাফিসের বাবার ভাষ্য, গত বছরের ৫ অক্টোবর দুপুরে নামাজ পড়তে যাওয়ার কথা বলে বাড়ি ছাড়ে নাফিস। এ ঘটনায় তার বাবা চকবাজার থানায় সাধারণ ডায়েরি (জিডি) করেছিলেন। জিডি করার পরে পুলিশ নাফিসকে খুঁজতে গিয়ে জানতে পারে সে নব্য জেএমবিতে জড়িয়ে পড়েছে। সংগঠনে তার নাম আবদুল্লাহ।
‘জঙ্গি আস্তানা’ সন্দেহে ১১ জানুয়ারি দিবাগত রাতে রাজধানীর পশ্চিম নাখালপাড়ার রুবি ভিলার পঞ্চম তলায় অভিযান চালায় র‍্যাব। পরদিন শুক্রবার সকালে র‍্যাব সেখানে তিনজন নিহত হওয়ার খবর জানায়। রোববার প্রথম একজনের পরিচয় শনাক্ত হয়। তার নাম মেজবাহ উদ্দীন। বাড়ি কুমিল্লার মনোহরগঞ্জে। এ নিয়ে দুজনের পরিচয় শনাক্ত হলো।
 
