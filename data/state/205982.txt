
ভারত-পাকিস্তান যুদ্ধ বাধলে বাংলাদেশ ভারতের পক্ষে থাকবে বলে জানিয়েছেন স্বরাষ্ট্রমন্ত্রী আসাদুজ্জামান খান কামাল। তিনি বলেন, ‘বাংলাদেশ ও ভারতের মধ্যে বন্ধুত্বপূর্ণ পরিবেশ রয়েছে। সবখানে ভারত আমাদের সহযোগিতা করে। ভারত যখন আক্রান্ত হবে, তখন নিশ্চয়ই আমরা ভারতের সঙ্গে থাকব।’গতকাল মঙ্গলবার সচিবালয়ে গণমাধ্যম কেন্দ্রে বাংলাদেশ-ভারত সম্পর্ক নিয়ে সাংবাদিকদের মুখোমুখি অনুষ্ঠানে এক প্রশ্নের জবাবে স্বরাষ্ট্রমন্ত্রী এসব কথা বলেন।দক্ষিণ এশিয়ার পারমাণবিক শক্তিধর দুই দেশ ভারত-পাকিস্তানের উত্তেজনার মধ্যে বাংলাদেশের অবস্থান কী—জানতে চাইলে স্বরাষ্ট্রমন্ত্রী বলেন, ‘নয়াদিল্লিতে সাম্প্রতিক সফরের সময়ে ভারতীয় সাংবাদিকেরাও একই প্রশ্ন করেছিলেন। আমি বলেছি, ভারত যখন আক্রান্ত হবে, তখন নিশ্চয়ই আমরা ভারতের সঙ্গে থাকব।’চলমান অবস্থায় বাংলাদেশের কোনো প্রস্তুতি রয়েছে কি না—জবাবে আসাদুজ্জামান খান বলেন, ‘পাকিস্তানের সঙ্গে আমাদের বর্ডার নেই। ১ হাজার ২০০ মাইল দূরে তাদের অবস্থান। তাদের হুংকার, হাঁকডাকে আমাদের কিছু আসে-যায় না। আমরা তাদের ১৯৭১ সালে পরাস্ত করে বিদায় করে দিয়েছি। তাদের কথা চিন্তাও করতে চাই না, স্মরণও করতে চাই না।’স্বরাষ্ট্রমন্ত্রী বলেন, সীমােন্ত হত্যা কমিয়ে আনার চেষ্টা করছে সরকার। এখন বিজিবি ও বিএসএফের সুসম্পর্ক রয়েছে।বাংলাদেশ সেক্রেটারিয়েট রিপোর্টার্স ফোরাম আয়োজিত এই অনুষ্ঠানে সভাপতিত্ব করেন সংগঠনের সভাপতি শ্যামল সরকার। এতে প্রধান তথ্য কর্মকর্তা শামীম চৌধুরী, বিএসআরএফের সাধারণ সম্পাদক সিদ্দিকুর রহমানসহ জ্যেষ্ঠ সাংবাদিকেরা উপস্থিত ছিলেন।
