
কিশোরগঞ্জের শোলাকিয়ায় জঙ্গি হামলার ঘটনায় গ্রেপ্তার সন্দেহভাজন জঙ্গি জাহিদুল হক ওরফে তানিমকে কারাগারে পাঠানোর নির্দেশ দিয়েছেন আদালত।
আজ মঙ্গলবার বিকেলে ১০ দিনের রিমান্ড শেষে জাহিদুলকে কিশোরগঞ্জ বিচারিক আদালতের মুখ্য বিচারিক হাকিম আদালতে হাজির করা হয়। পরে বিচারক মো. আ. ছালাম খান এ আদেশ দেন।
কিশোরগঞ্জ থানার ভারপ্রাপ্ত কর্মকর্তা (ওসি) মীর মোশারফ হোসেন বলেন, জাহিদুলের কাছ থেকে গুরুত্বপূর্ণ তথ্য পাওয়া গেছে। মামলার অগ্রগতির জন্য তথ্যগুলো যাচাই-বাছাই করা হচ্ছে। প্রয়োজনে তাঁকে জিজ্ঞাসাবাদের জন্য আবারও রিমান্ডের আবেদন করা হতে পারে।
৭ জুলাই ঈদের দিন কিশোরগঞ্জের শোলাকিয়া ঈদগাহ মাঠের কাছে পুলিশ সদস্যদের ওপর সশস্ত্র হামলা চালায় জঙ্গিরা। এতে পুলিশের দুই সদস্য, এক নারী, সন্ত্রাসীসহ চারজন নিহত হন। এ ঘটনায় দুজনকে আটক করে পুলিশ। উদ্ধার করা হয় দুটি আগ্নেয়াস্ত্রসহ বেশ কিছু অস্ত্র। পরে ১০ জুলাই গ্রেপ্তার দুজনসহ অজ্ঞাত কয়েকজনকে আসামি করে কিশোরগঞ্জ মডেল থানায় সন্ত্রাসবিরোধী আইনে একটি মামলা করা হয়। ওই দিনই পুলিশের এক আবেদনের পরিপ্রেক্ষিতে মামলার আসামি জাহিদুলকে ১০ দিনের রিমান্ডে পাঠানো হয়।
