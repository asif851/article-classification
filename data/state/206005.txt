
শেরপুরের গারো পাহাড়ের শ্রীবরদী সীমান্তে একদল বুনো হাতির হামলায় এক পরিবারের একজন নিহত হয়েছেন। বিধ্বস্ত হয়েছে বসতঘর। আহত হয়েছেন পরিবারের বাকি দুজন সদস্য।
গতকাল শনিবার রাত ১২টার দিকে বালিজুড়ী খ্রিষ্টানপাড়া গ্রামে এ ঘটনা ঘটে।
নিহত ব্যক্তির নাম বিরণ মারাক (৫০)। আহত দুজন হলেন বিবরণের অন্তঃসত্ত্বা স্ত্রী শৈল সাংমা (৪৫) ও তাঁর তিন বছরের ছেলে বিজয় সাংমা।
বন বিভাগ, উপজেলা প্রশাসন ও স্থানীয় সূত্র বলছে, কয়েক দিন ধরে একদল বুনো হাতি শ্রীবরদী উপজেলার সীমান্তবর্তী বালিজুড়ী, মালাকুচা ও ঝুঁলগাঁও গ্রামে ঘোরাফেরা করছিল। তাদেরই একটি দল গতকাল রাতে ধান খেতে বালিজুড়ী গ্রামে যায়। এ সময় বিরণ ও তাঁর পরিবারের সদস্যরা চিৎকার করে হাতির দলটিকে তাড়ানোর চেষ্টা করে। এতে হাতির দল বিরণের বসতঘরে হামলা চালায়। বিরণের ঘরটি বিধ্বস্ত হয়ে যায়।
শেরপুর জেলা সদর হাসপাতালে নেওয়ার পথে আহত বিরণ মারা যান। আহত শৈল ও বিজয়কে স্থানীয়ভাবে প্রাথমিক চিকিৎসা দেওয়া হয়েছে।
বন বিভাগ বালিজুড়ীর ভারপ্রাপ্ত রেঞ্জ কর্মকর্তা মো. রবিউল ইসলাম হামলার বিষয়টি জানেন বলে জানিয়েছেন। আহত শৈল ও তাঁর শিশুকে চিকিৎসা দেওয়া হচ্ছে বলে তিনি জানান।
শ্রীবরদীর উপজেলা নির্বাহী কর্মকর্তা (ইউএনও) খালেদা নাছরিন বলেন, হতাহত ব্যক্তিদের পরিবারকে বন বিভাগ ও উপজেলা প্রশাসনের পক্ষ থেকে নিয়মানুযায়ী অর্থ সহায়তা ও ঢেউটিন দেওয়া হবে।
