
আওয়ামী লীগের সাধারণ সম্পাদক ওবায়দুল কাদের বিএনপির মহাসচিব মির্জা ফখরুল ইসলাম আলমগীরের আহ্বান নাকচ করে দিয়েছেন। তিনি বলেছেন, সরকার কেন বিএনপিকে নির্বাচনে ডেকে আনবে?গতকাল শুক্রবার নোয়াখালীতে এক অনুষ্ঠান শেষে সাংবাদিকদের প্রশ্নের জবাব দিতে গিয়ে পাল্টা প্রশ্ন করে ওবায়দুল কাদের বলেন, সরকার বিএনপিকে নির্বাচনে আনবে এই প্রশ্ন উঠছে কেন? বিএনপি একটি বড় দল। একটি রাজনৈতিক দল হিসেবে নির্বাচন করা তাদের সাংবিধানিক অধিকার। সরকার তো তাদের সুযোগ বিতরণ করবে না। সরকারের দয়ায় তারা রাজনীতি করে না। তারা রাজনীতি করে তাদের আদর্শ দিয়ে। কাজেই এটা তাদের অধিকার নির্বাচনে আসা। সরকার কেন তাদের নির্বাচনে নিয়ে আসবে?গত বৃহস্পতিবার জাতীয় প্রেসক্লাবে এক অনুষ্ঠানে মির্জা ফখরুল বলেন, বিএনপিকে নিবন্ধন বাতিলের ভয় দেখিয়ে লাভ নেই। বরং বিএনপিকে কীভাবে নির্বাচনে আনা যায় সেই ব্যবস্থা করুন।গতকাল ওবায়দুল কাদের বিএনপির প্রতি ইঙ্গিত করে বলেন, গত নির্বাচনে অংশ না নিয়ে দলটি যে ভুল করেছে, তাতে তারা ভুলের চোরাবালিতে আটকে গেছে। সেখান থেকে বেরিয়ে আসার স্বার্থে তাদের নির্বাচন করতে হবে। পরপর দুই নির্বাচন না করলে নিবন্ধন চলে যাওয়ারও আশঙ্কা আছে। কাজেই তারা অভিযোগের যত ভাঙা রেকর্ড বাজাক না কেন, শেষ পর্যন্ত নির্বাচনে আসবে।এর আগে সড়ক পরিবহন ও সেতুমন্ত্রী নোয়াখালী জেলা আওয়ামী লীগের সাবেক সাধারণ সম্পাদক মো. মমিন উল্যাহর স্মরণসভায় যোগ দেন।স্মরণসভায় সভাপতিত্ব করেন নোয়াখালী পৌর আওয়ামী লীগের সভাপতি আবদুল ওয়াদুদ। অনুষ্ঠানে বক্তব্য দেন জেলা আওয়ামী লীগের সভাপতি এ এইচ এম খায়রুল আনম চৌধুরী, সাবেক সভাপতি মো. হানিফ, নোয়াখালী-৩ আসনের সাংসদ মামুনুর রশীদ, সাবেক সাংসদ ফজলে এলাহী, মরহুম মমিনের মেয়ে নুসরাত মমিন প্রমুখ।
