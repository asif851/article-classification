
শোলাকিয়ার ইমাম ও ইকরার চেয়ারম্যান মাওলানা ফরিদ উদ্দিন মাসউদ বলেছেন, ‘যুদ্ধাপরাধীদের বিচারের রায়ে দল হিসেবে জামায়াত-শিবির অপরাধী, বিষয়টি উঠে এসেছে। আমি গাছের মাকাল ফলটা ছুড়ে মারব, গাছটা কাটব না, তাহলে দুদিন পর আবার মাকাল ফল ধরবে না?...গাছটা রেখে তারা বার বার বলেছে, এই ফলটারে ধর, ওই ফলটারে ধর। এই গাছটাকে পানি দিচ্ছে, সার দিচ্ছে আর্থিক প্রতিষ্ঠানগুলো। জোর দাবি, বিষবৃক্ষটা উপড়ে ফেলুন। নইলে বার বার যুদ্ধ করতে হবে।’
আজ শনিবার ‘যুদ্ধাপরাধীদের বিচার বানচালের ষড়যন্ত্র রুখে দাঁড়াও’ শীর্ষক আলোচনা সভায় বেশির ভাগ বক্তা এ দাবি জানান। রাজধানীর জাতীয় জাদুঘরের কবি সুফিয়া কামাল মিলনায়তনে আলোচনা সভা অনুষ্ঠিত হয়।
শোলাকিয়ার ইমাম আরও বলেন, বিষবৃক্ষটা উপড়ে ফেলার জন্য বড় প্রয়োজন হলো, যারা আর্থিক রসদ জোগায়, সার দেয়, পানি দেয় আগে তা  বন্ধ করা। সরকারের উদ্দেশে তিনি বলেন, ‘সরকারকে এ কথা বলতে চাই, এত ভয় পাওয়ার কিছু নাই, লজ্জা পাওয়ার কিছু নাই। ভোট যদি আপনাদের প্রাপ্য হয়ে থাকে, ভোট পাওয়ার জন্য হলেও কাজটা করতে হবে। তাতেই ভোট পাবেন। নইলে ভোটের চিন্তা করতে পারেন না।’
