
রংপুরের পীরগঞ্জের উপজেলার আমবাড়ি এলাকা থেকে নিখোঁজ হওয়ার ১২ দিন পরে শিমুল মিয়া (৮) নামের এক শিশুর লাশ উদ্ধার করা হয়েছে। আজ মঙ্গলবার নয়টার দিকে আমবাড়ি এলাকার একটি ঝোপ থেকে শিমুল মিয়ার লাশ উদ্ধার করে পুলিশ।
শিমুল মিয়া পীরগঞ্জ উপজেলার বড় দরজা ইউনিয়নের বড় আমবাড়ি সরকারি প্রাথমিক বিদ্যালয়ের প্রথম শ্রেণির শিক্ষার্থী ছিল। তাঁর বাবার নাম হারুন মিয়া।
পুলিশ ও পরিবার সূত্রে জানা যায়, ১২ জানুয়ারি বিকেলে বড় আমবাড়ি বাজারে যাওয়ার পর শিমুল মিয়া আর বাড়ি ফেরেনি। পরে তার বাবা হারুন মিয়া পীরগঞ্জ থানায় এ ব্যাপারে সাধারণ ডায়েরি (জিডি) করেন। শিমুল মিয়ার খোঁজে এলাকায় মাইকিং করা হয়। আমবাড়ি এলাকার একটি ঝোপে আজ সকালে কুকুরকে একটি লাশ টানতে দেখে এলাকার লোক পুলিশে খবর দেন। পুলিশ গিয়ে লাশ উদ্ধার করে। গায়ের কাপড় দেখে হারুন মিয়া ছেলে শিমুলের লাশ শনাক্ত করেন।
এ ঘটনায় জড়িত সন্দেহ আমবাড়ি এলাকার হারুন মিয়ার দূর সম্পর্কের আত্মীয় আবুল হোসেন ও তাঁর স্ত্রী হাজেরা খাতুনকে পুলিশ আটক করেছে। পীরগঞ্জ থানার পরিদর্শক (তদন্ত) হারুন অর রশীদ প্রথম আলোকে বলেন, বাবা হারুন মিয়া শিশু শিমুলের লাশ শনাক্ত করেছেন। লাশের ময়নাতদন্ত হবে। এ ঘটনায় জড়িত সন্দেহে দুজনকে আটক করা হয়েছে। পরিবারের পক্ষ থেকে মামলা করা হলে সে অনুযায়ী ব্যবস্থা নেওয়া হবে।
