
জার্মানিতে গতকাল শুক্রবার শুরু হওয়া ৫৩তম মিউনিখ নিরাপত্তা সম্মেলনে যোগ দিয়েছেন প্রধানমন্ত্রী শেখ হাসিনা।আন্তর্জাতিক নিরাপত্তা চ্যালেঞ্জ নিয়ে বিভিন্ন দেশের নিরাপত্তা ও নীতিনির্ধারকদের মতবিনিময়ের জন্য গুরুত্বপূর্ণ এ সম্মেলন শুরু হয়েছে মিউনিখের বায়েরিশার হোফ হোটেলে। এ বছর আলোচ্যসূচির মধ্যে রয়েছে যুক্তরাষ্ট্র ও ইউরোপ এবং ইউরোপীয় রাষ্ট্রগুলোর মধ্যে সম্পর্ক, ট্রাম্প, ব্রেক্সিট, ইইউ ও ন্যাটো সংকট ইত্যাদি।প্রধানমন্ত্রী শেখ হাসিনা সম্মেলনের উদ্বোধনী অধিবেশনে যোগ দেন। জার্মান প্রতিরক্ষামন্ত্রী উরসুলা ভন দের লায়েন ও মার্কিন প্রতিরক্ষামন্ত্রী জেমস ম্যাটিসের উদ্বোধনী বক্তব্য শেষে সম্মেলনের চেয়ারম্যান ওলফগ্যাং সিঙ্গার এর আনুষ্ঠানিক উদ্বোধন করেন। জার্মানির চ্যান্সেলর, যুক্তরাষ্ট্রের ভাইস প্রেসিডেন্ট, জাতিসংঘ মহাসচিব, পোল্যান্ড ও আফগানিস্তানের প্রেসিডেন্ট, নরওয়ের প্রধানমন্ত্রী এবং রাশিয়া, চীন, যুক্তরাজ্য, সৌদি আরব ও ইরানের পররাষ্ট্রমন্ত্রীরা উদ্বোধনী অধিবেশনে যোগ দেন।বাংলাদেশের পররাষ্ট্র মন্ত্রণালয় সূত্র জানায়, প্রধানমন্ত্রী শেখ হাসিনা আজ শনিবার উচ্চপর্যায়ের এক আলোচনা অনুষ্ঠানে অংশ নেবেন এবং জলবায়ু পরিবর্তন, পানি, খাদ্য ও অভিবাসনসহ বিভিন্ন নিরাপত্তা-সংক্রান্ত বিষয়ে ভাষণ দেবেন। সন্ধ্যায় প্রধানমন্ত্রী সম্মেলনে আসা অতিথিদের সম্মানে মিউনিখ নগরীর মেয়রের দেওয়া এক সংবর্ধনায় যোগ দেবেন। প্রধানমন্ত্রী আজ চ্যান্সেলর আঙ্গেলা ম্যার্কেলের সঙ্গেও বৈঠক করবেন।
