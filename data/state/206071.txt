
রাজধানীর নিউ ইস্কাটনে জোড়া খুনের মামলায় সাংসদপুত্র বখতিয়ার আলম রনিকে তৃতীয় দফায় রিমান্ডে নিতে পুলিশের আবেদনের শুনানি আগামী ৩০ জুন ধার্য করেছেন আদালত।আজ রোববার সকালে দ্বিতীয় দফায় রিমান্ড শেষে রনিকে ঢাকার মহানগর হাকিম আমিনুল হকের আদালতে হাজির করে ঢাকা মহানগর গোয়েন্দা পুলিশ (ডিবি)। আদালতে রনিকে জিজ্ঞাসাবাদের জন্য আরও সাত দিনের রিমান্ডে নেওয়ার আবেদন করে পুলিশ। কিন্তু আদালতে মামলার প্রয়োজনীয় কাগজপত্র উপস্থাপন না করতে পারায় আগামী ৩০ জুন রিমান্ড শুনানির দিন ধার্য করা হয়। একই সঙ্গে মামলার তদন্ত কর্মকর্তাকে শুনানির দিনে মামলার প্রয়োজনীয় কাগজপত্র (সিডি) উপস্থাপন করারও নির্দেশ দিয়েছেন আদালত।এর আগে ২৪ জুন সাংসদ ও মহিলা আওয়ামী লীগের কেন্দ্রীয় ভারপ্রাপ্ত সাধারণ সম্পাদক পিনু খানের ছেলে রনিকে দ্বিতীয় দফায় চার দিনের রিমান্ডে নেয় ডিবি। ৯ জুন রনিকে প্রথম দফায় চার দিনের রিমান্ডে নেওয়া হয়েছিল।পুলিশ ও আদালতে তিনজনের দেওয়া জবানবন্দি সূত্রে জানা গেছে, চলতি বছরের ১৩ এপ্রিল গভীর রাতে নিউ ইস্কাটন রোডে প্রাডো গাড়ি থেকে নেশাগ্রস্ত অবস্থায় বখতিয়ার এলোপাতাড়ি গুলি ছুড়লে রিকশাচালক আবদুল হাকিম ও দৈনিক জনকণ্ঠ পত্রিকার অটোরিকশাচালক ইয়াকুব আলী আহত হন। ঢাকা মেডিকেলে চিকিৎসাধীন অবস্থায় ১৫ এপ্রিল হাকিম এবং ২৩ এপ্রিল ইয়াকুব মারা যান। এ ঘটনায় ১৫ এপ্রিল রাতে রমনা থানায় মামলা করেন হাকিমের মা মনোয়ারা বেগম। এ ঘটনায় ৩১ মে বখতিয়ার ও তাঁর গাড়িচালক ইমরান ফকিরকে গ্রেপ্তার করে ডিবি।আরও পড়ুন:সাংসদপুত্র-রনিকে-আরও-রিমান্ডে-চায়-পুলিশ
