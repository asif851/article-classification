
ঢাকা বিশ্ববিদ্যালয়ের পর এবার জগন্নাথ বিশ্ববিদ্যালয়ে আগামীকাল মঙ্গলবার থেকে অনির্দিষ্টকালের ‘ছাত্র ধর্মঘটের’ ডাক দিয়েছে বিশ্ববিদ্যালয় শাখা ছাত্রদল। আজ সোমবার বিকেলে সংগঠনটির সাধারণ সম্পাদক ওমর ফারুক স্বাক্ষরিত এক সংবাদ বিজ্ঞপ্তিতে এ আহ্বান জানানো হয়।
বিজ্ঞপ্তিতে বলা হয়, ‘বর্তমান রাজনৈতিক প্রেক্ষাপটে দেশব্যাপী অপহরণ, খুন, গুম, গণগ্রেপ্তার, নৈরাজ্য ও তথাকথিত বন্দুকযুদ্ধের নামে বিচারবহির্ভূত হত্যাকাণ্ডের প্রতিবাদে আগামীকাল থেকে অনির্দিষ্টকালের ছাত্র ধর্মঘট আহ্বান করা হলো। তাই কাল থেকে সব ক্লাস ও পরীক্ষা বন্ধ রাখতে শিক্ষার্থী ও কর্মকর্তা-কর্মচারীদের প্রতি আহ্বান জানিয়েছে সংগঠনটি।
এ বিষয়ে জানতে ফোন দেওয়া হলে শাখা ছাত্রদলের সভাপতি ফয়সাল আহমেদ এবং ওমর ফারুকের মোবাইল বন্ধ পাওয়া যায়। তবে যুগ্ম সাধারণ সম্পাদক খন্দকার আল-আশরাফ প্রথম আলোকে বলেন, ‘ছাত্রদলের কেন্দ্রীয় নির্দেশ অনুযায়ী ধর্মঘট আহ্বান করা হয়েছে।’
গত শনিবার ছাত্রদলের কেন্দ্রীয় সভাপতি রাজীব আহসান ও সাধারণ সম্পাদক আকরামুল হাসান এক বিবৃতি দিয়ে ঢাকা বিশ্ববিদ্যালয়ে রোববার (গতকাল) থেকে অনির্দিষ্টকালের ধর্মঘটের ডাক দেন। ঢাকা বিশ্ববিদ্যালয়ে সব ছাত্রসংগঠনের সহাবস্থান নিশ্চিত করা এবং ‘দলকানা’ উপাচার্যের পদত্যাগের দাবিতে এ ধর্মঘটের ডাকে সংগঠনটি।
