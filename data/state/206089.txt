
বিএনপি নেতারা কখন কী কথা বলেন, সেটা তাঁরা বোঝেন কি না, তা নিয়ে প্রশ্ন তুলেছেন আওয়ামী লীগের সাধারণ সম্পাদক, সড়ক পরিবহন ও সেতুমন্ত্রী ওবায়দুল কাদের। বিএনপি চেয়ারপারসন খালেদা জিয়ার রোহিঙ্গাদের দেখতে সড়কপথে কক্সবাজার যাওয়াকে ঘিরে রাজনীতির গন্ধ পাওয়া যাচ্ছে বলে মন্তব্য করেন তিনি। 
আজ বৃহস্পতিবার নোয়াখালীর কোম্পানীগঞ্জ উপজেলার কবি জসীমউদ্‌দীন উচ্চবিদ্যালয় মাঠে শ্রেষ্ঠ শিক্ষার্থী ও শিক্ষাপ্রতিষ্ঠানের মধ্যে উদ্দীপনা পুরস্কার বিতরণ এবং শিক্ষক-অভিভাবক সমাবেশে এ কথা বলেন ওবায়দুল কাদের।
সেকেন্ডারি এডুকেশন কোয়ালিটি অ্যান্ড অ্যাকসেস এনহান্সমেন্ট প্রজেক্ট (সেকায়েপ) ও উপজেলা মাধ্যমিক শিক্ষা কর্মকর্তার কার্যালয় এ সমাবেশের আয়োজন করে।
রোহিঙ্গাদের জন্য আন্তরিকতা নিয়ে কাজ না করায় বিএনপির সমালোচনা করে সেতুমন্ত্রী বলেন, রোহিঙ্গা সমস্যা নিয়ে দলটির আন্তরিকতার অভাব ছিল। তবে বিলম্বে হলেও বিদেশ থেকে দেশে ফিরে বিএনপি চেয়ারপারসন খালেদা জিয়া রোহিঙ্গা সমস্যা নিয়ে কথা বলায় তাঁকে ধন্যবাদ জানান ওবায়দুল কাদের।  খালেদার কক্সবাজার যাওয়াতে রাজনীতির গন্ধ পাচ্ছেন কাদেরবিএনপি নেত্রী খালেদা জিয়া রোহিঙ্গাদের দেখতে সড়কপথে ঢাকা থেকে কক্সবাজার যাওয়াকে ঘিরে রাজনীতির গন্ধ পাওয়া যাচ্ছে উল্লেখ করে ওবায়দুল কাদের বলেন, সড়কপথে যান সমস্যা নেই। তবে রাস্তা বন্ধ করে কোনো সভা-সমাবেশ করবেন না। তিনি বলেন, ‘এটি আমার নির্দেশ নয়, আমার অনুরোধ। সাধারণ মানুষের চলাচলে প্রতিবন্ধকতা সৃষ্টি করবেন না।’
সেতুমন্ত্রী ওবায়দুল কাদের বলেন, কিছুদিন পূর্বে বিএনপি নির্বাচন কমিশনের সঙ্গে সংলাপ করে খুশিমনে আশার রঙিন বেলুন ফুলিয়েছিল এবং প্রত্যাশার রঙিন ফানুস উড়িয়েছিল। কিন্তু তাদের সেই রঙিন বেলুন ও প্রত্যাশার রঙিন ফানুস অল্প কয়েক দিনের মধ্যেই চুপসে গেছে। এখন বিএনপির নেতারা বলছেন, নির্বাচন কমিশনের সংলাপ লোক দেখানো। বিএনপি নেতারা কখন কী কথা বলেন, সেটা তাঁরা বোঝেন কি না, তা নিয়ে প্রশ্ন তোলেন তিনি।
নোয়াখালী-৫ আসনে প্রতিদ্বন্দ্বী বিএনপির স্থায়ী কমিটির সদস্য মওদুদ আহমদের উদ্দেশে ওবায়দুল কাদের বলেন, আপনি ২২ বছর ক্ষমতায় ছিলেন, কিন্তু এলাকার মানুষের জন্য কিছুই করেননি। এ সময় ওবায়দুল কাদের তাঁর ক্ষমতার আমলের বিভিন্ন উন্নয়নের কথা তুলে ধরেন। মন্ত্রী বিএনপি নেতা-কর্মীদের উদ্দেশে বলেন, ‘আপনারা বিএনপি করেন অসুবিধা নেই। কিন্তু ভোট দেওয়ার সময় কোনো অকর্মণ্য লোককে ভোট দেবেন না। এলাকার উন্নয়নের স্বার্থে বুঝে-শুনে উন্নয়নকাজ করার জন্য আন্তরিকতা আছে এমন ব্যক্তিকে ভোট দেবেন।’  সেকায়েপ প্রকল্পের অতিরিক্ত সচিব ও প্রকল্প পরিচালক মো. মাহামুদ-উল-হকের সভাপতিত্বে সমাবেশে অতিথি ছিলেন জেলা প্রশাসক মাহবুব আলম তালুকদার, পুলিশ সুপার মো. ইলিয়াছ শরীফ, উপজেলা চেয়ারম্যান মিজানুর রহমান, বসুরহাট পৌরসভার মেয়র আবদুল কাদের মির্জা ও উপজেলা নির্বাহী কর্মকর্তা (ইউএনও) মো. জামিরুল ইসলাম প্রমুখ।
