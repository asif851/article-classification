
জাতীয় সংসদে আজ রোববার অধিবেশন চলাকালে পয়েন্ট অব অর্ডারে বক্তব্য দেন বিএনপির সাংসদ ও দলের নির্বাহী কমিটির সদস্য আশিফা আশরাফী পাপিয়া। তিনি তাঁর বক্তব্যে তারেক রহমান সম্পর্কে প্রধানমন্ত্রী শেখ হাসিনার দেওয়া বক্তব্যের সমালোচনা করেন। এ ছড়া একপর্যায়ে পররাষ্ট্রমন্ত্রী দীপু মনিকে ‘হাইব্রিড’ নেতা হিসেবে উল্লেখ করেন।পাপিয়া বিভিন্ন প্রচারমাধ্যমের উদ্ধৃতি দিয়ে বলেন, ‘গত বৃহস্পতিবার আওয়ামী লীগের সংসদীয় দলের বৈঠকে প্রধানমন্ত্রী তারেক রহমান সম্পর্কে যেসব বক্তব্য দিয়েছেন তার জন্য ধিক্কার জানাই। বিএনপি কারও কাছে মুচলেকা দিয়ে রাজনীতি করে না। সবাই জানে কারা মুচলেকা দিয়ে ’৮৬ সালের নির্বাচনে অংশ নিয়েছিল। তারেক রহমান চিকিত্সার জন্য বিদেশে রয়েছেন। তিনি কারও কাছে মুচলেকা দিয়ে রাজনীতি করেন না।’পাপিয়া আরও বলেন, ‘বিরোধী দল সম্পর্কে প্রধানমন্ত্রীসহ তাঁর দলের সংসদ সদস্যরা বিভ্রান্তিমূলক কথা বলেছেন। তত্ত্বাবধায়ক না দেওয়ার জন্য তারেক রহমানের গ্রেপ্তারকে এজেন্ডা হিসেবে দাঁড় করাতে চান প্রধানমন্ত্রী।’ এ সময়  পররাষ্ট্রমন্ত্রী দীপু মনিকে ‘হাইব্রিড’ নেতা উল্লেখ করেন পাপিয়া। তিনি বলেন, তারেক রহমান পথে ঘাটে বৃষ্টিতে ভিজে রাজনীতি করেছেন।
এর আগে বিএনপির ভারপ্রাপ্ত প্রধান হুইপ শহীদ উদ্দিন চৌধুরী পয়েন্ট অব অর্ডারে ফ্লোর নেন। তিনি বিএনপির প্রতিষ্ঠাতা জিয়াউর রহমানকে নিয়ে ৫ জুন বস্ত্র ও পাটমন্ত্রী আব্দুল লতিফ সিদ্দিকীর দেওয়া অসংসদীয় বক্তব্য এক্সপাঞ্জ করার দাবি জানান। একই সঙ্গে পাপিয়াকে পয়েন্ট অব অর্ডারে কথা বলতে দেওয়ার অনুরোধ জানান। স্পিকার শিরীন শারমীন চৌধুরী জানান, মন্ত্রীর বক্তব্যে অসংসদীয় কিছু থাকলে তা পরীক্ষা করে ব্যবস্থা নেওয়া হবে। পরে তিনি পাপিয়াকে ফ্লোর দেন।
 
মাইক বন্ধ করতে ইঙ্গিত
পাপিয়ার বক্তব্যের সময় সংসদ উপনেতা সৈয়দা সাজেদা চৌধুরী বারবার তাঁর (পাপিয়া) মাইক বন্ধ করে দেওয়ার ইঙ্গিত করে স্পিকারের দৃষ্টি আকর্ষণের চেষ্টা করেন। তবে স্পিকার শিরীন শারমিন ছিলেন নমনীয়। তিনি পাপিয়াকে পুরো সময় কথা বলার সুযোগ দেন।
 
এক্সপাঞ্জের দাবি
অনির্ধারিত বক্তব্যে সরকারি দলের ফজলে রাব্বী মিয়া পাপিয়ার বক্তব্য এক্সপাঞ্জের দাবি জানিয়ে বলেন, পয়েন্ট অব অর্ডার কার্যপ্রণালি বিধি অনুযায়ী হয়নি। সরকার-দলীয় সাংসদ আব্দুল মান্নান জানান, পয়েন্ট অব অর্ডারের নামে সংসদ নেতা ও পররাষ্ট্রমন্ত্রীকে নিয়ে ‘অশালীন’ বক্তব্য দিয়েছেন বিরোধী দলের সাংসদ। বাজেট আলোচনায় আলী আশরাফ বলেন, বাজেট অধিবেশনে বাজেট নিয়ে আলোচনা হবে। পয়েন্ট অব অর্ডারের নামে বিভ্রান্তিকর ও অশালীন বক্তব্য দেওয়া হয়েছে।
