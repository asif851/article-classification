
দুর্ঘটনার পাঁচ দিন পর চট্টগ্রামের আনোয়ারায় রাঙাদিয়ায় ডিএপি সার কারখানা পরিদর্শনে এসেছে চীনের কমপ্ল্যান্ট প্রতিষ্ঠানের প্রতিনিধিদল। আজ রোববার সকালে ঢাকা থেকে উড়োজাহাজে চট্টগ্রামে এসে আনোয়ারায় যায় তারা। প্রতিনিধিদলে কমপ্ল্যান্ট প্রতিষ্ঠানের ১২ জন সদস্য রয়েছেন।
কারখানা সূত্র জানায়, ডিএপি সার কারখানার ১ নম্বর ইউনিটটি নির্মাণ করেছে চীনের কমপ্ল্যান্ট প্রতিষ্ঠান। এই ইউনিটের অ্যামোনিয়া গ্যাসের ট্যাংকটি ফেটে গ্যাস ছড়িয়ে পড়েছিল।
গত সোমবার রাতে রাঙাদিয়া গ্রামে ডিএপি (ডাই-অ্যামোনিয়াম ফসফেট) সার কারখানার ১ নম্বর ইউনিটে তরল অ্যামোনিয়া গ্যাসের একটি ট্যাংক বিকট শব্দে ফেটে যায়। তখন কারখানাটির উৎপাদন বন্ধ ছিল। ৫০০ টন ধারণক্ষমতার ট্যাংকটিতে দুর্ঘটনার সময় ২৫০ টন তরল অ্যামোনিয়া ছিল বলে কারখানার কর্মকর্তারা জানান। দুর্ঘটনার পর ছড়িয়ে পড়া অ্যামোনিয়া গ্যাসের প্রভাবে অসুস্থ হয়ে পড়া ৫৩ জনকে রাতে চট্টগ্রাম মেডিকেল কলেজ হাসপাতালে ভর্তি করা হয়। তাঁদের মধ্যে ছিলেন কারখানার কর্মকর্তা-কর্মচারী ও নদীর ওপারে চট্টগ্রাম নগরের পতেঙ্গা এলাকার বাসিন্দা।
ডিএপি কারখানার একজন কর্মকর্তা আজ মুঠোফোনে প্রথম আলোকে জানান, দুর্ঘটনার কারণ খতিয়ে দেখতে প্রতিনিধিদল সকাল সাড়ে আটটায় কারখানায় আসে। তারা দুর্ঘটনাস্থল ঘুরে দেখে। রাতে তাদের চট্টগ্রাম ছাড়ার কথা।
