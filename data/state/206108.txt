
বিএনপির চেয়ারপারসন খালেদা জিয়ার উপদেষ্টা মোসাদ্দেক আলীকে (ফালু) কারাগারে পাঠানোর আদেশ দিয়েছেন আদালত। পাঁচ দিনের রিমান্ড শেষে আজ সোমবার বিকেলে তাঁকে ঢাকার মুখ্য মহানগর হাকিম আদালতে হাজির করা হয়। এ সময় মহানগর হাকিম মাহবুবুর রহমান তাঁকে কারাগারে পাঠানোর আদেশ দেন।
১ ফেব্রুয়ারি সন্ধ্যায় খালেদা জিয়ার সঙ্গে সাক্ষাৎ শেষে তাঁর গুলশানের কার্যালয় থেকে বের হওয়ার পর মোসাদ্দেক আলীকে আটক করে পুলিশ। এরপর তাঁকে মিন্টো রোডের ডিবি কার্যালয়ে নিয়ে যাওয়া হয়। পরে গাড়ি ভাঙচুর ও অগ্নিসংযোগের অভিযোগে রাজধানীর খিলগাঁও থানায় দায়ের করা একটি মামলায় ২ ফেব্রুয়ারি তাঁকে গ্রেপ্তার দেখিয়ে পাঁচ দিনের রিমান্ডে নেওয়া হয়। এরপর বাড্ডা থানায় বিস্ফোরক দ্রব্য নিয়ন্ত্রণ আইনে করা একটি মামলায় গ্রেপ্তার দেখিয়ে দ্বিতীয় দফায় তাঁকে তিন দিনের রিমান্ডে নেওয়া হয়। পরে মিরপুর থানায় করা এক মামলায় জিজ্ঞাসাবাদের জন্য মোসাদ্দেক আলীকে ১১ ফেব্রুয়ারি তৃতীয় দফায় রিমান্ডে নেওয়া হয়। তিন দফা রিমান্ড শেষে আজ তাঁকে হাজির করা হলে আদালত তাঁকে কারাগারে পাঠানোর আদেশ দেন।
মোসাদ্দেক আলীর বিরুদ্ধে আওয়ামী লীগ সরকারের দুই আমলে কোনো মামলা হয়নি, তিনি আটকও হননি। তত্ত্বাবধায়ক সরকারের সময় তাঁর বিরুদ্ধে আটটি মামলা হয়। সে সময় ২০০৭ সালের ৪ ফেব্রুয়ারি ঢাকার সিএমএম কোর্টে আত্মসমর্পণের পর তাঁকে কারাগারে পাঠানো হয়। পরের বছর ২২ ডিসেম্বর তিনি জামিনে মুক্তি পান। সে সময় ত্রাণের টিন আত্মসাৎ মামলায় তাঁর পাঁচ বছরের সাজা হয়েছিল।
