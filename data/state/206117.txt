
পদত্যাগপত্র লিখে প্রধানমন্ত্রীর অপেক্ষায় বসে আছেন বলে জানিয়েছেন বাংলাদেশ ব্যাংকের গভর্নর আতিউর রহমান। তিনি বলেন, আমি অপেক্ষা করছি প্রধানমন্ত্রী কী বলেন। আমি পদত্যাগ করলে যদি বাংলাদেশ ব্যাংকের ভালো হয়, তাহলে পদত্যাগ করতে আমার দ্বিধা নাই। পদত্যাগপত্র লিখে বসে আছি।
আজ মঙ্গলবার সকালে নিজ বাসায় সাংবাদিকদের গভর্নর এসব কথা বলেন।
বাংলাদেশ ব্যাংকের রিজার্ভের অর্থ চুরির ঘটনায় সমালোচিত গভর্নর আতিউর রহমান বলেন, গতকাল সোমবার বিকেলে তিনি ভারত থেকে দেশে ফিরেছেন। রাতে অর্থমন্ত্রী আবুল মাল আবদুল মুহিতের সঙ্গে তাঁর বাসায় গিয়ে দেখা করেছেন। অর্থমন্ত্রী তাঁকে বলেছেন, তিনি চলে গেলে বাংলাদেশ ব্যাংক ভালো চলবে।
গভর্নর বলেন, ‘আমি আমার বিবেক দ্বারা চালিত হই। মনে করি, প্রধানমন্ত্রী আমাকে নিয়োগ দিয়েছেন। তিনি না বললে আমার পদত্যাগ করা উচিত হবে না। সাত বছর দায়িত্ব পালন করেছি, বাংলাদেশ ব্যাংককে সন্তানের মতো মনে করেছি। রিজার্ভ থেকে চুরি হোক, এটা আমি কখনো চাইনি।’
বাংলাদেশ ব্যাংকের রিজার্ভের অর্থ চুরির বিষয়ে অর্থমন্ত্রী আজ বেলা আড়াইটার দিকে সংবাদ সম্মেলন করবেন। এর আগে গতকাল সোমবার দুপুরে অর্থমন্ত্রী বলেছিলেন, বাংলাদেশ ব্যাংকে একটা পরিবর্তন হবে। অর্থমন্ত্রী কথা বলবেন, বিবৃতি দেবেন, গভর্নর আসবেন দেখা করতে—এসব খবরে গতকাল দিনভর সচিবালয়ে উৎসুক ছিলেন সাংবাদিকেরা। গভর্নর আতিউর রহমানকে নিয়ে দিনভর ছিল নানা গুঞ্জন। সরকারি দলেও ছিল সমালোচনা। এতে দেশে ফিরতেই গভর্নর নানামুখী চাপের মধ্যে পড়েন।
আরও পড়ুন: 
চাপের মুখে গভর্নর
