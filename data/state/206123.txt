
কক্সবাজারের টেকনাফে বিপুল পরিমাণ মাদক ও মদ তৈরির সরঞ্জামাদি ধ্বংস করেছে বর্ডার গার্ড বাংলাদেশ (বিজিবি)। আজ সোমবার সকালে ২ বিজিবি সদর দপ্তরের মাঠে এসব ধ্বংস করা হয়।
বিজিবি সূত্র জানায়, গত বছরের ১৪ অক্টোবর থেকে চলতি বছরে ৫ এপ্রিল পর্যন্ত সীমান্তের বিভিন্ন পয়েন্ট ও তল্লাশিচৌকিতে বিজিবির জওয়ানেরা অভিযান চালিয়ে মালিকবিহীন বিভিন্ন ধরনের মাদকদ্রব্য উদ্ধার করে। এর মধ্যে ৬১ লাখ ৪৪ হাজার ১২২টি ইয়াবা বড়ি, ১৯ হাজার ৪৭৫ বিয়ার, ১ হাজার ১৪৬ বোতল মদ, ২৪৫ বোতল ফেনসিডিল, ৬৪ কেজি গাঁজা, ১ হাজার ৩১৯ লিটার চোলাই মদ ও ৫৩ হাজার ৪৮০ প্যাকেট সিগারেট রয়েছে। এসব মাদকদ্রব্য ও সিগারেটের আনুমানিক মূল্য ১৮৬ কোটি ১২ লাখ ৩৮ হাজার ৫০ টাকা।
মাদক ধ্বংসের সময় বিজিবির চট্টগ্রাম রিজিয়ন কমান্ডার ব্রিগেডিয়ার জেনারেল মোহাম্মদ আল মাসুদ প্রধান অতিথি হিসেবে উপস্থিত ছিলেন। তিনি বলেন, গত ছয় মাসে ১৮৬ কোটি টাকার মাদকদ্রব্য আটকের পর আজ ধ্বংস করা হলো।
টেকনাফ ২ বিজিবির অধিনায়ক লে. কর্নেল মো. আবুজার আল জাহিদ বলেন, মূলত টেকনাফ ইয়াবা পাচারের জন্য একটি সহজ ও নিরাপদ রুট হিসেবে চিহ্নিত ছিল। বর্তমানে বিজিবির সাহসী পদক্ষেপের কারণে রুট পরিবর্তন করে এখন সমুদ্রপথে পাচার হচ্ছে। মাদকদ্রব্য ধ্বংসের কার্যক্রম সংবাদমাধ্যমে প্রচার করলে এ কুফল সম্পর্কে মানুষের ধারণা হবে বলে তিনি আশা প্রকাশ করেন।
