
পুলিশের মহাপরিদর্শক (আইজিপি) এ কে এম শহীদুল হক বলেছেন, বাংলাদেশের সামনে এখন দুটি বড় চ্যালেঞ্জ হলো জঙ্গিবাদ ও মাদক। অপরাধীরা যতই প্রভাবশালী হোক না কেন, তাকে আইনের আওতায় আনা হবে।
শুক্রবার বিকেলে খাগড়াছড়িতে কমিউনিটি পুলিশ সমাবেশে প্রধান অতিথির বক্তব্যে এ কথা বলেন আইজিপি শহীদুল হক। তিনি আগামী তিন মাসের মধ্যে খাগড়াছড়িকে মাদকমুক্ত করার আহ্বান জানান।
প্রধানমন্ত্রী শেখ হাসিনাকে পার্বত্য চুক্তি ও ভারতের সঙ্গে পানি চুক্তির জন্য ধন্যবাদ জানিয়ে আইজিপি বলেন, শান্তি চুক্তির ফলে পাহাড়ে শান্তি ফিরে এসেছে। এ অঞ্চলের মানুষ এখন নিরাপদে চলাচল করতে পারছে।
খাগড়াছড়ির পুলিশ সুপার মো. মজিদ আলীর সভাপতিত্বে অনুষ্ঠিত সমাবেশে আরও উপস্থিত ছিলেন, স্থানীয় সংসদ সদস্য কুজেন্দ্র লাল ত্রিপুরা, খাগড়াছড়ি পার্বত্য জেলা পরিষদ চেয়ারম্যান কংজরী চৌধুরী, খাগড়াছড়ি মং সার্কেলে চিফ সাচিংপ্রু চৌধুরী, চট্টগ্রাম রেঞ্জের ডিআইজি শফিকুল ইসলাম ও জেলা প্রশাসক মুহাম্মদ ওয়াহিদুজ্জামানসহ জনপ্রতিনিধি ও গণ্যমান্য ব্যক্তিরা।
সমাবেশে বক্তব্য দেন, কমিউনিটি স্কুল পুলিশের সভাপতি শ্রীলা তালুকদার, ব্যবসায়ী কমিটি পুলিশের সভাপতি সুদর্শন দত্ত, যানবাহন পুলিশ কমিটির সভাপতি এস এম শফি ও কার্বারি রণিক ত্রিপুরা।
এ আগে দুপুরে আইজিপি মহালছড়ি আর্মড পুলিশ ব্যাটালিয়ন আইডিয়াল স্কুল অ্যান্ড কলেজের উদ্বোধন করেন।
