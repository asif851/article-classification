
আওয়ামী লীগের সাধারণ সম্পাদক সৈয়দ আশরাফুল ইসলাম বলেছেন, স্বাধীনতার ৪৪ বছর পরও এ দেশে রাজাকাররা বহাল তবিয়তে আছে। তারা দেশের বিরুদ্ধে এবং গণতন্ত্র ও গণতান্ত্রিক সরকারব্যবস্থাকে ধ্বংস করার ষড়যন্ত্র করে যাচ্ছে।রাজধানীর ধানমন্ডিতে আজ রোববার সকালে বাংলাদেশের স্থপতি বঙ্গবন্ধু শেখ মুজিবুর রহমানের প্রতিকৃতিতে ফুল দিয়ে শ্রদ্ধা জানানোর পর সাংবাদিকদের কাছে সৈয়দ আশরাফ এ কথা বলেন। আজ ১০ জানুয়ারি বঙ্গবন্ধুর স্বদেশ প্রত্যাবর্তন দিবস উপলক্ষে প্রধানমন্ত্রী ও আওয়ামী লীগ সভানেত্রী শেখ হাসিনার নেতৃত্বে দলের শীর্ষ নেতারা প্রতিকৃতিতে ফুল দিয়ে শ্রদ্ধা জানান।শ্রদ্ধা জানানোর পর সৈয়দ আশরাফ বলেন, যত ষড়যন্ত্র হোক না কেন রাজাকাররা সফল হবে না। একাত্তরে এ দেশের মানুষ এই পাকিস্তানিদের পরাজিত করেছিল। এ দেশের মানুষ পরাজিত হয়নি। তিনি বলেন, পাকিস্তানিরা ভেবেছিল বাংলাদেশ স্বাধীন হলে সাত দিনও টিকবে না। বাংলাদেশ স্বাধীন রাষ্ট্র হিসেবে থাকবে, তা তারা কখনো ভাবেনি। ৪৪ বছর ধরে ওই গোষ্ঠী ষড়যন্ত্র করছে। আগেও সফল হতে পারেনি, এখনো সফল হতে পারবে না।
এ সময় সেখানে আওয়ামী লীগের সভাপতিমণ্ডলীর সদস্য মতিয়া চৌধুরী, সাহারা খাতুন, উপদেষ্টামণ্ডলীর সদস্য আমির হোসেন আমু, সুরঞ্জিত সেনগুপ্ত, প্রধানমন্ত্রীর উপদেষ্টা এইচ টি ইমাম প্রমুখ উপস্থিত ছিলেন।
প্রধানমন্ত্রী সকাল সাতটার দিকে বঙ্গবন্ধুর প্রতিকৃতিতে ফুল দিয়ে শ্রদ্ধা জানান। এরপর আওয়ামী লীগের বিভিন্ন সহযোগী সংগঠন এবং সামাজিক-সাংস্কৃতিক সংগঠন ফুল দিয়ে শ্রদ্ধা জানায়।
