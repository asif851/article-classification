
 
কিশোরগঞ্জ সদরে একই স্থানে আওয়ামী লীগ ও ছাত্রলীগ পাল্টাপাল্টি সমাবেশ ডাকায় ১৪৪ ধারা জারি করেছে উপজেলা প্রশাসন। রোববার বেলা সাড়ে ১১টা থেকে কিশোরগঞ্জের শহীদ সৈয়দ নজরুল ইসলাম মেডিকেল কলেজ এলাকায় এ ধারা জারি করা হয়।
পরবর্তী নির্দেশ না দেওয়া পর্যন্ত এ নিষেধাজ্ঞা বহাল থাকবে বলে জানিয়েছেন সদর উপজেলা নির্বাহী কর্মকর্তা (ইউএনও) মো. আব্দুল্লাহ আল মাসউদ। রোববার বিকেল তিনটায় যশোদল ইউনিয়নের দুই নম্বর ওয়ার্ড আওয়ামী লীগ ও ইউনিয়ন ছাত্রলীগ মেডিকেলের পাশে একই স্থানে সমাবেশের আয়োজন করে।
ইউএনও বলেন, আইনশৃঙ্খলা পরিস্থিতির অবনতির আশঙ্কায় জনস্বার্থে ১৪৪ ধারা জারি করা হয়েছে।
এদিকে দুপুর সাড়ে ১২টায় ঘটনাস্থলে গিয়ে দেখা যায়, এলাকায় বিপুলসংখ্যক আইনশৃঙ্খলা বাহিনীর সদস্য নিয়োজিত রয়েছে। এর মধ্যেই একটি পক্ষ স্লোগান ও মিছিল সহকারে সভাস্থলে প্রবেশ করার চেষ্টা করে। এ সময় পুলিশ বাধা দিলে তাঁদের সঙ্গে পুলিশের ধাক্কাধাক্কি হয়। অন্যদিকে আরেকটি পক্ষ শহরের ভিতরে বিকেলে দুটি বাস ও একটি ট্রাকে করে স্লোগান দিয়ে সভাস্থলের যাওয়ার চেষ্টা করতে দেখা যায়।
এর আগে এ সভাকে কেন্দ্র করে শনিবার রাতে দুটি বিবদমান দলের মধ্যে ধাওয়া পাল্টা ধাওয়ার ঘটনা ঘটে। একই ঘটনাকে কেন্দ্র করে শহীদ সৈয়দ নজরুল ইসলাম মেডিকেল কলেজের সামনের কিশোরগঞ্জ- নিকলী সড়কে রোববার কয়েক ঘণ্টার জন্য যান চলাচল বন্ধ থাকে।
কিশোরগঞ্জ জেলা আওয়ামী লীগের সভাপতি কামরুল আহসান রোববার সন্ধ্যায় প্রথম আলোকে বলেন, সকাল থেকেই উভয় পক্ষ উত্তেজিত ও মারমুখী অবস্থায় ছিল। কেউ কাউকে ছাড় দিতে নারাজ। যাহোক প্রশাসনের সহায়তায় এখন পরিস্থিতি অনেকটাই শান্ত রয়েছে। কিশোরগঞ্জ সদর মডেল থানার ভারপ্রাপ্ত কর্মকর্তা (ওসি) আবু শামা মো. ইকবাল হায়াত বলেন, এখন পরিস্থিতি শান্ত। ঘটনাস্থলে অতিরিক্ত পুলিশ মোতায়েন রয়েছে।
 
