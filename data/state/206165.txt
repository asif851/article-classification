
পর্তুগালে উচ্চশিক্ষা বিষয়ে এক সেমিনার গত শুক্রবার নগরের লালখান বাজারে অনুষ্ঠিত হয়। ডেভেলপমেন্ট সেন্টার অ্যান্ড এডুকেশন কনসালটেন্সি এ সেমিনারের আয়োজন করে। এতে স্কাইপের মাধ্যমে পর্তুগালের শিক্ষাব্যবস্থা, ভর্তি, ভিসা–প্রক্রিয়াসহ নানা তথ্য তুলে ধরেন পর্তুগালের শিক্ষা মন্ত্রণালয়ের ইন্টারন্যাশনাল স্টুডেন্ট ডিপার্টমেন্টের একাডেমিক সাপোর্ট ডিরেক্টর এন্তোনিও বেরেইরস।
এন্তোনিও বেরেইরস বলেন, পর্তুগালে যাঁরা উচ্চ শিক্ষা নিতে আসবেন, তাঁদের নির্দিষ্ট বিষয়ে অধ্যয়নের সময় পর্তুগাল সরকার বিনা মূল্যে পর্তুগিজ ভাষা শেখানোর ব্যবস্থা করে থাকে। এ ছাড়া ইউরোপীয় ইউনিয়নের অন্য দেশগুলোর চেয়ে টিউশন ফি তুলনামূলক কম পর্তুগালে। পড়ালেখা করার পাশাপাশি খণ্ডকালীন চাকরি করার সুযোগও আছে এ দেশে।
সেমিনারে বেঞ্চমার্কের প্রতিষ্ঠাতা নাফিজা ইসলাম খান বলেন, পর্তুগালে ফাউন্ডেশন কোর্স থেকে শুরু করে ব্যাচেলর, পোস্ট গ্র্যাজুয়েশন, স্নাতকোত্তর ও পিএইচডি পর্যন্ত পড়া যাবে। সে দেশে উচ্চশিক্ষা নেওয়ার আরেকটি সুবিধা হলো, প্রায় সব বিষয়েই পড়া যাবে ইংরেজি মাধ্যমে।
নাফিজা ইসলাম আরও বলেন, পর্তুগালের শিক্ষাবর্ষ দুই সেমিস্টারে বিভক্ত। একটি শুরু হয় সেপ্টেম্বরে, শেষ হয় পরবর্তী বছরের জানুয়ারিতে। আরেকটি ফেব্রুয়ারিতে শুরু হয়ে শেষ হয় জুনে। বিজ্ঞপ্তি
