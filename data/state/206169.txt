
সিরাজগঞ্জে বঙ্গবন্ধু সেতুর ওপর চলন্ত বাসের ছাদ থেকে আজ বৃহস্পতিবার সকালে যমুনা নদীতে পড়ে তিন যাত্রী নিখোঁজ হয়েছেন।নিখোঁজ যাত্রীরা হলেন দিনাজপুরের খানসামা উপজেলার মাদারডাঙ্গা গ্রামের বেল্লাল (২৫), হাবীব (২৮) ও ফুলচান (৩০)। নিখোঁজ যাত্রীদের উদ্ধারে সেনাসদস্যরা চেষ্টা চালাচ্ছেন।বাসযাত্রীদের বরাত দিয়ে বঙ্গবন্ধু সেতু পশ্চিম থানার ভারপ্রাপ্ত কর্মকর্তা (ওসি) মেহেদী হাসানের দেওয়া ভাষ্য, আজ সকালে গীতাঞ্জলি নামের একটি বাস গাজীপুরের জয়দেবপুর চৌরাস্তা থেকে প্রায় ৭০ জন পোশাকশ্রমিক নিয়ে দিনাজপুরের খানসামার মাদারডাঙ্গায় যাচ্ছিল। পথে যাত্রীদের সঙ্গে বাসের চালকের বাগবিতণ্ডা হয়। একপর্যায়ে চালক এলোপাতাড়ি গাড়ি চালাতে থাকেন।সকাল নয়টার দিকে চালকের খামখেয়ালিতে বাসটি বঙ্গবন্ধু সেতুর দক্ষিণ প্রান্তের ৪ নম্বর পিলারের কাছে রেলিংয়ের সঙ্গে ধাক্কা খায়। এতে বাসের ছাদে থাকা সাতজন যাত্রী ছিটকে পড়েন। তাঁদের মধ্যে চারজন নদীতে ও অন্যরা সেতুর ওপর পড়েন। পরে মাঝিরা নায়েব (২৪) নামের একজনকে উদ্ধার করলে তাঁকে সিরাজগঞ্জ জেনারেল হাসপাতালে পাঠানো হয়। এ ছাড়া সেতুর ওপর পড়ে আহত ব্যক্তিদের মধ্যে খানসামার মাদারডাঙ্গা গ্রামের হান্নান মিয়া (২২), ইউসুফ আলী (২৫) ও নজরুলকে একই হাসপাতালে ভর্তি করা হয়েছে।
চালক বাসটি সেতুর ওপর ফেলে পালিয়ে যান। এতে প্রায় ৩০ মিনিট যান চলাচল বন্ধ থাকে। পরে বাসটি সরিয়ে নিলে যান চলাচল স্বাভাবিক হয়।
ওসি মেহেদী হাসান জানান, নিখোঁজ যাত্রীদের উদ্ধারে সেনাবাহিনীর সদস্যরা চেষ্টা চালাচ্ছেন।
