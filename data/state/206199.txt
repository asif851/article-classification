
আকায়েদ উল্লাহর স্ত্রী, শ্বশুর, শাশুড়ি ও শ্যালককে জিজ্ঞাসাবাদের জন্য কাউন্টার টেররিজম ইউনিটের কার্যালয়ে নিয়ে গেছে পুলিশ। আজ মঙ্গলবার বিকেলের দিকে ঢাকার জিগাতলার বাসা থেকে তাঁদের নিয়ে যাওয়া হয়।
নিউইয়র্কের ম্যানহাটনে টাইমস স্কয়ারের পোর্ট অথোরিটি বাস টার্মিনালে গতকাল বোমা হামলার ঘটনায় বাংলাদেশের নাগরিক আকায়েদ উল্লাহকে গ্রেপ্তার করে নিউইয়র্কের পুলিশ। আকায়েদ উল্লাহর স্ত্রী ছয় মাসের ছেলেকে নিয়ে ঢাকার জিগাতলায় বাবা-মায়ের সঙ্গে থাকেন।
ঢাকার পুলিশ সূত্র জানায়, আকায়েদ উল্লাহর স্ত্রী, শ্বশুর, শাশুড়ি ও শ্যালককে তাঁদের জিগাতলার বাসা থেকে মিন্টু রোডের কাউন্টার টেররিজম ইউনিটের কার্যালয়ে নেওয়া হয়েছে। মূলত জিজ্ঞাসাবাদের জন্য তাঁদের সেখানে নেওয়া হয়েছে।
পুলিশ জানিয়েছে, আকায়েদ উল্লাহ গত বছরের জানুয়ারি মাসে রাজধানীর হাজারীবাগের জিগাতলায় বিয়ে করেন। তাঁর শ্বশুর বসুন্ধরা সিটি শপিংমলের একটি দোকানে কাজ করেন। আকায়েদ উল্লাহর বাড়ি চট্টগ্রামে। সর্বশেষ গত ৮ সেপ্টেম্বর তিনি দেশে এসেছিলেন।
জিগাতলার যে বাড়িতে তাঁরা ভাড়া থাকেন, সেই বাড়ির মালিক রহিমা ইসলাম। তিনি প্রথম আলোকে বলেন, ওই পরিবারটি ১৯৯৭ সাল থেকে ভাড়া থাকে। ওই পরিবার খুব বেশি সচ্ছল নয়। গত বছর তাঁদের সিটি কলেজে পড়ুয়া মেয়ের বিয়ে হয় আকায়েদের সঙ্গে। বিয়ের পর এ বছর জুনে একটি ছেলেসন্তান হয়। গত সেপ্টেম্বর মাসে আকায়েদ এখানে এসে এক মাস ছিলেন।  ওই বাড়ির নিরাপত্তাকর্মী মোফাজ্জল হোসেন বলেন, আকায়েদের আচরণ ভালো ছিল।
গতকাল সোমবার স্থানীয় সময় সকাল সাড়ে সাতটার দিকে ম্যানহাটনে টাইম স্কয়ার সাবওয়ে স্টেশন থেকে বাসস্টেশনে যাতায়াতের ভূগর্ভস্থ পথে বোমা হামলা হয়। এ ঘটনায় জড়িত সন্দেহে আকায়েদ উল্লাহকে গ্রেপ্তার করা হয়েছে। বিস্ফোরণে তিনি গুরুতর এবং তিনজন পথচারী সামান্য আহত হয়েছেন। নিউইয়র্ক পুলিশ জানিয়েছে, সাত বছর আগে আকায়েদ নিউইয়র্কে আসেন। ব্রুকলিনে থাকেন তিনি।

আরও পড়ুন... 
আকায়েদের পরিবারের খোঁজ মিলেছে
 
 
 
