
গাজীপুরের কাপাসিয়াগামী বিভিন্ন জাতীয় পত্রিকা গতকাল সোমবার তিনটি স্থান থেকে ছিনতাই হয়েছে। এর মধ্যে সদর উপজেলার সালনা ন্যাশনাল পার্ক এলাকা থেকেই ছিনতাই হয়েছে দুই হাজার ৬০০ পত্রিকা।খোঁজ নিয়ে জানা গেছে, গতকাল বিভিন্ন জাতীয় দৈনিকে ইসলামী বিশ্ববিদ্যালয়ে ছাত্রলীগ নেতাদের হাতে অস্ত্রসহ ছবি ছাপা হয়েছে। এর মধ্যে একজন অস্ত্রধারী ঢাকা বিশ্ববিদ্যালয়ের সাবেক ছাত্র ও কেন্দ্রীয় ছাত্রলীগের সাবেক সহসভাপতি আজিজুল হক ওরফে মামুন কাপাসিয়ার তরগাঁও ইউনিয়নের উত্তর খাম গ্রামের সন্তান। অনেকে ধারণা করছেন, আজিজুলের ছবি ছাপা হওয়ায় তাঁর লোকজন পত্রিকাগুলো ছিনতাই করেছে, যাতে কাপাসিয়ার পাঠকেরা তাঁর ছবি ও সংবাদ সম্পর্কে জানতে না পারেন।কয়েকজন সংবাদপত্র বিক্রেতা ও এলাকাবাসী জানান, কাপাসিয়ার সংবাদপত্র বিক্রেতারা প্রতিদিন চান্দনা চৌরাস্তা এলাকায় হকার সমিতির কাছ থেকে পত্রিকা নিয়ে যান। সংবাদপত্র বিক্রেতা সুমন মিয়া, আবদুল কাদির ও খোরশেদ গতকাল ভোরে একটি প্রাইভেট কারে করে প্রথম আলোসহ দুই হাজার ৬০০ পত্রিকা নিয়ে কাপাসিয়ায় যাচ্ছিলেন। পথে ঢাকা-ময়মনসিংহ মহাসড়কের সালনা ন্যাশনাল পার্ক এলাকায় একটি মাইক্রোবাস তাঁদের গতিরোধ করে। পরে মাইক্রোবাস থেকে ছয়-সাতজন নেমে তাঁদের মারধর করে সব পত্রিকা লুট করে নিয়ে যায়। এর মধ্যে প্রথম আলো ছিল ২১২, যুগান্তর ১২০, কালের কণ্ঠ ১১৬ ও সমকাল ৪২ কপি।কাপাসিয়ার সংবাদপত্র বিক্রেতা সুমন মিয়া জানান, এ ছাড়া আরও দুটি স্থানে পত্রিকা ছিনতাইয়ের ঘটনা ঘটেছে। সদর থেকে কাপাসিয়ায় যাওয়ার পথে হাড়িনাল এলাকায় এবং নরসিংদীর মনোহরদী থেকে কাপাসিয়া সীমান্ত এলাকায় পত্রিকা লুট হয়েছে।কাপাসিয়াগামী তিনটি এলাকা থেকে পত্রিকা লুট হওয়ার বিষয়ে জানতে চাইলে কাপাসিয়া থানার ভারপ্রাপ্ত কর্মকর্তা (ওসি) আহসান উল্লাহ বলেন, এসব বিষয়ে তিনি কোনো অভিযোগ পাননি।
