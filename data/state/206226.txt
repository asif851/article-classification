
আওয়ামী লীগের উপদেষ্টা পরিষদের সদস্য হয়েছেন বাংলাদেশ বার কাউন্সিলের ভাইস চেয়ারম্যান আবদুল বাসেত মজুমদার ও আওয়ামী লীগের সাবেক যুগ্ম সাধারণ সম্পাদক মোজাফফর হোসেন (পল্টু)।আজ মঙ্গলবার আওয়ামী লীগের দপ্তর সম্পাদক আবদুস সোবহান গোলাপের সই করার এক বিজ্ঞপ্তিতে এ তথ্য জানানো হয়েছে।বিজ্ঞপ্তিতে বলা হয়, আওয়ামী লীগ সভাপতি শেখ হাসিনা গত ২২ ও ২৩ অক্টোবর ২০১৬ অনুষ্ঠিত দলটির ২০তম জাতীয় কাউন্সিল কর্তৃক প্রদত্ত ক্ষমতাবলে মোজাফফর হোসেন পল্টু এবং আবদুল বাসেত মুজমদারকে বাংলাদেশ আওয়ামী লীগের উপদেষ্টা পরিষদের সদস্য হিসেবে মনোনয়ন দিয়েছেন।এ নিয়ে আওয়ামী লীগের উপদেষ্টা পরিষদের সংখ্যা দাঁড়াল ৪০-এ। আগামীকাল বুধবার সন্ধ্যায় ছয়টায় গণভবনে অনুষ্ঠিত দলটির উপদেষ্টা ও কার্যনির্বাহী সংসদের যৌথসভায় তাঁরা দুজনই উপস্থিত থাকবেন বলে জানা গেছে।
