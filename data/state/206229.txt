

শিশুদের আত্মনির্ভরশীল করে তুলতে হলে আগে বড়দের আচরণ ও মনমানসিকতা বদলাতে হবে। শিশুরাও রাষ্ট্রের নাগরিক, তাই তাদের উপযোগী অবকাঠামো তৈরিতে বাজেট বরাদ্দ করতে হবে।
গতকাল শনিবার রাজধানীর কারওয়ান বাজারে প্রথম আলো আয়োজিত ‘আত্মনির্ভরশীল শিশু বেড়ে উঠুক দৃঢ়তায়’ শীর্ষক গোলটেবিল বৈঠকে বক্তারা এসব কথা বলেন। প্রথম আলো কার্যালয়ে এ বৈঠক আয়োজনে সহায়তা করে ডানো পাওয়ার। সঞ্চালনা করেন প্রথম আলোর সহযোগী সম্পাদক আব্দুল কাইয়ুম।
বৈঠকে অন্যান্যের মধ্যে সুবিধাবঞ্চিত শিশুসহ মোট তিনজন শিশুও বক্তব্য দেন। শিশুরা বড়দের কাছে আনন্দময় শৈশব ফিরিয়ে দেওয়ার আহ্বান জানায়।
শিশুদের কথা: জান্নাতুল ফেরদৌসের বাবা ও মা দ্বিতীয় বিয়ে করে আলাদা হয়ে যান। জান্নাতুলের ঠাঁই হয় চাচার বাড়িতে। তবে তাঁরাও তাকে বেশি দিন আশ্রয় দিতে চাননি। তারপর জান্নাতুল পথে নামে। রাজধানীতে তার নাম হয় পথশিশু। রাস্তায় রাত কাটাতে গিয়ে জান্নাতুলকে নানান নিপীড়নের শিকার হতে হয়। চার বছর ধরে জান্নাতুলের নতুন ঠিকানা হয়েছে অ্যাকশন ফর সোশ্যাল ডেভেলপমেন্ট নামের একটি সংগঠনের আশ্রয়কেন্দ্র। এখানে সে পড়াশোনা করছে। কিন্তু সে অতীতকে ভুলতে পারে না। কথা বলতে বলতেই কান্নায় ভেঙে পড়ে জান্নাতুল। তার চোখের পানি বৈঠকে উপস্থিত অন্যদের মনও ভারাক্রান্ত করে তোলে। জান্নাতুলের একটিই আবেদন, পথে যাতে কোনো শিশুকে থাকতে না হয়। কেননা, সে জানে রাস্তার জীবনটা কতটা কষ্টের।
কেন্দ্রীয় কচি-কাঁচার মেলার শিশু আহ্বায়ক আদিব কিবরিয়া বলেন, চারপাশে গাড়ির কালো ধোঁয়া, অপহরণ-আতঙ্ক, স্কুলে বেতের বাড়ি, বাড়িতে জিপিএ-৫ পেতে হবে বলে বাবা-মায়ের 
চোখরাঙানি, ভারী ব্যাগ নিয়ে স্কুলে যাওয়া, স্কুলে সিমেন্টের মাঠে খেলতে গিয়ে পা ছিলে যাওয়া, স্কুলের পর কোচিংয়ে দৌড়ানো—এভাবেই বড় হতে হচ্ছে শহুরে শিশুদের। শিশুরা চায় ভেজালমুক্ত খাবার। খেলার জন্য ঘাসের মাঠ। ভালো শিক্ষাপ্রতিষ্ঠান। ভালো ও সুস্থভাবে বাঁচার পাশাপাশি তারা চায় আনন্দময় শৈশব।
ন্যাশনাল চিলড্রেন টাস্কফোর্সের চাইল্ড পার্লামেন্টের ডেপুটি স্পিকার মাহমুদা সিদ্দিকা বলে, একটি শ্রেণির পরীক্ষা শেষ হওয়ার আগেই নতুন শ্রেণিতে প্রাইভেট পড়ার জন্য শিক্ষকের কাছে নাম লেখাতে হচ্ছে শিশুদের। তাদের বিনোদনের জন্য কোনো ব্যবস্থা ও সময় দেন না অভিভাবকেরা।
করণীয়: বর্তমানে শিশুরা যে ধরনের পরিবেশে বড় হচ্ছে, তা শিশুদের আত্মনির্ভরশীল করে গড়ে তোলার জন্য বড় অন্তরায় হিসেবে কাজ করছে বলে একমত পোষণ করেন বৈঠকের আলোচকেরা।
কেন্দ্রীয় কচি-কাঁচার মেলার সভাপতি খোন্দকার ইব্রাহিম খালেদ বলেন, শিশুর ব্যক্তিত্ব তৈরি হয় শিক্ষণ-প্রক্রিয়ার মধ্য দিয়ে। শিশুর মগজ খালি বা ফাঁকা ক্যাসেটের মতো। চারপাশ থেকে শিশু যা শেখে, তা মগজে গেঁথে যায়। শিশুর মধ্যে রাগ, হিংসা বা নেতিবাচক দিক থাকলে তাকে তা বুঝতে দিতে হবে। তারপর শিশুকে সে অবস্থা থেকে বের হয়ে আসতে সহায়তা করতে হবে। উন্নত দেশে শিশুর পাঁচ বছর বয়স পর্যন্ত এ কাজটি করে শিক্ষাপ্রতিষ্ঠান। শিশুদের চরিত্র গঠন করে দেওয়ার কাজটি করে বলে সেখানে প্রাথমিক পর্যায়ের শিক্ষকদের বেতন বেশি থাকে। বাংলাদেশে শিক্ষাপ্রতিষ্ঠানে এ বয়সে শিশুদের চরিত্র গঠন নয়, কতগুলো বই পড়ানো হয়। পাঁচ বছরের মধ্যে শিশুদের ব্যক্তিত্ব যদি ইতিবাচকভাবে গড়ে তোলা সম্ভব না হয়, তাহলে তাদের বড় করা কঠিন হয়ে যায়।
ইব্রাহিম খালেদ প্রাথমিক পর্যায়ের শিক্ষকদের প্রশিক্ষণের পাশাপাশি নতুন বিবাহিত দম্পতিদের বাবা-মা হওয়ার আগে কোন বিষয়গুলো জানতে হবে, তা শেখানোর জন্য প্রশিক্ষণ কর্মসূচি পরিচালনার প্রতি গুরুত্ব দেন।
জাতিসংঘ শিশু তহবিল ইউনিসেফের শিশুর প্রারম্ভিক বিকাশবিষয়ক বিশেষজ্ঞ মোহাম্মদ মহসীন বলেন, শিশুর নিজেকে প্রকাশ করা, সিদ্ধান্ত নিতে পারা, পরিবেশের সঙ্গে মানিয়ে নিতে পারার শিক্ষাগুলো প্রথম দেয় পরিবার। শিশুকে প্রশ্ন করার অধিকার দিতে হবে। কিন্তু বড়রা এটা পছন্দ করেন না। শিক্ষার্থী ভুল করলেই বড়রা বলেন, তোমার মাথায় তো গোবর। এতে করে শিশুটিকে পিছিয়ে দেওয়া হয়। এ ক্ষেত্রে বড়দের মনমানসিকতার পরিবর্তন প্রয়োজন। এরপরই আসে অবকাঠামো ও বাজেট বরাদ্দের কথা। কিন্তু এ ক্ষেত্রে শিশুদের বিষয়টি গুরুত্ব পায় না।

বঙ্গবন্ধু শেখ মুজিব মেডিকেল বিশ্ববিদ্যালয়ের সহযোগী অধ্যাপক সুলতানা আলগিন বলেন, শিশুর পরিপূর্ণ বিকাশে পারিবারিক পরিবেশ গুরুত্বপূর্ণ ভূমিকা রাখে। মানসিক চাপের কারণে শিশুদের মধ্যে স্কুলভীতি, কথা বলতে না পারা, হাঁটতে না পারাসহ বিভিন্ন সমস্যা দেখা দিচ্ছে। বড় হলেও চাপের মধ্যে পড়লে সমস্যাগুলো আবার দেখা দিচ্ছে। এ সমস্যা সমাধানে যথাযথ অভিভাবকত্বের ওপর জোর দেন তিনি।
ঢাকা বিশ্ববিদ্যালয়ের ইনস্টিটিউট অব সোশ্যাল ওয়েলফেয়ার অ্যান্ড রিসার্চের সহযোগী অধ্যাপক শাহানা নাসরীন বলেন, সুস্থ ব্যক্তিত্ব নিয়ে বেড়ে উঠতে পারছে না বলেই শিশু-কিশোরেরা বিভিন্ন অপরাধে জড়িয়ে যাচ্ছে। অভিভাবকেরা মনে করেন, শিশুরা খেললে সময় নষ্ট হবে। কিন্তু এই খেলার মধ্য দিয়েও যে শিশুর শারীরিক ও মানসিক উন্নয়ন হয়, তা বিবেচনায় নেওয়া হচ্ছে না।
সেভ দ্য চিলড্রেনের প্রকল্প পরিচালক (ক্ষুদ্র জাতিসত্তার শিশুদের শিক্ষা) মেহেরুন নাহার বলেন, শিশুরা যন্ত্রণাদায়ক শৈশবের মধ্য দিয়ে বড় হচ্ছে। সারাক্ষণ ‘না’ শুনতে শুনতে বড় হচ্ছে। এতে তাদের মধ্যে আত্মবিশ্বাসের ঘাটতি দেখা দিচ্ছে। তিনি বলেন, স্কুলে শিশুর মাতৃভাষা ও পছন্দকে গুরুত্ব দিতে হবে। শিশুরা অন্যায় করলে আগে প্রতিবেশীরাই শাসন করতেন। এখন এই প্রতিবেশীদের আর পাওয়া যাচ্ছে না।
সেভ দ্য চিলড্রেনের পরিচালক (চাইল্ড রাইটস, গভর্ন্যান্স ও চাইল্ড প্রোটেকশন) লায়লা খন্দকার বলেন, সবার আগে শিশুর নিরাপত্তা নিশ্চিত করতে হবে। শিশুর সুরক্ষায় আইন, নীতিমালার অভাব নেই, তবে তার বাস্তবায়ন হচ্ছে কি না, তা রাষ্ট্রকে নিশ্চিত করতে হবে। ইন্টারনেটসহ অন্যান্য বিষয় নিয়ে বড়দের সচেতন হতে হবে। কেননা শিশুরা বড়দের দেখেই শেখে।
আন্তর্জাতিক অঙ্গনে বাংলাদেশ থেকে ভারোত্তোলনে বেশ কয়েকবার সোনাজয়ী মাবিয়া আক্তার শিশুদের পড়াশোনার পাশাপাশি খেলার জন্যও সময় দিতে হবে বলে উল্লেখ করেন। পরীক্ষায় এ প্লাস পেতেই হবে, না পেলে ভবিষ্যতে ওই শিশু কিছু হতে পারবে না—অভিভাবকদের এ ধরনের মনমানসিকতা পাল্টানোর আহ্বান জানান তিনি।
অভিনেত্রী মৌটুসি বিশ্বাস বলেন, আশপাশের পরিচিতজনেরাই শিশুদের নির্যাতন করছে। বর্তমানে নির্যাতনের মাত্রাও বেড়েছে। কিন্তু তাই বলে শিশুকে ঘরে বন্দী করে রাখলে চলবে না। শিশুকে প্রতিবাদ করতে শেখাতে হবে। তাকে আত্মরক্ষার কৌশল শেখাতে হবে। মৌটুসি জানান, তিনি তাঁর সাড়ে পাঁচ বছর বয়সী মেয়েকে খেলার ছলেই মার্শাল আর্ট শেখাচ্ছেন।
