
তথ্য ও যোগাযোগপ্রযুক্তি (আইসিটি) আইনের ৫৭ ধারা থাকছে না। নতুন ‘ডিজিটাল সিকিউরিটি আইন’ প্রণয়ন করা হচ্ছে। এ আইনে ৫৭ ধারার বিষয়ে পরিষ্কার করা হবে। বর্তমান সরকারের বাক্‌স্বাধীনতা কেড়ে নেওয়ার যে কোনো ইচ্ছে নেই, তা এ আইনে প্রমাণ করে দেওয়া হবে।আজ মঙ্গলবার সন্ধ্যায় রাজধানীর বাংলাদেশ শিল্পকলা একাডেমি মিলনায়তনে শিশু-কিশোর সংগঠন ‘খেলাঘর’-এর ৬৫তম প্রতিষ্ঠাবার্ষিকী ও সাংবাদিক ‘বজলুর রহমান ভাইয়া স্মৃতি পদক’ প্রদান অনুষ্ঠানে প্রধান অতিথির বক্তৃতায় এসব কথা বলেন আইনমন্ত্রী আনিসুল হক। আইন মন্ত্রণালয়ের সংবাদ বিজ্ঞপ্তিতে এ কথা বলা হয়েছে।আইনমন্ত্রী বলেন, নতুন ‘ডিজিটাল সিকিউরিটি আইন’-এর খসড়া বর্তমানে আইন মন্ত্রণালয়ে ভেটিং (যাচাই-বাছাই) পর্যায়ে রয়েছে। শিগগিরই এর অস্পষ্টতা দূর করার জন্য সংশ্লিষ্ট মন্ত্রণালয়ের প্রতিমন্ত্রীসহ কর্মকর্তাদের সঙ্গে বৈঠক করে চূড়ান্ত খসড়া প্রণয়ন করা হবে।অনুষ্ঠানে খেলাঘরের পক্ষ থেকে প্রথিতযশা সাংবাদিক তোয়াব খান, প্রাবন্ধিক-গবেষক মফিদুল হক, চিত্রশিল্পী আবুল বারক্‌ আলভী এবং শিক্ষাবিদ নিরঞ্জন অধিকারীকে ‘বজলুর রহমান ভাইয়া স্মৃতি পদক’ দেওয়া হয়।
অধ্যাপিকা পান্না কায়সারের সভাপতিত্বে অনুষ্ঠানে আরও বক্তৃতা করেন আজমত উল্লা খান, সাংস্কৃতিক ব্যক্তিত্ব নাসির উদ্দীন ইউসুফ, সাংবাদিক শ্যামল দত্ত, খেলাঘরের সাধারণ সম্পাদক আবুল ফারাহ পলাশ প্রমুখ।
