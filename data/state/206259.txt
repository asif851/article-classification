
পুলিশ সুপার (এসপি) বাবুল আক্তারের স্ত্রী মাহমুদা খানম হত্যা মামলায় আসামি মো. শাহজাহানকে দ্বিতীয় দফায় তিন দিনের রিমান্ডে নিয়ে জিজ্ঞাসাবাদ করছে পুলিশ। গতকাল সোমবার দুপুর থেকে তাঁকে জিজ্ঞাসাবাদ করা হচ্ছে।গত ২১ জুলাই শাহজাহানের দ্বিতীয় দফায় তিন দিনের রিমান্ড মঞ্জুর করেন আদালত। এর আগেও তাঁকে তিন দিনের রিমান্ডে নিয়েছিল পুলিশ।মামলার তদন্ত কর্মকর্তা ও চট্টগ্রাম নগর গোয়েন্দা পুলিশের সহকারী কমিশনার মো. কামরুজ্জামান প্রথম আলোকে বলেন, মাহমুদা হত্যায় সরাসরি অংশ নেন শাহজাহান। ঘটনাস্থল থেকে সংগ্রহ করা ক্লোজড সার্কিট (সিসি) ক্যামেরার ভিডিও ফুটেজেও এটি স্পষ্ট। হত্যাকাণ্ডে আর কারা অংশ নিয়েছেন, কার নির্দেশে তাঁরা এই হত্যাকাণ্ড ঘটিয়েছেন—শাহজাহানের কাছ থেকে এসব বিষয় জানার চেষ্টা করা হচ্ছে। প্রথম দফায় রিমান্ডে এনে জিজ্ঞাসাবাদের সময় তিনি অনেক গুরুত্বপূর্ণ তথ্য দিয়েছেন। তাঁর কাছে আরও তথ্য থাকতে পারে। তাই দ্বিতীয় দফায় রিমান্ডে এনে তাঁকে জিজ্ঞাসাবাদ করা হচ্ছে।গত ৫ জুন চট্টগ্রাম নগরের জিইসি মোড় এলাকায় মাহমুদা খানম খুন হন। এ ঘটনায় তাঁর স্বামী বাবুল আক্তার অজ্ঞাতপরিচয় তিনজনের বিরুদ্ধে পাঁচলাইশ থানায় মামলা করেন। হত্যা মামলায় গ্রেপ্তার করা দুই আসামি ওয়াসিম ও আনোয়ার গত ২৬ জুন আদালতে জবানবন্দি দেন। এতে তাঁরা উল্লেখ করেন হত্যাকাণ্ডে ওয়াসিম, আনোয়ার, মো. রাশেদ, নবী, মো. শাহজাহান, কামরুল সিকদার ওরফে মুছা ও মো. কালু অংশ নেন।
