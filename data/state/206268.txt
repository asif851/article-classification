
স্বাস্থ্যমন্ত্রী মোহাম্মদ নাসিম বলেছেন, খালেদা জিয়াকে তার দলের সমর্থকেরাই চেনে না। তিনি এখন দলের নেতা-কর্মী থেকেও বিচ্ছিন্ন হয়ে পড়েছেন। বিদেশ থেকে ফেরার দিন খালেদা জিয়াকে মনে করে অন্য গাড়িতে ফুল ছুড়েছে তাঁর সমর্থকেরা। আজ বুধবার দুপুরে সিরাজগঞ্জের কাজীপুর ৩১ থেকে উন্নীত করে ৫০ শয্যা করা উপজেলা স্বাস্থ্য কমপ্লেক্সের উদ্বোধন উপলক্ষে আয়োজিত আলোচনা সভায় তিনি এ কথা বলেন।মন্ত্রী বলেন, আসলে তারা বিএনপির সমর্থক নয়, ভাড়া করে আনা সমর্থক। তিনি বলেন, বিএনপি চেয়ারপারসন নির্বাচন চান। এখন দেশে পৌরসভা নির্বাচন ঘোষণা করা হয়েছে। সেই নির্বাচনে অংশ নিয়ে জনপ্রিয়তা যাচাই করতে হবে। জনগণ যাকে চাইবে ভোট দিয়ে তাকেই মেয়র ও কাউন্সিলর নির্বাচিত করবে। তিনি খালেদা জিয়াকে পৌরসভার নির্বাচনে অংশ নেবার আহ্বান জানান।জেলার সিভিল সার্জন দেবপ্রদ রায়ের সভাপতিত্বে অনুষ্ঠানে আরও বক্তব্য দেন, শহীদ এম মনসুর আলী মেডিকেল কলেজ ও হাসপাতালের গভর্নিং বডির সভাপতি লায়লা আঞ্জুমান বানু, স্বাস্থ্য অধিদপ্তরের প্রধান প্রকৌশলী ব্রিগেডিয়ার জেনারেল আহমেদুল কবির, তত্ত্বাবধায়ক প্রকৌশলী মনিরুজ্জামান মিয়া, স্বাস্থ্য বিভাগের সিরাজগঞ্জ ও বগুড়া অঞ্চলের নির্বাহী প্রকৌশলী জিয়াউল হক, উপজেলা চেয়ারম্যান মোজাম্মেল হক বকুল সরকার, উপজেলা নির্বাহী কর্মকর্তা শাফিউল আলম, উপজেলা আওয়ামী লীগের সভাপতি শওকত হোসেন ও সাধারণ সম্পাদক খলিলুর রহমান সিরাজী প্রমুখ।এর আগে মন্ত্রী কাজীপুর উপজেলার নবনির্মিত কৃষি অফিস ও প্রশিক্ষণ কেন্দ্রের উদ্বোধন করেন।
