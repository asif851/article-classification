
আহসানউল্লাহ বিজ্ঞান ও প্রযুক্তি বিশ্ববিদ্যালয়ের ছাত্রীদের যৌন হয়রানির মামলায় সাক্ষ্য দিতে কোনো সাক্ষী আসেননি। আজ মঙ্গলবার সাক্ষ্য গ্রহণের দিন ধার্য ছিল। আদালত সাক্ষীদের বিরুদ্ধে গ্রেপ্তারি পরোয়ানা জারি করেছেন।
প্রথম আলোকে এ তথ্যের সত্যতা নিশ্চিত করেছেন ঢাকার দুই নম্বর নারী ও শিশু নির্যাতন ট্রাইব্যুনালের পেশকার আমজাদ হোসেন।
আমজাদ হোসেন বলেন, ৩ নভেম্বর এই মামলার বিচার শুরুর আদেশ দেন আদালত। আজ সাক্ষ্য গ্রহণের তারিখ ছিল। কিন্তু কোনো সাক্ষী আদালতে হাজির হননি। তাই আদালত সাক্ষীদের বিরুদ্ধে গ্রেপ্তারি পরোয়ানা জারি করেছেন। আগামী ২ জানুয়ারি মামলার পরবর্তী সাক্ষ্য গ্রহণের তারিখ ধার্য করা হয়েছে।
ছাত্রীদের যৌন হয়রানি করার অভিযোগ ওঠার পর শিক্ষার্থীদের আন্দোলনের মুখে গত ৩০ এপ্রিল বিশ্ববিদ্যালয়ের তড়িৎকৌশল বিভাগের সহযোগী অধ্যাপক মাহফুজুর রশীদ ফেরদৌসকে সাময়িক বরখাস্ত করে বিশ্ববিদ্যালয় কর্তৃপক্ষ। গত ৪ মে কলাবাগান থানায় তাঁর বিরুদ্ধে মামলা করা হয়। পরদিন রমনা এলাকার একটি ফ্ল্যাট থেকে তাঁকে গ্রেপ্তার করে পুলিশ।
তদন্ত শেষে গত ৩০ জুলাই মাহফুজুরের বিরুদ্ধে পুলিশের নারী সহায়তা ও তদন্ত বিভাগের উপপরিদর্শক (এসআই) আফরোজ আইরিন কলি আদালতে অভিযোগপত্র জমা দেন। গত ২৭ অক্টোবর এই মামলার অভিযোগ গঠনের শুনানি হয়। ৩ নভেম্বর শিক্ষক মাহফুজুর রশীদের বিরুদ্ধে পৃথক তিনটি অভিযোগ গঠন করা হয়। আজ সাক্ষ্য গ্রহণের দিন ধার্য করা হয়।
