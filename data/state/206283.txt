
জঙ্গি হামলার কোনো সুনির্দিষ্ট হুমকি নেই বলে উল্লেখ করেছেন পুলিশের মহাপরিদর্শক (আইজিপি) এ কে এম শহীদুল হক। শুক্রবার দুপুরে রাজারবাগ পুলিশ লাইনস কেন্দ্রীয় মসজিদে পুলিশের বার্ষিক আজান, কিরাত ও রচনা প্রতিযোগিতার পুরস্কার বিতরণী অনুষ্ঠানে অংশ নেওয়ার পরে সাংবাদিকদের এসব কথা বলেন এ কে এম শহীদুল হক।
গত বছর রোজার মাসে গুলশানে হলি আর্টিজানে হামলা হয়েছিল। সম্প্রতি কয়েকজন জঙ্গিকে গ্রেপ্তারের পরে পুলিশ জানতে পারে তারা একজন আলেমের ওপর হামলার পরিকল্পনা করছিলেন। এ পরিস্থিতিতে রোজা ও ঈদে কোনো ধরনের আশঙ্কা করছেন কি না, জানতে চাইলে আইজিপি বলেন, ‘হলি আর্টিজান ও শোলাকিয়ায় হামলার পরে পুলিশ জঙ্গি দমনের ব্যাপারে যথেষ্ট পদক্ষেপ নিয়েছে। সব চৌকস কর্মকর্তা, ডিএমপির কাউন্টার টেররিজম ইউনিট, পুলিশ সদর দপ্তরের কর্মকর্তারা সবাই মিলেই জঙ্গি দমনে কাজ করছেন। তারা (জঙ্গিরা) যেন আর কোনো দুর্ঘটনা ঘটাতে না পারে, সে জন্য পুলিশসহ সব আইনশৃঙ্খলা রক্ষাকারী বাহিনী অত্যন্ত সতর্ক রয়েছে। গোয়েন্দা কার্যক্রমের পাশাপাশি দৃশ্যমান ও প্রতিরোধমূলক পুলিশিং চলছে। জনগণকে সম্পৃক্ত করে এ কাজগুলো করা হচ্ছে। এখন পর্যন্ত জঙ্গি হামলার বিষয়ে সুনির্দিষ্ট কোনো তথ্য নেই, পুলিশের অভিযান অব্যাহত আছে। তারা যেখানেই সংগঠিত হয়েছে, পুলিশ তাদের আস্তানা খুঁজে বের করে তারা কোনো কিছু ঘটানোর আগেই তাদের ওপর চড়াও হয়েছে।
সম্প্রতি বনানী থেকে একসঙ্গে তিন তরুণ নিখোঁজ হওয়ার বিষয়ে সাংবাদিকদের এক প্রশ্নের জবাবে আইজিপি বলেন, ‘নিখোঁজের তথ্য এলে সঙ্গে সঙ্গেই পুলিশ প্রয়োজনীয় ব্যবস্থা নেয়। বিশেষ ক্ষেত্রে মামলা নেওয়া হয়, আর যদি দেখা যায় কোনো সন্দেহ আছে, তাহলে জিডি করা হয়। পুলিশের দায়িত্ব এগুলো তদন্ত করে এদের উদ্ধারের ব্যবস্থা করা। আমরা আমাদের দায়িত্ব পালন করছি। জিডি হয়েছে, তদন্ত কর্মকর্তা নিয়োগ করা হয়েছে। তিনি তদন্ত করছেন।’
এর আগে দেখা গেছে বিভিন্ন সময় নিখোঁজ তরুণেরা বাড়ি ছেড়ে জঙ্গিবাদে যুক্ত হয়েছেন। সম্প্রতি বনানী থেকে নিখোঁজ তরুণেরাও জঙ্গি তৎপরতায় যুক্ত হয়েছেন কি না, জানতে চাইলে আইজিপি বলেন, ‘তদন্ত শেষ না হওয়া পর্যন্ত এমন কিছু বলা যাবে না। তদন্ত এখন একেবারে প্রাথমিক পর্যায়ে। তদন্ত শেষ না করে বা তদন্ত একটা পর্যায়ে না গেলে এ বিষয়ে কিছু বলা যাবে না।’
 
