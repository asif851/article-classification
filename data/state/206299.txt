
নির্ধারিত সময়ের মধ্যে সিম পুনর্নিবন্ধন না করলেও সংযোগ যাতে বিচ্ছিন্ন না করা হয়—এমন নির্দেশনা চেয়ে সুপ্রিম কোর্টের চেম্বার আদালতে আজ সোমবার আবেদন করা হয়েছে। কাল মঙ্গলবার এই আবেদনের ওপর শুনানি হতে পারে। 
এই নির্দেশনা চেয়ে আদালতে আবেদনকারী আইনজীবী অনিক আর হক প্রথম আলোকে বলেন, আমরা আদালতের কাছে আবেদন জানিয়েছি, যত দিন আবেদনের শুনানি শেষ না হবে, তত দিন যেন কোনো অনিবন্ধিত সিমের সংযোগ বিচ্ছিন্ন না করা হয়। সরকারের বেঁধে দেওয়া সময়ের মধ্যে বায়োমেট্রিক পদ্ধতিতে মোবাইল সিম কার্ডের পুনর্নিবন্ধনের সময় শেষ হবে আগামীকাল মঙ্গলবার রাত ১২টায়। ডাক ও টেলিযোগাযোগ মন্ত্রণালয় সূত্র বলছে, নির্ধারিত সময়ের মধ্যে পুনর্নিবন্ধন না করা সিমগুলো আগামী ১ জুন থেকে স্থায়ীভাবে বন্ধ করে দেওয়া হবে। বন্ধ হয়ে যাওয়া এসব সিম দুই মাস পর ব্যবহারকারীরা বিটিআরসির নির্ধারিত নিয়ম অনুযায়ী কিনতে পারবেন। গত ১২ এপ্রিল বায়োমেট্রিক পদ্ধতিতে সিম নিবন্ধন কার্যক্রম বৈধ বলে রায় দেন হাইকোর্ট। এক রিট আবেদনের পরিপ্রেক্ষিতে হাইকোর্ট ওই রায় দেন। ওই রায়ে আদালত বলেন, সিম নিবন্ধনের ক্ষেত্রে বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) দেওয়া নির্দেশনাগুলো মুঠোফোন সেবাদানকারী প্রতিষ্ঠানগুলোকে কঠোরভাবে মেনে চলতে হবে। রায়ে আরও বলা হয়, সিম নিবন্ধনের সময় জাতীয় পরিচয়পত্রের তথ্যভান্ডারের সঙ্গে যাচাই করার জন্য যে গ্রাহকের আঙুলের ছাপ ও ব্যক্তিগত তথ্য নেওয়া হচ্ছে, তার গোপনীয়তা কঠোরভাবে রক্ষা করতে হবে এবং এসব তথ্য যেন অপব্যবহার না হতে পারে, সে জন্য প্রয়োজনীয় ব্যবস্থা নিতে হবে।
আরও পড়ুন: 
সিম পুনর্নিবন্ধন না করলে কী হবে?
