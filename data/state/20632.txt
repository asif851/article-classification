
৫ জানুয়ারি ঢাকায় নিজ নিজ দলীয় কার্যালয়ের সামনে সমাবেশ করতে আওয়ামী লীগ ও বিএনপিকে অনুমতি দিয়েছে ঢাকা দক্ষিণ সিটি করপোরেশন (ডিএসসিসি)। এখন সমাবেশে মাইক ব্যবহারের অনুমতি পেতে দুই দলই ঢাকা মেট্রোপলিটন পুলিশের (ডিএমপি) দিকে তাকিয়ে আছে। 
আওয়ামী লীগ ও বিএনপিকে ৫ জানুয়ারি সমাবেশ করার অনুমতি দেওয়া হবে কি না তা এখন বিবেচনা করছে ডিএমপি। পুলিশের মতিঝিল বিভাগের উপকমিশনার (ডিসি) ও পল্টন থানার ভারপ্রাপ্ত কর্মকর্তাকে (ওসি) এ বিষয়ে পর্যবেক্ষণের দায়িত্ব দেওয়া হয়েছে। দুই দলকে সমাবেশ করার বিষয়টি পর্যবেক্ষণের পর সিদ্ধান্ত দেওয়া হবে। আজ সোমবার এ তথ্য নিশ্চিত করেছে ডিএমপির গণমাধ্যম শাখার উপকমিশনার মারুফ হোসেন সরদার। তিনি প্রথম আলোকে জানান, ডিসি মতিঝিল ও ওসি পল্টনের মতামত পাওয়ার পর এ ব্যাপারে চূড়ান্ত সিদ্ধান্ত জানানো হবে। ঢাকা মহানগর পুলিশের কমিশনার আছাদুজ্জামান মিয়া দুপুরে সাংবাদিকদের বলেন, সমাবেশ করার ব্যাপারে কিছু শর্ত দেওয়া হয়েছে। সংশ্লিষ্ট পুলিশ কর্মকর্তাদের মতামত চাওয়া হয়েছে। আজই এ ব্যাপারে সিদ্ধান্ত জানানো হবে। এদিকে ঢাকা সিটি করপোরেশন আওয়ামী লীগকে তাদের দলীয় কার্যালয় বঙ্গবন্ধু অ্যাভিনিউয়ে এবং বিএনপির নয়া পল্টনের দলীয় কার্যালয়ের সামনে সমাবেশ করার জন্য জায়গা বরাদ্দ দিয়েছে ঢাকা দক্ষিণ সিটি করপোরেশন। আজ সোমবার দুপুরে ঢাকা দক্ষিণ সিটি করপোরেশনের মেয়র সাঈদ খোকন সমাবেশের অনুমতি দেন। সাঈদ খোকন এই অনুমোদন দেওয়ার তথ্যের সত্যতা প্রথম আলোকে নিশ্চিত করেছেন। তিনি বলেন, শান্তিপূর্ণ মত প্রকাশের জন্য ‘বিশেষ বিবেচনায়’ নিজ নিজ দলীয় কার্যালয়ের সামনে কাল মঙ্গলবার দল দুটি সমাবেশ করতে পারবে। সমাবেশের জন্য পুলিশের অনুমতি লাগবে কি না—এমন প্রশ্নের জবাবে মেয়র বলেন, মাইক ব্যবহারে পুলিশের অনুমতি লাগবে। ৫ জানুয়ারি দশম জাতীয় সংসদ নির্বাচনের দুই বছর পূর্তি হবে। দিনটিকে আওয়ামী লীগ গণতন্ত্রের বিজয় দিবস ও বিএনপি গণতন্ত্র হত্যা দিবস হিসেবে পালন করে। এ দিন দুই দলই সোহরাওয়ার্দী উদ্যানে সমাবেশের অনুমতি চেয়ে আবেদন করে। একই স্থানে সমাবেশের অনুমতি চেয়েছিল দুই দলই। পরে দুটি দলই নিজ নিজ কার্যালয়ের সামনে সমাবেশ করতে চেয়ে ঢাকা দক্ষিণ সিটি করপোরেশনের কাছে আবেদন করে।
আরও পড়ুন: 
আ.লীগ ও বিএনপিকে সমাবেশের অনুমতি
