
গোপালগঞ্জের টুঙ্গিপাড়ায় প্রধানমন্ত্রী শেখ হাসিনাকে ভ্যানে চড়ানো ভ্যানচালক ইমাম শেখ বাংলাদেশ বিমানবাহিনীর বেকারিতে অস্থায়ী ভিত্তিতে কাজ শুরু করেছেন। আজ বৃহস্পতিবার সকালে তিনি বিমানবাহিনীর যশোর ঘাঁটির ফ্যালকন বেকারিতে ‘সরবরাহকারী’ হিসেবে যোগ দিয়েছেন। তাঁর মাসিক বেতন ধার্য করা হয়েছে ৭ হাজার ৯৮৪ টাকা।
ইমাম শেখ বিষয়টি নিশ্চিত করে জানিয়েছেন, ৩১ জানুয়ারি অস্থায়ী নিয়োগ পাওয়ার পর আজ সকাল থেকে তিনি বাংলাদেশ বিমানবাহিনীর বেকারিতে কাজ করেছেন। আপাতত অস্থায়ী ভিত্তিতে তাঁর চাকরি হয়েছে।
বিমানবাহিনীর যশোর ঘাঁটির ফ্যালকন বেকারির ইনচার্জ ওয়ারেন্ট অফিসার আবদুল হাই বলেন, ইমামের বেকারিতে অস্থায়ী ভিত্তিতে ‘সরবরাহকারী’ হিসেবে চাকরি হয়েছে। তিনি আমাদের বেকারিতে উৎপাদিত পণ্য আমাদের ঘাঁটি ও শাহিন কলেজের ২৫-৩০টি দোকানে সরবরাহ করবেন। চাকরির সার্কুলার ছাড়া বিমানবাহিনীতে স্থায়ী চাকরি হয় না। সার্কুলার হলে তাঁর চাকরি স্থায়ী করার উদ্যোগ নেওয়া হবে।
ইমাম শেখ গোপালগঞ্জের টুঙ্গিপাড়া উপজেলা সদরের সরদাপাড়ার গ্রামের আবদুল লতিফ শেখের ছেলে। তিনি বলেন, ২৭ জানুয়ারি টুঙ্গিপাড়ায় প্রধানমন্ত্রী নাতি-নাতনি ও পরিবারের সদস্যদের নিয়ে তাঁর ভ্যানে চড়েন। পরে ২৯ জানুয়ারি বিমানবাহিনীর কর্মকর্তারা তাঁকে টুঙ্গিপাড়া থেকে যশোর নিয়ে যান। পরে তাঁকে চাকরি দেওয়া হয় জানিয়ে তিনি বলেন, ‘চাকরি পেয়ে আমি খুবই আনন্দিত ও খুশি হয়েছি। একই সঙ্গে চাকরি দেওয়ার জন্য প্রধানমন্ত্রী শেখ হাসিনাকে ধন্যবাদ।’
