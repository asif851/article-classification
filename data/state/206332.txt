
সিলেটে দেবোত্তর সম্পত্তির তারাপুর চা-বাগান দখল করে সরকারের হাজার কোটি টাকা আত্মসাৎ মামলার আসামি রাগীব আলীর ছেলে আবদুল হাইয়ের মানসিক স্বাস্থ্য পরীক্ষার প্রতিবেদন আদালতে দাখিল করা হয়নি। সিলেট এম এ জি ওসমানী মেডিকেল কলেজ হাসপাতালের পরিচালককে পাঁচ দিনের মধ্যে এর কারণ জানানোর নির্দেশ দিয়েছেন মহানগর মুখ্য বিচারিক হাকিম মো. সাইফুজ্জামান হিরো।গতকাল বৃহস্পতিবার আদালতে ওই প্রতিবেদন দাখিলের তারিখ ধার্য ছিল। মহানগর বিচারিক হাকিম আদালতের অতিরিক্ত সরকারি কৌঁসুলি মাহফুজুর রহমান জানান, আদালত ধার্য তারিখে কেন প্রতিবেদন দাখিল করা হলো না, এ বিষয়টি সিলেট এম এ জি ওসমানী মেডিকেল কলেজ হাসপাতালের পরিচালককে আগামী ৫ এপ্রিলের মধ্যে লিখিতভাবে জানাতে বলা হয়েছে। এ সময়ের মধ্যে কারণ জানানো না হলে এ বিষয়ে শুনানি শেষে আদালত পরবর্তী পদক্ষেপ নেবেন।
