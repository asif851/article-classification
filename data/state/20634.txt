
জাতীয় সমাজতান্ত্রিক দলের (জাসদ) বরিশালের বানারীপাড়া উপজেলা শাখার নেতা হুমায়ুন কবির হত্যা মামলায় ইউনিয়ন পরিষদের (ইউপি) দুই চেয়ারম্যানসহ ১০ জনের বিরুদ্ধে অভিযোগ গঠন করা হয়েছে। গত বুধবার বিকেলে জেলা ও দায়রা জজ মো. আনোয়ারুল ইসলাম ওই অভিযোগ গঠন করেন। অভিযুক্ত ব্যক্তিরা হচ্ছেন: বানারীপাড়ার চাখার ইউপি চেয়ারম্যান মবিজুল ইসলাম, সলিয়া বাকপুর ইউপি চেয়ারম্যান মো. জিয়াউল হক, মাদারকাঠি গ্রামের আবদুস ছালাম হাওলাদার, আবদুল হাকিম হাওলাদার, কামাল হাওলাদার, আবদুল হালিম হাওলাদার, সিরাজুল ইসলাম ফিরোজ, মো. রঞ্জু হাওলাদার, মো. মাসুদ ও মো. আফজাল হোসেন।মামলা সূত্রে জানা যায়, ২০১৩ সালের ১৯ জুলাই সলিয়া বাকপুর ইউনিয়নের একটি চায়ের দোকানের সামনে উপজেলা জাসদের সাংগঠনিক সম্পাদক সৈয়দ হুমায়ুন কবিরকে হত্যা করা হয়। এ ঘটনায় হুমায়ুনের ভাই দুই ইউপি চেয়ারম্যানসহ ১৩ জনের বিরুদ্ধে হত্যা মামলা করেন। মামলার তদন্ত কর্মকর্তা ২০১৩ সালের ২৩ অক্টোবর ১০ জনের বিরুদ্ধে আদালতে অভিযোগপত্র দাখিল করেন। এক বছর পর গত বুধবার অভিযোগ গঠন করা হয়।
