
রাজধানীর তুরাগ এলাকায় ট্রাকের ধাক্কায় মোটরসাইকেল আরোহী একজন ব্যাংক কর্মকর্তা নিহত হয়েছেন। এ সময় মোটরসাইকেলে থাকা আরেক আরোহী আহত হন। গতকাল রোববার দিবাগত রাত একটার দিকে এ ঘটনা ঘটে।
নিহত ব্যক্তির নাম আসাদুজ্জামান সেলিম (৩৪)। তিনি ঢাকার ব্র্যাক ব্যাংকের আজিমপুর শাখার কর্মকর্তা ছিলেন। আহত ব্যক্তির নাম মো. জাকির হোসেন। তিনি ইবনে সিনা হাসপাতালে চিকিৎসাধীন। আহত জাকির হাইকোর্টে কাজ করেন।
আসাদুজ্জামানকে হাসপাতালে নিয়ে আসা পথচারী আশরাফুলের ভাষ্য, নিহত আসাদুজ্জামান ব্র্যাক ব্যাংকের কর্মকর্তা ছিলেন। রাত একটার দিকে আহত অবস্থায় তাঁকে ঢাকা মেডিকেল কলেজ হাসপাতালে নেওয়া হয়। পৌনে দুইটার দিকে তিনি মারা যান। আহত জাকিরকে প্রথমে ঢাকা মেডিকেল ও পরে ইবনে সিনা হাসপাতালে চিকিৎসা দেওয়া হয়।
আসাদুজ্জামানের লাশ ঢাকা মেডিকেল কলেজ হাসপাতালের জরুরি বিভাগের মর্গে রাখা হয়েছে।
হাসপাতালের পুলিশ ক্যাম্পের দায়িত্বপ্রাপ্ত (ইনচার্জ) কর্মকর্তা মোজাম্মেল হক তথ্যের সত্যতা নিশ্চিত করেছেন।
