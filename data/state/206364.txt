
খাগড়াছড়ির দীঘিনালায় জেলা তথ্য অধিদপ্তরের আয়োজনে মেরুং এবং বাবুছড়া ইউনিয়ন পরিষদ (ইউপি) মিলনায়তনে শিশু ও নারী উন্নয়নে যোগাযোগ কার্যক্রম শীর্ষক কর্মশালা অনুষ্ঠিত হয়েছে। কর্মশালায় শিক্ষক, জনপ্রতিনিধি, সাংবাদিকসহ বিভিন্ন শ্রেণি–পেশার লোকজন অংশ নেন। ১৭ ও ১৮ ফেব্রুয়ারি অনুষ্ঠিত কর্মশালায় মা ও শিশুর স্বাস্থ্য পরিচর্যা, নিরাপদ মাতৃত্ব, যৌতুক, বাল্যবিবাহ প্রতিরোধ, স্যানিটেশন, পরিবেশ ও জন্মনিবন্ধন এবং মাদক ও জঙ্গিবাদ প্রতিরোধ বিষয়ে আলোচনা করা হয়। উপজেলা নির্বাহী কর্মকর্তা ফজলুল জাহিদের সভাপতিত্বে কর্মশালায় বক্তব্য দেন উপজেলা পরিষদের চেয়ারম্যান নবকমল চাকমা, উপজেলা স্বাস্থ্য কমপ্লেক্সের চিকিৎসা কর্মকর্তা জিয়াউর রহমান, রকি দাশগুপ্ত, জেলা তথ্য কর্মকর্তা মো. আতাউর রহমান প্রমুখ।
