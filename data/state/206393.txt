
ছাত্রলীগের নতুন সভাপতি হয়েছেন সাইফুর রহমান সোহাগ। এই কমিটির সাধারণ সম্পাদক হয়েছেন জাকির হোসাইন। আজ রোববার সন্ধ্যায় ভোট গণনা শেষে রাজধানীর ইঞ্জিনিয়ার্স ইনস্টিটিউশন মিলনায়তনে ছাত্রলীগের ২৮তম জাতীয় সম্মেলনের দ্বিতীয় অধিবেশনে নতুন নেতাদের নাম ঘোষণা করা হয়।ভোট গণনা শেষে প্রধান নির্বাচন কমিশনার সুমন কুণ্ডু তাঁদের নাম ঘোষণা করেন। তবে কে কত ভোট পেয়েছেন তা তিনি উল্লেখ করেননি। গণভবনে প্রধানমন্ত্রী শেখ হাসিনার সঙ্গে দেখা করার পর কে কত ভোট পেল তা জানিয়ে দেওয়া হবে। এদিকে রাতে ছাত্রলী​গের এক বিজ্ঞপ্তিতে বলা হয়, আজিজুল হক (রানা) সহসভাপতি, আসাদুজ্জমান নাদিম যুগ্ম সম্পাদক, মোবারক হোসেনকে সাংগঠনিক সম্পাদক হয়েছেন।ছাত্রলীগের ঝান্ডা সোহাগ-জাকিরের হাতে?সাইফুর রহমান ও জাকির হোসাইন দুজনই ঢাকা বিশ্ববিদ্যালয়ের মুক্তিযোদ্ধা জিয়াউর রহমান হলের শিক্ষার্থী। সাইফুরের বাড়ি মাদারীপুর, আর জাকিরের বাড়ি মৌলভীবাজারে। সাইফুর ঢাকা বিশ্ববিদ্যালয়ের ভাষাবিজ্ঞান বিভাগের ২০০৫-০৬ শিক্ষাবর্ষের এবং জাকির রাষ্ট্রবিজ্ঞান বিভাগের ২০০৭-০৮ শিক্ষাবর্ষের শিক্ষার্থী।ছাত্রলীগের সভাপতি এইচ এম বদিউজ্জামান ভোটগ্রহণ শেষে বলেন, মোট তিন হাজার ১৩৮ জন কাউন্সিলরের মধ্যে ভোট দিয়েছেন দুই হাজার ৮১৯ জন। সে হিসেবে শতকরা ৮৯.৮৩ শতাংশ কাউন্সিলর ভোট দেন। সম্মেলনে নির্বাচন কমিশনার হিসেবে সুমন কুণ্ডু ছাড়াও মোস্তাফিজুর রহমান ও শেখ রাসেল দায়িত্ব পালন করেন। সেখানে ছাত্রলীগ, আওয়ামী লীগের সম্পাদক পর্যায়ের নেতা ও দলটির সহযোগী সংগঠনের নেতৃবৃন্দ উপস্থিত থেকে নির্বাচন পর্যবেক্ষণ করেন।
