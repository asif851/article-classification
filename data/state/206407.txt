
নোয়াখালী-ফেনী রুটে আজ রোববার থেকে বাংলাদেশ সড়ক পরিবহন কর্তৃপক্ষের (বিআরটিসি) যাত্রীবাহী দ্বিতল বাস সার্ভিস চালু করা হয়েছে। দুপুরে নোয়াখালী জেলা প্রশাসকের কার্যালয়ের সামনে বাস সার্ভিসের উদ্বোধন করেন জেলা প্রশাসক মো. মাহবুব আলম তালুকদার।
বিআরটিসির নোয়াখালীর সোনাপুর বাস ডিপো ও প্রশিক্ষণকেন্দ্রের ব্যবস্থাপক মো. জুলফিকার আলী প্রথম আলোকে বলেন, শুরুতে দুটি দ্বিতল বাস দিয়ে এই সার্ভিস চালু করা হয়েছে। এই দুটি দ্বিতল বাস প্রতিদিন নোয়াখালীর ভাটিরটেক থেকে যাত্রা শুরু করে চৌমুহনী, সেনবাগ, দাগনভূঞা হয়ে ফেনী সদর হাসপাতাল মোড়ে গিয়ে থামবে।
জুলফিকার আলী আরও বলেন, প্রতিদিন সকাল সাতটা, দশটা, বেলা আড়াইটা ও বিকেল সাড়ে চারটায় বাস দুটি নোয়াখালী থেকে ফেনীর উদ্দেশে এবং ফেনী থেকে নোয়াখালীর উদ্দেশে যাত্রা শুরু করবে। এ ছাড়া শিগগিরই আরও কিছু বাস এই রুটে সংযোজন করা হবে বলে জানান তিনি।
নোয়াখালী-ফেনী রুটে বিআরটিসির বাস সার্ভিস চালু করায় অনেকেই সন্তোষ প্রকাশ করেছেন। তাঁদের একজন কলেজছাত্র জোবায়ের হোসেন বলেন, এই বাস সার্ভিসের মাধ্যমে শিক্ষার্থীরা খুবই উপকৃত হবে। তাই এই সার্ভিসে বাসের সংখ্যা দ্রুত বৃদ্ধি করার দাবি জানান তিনি।
উদ্বোধনী অনুষ্ঠানে বিশেষ অতিথি হিসেবে উপস্থিত ছিলেন জেলা পুলিশ সুপার মো. ইলিয়াস শরীফ। অনুষ্ঠানে অন্যান্যের মধ্যে অতিরিক্ত জেলা ম্যাজিস্ট্রেট কাজী মাহবুবুল আলম, নোয়াখালী পৌরসভার মেয়র সহিদ উল্যাহ খান সোহেল, জেলা মুক্তিযোদ্ধা সংসদের সাবেক কমান্ডার মোজাম্মেল হোসেনসহ বিআরটিসির কর্মকর্তারা উপস্থিত ছিলেন। একই সময় ফেনী থেকেও বাস সার্ভিসটি আনুষ্ঠানিকভাবে উদ্বোধন করা হয়েছে বলে অনুষ্ঠানে জানানো হয়।
