
নৌপথে ঘরমুখী মানুষের জন্য আজ বৃহস্পতিবার থেকে ঈদের বিশেষ লঞ্চ সার্ভিস চলাচল শুরু হবে। ঢাকা নৌবন্দর থেকে বিভিন্ন গন্তব্যে ৪১টি রুটের প্রায় দেড় শ বেসরকারি লঞ্চ ও বিআইডব্লিউটিসির রকেট-স্টিমার সার্ভিস চলাচল করে। সংশ্লিষ্ট ব্যক্তিরা জানিয়েছেন, এসব নৌযানের প্রায় নয় হাজার কেবিনের বুকিং ইতিমধ্যে শেষ হয়ে গেছে! আগাম টিকিট না পেয়ে অনেক যাত্রী হতাশায় পড়েছেন।বিআইডব্লিউটিএর নৌ-নিরাপত্তা ও ট্রাফিক বিভাগের কর্মকর্তা এবং লালবাগ অঞ্চলের পুলিশের ঊর্ধ্বতন কর্মকর্তারা বলেছেন, নৌপথের যাত্রীদের নিরাপত্তা ও হয়রানি রোধে সদরঘাট টার্মিনাল এলাকায় অতিরিক্ত পুলিশ মোতায়েন করা হয়েছে।নৌযান মালিক কর্তৃপক্ষ সূত্র জানায়, সদরঘাট টার্মিনাল থেকে প্রতিদিন ৪১টি রুটে দেড় শতাধিক বেসরকারি লঞ্চ চলাচল করছে। এসব লঞ্চে প্রায় সাড়ে আট হাজার প্রথম ও দ্বিতীয় শ্রেণির কেবিন রয়েছে। ইতিমধ্যে এসব কেবিনের আগাম টিকিট বিক্রি হয়ে গেছে।সরকারি প্রতিষ্ঠান বিআইডব্লিউটিসি সূত্র জানায়, মোড়েলগঞ্জ ও বরিশালগামী যাত্রীবাহী রকেট সার্ভিস অস্ট্রিচ, মাহসুদ, পিএস টার্ন, পিএস লেপচা, শেলা, বাঙ্গালীসহ সব কটি রকেট-স্টিমার সার্ভিসের প্রথম ও দ্বিতীয় শ্রেণির প্রায় পাঁচ শ কেবিন আছে। এসবের টিকিট ও আগাম বুকিং ইতিমধ্যে শেষ হয়েছে।
