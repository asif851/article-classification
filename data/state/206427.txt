
দুর্নীতি দমন কমিশনের (দুদক) চেয়ারম্যান ইকবাল মাহমুদ বলেছেন, কোনো সরকারের লেজুড়বৃত্তি করতে দুদকের জন্ম হয়নি। এটি জনগণের প্রতিষ্ঠান। দেশে সুশাসনের অভাব রয়েছে—এটি বলতেই হবে।
দুদক চেয়ারম্যান বলেন, দুর্নীতি সুশাসনের বড় অন্তরায়। সুশাসন প্রতিষ্ঠা করতে হলে জনগণকে দুর্নীতিবিরোধী কার্যক্রমে সম্পৃক্ত করতে হবে।
ট্রান্সপারেন্সি ইন্টারন্যাশনাল বাংলাদেশের (টিআইবি) ‘সোনাক-স্বজন, ইয়েস-ইয়েস ফ্রেন্ডস, ওয়াই প্যাক’ জাতীয় সম্মেলনে আলোচনায় অংশ নিয়ে দুদক চেয়ারম্যান এসব কথা বলেন। আজ সোমবার সকালে রাজধানীর আগারগাঁওয়ে বঙ্গবন্ধু সম্মেলন কেন্দ্রে এ অনুষ্ঠানের আয়োজন করা হয়।
উচ্চপর্যায়ে দুর্নীতিতে জড়িত ব্যক্তিদের বিরুদ্ধে প্রত্যাশা অনুযায়ী ব্যবস্থা নিতে দেখা যায় না—এমন প্রশ্নের জবাবে দুদক চেয়ারম্যান বলেন, ‘ছোট গাছ যেমন উপড়ে ফেলা সহজ, বড় গাছ ততটা সহজে ফেলা যায় না। আমরা ছোট, তারা বড়। বড়দের আইনের আওতায় আনতে পারিনি, এটা সম্পূর্ণ সত্য নয়। তবে প্রত্যাশার সঙ্গে অর্জন ও প্রাপ্তি খারাপ, সেটি আমরা বুঝতে পারি।’
ইকবাল মাহমুদ বলেন, দুর্নীতির লাগাম টেনে ধরার কাজ শুরু হয়েছে। তবে কাঙ্ক্ষিত ফল এখনো আসেনি।
অনুষ্ঠানের শুরুতে বক্তব্য দেন টিআইবির নির্বাহী পরিচালক ইফতেখারুজ্জামান। তিনি বলেন, ‘দুর্নীতির ধারা সূচকে বাংলাদেশের নম্বর ও অবস্থান কিছুটা উন্নত হয়েছে। এটি স্বস্তির, কিন্তু সন্তুষ্টির নয়। আমাদের আরও অর্জনের সম্ভাবনা রয়েছে। অবস্থা বদলাতে সর্বোচ্চ পর্যায়ে রাজনৈতিক সদিচ্ছার প্রয়োজন।’
