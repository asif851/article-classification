
ঢাকা বিশ্ববিদ্যালয়ের সঙ্গে পাকিস্তানের কোনো বিশ্ববিদ্যালয় বা অন্য কোনো প্রতিষ্ঠানের একাডেমিক এক্সচেঞ্জ বা সমঝোতা স্মারক নতুন করে সই হবে না। যেগুলো আছে, সেগুলোও স্থগিত থাকবে। পাকিস্তান যদি তাদের কৃতকর্মের জন্য নিঃশর্তভাবে ক্ষমা প্রার্থনা করে, তবে সিন্ডিকেট বসে পরবর্তী সিদ্ধান্ত নেবে।বিশ্ববিদ্যালয়ের জরুরি সিন্ডিকেট বৈঠকে আজ সোমবার এ সিদ্ধান্ত নেওয়া হয়। সিন্ডিকেটের পর বিকেলে উপাচার্য আ আ ম স আরেফিন সিদ্দিক তাঁর কার্যালয়ে সাংবাদিকদের আনুষ্ঠানিকভাবে এসব তথ্য জানান।সিন্ডিকেট সভায় ঢাকা বিশ্ববিদ্যালয় ১৯৫ জন পাকিস্তানির বিচার করার জন্য পাকিস্তান সরকারের প্রতি আহ্বান জানায়। আর পাকিস্তানের সঙ্গে কূটনৈতিক সম্পর্ক ছিন্ন করতে সিন্ডিকেট সভা থেকে বাংলাদেশ সরকারের প্রতি অনুরোধ জানানো হয়।বাংলাদেশের অভ্যন্তরীণ বিষয় নিয়ে মন্তব্য করায় এবং যুদ্ধাপরাধী রাষ্ট্র হিসেবে পাকিস্তানের সদস্যপদ বাতিল করতে সিন্ডিকেট সার্ক ও জাতিসংঘের প্রতি অনুরোধ করেছে।
