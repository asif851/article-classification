
যৌন হয়রানির অভিযোগে জগন্নাথ বিশ্ববিদ্যালয়ের একজন শিক্ষককে সাময়িক বরখাস্ত করেছে বিশ্ববিদ্যালয় কর্তৃপক্ষ। আজ সোমবার শিক্ষা মন্ত্রণালয়ের এক বিজ্ঞপ্তিতে এ কথা জানানো হয়।
বিজ্ঞপ্তিতে বলা হয়, ওই শিক্ষকের বিরুদ্ধে যৌন হয়রানির অভিযোগ পাওয়ার সঙ্গে সঙ্গে শিক্ষামন্ত্রী নুরুল ইসলাম নাহিদ তাৎক্ষণিকভাবে বিশ্ববিদ্যালয়ের উপাচার্যের সঙ্গে কথা বলেন এবং এ বিষয়ে জরুরি ব্যবস্থা গ্রহণের নির্দেশ দেন।‘বিশ্ববিদ্যালয় কর্তৃপক্ষ ঘটনার প্রাথমিক সত্যতা পাওয়ায় ওই শিক্ষককে সাময়িক বরখাস্ত করেছে’ বলে বিজ্ঞপ্তিতে জানানো হয়।এতে বলা হয়, শিক্ষামন্ত্রীর নির্দেশক্রমে বিশ্ববিদ্যালয় কর্তৃপক্ষ একটি তদন্ত কমিটি গঠন করেছে। এ বিষয়ে দ্রুত তদন্ত করে চূড়ান্ত ব্যবস্থা গ্রহণ করা হবে।
এদিকে সোমবার সন্ধ্যায় জগন্নাথ বিশ্ববিদ্যালয়ের জনসংযোগ, তথ্য ও প্রকাশনা দপ্তরের সহকারী পরিচালক সাইফুল ইসলাম স্বাক্ষরিত এক সংবাদ বিজ্ঞপ্তিতেও এক শিক্ষককে সাময়িক বরখাস্তের কথা জানানো হয়েছে।এ বিষয়ে জা​নতে চাইলে বিশ্ববিদ্যালয়ের উপাচার্য মীজানুর রহমান প্রথম আলোকে বলেন, গত বৃহস্পতিবার এক ছাত্রী নিজ বিভাগের এক শিক্ষকের বিরুদ্ধে যৌন হয়রানির অভিযোগ করেছেন৷ অভিযোগটি তদন্ত করছে বিশ্ববিদ্যালয়ের যৌন হয়রানি ও নিপীড়ন রোধ কমিটি৷ এর মধ্যে বিশ্ববিদ্যালয়ের ভাবমূর্তি নিয়ে প্রশ্ন ওঠায় ওই শিক্ষককে সাময়িক বরখাস্ত করা হয়৷
আরও পড়ুন:শিক্ষকের বিরুদ্ধে ছাত্রীর যৌন হয়রানির অভিযোগ
