
কক্সবাজারে টেকনাফের লবণ মাঠ থেকে ৪ লাখ ১০ হাজার ইয়াবা বড়ি উদ্ধার করেছেন বর্ডার গার্ড বাংলাদেশের (বিজিবি) সদস্যরা। তবে এ ঘটনায় কাউকে আটক করতে পারেনি বিজিবি। বিজিবির দাবি, উদ্ধার করা ইয়াবার আনুমানিক মূল্য ১২ কোটি ৩০ লাখ টাকা।
আজ বৃহস্পতিবার ভোররাত সাড়ে চারটার দিকে উপজেলার সাবরাং ইউনিয়নের লেজিরপাড়া এলাকার লবণ মাঠে পাওয়া চারটি বস্তা থেকে ইয়াবাগুলো উদ্ধার করা হয়।
বিজিবি সূত্রে জানা গেছে, ভোররাতে লবণ মাঠ এলাকা দিয়ে মিয়ানমার থেকে ইয়াবার একটি বড় চালান আসবে—এমন সংবাদ পায় বিজিবি। পরে টেকনাফ-২ বিজিবির উপ-অধিনায়ক মেজর আবু রাসেল ছিদ্দিকীর নেতৃত্বে একটি বিশেষ দল ওই এলাকায় অভিযান চালায়। এ সময় দুই ব্যক্তির হাতে দুটি করে চারটি বস্তা দেখে তাঁদের দাঁড়ানোর সংকেত দিলে বস্তা ফেলে ওই দুই ব্যক্তি পাশের গ্রামে পালিয়ে যান। পরে বিজিবি সদস্যরা চারটি বস্তার ভেতর থেকে ৪ লাখ ১০ হাজার ইয়াবা বড়ি উদ্ধার করেন।
জানতে চাইলে টেকনাফ-২ বিজিবির উপ-অধিনায়ক মেজর আবু রাসেল ছিদ্দিকী প্রথম আলোকে বলেন, উদ্ধার করা ইয়াবা বড়িগুলো ব্যাটালিয়ন সদরে জমা রাখা হয়েছে। পরে ঊর্ধ্বতন কর্তৃপক্ষের উপস্থিতিতে এগুলো ধ্বংস করা হবে।
