
যুদ্ধাপরাধীরা ভোটার থাকতে পারবেন না—এমন বিধান রেখে ভোটার তালিকা (দ্বিতীয় সংশোধন) আইন-২০১৩-এর খসড়া আজ সোমবার মন্ত্রিসভায় চূড়ান্ত অনুমোদন করা হয়েছে। প্রধানমন্ত্রী শেখ হাসিনার সভাপতিত্বে সচিবালয়ে আজ এই বৈঠক অনুষ্ঠিত হয়। পরে মন্ত্রিপরিষদ সচিব মোশাররাফ হোসাইন ভূইঞা সাংবাদিকদের এ কথা জানান।ভোটার তালিকা (দ্বিতীয় সংশোধন) আইন-২০১৩-এর খসড়া অনুযায়ী, দালাল আইন-১৯৭২ বা আন্তর্জাতিক অপরাধ (ট্রাইব্যুনালস) আইন-১৯৭৩-এর আওতায় কোনো ব্যক্তি দণ্ডিত হলে তাঁর নাম ভোটার তালিকা থেকে বাদ যাবে। এমন দণ্ডিত ব্যক্তির নাম ভোটার তালিকায় অন্তর্ভুক্তও হবে না।আন্তর্জাতিক অপরাধ (ট্রাইব্যুনালস) আইনে একাত্তরের মানবতাবিরোধী অপরাধের বিচারকাজ চলছে। এ পর্যন্ত ছয়জন দণ্ড পেয়েছেন। তাঁরা হলেন গোলাম আযম, দেলাওয়ার হোসাইন সাঈদী, আলী আহসান মোহাম্মাদ মুজাহিদ, মো. কামারুজ্জামান, আবদুল কাদের মোল্লা ও আবুল কালাম আজাদ। ১৮ বছরের কম বয়সীদেরও জাতীয় পরিচয়পত্র দেওয়া হবে আজকের বৈঠকে জাতীয় পরিচয় নিবন্ধন আইন (সংশোধন)-২০১৩-এর খসড়ার চূড়ান্ত অনুমোদন করা হয়েছে। এখনকার নিয়ম অনুযায়ী ১৮ বছর বা তার চেয়ে বেশি বয়সীরা জাতীয় পরিচয়পত্র পান। তবে খসড়ায় ১৮ বছরের কম বয়সীদের পরিচয়পত্র দেওয়ার কথা বলা হয়েছে।
এ ছাড়া জাতীয় পরিচয়পত্রের মেয়াদ উত্তীর্ণ হওয়ার ছয় মাস আগে নবায়নের জন্য আবেদন করার নিয়মটি খসড়ায় পরিবর্তন করা হয়েছে। জাতীয় পরিচয়পত্রের মেয়াদ উত্তীর্ণ হওয়ার আগে বা পরে যেকোনো সময় নবায়নের জন্য আবেদনের বিধান খসড়ায় রাখা হয়েছে।খসড়ায় জাতীয় পরিচয় নিবন্ধনের সময় কোনো তথ্য গোপন করলে পাঁচ বছরের সাজা ও ৫০ হাজার টাকা জরিমানার বিধান রাখা হয়েছে। কমিশনের কেউ যদি জড়িত থাকেন তাঁর ক্ষেত্রেও একই শাস্তি প্রযোজ্য হবে।
তথ্য ও যোগাযোগ প্রযুক্তি আইনটি অধ্যাদেশ আকারে জারি তথ্য ও যোগাযোগ প্রযুক্তি আইন-২০১৩-এর খসড়া অধ্যাদেশ আকারে জারি করা হয়েছে। সংবিধানের নিয়ম অনুযায়ী এটি আইনে পরিণত হবে।
ডিএনএ-সংক্রান্ত মিথ্যা তথ্যে সাজার বিধানআজকের বৈঠকে ডিএনএ আইন-২০১৩-এর খসড়ার নীতিগত অনুমোদন দেওয়া হয়েছে। এর মাধ্যমে অপরাধী, ভাই-বোন শনাক্ত, বিচ্ছিন্ন মৃতদেহ শনাক্ত করার কাজ করা হবে। এ ব্যাপারে মিথ্যা তথ্য দিলে সাত বছরের কারাদণ্ড ও দুই লাখ টাকা জরিমানার বিধান রাখা হয়েছে।
বিনা নিবন্ধনে ট্রাভেল ব্যবসায় ৫০ হাজার টাকা জরিমানাবাংলাদেশ ট্রাভেল এজেন্সি নিবন্ধন ও নিয়ন্ত্রণ আইন-২০১৩-এর খসড়ার নীতিগত অনুমোদন দেওয়া হয়েছে আজকের বৈঠকে। খসড়া অনুযায়ী, বিনা নিবন্ধনে ব্যবসা চালালে দুই মাসের কারাদণ্ড ও ৫০ হাজার টাকা জরিমানা করা হবে।
এগুলোসহ মন্ত্রিসভার বৈঠকে আজ ১৩টি বিষয়ে নীতিগত ও চূড়ান্ত অনুমোদন দেওয়া হয়েছে। এ ছাড়া উল্লেখযোগ্যগুলো হলো পল্লী বিদ্যুত্ বোর্ড আইন-২০১৩-এর খসড়া, কুমিল্লা বিশ্ববিদ্যালয় (সংশোধন) আইন-২০১৩-এর খসড়া, বরিশাল বিশ্ববিদ্যালয় (সংশোধন) আইন-২০১৩-এর খসড়া, অটিজম-সংক্রান্ত আইনের খসড়া, অপির্ত সম্পত্তি প্রত্যর্পণ (দ্বিতীয় সংশোধন) আইনের খসড়া।

