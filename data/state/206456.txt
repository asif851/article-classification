

ময়মনসিংহের ভালুকা উপজেলার মেহেরবাড়ি এলাকায় সিমেন্টবোঝাই ট্রাক উল্টে নিহত ব্যক্তিদের পরিচয় শনাক্ত করা হয়েছে। নিহত ১০ ব্যক্তির মধ্যে পাঁচজনই এক পরিবারের। দুর্ঘটনায় তিন শিশুসন্তানসহ এক দম্পতি নিহত হয়েছেন। আজ শুক্রবার ভোরে ঢাকা-ময়মনসিংহ মহাসড়কে এ দুর্ঘটনা ঘটে। 
এ ঘটনায় ১০ জন নিহত হয়েছে। তাদের মধ্যে তিনজন শিশু। এ ছাড়া আহত হয়েছে চারজন।
একই পরিবারের নিহত পাঁচজন হলেন আজিজুল হক (৪০), তাঁর স্ত্রী রেজিয়া বেগ (৩৪) এবং তাঁদের শিশু সন্তান মেহেদি হাসান (১১), মিজান (৯) ও সিজান (৭)। তাঁদের বাড়ি ময়মনসিংহের তারাকান্দা উপজেলার বালিখা ইউনিয়নের ঢাকিরকান্দা গ্রামে। আজিজুল হক সপরিবারে ঢাকায় থাকতেন। নিহত ব্যক্তিদের মধ্যে আরও রয়েছেন ময়মনসিংহ সদর উপজেলার চর সিক্তা গ্রামের জোছনা বেগম (৫৫) ও তাঁর ছেলে সিরাজুল ইসলাম (১৮), শেরপুর জেলার নালিতাবাড়ি উপজেলার শাজাহান (৪০), নকলা উপজেলার শুক্কুর আলী ((৬৫) ও শেরপুর সদর উপজেলার জহুরদি গ্রামের খোরশেদ আলম (৩৫)।
আহত চারজন হলেন সেলিম (৩৩), কুদ্দুস, জহুর উদ্দিন (২৫) ও ইমাম উদ্দিন (৪৩)। তাঁদের ময়মনসিংহ মেডিকেল কলেজ হাসপাতালে ভর্তি করা হয়েছে।
ময়মনসিংহের জেলা প্রশাসক মো. খলিলুর রহমান, পুলিশ সুপার সৈয়দ নুরুল ইসলামসহ প্রশাসনের ঊর্ধ্বতন কর্মকর্তারা ঘটনাস্থল পরিদর্শন করেন।
জেলা প্রশাসক মো. খলিলুর রহমান বলেন, নিহত ব্যক্তিদের পরিবারকে আর্থিক সহায়তা দেওয়া হবে। ঘটনা তদন্তে একটি কমিটি গঠনের কাজ চলছে।
ময়মনসিংহ ফায়ার সার্ভিসের সহকারী পরিচালক শহীদুল ইসলাম প্রথম আলোকে জানান, ট্রাকটি ঢাকা থেকে জামালপুরের দিকে যাচ্ছিল। ট্রাকে সিমেন্টের বস্তার ওপর প্রায় ১৫ জন যাত্রী ছিলেন। দুর্ঘটনায় সিমেন্টের বস্তার নিচে চাপা পড়ে যাত্রীরা। ঘটনাস্থলেই তিন শিশুসহ নয়জনের মৃত্যু হয়। হাসপাতালে নেওয়ার পর একজন মারা যান।
আরও পড়ুন: ভালুকায় ট্রাক উল্টে শিশুসহ নিহত ১০
