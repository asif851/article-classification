
কুষ্টিয়ার কুমারখালী উপজেলার শিলাইদহ ইউনিয়নের কসবা গ্রামে এক শিশুর আঘাতে সাদ্দাম হোসেন (৭) নামের আরেক শিশু নিহত হয়েছে। আজ মঙ্গলবার বেলা দুইটার দিকে এ ঘটনা ঘটে। সাদ্দাম কসবা গ্রামের ওসমান আলীর ছেলে।
পুলিশ ও এলাকাবাসী সূত্রে জানা যায়, আজ দুপুরে সাদ্দাম হোসেন পাঁচ বছর বয়সী প্রতিবেশী এক শিশুর সঙ্গে বাড়ির পাশে খেলা করছিল। একপর্যায়ে তাদের মধ্যে ঝগড়া হলে ওই শিশুটি সাদ্দামের বুকে কাস্তে দিয়ে কোপ দেয়। এতে সাদ্দাম মারাত্মক আহত হয়। পরে পরিবারের সদস্যরা তাকে কুষ্টিয়া জেনারেল হাসপাতালে নেয়। বিকেল পাঁচটার দিকে জরুরি বিভাগে সাদ্দাম মারা যায়।
দুই শিশুর পরিবারের বরাত দিয়ে কুষ্টিয়ার সহকারী পুলিশ সুপার (সদর সার্কেল) লিমন রায় প্রথম আলো ডটকমকে বলেন, শিশুটি অসতর্কতাবশত ধারালো অস্ত্রের আঘাতে মারা গেছে। এ ব্যাপারে ঘটনাস্থলে গিয়ে আরও খোঁজ নিয়ে বিষয়টি খতিয়ে দেখা হচ্ছে। শিশুটির লাশ ময়নাতদন্তের জন্য মর্গে পাঠানো হয়েছে।
