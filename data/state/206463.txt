
সুন্দরবনের শ্যালা নদীতে তেলবাহী ট্যাংকারডুবির এলাকায় নৌরুট স্থায়ীভাবে বন্ধে পরিবেশ ও বন মন্ত্রণালয়ের করা সুপারিশ নাকচ করে দিয়েছে নৌপরিবহন মন্ত্রণালয়।
আজ রোববার পরিবেশ ও বন মন্ত্রণালয়ের বৈঠকের পর নৌ মন্ত্রণালয়ে আরেকটি বৈঠক অনুষ্ঠিত হয়। ওই বৈঠকে বন ও পরিবেশ মন্ত্রণালয় নৌরুট বন্ধে তাদের সুপারিশ তুলে ধরে। তবে ওই বৈঠকে নৌ মন্ত্রণালয় থেকে জানানো হয়, আপাতত এই নৌরুট স্থায়ীভাবে বন্ধের বিষয়ে তারা ভাবছে না।
শ্যালা নদীতে নৌরুট স্থায়ীভাবে বন্ধের সুপারিশ
নৌ মন্ত্রণালয়ের বৈঠকে উপস্থিত পরিবেশ ও বন মন্ত্রণালয়ের একটি সূত্র প্রথম আলোকে বিষয়টি নিশ্চিত করেছে।
এর আগে গত মঙ্গলবার পরবর্তী নির্দেশ না দেওয়া পর্যন্ত শ্যালা নদীতে নৌ চলাচল বন্ধের নির্দেশ দিেয়ছিল নৌ মন্ত্রণালয়। ওই দিন ভোরেই এ দুর্ঘটনা ঘটে। এরপর গত কয়েক দিনে ওই ট্যাংকারে থাকা ফার্নেস অয়েল সুন্দরবনের ৩৫০ বর্গকিলোমিটার এলাকায় ছড়িয়ে পড়ে। গত পাঁচ দিনে ২২টি জোয়ার-ভাটায় এই তেল ক্রমশ বিস্তৃত হয়েছে। তবে বনের ভেতর দিয়ে বয়ে যাওয়া পশুর ও শ্যালা নদীর মাঝখান থেকে তেলগুলো সরে গেছে। নদী দুটির সঙ্গে যুক্ত শতাধিক খালের মধ্যেও এই তেল ঢুকে পড়েছে।সুন্দরবনের বাংলাদেশ অংশের মোট আয়তন ছয় হাজার কিলোমিটার। সেই হিসাবে সুন্দরবনের ৬ শতাংশ এলাকায় তেল ছড়ালেও এই এলাকা সুন্দরবনের সবচেয়ে জীববৈচিত্র্যপূর্ণ এলাকা। বনের কত দূর এলাকায় তেল ছড়াল, তার প্রাথমিক হিসাব করে এ তথ্য জানিয়েছে বন বিভাগ।
