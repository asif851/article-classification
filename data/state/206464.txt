
বন্ধ ঘোষণার পরের দিন আজ বৃহস্পতিবার থেকে সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের সব ক্লাস ও পরীক্ষা চালু রাখার সিদ্ধান্ত নেওয়া হয়েছে। আজ বেলা সোয়া ১১টার দিকে বিশ্ববিদ্যালয়ের জরুরি সিন্ডিকেট সভায় এ সিদ্ধান্ত নেওয়া হয়।
আধিপত্য বিস্তার নিয়ে ক্যাম্পাসে গত মঙ্গলবার রাতে ছাত্রলীগের দুই পক্ষের মধ্যে পাল্টাপাল্টি ধাওয়া, ককটেল বিস্ফোরণ ও গুলির ঘটনা ঘটে। এরপর সংঘাত এড়াতে গতকাল বুধবার বিশ্ববিদ্যালয় কর্তৃপক্ষ আগামী ৬ জানুয়ারি পর্যন্ত ক্লাস-পরীক্ষা বন্ধের ঘোষণা দেয়। বিশ্ববিদ্যালয়ের উপাচার্য মো. আমিনুল হক ভূঁইয়ার সভাপতিত্বে সিন্ডিকেটের জরুরি সভায় ক্লাস-পরীক্ষা বন্ধের পাশাপাশি ক্যাম্পাসে সব ধরনের সভা-সমাবেশ, মিছিল ও স্লোগান অনির্দিষ্টকালের জন্য নিষিদ্ধ করা হয় এবং শিক্ষার্থীদের হল ছাড়তে বলা হয়।
বিশ্ববিদ্যালয় কর্তৃপক্ষের এমন সিদ্ধান্তের প্রতিবাদে ও ক্যাম্পাস খোলা রাখার দাবিতে আন্দোলন শুরু করেন শিক্ষার্থীরা। গতকাল বেলা দেড়টা থেকে উপাচার্য মো. আমিনুল হক ভূঁইয়াকে ২০ ঘণ্টা অবরোধ করে রাখেন আন্দোলনকারী শিক্ষার্থীরা। রাতে তাঁরা উপাচার্যের কার্যালয়ে বিদ্যুৎ ও পানির সংযোগ বন্ধ করে দেন। উপাচার্যের কার্যালয়ের প্রধান ফটকে তালা দেওয়ায় রাত সাড়ে সাতটা পর্যন্ত এই কার্যালয়ে কর্মরত সব কর্মকর্তা-কর্মচারী আটকা পড়েন। পরে কর্মকর্তা-কর্মচারীদের বের হওয়ার সুযোগ করে দেন শিক্ষার্থীরা। তবে উপাচার্য, কোষাধ্যক্ষ ইলিয়াস উদ্দিন বিশ্বাস ও রেজিস্ট্রার মুহাম্মদ ইশফাকুল হোসেন উপাচার্যের কার্যালয়ে আটকা থাকেন।
এই পরিস্থিতিতে আজ সকাল সাড়ে নয়টার দিকে বিশ্ববিদ্যালয়ে জরুরি সিন্ডিকেট সভা হয়। সভার সিদ্ধান্ত অনুসারে, সব ক্লাস ও পরীক্ষা আজ থেকে চালু রাখার সিদ্ধান্ত নেওয়া হয়। এ ছাড়া বন্ধ করে দেওয়া আবাসিক হলগুলো ২৫ ডিসেম্বর বৈধ ছাত্রদের জন্য খুলে দেওয়ার সিদ্ধান্ত হয়েছে।
জরুরি সিন্ডিকেট সভার সিদ্ধান্তের পর অবরোধ তুলে নেন শিক্ষার্থীরা। পরে তাঁরা ক্যাম্পাসে বিজয় মিছিল করেন।
