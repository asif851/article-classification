
নরসিংদীতে পরিবেশদূষণের দায়ে একটি শিল্পপ্রতিষ্ঠানকে ২৪ লাখ টাকা জরিমানা করেছে পরিবেশ অধিদপ্তর। গতকাল বুধবার রাজধানীর আগারগাঁওয়ে অধিদপ্তরের সদর দপ্তরে শুনানি শেষে অধিদপ্তরের দূষণবিরোধী অভিযানের অংশ হিসেবে এ জরিমানা করা হয়। সদর উপজেলার শীলমান্দি ইউনিয়নের বাগহাটা এলাকার মহারানী প্রিন্টিং ইন্ডাস্ট্রিজ লিমিটেডের পরিবেশগত ছাড়পত্র না থাকায় এবং বাইপাসের মাধ্যমে অপরিশোধিত তরল বর্জ্য সরাসরি পুরোনো ব্রহ্মপুত্র নদে ফেলে পরিবেশ ও জীববৈচিত্র্যের ক্ষতিসাধনের অপরাধে এ জরিমানা করা হয়। শুনানিতে প্রতিষ্ঠানটির মালিক অপরাধ স্বীকার করে ক্ষমা প্রার্থনা করেন এবং প্রতিকারমূলক ব্যবস্থা গ্রহণের অঙ্গীকার করেন।
