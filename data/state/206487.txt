
তথ্যমন্ত্রী হাসানুল হক ইনু বলেছেন, র‌্যাপিড অ্যাকশন ব্যাটালিয়নের (র‌্যাব) কিছু সদস্য যদি অপরাধ করে থাকে, তাদের একচুলও ছাড় দেওয়া হবে না। তবে র‌্যাব বাতিলের কোনো প্রশ্নই আসে না। তিনি বলেন, ‘খালেদা জিয়া যদি র‌্যাব বাতিলের কোনো আন্দোলনে যান, তবে তা কঠোর হস্তে দমন করা হবে।’আজ বুধবার দুপুরে কুষ্টিয়ার মিরপুর উপজেলার নওদা কুর্শা, বেশীনগর ও রামনগর গ্রামের ৭০০ পরিবারের মধ্যে বিদ্যুতায়নের উদ্বোধনী অনুষ্ঠানের প্রধান অতিথি ছিলেন তথ্যমন্ত্রী হাসানুল হক ইনু। উদ্বোধন শেষে তিনি সাংবাদিকদের এসব কথা বলেন।খালেদা জিয়াকে উদ্দেশ করে তথ্যমন্ত্রী বলেন, ‘জেনারেল জিয়াউর রহমানকে সেনাবাহিনীর কতিপয় সদস্য গুলি করে হত্যা করেছে, এজন্য কি তিনি সেনাবাহিনী বাতিলের প্রস্তাব দেবেন? পুলিশের বিরুদ্ধেও অনেক অভিযোগ আছে, তিনি কি পুলিশ বাতিলেরও প্রস্তাব দেবেন?’তথ্যমন্ত্রী বলেন, ‘বেগম খালেদা জিয়া র‌্যাব বাতিলের যে প্রস্তাব দিয়েছেন, তা একজন সাবেক প্রধানমন্ত্রী হিসেবে তাঁর দায়িত্বজ্ঞানহীন, হঠকারী, রাজনৈতিক উদ্দেশ্যে চক্রান্তমূলক উক্তি।’
হাসানুল হক ইনু বলেন, আজকের এই পরিস্থিতিতে যখন র‌্যাব ও পুলিশ জঙ্গি বাহিনী দমনে সফল হয়েছে, সে অবস্থায় র‌্যাব বাতিলের কর্মসূচি বাংলাদেশকে জঙ্গিদের কাছে ইজারা দেওয়ার একটা চক্রান্ত ছাড়া কিছুই নয়।নওদা কুর্শা, বেশীনগর ও রামনগর প্রাথমিক বিদ্যালয় মাঠে আয়োজিত উদ্বোধনী অনুষ্ঠানে সভাপতিত্ব করেন কুষ্টিয়া পল্লী বিদ্যুত সমিতির সভাপতি দাউদ হোসেন। এতে পল্লী বিদ্যুতের ব্যবস্থাপক মুকলেচ গণি, মিরপুর উপজেলা নির্বাহী কর্মকর্তা আজাদ জাহান, সহকারী কমিশনার (ভূমি) সিরাজাম মুনিরা, কুষ্টিয়ার অতিরিক্ত পুলিশ সুপার (অপরাধ) সোহেল রেজা, জেলা জাসদের সভাপতি গোলাম মহসিন প্রমুখ উপস্থিত ছিলেন।
