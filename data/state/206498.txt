
জনপ্রশাসনমন্ত্রী সৈয়দ আশরাফুল ইসলাম বলেছেন, ‘প্রখ্যাত পার্লামেন্টেরিয়ান প্রয়াত সুরঞ্জিত সেনগুপ্ত সংসদীয় রীতি-নীতি শেখার জন্য আমাদের শিক্ষকের মতো ছিলেন।’আজ সোমবার সন্ধ্যায় রাজধানীর শাহবাগের পাবলিক লাইব্রেরির শওকত ওসমান মিলনায়তনে ঢাকায় সুনামগঞ্জ সমিতির উদ্যোগে আয়োজিত সুরঞ্জিত সেনগুপ্তের স্মরণসভায় এসব কথা বলেন সৈয়দ আশরাফুল ইসলাম। খবর বাসস।আওয়ামী লীগের সভাপতিমণ্ডলীর সদস্য সৈয়দ আশরাফুল ইসলাম বলেন, ‘সংসদীয় রীতি-নীতি শেখার ক্ষেত্রে সুরঞ্জিত সেনগুপ্ত ছিলেন আমাদের শিক্ষক। বাজেট অধিবেশনে ও পয়েন্ট অব অর্ডারে কীভাবে বক্তৃতা দিতে হয়, সংসদে কীভাবে প্রশ্ন করতে হয় এবং স্পিকারের দৃষ্টি আকর্ষণ করতে হয়, তা তিনি শেখাতেন।’ সৈয়দ আশরাফ আরও বলেন, ১৯৯৬ সালে আওয়ামী লীগ ক্ষমতায় আসার পর নবীন সংসদ সদস্যদের সংসদীয় রীতি-নীতি শেখানোর জন্য প্রধানমন্ত্রী শেখ হাসিনা সুরঞ্জিত সেনগুপ্তকে অনুরোধ করেছিলেন।সৈয়দ আশরাফুল ইসলাম বলেন, সুরঞ্জিত সেনগুপ্ত জনসভায় বক্তব্য দেওয়ার সময় ছিলেন সুপারস্টার। বক্তব্য দেওয়ার সময় তাঁর নাটকীয়তা ও অঙ্গভঙ্গি ছিল সভ্যতাপূর্ণ। তিনি বলেন, ‘তাঁকে (সুরঞ্জিত সেনগুপ্ত) দেখে আমরা সংসদে পারফর্ম করতাম। তিনি একজনই সুরঞ্জিত সেনগুপ্ত। তাঁর মতো আর একজন পার্লামেন্টেরিয়ান পাওয়া যাবে কি না সন্দেহ রয়েছে।’ঢাকায় সুনামগঞ্জ সমিতির সভাপতি আকবর হোসেন মঞ্জুর সভাপতিত্বে স্মরণসভায় অর্থমন্ত্রী আবুল মাল আবদুল মুহিত, সংস্কৃতিমন্ত্রী আসাদুজ্জামান নূর, সাংসদ মুহিবুর রহমান মানিক ও প্রয়াত সুরঞ্জিত সেনগুপ্তের স্ত্রী সুনামগঞ্জ-২ (দিরাই-শাল্লা) আসনের উপনির্বাচনে আওয়ামী লীগের প্রার্থী জয়া সেনগুপ্ত বক্তব্য দেন।
