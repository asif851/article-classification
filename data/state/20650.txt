
বিভিন্ন ব্যাংক ও আর্থিক প্রতিষ্ঠান থেকে আনন্দ শিপইয়ার্ডের প্রায় ১ হাজার ৩০০ কোটি টাকা ঋণ জালিয়াতির ঘটনা অনুসন্ধানের অংশ হিসেবে ওয়ান ব্যাংকের উপব্যবস্থাপনা পরিচালকসহ (ডিএমডি) ১১ কর্মকর্তাকে তলব করছে দুর্নীতি দমন কমিশন (দুদক)।আজ সোমবার দুদকের উপপরিচালক মীর জয়নুল আবেদীন শিবলী তাঁদের তলব করে ব্যাংকটির ব্যবস্থাপনা পরিচালক বরাবার নোটিশ পাঠান। তাঁদের ২ ও ৩ ফেব্রুয়ারি দুদকে উপস্থিত হয়ে বক্তব্য দিতে বলা হয়েছে।২ ফেব্রুয়ারি যাঁদের হাজির থাকতে বলা হয়েছে তাঁরা হলেন—ব্যাংকটির ডিএমডি জোহরা বিবি, সিনিয়র এক্সিকিউটিভ ভাইস প্রেসিডেন্ট রোজিনা আলিয়া আহমেদ ও মো. আফতাব উদ্দিন খান, ভাইস প্রেসিডেন্ট মো. আবু সালেহ, প্রিন্সিপাল অফিসার জামিল হোসেন।৩ ফেব্রুয়ারি হাজির থাকতে বলা হয়েছে সিনিয়র ভাইস প্রেসিডেন্ট আসিফ মাহমুদ খান, সিনিয়র প্রিন্সিপাল অফিসার মাহবুব হাসান, প্রিন্সিপাল অফিসার মো. আনিসুজ্জামান ও খালেদ আল ফেসানী, মতিঝিল শাখার ইনচার্জ মুজতাবা এম কাজমী এবং অফিসার আবু সাহাদাত মো. সাহেদকে।দুদক সূত্রে জানা গেছে, আনন্দ শিপইয়ার্ডকে ওয়ান ব্যাংকের মতিঝিল শাখা থেকে ১১৪ কোটি ২১ লাখ টাকা ঋণ দেওয়ার ক্ষেত্রে ব্যাংকটির এসব কর্মকর্তার প্রত্যক্ষ ও পরোক্ষ ভূমিকা বা কোনো না কোনোভাবে দায়-দায়িত্ব ছিল। এ কারণে বক্তব্য জানতে তাঁদের তলব করা হয়েছে।সূত্রটি আরও জানায়, জাহাজ রপ্তানির নামে ঋণ জালিয়াতির মাধ্যমে আনন্দ শিপইয়ার্ড দেশের ১৪টি ব্যাংক ও আর্থিক প্রতিষ্ঠান থেকে প্রায় ১ হাজার ৩০০ কোটি টাকা হাতিয়ে নিয়েছে। জাহাজ নির্মাণের পূর্ব অভিজ্ঞতা না থাকলেও পর্যাপ্ত জামানত ছাড়া এসব ঋণ দেওয়া হয়েছিল। বাংলাদেশ ব্যাংকের বিশেষ পরিদর্শনে এ সব জাল-জালিয়াতির তথ্য বেরিয়ে আসে।এ বিষয়ে অভিযোগ আমলে নিয়ে ২০১৪ সালের এপ্রিল মাসে অনুসন্ধান শুরু করে দুদক। সংস্থাটির উপপরিচালক মীর জয়নুল আবেদীন শিবলীর নেতৃত্বে একটি দল বিষয়টির অনুসন্ধান করছে।
