

প্রধানমন্ত্রী শেখ হাসিনা এখন নিউইয়র্কে। পাঁচ দিনের সরকারি সফরে স্থানীয় সময় গতকাল রোববার বিকেলে কানাডার মন্ট্রিল থেকে নিউইয়র্কে আসেন তিনি।নিউইয়র্কের লাগুড়িয়া বিমানবন্দরে প্রধানমন্ত্রীকে স্বাগত জানান ওয়াশিংটনে নিযুক্ত বাংলাদেশের রাষ্ট্রদূত এম জিয়াউদ্দিন। সঙ্গে ছিলেন জাতিসংঘে বাংলাদেশের স্থায়ী প্রতিনিধি মাসুদ বিন মোমেন।বিমানবন্দরের বাইরে যুক্তরাষ্ট্র আওয়ামী লীগ এবং এর অঙ্গ ও সহযোগী সংগঠনের নেতারা প্রধানমন্ত্রীকে স্বাগত জানান।বিমানবন্দর থেকে মোটর শোভাযাত্রায় প্রধানমন্ত্রীকে ম্যানহাটনের ওলাল্ডরফ এস্টোরিয়া হোটেলে নিয়ে যাওয়া হয়। নিউইয়র্কে অবস্থানকালে এই হোটেলেই থাকবেন তিনি।আজ সোমবার জাতিসংঘ সদর দপ্তরে উদ্বাস্তু ও অভিবাসনসংক্রান্ত সাধারণ পরিষদের উচ্চপর্যায়ের প্ল্যানারি বৈঠকে ভাষণ দেবেন শেখ হাসিনা।
কাল মঙ্গলবার জাতিসংঘ সাধারণ পরিষদের ৭১তম অধিবেশনের সাধারণ আলোচনার উদ্বোধনী অনুষ্ঠানে যোগ দেবেন প্রধানমন্ত্রী। ২১ সেপ্টেম্বর বিকেলে জাতিসংঘ সাধারণ পরিষদের ৭১তম অধিবেশনের সাধারণ আলোচনায় বক্তব্য দেবেন তিনি।
‘গ্লোবাল কমপ্যাক্ট ফর সেফ, রেগুলার অ্যান্ড অর্ডারলি মাইগ্রেশন: টুওয়ার্ডস রিয়ালাইজিং দ্য ২০৩০ এজেন্ডা ফর সাসটেইনেবল ডেভেলপমেন্ট অ্যান্ড অ্যাচিভিং ফুল রেসপেক্ট ফর দ্য হিউম্যান রাইটস অ্যান্ড মাইগ্র্যান্টস’ শীর্ষক গোলটেবিলে যৌথভাবে সভাপতিত্ব করবেন শেখ হাসিনা।
পরে প্রধানমন্ত্রী হোটেল ম্যারিয়ট ইস্টসাইডে জাপানের প্রধানমন্ত্রী শিনজো আবে আয়োজিত কাউন্টার টেররিজমের ওপর এশিয়ান লিডার্স ফোরামের বৈঠকে যোগ দেবেন।
জাতিসংঘ সদর দপ্তরের কনফারেন্স রুম-২-এ সাউথ সাউথ-বিষয়ক জাতিসংঘ অফিসে বাংলাদেশ আয়োজিত পাবলিক সার্ভিস ডেলিভারিতে স্কেলিং আপ ইনোভেশনে সাউথ সাউথ অ্যান্ড ট্রায়াঙ্গুলার কো-অপারেশন-বিষয়ক এক বৈঠকে যোগ দেবেন শেখ হাসিনা।
মার্কিন প্রেসিডেন্ট বারাক ওবামা আয়োজিত উদ্বাস্তু-বিষয়ক এক বৈঠকে প্রধানমন্ত্রী যোগ দেবেন বলে আশা করা হচ্ছে। তিনি জাতিসংঘ সদর দপ্তরে ওবামা আয়োজিত মধ্যাহ্নভোজ সংবর্ধনায় যোগ দেবেন।
২১ সেপ্টেম্বর সুইডিস প্রধানমন্ত্রী স্টিফেন লো ভেশ আয়োজিত ডিসেন্ট ওয়ার্ক অ্যান্ড ইনক্লুসিভ গ্রোথ-বিষয়ক সোশ্যাল ডায়ালগ-সংক্রান্ত গ্লোবাল ডিলের উদ্বোধনী অনুষ্ঠানে শেখ হাসিনার যোগ দেওয়ার কথা রয়েছে। তিনি জাতিসংঘ সদর দপ্তরে পানি-বিষয়ক উচ্চপর্যায়ের এক প্যানেল বৈঠকে যোগ দেবেন।
শেখ হাসিনা ২১ সেপ্টেম্বর নিউইয়র্কে হোটেল গ্র্যান্ড হায়াতে প্রবাসী বাংলাদেশিদের দেওয়া এক সংবর্ধনা অনুষ্ঠানে যোগ দেবেন। ২২ সেপ্টেম্বর নিউইয়র্কে বাংলাদেশের স্থায়ী মিশনে এক সংবাদ সম্মেলনে বক্তব্য দেবেন।
প্রধানমন্ত্রী জাতিসংঘ সাধারণ পরিষদের অধিবেশনে যোগ দেওয়ার সময় বিভিন্ন রাষ্ট্র ও সরকারপ্রধানের সঙ্গে বৈঠক করবেন। এ ছাড়া কমনওয়েলথ মহাসচিব, ওয়ার্ল্ড ইকোনমিক ফোরামের নির্বাহী চেয়ারম্যান ও বিশ্বব্যাংকের প্রেসিডেন্টের সঙ্গে বৈঠক করবেন।
২২ সেপ্টেম্বর সড়কপথে ভার্জিনিয়ার উদ্দেশে নিউইয়র্ক ত্যাগ করবেন প্রধানমন্ত্রী। ২৫ সেপ্টেম্বর এমিরেটস এয়ারওয়েজের একটি ফ্লাইটে দেশের উদ্দেশে ওয়াশিংটন ডিসি ত্যাগ করবেন তিনি। ২৬ সেপ্টেম্বর বিকেলে প্রধানমন্ত্রী ঢাকায় ফিরবেন।
