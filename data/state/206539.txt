
জামায়াতের ডাকা হরতালের দ্বিতীয় দিন আজ বুধবার সকালে রাজধানীর যাত্রাবাড়ী এলাকায় পুলিশের সঙ্গে জামায়াত-শিবিরের নেতা-কর্মীদের সংঘর্ষ হয়েছে। এ সময় এক ব্যক্তি নিহত হয়। আহত হয়েছেন পুলিশ, সাংবাদিকসহ বেশ কয়েকজন। যাত্রাবাড়ী থানার পরিদর্শক (তদন্ত) অবণি শঙ্কর কর প্রথম আলো ডটকমকে এ তথ্য জানিয়েছেন।পুলিশের ওয়ারী জোনের অতিরিক্ত উপকমিশনার (এডিসি) মিনহাজুল ইসলাম প্রথম আলো ডটকমকে জানান, নিহত ব্যক্তির নাম খলিলুর রহমান (২০)। তাঁর লাশ স্যার সলিমুল্লাহ মেডিকেল কলেজের মর্গে পাঠানো হয়েছে।খলিলুর রহমান ছাত্রশিবিরের ঢাকা মহানগর ৮৮ নম্বর ওয়ার্ড সভাপতি বলে জানা গেছে।প্রত্যক্ষদর্শী ও পুলিশ সূত্র জানায়, আজ সকাল সাতটার দিকে যাত্রাবাড়ীর এ কে দনিয়া হাইস্কুলের কাছে হরতালের সমর্থনে জামায়াত-শিবিরের কর্মীরা ঝটিকা মিছিল বের করেন। এ সময় তাঁরা গাড়ি ভাঙচুর ও পুলিশকে লক্ষ্য করে ইটপাটকেল ছোড়েন। পুলিশ তাঁদের ধাওয়া দেয় ও রাবার বুলেট ছোড়ে। পুলিশের ধাওয়ায় জামায়াত-শিবিরের নেতা-কর্মীরা ছত্রভঙ্গ হয়ে যান।অবণি শঙ্কর দাবি করেন, ধাওয়া-পাল্টাধাওয়ার একপর্যায়ে একটি চলন্ত গাড়ির সঙ্গে ধাক্কা লেগে হরতাল-সমর্থক এক যুবক গুরুতর আহত হন। ঢাকা মেডিকেল কলেজ হাসপাতালে নেওয়ার পথে ওই যুবক মারা যান। ঘটনাস্থল থেকে কাউকে আটক করা যায়নি।এডিসি মিনহাজুল ইসলাম জানান, সংঘর্ষের সময় পুলিশের তিনজন সদস্যও আহত হয়েছেন। ঘটনাস্থলে উপস্থিত বেশ কয়েকজন সংবাদকর্মীও আহত হয়েছেন বলে জানা গেছে।এদিকে মোহাম্মদপুরের আদাবর এলাকায় সকাল সাতটার দিকে হরতালের সমর্থনে মিছিল বের করেন জামায়াত-শিবিরের কর্মীরা। তাঁরা বাস ভাঙচুরের চেষ্টা চালান। এ সময় সেখান থেকে একজনকে আটক করে পুলিশ। তেজগাঁও জোনের পুলিশের উপকমিশনার বিপ্লব কুমার সরকার এ তথ্য জানিয়েছেন।মিরপুর ১৩ নম্বরে আজ সকাল সাড়ে আটটার দিকে দুটি ককটেলের বিস্ফোরণ ঘটেছে।পুলিশ জানায়, গতকাল রাজধানীতে কিছুটা শান্তিপূর্ণভাবে হরতাল পালিত হলেও আজ হরতালকারীরা আক্রমণাত্মক। এ জন্য পুলিশও সতর্ক রয়েছে।প্রত্যক্ষদর্শী ও পুলিশ সূত্রে জানা যায়, হরতালের সমর্থনে আজ সকালে রাজধানীর কয়েকটি জায়গায় ঝটিকা মিছিল ও ককটেলের বিস্ফোরণ ঘটিয়েছেন জামায়াত-শিবিবের নেতা-কর্মীরা।রাজপথে রিকশা, সিএনজিচালিত অটোরিকশা, বাস, কিছু প্রাইভেট কার চলছে। ঢাকা থেকে দূরপাল্লার কোনো বাস না ছাড়লেও ট্রেন চলছে।সারা দেশে জামায়াতে ইসলামীর ডাকা টানা ৪৮ ঘণ্টার হরতালের আজ দ্বিতীয় দিন। দেশের বিভিন্ন স্থানে সড়ক অবরোধ, গাড়ি ভাঙচুর ও অগ্নিসংযোগের মধ্য দিয়ে গতকাল মঙ্গলবার হরতালের প্রথম দিন কেটেছে।
১ আগস্ট রাজনৈতিক দল হিসেবে নির্বাচন কমিশনের দেওয়া জামায়াতের নিবন্ধন হাইকোর্ট অবৈধ ঘোষণা করে রায় দেন। ওই দিনই ‘জামায়াতকে নিশ্চিহ্ন করার ষড়যন্ত্র, দলের নেতাদের হত্যার চক্রান্ত ও জাতীয় সংসদ নির্বাচন বানচাল করে অবৈধভাবে ক্ষমতা দীর্ঘায়িত করার জন্য সরকার পরিকল্পনা করছে’—এমন দাবি করে এর প্রতিবাদে হরতালের ডাক দেয় জামায়াত।

