
টানা ৪৫ দিন একরকম লোকচক্ষুর আড়ালে থাকার পর আজ বুধবার সকালে বারিধারার নিজ বাসভবন থেকে অনেকটা আকস্মিকভাবে বেরিয়ে আসেন এরশাদ।
দলীয় সূত্র জানায়, কাউকে না জানিয়ে এরশাদ দলের কাকরাইল ও বনানী কার্যালয় পরিদর্শনে যান। দুপুরের পর আবার ফিরে যান প্রেসিডেন্ট পার্কে।
দলের সভাপতিমণ্ডলীর সদস্য আহসান হাবীব লিংকন ‘প্রথম আলো’কে জানান, হুসেইন মুহম্মদ এরশাদ সকালে বাড়ি থেকে বের হয়ে প্রথমে সায়েদাবাদের পির সাঈদুর রহমান সায়েদাবাদীর সঙ্গে দেখা করেন। পরে সেখান থেকে কাকরাইলে জাতীয় পার্টির কার্যালয় ও সব শেষে বেলা একটার দিকে বনানী কার্যালয়ে যান। সেখানে থাকা নেতা-কর্মীদের সঙ্গে কথা বলেন এরশাদ। লিংকন জানান, জাপা নেতারা জানতেন না এরশাদের এই আকস্মিক পরিদর্শনের কথা।
দলীয় সূত্র থেকে জানা গেছে, জাতীয় পার্টির রওশনপন্থী নেতারা এরশাদকে কোণঠাসা করার চেষ্টা করছেন বলে মনে করেন এরশাদ। নির্বাচনে অংশগ্রহণ নিয়ে নানা নাটকীয়তা, সিএমএইচে চিকিত্সাধীন থাকা ও সবশেষ সাংসদ ও প্রধানমন্ত্রীর বিশেষ দূত হয়ে বাড়ি ফেরার ঘটনায় দলের নেতা-কর্মীদের সঙ্গে এরশাদের দূরত্ব তৈরি হয়েছে। এরশাদ সেই দূরত্ব ঘোচাতে চান, একই সঙ্গে নেতা-কর্মীদের দেখাতে চান দল তাঁর কর্তৃত্বাধীন। এ কারণে তিনি আজ বেরিয়ে আসেন।
এদিকে আজ সকালে জাতীয় পার্টির সাংসদদের স্মৃতিসৌধে পুষ্পস্তবক অর্পণ করার কথা ছিল। এরশাদের অনুপস্থিতিতে দলের সংসদীয় বোর্ড এ সিদ্ধান্ত নেয়। পরে গতকাল রাতে বিশেষ দূত মারফত এরশাদ সিদ্ধান্ত পরিবর্তনের নির্দেশ দেন। শেষ পর্যন্ত আজকের নির্ধারিত কর্মসূচি বাতিল করেন রওশন ও তাঁর নেতৃত্বে নির্বাচনে যাওয়া সাংসদরা।  
