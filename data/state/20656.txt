
পুলিশ পরিদর্শক মাহফুজুর রহমান ও তাঁর স্ত্রী স্বপ্না রহমান খুনের ঘটনায় গ্রেপ্তার হওয়া তাঁদের মেয়ে ঐশী রহমানের বয়স নির্ধারণে পরীক্ষা করেছেন চিকিৎসকেরা। গতকাল বুধবার ঢাকা মেডিকেল কলেজ হাসপাতালে এ পরীক্ষা হয়।
মহানগর পুলিশের গণমাধ্যম ও জনসংযোগ বিভাগের উপকমিশনার মাসুদুর রহমান বলেন, ঐশী প্রাপ্তবয়স্ক কি না, পরীক্ষা করা হয়েছে।
গ্রেপ্তারের পর পুলিশি হেফাজতে ঐশীকে জিজ্ঞাসাবাদ নিয়ে প্রশ্ন ওঠে। শিক্ষাসনদ অনুসারে তার বয়স ১৭ বছর। তাকে জিজ্ঞাসাবাদে আইন লঙ্ঘন করার অভিযোগের পরিপ্রেক্ষিতে পুলিশ বয়স পরীক্ষার জন্য আদালতে আবেদন জানায়। আদালত আবেদন মঞ্জুর করেন। ঢাকা মেডিকেল কলেজের ফরেনসিক বিভাগের সহকারী অধ্যাপক সোহেল মাহমুদ গতকাল সাংবাদিকদের বলেন, বয়স পরীক্ষার জন্য দুপুরে গোয়েন্দা পুলিশের কর্মকর্তারা ঐশীকে হাসপাতালে নিয়ে আসেন। প্রায় এক ঘণ্টা ধরে বিভিন্ন পরীক্ষা-নিরীক্ষা করা হয়।এদিকে ঐশীকে জিজ্ঞাসাবাদ-সংক্রান্ত প্রতিবেদন প্রকাশের ক্ষেত্রে সংবাদমাধ্যম শিশু আইন ও তথ্য অধিকার আইন লঙ্ঘন করছে অভিযোগ করে তার প্রতিকার চেয়ে আদালতে আবেদন করেছেন তার আইনজীবী মাহবুব হাসান।
