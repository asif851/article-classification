
একাত্তরে মানবতাবিরোধী অপরাধের দায়ে ফাঁসির দণ্ড পাওয়া জামায়াতে ইসলামীর আমির মতিউর রহমান নিজামীর সঙ্গে কারাগারে দেখা করেছেন তাঁর স্বজনেরা। গতকাল শুক্রবার বেলা ১১টার দিকে গাজীপুরের কাশিমপুর কারাগারে তাঁর সঙ্গে দেখা করতে যান স্ত্রী, দুই ছেলে, এক মেয়ে ও দুই পুত্রবধূ।এর আগের দিন গত বৃহস্পতিবার দেশের সর্বোচ্চ আদালত আলবদর বাহিনীর নেতা মতিউর রহমান নিজামীর ফাঁসির রায় পুনর্বিবেচনার (রিভিউ) আবেদন খারিজ করে দেন। একাত্তরে বুদ্ধিজীবী হত্যার পরিকল্পনা, গণহত্যা, হত্যা ও ধর্ষণের দায়ে তাঁর ফাঁসির সাজা বহাল রেখেছিলেন সুপ্রিম কোর্টের আপিল বিভাগ।নিজামী বর্তমানে গাজীপুরের কাশিমপুর কেন্দ্রীয় কারাগার পার্ট-২-এর কনডেম সেলে বন্দী। কারা তত্ত্বাবধায়ক প্রশান্ত কুমার বণিক বলেন, সকালে নিজামীর পরিবারের সদস্যরা কারাগারে আসেন। তাঁরা নিজামীর সঙ্গে সাক্ষাতের আবেদন করেন। বেলা ১১টার দিকে তাঁদের সাক্ষাতের সুযোগ দেওয়া হয়।কারা কর্তৃপক্ষ জানিয়েছে, আদালতের রায়ের কপি এখনো কারাগারে পৌঁছায়নি। নিজামী বৃহস্পতিবার দুপুরে তাঁর কাছে থাকা এক ব্যান্ডের রেডিওর মাধ্যমে তাঁর রিভিউ আবেদন খারিজ হওয়ার খবর শুনেছেন। রায় শোনার পর তাঁকে একটু চিন্তিত ও বিচলিত মনে হয়েছে।
