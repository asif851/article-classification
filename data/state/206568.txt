
স্থানীয় বাজারে দাম কমলে পেঁয়াজ ভারতে পাচার হতে পারে বলে আশঙ্কা প্রকাশ করেছে বাণিজ্য মন্ত্রণালয়। গতকাল সোমবার জাতীয় সংসদ ভবনে বাণিজ্য মন্ত্রণালয়-সম্পর্কিত সংসদীয় কমিটির বৈঠকে মন্ত্রণালয় এ আশঙ্কা জানায়।
বৈঠক শেষে সংসদীয় কমিটির সভাপতি এ বি এম আবুল কাসেম সাংবাদিকদের বলেন, মন্ত্রণালয়ের বক্তব্যে প্রমাণিত হয়, নিজেদের ওপর তাদের আস্থার অভাব রয়েছে। তারা জানিয়েছে, বর্তমানে ভারতে পেঁয়াজের দাম বেশি। দেশের বাজারে কমে গেলে পেঁয়াজ ভারতে পাচার হয়ে যাবে।
বৈঠক সূত্র জানায়, মন্ত্রণালয়ের আশঙ্কার বিষয়ে সংসদীয় কমিটি থেকে কোনো প্রশ্ন উত্থাপন করা হয়নি।
সংসদ সচিবালয় থেকে জানানো হয়েছে, সংসদীয় কমিটি বাজারে পেঁয়াজের দাম সাধারণ মানুষের ক্রয়ক্ষমতার মধ্যে আনতে মন্ত্রণালয়কে ব্যবস্থা নিতে বলেছে। এ ছাড়া আগামী ঈদের সময় সব ধরনের মসলার দাম স্থিতিশীল রাখতে পর্যবেক্ষণকাজ অব্যাহত রাখার সুপারিশ করা হয়।
কয়েক দিন আগে বাণিজ্যমন্ত্রী গোলাম মোহাম্মদ কাদের সংসদকে জানিয়েছিলেন, গত আগস্টে বাজারে পেঁয়াজের সরবরাহ কমে যায় এবং দাম বেড়ে যায়। ভারতের বাজারে দাম বৃদ্ধির প্রভাবে স্থানীয় বাজারে পেঁয়াজের দাম বেড়েছে।
কমিটির সভাপতি এ বি এম আবুল কাসেমের সভাপতিত্বে বৈঠকে কমিটির সদস্য রুমানা মাহমুদ ও জয়নাল আবেদীন অংশ নেন।
