
হেফাজতে ইসলামের আমির শাহ আহমদ শফী বলেছেন, নারীদের তেঁতুল বলা নিয়ে তাঁর বিরুদ্ধে যা প্রচার করা হচ্ছে, তা ঠিক নয়। তাঁর অভিযোগ, অনেক আগে একটি মাহফিলে দেওয়া বক্তব্যের আগের ও পরের অংশ কাটছাঁট করে, খণ্ডিত অংশ প্রচার করে সরকারের মন্ত্রীরা তাঁর নামে বদনাম রটাচ্ছেন। আজ বিকেলে চট্টগ্রামের হাটহাজারি পার্বত্য উচ্চবিদ্যালয় মাঠে এক সমাবেশে প্রধান বক্তা হিসেবে তিনি এই অভিযোগ করেন।হেফাজতের আমির দাবি করেন, ‘আমি নারীদের তেঁতুল বলিনি, তেঁতুলের সঙ্গে তুলনা করেছি মাত্র।ওই সমাবেশে নারীদের“রানি” ও“ফুল”-এর সঙ্গে তুলনা করেছিলাম।ফুল দেখলে সবাই তার ঘ্রাণ নিতে চায়, তাই নারীদের উলঙ্গ হয়ে চলাফেরা না করতে বলেছিলাম।’ তিনি বলেন, তাঁর ওই বক্তব্য প্রচার করা হয়নি।শফী বলেন, ‘নারীদের চাকরি বাকরি করতে নিষেধ করা হয়নি। আমি মহিলাদের আদেশ দিয়েছি আল্লাহর নামে পর্দা মাধ্যমে চলাফেরা করতে।’ সমাবেশে হেফাজতের আমির সংখ্যালঘুদের উদ্দেশে বলেন, ইসলাম ধর্মে সংখ্যালঘুদের সম্পূর্ণ নিরাপত্তা নিশ্চিতের কথা বলা হয়েছে। তাই হেফাজতে ইসলাম কখনোই সংখ্যালঘুদের প্রতি কোনো নির্যাতন করেনি। হাটহাজারি মাদ্রাসার কাছেই দেড় শ বছরের পুরোনো মন্দির রয়েছে। সেখানেও কখনো কেউ হাত দেয়নি বলে উল্লেখ করেন শফী। এদিকে কওমি মাদ্রাসা প্রসঙ্গে শফী বলেন, দুই বছর আগে এ নিয়ে প্রধানমন্ত্রী শেখ হাসিনার সঙ্গে তাঁর কথা হয়েছে। সে সময় প্রধানমন্ত্রীকে কয়েকজন আলেমকে সরকারে রেখে দেশ পরিচালনার পরামর্শ দিয়েছিলেন বলেও দাবি করেন। এই সমাবেশে হেফাজতে ইসলামের মহাসচিব জুনায়েদ বাবুনগরী বলেন, ১৫ নভেম্বর হেফাজতের বিক্ষোভ সমাবেশ আছে। ওই কর্মসূচিতে কোনো রকম বাধা দেওয়া হলে ‘লাখ লাখ’ লাশ পড়বে।
