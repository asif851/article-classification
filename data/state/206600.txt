
কখনো গানের সুরে আবার কখনো আবৃত্তির ঢঙে একক ও দ্বৈত কণ্ঠে চলছে নির্বাচনী প্রচারণা। এতে নির্বাচনের পরিবেশ উৎসবমুখর হয়ে উঠলেও শিক্ষার্থীদের জন্য কিছুটা অস্বস্তিও বটে। কারণ, এখন স্কুলগুলোতে চলছে বার্ষিক পরীক্ষা।
নির্বাচনী আচরণবিধি অনুযায়ী, বেলা দুইটা থেকে রাত আট পর্যন্ত মাইকযোগে প্রচারাভিযান চালানো যাবে। একজন প্রার্থী একটি করে মাইক ব্যবহার করতে পারবেন।
এক শিক্ষার্থীর বাবা হিসাব করে বললেন, একটি ওয়ার্ডে মেয়র পদে প্রার্থী সাতজন, অন্তত সাতজন কাউন্সিলর প্রার্থী এবং অন্তত পাঁচজন নারী কাউন্সিল প্রার্থীর কর্মী-সমর্থকেরা মাইক নিয়ে প্রচারে নামতেই পারেন। এতে একটি ওয়ার্ডে একযোগে ১৯টি মাইক চলতে থাকলে বিধি লঙ্ঘন হবে না ঠিকই কিন্তু নগরবাসীর অবস্থা কী হতে পারে!
গতকাল মঙ্গলবার ১৮ নম্বর ওয়ার্ড ঘুরে দেখা গেল, বিভিন্ন প্রার্থীর মাইকের আওয়াজে অতিষ্ঠ নগরবাসী। এ ওয়ার্ডের তিনটি মহল্লা—মুন্সিপাড়া, কেরানীপাড়া ও মিস্ত্রিপাড়া। একটি ওয়ার্ডের তিনটি পাড়ায় ১১ জন কাউন্সিলর প্রার্থী। তাঁরা সবাই একটি করে মাইক অর্থাৎ মোট ১১টি মাইক নিয়ে দাপিয়ে বেড়াচ্ছিলেন ওই তিন মহল্লায়।
কেরানীপাড়ার বাসিন্দা রফিকুল ইসলাম বলেন, তাঁর চতুর্থ শ্রেণিতে পড়া ছেলের বার্ষিক পরীক্ষা চলছে। একসঙ্গে এত মাইকের আওয়াজে তার পড়াশোনা বেশ ক্ষতি হচ্ছে।
মুন্সিপাড়ার একজন গৃহিণী বলেন, মাইকের শব্দে তাঁরা অতিষ্ঠ। নবম শ্রেণিতে পড়া বড় সন্তান কিছুটা বুঝলেও তৃতীয় শ্রেণিতে পড়া ছোট ছেলের পড়ায় মন বসছে না।
জানতে চাইলে রিটানিং কর্মকর্তা সুভাষ চন্দ্র সরকার বলেন, নির্বাচন বিধি অনুযায়ী এসব প্রচার চলছে। তবে কোনো প্রার্থী একাধিক মাইক ব্যবহার করলে ধরা হবে। এ জন্য ১১ জন নির্বাহী ম্যাজিস্ট্রেটের নেতৃত্বে ১১টি ভ্রাম্যমাণ আদালতের কার্যক্রম রয়েছে পুরো নগরে। তাঁরা এক প্রান্ত থেকে অন্য প্রান্ত ঘুরে বেড়াচ্ছেন।
রংপুর সিটি করপোরেশন নির্বাচনে ৩৩টি ওয়ার্ডে ২১১ জন সাধারণ কাউন্সিলর, সংরক্ষিত আসনে ৬৫, আর মেয়র পদে ৭ জন প্রার্থী প্রতিদ্বন্দ্বিতা করছেন। সব মিলিয়ে প্রার্থী ২৮৩ জন। সবার একটি করে মাইক হলেও তো অনেক। এত মাইক ২০৩ বর্গকিলোমিটার আয়তনজুড়ে এখন চষে বেড়াচ্ছে।
রিটানিং কর্মকর্তা জানান, নির্বাচনকে ঘিরে দুই দিনের সফরে আজ বুধবার প্রধান নির্বাচন কমিশনার কে এম নুরুল হুদা রংপুর আসছেন। তিনি বিভাগীয় কমিশনারের কার্যালয়ে নির্বাচনী কার্যক্রমে অংশ নেওয়া কর্মকর্তাদের সঙ্গে মতবিনিময় করবেন। রংপুর জিলা স্কুল মিলনায়তনে মেয়র, সাধারণ কাউন্সিলর ও সংরক্ষিত আসনের প্রার্থী ও সমর্থকদের সঙ্গে মতবিনিময় করবেন।
নির্বাচনের দিন সুষ্ঠুভাবে ভোট গ্রহণের জন্য সরকারি বিভিন্ন শিক্ষাপ্রতিষ্ঠানসহ সব অফিসের কর্মকর্তা-কর্মচারীদের ছুটি বাতিল করা হয়েছে বলে নির্বাচন কার্যালয় সূত্রে জানা গেছে।
