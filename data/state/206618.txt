
কুমিল্লায় সিটি ব্যাংক-প্রথম আলো বিজ্ঞান জয়োৎসবের আঞ্চলিক পর্ব শুরু হয়েছে। আজ বৃহস্পতিবার সকাল নয়টায় কুমিল্লা টাউন হলে এই জয়োৎসবের উদ্বোধন করা হয়। বেলুন উড়িয়ে উৎসবের উদ্বোধন করেন কুমিল্লা মেডিকেল কলেজের সাবেক অধ্যক্ষ মোসলেহ উদ্দিন আহমেদ। এ সময় উপস্থিত ছিলেন সিটি ব্যাংক কুমিল্লা শাখার গ্র্যান্ড অপারেশন ম্যানেজার নূর ইসলাম, বিশিষ্ট বিজ্ঞানী রেজাউর রহমান, বাংলাদেশ প্রকৌশল বিশ্ববিদ্যালয়ের (বুয়েট) শিক্ষক ফারসীম মান্নান মোহাম্মদী, বাংলাদেশ উইমেন চেম্বার অব কমার্স ইন্ডাস্ট্রির পরিচালক তানিয়া ওহাব, প্রথম আলোর যুব কর্মসূচি ও বিজ্ঞান জয়োৎসবের সমন্বয়ক মুনির হাসান প্রমুখ। শিক্ষার্থীদের উদ্দেশে মোসলেহ উদ্দিন আহমেদ বলেন, নিজেদের উৎসাহে বিজ্ঞানচর্চা করতে হবে। আজকাল বিজ্ঞানশিক্ষায় শিক্ষার্থী কমে গেছে। এ পরিস্থিতি থেকে বের হতে হলে বিজ্ঞান শিক্ষার প্রতি সচেতনতা বাড়াতে হবে। বিজ্ঞান জয়োৎসবে আধঘণ্টাব্যাপী বিজ্ঞান কুইজ প্রতিযোগিতার পর শুরু হয় প্রকল্প প্রদর্শন ও বিচার। কুমিল্লা, চাঁদপুর, নোয়াখালী, ফেনী ও লক্ষ্মীপুর জেলার ৫০টি শিক্ষাপ্রতিষ্ঠানের ৪৪০ জন শিক্ষার্থী বিজ্ঞান কুইজে অংশ নেয়। ৭১টি প্রকল্প উপস্থাপন করা হয়। বিকেলে সমাপনী অনুষ্ঠান।
