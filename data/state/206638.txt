
হার্টবান্ধব পরিবেশ গড়তে টেলিভিশন ও রেডিওতে ফাস্টফুডের বিজ্ঞাপন প্রচারে নিয়ন্ত্রণ এবং অস্বাস্থ্যকর খাবারে উচ্চ হারে কর আরোপের আহ্বান জানিয়েছে ন্যাশনাল হার্ট ফাউন্ডেশন রিসার্চ ইনস্টিটিউট।
গতকাল সোমবার বিশ্ব হার্ট দিবস উপলক্ষে ন্যাশনাল হার্ট ফাউন্ডেশনে আয়োজিত সেমিনারে এই আহ্বান জানানো হয়। এ বছর দিবসটির মূল প্রতিপাদ্য, ‘হার্টবান্ধব পরিবেশ গড়ুন, সুস্থভাবে বাঁচুন’।
 সেমিনারে প্রধান অতিথি ছিলেন জাতীয় সংসদের স্পিকার শিরীন শারমিন চৌধুরী। সভাপতির বক্তব্যে জাতীয় অধ্যাপক এবং সাবেক তত্ত্বাবধায়ক সরকারের উপদেষ্টা আবদুল মালিক জনসচেতনতা সৃষ্টিতে সরকারিভাবে দিবসটি পালনের পরামর্শ দেন। মূল প্রবন্ধে ফাউন্ডেশনের শিক্ষক সোহেল রেজা চৌধুরী বলেন, হৃদ্‌রোগকে খাদ্যবাহিত রোগ বলা হয়। তিনি হৃদ্‌রোগের চিকিৎসা সহজলভ্য ও সুলভ করার আহ্বান জানান।
স্পিকার বলেন, ব্যস্ততার কারণে স্বাস্থ্যকর নয় জেনেও অনেক অভিভাবককেই ফাস্টফুড বা তেল-চর্বিযুক্ত কেনা খাবার টিফিন হিসেবে দিতে হচ্ছে। স্কুল থেকে স্বাস্থ্যসম্মত টিফিন দেওয়ার উদ্যোগ নেওয়া যেতে পারে। তিনি আরও বলেন, দুশ্চিন্তা ও অত্যধিক মানসিক চাপ হৃদ্‌রোগের ঝুঁকি বাড়ায়। তাই পরিবার ও সমাজে সবার সঙ্গে হৃদ্যতাপূর্ণ সম্পর্ক বজায় রাখা জরুরি।
ন্যাশনাল হার্ট ফাউন্ডেশনের সহসভাপতি মো. সিরাজুল ইসলাম স্থূলতা এড়াতে নিয়মিত হাঁটার পরামর্শ দেন। পরোক্ষ ধূমপানে গর্ভস্থ শিশুর মারাত্মক ক্ষতি হয়, সে বিষয়টি মনে রাখার আহ্বান জানান সব পুরুষকে। অনুষ্ঠানে আরও বক্তব্য দেন ন্যাশনাল হার্ট ফাউন্ডেশনের মহাসচিব খন্দকার আবদুল আউয়াল রিজভী ও সহসভাপতি আর কে খন্দকার।
বিশ্ব স্বাস্থ্য সংস্থা, হার্ট দিবসের প্রাক্কালে প্রতিদিন এক চা-চামচেরও কম লবণ খাওয়ার পরামর্শ দিয়েছে। সংস্থাটি বলছে, বিশ্বে প্রতিবছর এক কোটি ৭৩ লাখ মানুষ হৃদ্‌রোগে আক্রান্ত হয়ে মারা যান। ২০৩০ সাল নাগাদ এই সংখ্যা দুই কোটি ৩০ লাখে পৌঁছার আশঙ্কা আছে। সংস্থাটির ধারণা, আক্রান্তদের ৮০ ভাগ হবেন দক্ষিণ পূর্ব এশিয়ার নিম্ন ও মধ্যবিত্ত মানুষ। বাংলাদেশে মোট মৃত্যুর ৫২ শতাংশেরও বেশি ঘটছে অসংক্রামক ব্যাধি থেকে।
বিশ্ব হার্ট দিবস উপলক্ষে জাতীয় হৃদ্‌রোগ ইনস্টিটিউট ও হাসপাতাল এবং ঢাকা শিশু হাসপাতাল র‌্যালি ও আলোচনা সভার আয়োজন করে। ল্যাবএইড কার্ডিয়াক হাসপাতাল, জাপান-বাংলাদেশ ফ্রেন্ডশিপ হসপিটাল, আয়েশা মেমোরিয়াল হাসপাতালও অনুষ্ঠানের আয়োজন করে।
ইউনাইটেড হাসপাতাল দিবসটি উপলক্ষে স্বল্প খরচে হার্ট স্ক্রিনিং ও হাসপাতালের লবিতে প্রশ্নোত্তর বুথ বসায়। বৈজ্ঞানিক সেমিনারে ইউনাইটেড হাসপাতালের চিকিৎসক মো. মোমেনুজ্জামান তেল-চর্বিযুক্ত খাবার পরিহার এবং কমপক্ষে ৩০ মিনিট হাঁটার পরামর্শ দেন।
এদিকে অ্যাপোলো হাসপাতাল প্রতিষ্ঠানটির চিকিৎসক, নার্স ও অন্যান্য কর্মকর্তা-কর্মচারীসহ বসুন্ধরা আবাসিক এলাকার বাসিন্দাদের নিয়ে একটি র‌্যালির আয়োজন করে।
