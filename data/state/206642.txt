
ভোট নিয়ে নির্বাচন কমিশন (ইসি) জনগণের সঙ্গে রসিকতা করছে বলে মন্তব্য করেছেন বিএনপির সিনিয়র যুগ্ম মহাসচিব রুহুল কবির রিজভী।গতকাল রোববার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে যৌথ সভা শেষে সংবাদ সম্মেলনে রিজভী সাংবাদিকদের প্রশ্নের জবাবে এ কথা বলেন।রিজভী বলেন, প্রধান নির্বাচন কমিশনারের মধ্যে সুষ্ঠু নির্বাচন করার কোনো আগ্রহ নেই। তিনি নিজের চাকরি রক্ষার স্বার্থেই সবকিছু করছেন। ভোট, নির্বাচন, গণতন্ত্রকে সরকার দুমড়ে-মুচড়ে দিয়েছে। এ ক্ষেত্রে সমানভাবে সহযোগিতা করছে নির্বাচন কমিশন। তারপরও এখনো বিএনপি ইউপি নির্বাচনে অংশ নেওয়ার সিদ্ধান্তে আছে।সংবাদ সম্মেলনের আগে মহান মে দিবসের কর্মসূচি নিয়ে বিএনপির মহাসচিব মির্জা ফখরুল ইসলাম আলমগীরের সভাপতিত্বে যৌথ সভা অনুষ্ঠিত হয়।রুহুল কবির রিজভী বলেন, মহান মে দিবস উপলক্ষে আগামী ১ মে রাজধানীর সোহরাওয়ার্দী উদ্যানে শ্রমিক সমাবেশ করবে বিএনপির সহযোগী সংগঠন জাতীয়তাবাদী শ্রমিক দল। সমাবেশ করার জন্য গত ২৭ মার্চ গণপূর্ত অধিদপ্তর ও ঢাকা মহানগর পুলিশের কাছে অনুমতি চেয়ে চিঠি দেওয়া হয়েছে। গণপূর্ত অধিদপ্তর জানিয়েছে, পুলিশ অনুমতি দিলে সমাবেশ করার ক্ষেত্রে তাদের আপত্তি নেই। তবে এখনো পুলিশের অনুমতি পাওয়া যায়নি। নির্ধারিত সময়ের আগে পুলিশের অনুমতি পাওয়া যাবে বলে তিনি আশা প্রকাশ করেন।কমিশন বায়স্কোপ দেখাচ্ছে: গতকাল জাতীয় প্রেসক্লাবে অনুষ্ঠিত এক আলোচনা সভায় বিএনপির ভাইস চেয়ারম্যান আবদুল্লাহ আল নোমান অভিযোগ করেন, ইউপি নির্বাচনের নামে দেশে তামাশা চলছে। নির্বাচন কমিশন নির্বাচনের নামে বায়স্কোপ দেখাচ্ছে। তিনি বলেন, বিএনপি নির্বাচন কমিশনের কাছে কিছু দাবি উপস্থাপন করেছিল। কিন্তু কমিশন কোনো দাবি পূরণ করেনি। ফলে চর দখলের মতো কেন্দ্র দখল হয়েছে। এখনো কমিশন কোনো ব্যবস্থা নিচ্ছে না।
