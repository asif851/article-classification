
সারা দেশে আবার ভাপসা গরম পড়েছে। বৃষ্টি কম হওয়ায় দেশের বেশির ভাগ অঞ্চলের তাপমাত্রা বেড়েছে। তবে এর মধ্যে ব্যতিক্রম সিলেট। সেখানে প্রচুর বৃষ্টি হয়েছে।আবহাওয়া অধিদপ্তর জানিয়েছে, রাজশাহীতে ৩৭ দশমিক ২ ডিগ্রি সেলসিয়াস তাপ রেকর্ড করা হয়েছে। ঢাকায় ৩৫ দশমিক ৪ ডিগ্রি সেলসিয়াস।সিলেট বিভাগে গত ২৪ ঘণ্টায় ১৩৮ মিলিমিটার বৃষ্টি হয়েছে।এ ছাড়া রংপুরে ৩৪, সন্দ্বীপে ২৫, রাজশাহীতে ২৪, বগুড়ায় ১৭, সৈয়দপুরে ১০ ও ময়মনসিংহে পাঁচ মিলিমিটার বৃষ্টি হয়েছে। তবে ঢাকাসহ দেশের বেশির ভাগ এলাকায় একেবারে বৃষ্টি হয়নি।আজ মঙ্গলবার আবহাওয়া অধিদপ্তর তাদের ওয়েবসাইটে উল্লেখ করেছে, পশ্চিমা লঘুচাপ পশ্চিমবঙ্গ ও তত্সংলগ্ন এলাকায় অবস্থান করছে। এর বর্ধিতাংশ উত্তর বঙ্গোপসাগর পর্যন্ত বিস্তৃত। দক্ষিণ-পশ্চিম মৌসুমি বায়ু চট্টগ্রাম উপকূলের দিকে অগ্রসর হয়েছে।আজ রংপুর, চট্টগ্রাম ও সিলেট বিভাগের অনেক জায়গায় বৃষ্টি হতে পারে। ঢাকা, রাজশাহী, খুলনা ও বরিশাল বিভাগের দু-এক জায়গায় বৃষ্টির সম্ভাবনা রয়েছে। এসব জায়গায় অস্থায়ীভাবে দমকা বা ঝোড়ো হাওয়া বইতে পারে।একই সঙ্গে দেশের কোথাও কোথাও মাঝারি ধরনের ভারী থেকে ভারী বৃষ্টির পূর্বাভাস দিয়েছে আবহাওয়া অধিদপ্তর।সারা দেশে দিন ও রাতের তাপমাত্রা প্রায় অপরিবর্তিত থাকতে পারে।
