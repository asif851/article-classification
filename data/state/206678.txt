
ময়মনসিংহের নান্দাইল উপজেলার পূর্ব দরিল্লা গ্রামে বাড়ির সীমানা নিয়ে বিরোধের জের ধরে গত বৃহস্পতিবার বিকেলে মো. সাদেক মিয়া নামের এক ব্যক্তির পুরুষাঙ্গ কর্তনের অভিযোগ পাওয়া গেছে। এ ঘটনায় ছয়জনকে আসামি করে নান্দাইল মডেল থানায় গতকাল শুক্রবার মামলা হয়েছে।সাদেককে (৫০) ঢাকার কুর্মিটোলা জেনারেল হাসপাতালে ভর্তি করা হয়েছে। দুই আসামিকে গ্রেপ্তার করেছে পুলিশ। তাঁরা হলেন রহমত উল্লাহ ও তাঁর ছোট ভাইয়ের স্ত্রী নুরুন্নাহার।মামলার এজাহার সূত্রে জানা গেছে, পূর্ব দরিল্লা গ্রামের সাদেকের সঙ্গে বাড়ির সীমানা নিয়ে প্রতিবেশীদের বিরোধ চলে আসছিল। বৃহস্পতিবার বিকেলে প্রতিবেশীরা বিরোধপূর্ণ সীমানা অতিক্রম করে ঘর তুলতে গেলে সাদেক বাধা দেন। এ নিয়ে বাগ্বিতণ্ডার একপর্যায়ে প্রতিপক্ষের লোকজন সাদেককে লাঠি দিয়ে বেদম মারধর করেন। এতে তিনি সংজ্ঞা হারিয়ে মাটিতে লুটিয়ে পড়েন। পরে প্রতিবেশী মো. আলমগীর ধারালো অস্ত্র দিয়ে সাদেকের পুরুষাঙ্গ কেটে বিচ্ছিন্ন করে পালিয়ে যান। নান্দাইল থানার ওসি আতাউর রহমান বলেন, গ্রেপ্তার দুজনকে আদালতের মাধ্যমে কারাগারে পাঠানো হয়েছে। অন্য আসামিদের গ্রেপ্তারের চেষ্টা চলছে।
