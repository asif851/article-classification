
রাজশাহী বিশ্ববিদ্যালয়ের ইংরেজি বিভাগের অধ্যাপক এ এফ এম রেজাউল করিম সিদ্দিকী হত্যার ঘটনায় দোষী ব্যক্তিদের গ্রেপ্তার করতে সাত দিনের সময় বেঁধে দিয়েছে বিশ্ববিদ্যালয়ের শিক্ষক সমিতি। এই সাত দিনে মামলার উল্লেখযোগ্য অগ্রগতি না হলে পুনরায় কঠোর আন্দোলনে যাওয়ার হুমকিও দিয়েছে শিক্ষক সমিতি।
শিক্ষক সমিতির পূর্বঘোষিত কর্মসূচি অনুযায়ী আজ সোমবার সকালে ক্যাম্পাসে মানববন্ধনে এ ঘোষণা দেন সমিতির সাধারণ সম্পাদক শাহ আজম শান্তনু।মানববন্ধনে শাহ আজম শান্তনু বলেন, ‘দোষী ব্যক্তিদের চিহ্নিত করে দৃষ্টান্তমূলক শাস্তির দাবিতে আমরা উপাচার্যের মাধ্যমে প্রধানমন্ত্রী, স্বরাষ্ট্রমন্ত্রী ও শিক্ষামন্ত্রীর কাছে স্মারকলিপি দিয়েছি। মামলার অগ্রগতি সম্পর্কে আমরা আগামী সাত দিন পর্যবেক্ষণ করব। এই সময়ের মধ্যে উল্লেখযোগ্য কোনো অগ্রগতি না হলে আবারও কঠোর আন্দোলনে যাব।’শাহ আজম শান্তনু বলেন, ‘মঙ্গলবার থেকে শিক্ষক-শিক্ষার্থীদের ক্লাসে ফিরে যাওয়ার জন্য আমরা আহ্বান জানিয়েছি। মঙ্গলবার থেকে সব ধরনের ক্লাস পরীক্ষা চলবে।’গত শনিবার সকাল সাড়ে সাতটার দিকে রাজশাহী নগরের শালবাগান এলাকায় নিজের বাসার কাছে রেজাউল করিমকে কুপিয়ে হত্যা করা হয়। এ ঘটনায় ওই দিন দুপুর ১২টা থেকে আজ সোমবার পর্যন্ত সব ধরনের শিক্ষা কার্যক্রম থেকে বিরত থাকেন ওই বিশ্ববিদ্যালয়ের শিক্ষকেরা।
