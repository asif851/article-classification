
প্রধানমন্ত্রীর ছেলে সজীব ওয়াজেদ জয় যেখানেই নির্বাচন করবেন, সেখানেই প্রার্থী হওয়ার ঘোষণা দিয়েছেন বিএনপির আন্তর্জাতিক বিষয়ক সম্পাদক ও সাবেক শিক্ষা প্রতিমন্ত্রী আ ন ম এহছানুল হক মিলন। আর এর মাধ্যমে তিনি জনপ্রিয়তার মাপকাঠিতে জয়ের চেয়ে এগিয়ে থাকবেন বলে মন্তব্য করেন।আজ মঙ্গলবার দুপুরে চাঁদপুরের আদালতে মিলন একটি মামলায় হাজিরা দিতে গিয়ে সাংবাদিকদের এসব কথা বলেন।এহছানুল হক মিলন আরও বলেন, আগামী ২৬ অক্টোবরের পর দেশ চলবে খালেদা জিয়ার কথায়। আওয়ামী লীগ আর কখনোই ক্ষমতায় আসবে না।মিলন চাঁদপুরের আদালতে চাঁদা দাবি, মোটরসাইকেল ও মুঠোফোন ছিনতাই মামলায় হাজিরা দিতে যান। তাঁর বিরুদ্ধে চাঁদপুরের থানা ও আদালতে ৩১টি মামলা রয়েছে। ২০১০ সালের ১৪ মার্চ গ্রেপ্তার হওয়ার পর প্রায় দেড় বছর কারাবাস শেষে ২০১১ সালের ৫ জুন তিনি কুমিল্লার কারাগার থেকে মুক্তি পান।
 

