
ভারতের কলকাতায় গ্রেপ্তার নারায়ণগঞ্জের সাত খুনের প্রধান আসামি নূর হোসেন ও তাঁর দুই সঙ্গীর জেরা চলছে। তাঁদের জেরা শুরু করেছেন কলকাতার অ্যান্টি টেরোরিস্ট স্কোয়াডের (এটিএস) সদস্যরা।
আজ সোমবার বিকেলে বাগুইহাটি থানার কর্মকর্তা দেবব্রত ঝাঁ প্রথম আলোকে জানান, এটিএসের সদস্যরা নূর হোসেনসহ তিনজনকে জেরা শুরু করেছেন। কোথায় তাঁদের জেরা করা হচ্ছে, এই প্রশ্নের জবাবে তিনি বলেন, ‘এটা এটিএসের দায়িত্ব। আমরা গ্রেপ্তার ব্যক্তিদের এই থানায় রেখেছি। যখনই তাঁদের জেরা করার প্রয়োজন হবে, তখন থানায় জানিয়ে এটিএসের সদস্যরা পছন্দমতো স্থানে নিয়ে জেরা করবেন।’
পুলিশের অন্য একটি সূত্র বলছে, নূর হোসেনের বিরুদ্ধে যেহেতু ইন্টারপোলে রেড অ্যালার্ট নোটিশ জারি ছিল, সে জন্য তাঁকে জেরার পর জবানবন্দির ভাষ্য পাঠানো হবে ভারতের কেন্দ্রীয় গোয়েন্দা সংস্থার (সিবিআই) কাছে। কারণ, ভারতে ইন্টারপোলের কাজ হয় সিবিআইয়ের মাধ্যমে।গতকাল রোববার উত্তর ২৪ পরগনার বারাসাতের আদালত নূর হোসেন ও তাঁর দুই সঙ্গীর আট দিনের রিমান্ড মঞ্জুর করেন। এরপর তাঁদের বাগুইহাটি থানায় নিয়ে যাওয়া হয়। মামলার পরবর্তী তারিখ ২৩ জুন।
গত শনিবার রাতে পুলিশ নূর হোসেন ও তাঁর দুই সঙ্গীকে কলকাতা বিমানবন্দরের অদূরে কৈখালীর ইন্দ্রপ্রস্থ আবাসন থেকে গ্রেপ্তার করে।
গ্রেপ্তার নিয়ে তথ্য জানায়নি পশ্চিমবঙ্গ সরকারবিকেলে কলকাতায় নিযুক্ত বাংলাদেশের উপহাইকমিশনার আবিদা ইসলামের সঙ্গে যোগাযোগ করা হলে তিনি প্রথম আলোকে জানান, নূর হোসেনের গ্রেপ্তার নিয়ে কোনো তথ্য জানায়নি পশ্চিমবঙ্গ সরকার। বাংলাদেশ থেকেও এ ব্যাপারে কোনো নির্দেশ আসেনি।
