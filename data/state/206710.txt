
বিএনপির চেয়ারপারসন খালেদা জিয়া বলেছেন, দেশের স্বাধীনতা-সার্বভৌমত্ব চরম সংকটাপন্ন। গণতন্ত্রকে কবরে পাঠানো হয়েছে।
আজ বৃহস্পতিবার মওলানা আবদুল হামিদ খান ভাসানীর জন্মবার্ষিকী উপলক্ষে গণামধ্যমে দেওয়া এক বাণীতে খালেদা জিয়া এ কথা বলেন।ভাসানীর আত্মার মাগফিরাত কামনা করে খালেদা জিয়া বলেন, ব্রিটিশ ঔপনিবেশিক আমল থেকে শুরু করে স্বাধীনতা-উত্তর বাংলাদেশে সব স্বৈরশাসকের অপশাসনের বিরুদ্ধে সোচ্চার ভূমিকা এবং দেশের গণতন্ত্র ও স্বাধীনতা-সার্বভৌমত্ব রক্ষায় মওলানা ভাসানীর অবদান নিঃসন্দেহে প্রশংসার দাবিদার। আধিপত্যবাদ আজও ডানা বিস্তার করে রেখেছে। কারণ ৫ জানুয়ারির তামাশার নির্বাচন করে গণতন্ত্রবিনাশী আধিপত্যবাদের শিখণ্ডী উৎপীড়ক শাসকশ্রেণি জনমতকে রক্তাক্ত পন্থায় দমন করে ক্ষমতা জবরদখল করে রেখেছে। মওলানা ভাসানীর উদ্যম ও সাহসিকতাকে আঁকড়ে ধরে রাখতে পারলেই আগ্রাসী শক্তিকে রোখা সম্ভব হবে।খালেদা জিয়া বলেন, ‘রাজনৈতিক জীবনে মওলানা ভাসানী আজীবন শোষিতের পক্ষ নিয়ে শাসকগোষ্ঠীকে দিকনির্দেশনা দিয়ে গেছেন। তিনি নিপীড়িত, নির্যাতিত মানুষের ন্যায্য অধিকার প্রতিষ্ঠার সংগ্রামে সকল সময় থেকেছেন আপসহীন নেতৃত্বের ভূমিকায়। তাঁর প্রদর্শিত পথ ধরে চলতে পারলেই অভীষ্ট লক্ষ্যে পৌঁছাতে কোনো কঠিন বাধাই আমাদের পথ আগলাতে সক্ষম হবে না।’
