
ঢাকা মহানগর পুলিশের (ডিএমপি) নতুন ইউনিট কাউন্টার টেররিজম অ্যান্ড ট্রান্স ন্যাশনাল ক্রাইমের কার্যক্রম শুরু হয়েছে। আজ মঙ্গলবার ডিএমপির গণমাধ্যম শাখা থেকে পাঠানো এক সংবাদ বিজ্ঞপ্তিতে এ তথ্য জানানো হয়।
নবগঠিত এই ইউনিটের প্রধান হিসেবে দায়িত্ব পালন করবেন ডিএমপির অতিরিক্ত কমিশনার (ডিআইজি) মনিরুল ইসলাম। তিনি সম্প্রতি যুগ্ম পুলিশ কমিশনার থেকে ডিআইজি হিসেবে পদোন্নতি পেয়েছেন।
নতুন এই ইউনিটে পুলিশের ছয় শরও বেশি সদস্য কাজ করবেন। এখানে একজন ডিআইজি, একজন অতিরিক্ত ডিআইজি, চারজন উপকমিশনার, ১০ জন অতিরিক্ত উপকমিশনার, ২০ জন সহকারী কমিশনার, ৪০ জন পরিদর্শকসহ অন্যান্য অফিসার ও ফোর্সের সমন্বয়ে চারটি বিভাগে বিভক্ত হয়ে এই ইউনিট কাজ করবে। বিভাগগুলো হলো কাউন্টার টেররিজম, সাইবার সিকিউরিটি অ্যান্ড ক্রাইম, ক্রাইমসিন ম্যানেজমেন্ট ও ট্রান্স ন্যাশনাল ক্রাইম।
সন্ত্রাসবাদ, সন্ত্রাসবাদ অর্থায়ন, সন্ত্রাসবাদে সহায়ক অপরাধগুলো প্রতিরোধ ও নিয়ন্ত্রণ করা এ ইউনিটের মূল উদ্দেশ্য। এ ইউনিটের কার্যক্রমে ইন্টেলিজেন্স কালেকশন, অপারেশন পরিচালনা, মামলা রুজু, মামলা তদন্ত ও তদন্ত-পরবর্তী সন্ত্রাসীদের পর্যবেক্ষণে রাখার ওপর বিশেষ গুরুত্ব দেওয়া হয়েছে।
