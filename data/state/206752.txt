
মেহেরপুর জেলা পরিষদের ১ নম্বর ওয়ার্ডের সদস্য শাহীন উদ্দীনের বিরুদ্ধে জাতীয় পতাকা অবমাননার অভিযোগ উঠেছে। তাঁর বিরুদ্ধে ব্যবস্থা নেওয়ার দাবিতে গতকাল বৃহস্পতিবার মুজিবনগর উপজেলা পরিষদ কার্যালয়ের সামনে মানববন্ধন কর্মসূচি পালিত হয়েছে।গতকাল সকাল ১০টা থেকে বেলা ১১টা পর্যন্ত মানববন্ধন কর্মসূচি পালিত হয়। এতে অংশগ্রহণকারীদের সঙ্গে কথা বলে জানা যায়, জেলা পরিষদের সদস্য শাহীন উদ্দীন গত ২২ ফেব্রুয়ারি নিজের গাড়িতে পতাকা লাগিয়ে উপজেলার বিভিন্ন এলাকায় ঘুরে বেড়ান। বিষয়টি স্থানীয় লোকজনের নজরে আসে। উপজেলার কেদারগঞ্জ বাজার হয়ে যাওয়ার সময় বিষয়টি বাজারে অবস্থিত একটি ক্লোজড সার্কিট (সিসি) ক্যামেরাতেও ধরা পড়েছে। এ ঘটনায় মুজিবনগরের বাগোয়ান ইউনিয়ন আওয়ামী লীগের ১ নম্বর ওয়ার্ডের সাধারণ সম্পাদক ফিতাজ মালিক ২৭ ফেব্রুয়ারি মুজিবনগর থানায় সাধারণ ডায়েরি (জিডি) এবং আদালতে ১৫ মার্চ মেহেরপুর আদালতে মামলা করেছেন। জাতীয় পতাকা অবমাননার এ অভিযোগ সুষ্ঠুভাবে তদন্ত করে বিচারের দাবিতে গতকালের মানববন্ধন কর্মসূচি দেওয়া হয়।তবে শাহীন উদ্দীন অভিযোগ অস্বীকার করে প্রথম আলোকে মুঠোফোনে বলেন, তাঁর বিরুদ্ধে এলাকার ইউপি সদস্যরা ষড়যন্ত্র শুরু করেছেন। তিনি হঠাৎ জেলা পরিষদের সদস্য হওয়ায় কিছু মানুষের বিরাগভাজন হয়েছেন। এ কারণেই তাঁর বিরুদ্ধে পতাকা অবমাননার অপপ্রচার চালানো হচ্ছে। তবে তাঁর ব্যবহৃত গাড়িতে অন্য কেউ জাতীয় পতাকা লাগিয়ে দিতে পারে। বিষয়টি তাঁর জানা নেই।মুজিবনগর থানার ভারপ্রাপ্ত কর্মকর্তা (ওসি) কাজী কামাল হোসেন বলেন, পতাকা অবমাননার অভিযোগ তদন্তে তাঁরা কাজ শুরু করেছেন। তদন্ত শেষ হলেই বিষয়টি স্পষ্ট হবে।
