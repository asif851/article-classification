
ঢাকা ব্যাংক বরিশাল শাখা থেকে সাড়ে পাঁচ কোটি টাকা আত্মসাতের ঘটনায় এক ব্যবসায়ী ও সংশ্লিষ্ট ব্যাংকটির দুই কর্মকর্তাকে গ্রেপ্তার করেছে দুর্নীতি দমন কমিশন (দুদক)। ব্যাংক কর্মকর্তাদের যোগসাজশে জালিয়াতি করে ঋণ নিয়ে আত্মসাতের মামলায় গতকাল বুধবার সন্ধ্যায় কীর্তনখোলা নেভিগেশনের ঠিকাদার মঞ্জুরুল আহসান ফেরদৌস এবং ঢাকা ব্যাংক বরিশাল শাখার বর্তমান ব্যবস্থাপক কাজী জাফর হাসান ও ক্রেডিট ইনচার্জ মো. হাসান আলীকে গ্রেপ্তার করে দুদক।গতকাল রাতেই তাঁদের কোতোয়ালি মডেল থানায় হস্তান্তর করা হয়। পরে আজ বৃহস্পতিবার আদালতের মাধ্যমে তাঁদের কারাগারে পাঠানো হয়েছে।দুদক বরিশাল কার্যালয়ের পরিচালক আবু সাঈদ জানান, গ্রেপ্তার মঞ্জুরুল আহসান ছয় বছর আগে তাঁর প্রতিষ্ঠান মেসার্স মঞ্জুরুল আহসান অ্যান্ড কোং নামে সংশ্লিষ্ট ব্যাংক কর্মকর্তাদের সঙ্গে যোগসাজশে ভুয়া কাগজপত্র তৈরি করে। পরে ওই ভুয়া কাগজপত্র দেখিয়ে ঢাকা ব্যাংক বরিশাল শাখা থেকে সাড়ে ৫ কোটি টাকার ঋণ নিয়ে আত্মসাৎ করেন। এ ঘটনায় ব্যাংকের ওই শাখার তৎকালীন ব্যবস্থাপক মো. মালেক হাওলাদার বাদী হয়ে মঞ্জুরুল আহসানসহ সংশ্লিষ্টদের বিরুদ্ধে একটি মামলা দায়ের করেন। মামলাটি তদন্ত করছে দুদক বরিশাল কার্যালয়ের উপপরিচালক এ বি এম সবুর।
মামলার তদন্তে আসামিদের বিরুদ্ধে অভিযোগের সত্যতা পাওয়ার পর গতকাল মঞ্জুরুল আহসান এবং কাজী জাফর হাসান ও মো. হাসান আলীকে গ্রেপ্তার করা হয়। বরিশাল কোতোয়ালি মডেল থানার ভারপ্রাপ্ত কর্মকর্তা শাহ মো. আওলাদ হোসেন প্রথম আলোকে বলেন, অর্থ আত্মসাতের মামলায় গ্রেপ্তার হওয়া এক ব্যবসায়ী ও দুই ব্যাংক কর্মকর্তাকে গতকাল রাতে থানায় হস্তান্তর করা হয়। আজ আদালতের মাধ্যমে তাদের কারাগারে পাঠানো হয়েছে।
