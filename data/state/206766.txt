
চাঁদপুরে বৃদ্ধা শাশুড়িকে খুনের অভিযোগে এক পুত্রবধূকে গ্রেপ্তার করেছে পুলিশ। গতকাল রোববার বিকেলে চাঁদপুরের মতলব উত্তর উপজেলার পূর্ব রায়েরদিয়া গ্রামে এ খুনের ঘটনা ঘটে।
পুলিশ ও স্থানীয় সূত্রে জানা গেছে, ওই বৃদ্ধার নাম শামসুন্নাহার (৭০)। তাঁর ছেলে ছোলেমান প্রধান সৌদিপ্রবাসী। ছোলেমানের স্ত্রী গ্রেপ্তার হওয়া খালেদা আক্তার (৩৫) শাশুড়ির সঙ্গেই থাকতেন।ওই ঘটনায় খালেদার বিরুদ্ধে খুনের অভিযোগ এনে মামলা করেছেন নিহত বৃদ্ধার মেয়ে রেহানা বেগম। তিনি অভিযোগ করেন, অনৈতিক সম্পর্কে বাধা দেওয়ায় তাঁর মাকে পরিকল্পিতভাবে হত্যা করা হয়েছে। ছোলেমান প্রধান বিদেশে থাকার সুযোগে খালেদা আক্তার একই গ্রামের এক যুবকের সঙ্গে অনৈতিক সম্পর্কে জড়িয়ে পড়েন। ঘটনার দিন এ নিয়ে ঝগড়ার একপর্যায়ে খালেদা তাঁর শাশুড়ির মাথায় পুতা (মসলা বাটার ভারী বস্তু) দিয়ে আঘাত করলে তাঁর মাথা ফেটে যায়। অতিরিক্ত রক্তক্ষরণে কিছুক্ষণ পরই তাঁর মৃত্যু হয়।মতলব উত্তর থানার ভারপ্রাপ্ত কর্মকর্তা (ওসি) আলমগীর হোসেন মজুমদার প্রথম আলোকে বলেন, ওই বৃদ্ধা হত্যা মামলার একমাত্র আসামি খালেদা আক্তারকে গতকাল রাতে গ্রেপ্তার করা হয়েছে। আজ সোমবার চাঁদপুর বিচারিক হাকিমের আদালতের মাধ্যমে তাঁকে কারাগারে পাঠানো হয়েছে। ময়নাতদন্তের জন্য বৃদ্ধার লাশ গতকাল রাতে চাঁদপুর সদর হাসপাতালের মর্গে পাঠানো হয়।
