
ঢাকার হজরত শাহজালাল আন্তর্জাতিক বিমানবন্দরে প্রায় দেড় কেজি সোনার বার ও গয়নাসহ এক যাত্রীকে আটক করেছে আর্মড পুলিশ ব্যাটালিয়ন (এপিবিএন)।
এপিবিএনের ভাষ্য, গতকাল সোমবার দিবাগত রাত সাড়ে ১২টার দিকে এ ঘটনা ঘটে। আটক যাত্রীর কাছ থেকে মালয়েশিয়ায় ব্যবহৃত মোবাইল কোম্পানির প্রায় চার শ সিম উদ্ধার করা হয়েছে।
আটক হওয়া যাত্রীর নাম মাহবুবুর রহমান। তিনি রাজধানীর যাত্রাবাড়ীতে থাকেন। মালয়েশিয়া থেকে ঢাকায় আসেন তিনি।
এপিবিএনের সহকারী পুলিশ সুপার তানজিনা আক্তার বলেন, বিমানবন্দরের দুই নম্বর ক্যানপি দিয়ে বের হয়ে যাওয়ার সময় ওই যাত্রীর ব্যাগ ও শরীর তল্লাশি করে এক কেজি ৪০০ গ্রাম ওজনের সোনার বার ও গয়না উদ্ধার করা হয়। তাঁর কাছে মালয়েশিয়ান ৩৯৮টি সিম পাওয়া গেছে।
আটক হওয়া যাত্রীর বিরুদ্ধে আইনগত ব্যবস্থা নেওয়া হচ্ছে বলেও জানান তিনি।
