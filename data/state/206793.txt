
চট্টগ্রাম নগরের আকবরশাহ থানার পশ্চিম ফিরোজশাহ এলাকার একটি বহুতল আবাসিক ভবনে গতকাল মঙ্গলবার অগ্নিকাণ্ডের ঘটনা ঘটেছে।ফায়ার সার্ভিস ও সিভিল ডিফেন্সের চট্টগ্রাম কার্যালয়ের উপসহকারী পরিচালক মো. জসিম উদ্দিন জানান, গ্রিন টাওয়ার নামের নয়তলা ভবনের নিচতলা গ্যারেজ হিসেবে ব্যবহার করা হয়। বেলা সাড়ে ১১টার দিকে নিচতলায় রাখা জেনারেটর বিস্ফোরিত হয়ে আগুন ছড়িয়ে পড়ে। এতে ওই ভবনের বাসিন্দারা আতঙ্কিত হয়ে পড়েন। খবর পেয়ে ফায়ার সার্ভিসের ছয়টি গাড়ি ঘটনাস্থলে যায়। এক ঘণ্টা পর আগুন নেভানো সম্ভব হয়। ভবনটিতে বসবাসরত পরিবারগুলো নিরাপদে আছে।ফায়ার সার্ভিস সূত্র জানায়, আগুনে একটি জেনারেটর, তিনটি মোটরসাইকেল ও কয়েকটি বৈদ্যুতিক মিটার পুড়ে গেছে। প্রাথমিকভাবে ক্ষয়ক্ষতির পরিমাণ নির্ধারণ করা হয়েছে ৩ লাখ টাকা।
