
ডাক ও টেলিযোগাযোগ প্রতিমন্ত্রী তারানা হালিম জানিয়েছেন, গত ১৬ বছরে মোবাইল কোম্পানিগুলোর কাছ থেকে সরকার ২৪ হাজার ৫৯৬ কোটি ৪১ লাখ টাকা রাজস্ব আদায় করেছে।
রোববার জাতীয় সংসদের প্রশ্নোত্তর পর্বে সরকারদলীয় সংসদ সদস্য নুরুন্নবী চৌধুরী শাওনের প্রশ্নের জবাবে প্রতিমন্ত্রী এ তথ্য জানান।
প্রতিমন্ত্রীর তথ্য অনুযায়ী, মোবাইল অপারেটরদের মধ্যে সব থেকে বেশি রাজস্ব এসেছে গ্রামীণফোন থেকে। গ্রামীণফোন থেকে সরকারের আয় হয়েছে ১১ হাজার ৩৬০ কোটি ৪৮ লাখ। সবচেয়ে কম রাজস্ব এসেছে রাষ্ট্রীয় মালিকানাধীন টেলিটক থেকে। টেলিটক থেকে সরকারের আয় ৪৬০ কোটি ৯৮ লাখ টাকা। এ ছাড়া রবি আজিয়াটা থেকে ৫ হাজার ২৭৩ কোটি ৭৩ লাখ, বাংলালিংক ৫ হাজার ২০৮ কোটি ৩ লাখ, এয়ারটেল ১ হাজার ৫৯৫ কোটি ৬৯ লাখ ও সিটিসেল থেকে ৬৯৭ কোটি ৫০ লাখ টাকা রাজস্ব এসেছে।
চলতি ২০১৬-১৭ অর্থবছরে মোবাইল কোম্পানিগুলোর রাজস্ব লক্ষ্যমাত্রা ১ হাজার ৫৮২ কোটি ৮৯ লাখ টাকা বলে জানান প্রতিমন্ত্রী।
বেগম হোসনে আরা লুৎফা ডালিয়ার প্রশ্নের জবাবে প্রতিমন্ত্রী বলেন, প্রযুক্তিগত উৎকর্ষ এবং সরকারের নিরলস ও ঐকান্তিক প্রচেষ্টার ফলে বর্তমানে দেশের প্রায় ৯৯ শতাংশ জনগোষ্ঠী এবং ৯৭ শতাংশে ভৌগোলিক এলাকায় মোবাইল ফোনের নেটওয়ার্ক বিস্তার করেছে। বর্তমানে দেশে প্রায় ১২ কোটি ৮৩ লাখ সক্রিয় মোবাইল গ্রাহক রয়েছে, যা দেশের মোট জনসংখ্যার প্রায় ৭০ শতাংশ।
প্রতিমন্ত্রী আরও জানান, বর্তমানে দেশের মোট ৪৬ জেলার ৪ হাজার ৫২৪টি ইউনিয়ন মোবাইল অপারেটরের নেটওয়ার্কের আওতাধীন রয়েছে। তবে পার্বত্য অঞ্চল ও দ্বীপসহ দেশের যেসব এলাকায় মোবাইল নেটওয়ার্ক বিদ্যমান নেই, সেখানে ইনফ্রাস্ট্রাকচার শেয়ারিং গাইডলাইনের অপারেটরদের টাওয়ার শেয়ার করে নেটওয়ার্ক বিস্তারের নির্দেশনা প্রদান করা হয়েছে।
এম আবদুল লতিফের প্রশ্নের জবাবে তারানা হালিম জানান, জানুয়ারি ২০১৭ পর্যন্ত ইন্টারনেট গ্রাহকের সংখ্যা ৬ কোটি ৬৭ লাখ।
আ ফ ম বাহাউদ্দিন নাছিমের প্রশ্নের জবাবে অর্থমন্ত্রী জানান, ব্যাংকিং চ্যানেলে গত ২০১৫-১৬ অর্থবছরে পূর্ববর্তী বছরের তুলনায় ২ হাজার ১৩৬ কোটি টাকা রেমিট্যান্স কম এসেছে। ওই অর্থবছরে ব্যাংকিং চ্যানেলে রেমিট্যান্স এসেছে ১ লাখ ১৬ হাজার ৮৫৭ কোটি টাকা।
স্পিকার শিরীন শারমিন চৌধুরীর সভাপতিত্বে প্রশ্নোত্তর টেবিলে উপস্থাপিত হয়।
