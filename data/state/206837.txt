
দেশের ১৬ জেলায় গত চার দিনে পৃথক সড়ক দুর্ঘটনায় শিশু শিক্ষার্থী, শিক্ষক, চিকিৎসক, ব্যবসায়ী, শ্রমিকসহ ৩২ জন নিহত হয়েছেন। গত বৃহস্পতিবার থেকে গতকাল রোববার পর্যন্ত এসব দুর্ঘটনায় কমপক্ষে ২১০ জন আহত হয়েছেন। প্রত্যক্ষদর্শী, পুলিশ ও স্থানীয়দের বরাত দিয়ে আমাদের নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:
বগুড়া: বগুড়া শহরতলির বনানী পর্যটন মোটেলের কাছে ঢাকা-দিনাজপুর মহাসড়কে গতকাল বেলা তিনটার দিকে শীতাতপনিয়ন্ত্রিত একটি বাসের সঙ্গে একটি ট্রাকের মুখোমুখি সংঘর্ষ হয়। এতে মা-মেয়েসহ ট্রাকের ছয় যাত্রী নিহত ও অন্তত ২১ জন আহত হন। নিহত ব্যক্তিদের মধ্যে রয়েছেন দিনাজপুরের বিরামপুরের মিনহাজুল ইসলামের স্ত্রী রাজিয়া বেগম (২২) ও মেয়ে মিতু (৭) এবং গাইবান্ধা সদরের পাঁচজুমঞ্চা-কুপতলা এলাকার আবদুল হাইয়ের ছেলে পোশাকশ্রমিক বেলাল হোসেন (৪৫)। নিহত অন্য তিনজনের পরিচয় জানা যায়নি।
এর আগে শনিবার শহরতলির ঘনিয়াতলায় মাইক্রোবাসের ধাক্কায় সুমাইয়া আখতার (৭) নামের এক মাদ্রাসা শিক্ষার্থী নিহত হয়।সুমাইয়া সদরের রবিবারিয়া গ্রামের আবদুস সামাদের মেয়ে। শুক্রবার সকালে শহরের গোদারপাড়া এলাকায়সড়কের পাশ থেকে অজ্ঞাতনামা (২৫) এক তরুণের লাশ উদ্ধার করে পুলিশ। পুলিশের ধারণা, বাসের ছাদ থেকে পড়ে তাঁর মৃত্যু হয়েছে।
সিলেট: নগরের তেমুখী এলাকায় গতকাল সকালে একটি অটোরিকশার চাপায় মুহিত আহমদ (১০) নামের এক স্কুলছাত্র নিহত হয়। মুহিত সদরের সোনাতলা এলাকার আবদুল লতিফের ছেলে। সে সোনাতলা সরকারি প্রাথমিক বিদ্যালয়ের পঞ্চম শ্রেণীতে পড়ত।
আমতলী (বরগুনা): আমতলী উপজেলার ফকিরবাড়ী স্টেশনে আমতলী-কলাপাড়া সড়কে শুক্রবার সন্ধ্যায় মোটরসাইকেলের চাপায় উত্তর-পশ্চিম চিলা সরকারি প্রাথমিক বিদ্যালয়ের প্রধান শিক্ষক মো. মোতালেব গণি নিহত হন।
মৌলভীবাজার: গ্রামের বাড়ি টাঙ্গাইলের মধুপুর উপজেলার শিবরামবাড়ী থেকে ফেরার পথে মৌলভীবাজার চক্ষু হাসপাতালের জ্যেষ্ঠ কনসালটেন্ট রফিকুল আলম (৫২) সড়ক দুর্ঘটনায় মারা গেছেন। গত বৃহস্পতিবার সকালে ময়মনসিংহের মুক্তাগাছা উপজেলার বানারপাড়া গাবতলী এলাকায় সামনে থাকা একটি বাসের সঙ্গে রফিকুলের প্রাইভেট কারের ধাক্কা লাগলে ওই দুর্ঘটনা ঘটে।
কালকিনি (মাদারীপুর): মাদারীপুরের রাজৈর উপজেলার বৌলগ্রামে ঢাকা-বরিশাল মহাসড়কে শনিবার বিকেলে বাসের চাপায় মোটরসাইকেলের তিন আরোহী নিহত হন। নিহত ব্যক্তিরা হলেন সদর উপজেলার খোয়াজাপুর ইউনিয়নের কাজীর টেক এলাকার আবু আলেম সরদারের ছেলে নাসির সরদার (২৫), আলফু সরদারের ছেলে জাভেদ সরদার (২৮) ও ছত্তার ফকিরের ছেলে বাবু ফকির সাব্বির (২২)। তরুণেরা সম্পর্কে চাচাতো ও ফুপাতো ভাই।
শিবচর (মাদারীপুর): শুক্রবার দুপুরে উপজেলার হাজি শরীয়তউল্লাহ সেতুর কাছে ঢাকা-খুলনা ভায়া মাওয়া মহাসড়কে সুন্দরবন পরিবহনের একটি বাস খাদে পড়ে দুজন নিহত ও ৬০ জন আহত হয়। শিবচর থানার ওসি এ কে এম মাসুদ খান জানান, অতিরিক্ত যাত্রীবোঝাই বাসটি উল্টে পড়ায় পথচারী ফরিদপুর সদরের বটতলার শিল্পী আক্তার (১২) ও অজ্ঞাতনামা (৪৫) এক ব্যক্তি নিহত হন।
মানিকগঞ্জ: শনিবার দুপুর সাড়ে ১২টার দিকে শিবালয় উপজেলার টেপড়া এলাকায় ঢাকা-আরিচা মহাসড়কে পাটুরিয়াগামী একটি বাস নিয়ন্ত্রণ হারিয়ে খাদে পড়ে যায়। এতে ঘটনাস্থলেই বাসের যাত্রী রাজবাড়ী সদর উপজেলার নন্দলালপুর গ্রামের নাজিমুদ্দিন আলীর ছেলে ইউসুফ আলী (৪৫) নিহত হন। আহত হয় কমপক্ষে ১০ বাসযাত্রী। আধা ঘণ্টা পর একই উপজেলার একই মহাসড়কের বরঙ্গাইল এলাকায় শুভযাত্রা পরিবহনের একটি বাসের সঙ্গে একটি মোটরসাইকেলের ধাক্কা লাগে। এতে মোটরসাইকেলের চালক শিবালয়ের ভবানীপুর গ্রামের সুমন উদ্দিনের ছেলে দেলোয়ার হোসেন (২৬) নিহত হন।
মির্জাপুর (টাঙ্গাইল): উপজেলার পাঁচগাঁও হোসেন মার্কেট এলাকায় গোড়াই-সখীপুর সড়কে শনিবার বিকেলে বাসের ধাক্কায় ভটভটির যাত্রী দুই বোন নিহত ও পাঁচজন আহত হয়েছেন। নিহত ব্যক্তিরা হলেন গাজীপুর নগরের ইটাহাটার আবদুস সামাদের মেয়ে আমেনা বেগম (৩০) ও আন্না বেগম (২৫)।
সরাইল (ব্রাহ্মণবাড়িয়া): উপজেলা সদরের কুট্টাপাড়া মোড়ে ঢাকা-সিলেট মহাসড়কে গতকাল বিকেল চারটার দিকে একটি অটোরিকশা বালুবোঝাই একটি ট্রাক্টরকে পেছন থেকে ধাক্কা দেয়। এতে অটোরিকশার চালক পীর মোহাম্মদ (৪৭) ও যাত্রী রতন দাস (৩০) মারা যান। আহত হন তিন যাত্রী।
দাউদকান্দি (কুমিল্লা): বৃহস্পতিবার সকালে কুমিল্লার দাউদকান্দি উপজেলার রায়পুর বাসস্ট্যান্ডে ঢাকা-চট্টগ্রাম মহাসড়কে দুটি বাসের মুখোমুখি সংঘর্ষে দুজন নিহত ও কমপক্ষে ৪০ জন আহত হয়। নিহত ব্যক্তিরা হলেন বিপুল পরিবহন বাসের সুপারভাইজার টাঙ্গাইলের ভুয়াপুরের রফিকুল ইসলাম (২৫) ও চালকের সহকারী নোয়াখালীর বেগমগঞ্জের কুতুবপুর গ্রামের স্বপন মিয়া (৩০)।
ফেনী: ছাগলনাইয়া উপজেলার নতুন মুহুরীগঞ্জে ঢাকা-চট্টগ্রাম মহাসড়কে শুক্রবার দুপুরে চট্টগ্রাম থেকে ঢাকাগামী একটি বাস নিয়ন্ত্রণ হারিয়ে রাস্তার পাশে উল্টে যায়। এতে ঘটনাস্থলে রিপন চন্দ্র দত্ত (৩৫) নামের এক ব্যক্তি মারা যান। আহত হয় আটজন। একই রাতে মহাসড়কের ফেনীর ফতেপুরে গাড়ির চাপায় নয়ন (২৮) নামের একজন মারা যান।
শ্রীমঙ্গল (মৌলভীবাজার): শ্রীমঙ্গলের কালাপুর বাজারে শুক্রবার রাতে দুটি অটোরিকশার মুখোমুখি সংঘর্ষে এক চালক নিহত ও পাঁচ যাত্রী আহত হয়। নিহত মো. এরশাদ মিয়ার (৩০) বাড়ি মৌলভীবাজার সদর উপজেলার গোবিন্দশ্রী গ্রামে।
নান্দাইল (ময়মনসিংহ): শুক্রবার সন্ধ্যায় নান্দাইল উপজেলার হেমগঞ্জ বাজারে একটি দ্রুতগামী মাইক্রোবাসের ধাক্কায় ইদ্রিস আলী (৫২) নামের এক ব্যক্তি নিহত হন।
ফরিদপুর: ভাঙ্গা উপজেলার তারাইলে বৃহস্পতিবার সকালে ঢাকা-খুলনা মহাসড়কে একটি বাস ও মাইক্রোবাসের মুখোমুখি সংঘর্ষে মাইক্রোচালক দেলোয়ার হোসেন (৩৫) মারা যান।
ভৈরব (কিশোরগঞ্জ): ভৈরবের আকবরনগর এলাকায় শনিবার সংঘর্ষে একটি যাত্রীবাহী বাস সড়কের পাশের একটি বিলে ও একটি ব্যাটারিচালিত টমটম ছিটকে দূরে পড়ে যায়। এতে টমটমের যাত্রী কুলিয়ারচরের টিয়াকাটা গ্রামের মাছ ব্যবসায়ী ভজন চন্দ্র বর্মণ (৩২) নিহত হন এবং কমপক্ষে ১৫ জন বাসযাত্রী আহত হয়।
নাটোর: সিংড়ার শেরকোল এলাকায় একটি মাইক্রোবাস একটি ভটভটিকে ধাক্কা দিয়ে পালিয়ে যায়। এতে ভটভটি থেকে ছিটকে রাস্তায় পড়ে মারা যান সিংড়ার গোডাউনপাড়ার আবুল হোসেনের ছেলে কৃষিশ্রমিক রতন প্রামাণিক (১৮)।
চৌদ্দগ্রাম (কুমিল্লা): উপজেলার প্রতাপপুরে গতকাল সকালে একটি বাসের ধাক্কায় ভটভটির চালক সদর দক্ষিণ উপজেলার মঙ্গলমুড়া গ্রামের আবদুর রহমানের ছেলে আবদুল মান্নান (৪০) নিহত হন।
এ ছাড়া ময়মনসিংহ, ব্রাহ্মণবাড়িয়া ও চট্টগ্রামের সীতাকুণ্ডে পৃথক সড়ক দুর্ঘটনায় ৪১ জন আহত হন।
