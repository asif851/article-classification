
নেত্রকোনার পূর্বধলা উপজেলায় এক গৃহবধূকে ধর্ষণের দায়ে খোকন মিয়া নামের এক ব্যক্তিকে যাবজ্জীবন কারাদণ্ড দিয়েছেন আদালত। একই সঙ্গে ২০ হাজার টাকা জরিমানা, অনাদায়ে আরও দুই বছরের সশ্রম কারাদণ্ড দেওয়া হয়।
গতকাল বুধবার নারী ও শিশু নির্যাতন দমন ট্রাইব্যুনাল-২-এর বিচারক এবং নেত্রকোনার অতিরিক্ত দায়রা জজ মো. আবদুল হামিদ এ রায় দেন।
আদালত-সংশ্লিষ্ট সূত্র জানায়, ২০০৩ সালের ১১ অক্টোবর মধ্যরাতে ওই গৃহবধূ ধর্ষণের শিকার হন। একই বছরের ১৩ নভেম্বর ওই গৃহবধূ খোকন মিয়াসহ তিনজনকে আসামি করে আদালতে মামলা করেন। আদালত তদন্তের জন্য পূর্বধলা থানার পুলিশকে নির্দেশ দেন। পুলিশ তদন্ত শেষে ২০০৪ সালের ১৮ জানুয়ারি খোকন মিয়ার বিরুদ্ধে আদালতে অভিযোগপত্র দাখিল করে।
রায় দেওয়ার সময় আসামি আদালতে হাজির ছিলেন।
