
নিজস্ব ক্যাম্পাসের জন্য জমি নিবন্ধনসহ মেডিকেল কলেজ পরিচালনার নীতিমালা প্রতিপালনের প্রয়োজনীয় কাগজপত্র ১৫ দিনের মধ্যে জমা দিতে না পারলে চারটি বেসরকারি মেডিকেলের শিক্ষা কার্যক্রম বন্ধের ঘোষণা দিয়েছে স্বাস্থ্য ও পরিবারকল্যাণ মন্ত্রণালয়।গত রোববার সচিবালয়ে স্বাস্থ্য মন্ত্রণালয়ের সভাকক্ষে বেসরকারি মেডিকেল কলেজ নীতিমালা-সংক্রান্ত এক বৈঠকে এই সিদ্ধান্ত হয় বলে এক সংবাদ বিজ্ঞপ্তিতে জানানো হয়েছে। স্বাস্থ্য ও পরিবারকল্যাণমন্ত্রী মোহাম্মদ নাসিমের সভাপতিত্বে এই বৈঠক হয়।মেডিকেলগুলো হলো রাজধানীর বাংলাদেশ মেডিকেল কলেজ, পপুলার মেডিকেল কলেজ, উত্তরা আধুনিক মেডিকেল কলেজ ও উত্তরা উইমেন্স মেডিকেল কলেজ।বৈঠকে স্বাস্থ্য অধিদপ্তরের পরিচালকের (চিকিৎসা শিক্ষা) নেতৃত্বে বেসরকারি কলেজ কার্যক্রম পরিদর্শন কমিটিকে ১৫ দিনের মধ্যে অন্যান্য বেসরকারি মেডিকেল কলেজ পরিদর্শন করে প্রতিবেদন জমার নির্দেশ দেওয়া হয়েছে।এই প্রতিবেদন পাওয়ার পর কলেজগুলোর শিক্ষা কার্যক্রমের বিষয়ে পরবর্তী সিদ্ধান্ত নেওয়া হবে বলে সংবাদ বিজ্ঞপ্তিতে বলা হয়।সভায় মন্ত্রণালয়ের অতিরিক্ত সচিব বিমান কুমার সাহা, স্বাস্থ্য অধিদপ্তরের মহাপরিচালক অধ্যাপক দীন মোহাম্মদ নূরুল হক, বাংলাদেশ মেডিকেল অ্যাসোসিয়েশনের সভাপতি অধ্যাপক মাহমুদ হাসান, মহাসচিব অধ্যাপক ইকবাল আর্সলান, বিএমডিসির সভাপতি অধ্যাপক শহীদুল্লাহ্সহ মন্ত্রণালয় এবং অধিদপ্তরের জ্যেষ্ঠ কর্মকর্তারা উপস্থিত ছিলেন।
