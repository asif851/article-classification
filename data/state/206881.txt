
নারায়ণগঞ্জে সিদ্ধিরগঞ্জে ইজিসিবি কোম্পানির নির্মাণাধীন ৩৩৫ মেগাওয়াট কম্বাইন্ড সাইকেল পাওয়ার প্ল্যান্টের ঠিকাদারি প্রতিষ্ঠান আইসোল্যাক্সের কার্যালয়ে অগ্নিকাণ্ড সংঘটিত হয়েছে। শুক্রবার রাত পৌনে ৯টার দিকে আগুন লাগে। রাত সোয়া দশটার দিকে আগুন নিয়ন্ত্রণে আনেন ফায়ার সার্ভিসের কর্মীরা। এ সময় প্রায় দেড় ঘণ্টা নারায়ণগঞ্জ-আদমজী ইপিজেড-ডেমরা সড়ক বন্ধ থাকে।
সংশ্লিষ্টদের সঙ্গে কথা বলে জানা যায়, নির্মাণাধীন বিদ্যুৎ​ কেন্দ্রের ঠিকাদারি প্রতিষ্ঠান স্পেনের আইসোল্যাক্সের দোতলা কার্যাল​য় ভবনে আগুনের সূত্রপাত ঘটে। কিছুক্ষণের মধ্যে তা পুরো ভবনে ছড়িয়ে পড়ে। খবর পেয়ে ফায়ার সার্ভিসের ছয়টি ইউনিট ঘটনাস্থলে পৌঁছে দেড় ঘণ্টা চেষ্টা চালিয়ে আগুন নিয়ন্ত্রণে আনে। আগুনের খবর সংগ্রহ করতে গেলে নিরাপত্তারক্ষীরা সাংবাদিকদের ভেতরে ঢুকে দেননি। ফায়ার সার্ভিস ও সিভিল ডিফেন্সের ঢাকা জোনের উপসহকারী পরিচালক মাসুদুর রহমান আকন জানান, লোহার স্ট্রাকচারের তৈরি দোতলা কার্যালয় ভবনে আগুন লাগে। এতে অফিস ঘরটি পুড়ে যায়। নারায়ণগঞ্জ ও ঢাকার ৬টি ইউনিট দেড় ঘণ্টা চেষ্টা চালিয়ে আগুন নিয়ন্ত্রণে আনে। প্রাথমিকভাবে ধারণা করা হচ্ছে, বৈদ্যুতিক গোলযোগের কারণে আগুন লেগেছে। সিদ্ধিরগঞ্জ থানার ওসি সরাফত উল্লাহ জানান, রাত সোয়া ১০টার দিকে আগুন নিয়ন্ত্রণে আসে। এতে হতাহতের কোনো ঘটনা ঘটেনি।এদিকে প্রকল্পের পরিচালক নাজমুল আলম জানিয়েছেন, চলতি বছরের এপ্রিলে কেন্দ্রটি উৎপাদনে যাওয়ার কথা ছিল। আগুনে কাগজপত্র পুড়ে গেছে।
