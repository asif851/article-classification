
হজরত শাহজালাল আন্তর্জাতিক বিমানবন্দরে সোনার চালান পাচারে সহযোগিতার অভিযোগে বিমান বাংলাদেশ এয়ারলাইনসের এক কর্মীকে আটক করা হয়েছে। তাঁর নাম মো. জাকারিয়া। আজ মঙ্গলবার বিকেলে তাঁকে আটক করেন শুল্ক গোয়েন্দারা।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান বলেন, সৌদি আরবের রিয়াদ থেকে আজ বিকেলে বাংলাদেশ বিমানের একটি ফ্লাইটে আসা এক যাত্রীর কাছে ৭৩২ গ্রাম সোনা পাওয়া যায়। আটকের আগে ওই যাত্রীকে সোনা চোরাচালানে সহযোগিতা করছিলেন জাকারিয়া। এ সময় জাকারিয়া ও ওই যাত্রীকে হাতেনাতে আটক করেন শুল্ক গোয়েন্দারা। জাকারিয়া বিমানের নিরাপত্তাকর্মীর দায়িত্বে রয়েছেন। ওই যাত্রী ও তাঁকে জিজ্ঞাসাবাদ করা হচ্ছে। তবে আটক যাত্রীর নাম-পরিচয় এখনো জানানো হয়নি।
