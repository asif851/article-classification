
সিলেটে আতিয়া মহলে জঙ্গিবিরোধী অভিযানের রেশ কাটেনি। এরই মধ্যে এবার মৌলভীবাজারে জঙ্গি আস্তানা সন্দেহে পৃথক দুটি স্থানে দুটি বাড়ি ঘিরে রেখেছে আইনশৃঙ্খলা রক্ষাকারী বাহিনী।
গতকাল মঙ্গলবার রাত থেকে মৌলভীবাজার পৌরসভা ও সদর উপজেলার খলিলপুর ইউনিয়নে দুটি বাড়ি ঘিরে রাখা হয়েছে।
মৌলভীবাজারের পুলিশ সুপার মোহাম্মদ শাহ জালাল আজ বুধবার সকালে প্রথম আলোকে এই তথ্যের সত্যতা নিশ্চিত করেন।
পুলিশ সুপার বলেন, একটি বাড়ি মৌলভীবাজার পৌরসভার বড়হাট এলাকায় অবস্থিত। অপর বাড়িটির অবস্থান সদর উপজেলার খলিলপুর ইউনিয়নের নাসিরপুর এলাকায়।
দুটি স্থানের মধ্যে দূরত্ব প্রায় ২০ কিলোমিটার।
সদর উপজেলার খলিলপুর ইউনিয়নের স্থানীয় কয়েক ব্যক্তির ভাষ্য, তাঁরা সকালে নাসিরপুর এলাকা থেকে থেমে থেমে গুলির শব্দ শুনছেন।
