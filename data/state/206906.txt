
ঝটিকা মিছিল করার চেষ্টা চালাচ্ছিলেন জামায়াত-শিবিরের কর্মীরা। এতে বাধা দেন পুলিশের বিশেষ শাখার (এসবি) এক কনস্টেবল। বাধা পেয়ে ওই কনস্টেবলের হাত কামড়ে দেন এক শিবির–কর্মী।জামায়াতে ইসলামীর ডাকা সারা দেশে দুই দিনের সকাল-সন্ধ্যা হরতালের প্রথম দিন আজ বুধবার বরিশাল নগরের স্টেডিয়াম গেট এলাকায় এ ঘটনা ঘটে।কামড় খাওয়া কনস্টেবলের নাম জয়নাল আবেদিন। তাঁর ভাষ্য, সকাল সাতটার দিকে নগরের স্টেডিয়াম গেটে জামায়াত-শিবিরের কর্মীরা ঝটিকা মিছিল বের করার চেষ্টা করছিলেন। এসময় তিনি তাঁদের বাধা দেন। বাধা উপেক্ষা করে জামায়াত-শিবিরের কর্মীরা মিছিল বের করেন। তাঁদের হাতে থাকা ব্যানার ছিনিয়ে নেওয়ার চেষ্টা করেন তিনি। একপর্যায়ে তিনি এক শিবিরকর্মীকে জাপটে ধরেন। এ সময় ওই শিবির–কর্মী তাঁর হাতে কামড় বসিয়ে পালিয়ে যান। জয়নাল অাবেদিন দাবি করেন, শিবিরকর্মীর কামড়ে তিনি আহত হয়েছেন। প্রাথমিক চিকিৎসাও নিয়েছেন।বরিশাল মহানগর পুলিশের কমিশনার শৈবাল কান্তি চৌধুরী প্রথম আলোকে বলেন, খবরটি শুনেছি। তবে বিস্তারিত এখনো জানি না।মানবতাবিরোধী অপরাধের দায়ে দলের নেতা এ টি এম আজহারুল ইসলামের ফাঁসির আদেশের প্রতিবাদে এই হরতাল ডেকেছে জামায়াত। জামায়াতের বিবৃতি অনুযায়ী, আজ সকাল ছয়টা থেকে হরতাল শুরু হয়ে চলবে সন্ধ্যা সাড়ে পাঁচটা পর্যন্ত। আগামীকাল বৃহস্পতিবারও একই সময় পর্যন্ত হরতাল পালন করবে দলটি।
