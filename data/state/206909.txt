
মানবতাবিরোধী অপরাধী ও জামায়াতে ইসলামীর আমির মতিউর রহমান নিজামী ফাঁসির দণ্ড বহাল থাকার প্রতিবাদে ডাকা হরতালে দলটির কোনো পর্যায়ের নেতা-কর্মীদের রাজপথে বা অন্য কোনো কর্মসূচি পালন করতে দেখা যায়নি। কিন্তু আওয়ামী লীগ ও ১৪ দলের নেতা-কর্মী এবং যুদ্ধাপরাধীদের বিচারের দাবিতে সোচ্চার গণজাগরণ মঞ্চের কর্মীরা রাজধানীতে হরতালবিরোধী মিছিল-সমাবেশে করেছেন। 
৫ মে নিজামীর ফাঁসির দণ্ড বহাল রেখে রায় পুনর্বিবেচনার আপিল খারিজ করে দেন আদালত। এ প্রতিবাদে জামায়াতে ইসলামী আজ রোববার সকাল ছয়টা থেকে সারা দেশে ২৪ ঘণ্টার হরতাল ডাকে। কাল সোমবার সকাল ছয়টা পর্যন্ত এই হরতাল চলবে।ঢাকা মহানগর পুলিশের মিডিয়া সেন্টার থেকে বলা হয়েছে, হরতালকে কেন্দ্র করে নাশকতার কোনো খবর বা হরতাল সমর্থনকারীদের মিছিল-অবস্থানের কোনো খবর তাদের কাছে এখন পর্যন্ত নেই। পুলিশ বলছে, হরতালে কোনো ধরনের নাশকতা যেন না হয়, সে জন্য পুলিশ সতর্ক আছে। আজ অতিরিক্ত পুলিশও দায়িত্ব পালন করছে। আজ সকাল থেকে রাজধানীর জীবনযাত্রা অন্যান্য দিনের মতোই স্বাভাবিক আছে। সড়কগুলোয় প্রচুর যানবাহন চলছে। ব্যক্তিগত গাড়ির সংখ্যাও অনেক। ব্যাংক, বিমা, সরকারি প্রতিষ্ঠানগুলো খোলা রয়েছে। বেসরকারি প্রতিষ্ঠান ও শপিং মলগুলোও খোলা। তবে কিছু কিছু শিক্ষাপ্রতিষ্ঠান বন্ধ রাখা হয়েছে। ঢাকা বিশ্ববিদ্যালয়ে পরীক্ষা হয়েছে। একটি বেসরকারি স্কুলের অধ্যক্ষ নাম না প্রকাশের শর্তে বলেন, হরতালে স্কুল খোলা রাখা যায়। কিন্তু বাচ্চাদের ব্যাপারে তাঁরা ন্যূনতম ঝুঁকি নিতে চান না। এ কারণে ক্লাস বন্ধ রাখেন। ডাচ-বাংলা ব্যাংকের কারওয়ান শাখার এক কর্মকর্তা বলেন, হরতালের কারণে তাঁদের ব্যাংক কখনো বন্ধ থাকে না। তবে এখনকার হরতালে ব্যাংকে আসা গ্রাহকের সংখ্যা প্রায় অন্যান্য দিনের মতোই থাকে। হরতালে ভিড় কম থাকবে, ব্যাংকের কর্মীরা একটু অলস সময় থাকবেন, সেটা এখন আর হয় না। বলা যায় স্বাভাবিকই থাকে।রাজধানীর গুলশান, বনানী, ভিআইপি সড়ক ও ধানমন্ডি এলাকায় প্রচুর যানবাহন চলতে দেখা গেছে। ব্যক্তিগত গাড়িও ছিল প্রচুর। হরতালের বিরুদ্ধে রাজধানীর রাজধানীর বিভিন্ন স্থানে অবস্থান দেন সরকারদলীয় সমর্থকেরা। ধানমন্ডি, বাড্ডা, কারওয়ান বাজার, শাহবাগ, ঢাকা বিশ্ববিদ্যালয়, জাতীয় প্রেসক্লাবে ও পল্টন এলাকায় আওয়ামী লীগ ও এর সহযোগী সংগঠনের তৎপরতা লক্ষ করা গেছে। এসব স্থানে তারা মিছিল ও সমাবেশ করেছে। শাহবাগে গণজাগরণ মঞ্চ হরতালবিরোধী অবস্থান কর্মসূচি পালন করছে। ঢাকা মহানগর দক্ষিণ আওয়ামী লীগের কর্মীরা রাজধানীর বঙ্গবন্ধু অ্যাভিনিউয়ে সকাল থেকে অবস্থান করছেন। বঙ্গবন্ধু সাংস্কৃতিক জোট অবস্থান করছে প্রেসক্লাবের সামনের সড়কে। সেখানে আওয়ামী লীগের প্রচার ও প্রকাশনা-বিষয়ক সম্পাদক হাছান মাহমুদ বলেছেন, মানুষ হরতাল প্রত্যাহার করেছে। কেননা, এই হরতালের সঙ্গে এ দেশের মানুষের কোনো সংশ্লিষ্টতা নেই।
