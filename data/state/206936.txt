
নোয়াখালীর বেগমগঞ্জে প্রয়াত এক মুক্তিযোদ্ধা পরিবারের ওপর সন্ত্রাসী হামলা হয়েছে। গত রোববার বিকেলে উপজেলার কাদিরপুর ইউনিয়নের ঘাটলা গ্রামে এ ঘটনা ঘটে। হামলায় ধারালো অস্ত্রের আঘাতে নারীসহ পরিবারের চার সদস্য গুরুতর আহত হয়েছেন।আহত ব্যক্তিরা হলেন প্রয়াত মুক্তিযোদ্ধা মজিবুল হকের ছেলে ইসমাইল হোসেন ওরফে দুলাল (৪৬), দুই মেয়ে জোসনা বেগম (৪৩) ও পারভীন আক্তার (৩৯) এবং নাতি মো. ইউছুফ (২৩)। তাঁদের উপজেলা স্বাস্থ্য কমপ্লেক্সে ভর্তি করা হয়েছে।আহত ইসমাইল হোসেন প্রথম আলোকে বলেন, একই বাড়ির রফিক উল্লাহদের সঙ্গে জায়গা-জমি নিয়ে তাঁদের বিরোধ রয়েছে। এ নিয়ে গত রোববার দুপুরে রফিক উল্লাহর সঙ্গে তাঁর বাগ্বিতণ্ডা হয়। এর জের ধরে বিকেল চারটার দিকে ছয়-সাতজন সন্ত্রাসী ধারালো অস্ত্রশস্ত্র নিয়ে তাঁর ওপর হামলা চালায়। এ সময় তাঁকে বাঁচাতে এসে হামলার শিকার হন তাঁর দুই বোন ও ভাগনে। তাঁদেরও ধারালো অস্ত্র দিয়ে কুপিয়ে ও পিটিয়ে আহত করে সন্ত্রাসীরা।এ বিষয়ে রফিক উল্লাহর বক্তব্য জানা যায়নি।বেগমগঞ্জ থানার ওসি মোহাম্মদ সাজেদুর রহমান বলেন, প্রয়াত মুক্তিযোদ্ধার পরিবারের সদস্যের ওপর হামলার ঘটনা তিনি শুনেছেন। তবে এ ঘটনায় থানায় কেউ অভিযোগ করেনি। অভিযোগ পেলে তদন্ত করে আইনগত ব্যবস্থা নেওয়া হবে।
