

জনগণের নিরাপত্তা রক্ষায় সততা, শৃঙ্খলা ও আন্তরিকতার সঙ্গে কাজ করতে আনসার-ভিডিপির সদস্যদের প্রতি আহ্বান জানিয়েছেন প্রধানমন্ত্রী শেখ হাসিনা।
বাসসের খবরে জানা যায়, আজ রোববার সকালে সফিপুর আনসার একাডেমিতে ‘বাংলাদেশ আনসার ও গ্রাম প্রতিরক্ষা বাহিনীর ৩৭তম জাতীয় সমাবেশ-২০১৭’ উপলক্ষে আয়োজিত অনুষ্ঠানে প্রধান অতিথির ভাষণে প্রধানমন্ত্রী এ কথা বলেন।
শেখ হাসিনা বাংলাদেশকে একটি উন্নত, সমৃদ্ধ ও মর্যাদাপূর্ণ দেশ হিসেবে গড়ে তুলতে সরকারের উন্নয়ন কর্মকাণ্ডের সঙ্গেও তাঁদের সম্পৃক্ত হতে আহ্বান জানান।
আনসার-ভিডিপি সদস্যদের উদ্দেশে প্রধানমন্ত্রী বলেন, ‘আমাদের ছেলেমেয়েরা মাদকাসক্তি এবং জঙ্গিবাদে যেন না জড়ায়, এ ব্যাপারে আপনাদের একটা ভূমিকা রাখতে হবে।’
জঙ্গিবাদ-সন্ত্রাস কেবল বাংলাদেশেই নয়, বিশ্বব্যাপী একটি সমস্যা বলে চিহ্নিত করেন প্রধানমন্ত্রী। তিনি বলেন, গ্রামেগঞ্জে আনসার-ভিডিপির সদস্যরা সন্ত্রাস-জঙ্গিবাদ, মাদকাসক্তি, মাদক পাচারের বিরুদ্ধে ভূমিকা রাখতে পারেন।
প্রধানমন্ত্রী বলেন, ‘জাতির পিতা আমাদের শিখিয়েছেন কী করে মাথা উঁচু করে দাঁড়াতে হয়। বাংলাদেশ এগিয়ে যাচ্ছে, এগিয়ে যাবে। এ ব্যাপারে আনসার ও ভিডিপি সদস্যরা তাঁদের প্রশিক্ষণের মাধ্যমে গ্রামীণ জনগণের পাশে দাঁড়াবেন—এটাই প্রত্যাশা।’
সফিপুর আনসার একাডেমির ইয়াদ আলী প্যারেড গ্রাউন্ডে বাংলাদেশ আনসার ও গ্রাম প্রতিরক্ষা বাহিনীর ৩৭তম জাতীয় সমাবেশের বর্ণাঢ্য কুচকাওয়াজের সালাম নেন প্রধানমন্ত্রী। বাহিনীর পরিচালক ফকরুল ইসলাম প্যারেড পরিচালনা করেন।
এর আগে স্বরাষ্ট্রমন্ত্রী আসাদুজ্জামান খান কামাল, স্বরাষ্ট্রসচিব কামাল উদ্দিন আহমেদ এবং আনসার ও ভিডিপির মহাপরিচালক মেজর জেনারেল মিজানুর রহমান খান আনসার একাডেমির প্যারেড গ্রাউন্ডে পৌঁছালে প্রধানমন্ত্রীকে স্বাগত জানান। অনুষ্ঠানে মন্ত্রিপরিষদ সদস্য, সংসদ সদস্য, তিন বাহিনী প্রধান এবং উচ্চপর্যায়ের সামরিক ও বেসামরিক কর্মকর্তারা উপস্থিত ছিলেন।
প্রধানমন্ত্রী বলেন, ‘আমরা দেখেছি, ২০১৩, ১৪ ও ১৫ সালে, বিশেষ করে ২০১৪ সালে নির্বাচন ঠেকানোর নামে বিএনপি-জামায়াত জোট অগ্নিসন্ত্রাস শুরু করেছিল। তারা রেললাইনে আগুন দেয়, রেললাইন উপড়ে ফেলে, রেলের ফিস প্লেট উপড়ে ফেলে দেয়, বাসে আগুন, ট্রাকে আগুন, গাছ কেটে ফেলে, আগুন দিয়ে পুড়িয়ে নিরীহ মানুষকে হত্যা করে। এসব কর্মকাণ্ডকে প্রতিহত করা এবং জনগণের জানমাল রক্ষায় আমাদের আনসার-ভিডিপি বিরাট দায়িত্ব পালন করেছেন। বিশেষ করে অপারেশন রেল রক্ষা, এটা অত্যন্ত গুরুত্বপূর্ণ ছিল। সেই সঙ্গে মহাসড়কের নাশকতা রোধ থেকে শুরু করে জঙ্গিবাদ-সন্ত্রাস দমনে আপনারা মহান ভূমিকা রেখেছেন, জাতিকে রক্ষা করেছেন।’
আনসার ও ভিডিপির উন্নয়নে তাঁর সরকারের প্রচেষ্টা অব্যাহত থাকবে উল্লেখ করেন প্রধানমন্ত্রী। এ প্রসঙ্গে তিনি তাঁর সরকারের নেওয়া বিভিন্ন পদক্ষেপ উল্লেখ করেন।
প্রধানমন্ত্রী পরে ঠাকুরগাঁও, রাজশাহী, খুলনা ও রাঙামাটিতে আনসার ব্যাটালিয়ন সদর দপ্তর কমপ্লেক্স ভবনের নামফলক উন্মোচন করেন। পরে তিনি আনসার সদস্যদের নিয়ে একটি কেক কাটেন এবং তাঁদের পরিবেশনায় মনোজ্ঞ সাংস্কৃতিক অনুষ্ঠান উপভোগ করেন। আনসার-ভিডিপি সদস্যদের তৈরি বিভিন্ন হস্তশিল্পের স্টল ঘুরে দেখেন।
