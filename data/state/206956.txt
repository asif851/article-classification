
সড়ক পরিবহন ও সেতুমন্ত্রী ওবায়দুল কাদের বলেছেন, বিএনপি যদি কখনো ভাঙে বা ওই দলে যদি ভাঙনের সুর বাজে সেটির জন্য বিএনপির নেতাদের অন্তঃকলহ দায়ী। সরকার স্বস্তিতে দেশ চালাচ্ছে। সরকারের জন্য এই মুহূর্তে বিএনপি অস্বস্তির কারণ নয়। কাজেই ক্ষমতায় থাকার জন্য কোনো দলকে ভাঙার গরজ সরকারের নেই।আজ সোমবার দুপুরে ঢাকা-চট্টগ্রাম মহাসড়কে ফেনী সদর উপজেলার লালপুর এলাকায় একটি ফুটওভার ব্রিজ উদ্বোধনকালে সাংবাদিকদের প্রশ্নের জবাবে মন্ত্রী এ কথা বলেন।মন্ত্রী বলেন, ফেনী-নোয়াখালী সড়কের বেহাল অবস্থা থাকায় ঈদের দিন প্রধান প্রকৌশলীসহ কয়েকজনকে কারণ দর্শাতে বলা হয়েছে এবং ওই সড়ক সংস্কারের জন্য সাত দিনের সময়সীমা বেঁধে দেওয়া হয়েছে। এবার ঈদের আগে ঘরমুখী মানুষ স্বস্তিতে বাড়ি ফিরেছিল এবং এখন আবার স্বস্তিতে ফিরছে বলে মন্তব্য করলেন মন্ত্রী।ওবায়দুল কাদের বলেন, ঢাকা-চট্টগ্রাম মহাসড়ক চার লেন প্রকল্পের আওতায় ৩৩টি ফুটওভার ব্রিজ নির্মাণ করা হচ্ছে। এর মধ্যে লালপুরের ৩০ মিটার দৈর্ঘ্যের এই ফুটওভার ব্রিজটি নির্মাণে এক কোটি টাকা ব্যয় হয়েছে। প্রকল্পের ১৪৩ কিলোমিটারের কাজ ইতিমধ্যে শেষ হয়েছে বলে মন্ত্রী জানান।
মন্ত্রী বলেন, বাংলাদেশে পদ্মা সেতু নির্মাণে বিশ্বব্যাংক বিস্ময় প্রকাশ করেছে। বাংলাদেশের অর্জনকে স্বীকৃতি দিচ্ছে এবং নিম্ন মধ্যম আয়ের দেশ হিসেবে বাংলাদেশ স্বীকৃতি পেয়েছে। শিক্ষা, স্বাস্থ্য, তথ্য-প্রযুক্তি, যোগাযোগব্যবস্থা, বিদ্যুৎসহ সব ক্ষেত্রে যে ধরনের পরিবর্তন হচ্ছে, তাতে আগামী দুই-তিন বছরের মধ্যে বাংলাদেশ মধ্যম আয়ের দেশে রূপান্তরিত হবে বলে আশা প্রকাশ করেন তিনি।
উদ্বোধনী অনুষ্ঠানে ঢাকা-চট্টগ্রাম মহাসড়ক চার লেন প্রকল্পের পরিচালক ইবনে আলম হাসানসহ সংশ্লিষ্টরা উপস্থিত ছিলেন।
