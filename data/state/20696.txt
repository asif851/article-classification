
আইনশৃঙ্খলা পরিস্থিতি নিয়ন্ত্রণে পুলিশ বাহিনী বড় অবদান রাখছে বলে মন্তব্য করেছেন প্রধানমন্ত্রী শেখ হাসিনা। তিনি বলেন, তারা জীবন বাজি রেখে দেশের মানুষের জান-মালের নিরাপত্তা দিচ্ছে। আইনশৃঙ্খলা পরিস্থিতি নিয়ন্ত্রণে না থাকলে দেশের সার্বিক উন্নয়ন সম্ভব হতো না।
আজ মঙ্গলবার রাজধানীর রাজারবাগ পুলিশ লাইনসে পুলিশ সপ্তাহ উদ্বোধন করেন প্রধানমন্ত্রী শেখ হাসিনা। সেখানে বক্তব্য দেওয়ার সময় তিনি এ কথা বলেন।
শেখ হাসিনা বলেন, চুরি, ডাকাতি, নারী ও শিশু নির্যাতন রোধে পুলিশ বড় ভূমিকা রাখছে। গত বছর বিএনপি-জামায়াতের ডাকা লাগাতার হরতাল-অবরোধ চলাকালে পুলিশ যেভাবে পরিস্থিতি নিয়ন্ত্রণ করেছে, তার প্রশংসা করেন তিনি।
বিপন্ন মানুষকে সহযোগিতা করার জন্য পুলিশ বাহিনীর প্রতি আহ্বান জানান প্রধানমন্ত্রী।
