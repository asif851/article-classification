
চট্টগ্রামের হাটহাজারীতে পিকেটারদের ধাওয়ার মুখে সিএনজিচালিত একটি অটোরিকশার চালক নিয়ন্ত্রণ হারালে অটোরিকশাটি উল্টে যায়। এতে অটোরিকশায় থাকা নির্মল জলদাস (৪৫) নামের এক যাত্রীর মৃত্যু হয়। আজ রোববার সকাল সাতটায় চট্টগ্রাম-কাপ্তাই সড়কের হাটহাজারীর মদুনাঘাট এলাকার নেয়ামত আলী সড়কে এ ঘটনা ঘটে।
নির্মল ফয়’স লেকের বঙ্গবন্ধু মেমোরিয়াল হাসপাতালের কর্মকর্তা। তাঁর স্ত্রী, দুই মেয়ে ও  এক ছেলে রয়েছেন।
ঘটনার প্রত্যক্ষদর্শী নির্ঝর জলদাস জানান, হাটহাজারীর মধ্যমমাদার্শা এলাকার জলদাসপাড়া থেকে অটোরিকশায় করে কাপ্তাই সড়ক দিয়ে হাসপাতালের উদ্দেশে রওনা হন নির্মল। অটোরিকশাটি কিছুটা যাওয়ার পরই কয়েকজন পিকেটার পাথর ছুড়তে শুরু করে। চালক এ সময় দ্রুত গতিতে অটোরিকশাটি নিয়ে নেয়ামত আলী সড়কে উঠতে গেলে এটি উল্টে যায়। এতে নির্মল গুরুতর আহত হন। তবে চালক পালিয়ে যান।
নির্মলের ভাইয়ের ছেলে অনন্ত জলদাস (২৫) প্রথম আলো ডটকমকে জানান, ‘পিকেটারদের ধাওয়ায় অটোরিকশাটি উল্টে গেলে কাকার মৃত্যু হয় বলে শুনেছি।’
চট্টগ্রাম মেডিকেল কলেজ পুলিশ ফাঁড়ির উপপরিদর্শক (এসআই) জহিরুল ইসলাম জানান, স্থানীয় লোকজন নির্মলকে উদ্ধার করে সকাল আটটার দিকে হাসপাতালে নিয়ে আসে। এ সময় চিকিত্সকেরা তাঁকে মৃত ঘোষণা করেন।
