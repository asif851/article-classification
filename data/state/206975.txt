
নিরবচ্ছিন্ন বিদ্যুতের দাবিতে ময়মনসিংহের ঈশ্বরগঞ্জ শহরে গত শুক্রবার রাতে বিক্ষোভ মিছিল হয়েছে। এ সময় স্থানীয় সাংসদের বিরুদ্ধে নানা ধরনের স্লোগান দেওয়া হয়।প্রত্যক্ষদর্শী ও ব্যবসায়ীদের সূত্রে জানা গেছে, কয়েক দিন ধরে পৌর শহরে বাংলাদেশ বিদ্যুৎ উন্নয়ন বোর্ডের (পিডিবি) ও গ্রামাঞ্চলে পল্লী বিদ্যুতের সরবরাহ ঘন ঘন বিঘ্ন ঘটছে। এতে ব্যবসা-বাণিজ্যসহ শিক্ষার্থীদের পড়ালেখা ব্যাহত হচ্ছে। পাশাপাশি গরমে অতিষ্ঠ হয়ে উঠেছে মানুষ। এ কারণে সাংসদ ও বিদ্যুৎ বিতরণকারী সংস্থার প্রতি লোকজনের ক্ষোভ বাড়ছে। শুক্রবার রাত ১০টার দিকে শহরের মুক্তিযোদ্ধার মোড় থেকে মিছিল বের করা হয়। মিছিলটি উপজেলা পরিষদ হয়ে ঈশ্বরগঞ্জ ডিগ্রি কলেজ পর্যন্ত যায়। উপজেলা যুবলীগের সাবেক আহ্বায়ক দুলাল ভূঁইয়া, উপজেলা ছাত্রলীগের সভাপতি এ কে এম ফরিদ উল্লাহ, সাবেক সভাপতি মাহবুবুর রহমান ও উপজেলা কৃষক লীগের যুগ্ম আহ্বায়ক আফাজ উদ্দিনসহ প্রায় আড়াই শ লোক যোগ দেন। ময়মনসিংহ-৮ (ঈশ্বরগঞ্জ) আসনের জাতীয় পার্টির (জাপা) সাংসদ ফখরুল ইমামের বিরুদ্ধে স্লোগান দেওয়া হয়।জানতে চাইলে সাংসদ ফখরুল ইমাম মিছিলকারীদের প্রতি ইঙ্গিত করে বলেন, তাঁদের সরকারই তো দেশ চালাচ্ছে। তারপরও সাংসদ হিসেবে তিনি ঈশ্বরগঞ্জে নিরবচ্ছিন্ন বিদ্যুৎ সরবরাহের জন্য সংশ্লিষ্ট কর্তৃপক্ষের সঙ্গে কথা বলছেন।
