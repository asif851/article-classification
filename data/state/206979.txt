
কিশোরগঞ্জের কুলিয়ারচর পৌরসভার মেয়র পদে উপনির্বাচনে আওয়ামী লীগ প্রার্থী ইমতিয়াজ বিন মুসাকে বিনা প্রতিদ্বন্দ্বিতায় বিজয়ী ঘোষণা করা হয়েছে। আজ বুধবার দুপুরে উপজেলা সম্মেলনকক্ষে নির্বাচন কর্মকর্তা ফারুক মিয়া বেসরকারিভাবে ইমতিয়াজ বিন মুসাকে নির্বাচিত ঘোষণা করেন। ইমতিয়াজ উপজেলা আওয়ামী লীগ সভাপতি।
নির্বাচন কর্মকর্তা বলেন, ‘শুধু মেয়র পদে উপনির্বাচন হওয়ার কথা। আওয়ামী লীগ এবং বিএনপি প্রার্থী ছাড়া এই পদে আর কোনো মনোনয়নপত্র জমা পড়েনি। এর মধ্যে ভুল তথ্য দেওয়ায় বিএনপি প্রার্থীর মনোনয়নপত্র বাতিল হয়ে যায়। তাই আমাদের হাতে একটিমাত্র বৈধ মনোনয়নপত্র ছিল। গতকাল মঙ্গলবার ছিল প্রত্যাহারের শেষ দিন। যেহেতু আওয়ামী লীগ প্রার্থী মনোনয়নপত্র প্রত্যাহার করেননি, সুতরাং বিধি অনুযায়ী আজ আনুষ্ঠানিকভাবে আওয়ামী লীগ প্রার্থীকে বিনা প্রতিদ্বন্দ্বিতায় বিজয়ী ঘোষণা করা হয়েছে।’
বিজয়ী হওয়ার পর ইমতিয়াজ বিন মুসা বলেন, অবকাঠামো ও মানবিক উন্নয়নকে গুরুত্ব দিয়ে তিনি পৌর পরিষদ পরিচালনা করবেন। বিশেষ করে এই পৌরসভাকে মডেল পৌরসভা হিসেবে যা করা দরকার, তা–ই করার চেষ্টা করা হবে। ক্ষমতাসীন দলের সমর্থন নিয়ে মেয়র নির্বাচিত হলেও মূলত পৌরবাসী সবার মেয়র হিসেবে নিজেকে প্রতিষ্ঠিত করতে চান তিনি।
নির্বাচন থেকে সরে যাওয়া বিএনপি প্রার্থী মো. কামাল হোসেন বলেন, ষড়যন্ত্র করে তাঁর মনোনয়নপত্র বাতিল করা হয়েছে।
নির্বাচনী হলফনামার শিক্ষাগত যোগ্যতার ছকে কামাল হোসেন স্বশিক্ষিত উল্লেখ করেছিলেন। তথ্যটি ভুল দেওয়ার অভিযোগে তাঁর প্রার্থিতা বাতিল করা হয়। এ অবস্থায় গত রোববার বিকেলে ঢাকার রিপোর্টার্স ইউনিটিতে সাংবাদ সম্মেলন করে নির্বাচন থেকে সরে দাঁড়ানোর ঘোষণা দেন তিনি।
নির্বাচন কর্মকর্তার কার্যালয় সূত্র জানায়, টানা দুইবারের মেয়র উপজেলা আওয়ামী লীগের সহসভাপতি আবুল হাসান হৃদ্‌রোগে আক্রান্ত হয়ে গত ৭ এপ্রিল মারা গেলে মেয়র পদটি শূন্য হয়। বিজয়ী প্রার্থী ইমতিয়াজ বিন মুসা প্রয়াত মেয়র আবুল হাসানের ভাতিজা।
