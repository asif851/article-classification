
চট্টগ্রামের লোহাগাড়া উপজেলায় পারিবারিক কলহের জের ধরে এক ব্যক্তি তাঁর স্ত্রী ও নাতনিকে কুপিয়ে হত্যা করেছেন বলে অভিযোগ পাওয়া গেছে। এলাকাবাসী পেটান শীল নামের ওই ব্যক্তিকে আটক করে পুলিশে সোপর্দ করেছেন।
আজ মঙ্গলবার পুঁটিবিলা ইউনিয়নের তাঁতীপাড়া শীল পাড়া এলাকায় রাত সাড়ে ৮টার দিকে এ ঘটনা ঘটে। নিহত ব্যক্তিরা হলেন পেটান শীলের স্ত্রী পুষ্প বালা শীল (৫৫) ও তিন মাস বয়সী শিশু সংগীতা শীল।
এলাকাবাসী সূত্রে জানা গেছে, পেটান শীলের সঙ্গে তাঁর স্ত্রী পুষ্প বালা শীলের অনেক দিন ধরে পারিবারিক কলহ চলে আসছিল। সম্প্রতি সামাজিকভাবে এ বিরোধের মীমাংসাও করা হয়েছিল। আজ রাতে ওই দম্পতির মধ্যে আবার কথা-কাটাকাটি হয়। একপর্যায়ে পেটান শীল ধারালো দা দিয়ে তাঁর স্ত্রী পুষ্প বালা শীল, পুত্রবধূ মণি বালা শীল ও নাতনি সংগীতা শীলকে কুপিয়ে গুরুতর আহত করেন। পুষ্প বালা ও সংগীতা ঘটনাস্থলে মারা যান। গুরুতর আহত মণি বালা শীলকে উপজেলা স্বাস্থ্য কমপ্লেক্সে নিয়ে যাওয়া হয়। হাসপাতালের চিকিৎসক ডা. মহিউদ্দিন জানান, আশঙ্কাজনক হওয়ায় মণি শীলকে চট্টগ্রাম মেডিকেল কলেজ হাসপাতালে পাঠানো হয়েছে।
পেটান শীলের চাচাতো বোন মিনু বালা শীলের তথ্যমতে, ওই দম্পতির মধ্যে দীর্ঘদিন ধরে পারিবারিক কলহ চলে আসছিল। পুঁটিবিলা ইউনিয়ন পরিষদের (ইউপি) সদস্য গিয়াস উদ্দিন জানান, হত্যাকাণ্ডের পর পেটান শীল পাশের দোকানে গিয়ে বলেন, ‘তিনজনকে মেরে ফেলেছি।’ এরপর স্থানীয় লোকজন তাঁকে আটক করে পুলিশে খবর দেন।
লোহাগাড়া থানার পরিদর্শক (তদন্ত) মো. হোসাইন প্রথম আলোকে বলেন, খবর পেয়ে পুলিশ ঘটনাস্থলে গিয়ে লাশ দুটি উদ্ধার এবং পেটান শীলকে আটক করে থানায় নিয়ে আসে। ঘটনার তদন্ত চলছে। এ ব্যাপারে হত্যা মামলা হবে।
