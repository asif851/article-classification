
৩৪তম বিসিএসে উত্তীর্ণ আরও ৪৬০ জনকে নিয়োগের সুপারিশ করেছে সরকারি কর্মকমিশন (পিএসসি)। তাদের মধ্যে ৪৫০ জন মাধ্যমিক বিদ্যালয়ের সহকারী শিক্ষক হিসেবে এবং ১০ জন পরিবেশ ও বন মন্ত্রণালয়ে নিয়োগ পেয়েছেন।
আজ রোববার বিকেলে পিএসসির এক সংবাদ বিজ্ঞপ্তিতে এ তথ্য জানানো হয়।
নিয়োগ পাওয়া প্রার্থীদের মধ্যে ইংরেজির সহকারী শিক্ষক হিসেবে ৯৮ জন, গণিতের ৭৩ জন, জীববিজ্ঞানের ৫০ জন, ভৌতবিজ্ঞানের ৪৯ জন, সামাজিক বিজ্ঞানের ৪৮ জন, ব্যবসায় শিক্ষায় ৪৮ জন, ইসলাম শিক্ষায় ২৫ জন, কৃষিশিক্ষায় ২৪ জন, ভূগোলে ২৩ জন, বাংলায় ১১ জন এবং চারুকলায় একজনকে নিয়োগের সুপারিশ করা হয়েছে।
এ ছাড়া পরিবেশ ও বন মন্ত্রণালয়ের পরিদর্শক হিসেবে সাতজন, জুনিয়র কেমিস্ট হিসেবে দুজনকে ও সহকারী বায়োকেমিস্ট হিসেবে একজনকে নিয়োগের সুপারিশ করা হয়েছে।
পিএসসির চেয়ারম্যান মোহাম্মদ সাদিক প্রথম আলোকে বলেন, ৩৪তম বিসিএসে উত্তীর্ণ কিন্তু ক্যাডার বা নন ক্যাডারের প্রথম শ্রেণির পদে সুপারিশ করা যায়নি—এমন ৪৬০ জনকে আজকে দ্বিতীয় শ্রেণির পদে নিয়োগের সুপারিশ করা হয়েছে। ৩৪তম বিসিএস থেকে এ নিয়ে দ্বিতীয় শ্রেণিতে ১ হাজার ৫১৭ জনকে নিয়োগ দেওয়া হলো। এর আগে প্রথম শ্রেণির নন ক্যাডার পদে ৪০৯ জনকে নিয়োগ দেওয়া হয়েছে। এর আগে অতীতে কোনো বিসিএস থেকে নন ক্যাডারে এত বিপুলসংখ্যক প্রার্থীকে নিয়োগ হয়নি।
