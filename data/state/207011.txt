
কক্সবাজারের পেকুয়া উপজেলায় জ্বর নিয়ে কমিউনিটি ক্লিনিকে গিয়ে বিদ্যুৎস্পৃষ্ট হয়ে এক নারীর মৃত্যু হয়েছে। গতকাল শনিবার দুপুর সাড়ে ১২টার দিকে উপজেলার রাজাখালী ইউনিয়নের মাতবরপাড়া কমিউনিটি ক্লিনিকে এ ঘটনা ঘটে। মৃত ওই নারীর নাম রাশেদা বেগম (৫০)।
স্থানীয় কয়েকজন প্রত্যক্ষদর্শীর বরাত দিয়ে রাজাখালী ইউনিয়ন পরিষদের সদস্য (মাতবরপাড়া) ওসমান গণি বলেন, শনিবার বেলা ১১টার দিকে রাশেদা বেগম মাতবরপাড়া কমিউনিটি ক্লিনিকে চিকিৎসাসেবা নিতে যান। এ সময় কমিউনিটি হেলথ কেয়ার প্রোভাইডার (সিএইচসিপি) মোরশেদ আলম রাশেদাকে ক্লিনিকের মেঝে ঝাড়ু দিতে বলেন। রাশেদা ঝাড়ু দিতে গিয়ে আগেই ছিঁড়ে থাকা বিদ্যুতের তারের ওপর পড়ে বিদ্যুৎস্পৃষ্ট হয়ে ঘটনাস্থলেই মারা যান।
রাশেদা বেগম ওই এলাকার বাসিন্দা নবী হোসেনের স্ত্রী। পেকুয়া থানার পুলিশ পরিদর্শক (তদন্ত) মনজুর কাদের মজুমদার বলেন, পুলিশ পাঠিয়ে লাশ উদ্ধার করা হয়েছে। এখন পর্যন্ত রাশেদার পরিবারের কাছ থেকে এ বিষয়ে কোনো ধরনের লিখিত অভিযোগ পাওয়া যায়নি।
