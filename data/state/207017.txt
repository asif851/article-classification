
ছাত্রদলের সঙ্গে পুলিশের সংঘর্ষের ঘটনা বাদে রাজশাহী নগরে গতকাল সোমবার ১৮ দলের ডাকা তিন দিনের হরতালের প্রথম দিন ঢিলেঢালাভাবে পালিত হয়েছে।হরতালের মধ্যেই নগরের সাহেব বাজার জিরো পয়েন্টে ফুটপাতে ব্যবসায়ীরা কাপড়ের দোকান মেলে বসেছিলেন। বিক্রি কেমন হয়েছে, জানতে চাইলে একজন ব্যবসায়ী বলেন, ‘অন্য দিনের চেয়ে একটু কম হয়েছে। তবে ভালোই হয়েছে। দেখে যা মনে হচ্ছে, মানুষ বের হয়ে এলে রাজশাহীতে হরতালচিত্র পাল্টে যাবে।’দুপুর পৌনে ১২টার দিকে নগরের রাজাহাতা এলাকার শাহি মসজিদের সামনে ছাত্রদলের কর্মীরা হরতালের সমর্থনে রাস্তায় টায়ার জ্বালিয়ে বিক্ষোভ করেন। পুলিশ ঘটনাস্থলে পৌঁছালে তাঁরা পুলিশকে লক্ষ্য করে দুটি হাতবোমা ও ইটপাটকেল নিক্ষেপ করেন। পুলিশও রাবার বুলেট ছুড়ে তাঁদের ছত্রভঙ্গ করে দেয়। এ সময় পুলিশ ছাত্রদলের এক কর্মীকে আটক করে।এর আগে সকাল সাতটার দিকে হরতালের সমর্থনে রাজশাহীর কাদিরগঞ্জ এলাকা থেকে বিক্ষোভ মিছিল বের করেন বিএনপি-জামায়াতের নেতা-কর্মীরা। মিছিলটি মালোপাড়া মোড়ে গিয়ে পথসভায় পরিণত হয়। পরে সেখানে পুলিশ পৌঁছালে সবাই স্থান ত্যাগ করেন।গতকাল সারা দিনে এ ছাড়া নগরে কোথাও কোনো পিকেটিং চোখে পড়েনি। দুপুর ১২টার পর থেকেই নগরের ফুটপাতগুলোতে ব্যবসায়ীরা দোকান মেলে বসতে থাকেন। রাস্তায় রিকশা ও অটোরিকশার ভিড় বাড়তে থাকে। পুঠিয়ার বানেশ্বর থেকে রাজশাহী শহরে ৩০ কেজি পেয়ারা নিয়ে এসেছিলেন আরিফুল ইসলাম নামের এক ফল ব্যবসায়ী। তিনি বলেন, গ্রামের দিকে কোনো হরতাল নেই। বেলা তিনটার দিকে তিনি শহরে এসেছেন। দেড় ঘণ্টার মধ্যে তাঁর ২০ কেজি পেয়ারা শেষ হয়ে গেছে।নগরের দরগাপাড়া এলাকার ব্যবসায়ী মোশাররফ হোসেন পাঁচ মণ শসা নিয়ে এসেছিলেন। তিনি বলেন, বিকেলের মধ্যে তাঁর চার মণ শসা বিক্রি হয়ে গেছে। তিনি বলেন, ‘গত হরতালে শসা নিয়ে বিপাকে পড়েছিলাম। আজ মনে হচ্ছে, অবস্থা কিছুটা বদলে গেছে। শসা নিয়ে আর ফিরে যেতে হবে না।’নগরের কাদিরগঞ্জ এলাকার চালপট্টির একজন পাইকারি চাল বিক্রেতা বলেন, সামনের দরজা ছোট করে খোলা রেখে পেছনের দরজা দিয়ে তিনি বিক্রি করেছেন। সারা দিনে তাঁর ৪০-৫০ বস্তা চাল বিক্রি হয়েছে। হরতালে বাইরের গাড়ি শহরে ঢুকতে না পারার কারণে তাঁর বিক্রি খুব বেশি হয়নি। তবে শহরের মানুষ স্বাভাবিকভাবেই কেনাকাটা করেছে।রাজশাহী মহানগর পুলিশের কমিশনার মাহাবুবুর রহমান বলেন, ‘পরিবেশ পরিস্থিতি যে স্বাভাবিক এবং নিরাপদ—আমরা মানুষের মধ্যে এ রকম একটা ধারণা দেওয়ার চেষ্টা করেছি। হরতালে মানুষ দোকানপাট খুলবে, বাইরে আসবে। তবে আরেকটু সময় লাগবে।’
 
