
মাধ্যমিক ও উচ্চমাধ্যমিক পরীক্ষার খাতা দেখতে সঠিক ও প্রয়োজনীয় সময় বরাদ্দ দেওয়ার জন্য কেন নির্দেশ দেওয়া হবে না, তা জানতে চেয়ে রুল দিয়েছেন হাইকোর্ট।
একই সঙ্গে যোগ্য ও অভিজ্ঞ শিক্ষক দিয়ে এসব পরীক্ষার খাতা দেখাতে বিবাদীদের নিষ্ক্রিয়তা কেন বেআইনি হবে না, তা-ও জানতে চাওয়া হয়েছে রুলে।
এক রিট আবেদনের প্রাথমিক শুনানি নিয়ে আজ বুধবার বিচারপতি মইনুল ইসলাম চৌধুরী ও বিচারপতি জে বি এম হাসানের সমন্বয়ে গঠিত হাইকোর্ট বেঞ্চ এই রুল দেন।
শিক্ষাসচিব ও বিভিন্ন শিক্ষা বোর্ডের চেয়ারম্যানদের চার সপ্তাহের মধ্যে এই রুলের জবাব দিতে বলা হয়েছে।
গত বছরের ২৩ নভেম্বর ‘পরীক্ষার খাতা দেখায় নৈরাজ্য’ শিরোনামে এক প্রতিবেদন একটি দৈনিকে ছাপা হয়। প্রতিবেদনটি যুক্ত করে হিউম্যান রাইটস অ্যান্ড পিস ফর বাংলাদেশ ১ জানুয়ারি একটি রিট করে।
রিটের পক্ষে আদালতে শুনানি করেন আইনজীবী মনজিল মোরসেদ। রাষ্ট্রপক্ষে ছিলেন ডেপুটি অ্যাটর্নি জেনারেল মোতাহার হোসেন সাজু।
