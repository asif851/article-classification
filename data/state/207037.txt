
ভিনদেশি পতাকা উড়বে নাকি উড়বে না, এই প্রশ্নে বেশ ভালো বিতর্কই তৈরি হয়েছিল এবারের বিশ্বকাপের শুরুতে। ভিনদেশি পতাকা নামিয়ে ফেলার নির্দেশ দিয়ে বিতর্কটা তৈরি করেছিলেন যশোরের জেলা প্রশাসক। সন্দেহ নেই কিছুটা মনঃক্ষুণ্নই হয়েছিলেন দেশের ফুটবলপ্রেমীরা। তবে প্রধানমন্ত্রী শেখ হাসিনা অবশ্য বিশ্বকাপ উপলক্ষে পতাকা ওড়ানোতে কোনো আপত্তি জানাননি। ভিনদেশি হলেও বিশ্বকাপে প্রিয় দলের পতাকা ওড়ানোতে কোনো বাধা নেই বলেই মন্তব্য করেছেন প্রধানমন্ত্রী।বিশ্বকাপের সময় প্রিয় দলের প্রতি সমর্থন জানাতেই ভিন দেশের পতাকা ওড়ান ফুটবলপ্রেমীরা। এবারের বিশ্বকাপেও বাংলাদেশের আকাশে উড়ছে ব্রাজিল-আর্জেন্টিনাসহ বিশ্বকাপে অংশ নেওয়া নানা দেশের পতাকা। কিন্তু সম্প্রতি ভিনদেশি পতাকা নামিয়ে ফেলার নির্দেশ দিয়েছিলেন যশোরের জেলা প্রশাসক। আইন লঙ্ঘনের অভিযোগ এনে পতাকা নামিয়ে ফেলার আহ্বান জানিয়েছিলেন মুক্তিযুদ্ধবিষয়ক মন্ত্রী আ ক ম মোজাম্মেল হক। কিন্তু প্রধানমন্ত্রী শেখ হাসিনা পতাকা ওড়ানোতে কোনো সমস্যা দেখছেন না। আজ সংবাদ সম্মেলনে তিনি বলেছেন, ‘যে যে দলের সমর্থক, তাদের পতাকা তুলবে না, এ কেমন কথা? এর মধ্যে দিয়েই তো খেলার একটা উত্সাহ চলে আসবে সারা দেশে। আমরা যত বেশি খেলাধুলা, সাংস্কৃতিক চর্চা এসব দিকে আমাদের ছেলেমেয়েদের সম্পৃক্ত করতে পারব, তত বেশি সন্ত্রাস, অপরাধ দূর করা সম্ভব হবে।’প্রধানমন্ত্রী নিজে কোন দেশের সমর্থক, সাংবাদিকদের এমন প্রশ্নের জবাবে সরাসরি কোনো উত্তর পাওয়া যায়নি তাঁর কাছ থেকে। প্রধানমন্ত্রীই উল্টো প্রশ্ন ছুঁড়ে দিয়েছেন, ‘কে জিতবে? কোন দেশ জিতবে ফুটবলে?’ উপস্থিত সাংবাদিকদের অনেকেই কয়েকটি দলের নাম উচ্চারণ করলে প্রধানমন্ত্রী হেসে বলেন, ‘আছি, আছি।’
No Embargo on Foreign Flags-PM by www.ProthomAlo.com
