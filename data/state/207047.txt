
মন্ত্রীদের জন্য রাজধানীর বেইলি রোডে নতুন অ্যাপার্টমেন্ট ভবন নির্মাণ করা হচ্ছে। ছয়তলা এ ভবনে ১০ জন মন্ত্রী বসবাস করতে পারবেন। প্রতিটি ফ্ল্যাটের আয়তন হবে ২ হাজার ২৪৮ বর্গফুট। এর নির্মাণ ব্যয় ধরা হয়েছে ৪৭ কোটি ৭৫ লাখ টাকা।
আজ বুধবার গৃহায়ণ ও গণপূর্তমন্ত্রী ইঞ্জিনিয়ার মোশাররফ হোসেন ‘মিনিস্টার্স অ্যাপার্টমেন্ট’ নামের এ ভবনের নির্মাণকাজের উদ্বোধন করেন। মন্ত্রণালয়ের এক সংবাদ বিজ্ঞপ্তিতে এ কথা বলা হয়।
বিজ্ঞপ্তিতে জানানো হয়, মন্ত্রীদের জন্য নির্মাণাধীন এ ভবনের প্রতিটি ফ্ল্যাটে চারটি শয়নকক্ষ, ডাইনিং-ড্রয়িংরুম ছাড়াও ১ হাজার ৪০০ বর্গফুটের অফিস কক্ষ থাকবে। দর্শনার্থীদের জন্য থাকবে পৃথক অপেক্ষা কক্ষ। নিচতলায় থাকবে ২৭টি গাড়ি পার্ক করার সুবিধা। এ ভবন নির্মাণ করতে সময় লাগবে দুই বছর।
গণপূর্তমন্ত্রী বলেন, মন্ত্রিসভার সদস্য এবং সরকারি কর্মকর্তা-কর্মচারীদের জন্য বাসার সংখ্যা কম। বর্তমানে ঢাকায় কর্মরত প্রায় দেড় লাখ কর্মকর্তা-কর্মচারীর মধ্যে মাত্র ৮ ভাগ আবাসিক সুবিধা পান। ২০১৮ সালের মধ্যে এ হার ৪০ ভাগে উন্নীত করা হবে। ইতিমধ্যে আজিমপুর ও মতিঝিলে সরকারি কর্মকর্তাদের জন্য ২০ তলার আবাসিক ভবন নির্মাণ করা হচ্ছে। সরকারি কর্মকর্তা-কর্মচারীদের জন্য আরও বহুতল ভবনের নতুন প্রকল্প গ্রহণ করা হচ্ছে।
এ সময় মন্ত্রণালয়ের সচিব মো. শহীদ উল্লা খন্দকার, গণপূর্ত অধিদপ্তরের প্রধান প্রকৌশলী মো. হাফিজুর রহমান মুন্সিসহ সংশ্লিষ্ট কর্মকর্তারা উপস্থিত ছিলেন।
