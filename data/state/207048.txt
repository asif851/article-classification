
চট্টগ্রামের পটিয়া উপজেলায় বন্য হাতির আক্রমণে এক যুবক নিহত হয়েছেন। আজ সোমবার সকালে কেলিশহর ইউনিয়নের পূর্বপাড়া গ্রামে এ ঘটনা ঘটে। নিহত বিধান দে (২৪) ওই গ্রামের মদন দের ছেলে।  মদন দে প্রথম আলোকে বলেন, পূর্ব পাড়া গ্রামের পূর্ব পাহাড়ি এলাকায় প্রায় ৪০ শতক জমিতে তিনি বিভিন্ন ধরনের ফসলের খেত করেন। সোমবার সকালে তিনি ছেলে বিধানকে নিয়ে খেত থেকে করলা তুলতে যান। করলা তোলার সময় সকাল আটটার দিকে একটি হাতি আসতে দেখে তাঁরা দুজনেই পালানোর চেষ্টা করেন। কিন্তু তিনি পালাতে সক্ষম হলেও ছেলে বিধান হাতির সামনে পড়ে যান। হাতির আক্রমণে ঘটনাস্থলেই তাঁর মৃত্যু হয়। কেলিশহর ইউনিয়ন পরিষদের (ইউপি) চেয়ারম্যান সরোজ কান্তি সেন বলেন, নিহত ব্যক্তির পরিবার খুবই দরিদ্র। তাঁর সৎকারের জন্য তাৎক্ষণিক কিছু আর্থিক সহায়তা দেওয়া হয়েছে। পটিয়া থানার উপপরিদর্শক (এসআই) বাসুদেব নাথ বলেন, এ ব্যাপারে পটিয়া থানায় একটি অপমৃত্যু মামলা হয়েছে।
