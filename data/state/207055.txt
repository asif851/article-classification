
রাজধানীর যাত্রাবাড়ী উড়ালসড়কে আজ রোববার বিকেলে মোটরসাইকেল চালানোর সময় নিয়ন্ত্রণ হারিয়ে এক স্কুলছাত্র মারা গেছে। এ ঘটনায় মোটরসাইকেলে থাকা আরও দুই কিশোর আহত হয়েছে। এদের মধ্যে একজনের অবস্থা গুরুতর।
নিহত স্কুলছাত্রের নাম জাকির হোসেন ওরফে জ্যাকি (১৬)। সে যাত্রাবাড়ীর ধোলাইপাড় উচ্চবিদ্যালয়ের দশম শ্রেণির ছাত্র। জাকির যাত্রাবাড়ী ধোলাইপাড় এলাকার বাসিন্দা সিদ্দিক আকন্দের ছেলে। তাদের গ্রামের বাড়ি শরীয়তপুরে।
আহত দুই কিশোর হলো জাহিদ হোসেন (১৫), মোহাম্মদ সুজন (১৪)। এদের মধ্যে জাহিদের অবস্থা গুরুতর।
ঢাকা মেডিকেল কলেজ সূত্র জানায়, বিকেল পাঁচটা ৪০ মিনিটে এই তিন কিশোর মোটরসাইকেলে চড়ে যাত্রাবাড়ী উড়ালসড়ক দিয়ে গুলিস্তান যাচ্ছিল। উড়ালসড়কের মাঝপথে চালক জাকির নিয়ন্ত্রণ হারালে মোটরসাইকেলটি সড়ক বিভাজকের ওপর আছড়ে পড়ে। এতে ওই তিনজন মোটরসাইকলে থেকে ছিটকে পড়ে যায়। খবর পেয়ে ওই তিন কিশোরের স্বজনেরা ঘটনাস্থল থেকে তাদের উদ্ধার করে ঢাকা মেডিকেল কলেজ হাসপাতালে নিয়ে যায়। সেখানে চিকিৎসাধীন অবস্থায় সন্ধ্যা ছয়টা ২০ মিনিটে কর্তব্যরত চিকিৎসক জাকিরকে মৃত ঘোষণা করেন। তার লাশ হাসপাতালের জরুরি বিভাগের মর্গে রয়েছে।
ঢাকা মেডিকেল কলেজ হাসপাতালের ক্যাম্প ইনচার্জ পরিদর্শক মোজাম্মেল হক প্রথম আলোকে ঘটনার সত্যতা নিশ্চিত করেছেন।
