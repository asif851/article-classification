
জামালপুর সদর উপজেলার মেষ্টা ইউনিয়নের দেউলিয়াবাড়ি গ্রামের দুই বোনকে গলা কেটে হত্যার প্রতিবাদে এবং এ ঘটনার বিচারের দাবিতে মানববন্ধন হয়েছে। গতকাল শনিবার জেলা শিশু সুরক্ষা নেটওয়ার্ক কমিটি এই কর্মসূচির আয়োজন করে।
দুপুর ১২টার দিকে ঘণ্টাব্যাপী জামালপুর পৌর শহরের দয়াময়ী এলাকায় এই মানববন্ধন হয়। এতে জামালপুর জেলা শিশু সুরক্ষা নেটওয়ার্ক কমিটির সদস্য, সিংহজানী বালিকা উচ্চবিদ্যালয়ের শিক্ষক-শিক্ষার্থী, বিভিন্ন এনজিওকর্মী, রাজনৈতিক নেতারাসহ নানা পেশার লোকজন অংশ নেন। এতে নিহত দুই বোনের মামা তারেক মিয়া, জেলা শিশু সুরক্ষা নেটওয়ার্ক কমিটি সভাপতি জাহাঙ্গীর সেলিম, জেলা মহিলা পরিষদের সভাপতি রায়হানা রহমান প্রমুখ বক্তব্য দেন।
বক্তারা বলেন, সারা দেশে শিশু হত্যা ও ধর্ষণের মতো ঘটনা ব্যাপক হারে বৃদ্ধি পাচ্ছে। নিজ ঘরে দুটি শিশুকে নির্মমভাবে হত্যা করা হয়েছে। তবে আইনশৃঙ্খলা রক্ষাকারী বাহিনীর সদস্যরা গত তিন দিনেও কোনো সূত্র খুঁজে পাচ্ছে না। পুলিশ হত্যাকাণ্ডের সূত্র বা ঘটনার সঙ্গে সংশ্লিষ্ট কাউকে গ্রেপ্তারও করতে পারছে না। সন্দেহভাজন দুজন আসামিকে গ্রেপ্তার করে তারা দায়িত্ব এড়ানোর চেষ্টা করছে।
গত বুধবার সকালে জামালপুর সদর উপজেলার দেউলিয়াবাড়ি গ্রামের বাড়িতে দুই বোন ভাবনা খাতুন (১৩) ও নুরুন্নাহার লুবনার (১০) গলা কাটা লাশ উদ্ধার করে পুলিশ। এ ঘটনায় তাদের বাবার শামীম হোসেন বৃহস্পতিবার বেলা তিনটার দিকে শামীম হোসেন বাদী হয়ে থানায় একটি হত্যা মামলা করেন। সন্দেহভাজন আসামি হিসেবে মামলার বাদীর চাচা ওয়ারেছ আলী ও চাচাতো ভাই বিলাস মিয়াকে পাঁচ দিনের রিমান্ড চেয়ে আদালতে পাঠানো হয়েছে।
মামলার তদন্ত কর্মকর্তা ও জামালপুরের নারায়ণপুর পুলিশ তদন্তকেন্দ্রের দায়িত্বপ্রাপ্ত কর্মকর্তা মোহাম্মদ মুহব্বত কবীর বলেন, হত্যার মূল সূত্র খোঁজা হচ্ছে। 
