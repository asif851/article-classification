
মানিকগঞ্জের হরিরামপুর উপজেলায় ভাড়ায় চালিত মোটরসাইকেলের চালক আবদুল হালিম (৩৫) হত্যাকাণ্ডে জড়িত থাকার কথা স্বীকার করে আসামি সমীর হোসেন ১৬৪ ধারায় জবানবন্দি দিয়েছেন। গতকাল বৃহস্পতিবার মানিকগঞ্জের বিচারিক হাকিমের আদালতে সমীর জবানবন্দি দেন। পরে তাঁকে জেলহাজতে পাঠানো হয়।
এদিকে গতকাল মানিকগঞ্জ সদর হাসপাতালে ময়নাতদন্ত শেষে সদর উপজেলার বইট্যা গ্রামের কবরস্থানে হালিমকে দাফন করা হয়।
পুলিশ, নিখোঁজের স্বজন ও এলাকাবাসী সূত্রে জানা গেছে, বইট্যা গ্রামের ইব্রাহীম খানের ছেলে হালিম গত রোববার রাতে মোটরসাইকেলসহ নিখোঁজ হন। গত মঙ্গলবার হরিরামপুরের আন্ধারমানিক গ্রাম থেকে হালিমের মোটরসাইকেলসহ সমীরকে গ্রেপ্তার করে পুলিশ।
সমীরের দেওয়া তথ্যমতে, বুধবার বিকেলে বয়ড়া ইউনিয়নের কাটাখালী চর থেকে হালিমের লাশ উদ্ধার করে পুলিশ। রাতে হালিমের স্ত্রী সমীরসহ তিনজনের নাম উল্লেখ করে এবং অজ্ঞাতনামা আরও চার-পাঁচজনকে আসামি করে অপহরণের পর হত্যার অভিযোগে মামলা করেন।
