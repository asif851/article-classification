
নাফ নদী পেরিয়ে কক্সবাজারের টেকনাফ সীমান্ত দিয়ে অনুপ্রবেশের চেষ্টাকালে রোহিঙ্গাবোঝাই ছয়টি নৌকা মিয়ানমারে ফেরত পাঠিয়েছে বর্ডার গার্ড বাংলাদেশ (বিজিবি)।
গতকাল শনিবার সন্ধ্যা সাতটা থেকে আজ রোববার সকাল ছয়টার মধ্যে ওই নৌকাগুলো অনুপ্রবেশের চেষ্টা করে।
বিজিবি সূত্র জানায়, মিয়ানমারে ফেরত পাঠানো নৌকাগুলোয় শতাধিক রোহিঙ্গা ছিল, যাদের বেশির ভাগই নারী ও শিশু।
টেকনাফ-২ বিজিবির ভারপ্রাপ্ত অধিনায়ক মেজর আবু রাসেল ছিদ্দিকী প্রথম আলোকে বলেন, টেকনাফের লেদা ও হ্নীলা সীমান্ত পয়েন্ট দিয়ে ছয়টি নৌকা করে শতাধিক রোহিঙ্গা বাংলাদেশে অনুপ্রবেশের চেষ্টা করে। বিজিবির বাধার কারণে নৌকাগুলো তীরে ভিড়তে পারেনি। রোহিঙ্গাবোঝাই নৌকাগুলো মিয়ানমারে ফেরত যেতে বাধ্য করা হয়।
মেজর আবু রাসেল ছিদ্দিকী আরও বলেন, গত কয়েক দিনে রোহিঙ্গা অনুপ্রবেশের চেষ্টা হঠাৎ করে বেড়ে গেছে। তবে সীমান্তে বিজিবি সতর্ক রয়েছে। টহল জোরদার করা হয়েছে।
মিয়ানমারের রাখাইন রাজ্যে চলমান সেনা অভিযানের মুখে সেখান থেকে পালাচ্ছে রোহিঙ্গারা।
