
গোপালগঞ্জে মা কুলসুম বেগম তাঁর দুই শিশুপুত্রকে হত্যার কথা স্বীকার করেছেন বলে জানিয়েছে পুলিশ। আজ শনিবার আদালতে তিনি এই স্বীকারোক্তি দেন।
মামলার তদন্ত কর্মকর্তা ও গোপালগঞ্জ সদর থানার উপপরিদর্শক (এসআই) হজরত আলী জানান, আজ দুপুরে কুলসুম বেগমকে গোপালগঞ্জের জ্যেষ্ঠ বিচারিক হাকিমের আদালতে নেওয়া হয়। আদালতে ১৬৪ ধারায় স্বীকারোক্তিমূলক জবানবন্দি দেন তিনি। কুলসুম বলেন, মাদারীপুরের এক ব্যক্তির সঙ্গে তাঁর সম্পর্ক হয়। সেই সম্পর্কটি বাধাহীন করতে তিনি দুই শিশুকে শ্বাসরোধ করে হত্যা করেছেন।গোপালগঞ্জ সদর থানার ভারপ্রাপ্ত কর্মকর্তা (ওসি) মো. সেলিম রেজা জানান, পুলিশের জিজ্ঞাসাবাদেও কুলসুম একই ধরনের তথ্য দিয়েছিলেন।পুলিশ ও এলাকাবাসী সূত্রে জানা যায়, গত বৃহস্পতিবার রাতে সদর উপজেলার ভোজেরগাতী গ্রামে নিজ ঘরে রায়হান সরদার (১০) ও রইচ সরদার (৪) নামের দুই শিশু খুন হয়। হত্যার সময় শিশুদের বাবা বাড়িতে ছিলেন না। ঢাকা থেকে ব্যক্তিগত কাজ শেষে বাড়ি ফিরছিলেন। গতকাল শুক্রবার রাতে নিহত শিশুদের বাবা ইউসুফ সরদার বাদী হয়ে অজ্ঞাত দুই ব্যক্তিকে আসামি করে থানায় হত্যা মামলা করেন। এর পর শিশুর বাবা ও মাকে জিজ্ঞাসাবাদের জন্য সদর থানায় নেওয়া হয়। গত দুদিন ধরে তাঁদের জিজ্ঞাসাবাদ চলে। সেখানে কুলসুমের স্বীকারোক্তির পর তাঁকে মামলার আসামি হিসেবে গ্রেপ্তার করা হয়।
