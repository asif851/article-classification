

স্বরাষ্ট্রমন্ত্রী আসাদুজ্জামান খান কামাল বলেছেন, আসন্ন মিয়ানমার সফরকালে বাংলাদেশে অনুপ্রবেশকারী রোহিঙ্গাদের ফিরিয়ে নিতে সে দেশের সরকারকে বারবার অনুরোধ করা হবে। ফিরে যাওয়ার পর রোহিঙ্গারা যাতে নিরাপদে বসবাস করতে পারে, সে জন্য তাদের সঙ্গে আলোচনা করা হবে।
আজ রোববার সকালে গাজীপুরের সফিপুরে আনসার ভিডিপি একাডেমিতে নবনিযুক্ত ৩৪তম বিসিএস (আনসার) ক্যাডার কর্মকর্তাদের মৌলিক প্রশিক্ষণ এবং মাস্টার্স ইন হিউম্যান সিকিউরিটি কোর্সের সমাপনী অনুষ্ঠান শেষে সাংবাদিকদের প্রশ্নের জবাবে তিনি এসব কথা বলেন।
রোহিঙ্গারা সে দেশের নাগরিক নয় বলে মিয়ানমার সেনাপ্রধানের বক্তব্যের বিষয়ে জানতে চাইলে আসাদুজ্জামান খান বলেন, কেউ যদি ইতিহাসকে অস্বীকার করে, সেটি হবে সত্যের অপলাপ। ঐতিহাসিকভাবে রোহিঙ্গারা মিয়ানমারের নাগরিক।
সফিপুরে আনসার ভিডিপি একাডেমিতে ১৫ মাসব্যাপী এই মৌলিক প্রশিক্ষণে ১৯ জন প্রশিক্ষণার্থী অংশগ্রহণ করেন। অনুষ্ঠানে বিভিন্ন ক্ষেত্রে দক্ষতার জন্য তিনজন প্রশিক্ষণার্থীকে পুরস্কার দেওয়া হয়। এ সময় আনসার ও ভিডিপির মহাপরিচালক মেজর জেনারেল শেখ পাশা হাবিব উদ্দিন, অতিরিক্ত মহাপরিচালক ব্রিগেডিয়ার জেনারেল মোহাম্মদ নুরুল আলমসহ ঊর্ধ্বতন কর্মকর্তারা উপস্থিত ছিলেন।
