
লক্ষ্মীপুরে কলেজছাত্র দীপ্ত পাল হত্যা মামলায় ১৪ জনের যাবজ্জীবন কারাদণ্ডাদেশ দিয়েছেন আদালত। এ সময় প্রত্যেক আসামিকে ২০ হাজার টাকা জরিমানা, অনাদায়ে আরও এক বছর করে কারাদণ্ডের আদেশ দেওয়া হয়েছে।বুধবার দুপুরে লক্ষ্মীপুরের অতিরিক্ত জেলা ও দায়রা জজ আদালতের বিচারক নজমুল হুদা তালুকদার এ রায় দেন।লক্ষ্মীপুর সদর উপজেলার হামছাদী গ্রামে ২০১১ সালে ডাকাতির সময় দীপ্তকে গুলি করে হত্যা করে ডাকাতেরা। রায়ের সময়ে আদালতে ৫ জন আসামি উপস্থিত ছিলেন। তাঁরা হলেন মো. কামরুল, মো. জাহাঙ্গীর, সাইফুল ইসলাম সুমন, অহিদুর রহমান ও কামাল হোসেন। অন্য আসামিরা পলাতক।
আদালত সূত্রে জানা যায়, ২০১১ সালের জুলাই মাসের ২ তারিখ রাতে সদর উপজেলার মধ্য হামছাদী গ্রামে ডাকাতিকালে লক্ষ্মীপুর সরকারি কলেজের দ্বাদশ শ্রেণির ছাত্র দীপ্ত পালকে গুলি করে হত্যা করে ডাকাতদল। এ ঘটনার পর দিন নিহতের বাবা কার্তিক পাল বাদী হয়ে মামলা করেন। পুলিশ ২০১৩ সালের মার্চের ৩ তারিখে ১৫ জনকে অভিযুক্ত করে আদালতে অভিযোগপত্র দায়ের করেন। অভিযুক্তদের মধ্যে সুজন নামের একজন মারা যান।
লক্ষ্মীপুর জজ আদালতের অতিরিক্ত কৌঁসুলি (এপিপি) আবুল কালাম বলেন, আদালত ২২ জনের সাক্ষ্যগ্রহণ ও দীর্ঘ শুনানি শেষে ১৪ জনের যাবজ্জীবন কারাদণ্ডাদেশ দেন। রায়ের সময়ে আদালতে ৫ জন আসামি উপস্থিত ছিলেন।
