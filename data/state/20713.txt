
মৌলভীবাজারের হাইল হাওরের শ্রীমঙ্গল উপজেলার বাইক্কা বিল এলাকায় গতকাল মঙ্গলবার বিশ্ব জলাভূমি দিবস পালন করা হয়েছে। এ উপলক্ষে মতবিনিময় সভায় হাইল হাওর ও হাকালুকি হাওরকে রামসার সাইট ঘোষণা করার দাবি জানানো হয়।ক্লাইমেট-রেজিলিয়েন্ট ইকোসিস্টেমস অ্যান্ড লাইভলিহুডস (ক্রেল) মতবিনিময় সভার আয়োজন করে।বাইক্কা বিল এলাকায় ওই মতবিনিময় সভায় বক্তারা বলেন, রামসার সাইট হিসেবে স্বীকৃত পৃথিবীর অন্যান্য জলাভূমির বৈশিষ্ট্য হাইল হাওর ও হাকালুকি হাওরে রয়েছে। হাইল ও হাকালুকি হাওরকে রামসার সাইট ঘোষণা করা দরকার। শীত মৌসুমে হাইল ও হাকালুকি হাওর ২০ হাজারের বেশি দেশীয় এবং পরিযায়ী পাখির আশ্রয়স্থল হয়ে ওঠে। সেই সঙ্গে বৈচিত্র্যপূর্ণ বহু বিরল প্রজাতির মাছ ও অন্যান্য জলজ প্রাণীর প্রজননক্ষেত্র এই হাওরগুলো। হাওর দুটিকে রামসারের গুরুত্বপূর্ণ জলাভূমির তালিকায় অন্তর্ভুক্ত করা হলে এর পরিবেশ ও জীববৈচিত্র্য বিশেষ সংরক্ষণের আওতায় আসবে; যা স্থানীয় জনগোষ্ঠীর জীবন ও জীবিকার মানোন্নয়নে গুরুত্বপূর্ণ ভূমিকা রাখতে সক্ষম হবে।ক্রেলের আঞ্চলিক সমন্বয়কারী মাজহারুল ইসলামের সঞ্চালনায় মতবিনিময় পর্বে আলোচনা করেন শাহজালাল বিজ্ঞান ও প্রযুক্তি বিশ্ববিদ্যালয়ের বনবিদ্যা বিভাগের শিক্ষক এ জেড এম মঞ্জুর রশীদ, বড়গাঙ্গিনা সম্পদ ব্যবস্থাপনা সংগঠনের (আরএমও) সভাপতি পিয়ার আলী প্রমুখ।এবার বিশ্ব জলাভূমি দিবসের প্রতিপাদ্য ছিল ‘ভবিষ্যতের জন্য জলাভূমি—টেকসই জীবিকায়ন।’মতবিনিময় পর্বের আগে জলাভূমি ভ্রমণের মাধ্যমে বাইক্কা বিলের জলাভূমি ব্যবস্থাপনাসহ নানা দিক শিক্ষক-শিক্ষার্থীদের দেখানো হয়।
