
রংপুর মেডিকেল কলেজ হাসপাতালের শিক্ষানবিশ (ইন্টার্ন) চিকিৎসকেরা গতকাল মঙ্গলবারও কর্মবিরতি পালন করেছেন। গতকাল সকাল ১০টা থেকে দুপুর ১২টা পর্যন্ত দুই ঘণ্টা তাঁরা হাসপাতালের ভারপ্রাপ্ত পরিচালক আবদুস সালামকে একটি কক্ষে অবরোধ করে রাখেন। এ নিয়ে তৃতীয় দিনের মতো কর্মবিরতি পালন করছেন চিকিৎসকেরা।শিক্ষানবিশ চিকিৎসকদের সংগঠন ‘ইন্টার্নি ডক্টর অ্যাসোসিয়েশন’র সভাপতি রিজু আহমেদ বলেন, তিন দফা দাবি আদায়ে তাঁরা আন্দোলন করছেন। এর মধ্যে শিক্ষানবিশ চিকিৎসকদের ছাত্রাবাসে প্রহরী নিয়োগ ও ছাত্রাবাসের সীমানাপ্রাচীর নির্মাণের সিদ্ধান্ত হলেও সন্ত্রাসীদের গ্রেপ্তারের বিষয়ে কোনো পদক্ষেপ নেওয়া হয়নি। এ নিয়ে গতকাল দুপুর ১২টা থেকে পরিচালকের কক্ষে হাসপাতালের চিকিৎসক ও পরিচালকের সঙ্গে তাঁদের দুই ঘণ্টা বৈঠক হয়। কিন্তু কোনো সিদ্ধান্ত ছাড়াই বৈঠক শেষ হওয়ায় কর্মবিরতি অব্যাহত রয়েছে।ভারপ্রাপ্ত পরিচালক আবদুস সালাম বলেন, শিক্ষানবিশ চিকিৎসকদের দুটি দাবি মেনে নেওয়া হয়েছে। আর সন্ত্রাসীদের গ্রেপ্তারের বিষয়ে পুলিশকে জানানো হয়েছে।কোতোয়ালি থানার ওসি আবদুল কাদের জিলানী বলেন, ‘এখনো কোনো মামলা হয়নি। এর পরও সন্ত্রাসীদের গ্রেপ্তারের চেষ্টা চলছে।’রংপুর মেডিকেল কলেজ হাসপাতালের শিক্ষানবিশ চিকিৎসকদের মিলন ছাত্রাবাসে গত রোববার বেলা ১১টার দিকে বহিরাগত একদল সন্ত্রাসী হামলা চালায়।
