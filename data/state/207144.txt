
বাংলাদেশ উদীচী শিল্পীগোষ্ঠী চুয়াডাঙ্গা জেলা সংসদ গতকাল শুক্রবার এক মতবিনিময় সভা করেছে। এতে অংশগ্রহণকারীরা বলেছেন, বিভিন্ন বিষয়ে সরকার ধর্মান্ধ গোষ্ঠীর কাছে আত্মসমর্পণ করছে। সাম্প্রদায়িক নীতি প্রতিরোধের আহ্বান জানান তাঁরা।স্থানীয় ইউনিয়ন অ্যাসোসিয়েশন হলে এ মতবিনিময় সভা অনুষ্ঠিত হয়। এতে উদীচী চুয়াডাঙ্গার সভাপতি নওশের আলী সভাপতিত্ব করেন। অংশ নেন শিক্ষক, সাংস্কৃতিক ব্যক্তিত্ব, মুক্তিযুদ্ধের সংগঠক, রাজনৈতিকসহ বিভিন্ন শ্রেণি-পেশার মানুষ।সভায় মূল প্রতিবেদন উপস্থাপন করেন উদীচীর সহসভাপতি শাহীন সুলতানা। এতে বলা হয়, পাঠ্যপুস্তকে সাম্প্রদায়িক দৃষ্টিভঙ্গিজাত পরিবর্তন, বাংলা নববর্ষ ও মঙ্গল শোভাযাত্রার বিরুদ্ধে আক্রমণ, ভাস্কর্য অপসারণের দাবি, কওমি মাদ্রাসার সনদকে স্বীকৃতি দেওয়ার ঘোষণা, মৌলবাদী গোষ্ঠীর সঙ্গে সরকারের আপসের ঘটনায় দেশের অসাম্প্রদায়িক মানুষ ব্যথিত ও হতাশ। এসবের বিরুদ্ধে গণ-আন্দোলন গড়ে তোলা দরকার।মূল প্রতিবেদনের প্রেক্ষাপট ব্যাখ্যা করেন উদীচীর সাধারণ সম্পাদক জহির রায়হান। মতবিনিময় করেন সুশাসনের জন্য নাগরিকের (সুজন) জেলা সভাপতি সিদ্দিকুর রহমান, জেলা মুক্তিযোদ্ধা সংসদের সাবেক ইউনিট কমান্ডার নুরুল ইসলাম মালিক, ওয়ার্কার্স পার্টির জেলা সভাপতি সিরাজুল ইসলাম, সাহিত্যিক আবদুল মোহিত, গণতান্ত্রিক শ্রমিক ফেডারেশনের লুৎফর রহমান, বাম মোর্চার সমন্বয়ক লিটু বিশ্বাস, বর্ষীয়ান সাংবাদিক আনোয়ার হোসেন, সাংস্কৃতিক সংগঠক আবদুস সালাম প্রমুখ। বক্তারা উদীচীর এই আন্দোলনে সহযাত্রী হওয়ার প্রত্যয় ব্যক্ত করেন।
 
