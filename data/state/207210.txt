
রাজশাহীর বাগমারা থেকে ‘বাংলা ভাইয়ের সহযোগী’ মজনুর রহমান ওরফে হকিস্টিক মজনুকে (৪২) পুলিশ আটক করেছে। তিনি উপজেলার হামিরকুৎসা গ্রামের বাসিন্দা। আজ বৃহস্পতিবার দুপুরে তাঁকে নিজ বাড়ি থেকে আটক করা হয়।
বাগমারা থানার উপপরিদর্শক দুরুল হুদা জানান, জঙ্গি হকিস্টিক মজনু নিজ বাড়িতে অবস্থান করছেন বলে পুলিশ জানতে পারে। এমন খবরের ভিত্তিতে আজ দুপুরে পুলিশ তাঁকে আটকের জন্য অভিযান চালায়।
পুলিশের ওই কর্মকর্তা জানান, হকিস্টিক মজনু জেএমবির তালিকাভুক্ত সদস্য। তাঁর বিরুদ্ধে জঙ্গি তৎপরতার সঙ্গে জড়িত থাকার অভিযোগ রয়েছে। তাঁকে থানা হাজতে রাখা হয়েছে। আগামীকাল শুক্রবার তাঁকে আদালতের মাধ্যমে কারাগারে পাঠানো হবে। তাঁর বিরুদ্ধে জঙ্গি মদদদান ও নির্যাতনের অভিযোগে আদালতে মামলাও রয়েছে বলে পুলিশ জানিয়েছে।
মজনুর নির্যাতনের শিকার হয়েছেন দাবি করে এমন তিনজন জানান, মজনু বাংলা ভাইয়ের সহযোগী ছিলেন। রাজশাহী অঞ্চলে বাংলা ভাইয়ের অপারেশন চলাকালে তিনি হকিস্টিক নিয়ে তাঁর (বাংলা ভাই) সঙ্গে অংশ নিতেন। তখন থেকে তিনি হকিস্টিক মজনু নামে পরিচিত।
