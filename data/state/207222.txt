
তারেক রহমানের ব্যবসায়িক অংশীদার গিয়াসউদ্দিন আল মামুনের বিরুদ্ধে অর্থ পাচারের অভিযোগে দুর্নীতি দমন কমিশনের (দুদক) করা একটি মামলায় দুজনের রাজসাক্ষী হওয়ার আদেশ বহাল রয়েছে। তাঁরা হলেন শাহজাদ আলী ও তাহমিনা আলী। এই দুজনের রাজসাক্ষী হওয়ার আবেদন মঞ্জুর করে নিম্ন আদালতের দেওয়া আদেশ বাতিল চেয়ে মামুন হাইকোর্টে আবেদন করেন। এই আবেদন গতকাল রোববার খারিজ করে দিয়েছেন বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত হাইকোর্ট বেঞ্চ। আদালতে মামুনের পক্ষে শুনানিতে ছিলেন আইনজীবী এস এম শাহজাহান ও সাব্বির হামজা। দুদকের পক্ষে শুনানি করেন আইনজীবী খুরশীদ আলম খান।
 
 
