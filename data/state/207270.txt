
নিজের ও জন্মান্ধ মায়ের চিকিৎসার জন্য ১০ বছর বয়সী মেয়েকে নিয়ে ভারতে গিয়েছিলেন নার্গিস বেগম (৩৪)। দরজির কাজ করে জীবিকা নির্বাহ করতেন তিনি। চিকিৎসা শেষে আজমির শরিফ ঘুরে আসারও ইচ্ছা ছিল তাঁর। কিন্তু সেই ইচ্ছা অপূর্ণই রয়ে গেল। দীর্ঘ ৪১ দিন পর লাশ হয়ে দেশে ফিরলেন তিনি। ভারতে চলন্ত ট্রেনে দুর্বৃত্তরা নার্গিসকে ধর্ষণের পর হত্যা করে বলে পরিবারের পক্ষ থেকে অভিযোগ করা হয়েছে। গতকাল সোমবার দুপুরে যশোরের বেনাপোল সীমান্ত দিয়ে স্থানীয় অভিবাসন পুলিশের কাছে তাঁর লাশ হস্তান্তর করে ভারতীয় পুলিশ। নার্গিস খুলনার সোনাডাঙ্গা থানার কেডিএ অ্যাপ্রোচ রোডের বাসিন্দা শাহাবুদ্দিনের মেয়ে। বেনাপোল অভিবাসন পুলিশের ভারপ্রাপ্ত কর্মকর্তা (ওসি) আসলাম খান বলেন, ভারতীয় পুলিশের কাছ থেকে পাওয়ার পর নার্গিসের লাশ গতকাল তাঁর মায়ের কাছে হস্তান্তর করা হয়েছে। নার্গিসের পরিবারের সদস্যরা গতকাল জানান, গত ৯ মার্চ জন্মান্ধ মা আনোয়ারা বেগম ও মেয়ে কোহিনূর কাকলীকে নিয়ে বৈধ প্রক্রিয়ায় ভারতের উদ্দেশে রওনা হন নার্গিস। ১০ মার্চ হাওড়া স্টেশন থেকে দিল্লির উদ্দেশে ট্রেনে ওঠেন। ট্রেন কানপুর স্টেশনে পৌঁছালে কয়েকজন যুবক দিল্লি এসে গেছে বলে তাঁদের ট্রেন থেকে নামিয়ে আনে। পরে নার্গিসকে প্ল্যাটফর্মে আটকে মা-মেয়েকে জোর করে ওই ট্রেনেই তুলে দেয়। এরপর ট্রেন ছেড়ে দিলে বিচ্ছিন্ন হয়ে পড়েন নার্গিস। নার্গিসের সঙ্গে তাঁদের তিনজনের পাসপোর্ট ছিল। ভারতীয় লোকজনের সহায়তায় পরে দেশে ফেরেন নার্গিসের মা ও মেয়ে। ১৯ মার্চ সোনাডাঙ্গা থানার পুলিশের কাছ থেকে পরিবারের সদস্যরা জানতে পারেন, নার্গিস মারা গেছেন। তাঁর লাশ উত্তর প্রদেশের বাধান রেলস্টেশনের কাছ থেকে উদ্ধার করা হয়েছে। নার্গিসের মামি রাহেলা বেগম অভিযোগ করে বলেন, ওই খবর পেয়ে তাঁরা ভারতীয় হাইকমিশনে যোগাযোগ করেন। কিন্তু সেখান থেকে লাশ ফেরতের দাবি না করতে বলা হয় এবং লাশ ফেরত পেতে হলে তিন থেকে চার লাখ টাকা খরচ করতে হবে বলে জানানো হয়। পরে তাঁরা বাংলাদেশের স্বরাষ্ট্র, পররাষ্ট্র, আইন মন্ত্রণালয়সহ নয়টি দপ্তরে চিঠি দিয়ে লাশ ফেরত ও ক্ষতিপূরণের দাবি জানান। গত শনিবার হঠাৎ জানতে পারেন, রোববার বেনাপোল স্থলবন্দরে তাঁদের কাছে লাশ হস্তান্তর করা হবে। এ জন্য রোববার সকাল থেকেই তাঁরা বেনাপোলে অবস্থান নেন। কিন্তু সেদিন লাশ পাননি। গতকাল সকাল নয়টার দিকে তাঁরা লাশ বুঝে পেয়েছেন। খুলনায় ফিরে বেলা একটার পর নগরের বসুপাড়া কবরস্থানে নার্গিসের লাশ দাফন করা হয়। লাশের গোসল করান লাইলি বেগম। তিনি বলেন, নার্গিসের শরীরের বিভিন্ন স্থানে ধারালো অস্ত্র দিয়ে কোপানোর চিহ্ন রয়েছে। বাঁ পায়ের গোড়ালি শরীর থেকে বিচ্ছিন্ন হয়ে চামড়ার সঙ্গে কোনো রকমে আটকে রয়েছে। ডান হাত কাঁধ থেকে ভাঙা। দুই স্তনই কেটে ফেলা হয়েছে। গতকাল বিকেলে নিজ বাড়িতে মা আনোয়ারা বেগম কান্নাজড়িত কণ্ঠে বলেন, ‘মেয়ের দেড় বছর বয়সে স্বামীরে হারাইছি। ও-ই ছিল আমাগের অবলম্বন। এ্যাখন আমাগের কিডা দ্যাখপে। আমার নাতির ভবিষ্যৎ কী হবেনে? একমাত্র সন্তান ও পরিবারের একমাত্র উপার্জনক্ষম সদস্যকে হারিয়ে দিশেহারা এই মায়ের দাবি, ‘আমার মেয়েরে নির্যাতন করি ম্যেরি ফেলিছে। আমি এর বিচার চাই। ক্ষতিপূরণ চাই।’ বেনাপোল বন্দর থানার ভারপ্রাপ্ত কর্মকর্তা অপূর্ব হাসান বলেন, গত ১৯ মার্চ খুলনা পুলিশের বিশেষ শাখা থেকে বিষয়টি বাংলাদেশে নিযুক্ত ভারতীয় হাইকমিশনকে জানানো হয়। তখন নার্গিসের লাশ আগ্রা মেডিকেল কলেজ হাসপাতালের মর্গে ছিল। পরে দুই দেশের মধ্যে যোগাযোগের মাধ্যমে লাশটি ফেরত আনা হয়।
