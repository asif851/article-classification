
জাতীয় সমাজতান্ত্রিক দলের (জাসদ) স্বাধীনতা-পরবর্তী রাজনীতি এবং এর কথিত সামরিক শাখা গণবাহিনীর তৎপরতার কথা উল্লেখ করে দলটিকে জঙ্গি সংগঠন বলে মন্তব্য করেছেন বিএনপির স্থায়ী কমিটির সদস্য আ স ম হান্নান শাহ। তিনি বলেন, স্বাধীনতার পর সরকারি ও বেসরকারিভাবে যাঁরা সন্ত্রাসে জড়িত ছিলেন, তাঁরাই এখন দেশ চালাচ্ছেন। জাসদকে মন্ত্রিসভায় স্থান দিয়ে আওয়ামী লীগ দেশে জঙ্গিদের মদদ দিচ্ছে।গতকাল রোববার জাতীয় প্রেসক্লাবে এক আলোচনা সভায় হান্নান শাহ এসব কথা বলেন। এ আলোচনার আয়োজন করে ফ্রি থিংকার্স ফোরাম নামের একটি সংগঠন।হান্নান শাহ মুক্তিযুদ্ধের উপ-প্রধান সেনাপতি এ কে খন্দকারের সদ্য প্রকাশিত বইয়ের কথা উল্লেখ করে বলেন, ‘এ কে খন্দকার শুধু বীর উত্তম নন, তিনি বাপ কা বেটা।’ তিনি বলেন, বঙ্গবন্ধু চেয়েছিলেন পাকিস্তানের প্রধানমন্ত্রী হতে, তাই ৭ মার্চের বক্তৃতার শেষে ‘জয় পাকিস্তান’ বলেছিলেন।বিএনপির স্থায়ী কমিটির সদস্য মাহবুবুর রহমান তাঁর বক্তৃতায় জাপানের সমর্থনে জাতিসংঘের নিরাপত্তা পরিষদের অস্থায়ী সদস্যপদের নির্বাচনে বাংলাদেশের প্রার্থিতা প্রত্যাহারের সমালোচনা করেন।
