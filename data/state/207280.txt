
স্বরাষ্ট্রমন্ত্রী আসাদুজ্জামান খান কামাল বলেছেন, বাংলাদেশের মানুষ গুটিকয়েক লোকের হাতে জিম্মি হতে পারে না। এই গুটিকয়েক লোকের জন্য বহির্বিশ্বে বাংলাদেশের ভাবমূর্তি ক্ষুণ্ন হচ্ছে। জঙ্গিবাদ, সন্ত্রাসবাদ দমনে সরকার কঠোর। জঙ্গিদের ঠাঁই এ দেশে হবে না।আজ শুক্রবার দুপুরে কক্সবাজারে আঞ্চলিক পাসপোর্ট কার্যালয় ভবনের উদ্বোধনী অনুষ্ঠানে প্রধান অতিথির বক্তব্যে এসব কথা বলেন স্বরাষ্ট্রমন্ত্রী।আসাদুজ্জামান খান বলেন, জঙ্গিবাদ-সন্ত্রাসবাদ রুখতে জাতীয় ঐক্যের ডাক দিয়েছেন প্রধানমন্ত্রী শেখ হাসিনা। তাঁর ডাকে সাড়া দিয়ে সারা দেশের আনাচকানাচে, টেকনাফ থেকে তেঁতুলিয়া পর্যন্ত সব শ্রেণিপেশার মানুষ ঐক্যবদ্ধ আন্দোলন শুরু করেছে। সব জায়গায় জঙ্গিবাদ-সন্ত্রাসবাদের বিরুদ্ধে মানববন্ধন-সমাবেশ হচ্ছে। জঙ্গিবাদ নিয়ে তৃণমূলের মানুষ সচেতন হচ্ছে।স্বরাষ্ট্রমন্ত্রী বলেন, সব ধর্মের একই কথা—মানুষ হত্যা মহাপাপ।
আসাদুজ্জামান খান বলেন, দেশে কোনো আইএস নেই। যত জঙ্গি ধরা পড়েছে, তারা দেশের মানুষ। স্বাধীনতাবিরোধী চক্র কখনো জেএমবি, কখনো হুজি, কখনোবা আনসারুল্লাহ বাংলা টিম হয়ে দেশে নাশকতা চালিয়েছে। এখন তারা নতুন কায়দায় শিক্ষিত সন্তানদের বেহেশতের প্রলোভন দিয়ে জঙ্গিবাদে নামিয়ে দিচ্ছে।
অভিভাবকদের উদ্দেশে স্বরাষ্ট্রমন্ত্রী বলেন, সন্তানদের সময় দিন। সন্তানেরা কোথায় যাচ্ছে, কী করছে, তার খোঁজখবর নিন। সন্তানেরা জঙ্গিবাদের চলে গেলে ফিরিয়ে আনার চেষ্টা করুন।
আসাদুজ্জামান খান বলেন, ‘আমরা সবাইকে ভালোবাসা দিয়ে শান্তিতে রাখার পরিবেশ সৃষ্টি করতে চাই। বাংলাদেশে আর গুলশান ট্র্যাজেডি দেখতে চাই না।’
