
নারায়ণগঞ্জের বন্দরে আইসক্রিম ও কোমল পানীয়ের সঙ্গে ওষুধ মিশিয়ে সেবন করিয়ে পাঁচ মাসের অন্তঃসত্ত্বা স্ত্রীর গর্ভপাত ঘটানোর অভিযোগে স্বামীকে গ্রেপ্তার করেছে পুলিশ।
আজ রোববার সকালে নিপা আক্তার নামের এক গৃহবধূ বাদী হয়ে এ অভিযোগে তাঁর স্বামী আনোয়ার হোসেন, সতিন শাহনাজ বেগম এবং তাঁর ছেলে সাগরকে আসামি করে মামলা করেন। এরপর পুলিশ আনোয়ারকে গ্রেপ্তার করে।
এজাহার সূত্রে জানা গেছে, উপজেলার পুরান বন্দর চৌধুরী বাড়ি এলাকার মৃত সুরুজ মিয়ার মেয়ে নিপা আক্তারের সঙ্গে একই এলাকার মৃত জলিল মিয়ার ছেলে আনোয়ারের বিয়ে হয় ২০১৬ সালের ১২ জুন। বিয়ের পর নিপা জানতে পারেন, আনোয়ার আগে আরেকটি বিয়ে করেছেন এবং ওই ঘরে একটি সন্তান রয়েছে। এ নিয়ে নিপার সঙ্গে আনোয়ারের ঝগড়াবিবাদ হতো। বিয়ের তিন-চার মাস পর আনোয়ার তাঁর দ্বিতীয় স্ত্রী নিপার কথা অনুযায়ী পুরান বন্দর কাজীবাড়ি এলাকায় বাসা ভাড়া নিয়ে আলাদা বসবাস শুরু করেন। আনোয়ার মাঝেমধ্যে ওই বাসায় গিয়ে থাকতেন। এর মধ্যে নিপা অন্তঃসত্ত্বা হন। বিষয়টি জানার পর বাচ্চাটি নষ্ট করার জন্য নিপাকে প্রচণ্ড চাপ সৃষ্টি করে আসছিলেন স্বামী আনোয়ার হোসেন এবং তাঁর প্রথম স্ত্রী শাহনাজ বেগম ও তাঁদের ছেলে সাগর।
গত বৃহস্পতিবার রাত সাড়ে ১০টার দিকে আনোয়ার নিপার বাসায় আসেন। পরে আনোয়ার তাঁকে ওষুধ মেশানো আইসক্রিম খাওয়ান এবং কোমল পানীয় পান করান। দুই দিন পর শনিবার ভোরে নিপার গর্ভপাত ঘটে।
বন্দর থানার ভারপ্রাপ্ত কর্মকর্তা (ওসি) আবুল কালাম বলেন, এ অভিযোগে নিপা আক্তার বাদী হয়ে রোববার সকালে থানায় মামলা করেছেন। আসামি আনোয়ারকে গ্রেপ্তার করা হয়েছে। পরীক্ষার জন্য নিপাকে নারায়ণগঞ্জ জেনারেল হাসপাতালে পাঠানো হয়েছে।
