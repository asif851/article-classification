
পরিকল্পনামন্ত্রী আ হ ম মুস্তফা কামাল বলেছেন, ২০২০ সালের আগেই মোট দেশজ উৎপাদনের (জিডিপি) প্রবৃদ্ধি ৮ শতাংশে উন্নীত হবে। আর চলতি অর্থবছরের সাড়ে ৭ শতাংশের কাছাকাছি প্রবৃদ্ধি হবে। আজ বুধবার সহস্রাব্দের উন্নয়ন লক্ষ্য (এসডিজি) নিয়ে গণমাধ্যমকর্মীদের সঙ্গে এক আলোচনা সভায় পরিকল্পনামন্ত্রী এ কথা বলেন। পরিকল্পনা কমিশনের সাধারণ অর্থনীতি বিভাগ (জিইডি) ও জাতিসংঘ উন্নয়ন কর্মসূচি (ইউএনডিপি) যৌথভাবে এ আলোচনা সভার আয়োজন করে। পরিকল্পনা কমিশনের এনইসি সম্মেলনকক্ষে এ সভা অনুষ্ঠিত হয়। পরিকল্পনামন্ত্রী বলেন, বাংলাদেশের অগ্রগতি সারা বিশ্বের বিস্ময়। ২০৩০ সালের মধ্যে দেশের দারিদ্র্য দূর হবে। বর্তমান সরকারের উদ্যোগ হচ্ছে সবাইকে নিয়েই উন্নয়ন। কাউকে পিছিয়ে রেখে টেকসই অগ্রগতি অর্জন হতে পারে না। 
প্রধানমন্ত্রীর কার্যালয়ের এসডিজি বিষয়ক মুখ্য সমন্বয়ক আবুল কালাম আজাদ বলেন, এসডিজি অর্জনে কোন মন্ত্রণালয় বছরভিত্তিক কী কাজ করবে—এর পরিকল্পনা করা হয়েছে। প্রতিবছরই তাদের কার্যক্রম পর্যালোচনা করা হবে। জাতীয় প্রেসক্লাবের সভাপতি মুহম্মদ শফিকুর রহমান বলেন, অর্থনীতিকে স্বাভাবিক গতিতে চলতে দিতে হবে। আবার গণমাধ্যমকেও স্বাভাবিকভাবে চলতে দিতে হবে। এসডিজি বাস্তবায়ন প্রক্রিয়ায় জনসচেতনতা বাড়াতে পারে গণমাধ্যম। দ্য ফিন্যান্সিয়াল এক্সপ্রেস সম্পাদক এ এইচ এম মোয়াজ্জেম হোসেন বলেন, এসডিজি বাস্তবায়নের সরকারের অঙ্গীকারের অভাব নেই। কিন্তু প্রাতিষ্ঠানিক দুর্বলতা আছে। পরিসংখ্যানকে গ্রহণযোগ্য করতে হবে। দৈনিক প্রথম আলোর সহযোগী সম্পাদক আব্দুল কাইয়ুম বলেন, এসডিজি বাস্তবায়নে মন্ত্রণালয়ভিত্তিক দায়িত্ব বণ্টন করে দেওয়া একটি ভালো উদ্যোগ। কোন মন্ত্রণালয়ের কী কাজ—এটা সহজেই জানতে পারবে গণমাধ্যম। এটি সুশাসন প্রতিষ্ঠায় ভূমিকা রাখবে। জিইডির সদস্য শামসুল আলমের সভাপতিত্বে অনুষ্ঠানে আরও বক্তব্য দেন ইউএনডিপির আবাসিক প্রতিনিধি সুদীপ্ত মুখার্জি, বাংলাদেশ সংবাদ সংস্থার (বাসস) বিশেষ প্রতিনিধি মাহফুজা জেসমিন প্রমুখ। অনুষ্ঠানে বক্তারা বাংলাদেশের অগ্রগতি বেগবান করতে প্রতিবন্ধকতা চিহ্নিত করে তা নিরসনে আরও বেশি যত্নবান হওয়ার প্রয়োজনীয়তার ওপর গুরুত্ব দেন।
