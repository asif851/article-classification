
নারায়ণগঞ্জের রূপগঞ্জ উপজেলায় জমি নিয়ে বিরোধের জের ধরে এক দম্পতিকে পিটিয়ে জখম করার অভিযোগ পাওয়া গেছে। গতকাল শুক্রবার হরিণা নদীপাড় এলাকায় এ ঘটনা ঘটে। পুলিশ সূত্র জানায়, হরিণা নদীপাড় এলাকার রফিক মিয়ার সঙ্গে একই এলাকার বাদল মিয়ার ২৮ শতক জমি নিয়ে দীর্ঘদিন ধরে বিরোধ চলছে। এর জের ধরে গতকাল দুপুরে চার-পাঁচজন দেশীয় অস্ত্র নিয়ে রফিকের বাড়িতে হামলা করেন। এতে বাধা দেওয়ায় হামলাকারীরা রফিক মিয়া ও তাঁর স্ত্রী মমতাজ বেগমকে পিটিয়ে গুরুতর জখম করে। তাঁদের উপজেলা স্বাস্থ্য কমপ্লেক্সে ভর্তি করা হয়েছে। রূপগঞ্জ থানার ভারপ্রাপ্ত কর্মকর্তা (ওসি) ইসমাইল হোসেন বলেন, ‘অভিযোগ পেয়েছি। তদন্ত সাপেক্ষে ব্যবস্থা নেওয়া হবে।’
