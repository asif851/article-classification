
নেপালে দক্ষিণ এশীয় আঞ্চলিক সহযোগিতা সংস্থার (সার্ক) ১৮তম শীর্ষ সম্মেলনে যোগ দেওয়ার পর আজ শুক্রবার দেশে ফিরেছেন প্রধানমন্ত্রী শেখ হাসিনা। খবর বাসসের।
৩৬ দফা কাঠমান্ডু ঘোষণা এবং সার্কভুক্ত দেশগুলোর মধ্যে বিদ্যুৎ সহযোগিতা চুক্তিসইয়ের মধ্য দিয়ে দুই দিনব্যাপী এই শীর্ষ সম্মেলন গতকাল নেপালের রাজধানীতে শেষ হয়।
প্রধানমন্ত্রী ও তাঁর সফরসঙ্গীদের নিয়ে বিমান বাংলাদেশ এয়ারলাইনসের একটি ভিভিআইপি ফ্লাইট স্থানীয় সময় দুপুর ১২টা ১০ মিনিটে হজরত শাহজালাল আন্তর্জাতিক বিমানবন্দরে এসে পৌঁছায়।
প্রধানমন্ত্রীর উপদেষ্টা তারিক আহমেদ সিদ্দিকী ও প্রধানমন্ত্রীর কার্যালয়ের ঊর্ধ্বতন কর্মকর্তারা বিমানবন্দরে উপস্থিত ছিলেন।
