
চাঁপাইনবাবগঞ্জ সদর উপজেলার ঝিলিম ইউনিয়নের বাবুডাইং এলাকায় সেনানিবাস (ক্যান্টনমেন্ট) স্থাপনের উদ্যোগ নেওয়া হচ্ছে। এ উপলক্ষে সার্কিট হাউসে গতকাল শনিবার বগুড়া সেনানিবাসের জেনারেল অফিসার কমান্ডিং (জিওসি) মেজর জেনারেল আবদুল্লাহিল বাকির উপস্থিতিতে এক মতবিনিময় সভা অনুষ্ঠিত হয়।
প্রত্যক্ষদর্শীরা জানান, জনমত যাচাইয়ের উদ্দেশ্যে এ মতবিনিময় সভার আহ্বান করেন সদর আসনের সাংসদ আবদুল ওদুদ। জেলা প্রশাসক সরদার সরাফত আলীর সভাপতিত্বে এ সভা অনুষ্ঠিত হয়। সভায় আবদুল্লাহিল বাকি বলেন, সেনাবাহিনীর আধুনিকায়ন ও সম্প্রসারণের কাজ চলছে। এ জন্য সেনানিবাসের সম্প্রসারণ দরকার। সে লক্ষ্যেই চাঁপাইনবাবগঞ্জে একটি সেনানিবাস স্থাপনের উদ্যোগ নেওয়া হচ্ছে।
আবদুল্লাহিল বাকি আরও বলেন, সেনানিবাস স্থাপন করা হলে সেখানে একটি ক্যান্টনমেন্ট পাবলিক স্কুল অ্যান্ড কলেজ ও ওয়ারেন্ট অফিসার ট্রেনিং একাডেমি স্থাপিত হবে। পর্যায়ক্রমে আর্মড ফোর্স মেডিকেল কলেজ ও হাসপাতাল এবং টেকনিক্যাল ইনস্টিটিউট নির্মাণ করা হবে। এতে করে চাঁপাইনবাবগঞ্জের আর্থসামাজিক অবস্থার ব্যাপক উন্নয়ন হবে। ওই এলাকায় ১৩৫ থেকে ১৫৩ একর খাসজমি রয়েছে। এ ছাড়া আরও ২৪ থেকে ৩০ একর জমি অধিগ্রহণ করতে হতে পারে। তবে যত কম পরিমাণ কৃষিজমি নেওয়া যায়, সে চেষ্টাই করা হবে।
সাংসদ আবদুল ওদুদ বলেন, সেনানিবাসের পাশাপাশি শিক্ষাপ্রতিষ্ঠান নির্মিত হলে চাঁপাইনবাবগঞ্জের জনগণ ব্যাপকভাবে উপকৃত হবে।
আইনজীবী আবু হাসিব বলেন, ছোট পাহাড়সদৃশ বেশ কিছু টিলা, বন, খাড়ি (জলাশয়) নিয়ে চমৎকার একটি নৈসর্গিক এলাকা হচ্ছে বাবুডাইং। এখানে একটি পর্যটনকেন্দ্র হওয়াই বাঞ্ছনীয়। সেনানিবাস হলে অনেক কৃষক জমি হারাবেন।
