
রাজশাহী বিশ্ববিদ্যালয়ে ২০১৬-১৭ শিক্ষাবর্ষে স্নাতক (সম্মান) শ্রেণিতে ভর্তি পরীক্ষায় ‘ডি’ ইউনিটে বিজ্ঞান ও মানবিক শাখার শিক্ষার্থীদের জন্য রয়েছে ৯১টি আসন। সেখানে পরীক্ষায় পাস করেছেন মাত্র ১৯ জন পরীক্ষার্থী!
বিশ্ববিদ্যালয়ের ওয়েবসাইটে ‘ডি’ ইউনিটের (বিজনেস স্টাডিজ অনুষদ) ফল প্রকাশ করা হয় গতকাল বৃহস্পতিবার রাতে। এই অনুষদে মোট আসনসংখ্যা ৫২০টি। যার মধ্যে বাণিজ্য শাখার শিক্ষার্থীদের জন্য রয়েছে ৪২৯টি আসন এবং বিজ্ঞান ও মানবিক শাখার (অবাণিজ্য) শিক্ষার্থীদের জন্য রয়েছে ৯১টি আসন। পরীক্ষায় বাণিজ্য শাখার ৪২৯টি আসনের বিপরীতে ৮৭২ জন পরীক্ষার্থী পাস করেছেন। আর অবাণিজ্য শাখার ৯১টি আসনের বিপরীতে ১৯ জন পরীক্ষার্থী পাস করেছেন।
২৪ অক্টোবর বেলা একটা থেকে দুইটা পর্যন্ত বাণিজ্য শাখার এবং বিকেল সাড়ে তিনটা থেকে সাড়ে চারটা পর্যন্ত বিজ্ঞান ও মানবিক শাখার শিক্ষার্থীদের ভর্তি পরীক্ষা অনুষ্ঠিত হয়।
বিবিএ প্রথম বর্ষ ভর্তি পরীক্ষা কমিটির সদস্য ও ফাইন্যান্স বিভাগের সভাপতি আমজাদ হোসেন প্রথম আলোকে বলেন, অবাণিজ্য (বিজ্ঞান ও মানবিক) গ্রুপে প্রায় ৩ হাজার ৮০০ শিক্ষার্থী পরীক্ষায় অংশ নেন। ভর্তি পরীক্ষায় পাস নম্বর ছিল ৪০। মাত্র ১৯ জন শিক্ষার্থী ৪০ বা তার বেশি নম্বর পেয়েছে। বাকি শিক্ষার্থীদের কেউ পাস নম্বর অর্জন করতে পারেননি। অবাণিজ্য শাখায় প্রথম স্থান অধিকারীর প্রাপ্ত নম্বর ৪৮.১৩।
আসন কীভাবে পূরণ করা হবে জানতে চাইলে আমজাদ হোসেন বলেন, ‘এ বিষয়ে এখনো কোনো সিদ্ধান্ত গ্রহণ করা হয়নি। পাস নম্বর কমিয়ে দেওয়া হতে পারে কিংবা বাণিজ্য গ্রুপের শিক্ষার্থীদের দিয়ে আসন পূরণ করা হতে পারে। যা–ই হোক একটি সিদ্ধান্ত নেওয়া হবে।’
