
যুক্তরাষ্ট্রে ১৬ দিনের সরকারি সফর শেষে প্রধানমন্ত্রী শেখ হাসিনা লন্ডন হয়ে দেশে ফেরার উদ্দেশ্যে বাংলাদেশ সময় আজ মঙ্গলবার সকালে (ওয়াশিংটন সময় সোমবার রাত ১০টা ১৫ মিনিট) ওয়াশিংটন ছেড়েছেন।
প্রধানমন্ত্রীর প্রেস সচিব ইহসানুল করিম ওয়াশিংটন থেকে টেলিফোনে বলেন, ইউনাইটেড এয়ারলাইনের একটি ফ্লাইট প্রধানমন্ত্রী এবং তাঁর সফরসঙ্গীদের নিয়ে গতকাল সোমবার রাত ১০টা ১৫ মিনিটে (বাংলাদেশ সময় আজ সকাল ৮টা ১৫ মিনিট) লন্ডনের উদ্দেশে যুক্তরাষ্ট্রের রাজধানী ওয়াশিংটনের ডুলেস ইন্টারন্যাশনাল এয়ারপোর্ট ছেড়েছে।
বিমানবন্দরে প্রধানমন্ত্রীকে বিদায় জানান যুক্তরাষ্ট্রে নিযুক্ত বাংলাদেশের রাষ্ট্রদূত মোহাম্মদ জিয়াউদ্দিন এবং জাতিসংঘে বাংলাদেশের স্থায়ী প্রতিনিধি মাসুদ বিন মোমেন। প্রধানমন্ত্রীকে বহনকারী ফ্লাইটটি লন্ডন সময় আজ সকাল ১০টায় (বাংলাদেশ সময় বেলা ৩টায়) হিথ্রো আন্তর্জাতিক বিমানবন্দরে অবতরণ করবে।
যুক্তরাজ্যে বাংলাদেশের হাইকমিশনার নাজমুল কাওনাইন বিমানবন্দরে শেখ হাসিনাকে অভ্যর্থনা জানাবেন।
লন্ডনে তিন দিন থাকার পর প্রধানমন্ত্রী ৭ অক্টোবর দেশে ফিরবেন।  প্রধানমন্ত্রী শেখ হাসিনা জাতিসংঘের সাধারণ পরিষদের ৭২তম অধিবেশনে যোগদানের পর ২২ সেপ্টেম্বর নিউইয়র্ক থেকে ওয়াশিংটনে যান। সেখানে এক সপ্তাহ থাকার পর লন্ডন হয়ে ২ অক্টোবর তাঁর দেশে ফেরার কথা ছিল। তবে ওয়াশিংটনের একটি হাসপাতালে ২৫ সেপ্টেম্বর প্রধানমন্ত্রীর গলব্লাডারে অস্ত্রোপচার হয়। এ কারণে ফেরার তারিখ পরিবর্তন করা হয়।
শেখ হাসিনা জাতিসংঘের বার্ষিক এই অধিবেশনে যোগ দিতে ১৭ সেপ্টেম্বর নিউইয়র্কে পৌঁছান।
