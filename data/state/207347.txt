
অপহরণের চার দিন পর আজ মঙ্গলবার দুপুরে ঢাকার কেরানীগঞ্জে পঞ্চম শ্রেণির ছাত্র মো. আবদুল্লাহর লাশ ড্রাম থেকে উদ্ধার করা হয়েছে। উপজেলার মুগারচরে শিশুটির মা রিনা বেগমের মামার বাসা থেকে লাশটি উদ্ধার করা হয়।
ঢাকা জেলার অতিরিক্ত পুলিশ সুপার গোলাম আজম প্রথম আলোকে এ তথ্য নিশ্চিত করেছেন। তিনি বলেন, গোপন সংবাদের ভিত্তিতে শিশুটির মায়ের মামার মুগারচরের বাসা থেকে লাশটি উদ্ধার করা হয়। শিশুটির লাশ ড্রামে রাখা ছিল।
শিশুটির পরিবার ও পুলিশ সূত্রে জানা গেছে, গত শুক্রবার দুপুরে উপজেলার মুগারচর থেকে পশ্চিম মুগারচর সরকারি প্রাথমিক বিদ্যালয়ের পঞ্চম শ্রেণির ছাত্র মো. আবদুল্লাহ অপহৃত হয়।
শিশুটির চাচা মো. কাবিল বলেন, অপহরণকারীদের দাবি করা তিন লাখ টাকার মধ্যে এক লাখ টাকা গত শনিবার বিকাশে পাঠানো হয়েছে। কিন্তু পরের দিন রোববার সকাল থেকে ওই মোবাইল নম্বরটি বন্ধ পাওয়া যাচ্ছে।
