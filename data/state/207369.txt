
গণজাগরণ মঞ্চের মুখপাত্র ইমরান এইচ সরকার বলেছেন, যত বাধাই আসুক না কেন গণজাগরণ মঞ্চ রাজপথে থেকে দাবি আদায় করবে। এই আন্দোলন আমরা অব্যাহত রাখব। একটি মানবিক, বৈষম্যমুক্ত, অসাম্প্রদায়িক বাংলাদেশ বিনির্মাণ করব। এটাই আজকে গণজাগরণের মঞ্চের প্রত্যয়। 
গণজাগরণ মঞ্চের তিন বছর পূর্তি উপলক্ষে আজ শুক্রবার বিকেলে রাজধানীর শাহবাগে জাতীয় জাদুঘরের সামনে আয়োজিত স্মৃতিচারণামূলক অনুষ্ঠানে ইমরান এইচ সরকার এসব কথা বলেন। ২০১৩ সালের ৫ ফেব্রুয়ারি গণজাগরণ মঞ্চের যাত্রা শুরু হয়েছিল। তৃতীয় বর্ষপূর্তির অনুষ্ঠানে চিত্রাঙ্কন প্রতিযোগিতা, জাগরণযাত্রা, স্মৃতিচারণামূলক ও সাংস্কৃতিক অনুষ্ঠানের আয়োজন করা হয়। এবার গণজাগরণ মঞ্চের বর্ষপূর্তির স্লোগান হচ্ছে-‘নির্ভয় চিত্তে মুক্তির সংগ্রাম অবিরাম’। জাগরণযাত্রাটি শাহবাগ থেকে শুরু হয়ে হোটেল রূপসী বাংলার মোড়-শাহবাগ-টিএসসি হয়ে আবার শাহবাগে এসে শেষ হয়।ইমরান এইচ সরকার স্মৃতিচারণামূলক অনুষ্ঠানে বলেন, ভবিষ্যৎ প্রজন্মের জন্য একটি মানবিক বাংলাদেশ, একটা নিরাপদ বাংলাদেশ প্রতিষ্ঠা করাই গণজাগরণ মঞ্চের আগামীদিনের চ্যালেঞ্জ। আমরা ইতিমধ্যে সেই চ্যালেঞ্জ ২০১৩ সালের ৫ ফেব্রুয়ারি থেকেই নিয়েছি। ইতিমধ্যে চারজন যুদ্ধাপরাধীর রায় কার্যকর হওয়ায় সবাইকে ধন্যাবাদ জানান ইমরান এইচ সরকার। তিনি বলেন, এত বাধা, ঝড় বৃষ্টি উপেক্ষা করে এত দীর্ঘ সময় রাজপথে আছেন। আমাদের ছয় দফা দাবির পরিপ্রেক্ষিতে যুদ্ধাপরাধী সংগঠন জামায়াতে ইসলামীর রাজনীতি নিষিদ্ধের পথ সুগম হয়েছে। আর কালক্ষেপণ না করে শিগগিরই জামায়াতের রাজনীতি নিষিদ্ধ করে বাংলাদেশের মানুষের যে দাবি, সেই ছয় দফা দাবির প্রতি শ্রদ্ধা প্রদর্শন করবে। এখনো কাঙ্ক্ষিত বাংলাদেশ বিনির্মাণ সম্ভব হয়নি উল্লেখ করে ইমরান বলেন, ‘আমরা সমাজের রন্ধ্রে রন্ধ্রে দেখছি বৈষম্য আর অন্যায়-অবিচার। গণজাগরণ মঞ্চ যেমন যুদ্ধাপরাধীদের বিচারের দাবিতে আন্দোলন করে আসছে, একই সঙ্গে সব অন্যায়ের বিরুদ্ধেও রাজপথে সোচ্চার হয়েছে। আমরা অন্যায়ের বিরুদ্ধে দাঁড়িয়ে, অপরাধের বিরুদ্ধে দাঁড়িয়ে। আমরা চাই একটা ন্যায়বিচার সম্পন্ন বাংলাদেশ বিনির্মাণের। যেখানে আইনের শাসন থাকবে, কথা বলার অধিকার থাকবে। তিন বছর পূর্তি উপলক্ষে আয়োজিত কর্মসূচিতে উপস্থিত ছিলেন সংগীতা ইমাম, সমাজতান্ত্রিক ফ্রন্টের সভাপতি জনার্দন দত্ত, জীবনানন্দ জয়ন্ত প্রমুখ। বর্ষপূর্তির দ্বিতীয় দিনের কর্মসূচিতে আগামীকাল শনিবার বিকেল চারটার দিকে আলোচনা সভা ও চলচ্চিত্র প্রদর্শনী এবং শাহবাগের গানের অনুষ্ঠানের আয়োজন করা হয়েছে।২০১৩ সালের ৫ ফেব্রুয়ারি জামায়াতে ইসলামীর সহকারী সেক্রেটারি জেনারেল আবদুল কাদের মোল্লার রায়কে কেন্দ্র করে ব্লগারস অ্যান্ড অনলাইন অ্যাকটিভিস্ট নেটওয়ার্কের আহ্বানে আর সাধারণ মানুষের অংশগ্রহণে শাহবাগে আন্দোলন শুরু হয়। এর ধারাবাহিকতা প্রতিষ্ঠিত হয় গণজাগরণ মঞ্চ।আরও পড়ুন : গণজাগরণ মঞ্চের গ্রহণযোগ্যতা বেড়েছে: ইমরান
