
চট্টগ্রাম নগরের সদরঘাট থানার বরিশাল কলোনির মাটির নিচ থেকে ১১ বস্তা ফেনসিডিল উদ্ধার করেছে পুলিশ। আজ বুধবার ভোররাত থেকে সকাল পর্যন্ত অভিযান চালিয়ে এই ফেনসিডিল উদ্ধার করা হয়।
নগর পুলিশের অতিরিক্ত উপকমিশনার (দক্ষিণ) শাহ মো. আবদুর রউফ বলেন, গোপন তথ্যের ভিত্তিতে বরিশাল কলোনিতে অভিযান চালায় পুলিশ। ভোররাত থেকে সকাল সাতটা পর্যন্ত এই অভিযান চলে। কলোনির একটি স্থানের মাটি খুঁড়ে ড্রামের ভেতরে থাকা ১১ বস্তা ফেনসিডিল উদ্ধার করে পুলিশ। বস্তাগুলো থানায় আনা হয়েছে। ফেনসিডিলের বোতল গণনা করা হচ্ছে।
পুলিশ জানায়, এই অভিযানে পুলিশের শতাধিক সদস্য অংশ নেন। এ ঘটনায় কাউকে আটক করা যায়নি।
বরিশাল কলোনিতে বস্তি গড়ে উঠেছে। পুলিশ ও স্থানীয় লোকজনের ভাষ্য, এলাকাটি ‘মাদকের আস্তানা’ হিসেবে পরিচিত। সেখানে অভিযান চালাতে গিয়ে একাধিকবার হামলার শিকার হয়েছে পুলিশ।
 
