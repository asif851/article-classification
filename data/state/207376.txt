
♦ একদলীয় নির্বাচনের জন্য নানা কৌশল করছে সরকার ♦ সরকারের কৌশল হচ্ছে মামলায় জড়িয়ে বিএনপিকে ব্যস্ত রাখা
বিএনপি আগামী নির্বাচনে অবশ্যই অংশ নেবে। নির্বাচন ও আন্দোলন—দুটির জন্যই প্রস্তুত বিএনপি। ভোটের অধিকার আদায়ে দেশের মানুষ একসঙ্গে রাস্তায় নামলে রাজনৈতিক চিত্র পাল্টে যাবে। মানুষ একবার গণতন্ত্রের জন্য মাঠে নামলে বোঝা যাবে কার শক্তি কতটুকু।
শুক্রবার নোয়াখালীর কোম্পানীগঞ্জের সিরাজপুর ইউনিয়নের মানিকপুরে নিজ বাসভবনের সামনে ‘আমান মওদুদ কম্পিউটার প্রশিক্ষণ কেন্দ্র’র উদ্বোধনী অনুষ্ঠানে প্রধান অতিথির বক্তব্যে বিএনপির স্থায়ী কমিটির সদস্য মওদুদ আহমদ এসব কথা বলেন।  ক্ষমতাসীন আওয়ামী লীগ সরকারের উদ্দেশে মওদুদ আহমদ বলেন, বাংলার মানুষ একবার গণতন্ত্রের জন্য মাঠে নামলে বুঝবেন কার শক্তি কতটুকু। নির্বাচন আসুক, তখন সেটা প্রমাণ হবে। আমরা জানি, এ সরকার কোনো সমঝোতায় আসতে চাইবে না। তবুও আমরা চাইব আগামী নির্বাচন যেন নির্দলীয়, নিরপেক্ষ ও অবাধ সুষ্ঠু হয়। সরকার একদলীয় নির্বাচন করার জন্য নানা কৌশল করছে। তার মধ্যে অন্যতম হচ্ছে সবার বিরুদ্ধে মিথ্যা মামলা দিয়ে হয়রানি করা এবং বিএনপিকে মামলায় জড়িয়ে ব্যস্ত রাখা। মওদুদ আহমদ বলেন, ২০১৪ সালের ৫ জানুয়ারির মতো একদলীয় কোনো নির্বাচন বাংলাদেশে আর হবে না, হতে দেওয়া যাবে না।
আমান মওদুদ তাঁর দ্বিতীয় ছেলে। ২০১৫ সালের এপ্রিল মাসে মারা যান আমান। ছেলের নামে নিজ বাসভবনের সামনে এ প্রশিক্ষণ কেন্দ্র স্থাপন করা হলো।
সাবেক মন্ত্রী মওদুদ আহমদ অভিযোগ করে বলেন, ‘আমি এলাকায় এলেও কোনো ইউনিয়নে, ওয়ার্ডে বা কোথায়ও যেতে পারি না, আমরা একটা ঘরোয়া বৈঠকও করতে পারি না। প্রশাসন থেকে বলেছে তারা আমাদের কোনো সভা করার অনুমতি দেবে না। ওপর থেকে হুকুম আছে এখানে বিএনপিকে রাস্তায় নামতে দেওয়া হবে না। এটা কী ধরনের গণতন্ত্র, এটা কী ধরনের রাজনীতি।
অনুষ্ঠানে সভাপতিত্ব করেন উপজেলা বিএনপির সভাপতি আবদুল হাই সেলিম। বিশেষ অতিথি ছিলেন মওদুদ আহমদের স্ত্রী হাসনা জসীমউদ্‌দীন মওদুদ। তিনি ‘আমান মওদুদ কম্পিউটার প্রশিক্ষণ কেন্দ্র’র উদ্বোধন করেন। অনুষ্ঠানে অন্যান্যের মধ্যে উপস্থিত ছিলেন উপজেলা বিএনপির সাধারণ সম্পাদক নুরুল আলম সিকদার, বসুরহাট পৌরসভা বিএনপির সভাপতি কামাল উদ্দিন চৌধুরী, সাধারণ সম্পাদক মাহমুদুর রহমান ওরফে রিপন, উপজেলা যুবদলের সাধারণ সম্পাদক আবদুল্লাহ আল-মামুন প্রমুখ।
