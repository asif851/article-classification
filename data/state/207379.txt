
বান্দরবানের লামা উপজেলার ফাইতংয়ে আওয়ামী লীগের নেতা পরিচয়ে এক ব্যক্তি মারমা-ম্রোদের জুমের ধানখেত ও বাগান দখল করেছেন বলে অভিযোগ উঠেছে। এ ব্যাপারে ক্ষতিগ্রস্ত ব্যক্তিরা গত শনিবার লামা থানায় অভিযোগ দিয়েছেন। এতে ক্ষিপ্ত হয়ে এহসান উল্লাহ নামের ওই ব্যক্তি গতকাল রোববার আশপাশের আরও জমি দখল করে নিয়েছেন বলে জানিয়েছেন স্থানীয় ব্যক্তিরা।
স্থানীয় সূত্র জানায়, ইউনিয়ন সদর থেকে প্রায় ছয় কিলোমিটার দূরে ফাইতং ইউনিয়নের ৯ নম্বর ওয়ার্ডের কারিয়নপাড়ায় মারমা ও সিংডংপাড়ায় ম্রো সম্প্রদায়ের বাসিন্দারা যুগ যুগ ধরে জুমবামে (জুমের এলাকা) চাষ ও বাগান করে আসছে। কিন্তু গত বৃহস্পতিবার এহসান উল্লাহ কয়েকজন লোকসহ এসে কয়েকটি পাহাড়ি পরিবারের জুমের খেত ও বাগান দখল করে গাছের চারা রোপণ করেন।
ফাইতং ইউনিয়ন পরিষদের ৯ নম্বর ওয়ার্ডের সদস্য সুইম্রা অং মারমা বলেন, খেত-বাগান দখলের সময় স্থানীয় ব্যক্তিরা বাধা দেওয়ার চেষ্টা করলে এহসান উল্লাহ নিজেকে ইউনিয়ন আওয়ামী লীগের সাংগঠনিক সম্পাদক পরিচয় দেন। তিনি বাধাদানকারীদের পাড়া থেকে উচ্ছেদ ও চাঁদাবাজি মামলায় জেলে পাঠানোর হুমকি দেন। এহসান উল্লাহ লামা বা বান্দরবানের বাসিন্দাও নন।
কারিয়নপাড়ার বাসিন্দা রেহ্লাঅং মারমা ও সিংডং পাড়ার লুরিং ম্রো মুঠোফোনে প্রথম আলোকে বলেন, তাঁরা গত শনিবার থানায় এহসান উল্লাহর বিরুদ্ধে লিখিত অভিযোগ দিয়েছেন। তখন পুলিশ ব্যবস্থা নেওয়ার আশ্বাস দেয়। কিন্তু এরপরও এহসান উল্লাহ রোববার আরও দ্বিগুণ লোকজন নিয়ে আরও প্রায় ৫০ একর জুমের জমির জঙ্গল কেটে দখল করে গাছের চারা লাগিয়েছেন।
ফাইতং ইউনিয়ন আওয়ামী লীগের সাধারণ সম্পাদক ওমর ফারুক বলেন, এহসান উল্লাহ নামে মহেশখালির ওই ব্যক্তি ফাইতং ইউনিয়ন আওয়ামী লীগের সদস্য হওয়ার জন্য আবেদন করেছেন।
তবে জমি দখলের অভিযোগ অস্বীকার করে এহসান উল্লাহ দাবি করেন, তিনি পাড়াবাসীর কাছ থেকে জমি কিনে নিয়ে বাগান করছেন। কমিটিতে না থাকা পরও নিজেকে নেতা হিসেবে পরিচয় দেওয়া নিয়ে জানতে চাইলে এহসান উল্লাহ বলেন, তিনি অলিখিতভাবে সাংগঠনিক সম্পাদকের দায়িত্ব পালন করছেন।    ফাইতং মৌজার হেডম্যান উম্রামং মারমা বলেন, তাঁর মৌজায় এহসান উল্লাহর বৈধ-অবৈধ কোনো জমি নেই।
লামা উপজেলা আওয়ামী লীগের সাংগঠনিক সম্পাদক ও লামা পৌরসভার মেয়র জহিরুল ইসলাম বলেন, এহসান উল্লাহ আওয়ামী লীগের কেউ না। তারপরও তাঁকে¤ম্রো ও মারমাদের জমি ছেড়ে দেওয়ার জন্য বলা হয়েছে।
লামা থানার উপপরিদর্শক কামাল উদ্দিন বলেন, দখল করা জমি ছেড়ে না দিলে এহসান উল্লাহর বিরুদ্ধে আইনগত ব্যবস্থা নেওয়া হবে।
 
