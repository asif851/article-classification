
ঝিনাইদহে নিজ ঘরে দিনমজুর বিশারত আলী খুনের ঘটনায় পুলিশ গতকাল শুক্রবার তাঁর ছেলে আলাউদ্দিনকে গ্রেপ্তার করেছে। পুলিশ বলছে, আলাউদ্দিনই তাঁর ঘুমন্ত বাবাকে কুপিয়ে হত্যা করে পালিয়ে যান।ঝিনাইদহ সদর থানার ভারপ্রাপ্ত কর্মকর্তা হরেন্দ্রনাথ সরকার বলেন, নিহত বিশারত আলী মোল্লার (৬০) বড় ছেলে সিদ্দিকুর রহমান বাদী হয়ে গত বৃহস্পতিবার থানায় একটি মামলা করেন। এতে কাউকে সরাসরি আসামি না করা হলেও বিশারতের ছোট ছেলে আলাউদ্দিনকে সন্দেহভাজন হিসেবে উল্লেখ করা হয়। পুলিশ গতকাল দুপুরে কোটচাঁদপুর উপজেলার সাব্দারপুর গ্রাম থেকে আলাউদ্দিনকে গ্রেপ্তার করে।পুলিশ ও পরিবার সূত্রে জানা যায়, ঝিনাইদহ সদর উপজেলার গাগান্না গ্রামের দিনমজুর বিশারতের কাছে গত বুধবার রাতে টাকা দাবি করেন তাঁর ছেলে আলাউদ্দিন। টাকা দিতে অস্বীকার করায় দুজনের মধ্যে বাগ্বিতণ্ডা হয়। খাওয়া-দাওয়া শেষে বিশারত নিজ ঘরের বারান্দায় ঘুমিয়ে ছিলেন। বৃহস্পতিবার ভোর রাতে ছেলে আলাউদ্দিন তাঁকে কুপিয়ে হত্যা করে বাড়ি থেকে পালিয়ে যান।এ নিয়ে গতকাল শুক্রবার প্রথম আলোয় ‘ঘরে ঘুমিয়ে থাকা দিনমজুর খুন, সন্দেহ ছেলের দিকে’ শিরোনামে একটি সংবাদ প্রকাশিত হয়।
 
