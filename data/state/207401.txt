
সাবেক রাষ্ট্রপতি এ কিউ এম বদরুদ্দোজা চৌধুরী বলেছেন, বিদেশিদের মাধ্যমে সংলাপ হলে তা দেশের জন্য লজ্জাজনক হবে। তিনি বলেছেন, বিডিআর বিদ্রোহের সময় ৫৬ সামরিক কর্মকর্তা হত্যাকারীদের সঙ্গে এবং পার্বত্য চট্টগ্রাম ইস্যু নিয়ে সন্তু লারমার সঙ্গে আলোচনা করতে পারলে খালেদা জিয়ার সঙ্গে সরকারের কথা বলতে সমস্যা কোথায়?সাবেক এই রাষ্ট্রপতি আজ সোমবার বারিধারায় নিজ বাসায় সাংবাদিকদের সঙ্গে আলাপকালে এসব কথা বলেন। তিনি বলেন, শেখ হাসিনা দ্রুততম সময়ে সব সমস্যার সমাধান করতে পারেন।রাজনৈতিক সংকট নিরসনে আলোচনায় বসার জন্য আবারও দুই নেত্রীর প্রতি আহ্বান জানিয়ে বলেন, এ ব্যাপারে প্রধানমন্ত্রীর দায়িত্বই বেশি। তিনি আশা করেন, দেশরক্ষার জন্য সরকার ও বিরোধীপ‌ক্ষের শুভবুদ্ধির উদয় হবে।বদরুদ্দোজা চৌধুরী তিনি বলেন, দেশ জ্বলছে। মানুষ মরছে। অর্থনীতি ধ্বংস হচ্ছে। অর্থমন্ত্রীর ভাষায়, ঢাকার বাইরে সরকারের কর্তৃত্ব নেই। বন্দুক দিয়ে, পুলিশ দিয়ে দমন-পীড়ন করে রাজনৈতিক সমস্যার সমাধান হবে না। রাজনীতির সমাধান করতে হবে রাজনীতি দিয়ে। এই পরিস্থিতিতে উভয় নেত্রীকে উদার হতে হবে। ছাড় দিতে হবে।খালেদা জিয়ার গুলশান কার্যালয়ের সামনে নৌমন্ত্রীর সমাবেশ সম্পর্কে সাংবাদিকদের প্রশ্নের উত্তরে বিকল্পধারা বাংলাদেশের সভাপতি বলেন, ওই সমাবেশে নৌমন্ত্রীর বক্তব্য হাস্যকর। তিনি জনগণকে লেলিয়ে দেন কেন?
