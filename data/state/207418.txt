
সারা দেশে বৃষ্টি কম। তাই তাপও বেশি। শিগগিরই প্রচুর বৃষ্টি না হলে তাপমাত্রা আরও বাড়তে পারে। বাড়তে পারে অস্বস্তি।
আবহাওয়া অধিদপ্তরের তথ্যমতে, ঢাকায় সবশেষ ৮ মিলিমিটার বৃষ্টি হয়েছিল ২৯ মে। খুলনা অঞ্চল প্রায় মাস খানেক ধরে বৃষ্টিহীন। রাজশাহীতে অল্প বৃষ্টি হয়েছে, তাতে গরম কমেনি।
সিলেটে গত ২৪ ঘণ্টায় ৭২ মিলিমিটার বৃষ্টি হয়েছে। এ ছাড়া ময়মনসিংহ ও সীতাকুণ্ডে ৯ এবং রাজশাহীতে ১৫ মিলিমিটার বৃষ্টি হয়েছে।
সামান্য এই বৃষ্টি বাংলাদেশকে দাবদাহের প্রভাব থেকে কিছুটা হলেও রক্ষা করেছে বলে জানান আবহাওয়া অধিদপ্তরের আবহাওয়াবিদ রাশেদুজ্জামান। তবে ভারতজুড়ে প্রচণ্ড উষ্ণতার প্রভাব দেশের দক্ষিণ-পশ্চিমাঞ্চলে কিছুটা হলেও পড়েছে।
আবহাওয়া অধিদপ্তর বলছে, সিলেট বিভাগসহ টাঙ্গাইল, খুলনা, সাতক্ষীরা, যশোর, পাবনা, রাজশাহী, পটুয়াখালী, বরিশাল, মাইজদী কোর্ট ও কুমিল্লা অঞ্চলের ওপর দিয়ে মৃদু তাপপ্রবাহ বইছে। এই অবস্থা অব্যাহত থাকতে পারে।
আবহাওয়াবিদদের ভাষ্য, বৃষ্টি না হলে গরম আরও বাড়তে পারে। তবে আশার কথা, ১০ জুনের দিকে বাংলাদেশ উপকূলে মৌসুমি বায়ু চলে আসবে। তখন বৃষ্টি হলে গরম কমবে।
