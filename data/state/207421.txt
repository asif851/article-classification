
ডাকসুসহ সব ছাত্র সংসদ নির্বাচনের দাবি জানিয়েছে ঐক্যবদ্ধ ছাত্রসমাজ। গতকাল শুক্রবার বিকেলে রাজধানীতে ঢাকা রিপোর্টার্স ইউনিটির গোলটেবিল মিলনায়তনে সংবাদ সম্মেলনে এ দাবি জানানো হয়। সংবাদ সম্মেলনে লিখিত বক্তব্য পড়েন ঐক্যবদ্ধ ছাত্রসমাজের সাধারণ সম্পাদক মুহাম্মদ উল্লাহ। তিনি বলেন, ডাকসুসহ সব ছাত্রসংসদ নির্বাচন আজ সময়ের দাবি। সংবাদ সম্মেলনে ছাত্রসংসদ নির্বাচনের দাবিতে ২৮ এপ্রিল জাতীয় প্রেসক্লাবের সামনে বিক্ষোভ সমাবেশ ও মিছিলের কর্মসূচির ঘোষণা করা হয়। পাশাপাশি ৫ মে শাহবাগে জাতীয় জাদুঘরের সামনে একই দাবিতে ঐক্য সমাবেশের ঘোষণা দেওয়া হয়। সংবাদ সম্মেলনে সংগঠনের জ্যেষ্ঠ সহসভাপতি মো. সানজিদ রহমান, সহসভাপতি শাওন হোসেন, সাংগঠনিক সম্পাদক মো. নাজিমুল ইসলাম প্রমুখ উপস্থিত ছিলেন।
 
