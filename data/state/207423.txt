
কর্মশালা ও ছাত্রলীগের সম্মেলনে যোগ দিতে হেলিকপ্টারে করে পাবনার ঈশ্বরদীতে এলেন কেন্দ্রীয় ছাত্রলীগের সভাপতি সাইফুর রহমান ওরফে সোহাগ। ঈশ্বরদী শহরের আঞ্চলিক কৃষি গবেষণা কেন্দ্রের মাঠে সাইফুরকে বহনকারী হেলিকপ্টারটি গতকাল শুক্রবার বিকেল চারটার দিকে অবতরণ করে। স্থানীয় ছাত্রলীগ ও যুবলীগের নেতা-কর্মীরা তাঁকে ফুল দিয়ে অভ্যর্থনা জানান।
দলীয় সূত্র বলেছে, বিকেলে অনুষ্ঠিত ‘জঙ্গি, সন্ত্রাস, মাদক ও সাম্প্রদায়িকতাবিরোধী বিশাল র‌্যালি ও কর্মশালা’ এবং আজ উপজেলা ও পৌর ছাত্রলীগের সম্মেলনের উদ্বোধক হিসেবে সাইফুর ঈশ্বরদীতে এসেছেন।ছাত্রলীগের কয়েকজন নেতা বলেন, ঈশ্বরদীতে হেলিকপ্টার থেকে নামার পর কেন্দ্রীয় সভাপতি সাইফুর রহমানকে মোটরসাইকেল শোভাযাত্রায় করে ভূমিমন্ত্রী শামসুর রহমানের বাসভবনে নিয়ে যাওয়া হয়।দলীয় সূত্র জানায়, বিকেল সাড়ে পাঁচটায় শহরের আলহাজ মোড় থেকে জঙ্গি, সন্ত্রাস, মাদক ও সাম্প্রদায়িকতাবিরোধী র‌্যালি হয়। কেন্দ্রীয় বাস টার্মিনালে জঙ্গি, সন্ত্রাস, মাদক ও সাম্প্রদায়িকতাবিরোধী কমিটির আহ্বায়ক ভূমিমন্ত্রীর ছেলে সাকিবুর রহমানের আয়োজনে অনুষ্ঠিত হয় কর্মশালা। এতে তিনিই সভাপতিত্ব করেন। প্রধান আলোচক ছিলেন রাষ্ট্রপতি আবদুল হামিদের ছেলে রাসেল আহমেদ।
