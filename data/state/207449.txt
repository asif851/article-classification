
শুধু দেশেই নয়, বহির্বিশ্বেও সশস্ত্র বাহিনী বাংলাদেশের ভাবমূর্তি উজ্জ্বল করবে বলে বিশ্বাস করেন প্রধানমন্ত্রী শেখ হাসিনা। তিনি বলেন, ‘আমাদের সশস্ত্র বাহিনীর সদস্যরা সততা, নিষ্ঠা ও দক্ষতার সাথে দায়িত্ব পালন করে বাংলাদেশের ভাবমূর্তি উজ্জ্বল করবে—এ আমার বিশ্বাস।’আজ শুক্রবার সকালে ঢাকা সেনানিবাসে সশস্ত্র বাহিনী দিবস-২০১৪ উপলক্ষে খেতাবপ্রাপ্ত মুক্তিযোদ্ধা ও তাঁদের উত্তরাধিকারদের সংবর্ধনা অনুষ্ঠানে দেওয়া ভাষণে প্রধানমন্ত্রী এসব কথা বলেন।সরকারের নেওয়া বিভিন্ন পদক্ষেপের কথা তুলে ধরে শেখ হাসিনা বলেন, ‘জাতির বীর সন্তান মুক্তিযোদ্ধাদের সঠিক মর্যাদায় প্রতিষ্ঠিত করতে ও তাঁদের অবদানের সর্বোচ্চ স্বীকৃতি দিতে আমরা নিরন্তর কাজ করে যাচ্ছি। মুক্তিযোদ্ধা ও তাঁদের উত্তরাধিকারীদের দেওয়া অনেক সুযোগ-সুবিধা বর্তমান সরকার ইতিমধ্যে বাস্তবায়ন করেছে। আরও অনেক প্রস্তাব ও প্রকল্প আমাদের সক্রিয় বিবেচনাধীন আছে।’ এরপর মুক্তিযোদ্ধা ও তাঁদের উত্তরাধিকারীদের জন্য তাঁর সরকারের নেওয়া বিভিন্ন পদক্ষেপের কথা তুলে ধরেন শেখ হাসিনা।সশস্ত্র বাহিনীর সদস্যদের উদ্দেশে শেখ হাসিনা বলেন, ‘আপনারা জানেন, জাতির পিতার লক্ষ্য ছিল একটি দক্ষ ও চৌকস সশস্ত্র বাহিনী গড়ে তোলা। এরই ধারাবাহিকতায় বর্তমান সরকারের সময়ে সশস্ত্র বাহিনীর সদস্যদের জন্য যুদ্ধকালীন ও শান্তিকালীন বীরত্বপূর্ণ কর্মকাণ্ডের স্বীকৃতিস্বরূপ ২০১৩-১৪ অর্থবছর থেকে যুদ্ধকালীন ও শান্তিকালীন পদক প্রচলন করা হয়েছে।’প্রধানমন্ত্রী বলেন, ‘আজ শান্তিকালীন পদকপ্রাপ্ত সশস্ত্র বাহিনীর ৩০ জন কর্মকর্তা জেসিও এবং অন্যান্য পদবির সদস্যদের পদকে ভূষিত করা হয়েছে। পদকপ্রাপ্ত সব কর্মকর্তা ও অন্যান্য পদবির সদস্যদের জন্য রইল আমার আন্তরিক অভিনন্দন।’ তিনি বলেন, ‘আজকের এই সুন্দর সকালে বীর মুক্তিযোদ্ধা ও তাঁদের উত্তরাধিকারীদের মাঝে আসার সুযোগ পেয়ে আমি আনন্দিত। আমাদের বীর মুক্তিযোদ্ধা এবং তাঁদের উত্তরাধিকারীদের কল্যাণের জন্য যা কিছু প্রয়োজন তা আমি করব, ইনশা আল্লাহ।’ এ সময় মুক্তিযুদ্ধকে বাংলাদেশের ইতিহাসে সর্বশ্রেষ্ঠ ঘটনা বলে মন্তব্য করেন শেখ হাসিনা।এ সময় সেনাবাহিনীর প্রধান জেনারেল ইকবাল করিম ভূইয়া, নৌবাহিনীর প্রধান ভাইস এডমিরাল এম ফরিদ হাবিব এবং বিমানবাহিনীর প্রধান এয়ার মার্শাল ইনামুল বারী প্রমুখ উপস্থিত ছিলেন।
