
চুয়াডাঙ্গার আলমডাঙ্গা উপজেলার রোয়াকুলিতে অবৈধভাবে বালু তোলার দায়ে নাগদা ইউনিয়ন পরিষদের সাবেক চেয়ারম্যান আবুল কালাম আজাদকে ৫০ হাজার টাকা জরিমানা করেছেন ভ্রাম্যমাণ আদালত। নির্বাহী হাকিম ও আলমডাঙ্গার সহকারী কমিশনার (ভূমি) মো. শাহীনুজ্জামানের নেতৃত্বাধীন ভ্রাম্যমাণ আদালত গতকাল সোমবার দুপুরে ওই আদেশ দেন। আবুল কালাম আজাদ রোয়াকুলিতে চুয়াডাঙ্গা-কুষ্টিয়া মহাসড়কের পাশের জমি থেকে সরকারি নিয়মনীতি উপেক্ষা করে বালু উত্তোলন ও বিক্রির জন্য মজুত করেছিলেন। 
