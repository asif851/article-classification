
নাটোরে এক কেজি ২০০ গ্রাম হেরোইনসহ গ্রেপ্তার ফারুক আহমেদ নামের এক যুবককে মৃত্যুদণ্ডাদেশ দিয়েছেন জেলা দায়রা জজ। আজ বৃহস্পতিবার সকালে মো. রেজাউল করিম এই দণ্ডাদেশ দেন। ২০১২ স​ালে ওই যুবককে ওই গ্রেপ্তার করে পুলিশ।
ফারুকের বাড়ি রাজশাহীর গোদাগাড়ী উপজেলার মহিষালবাড়ি গ্রামে। বাবার নাম আব্দুল মতিন।
মামলার এজাহার সূত্রে জানা যায়, ২০১২ সালের ১২ জুলাই রাত সাড়ে ১০টার দিকে জেলা গোয়েন্দা পুলিশের উপপরিদর্শক (এসআই) সামশুল আলম গুরুদাসপুর উপজেলার কাছিকাটা টোল প্লাজার সামনে থেকে ফারুককে এক কেজি ২০০ গ্রাম হেরোইনসহ আটক করেন। ফারুক ঢাকাগামী একটি বাসের যাত্রী ছিলেন। বাসে ফারুকের আসনের (জে-১) নিচ থেকে হেরোইন ভর্তি একটি ট্রাভেল ব্যাগ পাওয়া যায়। পরে তাঁকে গ্রেপ্তার করা হয়। এ ব্যাপারে সামশুল আলম বাদী হয়ে গুরুদাসপুর থানায় মামলা দায়ের করেন। থানার উপপরিদর্শক শফিকুল ইসলাম মামলাটি তদন্ত করে আসামির বিরুদ্ধে অভিযোগপত্র দাখিল করেন। দায়রা জজ আদালতে আসামির উপস্থিতিতে মামলাটির বিচার চলে।
আসামি ফারুক উপস্থিত সাংবাদিকদের বলেন, ঘটনার সময় (২০১২ সাল) তাঁর বয়স ছিল ১৭ বছর। পুলিশ ইচ্ছাকৃতভাবে তাঁর বয়স ২৮ বছর লিখেছিল। তাঁর বিরুদ্ধে আনা অভিযোগ সত্য নয় বলে তিনি দাবি করেন। তিনি বলেন, অন্যের ব্যাগ তাঁর বলে চালানো হয়েছে।
নাটোরের সরকারি কৌঁসুলি (পিপি) সিরাজুল ইসলাম জানান, আদালত সাক্ষ্যপ্রমাণের ভিত্তিতে সঠিক রায় দিয়েছেন। তিনি রায়ে সন্তুষ্ট। এই রায়ে মাদক ব্যবসায়ী ও মাদক বাহকেরা সতর্ক হবে। আসা​মিপক্ষের আইনজীবী দিনাই তাছরিন বলেন, ফারুক ন্যায়বিচার পাননি। তিনি এই রায়ের বিরুদ্ধে উচ্চ আদালতে আবেদন করবেন।
