
স্থানীয় সরকার সহায়তা প্রকল্পের (এলজিএসপি) অর্থে এক মাস আগে ব্রাহ্মণবাড়িয়ার বাঞ্ছারামপুর উপজেলার নিজকান্দি এলাকায় একটি খালের কালভার্ট ভেঙে বাঁধ নির্মাণ করা হয়েছে। এতে প্রায় তিন হাজার বিঘা কৃষিজমি জলাবদ্ধ হয়ে পড়ার আশঙ্কা করছেন এলাকাবাসী।স্থানীয় সরকার প্রকৌশল অধিদপ্তর (এলজিইডি) কার্যালয় সূত্রে জানা গেছে, উপজেলার পূর্বহাটির সঙ্গে চরলোহনিয়ার সড়ক যোগাযোগ স্থাপন করতে ১৬ বছর আগে নিজকান্দি এলাকায় আনসার আলী ডাক্তারের খালে একটি কালভার্ট নির্মাণ করে এলজিইডি। চলতি বছরের মে মাসে খোলা দরপত্রের মাধ্যমে ৩২ হাজার টাকায় কালভার্টটি বিক্রি করে দেয় এলজিইডি। ওই মাসের শেষের দিকে জরুরিভাবে এলজিএসপির এক লাখ টাকায় খালের ওপর বাঁধ নির্মাণ করেন ফরদাবাদ ইউপির চেয়ারম্যান আবদুল আজিজ।স্থানীয় বাসিন্দারা বলেন, কালভার্ট ভেঙে বাঁধ নির্মাণ করায় আশপাশের ফসলি জমি স্থায়ীভাবে জলাবদ্ধ হয়ে পড়বে। কৃষক মো. মাইনুদ্দিন বলেন, ‘বর্ষার পর খাল দিয়া জমিনের পানি নদীতে চইলা যাইত। খাল মাটি ভরাট কইরা ফেলায় জমিনের পানি নামতে পারবো না। আর কোনো ফসলও করতে পারুম না।’ফরদাবাদ ইউপির সদস্য মানিক মিয়া বলেন, খালে বাঁধ দেওয়ার ওই প্রকল্পে তিনি সভাপতি ছিলেন। তিন দিন লেগেছে বাঁধ দেওয়ার কাজটি শেষ করতে। বাঁধে নালা না থাকায় এলাকার বোরো জমিসহ কয়েক হাজার বিঘা জমি স্থায়ীভাবে জলাবদ্ধ হয়ে পড়বে। ফলে কৃষকেরা কোনো ফসলের আবাদ করতে পারবেন না।ফরদাবাদ ইউপির চেয়ারম্যান বলেন, ‘মানুষের চলাচলের জন্য জরুরি ভিত্তিতে আনসার আলী ডাক্তারের খালের ওপর বাঁধ দিয়ে রাস্তা নির্মাণ করে দিয়েছি। সেখানে কোনো ড্রেন দেওয়া হয়নি। উপজেলা প্রকৌশলী খোরশেদ আলম ড্রেন দেওয়ার কথা আমাকে বলেননি।’এলজিইডির উপজেলা প্রকৌশলী এ বি এম খোরশেদ আলম বলেন, নতুন করে কালভার্ট নির্মাণ করার জন্যই পুরোনো কালভার্টটি ভেঙে খালে বাঁধ নির্মাণ করা হয়েছে। নতুন কালভার্ট নির্মাণের জন্য প্রস্তাব পাঠানো হয়েছে। এখনো অনুমোদন হয়নি। খালের দক্ষিণ পাশের কৃষিজমিতে যেন জলাবদ্ধতার সৃষ্টি না হয়, সে জন্য বাঁধে ঢালাই পাইপ দেওয়া হয়েছে।প্রকল্পসংশ্লিষ্ট লোকজন ঢালাই পাইপ দেওয়ার কথা অস্বীকার করেছেন—এ বিষয়টি জানানো হলে খোরশেদ আলম তাঁর জবাব দেননি। উপজেলা নির্বাহী কর্মকর্তা (ইউএনও) জাহিদ হোসেন ছিদ্দিক বলেন, খালে বাঁধ দেওয়ার বিষয়টি তিনি জানেন না। কৃষকের যাতে কোনো ক্ষতি না হয়, সে ব্যাপারে তিনি ব্যবস্থা নেবেন।
