
কক্সবাজার সরকারি মেডিকেল কলেজের ছাত্রাবাসে আসন বরাদ্দ নিয়ে অনিয়মের অভিযোগ তুলেছে ছাত্রলীগ। সংগঠনের নেতাদের অভিযোগ, কলেজ প্রশাসন ছাত্রলীগের কর্মীদের বঞ্চিত করে ছাত্রশিবিরের কর্মীদের আসন বরাদ্দ দিয়েছে। ছাত্রলীগের নেতা-কর্মীদের আসন বরাদ্দ দেওয়া না হলে কলেজের অধ্যক্ষের বিরুদ্ধে আন্দোলন শুরু করা হবে বলে জানান তাঁরা।
গতকাল সোমবার সন্ধ্যায় কক্সবাজার প্রেসক্লাবে সংবাদ সম্মেলন করে এ অভিযোগ করেন মেডিকেল কলেজ শাখা ছাত্রলীগের নেতারা। সংবাদ সম্মেলনে লিখিত বক্তব্য পাঠ করেন মেডিকেল কলেজ ছাত্রলীগের সাধারণ সম্পাদক মো. মোস্তফা ইমন। এ সময় উপস্থিত ছিলেন কলেজ ছাত্রলীগের যুগ্ম সাধারণ সম্পাদক মো. হুসাইন, সাংগঠনিক সম্পাদক তরিকুল ইসলাম, সদস্য মশিউর রহমান, নাবিল হাসনাইন প্রমুখ।
লিখিত বক্তব্যে মোস্তফা ইমন অভিযোগ করেন, ছাত্রলীগের ২৬ নেতা-কর্মীকে বাদ দিয়ে শিবির ও ছাত্রদলের কর্মীদের ছাত্রাবাসে আসন বরাদ্দ দেওয়া হয়েছে। এ সময় ছাত্রলীগের বঞ্চিত ২৬ নেতা-কর্মীকে আসন বরাদ্দ দেওয়ার দাবি জানানো হয়।
সংবাদ সম্মেলনে কলেজ ছাত্রলীগের সাংগঠনিক সম্পাদক তরিকুল ইসলাম বলেন, নতুন ক্যাম্পাসের ছাত্রাবাসে পর্যাপ্ত আসন রয়েছে। প্রতিটি কক্ষে চারজন থাকার কথা থাকলেও রাখা হয়েছে তিনজন করে। ছাত্রলীগের কর্মীদের বাদ দিতেই এই পরিকল্পনা বলে দাবি করেন তিনি।
অভিযোগের বিষয়ে কলেজের অধ্যক্ষ মো. রেজাউল করিম প্রথম আলোকে বলেন, আসন বরাদ্দ দিচ্ছে কমিটি। অগ্রাধিকার ভিত্তিতে শিক্ষার্থীরা আসন বরাদ্দ পাচ্ছেন। সেখানে কে ছাত্রদল, কে শিবির, তা দেখার দায়িত্ব তাঁর নয়। তিনি বলেন, চার বছরের বেশি সময় ধরে কলেজের শিক্ষার্থীরা ক্যাম্পাসের বাইরে ভাড়া বাসায় থেকে পড়াশোনা করছেন। এখন নতুন ছাত্রাবাসে আসন বরাদ্দ নিয়ে কিছুটা জটিলতা দেখা দিয়েছে। এ সুযোগে একটি গোষ্ঠী ছাত্রলীগকে মাঠে নামিয়ে তাঁর বিরুদ্ধে অপপ্রচার চালাচ্ছে।
 
