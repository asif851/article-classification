
হাইকোর্টের দেওয়া রায়ের বিরুদ্ধে বিএনপির চেয়ারপারসন খালেদা জিয়ার করা লিভ টু আপিল (আপিলের অনুমতি চেয়ে আবেদন) খারিজ করে দিয়েছেন সর্বোচ্চ আদালত।
প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের আপিল বিভাগ আজ বৃহস্পতিবার এ আদেশ দেন। এর ফলে হাইকোর্ট যে রায় দিয়েছিলেন, তা বহাল রইল এবং মামলার কার্যক্রম পরিচালনায় আইনগত কোনো বাধা নেই বলে জানিয়েছেন আইনজীবী খুরশীদ আলম খান।
অন্যদিকে, খালেদা জিয়ার আইনজীবী মাহবুব উদ্দিন খোকন বলেন, আদালত লিভ টু আপিল খারিজ করে দিয়েছেন। রিভিউ আবেদন করা হবে কি না, তা পর্যালোচনা করে সিদ্ধান্ত নেওয়া হবে। মামলাটি কোন পর্যায়ে রয়েছে—এমন প্রশ্নের উত্তরে তিনি বলেন, অভিযোগ এখনো গঠন হয়নি।
আদালতে খালেদা জিয়ার পক্ষে ছিলেন আইনজীবী এ জে মোহাম্মদ আলী, মাহবুব উদ্দিন খোকন, এম বদরুদোজ্জা বাদল প্রমুখ।
নাইকো মামলার বৈধতা চ্যালেঞ্জ করে খালেদা জিয়ার করা রিটের ওপর চূড়ান্ত শুনানি নিয়ে গত বছরের ১৮ জুন হাইকোর্ট তা খারিজ (রুল ডিসচার্জ) করে রায় দেন। মামলায় এর আগে দেওয়া স্থগিতাদেশ প্রত্যাহার করে হাইকোর্ট খালেদা জিয়াকে নিম্ন আদালতে আত্মসমর্পণ করতে নির্দেশ দেন।
হাইকোর্টের এই রায়ের বিরুদ্ধে গত ৭ ডিসেম্বর লিভ টু আপিল করেন খালেদা জিয়া। এ লিভ টু আপিলের শুনানির দিন ধার্যের জন্য ৯ অক্টোবর আবেদন করেন তাঁর আইনজীবীরা। এর ধারাবাহিকতায় চেম্বার বিচারপতির আদালত হয়ে আবেদনটি নিয়মিত বেঞ্চে শুনানির জন্য আসে।
কানাডার কোম্পানি নাইকোর সঙ্গে অস্বচ্ছ চুক্তির মাধ্যমে রাষ্ট্রের বিপুল পরিমাণ আর্থিক ক্ষতিসাধন ও দুর্নীতির অভিযোগে ২০০৭ সালের ৯ ডিসেম্বর খালেদা জিয়াসহ পাঁচজনের বিরুদ্ধে মামলা করে দুদক। ২০০৮ সালের ৫ মে এই মামলায় খালেদা জিয়াসহ ১১ জনের বিরুদ্ধে আদালতে অভিযোগপত্র দাখিল করা হয়। অভিযোগপত্রে প্রায় ১৩ হাজার ৭৭৭ কোটি টাকার রাষ্ট্রীয় ক্ষতির অভিযোগ আনা হয়।
