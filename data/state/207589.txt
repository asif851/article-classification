
সম্পদের বিবরণী নির্ধারিত সময়ে জমা না দেওয়ায় বেসরকারি টিভি চ্যানেল একুশে টেলিভিশনের (ইটিভি) সাবেক চেয়ারম্যান আবদুস সালামের বিরুদ্ধে আরেকটি মামলা করেছে দুর্নীতি দমন কমিশন (দুদক)। আজ বৃহস্পতিবার রমনা মডেল থানায় দুদকের পক্ষ থেকে মামলাটি করেন সংস্থার উপপরিচালক সামছুল আলম।এর আগে ২০১৬ সালে দুটি মামলা করেছিল সংস্থাটি।দুদকের উপপরিচালক (জনসংযোগ) প্রণব কুমার ভট্টাচার্য প্রথম আলোকে বলেন, আবদুস সালামকে ২০১৬ সালের ৩ নভেম্বর সম্পদের বিবরণ জমা দিতে নোটিশ দেয় দুদক। নোটিশ আবদুস সালাম ছাড়াও তাঁর স্ত্রী, তাঁর ওপর নির্ভরশীল ব্যক্তিদের নামে অর্জিত যাবতীয় স্থাবর-অস্থাবর সম্পদ-সম্পত্তি, দায়-দেনা, আয়ের উৎস বিবরণ সাত কর্মদিবসের মধ্যে দুদকের কাছে জমা দিতে বলা হয়। এই বিবরণ জমা না দেওয়ায় আবদুস সালামের বিরুদ্ধে মামলাটি করা হয়।
এর আগে ভুয়া বিল-ভাউচারের মাধ্যমে ইটিভির প্রায় ৩৪ কোটি টাকা আত্মসাতের অভিযোগে গত বছরের ২ মার্চ সালামের বিরুদ্ধে একটি মামলা করে দুদক। একই বছরের ১৩ এপ্রিল আরও একটি মামলা করে সংস্থাটি। প্রায় ৩০ হাজার ইউরো ক্রয়, সংরক্ষণ ও পাচারের অভিযোগ আনা হয় এই মামলায়। ইটিভির সাবেক চেয়ারম্যান আবদুস সালাম দুই বছরেরও বেশি সময় ধরে কারাগারে আছেন। ২০১৫ সালের ৪ জানুয়ারি রাতে যুক্তরাজ্যে অনুষ্ঠিত একটি সভায় বিএনপির সিনিয়র ভাইস চেয়ারম্যান তারেক রহমানের ৫০ মিনিটের একটি বক্তব্য ইটিভিতে সরাসরি সম্প্রচারের এক দিন পর ৬ জানুয়ারি ভোরে আবদুস সালামকে আটক করে গোয়েন্দা পুলিশ। পরে তাঁকে পর্নোগ্রাফি আইনে করা ক্যান্টনমেন্ট থানার একটি মামলায় গ্রেপ্তার দেখানো হয়।
এরপর ৮ জানুয়ারি ‘উসকানি দিয়ে পুলিশে বিদ্রোহের চেষ্টা’ ও রাষ্ট্রদ্রোহের অভিযোগে আবদুস সালাম ও তারেক রহমানের বিরুদ্ধে একটি মামলা করে পুলিশ। তখন পুলিশ জানিয়েছিল, ইটিভিতে তারেক রহমানের ওই ভাষণ প্রচারের পর ৭ জানুয়ারি তেজগাঁও থানায় একটি সাধারণ ডায়েরি (জিডি) করে পুলিশ। এর ভিত্তিতে স্বরাষ্ট্র মন্ত্রণালয়ে রাষ্ট্রদ্রোহ মামলা করার আবেদন করা হয়। ৮ জানুয়ারি মন্ত্রণালয় থেকে এই মামলার অনুমোদন দেওয়া হয়। মামলায় তারেক ও সালাম ছাড়া অজ্ঞাতনামা আরও চার-পাঁচজনকে আসামি করা হয়েছে।
