
হজরত শাহজালাল আন্তর্জাতিক বিমানবন্দরে আজ সোমবার প্রায় পৌনে দুই কেজি সোনাসহ ভারতের এক নাগরিককে আটক করেছে শুল্ক বিভাগ। আটক এই ব্যক্তি হলেন মুকেশ কুমার। শুল্ক বিভাগের দাবি, উদ্ধার হওয়া সোনার মূল্য ৮৫ লাখ টাকা।
ঢাকা কাস্টম হাউসের যুগ্ম কমিশনার এসএম সোহেল রহমান প্রথম আলোকে বলেন, মুকেশ বিকেল সোয়া পাঁচটায় এমিরেটস এয়ারলাইনসের ফ্লাইটে দুবাই থেকে ঢাকায় আসেন। বিমানবন্দরের গ্রিন চ্যানেল থেকে তাঁকে তল্লাশি করা হয়। মুকেশের কোমরের বেল্টের ভেতর থেকে সোনার ১৩টি বার উদ্ধার করা হয়। প্রতিটি সোনার বারের ওজন ১১৬ গ্রাম। এ ছাড়া মুকেশের বাম হাতে ছিল সোনার বালা। বালাটির ওজন সাড়ে তিন শ গ্রাম। শুল্ক বিভাগকে ফাঁকি দিতে বালার ওপর রূপালি রঙের প্রলেপ দেওয়া হয়। সব মিলিয়ে উদ্ধার হওয়া সোনার মোট ওজন এক কেজি ৭৫০ গ্রাম।এ ঘটনায় আইনি ব্যবস্থা নেওয়া হচ্ছে।
