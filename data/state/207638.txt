
ব্রাহ্মণবাড়িয়ার নাসিরনগর উপজেলায় উপবৃত্তির টাকা উত্তোলনের জন্য ব্যাংক হিসাব খোলা বাবদ শিক্ষার্থীদের কাছ থেকে অতিরিক্ত টাকা আদায়ের অভিযোগ পাওয়া গেছে। গতকাল রোববার নাসিরনগর ডিগ্রি মহাবিদ্যালয়ে এক অভিভাবকের মৌখিক অভিযোগের পর বিষয়টি প্রকাশ পায়।
দুপুরে উপজেলা মাধ্যমিক শিক্ষা কর্মকর্তা মাসুদুর রহমান কলেজে গিয়ে আদায় করা অতিরিক্ত টাকা শিক্ষার্থীদের ফেরত দিতে কলেজ কর্তৃপক্ষকে নির্দেশ দেন। এ জন্য কলেজ কর্তৃপক্ষকে সাত দিনের সময় বেঁধে দেন তিনি। চলতি বছর নাসিরনগর ডিগ্রি মহাবিদ্যালয় থেকে দ্বাদশ শ্রেণির ১৩২ জন শিক্ষার্থী ও ডিগ্রি প্রথম বর্ষের ৯০ জন উপবৃত্তির জন্য মনোনীত হন।
কলেজের দ্বাদশ শ্রেণি ও ডিগ্রি শাখার শিক্ষার্থীরা জানান, উপবৃত্তির টাকা উত্তোলনের জন্য প্রত্যেক শিক্ষার্থীকে ডাচ্–বাংলা ব্যাংকের অধীনে হিসাব খোলার জন্য ৫০ টাকা করে জমা দিতে হবে বলে কলেজ থেকে জানানো হয়। কলেজের অধ্যক্ষ উপবৃত্তির অনলাইনের খরচ হিসেবে কিছু টাকা নিতে হচ্ছে বলে জানান। পরে শিক্ষার্থীরা কলেজে ৫০ টাকা করে জমা দিয়েছেন। শিক্ষার্থীরা জানান, কোনো কোনো শিক্ষার্থীর কাছ থেকে ১০০ টাকা করেও আদায় করা হয়েছে।
মহাবিদ্যালয়ের অধ্যক্ষ মো. আলমগীর হোসেন বলেন, এই টাকা কলেজের এক শিক্ষক অনলাইনে কাজ করে দেবেন বলে আদায় করেছেন।
