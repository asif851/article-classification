
ক্ষমতাসীন আওয়ামী লীগের ভ্রাতৃপ্রতিম সংগঠন বাংলাদেশ ছাত্রলীগের দুই কর্মীকে সিলেটের জালালাবাদে কুপিয়ে জখমের জন্য বাংলাদেশ ইসলামী ছাত্রশিবিরকে দায়ী করেছেন ছাত্রলীগের সভাপতি সাইফুর রহমান। তিনি ছাত্রশিবিরের ওপর পাল্টা আক্রমণের ঘোষণা দিয়েছেন।
হামলার প্রতিবাদে আজ বুধবার ঢাকা বিশ্ববিদ্যালয়ের ছাত্র-শিক্ষক কেন্দ্রের (টিএসসি) রাজু ভাস্কর্যের সামনে এক সমাবেশে সাইফুর রহমান এ ঘোষণা দেন। তিনি বলেন, ‘আর ডিফেনসিভে বসে থাকলে চলবে না, এখন থেকে অ্যাটাকিংয়ে স্ট্রাইকারের ভূমিকায় যেতে হবে। শুধু স্লোগান-মিছিল-সমাবেশ নয়, শিবিরকে প্রতিহত করতে ‘অ্যাটাকিংয়ে’ যেতে হবে ছাত্রলীগের কর্মীদের। আপনারা খুঁজুন শিবির কোথায় আছে, তারপর তাদের প্রতিহত করুন।’
রাজশাহী বিশ্ববিদ্যালয় ও লক্ষ্মীপুরে শিবিরকে প্রতিহত করা শুরু হয়েছে উল্লেখ করে ছাত্রলীগের সভাপতি বলেন, এই শোকের মাসে শোককে শক্তিতে পরিণত করে জামায়াত-শিবিরকে শক্ত হাতে দমন করতে হবে। জেলা, উপজেলা, পাড়া-মহল্লা ও ইউনিয়নের কোথাও জামায়াত-শিবির থাকতে পারবে না। তাদের খুঁজে খুঁজে দমন করতে হবে এবং দেশ থেকে বিতাড়িত করতে হবে।
সাধারণ সম্পাদক এস এম জাকির হোসাইন বলেন, হামলাকারীদের ২৪ ঘণ্টার মধ্যে গ্রেপ্তার করা না হলে ছাত্রলীগের নেতা-কর্মীরা জামায়াত-শিবিরকে সমুচিত জবাব দেবে। সে জবাব কীভাবে দেবে তা ছাত্রলীগের নেতা-কর্মীরা জানেন।
সমাবেশের আগে বিশ্ববিদ্যালয়ের মধুর ক্যানটিন থেকে বিক্ষোভ মিছিল করেন সংগঠনের নেতা-কর্মীরা।
তবে নিজেদের ওয়েবসাইটে ছাত্রশিবিরের কেন্দ্রীয় সভাপতি ইয়াছিন আরাফাত ও সেক্রেটারি জেনারেল মোবারক হোসাইন এক বিবৃতিতে দাবি করেছেন, বিগত কয়েক দিন ধরে ওই এলাকার কিছু শিক্ষাপ্রতিষ্ঠানে ছাত্রলীগ নেতা-কর্মীদের মধ্যে জ্যেষ্ঠতা নিয়ে কোন্দলের জের ধরে এ হামলা হয়েছে।
 
