
প্রধান বিচারপতি মো. মোজাম্মেল হোসেন বলেছেন, বাংলাদেশে আইনের শাসন ও মানবাধিকার সমুন্নত রাখতে জনস্বার্থ মামলার গুরুত্ব অপরিসীম।
আজ বুধবার দুপুরে সুপ্রিম কোর্ট আইনজীবী সমিতি মিলনায়তনে মানবাধিকার ও পরিবেশবাদী সংগঠন হিউম্যান রাইটস অ্যান্ড পিস ফর বাংলাদেশের (এইচআরপিবি) ওয়েবসাইটের উদ্বোধনী অনুষ্ঠানে এ কথা বলেন প্রধান বিচারপতি।
মো. মোজাম্মেল হোসেন বলেন, বর্তমান তথ্যপ্রযুক্তির যুগে শিল্প, সাহিত্য, আইন, বিচার, প্রশাসনসহ সমাজের সব স্তরে তথ্যপ্রযুক্তির প্রভূত সমুন্নতি বিরাজমান। তথ্যপ্রযুক্তির এই অগ্রসরতার সঙ্গে সংগতি রেখে এইচআরপিবি তাদের আইনের শাসন ও মানবাধিকার সংরক্ষণ-সংক্রান্ত কার্যক্রম ও সেবার তথ্য-সংবলিত ওয়েবসাইট চালু করায় সংগঠনটির কার্যক্রম আরও গতিশীল ও যুগোপযোগী হবে বলে আশাবাদ ব্যক্ত করেন তিনি।
সংগঠনের সেক্রেটারি আসাদুজ্জামান সিদ্দিকির সঞ্চালনায় অনুষ্ঠানের শুরুতে শুভেচ্ছা বক্তব্য দেন এইচআরপিবির প্রেসিডেন্ট মনজিল মোরসেদ। ওয়েবসাইটটির আনুষ্ঠানিক উদ্বোধন করেন প্রধান বিচারপতি।
সাইটের বিভিন্ন দিক তুলে ধরেন সংগঠনের সভাপতি। এ সময় সুপ্রিম কোর্টের উভয় বিভাগের বেশ কয়েকজন বিচারপতি উপস্থিত ছিলেন। 
