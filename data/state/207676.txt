
সাতক্ষীরার কলারোয়া উপজেলায় দুই নেতা হত্যার ঘটনায় গতকাল বুধবার রাতে পৃথক দুটি মামলা হয়েছে। দুই মামলায় এ পর্যন্ত ১০ জনকে গ্রেপ্তার করা হয়েছে।
বিএনপির নেতৃত্বাধীন ১৮ দলের ডাকা অবরোধের প্রথম দিন গত মঙ্গলবার কলারোয়ার দেয়াড়া ইউনিয়ন যুবলীগের সাধারণ সম্পাদক মাহমুদ হাসান ওরফে বাবু ও স্বেচ্ছাসেবক লীগের সাধারণ সম্পাদক রবিউল ইসলাম জামায়াত-শিবিরের হামলায় নিহত হন।
কলারোয়া থানার ভারপ্রাপ্ত কর্মকর্তা (ওসি) শাহ দারা খান জানান, মাহমুদের চাচাতো ভাই আবদুর রহমান বাদী হয়ে হত্যা মামলাটি করেন। মামলায় ২৪ জনের নাম উল্লেখ করে ও অজ্ঞাত আরও ৪০-৪৫ জনকে আসামি করা হয়েছে।
 রবিউলের বাবা মজিবর রহমান বাদী হয়ে দায়ের করা মামলায় ৪০ জনের নাম উল্লেখ এবং অজ্ঞাত আরও ২০০-২৫০ জনকে আসামি করা হয়েছে। দুই মামলায় ১০ জনকে গ্রেপ্তার করা হয়। অন্যদের গ্রেপ্তারের চেষ্টা চলছে। 
