
চাঁদপুরের উত্তর মতলবে দুই শিশুকে ধর্ষণের অভিযোগে শিপন চন্দ্র শীল (২৮) নামে এক যুবক এখন কারাগারে। তাঁর বিরুদ্ধে অভিযোগ, ভয় দেখিয়ে দিনের পর দিন তিনি এ অপকর্ম করেছেন। সবশেষে গত মঙ্গলবার সন্ধ্যার ঘটনা জানার পর অভিভাবকদের করা মামলার পরিপ্রেক্ষিতে গতকাল বুধবার রাতে তাঁকে গ্রেপ্তার করা হয়।
উপজেলার বড় হলদিয়া সরকারি প্রাথমিক বিদ্যালয়ে দ্বিতীয় ও তৃতীয় শ্রেণিতে পড়ে ওই দুই শিশু।
পুলিশ ও ধর্ষণের শিকার দুই শিশুর পরিবার সূত্রে জানা গেছে, একই বাড়ির চাচা সম্পর্কের যুবক শিপন গত প্রায় এক মাস ধরে নানাভাবে ভয় দেখিয়ে তাদের ধর্ষণ করে আসছেন। এর মধ্যে শিশু দুটিকে বলা হতো- চিৎকার-চেঁচামেচি করলে অথবা বিষয়টি কাউকে জানালে তাদের মেরে ফেলা হবে। সর্বশেষ গত মঙ্গলবার সন্ধ্যায় আলাদা করে শিশু দুটিকে নিজের ঘরে ডেকে নিয়ে তিনি এ অপকর্ম করেন। এ যাত্রায় পরদিন (বুধবার) দুই শিশু বিষয়টি তাদের পিতামাতাকে জানালে রাতেই শিপনকে আসামি করে থানায় নারী ও শিশু নির্যাতন দমন আইনে পৃথক দুটি মামলা করা হয়।
মামলার তদন্ত কর্মকর্তা মতলব উত্তর থানা-পুলিশের উপপরিদর্শক (এসআই) মো. আবু হানিফের ভাষ্য, মামলা করার পর রাতেই ওই যুবককে গ্রেপ্তার করা হয়। ডাক্তারি পরীক্ষার জন্য ওই দুই শিশুকে চাঁদপুর সদর হাসপাতালে পাঠানো হয়েছে।
নাম প্রকাশ না করার শর্তে মামলার বাদীরা (ওই দুই ছাত্রীর পিতা) আসামি শিপনের দৃষ্টান্তমূলক শাস্তি চান বলে প্রথম আলোকে জানান।
মতলব উত্তর থানার ভারপ্রাপ্ত কর্মকর্তা (ওসি) মো. কবির হোসেন বলেন, আজ বৃহস্পতিবার সকালে চাঁদপুর বিচারিক হাকিমের আদালতের মাধ্যমে ওই যুবককে কারাগারে পাঠানো হয়েছে।
