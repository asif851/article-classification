
চাঁদপুরের মতলব উত্তর উপজেলায় গতকাল বুধবার এক স্কুলছাত্রীকে ধর্ষণে ব্যর্থ হয়ে ব্লেড দিয়ে তার শরীরের বিভিন্ন অংশ কেটে জখম করার অভিযোগ পাওয়া গেছে। এ ব্যাপারে আজ বৃহস্পতিবার থানায় মামলা হয়েছে।
আহত ওই ছাত্রীর পরিবার ও থানা-পুলিশের সঙ্গে কথা বলে জানা গেছে, ওই ছাত্রী দশম শ্রেণিতে পড়ে। কয়েক দিন ধরে বিদ্যালয়ে আসা-যাওয়ার পথে অপরিচিত তিন যুবক তাকে নানাভাবে উত্ত্যক্ত করছিল। গতকাল সকালে সে পরীক্ষা দেওয়ার জন্য বিদ্যালয়ে যাওয়ার পথে ওই তিন দুর্বৃত্ত তার পথরোধ করে। এ সময় তাদের একজন ওই ছাত্রীকে প্রেমের প্রস্তাব দিলে সে তা প্রত্যাখ্যান করে। এতে ক্ষিপ্ত হয়ে তারা ওই ছাত্রীকে জোর করে বিদ্যালয়-সংলগ্ন একটি নির্জন বাড়িতে নিয়ে যায়। সেখানে তিনজন ছাত্রীটিকে ধর্ষণের চেষ্টা করে। ব্যর্থ হয়ে তারা ওই ছাত্রীর হাত-পা, গাল, গলা, ঘাড়, পিঠ ও বুকে ধারালো ব্লেড দিয়ে কেটে জখম করে। এ সময় ছাত্রীর চিৎকারে আশপাশের লোকজন এগিয়ে গেলে দুর্বৃত্তরা পালিয়ে যায়। গুরুতর আহত অবস্থায় সেখান থেকে উদ্ধার করে স্থানীয় লোকজন তাকে উপজেলা স্বাস্থ্য কমপ্লেক্সে ভর্তি করেন। পরে পরিবারের লোকজন দুপুরে তাকে চাঁদপুর সদর হাসপাতালে ভর্তি করেন।
মতলব উত্তর উপজেলা স্বাস্থ্য কমপ্লেক্সের চিকিৎসা কর্মকর্তা নুসরাত জাহান তানিয়া বলেন, ওই ছাত্রীর শরীরের বিভিন্ন স্থানে জখমের চিহ্ন রয়েছে। তার অবস্থা আশঙ্কাজনক।
ওই ছাত্রীর মা বলেন, কারা এ ঘটনা ঘটিয়েছে, সেটি তার মেয়ে জানে না। তাদের নাম-পরিচয়ও সে বলতে পারছে না।
মতলব উত্তর থানার ভারপ্রাপ্ত কর্মকর্তা (ওসি) আলমগীর হোসেন মজুমদার বলেন, এ ঘটনায় ছাত্রীর মা বাদী হয়ে অজ্ঞাত তিনজনকে আসামি করে আজ নারী ও শিশু নির্যাতন দমন আইনে থানায় মামলা করেছেন। বিষয়টি তদন্ত করে ঘটনার সঙ্গে জড়িত ব্যক্তিদের গ্রেপ্তার করা হবে বলে জানান তিনি।
