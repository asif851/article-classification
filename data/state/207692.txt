
নওগাঁর পত্নীতলায় রফিকুল ইসলাম (২৫) নামের এক ইজিবাইকচালককে কুপিয়ে হত্যা করে ইজিবাইকটি নিয়ে গেছে দুর্বৃত্তরা। গত শুক্রবার রাতে পত্নীতলা উপজেলা সদরের নজিপুর পৌরসভার পুইয়া এলাকায় এই ঘটনা ঘটেছে।নিহত রফিকুল ইসলাম উপজেলার পত্নীতলা বাজার এলাকার মৃত ইমার আলীর ছেলে। গতকাল শনিবার সকাল সাড়ে ১০টার দিকে তাঁর লাশ উদ্ধার করেছে পুলিশ। এ ঘটনায় রফিকুলের স্ত্রী নাজমা বেগম বাদী হয়ে থানায় হত্যা মামলা দায়ের করেছেন।পত্নীতলা থানার ওসি আবদুর রফিক জানান, রফিকুল শুক্রবার রাত ১১টার দিকে তাঁর ইজিবাইকে পাঁচজন যাত্রী নিয়ে নজিপুর বাসস্ট্যান্ড থেকে মহাদেবপুর যাচ্ছিলেন। পথে নজিপুর-নওগাঁ সড়কের পুইয়া এলাকায় যাত্রীবেশী দুর্বৃত্তরা তাঁকে কুপিয়ে হত্যা করে।
