
এ বছর মোট ১ লাখ ১৩ হাজার ৮৬৮ জন যাত্রী হজে যেতে পারবেন। সরকারিভাবে হজে যাবেন পাঁচ হাজার জন হজযাত্রী। বেসরকারিভাবে যাবেন ১ লাখ ৮ হাজার ৮৬৮ জন। আজ সোমবার সচিবালয়ে মন্ত্রিসভার বৈঠকে এই সিদ্ধান্ত নেওয়া হয়।
বৈঠকে হজ প্যাকেজ ২০১৬-এর খসড়া অনুমোদন এবং জাতীয় হজ ও ওমরাহ নীতি ২০১৬-এরও অনুমোদন দেওয়া হয়েছে। বৈঠক শেষে মন্ত্রিপরিষদ সচিব মোহাম্মদ শফিউল আলম এ তথ্য জানান।মন্ত্রিপরিষদ সচিব জানান, সরকারিভাবে এবার দুটি হজ প্যাকেজ রয়েছে। কোরবানিসহ প্যাকেজে খরচ হবে ৩ লাখ ৬০ হাজার ২৮ টাকা ও কোরবানি ছাড়া প্যাকেজে খরচ হবে ৩ লাখ ৪ হাজার ৯০৩ টাকা। আর বেসরকারিভাবে মৌলিক ও অভিন্ন ব্যয় হবে ১ লাখ ৫৫ হাজার ৪৪১ টাকা।মোহাম্মদ শফিউল আলম জানান, এবারে প্রতিটি হজ এজেন্সিই দুটি প্যাকেজ পরিচালনা করতে পারবে। বরাবরের মতো নিবন্ধন বাধ্যতামূলক। প্রতিটি হজ এজেন্টকে সৌদি আরবে ব্যাংক হিসাব খুলে বিভিন্ন খরচ পরিশোধ করতে হবে।
