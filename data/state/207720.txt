
আজ ১৩ ডিসেম্বর মানিকগঞ্জ মুক্ত দিবস। ১৯৭১ সালের এই দিনে পাকিস্তানি বাহিনী এ জেলা থেকে পালিয়ে যায়। দিবসটি উপলক্ষে জেলা শহরের সরকারি বালক উচ্চবিদ্যালয় মাঠে বিজয় মেলার আয়োজন করা হয়েছে। জেলা মুক্তিযোদ্ধা সংসদ সূত্রে জানা গেছে, নয় মাসের মুক্তিযুদ্ধে এ জেলায় ৫৮ জন মুক্তিযোদ্ধা শহীদ হন। আহত হন ৪০ জন মুক্তিযোদ্ধা। পাকিস্তানি বাহিনী ও তাদের এদেশি দোসর আলবদর ও রাজাকারেরা কমপক্ষে সাত হাজার নিরীহ মানুষকে হত্যা করে। মুক্তিযুদ্ধের বিজয় মেলা পরিচালনা কমিটির সদস্যসচিব আজাহারুল ইসলাম বলেন, ১৩ থেকে ২৬ ডিসেম্বর পর্যন্ত এই মেলা চলবে। প্রতিদিনই মেলার মূল মঞ্চে থাকবে বিষয়ভিত্তিক আলোচনা ও সাংস্কৃতিক অনুষ্ঠান। এতে রাজনীতিবিদ, বুদ্ধিজীবী, কবি, সাহিত্যিক, লেখক, সাংস্কৃতিক ব্যক্তিত্ব ও সাংবাদিকেরা অংশ নেবেন। মেলায় সার্কাস, পুতুলনাচ ও নাগরদোলা থাকবে। প্রসাধনী, শিশুদের খেলনা ও বিভিন্ন খাবারের স্টল থাকছে।
