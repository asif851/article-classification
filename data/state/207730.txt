
নড়াইলের লোহাগড়া পৌর এলাকা থেকে এক বছর বয়সী শিশু চুরি হওয়ার তিন ঘণ্টা পর উদ্ধার করা হয়েছে। আজ বৃহস্পতিবার ভোর ছয়টার দিকে তাকে উদ্ধার করা হয়। শিশুটির নাম বিশাল বিশ্বাস। সে নারাণদিয়া গ্রামের বিশ্বজিৎ বিশ্বাসের একমাত্র সন্তান। 
শিশুটির মা শতাব্দী বিশ্বাস জানান, স্বামী ও শিশুপুত্রকে নিয়ে ঘরে ঘুমিয়েছিলেন। রাত তিনটার দিকে ঘুম ভেঙে গেলে দেখেন তাঁদের ছেলেটি ঘরে নেই। এরপর দরজা খোলা দেখতে পান। এ সময় স্বামী-স্ত্রীর চিৎকারে আশপাশের সবাই জড়ো হন। পরে নিতাই বিশ্বাস নামের এক ব্যক্তির সহায়তায় শিশুটি উদ্ধার হয়। কাশিপুর গ্রামের নিতাই বিশ্বাস ঘটনার রাতে বিশ্বজিতের প্রতিবেশীর বাড়িতে ঘুমিয়েছিলেন। ওই প্রতিবেশী নিতাই বিশ্বাসের আত্মীয় হন। আজ ভোরে ঘুম থেকে উঠে তিনি নিজ গ্রামের দিকে রওনা দেন। বাড়ি যাওয়ার পথে কাশিপুর বান্দা বটতলায় চুরি যাওয়া শিশুটিকে পরিচিত এক যুবকের কোলে দেখতে পান। কার শিশু জানতে চাইলে ওই যুবক শিশুটিকে ফেলে পালিয়ে যান।
নিতাই বিশ্বাস জানান, জয়পুর গ্রামের মতিয়ার সরদারের (২৫) কোলে তিনি শিশুটিকে দেখতে পান। তিনি শিশুটি সম্পর্কে জানতে চাওয়ামাত্র মতিয়ার কোল থেকে শিশুটিকে ফেলে পালিয়ে যান। ধারণা করা হচ্ছে, সন্ধ্যায় দরজা খোলা থাকার সময় মতিয়ার শিশুটিকে চুরি করতে বিশ্বজিৎ-শতাব্দী দম্পতির ঘরে অবস্থান নেন। মতিয়ার মাদকাসক্ত এবং মাদক ব্যবসার সঙ্গে জড়িত বলে অভিযোগ করেছেন স্থানীয় লোকজন।  লোহাগড়া থানার ভারপ্রাপ্ত কর্মকর্তা (ওসি) বিপ্লব কুমার সাহা শিশু চুরির ঘটনার সত্যতা নিশ্চিত করেন। তিনি বলেন, এ ঘটনায় মামলার প্রস্তুতি চলছে। অভিযুক্ত ব্যক্তিকে আটকের চেষ্টা করা হচ্ছে।
