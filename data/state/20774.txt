
সদ্য বিদায়ী অর্থবছরে বিদেশে জনশক্তি রপ্তানি বাড়লেও কমেছে রেমিট্যান্স। গত অর্থবছরে বিদেশে জনশক্তি পাঠানো হয়েছে ৮ লাখ ৯৪ হাজার ৫৪ জন। আগের অর্থবছরের চেয়ে এটা ৩০ দশমিক ৬১ শতাংশ বেশি। তবে আগের অর্থবছরের চেয়ে গতবার রেমিট্যান্স কমেছে ১৪ দশমিক ৪৮ শতাংশ। আজ সোমবার মন্ত্রিসভার বৈঠক শেষে এক সংবাদ ব্রিফিংয়ে এ তথ্য জানান মন্ত্রিপরিষদ সচিব মোহাম্মদ শফিউল আলম। সভায় মন্ত্রণালয় ও বিভাগগুলোর ২০১৬-১৭ অর্থবছরের কার্যাবলিসম্পর্কিত বার্ষিক প্রতিবেদন উপস্থাপন করা হয়। এর ভিত্তিতে মন্ত্রিপরিষদ সচিব এসব তথ্য জানান। শফিউল আলম বলেন, আগের অর্থবছরের চেয়ে বিদায়ী অর্থবছরে মাথাপিছু জাতীয় গড় আয় বেড়েছে। ২০১৫-১৬ অর্থবছরে এ আয় ছিল ১ হাজার ৪৬৫ মার্কিন ডলার। তা বেড়ে বিদায়ী অর্থবছরে হয়েছে ১ হাজার ৬০২ মার্কিন ডলার। বিদায়ী অর্থবছরে রপ্তানি আয় হয়েছে ৩৪ দশমিক ৮৪৬৮ বিলিয়ন মার্কিন ডলার। আগের বছরে চেয়ে এ আয় বেড়েছে ১ দশমিক ৭২ শতাংশ। বিদায়ী অর্থবছরে প্রবৃদ্ধি ছিল ৭ দশমিক ২৪ শতাংশ, যা আগের অর্থবছরে ছিল ৭ দশমিক ১১ শতাংশ। এভাবে বিভিন্ন অর্থনৈতিক তথ্য তুলে ধরেন মন্ত্রিপরিষদ সচিব। এ ছাড়া আজকের সভায় শেখ হাসিনা জাতীয় যুব উন্নয়ন ইনস্টিটিউট আইন ২০১৭–এর খসড়ার চূড়ান্ত অনুমোদন দেওয়া হয়।
