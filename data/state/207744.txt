
১৯৯৬ সালের শেয়ার কেলেঙ্কারির ঘটনায় করা এক মামলায় খালাস পাওয়া চট্টগ্রাম সিমেন্ট ক্লিংকার গ্রেইন্ডিং কোম্পানি লিমিটেডের তৎকালীন তিন কর্তাব্যক্তিকে আত্মসমর্পণ করতে নির্দেশ দিয়েছেন হাইকোর্ট। ওই কোম্পানি ও কোম্পানির তিন ব্যক্তির খালাসের রায়ের বিরুদ্ধে বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) করা বাতিল আবেদনের শুনানি নিয়ে আজ সোমবার বিচারপতি মো. রেজাউল হক ও বিচারপতি মুহাম্মদ খুরশীদ আলম সরকারের সমন্বয়ে গঠিত হাইকোর্ট বেঞ্চ রুলসহ এ আদেশ দেন। আত্মসমর্পণের পর তাঁরা জামিন চাইলে জামিন দিতে বলা হয়েছে বলে জানিয়েছে রাষ্ট্রপক্ষ। রাষ্ট্রপক্ষ জানায়, ১৯৯৬ সালের শেয়ার কেলেঙ্কারির ঘটনায় করা ওই মামলায় গত বছরের ৩১ মে রায় দেন পুঁজিবাজার-সংক্রান্ত মামলা নিষ্পত্তির জন্য গঠিত বিশেষ ট্রাইব্যুনাল। রায়ে ওই কোম্পানি এবং কোম্পানির চেয়ারম্যান আবু তৈয়ব এবং দুই পরিচালক এ এস শহীদুল হক বুলবুল ও রাকিবুর রহমানকে খালাস দেওয়া হয়। এই রায়ের বিরুদ্ধে বিএসইসি হাইকোর্টে বাতিল আবেদন করে, যা আজ শুনানির জন্য ওঠে।
আদালতে বিএসইসির পক্ষে শুনানিতে ছিলেন আইনজীবী এ এম মাসুম। রাষ্ট্রপক্ষে ছিলেন ডেপুটি অ্যাটর্নি জেনারেল মো. খুরশীদুল আলম। পরে খুরশীদুল আলম প্রথম আলোকে বলেন, ওই কোম্পানির চেয়ারম্যান আবু তৈয়ব এবং দুই পরিচালক এ এস শহীদুল হক বুলবুল ও রাকিবুর রহমানকে আত্মসমর্পণ করতে নির্দেশ দিয়েছেন হাইকোর্ট। গত বছরের ৩১ মে দেওয়া খালাসের ওই রায় কেন বাতিল ঘোষণা করা হবে না, রুলে তা জানতে চাওয়া হয়েছে। তা ছাড়া ওই মামলার নথিও তলব করা হয়েছে।
