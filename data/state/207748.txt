
বিচ্ছিন্ন কিছু ঘটনা ছাড়া নির্বাচন সুষ্ঠু হয়েছে এবং ভোটার উপস্থিতিও সন্তোষজনক বলে দাবি করেছে আওয়ামী লীগ। একই সঙ্গে দলটি বলেছে, এই নির্বাচনের মাধ্যমে গণতন্ত্রের বিজয় হয়েছে।
আজ রোববার বিকেলে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে আওয়ামী লীগের পক্ষে এ মন্তব্য করেন দলটির উপদেষ্টা পরিষদের সদস্য তোফায়েল আহমেদ।
তোফায়েল আহমেদ বলেন, ১৮ হাজার ২০৮টি কেন্দ্রের মধ্যে মাত্র ১৪৭টি কেন্দ্রের ভোট গ্রহণ স্থগিত করা হয়েছে। ২৪ জানুয়ারির মধ্যে এসব আসনে নির্বাচন সম্পন্ন করবে নির্বাচন কমিশন। বাদবাকি কেন্দ্রগুলোতে মানুষ নির্বিঘ্নে ভোট দিতে পেরেছেন।
তোফায়েল বলেন, ‘শত প্রতিকূল অবস্থার মধ্যেও জনগণ ভোটকেন্দ্রে গিয়ে ভোট দিয়েছে। এজন্য তাদের ধন্যবাদ জানাই। নির্বাচন সুষ্ঠুভাবে সম্পন্ন করার জন্য নির্বাচন কমিশন, সেনাবাহিনী, আইনশৃঙ্খলা রক্ষাকারী অন্য বাহিনী ও সংশ্লিষ্ট সবাইকে আওয়ামী লীগের পক্ষ থেকে কৃতজ্ঞতা জানাই।’
শিল্পমন্ত্রী তোফায়েল বলেন, বিএনপি-জামায়াত জোট আপ্রাণ চেষ্টা করেছে নির্বাচন বানচাল করার জন্য। কিন্তু তারা ব্যর্থ হয়েছে। সব জল্পনা-কল্পনার অবসান ঘটিয়ে দশম জাতীয় সংসদ নির্বাচন সুষ্ঠুভাবে অনুষ্ঠিত হয়েছে। এর মাধ্যমে গণতন্ত্রের বিজয় হয়েছে।
সংবাদ সম্মেলনে উপস্থিত ছিলেন আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত, মহীউদ্দীন খান আলমগীর, সভাপতিমণ্ডলীর সদস্য ওবায়দুল কাদের, মোহাম্মদ নাসিম প্রমুখ।
