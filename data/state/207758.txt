
‘এইচএসবিসি–প্রথম আলো ভাষা প্রতিযোগ-২০১৮’ এর সিলেট আঞ্চলিক পর্ব শাহজালাল বিজ্ঞান ও প্রযুক্তি বিশ্ববিদ্যালয়ে শুরু হয়েছে। এইচএসবিসির সহযোগিতায় ও প্রথম আলোর উদ্যোগে আজ শুক্রবার সকাল পৌনে ১০টার দিকে বিশ্ববিদ্যালয়ের কেন্দ্রীয় মিলনায়তনের সামনে এর উদ্বোধন করা হয়।
এইচএসবিসি–প্রথম আলো ভাষা প্রতিযোগ সিলেট অঞ্চলে উদ্বোধন করেন শাহজালাল বিজ্ঞান ও প্রযুক্তি বিশ্ববিদ্যালয়ের বাংলা বিভাগের অধ্যাপক শরদিন্দু ভট্টাচার্য। তিনি জাতীয় পতাকা উত্তোলন করেন। পরে ভাষা প্রতিযোগের পতাকা উত্তোলন করেন ঢাকা বিশ্ববিদ্যালয়ের বাংলা বিভাগের অধ্যাপক সৈয়দ আজিজুল হক। অতিথিদের মধ্যে উপস্থিত ছিলেন শাবিপ্রবির আধুনিক ভাষা ইনস্টিটিউটের পরিচালক অধ্যাপক হিমাদ্রি শেখর রায়।
পতাকা উত্তোলনের পর জাতীয় সংগীতের মাধ্যমে আনুষ্ঠানিকতা শুরু হয়। প্রথম আলো বন্ধুসভার একটি দল জাতীয় সংগীত পরিবেশন করে। এবার সিলেট অঞ্চলের ভাষা প্রতিযোগে সিলেট বিভাগের চারটি জেলা ও ব্রাহ্মণবাড়িয়ার চতুর্থ থেকে দ্বাদশ শ্রেণির আট শতাধিক শিক্ষার্থী অংশ নিয়েছে।
এ প্রতিবেদন লেখা পর্যন্ত শাহজালাল বিজ্ঞান ও প্রযুক্তি বিশ্ববিদ্যালয়ের কেন্দ্রীয় মিলনায়তনে ভাষা প্রতিযোগের মূল পর্ব চলছে।
