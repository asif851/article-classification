
আইনশৃঙ্খলা রক্ষাকারী বাহিনীর সবুজসংকেত পেলেই ফেসবুক, ভাইবার, হোয়াটসঅ্যাপসহ সামাজিক যোগাযোগের কয়েকটি মাধ্যম খুলে দেওয়া হবে বলে জানিয়েছেন তথ্য ও যোগাযোগ প্রযুক্তিবিষয়ক প্রতিমন্ত্রী জুনাইদ আহমেদ পলক।
আজ শনিবার দুপুরে সিলেটের এমসি কলেজে ওয়াইফাই জোনের উদ্বোধনী অনুষ্ঠান শেষে সাংবাদিকদের প্রশ্নের জবাবে তিনি এ কথা জানান।সাংবাদিকদের প্রতিমন্ত্রী বলেন, ‘অপব্যবহার রোধেই সাময়িকভাবে এগুলো বন্ধ রাখা হয়েছে। তবে এটি সাময়িক, সবুজ সংকেত পেলেই এসব মাধ্যম খুলে দেওয়া হবে। এ বিষয়ে সরকার সচেতন রয়েছে।’সাইবার অপরাধ দমনে শিগগিরই আইন হচ্ছে জানিয়ে তিনি আরও বলেন, ‘সাইবার অপরাধ রোধে শিগগির আইন প্রণয়ন করা হবে। এ সংক্রান্ত ডিজিটাল সিকিউরিটি আইনের খসড়া তৈরির কাজ চলছে। শিগগিরই মন্ত্রিসভায় উঠবে এ বিষয়টি।’
এর আগে প্রতিমন্ত্রী বেসরকারি মুঠোফোন কোম্পানি রবির উদ্যোগে এমসি কলেজে ফ্রি ওয়াইফাই জোনের উদ্বোধন করেন। এমসি কলেজের ৫০০ শিক্ষার্থী একসঙ্গে ওয়াইফাই নেটওয়ার্কের মাধ্যমে ইন্টারনেট ব্যবহারের সুযোগ পাবেন। অনুষ্ঠানে রবির চিফ করপোরেট অ্যান্ড পিপল অফিসার (সিসিপিও) মতিউল ইসলাম নওশাদসহ অন্যান্য কর্মকর্তারা উপস্থিত ছিলেন।
এমসি কলেজের অধ্যক্ষ নিতাই চন্দ্র চন্দের সভাপতিত্বে উদ্বোধনী অনুষ্ঠানে কলেজের উপাধ্যক্ষ হায়াতুল ইসলাম আকঞ্জি বক্তব্য দেন।
প্রধান অতিথির বক্তৃতায় জুনাইদ আহমেদ পলক বলেন, ছয় বছর আগে দেশে ইন্টারনেট ব্যবহারকারীর সংখ্যা যেখানে ১২ লাখ ছিল, বর্তমানে তা সাড়ে পাঁচ কোটিতে দাঁড়িয়েছে। প্রযুক্তির ক্ষেত্রে বর্তমানে বিশ্বে ঝুঁকি বাড়ছে। সাইবার সিকিউরিটি এখন একটি বিরাট ইস্যু। সাইবার অপরাধরোধ আইনের মাধ্যমে বাংলাদেশে সাইবার অপরাধ, ইন্টারনেট ব্যবহার করে দেশ ও জাতীয় স্বার্থবিরোধী কার্যকলাপকে প্রতিহত করার লক্ষ্যে আমরা সক্ষমতা তৈরি করছি।’
