
চুয়াডাঙ্গার দামুড়হুদা উপজেলার দলকা লক্ষ্মীপুর গ্রাম থেকে অজ্ঞাত দুই ব্যক্তির লাশ উদ্ধার করা হয়েছে। আজ সোমবার সকাল নয়টার দিকে গ্রামের দলকা বিলের ধার থেকে পুলিশ ক্ষতবিক্ষত লাশ দুটি উদ্ধার করে।
নিহত ব্যক্তিদের বয়স ৩৪ থেকে ৩৫ বছর হবে।
পুলিশ ও এলাকাবাসী জানায়, সন্ত্রাসীরা এই দুই ব্যক্তিকে বিলের ধারে এলোপাতাড়ি কুপিয়ে ও জবাই করে খুন করে। সকালে জেলেরা বিলে মাছ ধরতে গিয়ে লাশ পড়ে থাকতে দেখে পুলিশকে খবর দেন। লাশের পরনে লুঙ্গি ও জ্যাকেট রয়েছে। ধারণা করা হচ্ছে, গতকাল রোববার দিবাগত মধ্যরাতে এ ঘটনা ঘটেছে।
দামুড়হুদা থানার ভারপ্রাপ্ত কর্মকর্তা (ওসি) আহসান হাবীব জানান, নিহত ব্যক্তিদের পরিচয় জানা যায়নি। পরিচয় নিশ্চিত করতে আশপাশের থানাগুলোতে বার্তা পাঠানো হয়েছে।
