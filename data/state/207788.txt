
দীর্ঘ সাত ঘণ্টা পর আজ শুক্রবার সকাল সাড়ে আটটায় দৌলতদিয়া-পাটুরিয়া নৌপথে ফেরি চলাচল শুরু হয়েছে। ঘন কুয়াশার কারণে গতকাল বৃহস্পতিবার দিবাগত রাত দেড়টা থেকে ফেরি চলাচল বন্ধ করে দেওয়া হয়। ফলে লম্বা সময় ধরে নদীর উভয় পাড়ে কয়েক শ যানবাহন আটকা পড়ে। প্রচণ্ড ঠান্ডায় দুর্ভোগ পোহাতে হয় যাত্রীদের।
বাংলাদেশ অভ্যন্তরীণ নৌপরিবহন সংস্থার (বিআইডব্লিউসি) সহকারী মহাব্যবস্থাপক মো. জিল্লুর জানান, মাঝরাতে কুয়াশার পরিমাণ বাড়তে থাকলে দুই ঘাটে ফেরি চলাচল বন্ধ করে দেওয়া হয়। এ সময় মাঝনদীতে শাহ আলী, শাহ পরান ও কাবেরী নামের তিনটি ফেরি আটকা পড়ে। দুই ঘাটে চারটি করে আটটি ফেরি নোঙর করে রাখা হয়। সকালে কুয়াশা কাটতে শুরু করলে সকাল সাড়ে আটটার দিকে পুনরায় ফেরি চলাচল শুরু হয়। এতক্ষণ ফেরি চলাচল বন্ধ থাকায় দুই পাড়ে সহস্রাধিক যান আটকা পড়ে। এর মধ্যে বেশির ভাগই পণ্যবাহী গাড়ি।
