
বিএনপির স্থায়ী কমিটির সদস্য আমির খসরু মাহমুদ চৌধুরী বলেছেন, আওয়ামী লীগ ঢাকা উত্তর সিটি করপোরেশন নির্বাচন ভন্ডুল করে দিয়েছে। এই নির্বাচনে আওয়ামী লীগের পরাজয় হয়েছে এবং আগামী জাতীয় সংসদ নির্বাচনেও তাদের পরাজয় নিশ্চিত।আজ শনিবার সকালে জাতীয় প্রেসক্লাবের কনফারেন্স লাউঞ্জে বাংলাদেশ জাতীয়তাবাদী সাংস্কৃতিক দল আয়োজিত এক আলোচনা সভায় এ কথা বলেন আমির খসরু। বিএনপির প্রতিষ্ঠাতা জিয়াউর রহমানের ৮২তম জন্মবার্ষিকী উপলক্ষে ‘প্রতিহিংসার রাজনীতি বিপন্ন গণতন্ত্র ও মানবাধিকার’ শীর্ষক আলোচনা সভায় প্রধান অতিথি ছিলেন আমির খসরু। সভায় আমির খসরু বলেন, আদালতের কাঁধের ওপর বন্দুক রেখে এই সরকার একটির পর একটি অগণতান্ত্রিক কাজ করে যাচ্ছে। ঢাকা উত্তর সিটি করপোরেশন নির্বাচনে তারা এই কাজটি করেছে। কারণ এই নির্বাচনে তারা বিশালভাবে পরাজিত হতো। এ জন্য তারা এই নির্বাচনটিকে ভন্ডুল করে দিয়েছে। তিনি বলেন, তারা চিন্তা করেছে এই নির্বাচনে তাদের জয়লাভ করতে হলে জনগণের ভোটাধিকার হরণ করা ছাড়া তাদের কোনো পথ নেই। আর তা না হলে তাদের পরাজয় হবে। যেটা তাদের কাছে গ্রহণযোগ্য নয়। সুতরাং এটার মাধ্যমে স্পষ্ট ডিএনসিসি নির্বাচনে আওয়ামী লীগের পরাজয় হয়েছে এবং আগামী জাতীয় সংসদ নির্বাচনেও তাদের পরাজয় নিশ্চিত।
বিএনপির স্থায়ী কমিটির সদস্য আমির খসরু বলেন, ২০১৮ সালের শেষে বাংলাদেশে যে জাতীয় নির্বাচন অনুষ্ঠিত হবে সেই নির্বাচনের জন্য আজকে জনগণের মধ্যে অনেকগুলো প্রশ্ন দেখা দিয়েছে। প্রশ্নগুলো হচ্ছে নির্বাচনে বাংলাদেশের মানুষ ভোটাধিকার প্রয়োগ করতে পারবে কি না? এই প্রশ্নটা আমরা যতই দূরে সরিয়ে দিতে চাই এটা আবার সামনে চলে আসে। সবার মনেই একটা প্রশ্ন আগামী নির্বাচনে আমরা আমাদের নাগরিক অধিকার, গণতান্ত্রিক অধিকার, সাংবিধানিক অধিকার অর্থাৎ আমার ভোট আমি প্রয়োগ করতে পারব কি না, এই প্রশ্নগুলো সবার সামনে উঠে এসেছে।আয়োজক সংগঠনের সভাপতি হুমায়ূন কবির ব্যাপারীর সভাপতিত্বে আলোচনা সভায় আরও বক্তব্য দেন বিএনপির ভাইস চেয়ারম্যান শামসুজ্জামান দুদু, যুগ্ম মহাসচিব খায়রুল কবির খোকন, স্বনির্ভরবিষয়ক সম্পাদক শিরিন সুলতানা, জাসাসের সাবেক সভাপতি রেজাবুদ্দদৌলা চৌধুরী, জাতীয়তাবাদী নাগরিক দলের সভাপতি শাহজাদা সৈয়দ মো. ওমর ফারুক পীর সাহেব প্রমুখ।
