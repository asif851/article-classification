
দেশের দুই জেলায় সড়ক দুর্ঘটনায় নিহত হয়েছে পাঁচজন। তাঁদের মধ্যে দিনাজপুরের ঘোড়াঘাট উপজেলায় তিনজন ও বগুড়ার আদমদীঘি উপজেলায় দুজন নিহত হন। আজ বৃহস্পতিবার ভোর থেকে সকাল পর্যন্ত এসব দুর্ঘটনা ঘটে।
আমাদের প্রতিনিধিদের পাঠানো খবর:
দিনাজপুরে নিহত ৩: দিনাজপুরের ঘোড়াঘাট উপজেলার কশিগাড়ি এলাকায় সড়ক দুর্ঘটনায় চালকসহ তিনজন নিহত হয়েছেন। আজ বৃহস্পতিবার ভোর ছয়টার দিকে যাত্রীবাহী একটি বাস গাছের সঙ্গে ধাক্কা খেলে এ দুর্ঘটনা ঘটে।
নিহত ব্যক্তিদের মধ্যে দুজনের পরিচয় জানা গেছে। তাঁরা হলেন, বাসের চালক সুলতান চৌধুরী ও যাত্রী আব্দুস সালাম। বাকি একজনের পরিচয় জানা যায়নি। নিহত ব্যক্তিদের মধ্যে আব্দুস সালামের বাড়ি বিরলবাজার এলাকায়। দুর্ঘটনায় বেশ কয়েকজন আহত হন। তাঁদের ঘোড়াঘাট উপজেলা স্বাস্থ্য কমপ্লেক্স ও আশপাশের বিভিন্ন স্বাস্থ্যকেন্দ্রে নেওয়া হয়েছে।
ঘটনাস্থলে উপস্থিত ঘোড়াঘাট থানার উপপরিদর্শক (এসআই) মো. আমিনুল ইসলামের ভাষ্য, ঢাকা থেকে হিলি আসার সময় নৈশ পরিবহন ইনসাফ স্পেশাল (ঢাকা মেট্রো-ব-১৪-১০২৮) নামে যাত্রীবাহী একটি বাস নিয়ন্ত্রণ হারিয়ে রাস্তার পাশে একটি বটগাছের সঙ্গে ধাক্কা খায়। এতে ঘটনাস্থলেই গাড়ির চালক ও এক যাত্রী নিহত হন। আহত অবস্থায় ঘোড়াঘাট স্বাস্থ্য কমপ্লেক্সে নেওয়ার পর আরেক যাত্রী মারা যান।
ঘোড়াঘাট স্বাস্থ্য কমপ্লেক্সের আবাসিক চিকিৎসক মো. নূর নেওয়াজের ভাষ্য, সেখানে চিকিৎসাধীন অবস্থায় দুর্ঘটনায় আহত এক যাত্রী মারা যান। তবে তার পরিচয় জানা যায়নি।
বগুড়ার আদমদীঘিতে নিহত ২: আজ বৃহস্পতিবার ভোর চারটার দিকে ঢাকা থেকে নওগাঁর সাপাহারগামী বিআরটিসির একটি যাত্রীবাহী বাস বগুড়ার আদমদীঘি উপজেলার পূর্ব ঢাকারোড এলাকায় গাছের সঙ্গে ধাক্কা খায়। এতে ঘটনাস্থলে দুজন নিহত হয়। তাঁরা হলেন, রাজু আহমেদ (২৭) ও নাসিম আহমেদ (৩২)। তাঁদের মধ্যে রাজুর বাড়ি নওগাঁর পত্মীতলা উপজেলার কাঞ্চনপুরে ও নাসিমের বাড়ি জয়পুরহাটের মঙ্গলপুরে। দুর্ঘটনায় দুই থেকে তিনজন আহত হয়। আদমদীঘি থানার ভারপ্রাপ্ত কর্মকর্তা (ওসি) মোসলেমউদ্দিনের ভাষ্য, নিহতদের লাশ থানায় নেওয়া হয়েছে।
