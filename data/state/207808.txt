
সাভার থানার ছোট কালিয়াকৈর এলাকায় পুলিশের সঙ্গে কথিত বন্দুকযুদ্ধে শাহ আলম (৪২) নামের এক ব্যক্তি নিহত হয়েছেন। পুলিশ বলছে, তিনি মাদক ব্যবসায়ী ও সন্ত্রাসী ছিলেন।
গতকাল শুক্রবার দিবাগত রাত সোয়া দুইটার দিকে এ ঘটনা ঘটে। শাহ আলমের বাড়ি সাভার পৌর এলাকার ওয়াপদা রোডে।
সাভার থানার কর্তব্যরত কর্মকর্তা পুলিশের উপপরিদর্শক (এসআই) কামরুজ্জামানের ভাষ্য, গতকাল শাহ আলমকে আটক করে পুলিশ। তাঁর দেওয়া তথ্যের ভিত্তিতে অন্য সন্ত্রাসীদের ধরতে পুলিশ ছোট কালিয়াকৈর এলাকার কৃষিবিদ ফাউন্ডেশনের পাশে অভিযান চালায়। সেখানে সন্ত্রাসীরা পুলিশকে লক্ষ্য করে গুলি ছোড়ে। পুলিশও পাল্টা গুলি চালায়। একপর্যায়ে শাহ আলম নিহত হন।
