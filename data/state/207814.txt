
পঞ্চগড়ের আটোয়ারী উপজেলার গিরাগাঁও সীমান্তের ওপারে ভারতে একটি গোপন সুড়ঙ্গপথের সন্ধান পাওয়া গেছে। এ সুড়ঙ্গটি আটোয়ারীর ময়মনসিংহ পাড়ার বিপরীতে ভারতের দেড় শ গজ ভেতরে বলে বিজিবি সূত্রে জানা গেছে।বাংলাদেশ সীমান্ত লাগোয়া ভারতের অভ্যন্তরে হঠাৎ করে দেড় শ ফুট দীর্ঘ সুড়ঙ্গ কারা কী উদ্দেশ্যে করেছে, তা উভয় দেশের সীমান্তরক্ষী বাহিনীর কর্মকর্তারা তদন্ত করে দেখছেন।বিজিবি সূত্রে জানা গেছে, জেলার আটোয়ারী উপজেলার গিরাগাঁও সীমান্তের ৪০৬ নম্বর মেইন পিলারের ৯ সাবপিলারের বিপরীতে ভারতের উত্তর দিনাজপুর জেলার চোপড়া থানার ওরিগছ ফতেপুর বিনন্দপুর বিএসএফ সীমান্তচৌকির কাছে সন্ন্যাসীপাড়া চা-বাগানের অভ্যন্তরে একটি গোপন সুড়ঙ্গপথের সন্ধান পায় বিএসএফ। সুড়ঙ্গটি ২০০ মিটার দীর্ঘ ও ১৫ ফুট গভীর। এটির সন্ধান পাওয়ার পর বিএসএফের পক্ষ থেকে বিজিবি কর্তৃপক্ষকে জানানো হয়। এরপর গত বৃহস্পতিবার বিজিবি ঠাকুরগাঁও সেক্টর কমান্ডার কর্নেল দেওয়ান মো. লিয়াকত আলী, পঞ্চগড় ১৮ বিজিবির অধিনায়ক লে. কর্নেল আল হাকিম মোহাম্মদ নওশাদ, ভারতের কিষানগঞ্জ সেক্টরের ডিআইজি আর এস রাম, কিষানগঞ্জ বিএসএফ ব্যাটালিয়নের কমান্ড্যান্ট সন্দ্বীপ রাওয়াত ঘটনাস্থল পরিদর্শন করেন।এই সুড়ঙ্গের সন্ধান পাওয়ার পর সীমান্তে বিএসএফ অতিরিক্ত সেনা মোতায়েনের পাশাপাশি টহল জোরদার করেছে। বিজিবি কর্তৃপক্ষও সার্বক্ষণিক নজর রাখছে বলে জানা গেছে। ইতিমধ্যে বিজিবি ও বিএসএফের ঊর্ধ্বতন কর্মকর্তারা এলাকা পরিদর্শন করেছেন।পঞ্চগড় ১৮ বিজিবি ব্যাটালিয়নের অধিনায়ক লে. কর্নেল আল হাকিম মোহাম্মদ নওশাদ জানান, ভারতের অভ্যন্তরে চা-বাগানে যে সুড়ঙ্গের সন্ধান মিলেছে, সেটির সঙ্গে বাংলাদেশের কোনো সংযোগ নেই। শূন্যরেখা থেকে সুড়ঙ্গটি ভারতের প্রায় দেড় শ গজ ভেতরে। তবু বিজিবি সতর্ক নজর রাখছে।
