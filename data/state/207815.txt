
প্রধানমন্ত্রী শেখ হাসিনা নিজের ওপর বিভিন্ন সময়ে হামলা ও হত্যাচেষ্টার ঘটনা স্মরণ করলেন। গতকাল সোমবার মন্ত্রিসভার বৈঠকে আলোচনার এক পর্যায়ে প্রধানমন্ত্রী ভয়াবহ সেসব ঘটনার কথা তুলে ধরেন।
প্রধানমন্ত্রীর কার্যালয়ে অনুষ্ঠিত সভায় উপস্থিত একাধিক মন্ত্রী এ তথ্য জানিয়েছেন। সভায় ২০০৪ সালের ২১ আগস্ট আওয়ামী লীগের সমাবেশে গ্রেনেড হামলায় হতাহতের ঘটনায় শোক ও নিন্দা প্রস্তাব গ্রহণ করে মন্ত্রিসভা।
নাম প্রকাশে অনিচ্ছুক একজন মন্ত্রী প্রথম আলোকে বলেন, ২১ আগস্টের ঘটনার স্মৃতিচারণ করতে গিয়ে প্রধানমন্ত্রী তাঁর ওপর অন্যান্য সময়ে হামলার কথা তুলে ধরেন। এ সময় তিনি পানিসম্পদমন্ত্রী আনিসুল ইসলাম মাহমুদকে দেখিয়ে বলেন, তাঁদের (জাতীয় পার্টি) আমলেও চট্টগ্রামে হামলা হয়েছিল।
বৈঠক শেষে সচিবালয়ে মন্ত্রিপরিষদ বিভাগের সচিব (সমন্বয় ও সংস্কার) এন এম জিয়াউল আলম সংবাদ ব্রিফিংয়ে বলেন, মন্ত্রিসভার বৈঠকে ‘সোলার অ্যালায়েন্স’ গঠনের লক্ষ্যে একটি চুক্তির অনুসমর্থনের প্রস্তাব অনুমোদন দেওয়া হয়। এ ছাড়া ‘দ্য ইনকাম ট্যাক্স অ্যাক্ট-২০১৭’-এর খসড়া চূড়ান্ত অনুমোদন না দিয়ে সেটি আরও পর্যালোচনার জন্য ফেরত পাঠানো হয়।
 
