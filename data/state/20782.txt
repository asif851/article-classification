
জাতীয় সংসদের ১১ তম অধিবেশন আজ বুধবার শেষ হয়েছে। সমাপনী দিনে সংসদ নেতা ও প্রধানমন্ত্রী শেখ হাসিনার বক্তব্যের পর স্পিকার শিরীন শারমিন চৌধুরী অধিবেশনের সমাপ্তি সংক্রান্ত রাষ্ট্রপতির ঘোষণা পড়ে শোনান।
এই অধিবেশনে চলতি ২০১৬-১৭ অর্থবছরের বাজেট পাস হয়েছে। বাজেটের ওপর সরকারি ও বিরোধী দলের ২৪৬ জন সাংসদ ৬০ ঘণ্টা আলোচনা করেন। গত ১ জুন এই অধিবেশন শুরু হয়। মাঝে ঈদের জন্য কিছুদিন বিরতি দিয়ে চলতি মাসের ১৭ তারিখে আবার অধিবেশন শুরু হয়।
অধিবেশনে বাজেট আলোচনার পাশাপাশি সাংসদেরা আর্থিক ব্যবস্থাপনা ও বাংলাদেশ ব্যাংকের রিজার্ভ চুরি নিয়ে সরব ছিলেন। বিরোধী দলীয় সদস্যরা আর্থিক অব্যবস্থাপনার জন্য অর্থমন্ত্রী আবুল মাল আবদুল মুহিতের সমালোচনা করেও বক্তব্য দেন। বাজেট প্রস্তাবের দিন ও এর পরে গত ২১ জুলাই বাংলাদেশ থেকে রিজার্ভ চুরি বিষয়ে অর্থমন্ত্রী মন্ত্রী মুহিত সংসদে বিবৃতি দেবেন বলে জানালেও শেষ পর্যন্ত তা দেননি।
এ ছাড়া সংসদে গত ১৯ জুলাই সম্প্রতি রাজধানীর গুলশানে ও ঈদের দিন শোলাকিয়ায় জঙ্গি হামলাসহ বিশ্বব্যাপী সন্ত্রাসবাদী হামলা নিয়ে সাধারণ আলোচনা অনুষ্ঠিত হয়। সংসদ সচিবালয়ের তথ্য অনুযায়ী ৩২ কার্যদিবসের এই অধিবেশনে মোট ১৬টি বিল পাস হয়।
বিল পাসবাংলাদেশের জীববৈচিত্র্য রক্ষায় সর্বোচ্চ পাঁচ বছরের কারাদণ্ড ও ১০ লাখ টাকা জরিমানার বিধান রেখে আজ সংসদে বাংলাদেশ জীববৈচিত্র্য বিল ২০১৬ উত্থাপিত হয়েছে। বিলটি সংসদে উত্থাপন করেন পরিবেশ ও বনমন্ত্রী আনোয়ার হোসেন। পরে বিলটি পরীক্ষা করে এক মাসের মধ্যে সংসদে প্রতিবেদন দেওয়ার জন্য পরিবেশ ও বন মন্ত্রণালয় সম্পর্কিত সংসদীয় স্থায়ী কমিটিতে পাঠানো হয়।
প্রস্তাবিত আইনে বলা হয়েছে, কোনো ব্যক্তি বা সংস্থা অনুমতি ছাড়া বাংলাদেশের কোনো জীববৈচিত্র্য বা জীব সম্পদের বাণিজ্যিক ব্যবহার করতে পারবে না। এ আইন ভাঙলে সর্বোচ্চ পাঁচ বছরের কারাদণ্ড বা ১০ লাখ টাকা পর্যন্ত অর্থদণ্ড অথবা উভয় দণ্ড দেওয়া যাবে।
