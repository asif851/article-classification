
জ্ঞাত আয়বহির্ভূত সম্পদ অর্জন ও তথ্য গোপনের অভিযোগে গ্রেপ্তার নারায়ণগঞ্জের সাত খুন মামলার প্রধান আসামি নূর হোসেনের স্ত্রী রোমা হোসেনকে কারাগারে পাঠিয়েছেন আদালত। দুর্নীতি দমন কমিশনের (দুদক) পক্ষ থেকে আজ সোমবার ঢাকার মুখ্য মহানগর হাকিম আদালতে হাজির করা হলে আদালত তাঁকে কারাগারে পাঠানোর আদেশ দেন।
দুদকের কর্মকর্তা জানান, দুদকের পক্ষ থেকে আজ ওই আসামিকে রিমান্ডে নেওয়ার আবেদন করা হয়নি।
এর আগে অবৈধ সম্পদ অর্জন ও সম্পদের তথ্য গোপনের অভিযোগে আসামি নূর হোসেন ও তাঁর স্ত্রী রোমা হোসেনের বিরুদ্ধে আলাদা দুটি মামলা করে দুদক। সোমবার সকালে রাজধানীর রমনা থানায় মামলা করার পর নারায়ণগঞ্জের শিমরাইল থেকে রোমা হোসেনকে গ্রেপ্তার করেছে সংস্থাটি।
দুদক সূত্র জানায়, রোমা হোসেনের বিরুদ্ধে ৩ কোটি ৬২ লাখ টাকার সম্পদের তথ্য গোপন ও ৫ কোটি ৩ লাখ টাকার অবৈধ সম্পদ অর্জনের অভিযোগ আনা হয়েছে। নূর হোসেনের বিরুদ্ধে পাঁচ কোটি টাকার অবৈধ সম্পদ অর্জনের অভিযোগ আনা হয়েছে মামলায়। সকালে রাজধানীর রমনা থানায় দুটি মামলা করেন দুদকের উপপরিচালক জুলফিকার আলী। মামলা করার এক ঘণ্টার মধ্যে জুলফিকার আলী ও আরেক উপপরিচালক এস এম রফিকুল ইসলামের নেতৃত্বে দুদকের একটি দল নারায়ণগঞ্জের শিমরাইলের বাসা থেকে রোমা হোসেনকে গ্রেপ্তার করে। নারায়ণগঞ্জের সাত খুন মামলায় গ্রেপ্তার হয়ে নূর হোসেন বর্তমানে কারাগারে রয়েছেন।
মামলার এজাহারে বলা হয়েছে, নূর হোসেনের বিরুদ্ধে অনুসন্ধানে ৩ কোটি ৩ লাখ ৮৩ হাজার ৮০৫ টাকার জ্ঞাত আয়বহির্ভূত সম্পদ পাওয়া গেছে। এ ছাড়া ২০১৫ সালের ১২ ডিসেম্বর দুদকে দাখিল করা সম্পদ বিবরণীতে নূর হোসেন ২ কোটি ৮৫ লাখ ৪৭ হাজার ৪৯২ টাকার সম্পদের তথ্য গোপন করেছেন।
রোমা হোসেন ২০১৫ সালের ৮ ডিসেম্বর দুদকে দাখিল করা সম্পদ বিবরণীতে ৩ কোটি ৬২ লাখ ৭০ হাজার টাকার স্থাবর ও অস্থাবর সম্পদের তথ্য গোপন করেছেন। অনুসন্ধানে তাঁর ৫ কোটি ৩ লাখ ২২ হাজার ১১৬ টাকার জ্ঞাত আয়বহির্ভূত সম্পদের খোঁজ পাওয়া যায়।
২০১৪ সালের এপ্রিলে নারায়ণগঞ্জ সিটি করপোরেশনের কাউন্সিলর নজরুল ইসলামসহ সাতজন খুনের ঘটনার পর নূর হোসেন ভারতে পালিয়ে যান। দুদক ওই বছরের ২৯ মে তাঁর সম্পদের অনুসন্ধানে নামলেও পরে এই কার্যক্রম অনেকটা স্থবির হয়ে পড়ে। গত বছরের ১২ নভেম্বর ভারত থেকে তাঁকে দেশে ফিরিয়ে আনার পর দুদকের অনুসন্ধানেও গতি আসে। এই ধারাবাহিকতায় উপপরিচালক জুলফিকার আলী অনুসন্ধান শেষে নূর হোসেন ও তাঁর স্ত্রীর বিরুদ্ধে মামলা করেন।
আরও পড়ুন:
নূর হোসেনের স্ত্রী গ্রেপ্তার
