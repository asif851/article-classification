
নারায়ণগঞ্জ গণজাগরণ মঞ্চের আহ্বায়ক ও নিহত তানভীর মুহাম্মদ ত্বকীর বাবা রফিউর রাব্বী অভিযোগ করে বলেছেন, ‘সরকার জনগণের শক্তির চেয়ে শামীম ওসমানের মতো সন্ত্রাসীদের বেশি প্রাধান্য দিচ্ছে। সরকার মনে করছে, সন্ত্রাসীদের দিয়েই ক্ষমতায় টিকে থাকা যায়। কিন্তু জনগণ সে ক্ষমতায় আপনাদের বেশি দিন রাখবে না। তাই শামীম ওসমানের মতো খুনিদের গ্রেপ্তার করে জনগণের পাশে দাঁড়ান।’ আজ শুক্রবার সকালে রাজধানীর কেন্দ্রীয় শহীদ মিনারে ‘নারায়ণগঞ্জের মেধাবী ছাত্র তানভীর মুহাম্মদ ত্বকীর হত্যাকারীদের বিচার ও অভিযুক্ত শামীম ওসমানসহ সব খুনির দ্রুত গ্রেপ্তারের দাবিতে প্রতীকী গণ-অনশনে রফিউর রাব্বী এসব কথা বলেন। ‘সন্ত্রাস নির্মূল ত্বকী মঞ্চ’ ওই প্রতীকী গণ-অনশনের আয়োজন করে। রফিউর রাব্বী আরও বলেন, ত্বকী হত্যাকাণ্ডে শামীম ওসমান, তাঁর ছেলেসহ সাতজনের বিরুদ্ধে মামলা করা হয়েছে। কিন্তু পুলিশ প্রমাণ পেয়েও সরকারের নির্দেশে তাঁদের গ্রেপ্তার করছে না। সরকার ভণিতা করে খুনিদের রক্ষা করতে পারবে না। গণ-অনশন প্রস্তুতি কমিটির আহ্বায়ক মঞ্জুরুল আহসান খান বলেন, ‘দেশে ত্বকীর মতো এমন অনেককে হত্যার ঘটনা ঘটেছে। কিন্তু এর একটিরও সঠিক বিচার হয়নি। কারণ, সরকারের সঙ্গে দেশে আন্ডার সরকারও রয়েছে। ’ নাগরিক ঐক্যের আহ্বায়ক মাহমুদুর রহমান সরকারকে হুঁশিয়ার করে বলেন, ‘সরকার শামীম ওসমানের মতো খুনিকে দরকার মনে করলে জনগণ ক্ষমতায় থাকতে দেবে না।’ অনশনে বাংলাদেশ কমিউনিস্ট পার্টির সভাপতি মুজাহিদুল ইসলাম, তেল, গ্যাস, খনিজ সম্পদ ও বিদ্যুত্, বন্দর রক্ষা কমিটির সাধারণ সম্পাদক আনু মোহাম্মদ, ঢাকা বিশ্ববিদ্যালয়ের ইতিহাস বিভাগের অধ্যাপক আনোয়ার হোসেন, জাহাঙ্গীরনগর বিশ্ববিদ্যালয়ের অধ্যাপক নাসিম আক্তার হোসাইন, খেলাঘর কেন্দ্রীয় কমিটির সাধারণ সম্পাদক মুখলেসুর রহমান, বাংলাদেশ সমাজতান্ত্রিক দলের আহ্বায়ক খালেকুজ্জামান প্রমুখ বক্তব্য দেন।
