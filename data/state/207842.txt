
নীলফামারী জেলাজুড়ে গত শনিবার সন্ধ্যায় শুরু হয়ে গতকাল রোববার দিনভর ঝিরিঝিরি অবিরাম বৃষ্টি ঝরেছে। এতে জেলার আমন খেতগুলো উপকৃত হবে বলে মনে করছেন চাষি ও কৃষি কর্মকর্তারা।
জেলা কৃষি বিভাগ সূত্র জানায়, শনিবার ভোর ছয়টা থেকে গতকাল ভোর ছয়টা পর্যন্ত নীলফামারীতে গড় বৃষ্টিপাত রেকর্ড করা হয়েছে ৪৪ দশমিক ৩৩ মিলিমিটার। এর মধ্যে বেশি বৃষ্টি হয়েছে ডিমলা উপজেলায়। সেখানে ১০৫ মিলিমিটার বৃষ্টিপাত রেকর্ড করা হয়েছে। জেলা সদরে ৫১, সৈয়দপুর উপজেলায় ২০, ডোমারে ৩৩, জলঢাকায় ২৯ ও কিশোরগঞ্জ উপজেলায় ২৮ মিলিমিটার বৃষ্টিপাত রেকর্ড করা হয়। এ ছাড়া গতকাল সকাল থেকে সারা দিন যে হারে টানা বৃষ্টি ঝরছে, তার হিসাব ধরলে পরিমাণটা আরও বাড়বে। নীলফামারী সদরের পলাশবাড়ি ইউনিয়নের ঢুলিয়া গ্রামের কৃষক নিহার রঞ্জন রায় বলেন, ‘প্রায় এক মাস ধরে পর্যাপ্ত বৃষ্টি হয়নি। ফলে আমনের আবাদ নিয়ে চিন্তায় ছিলাম। গত দুই দিনের টানা বৃষ্টি হওয়ায় আমন খেতের খুবই উপকার হয়েছে।’
জেলা কৃষি সম্প্রসারণ বিভাগের প্রশিক্ষণ কর্মকর্তা আফতাব উদ্দীন বলেন, ‘এমন বৃষ্টিপাত আমন আবাদের জন্য আশীর্বাদ।’
 
