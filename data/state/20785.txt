
যুদ্ধাহত মুক্তিযোদ্ধা, এতিম, বুদ্ধি ও শ্রবণপ্রতিবন্ধী শিশু, আলেম-ওলামা এবং মেধাবী শিক্ষার্থীদের সঙ্গে ইফতার করেছেন প্রধানমন্ত্রী শেখ হাসিনা। আজ মঙ্গলবার গণভবনের ব্যাংকুয়েট হলে রমজানের দ্বিতীয় দিনে ইফতার করেন প্রধানমন্ত্রী।
ইফতারি শুরুর আগে শেখ হাসিনা যুদ্ধাহত মুক্তিযোদ্ধা, বুদ্ধি ও শ্রবণপ্রতিবন্ধী শিশু এবং আলেম-ওলামাদের কাছে গিয়ে খোঁজখবর নেন। অনেকের অভিযোগ শোনেন। এ সময় প্রধানমন্ত্রী হাসি মুখে ও সৌহার্দ্যপূর্ণ পরিবেশে সবার সঙ্গে কথা বলেন।ইফতারের আগে দেশ ও জাতির সমৃদ্ধি কামনা করে দোয়া ও মোনাজাত করেন বায়তুল মোকাররম জাতীয় মসজিদের খতিব সালাউদ্দিন আহমেদ। বঙ্গবন্ধুর আত্মার মাগফিরাত কামনা এবং তাঁর পরিবারের সদস্যদের দীর্ঘায়ু কামনা করে দোয়া করা হয়। আওয়ামী লীগের শীর্ষস্থানীয় নেতা ও সরকারের ঊর্ধ্বতন কর্মকর্তারা সেখানে উপস্থিত ছিলেন।
