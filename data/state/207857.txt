
যুক্তরাজ্যের হাইকমিশনার রবার্ট গিবসন বাংলাদেশে চলমান সহিংসতায় মানুষ হতাহতের ঘটনা অব্যাহত থাকায় উদ্বেগ প্রকাশ করেছেন। তিনি সব পক্ষকে সহিংসতা ও ত্রাস সৃষ্টি কিংবা এ ধরনের ঘটনায় উসকানি দেওয়া বন্ধ করার আহ্বান জানিয়েছেন।যুক্তরাজ্যে সংক্ষিপ্ত ছুটি কাটানোর পর গতকাল বৃহস্পতিবার ঢাকায় ফিরে এক বিবৃতিতে রবার্ট গিবসন এ আহ্বান জানান। ঢাকায় যুক্তরাজ্য হাইকমিশন গতকাল এক বিজ্ঞপ্তিতে এ তথ্য জানিয়েছে।বিবৃতিতে রবার্ট গিবসন বলেন, ‘গত এক মাসের সহিংসতায় সারা বাংলাদেশে অর্ধশতাধিক মানুষের প্রাণহানি এবং কয়েক শ মানুষের ভয়ংকরভাবে আহত হওয়ার ঘটনায় আমি গভীরভাবে মর্মাহত। এ পরিস্থিতিতে অনেক শিশুর শিক্ষাজীবন মারাত্মকভাবে ক্ষতিগ্রস্ত হচ্ছে, অর্থনীতির ক্ষতি প্রতিদিনই বাড়ছে। দেশের উন্নয়ন ও স্থিতিশীলতার ওপরও এর বিরূপ প্রভাব পড়ছে।’যুক্তরাজ্যের হাইকমিশনার সব দলকে সংযম দেখানোর আহ্বান জানান। রবার্ট গিবসন বলেন, ‘আমি আশা করব, বাংলাদেশের সব পক্ষই সহিংসতা ও ত্রাস সৃষ্টি বা এ ধরনের কর্মকাণ্ডে উসকানি দেওয়ার পথ পরিহার করবে।’
