
ডাক, টেলিযোগাযোগ ও তথ্যপ্রযুক্তিমন্ত্রী আবদুল লতিফ সিদ্দিকীর বক্তব্য নিয়ে রাজনীতি করলে আওয়ামী লীগ ও মহাজোট বসে থাকবে না বলে মন্তব্য করেছেন আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত।আজ বুধবার দুপুরে রাজধানীর ডিপ্লোমা ইঞ্জিনিয়ার্স ইনস্টিটিউশনে এক আলোচনা সভায় সুরঞ্জিত এসব কথা বলেন। বঙ্গবন্ধু একাডেমি এ আলোচনা সভার আয়োজন করে।নিউইয়র্কে দেওয়া লতিফ সিদ্দিকীর বক্তব্য প্রসঙ্গে সুরঞ্জিত সেনগুপ্ত বলেন, ‘এটা নিয়ে যত কম কথা বলা যায়, ততই মঙ্গল। যাঁর সম্পর্কে এ অভিযোগ, তাঁরও তো একটা রাইটস অব সেলফ ডিফেন্স রয়েছে। এ ব্যাপারে এখনই কোনো মতামত দিয়ে কাউকে বিব্রত করতে চাই না।’ তিনি বলেন, ‘ঘটনাটি ঘটেছে দেশের বাইরে। যিনি বলেছেন, তিনিও দেশের বাইরে। আবার সরকার ও দলের প্রধানও দেশের বাইরে রয়েছেন। এ জন্য আমাদের ধৈর্য ধরা ছাড়া আর কিছু করার নেই। কারণ বিষয়টি অনেক স্পর্শকাতর।’
লতিফ সিদ্দিকীর বক্তব্য নিয়ে রাজনীতি করার অবকাশ নেই মন্তব্য করে সুরঞ্জিত বলেন, ‘কোথায় কে কী বলছে, তা নিয়ে রাজনীতি করা দুরভিসন্ধিমূলক। এ নিয়ে কেউ ঘোলা পানিতে মাছ শিকার করার চেষ্টা করলে আওয়ামী লীগ ও মহাজোট বসে থাকবে না।’
আইন, বিচার ও সংসদবিষয়ক সংসদীয় স্থায়ী কমিটির সভাপতি সুরঞ্জিত বলেন, রাষ্ট্রীয় গুরুত্বপূর্ণ পদে থেকে ধর্ম নিয়ে যত কম কথা বলা যায়, ততই মঙ্গল। এমন কোনো কথা না বলা ভালো, যার দ্বারা সাধারণ মানুষের ধর্মীয় অনূভুতিতে আঘাত লাগে। জনগণের ধর্মীয় অনুভূতিতে আঘাত লাগে—এমন কোনো সিদ্ধান্ত প্রধানমন্ত্রী শেখ হাসিনা নেবেন না বলেও মন্তব্য করেন তিনি।
আলোচনা সভায় অন্যদের মধ্যে উপস্থিত ছিলেন ঢাকা মহানগর আওয়ামী লীগের সহসভাপতি ফয়েজউদ্দিন মিয়া, সাম্যবাদী দলের নেতা হারুন চৌধুরী।
