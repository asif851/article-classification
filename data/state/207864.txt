
আর কে মিশন রোড থেকে বাবার সঙ্গে রিকশায় করে স্কুলে যাচ্ছিল রাকিব। উইলস লিটল ফ্লাওয়ার স্কুলের দ্বিতীয় শ্রেণির ছাত্র সে। রামকৃষ্ণ মিশনের কাছাকাছি আসতে গর্তে চাকা পড়ে উল্টে যাচ্ছিল রিকশাটি। রিকশা না ওল্টালেও বাবা ভয়ে ছেলেকে নিয়ে লাফিয়ে নামতে গিয়ে পড়ে যান। ময়লা পানিতে পড়ে ভিজে যায় রাকিব। তার আর স্কুলে যাওয়া হয় না।
শুধু রাকিব নয়, বৃষ্টির কারণে গতকাল স্কুলে যেতে পারেনি অনেক শিক্ষার্থী।
গতকাল মঙ্গলবার বেলা সোয়া ১১টার দিকে এ ঘটনা ঘটে। স্থানীয় একটি কাপড়ের দোকানের কর্মচারী রফিকুল ইসলাম ক্ষোভ প্রকাশ করে বলেন, ‘বছরের পর বছর রাস্তাটির এমন দশা, অথচ সিটি করপোরেশন ভ্রুক্ষেপই করে না! সামান্য বৃষ্টি হলেই পানি জমে যায় রাস্তাটিতে।’
দেখা যায়, আর কে মিশন রোডের অনেক অংশ পানিতে ঢাকা পড়ে আছে।
ঢাকা দক্ষিণ সিটি করপোরেশনের (ডিএসসিসি) ৮ নম্বর ওয়ার্ডের কাউন্সিলর মো. সুলতান মিয়া বলেন, বৃষ্টি না হলেও এখানে সব সময় পানি জমে থাকে। কারণ, ম্যানহোলগুলোর ঢাকনাগুলো বন্ধ হয়ে আছে। দুই বছর আগে সিটি করপোরেশন ম্যানহোলের ওপরে কার্পেটিং করে দেয়। তারপর থেকে এ অবস্থা।
দেখা গেছে, পাশের বালুর মাঠের প্রবেশপথ থেকে গোপীবাগ বাজার পর্যন্ত পুরো রাস্তায় রিকশা, অটোরিকশা, ব্যক্তিগত গাড়ি এবং বাস আটকে আছে।
এর আগে সকাল পৌনে ১০টার দিকে গোপীবাগ মোড়ে দেখা যায়, অন্তত ৩০ জন নারী-পুরুষ দাঁড়িয়ে আছেন। রিকশাচালকেরা ভাড়া হাঁকছেন দ্বিগুণ। নটর ডেম বিশ্ববিদ্যালয়ে যাওয়ার জন্য সেখানে অপেক্ষা করছিলেন চারজন ছাত্রী। অন্য সময় সাধারণত সেখান থেকে রিকশা ভাড়া নেওয়া হতো ২০ টাকা। কিন্তু গতকাল কোনো রিকশাই ৪০ টাকার নিচে যেতে রাজি হচ্ছিল না।
রাজউক অ্যাভিনিউর আইএফআইসি ব্যাংকে যাওয়ার জন্য সেখানে দাঁড়িয়ে ছিলেন এক নারী। সেখানে যেতে ৬০ টাকার নিচে রাজি হচ্ছিলেন না কোনো রিকশাচালক।
আড়াইটার দিকে মতিঝিলে গিয়ে দেখা যায়, মিরপুরসহ বিভিন্ন গন্তব্যে যাওয়ার বাসগুলো যাত্রীভর্তি। কিন্তু এগোচ্ছে না। দৈনিক বাংলার দিকে যাওয়ার পুরো রাস্তায় যানজট।
গতকাল ফকিরাপুল টিঅ্যান্ডটি সরকারি প্রাথমিক বিদ্যালয়ের সামনের প্রধান সড়কে পানি জমে যায়। বেলা তিনটার দিকে সেখানে দেখা যায়, সড়কে একটি সিএনজিচালিত অটোরিকশা উল্টে আছে।
এইচ কে ফিলিং স্টেশনের কর্মচারী রশিদুল আলম বলেন, পানির নিচে গর্ত দেখা যায় না। এতে ছোট যানবাহন উল্টে যায়। সকাল থেকে এখানে অন্তত ১০টি রিকশা উল্টে গেছে। ওই এলাকায় রাস্তায় অচল পড়ে থাকতে দেখা যায় ১২টির মতো অটোরিকশাকে। ইঞ্জিনে পানি ঢুকে বিকল হয়ে গেছে সেগুলো।
মালিবাগ–শান্তিনগরে যানজট 
টানা বৃষ্টিতে গতকাল সার্কিট হাউস রোড, সিদ্ধেশ্বরী রোড ও মৌচাক মার্কেট এলাকায় জলাবদ্ধতার সৃষ্টি হয়। দুপুরে দেখা যায়, সার্কিট হাউস রোডের কিডস টিউটোরিয়াল স্কুলের শিক্ষার্থীরা নোংরা-ঘোলা পানি পার হয়ে মূল সড়কে উঠছে। এক শিক্ষার্থীর মা রীনা ফেরদৌস বলেন, ১০ মিনিট বৃষ্টিতেও এই রাস্তায় পানি জমে যায়। প্রায়ই হাঁটুপানি পার হয়ে স্কুলে যাতায়াত করতে হয়।
জলাবদ্ধতার কারণে মালিবাগ-শান্তিনগর এলাকায় ছিল তীব্র যানজট। মূল সড়ক ছাড়াও বেইলি রোড-শান্তিবাগের রাস্তাগুলোতে রিকশার জটের জন্য গন্তব্যে পৌঁছাতে দীর্ঘক্ষণ অপেক্ষা করতে হয়। মৌচাক মোড়ে কথা হয় ব্যবসায়ী আবদুস সালামের সঙ্গে। বললেন, ‘আধঘণ্টা ধরে গাড়ি একই জায়গায় থেমে আছে। কাদার জন্য হেঁটেও যেতে পারছি না।’
 
