
জিয়া চ্যারিটেবল ট্রাস্ট দুর্নীতি মামলায় চতুর্থ দিনের মতো অসমাপ্ত বক্তব্য দিতে আদালতে হাজির হয়েছেন খালেদা জিয়া। আজ বৃহস্পতিবার বেলা ১১টা ৩৮ মিনিটে বকশীবাজার আলিয়া মাদ্রাসা মাঠে স্থাপিত অস্থায়ী ৫ নম্বর বিশেষ জজ আদালতে হাজির হন তিনি।
এর আগে খালেদা জিয়া তিন দফা আত্মপক্ষ সমর্থনে নিজের বক্তব্য তুলে ধরেন। বক্তব্য শেষ না হওয়ায় আজ চতুর্থ দিনের মতো বক্তব্য প্রদানের জন্য দিন ধার্য করা হয়।
দুর্নীতির এই মামলায় গ্রেপ্তারি পরোয়ানা নিয়ে গত ১৯ অক্টোবর আদালতে আত্মসমর্পণ করে অন্তর্বর্তীকালীন জামিন পান খালেদা জিয়া। মামলার এজাহার থেকে জানা যায়, জিয়া চ্যারিটেবল ট্রাস্টের নামে অবৈধভাবে ৩ কোটি ১৫ লাখ ৪৩ হাজার টাকা লেনদেনের অভিযোগ এনে খালেদা জিয়াসহ চারজনের বিরুদ্ধে ২০১০ সালের ৮ আগস্ট তেজগাঁও থানায় মামলা করে দুর্নীতি দমন কমিশন (দুদক)।
