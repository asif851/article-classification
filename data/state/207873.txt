
ইসলামী বিশ্ববিদ্যালয়ের শিক্ষকদের বহন করা বাসে আগুন দিয়েছে দুর্বৃত্তরা। আজ বৃহস্পতিবার দুপুরে ঝিনাইদহের গাড়াগঞ্জ বাজারে এ ঘটনা ঘটে।বিশ্ববিদ্যালয়ের পরিবহন প্রশাসক অধ্যাপক মামুনুর রহমান বাসে আগুন দেওয়ার কথা জানিয়ে বলেন, ‘ধারণা করা হচ্ছে ছাত্রলীগের পদবঞ্চিত নেতা-কর্মীরা ক্ষুব্ধ হয়ে এটা করেছে।’আজ ইসলামী বিশ্ববিদ্যালয় শাখা ছাত্রলীগের নতুন কমিটি ঘোষণা করা হয়েছে। সাইফুল ইসলামকে সভাপতি ও অমিত কুমার দাসকে সাধারণ সম্পাদক করা হয়েছে। পরবর্তী এক বছরের জন্য ছয় সদস্যের এ কমিটি ঘোষণা করা হয়। কমিটির অন্য সদস্যরা হলেন—সহসভাপতি মিজানুর রহমান মিজু ও ইমদাদুল হক, যুগ্ম সাধারণ সম্পাদক শাহীনুর রহমান এবং প্রচার সম্পাদক ফাহিমুর রহমান।বিশ্ববিদ্যালয়ের পরিবহন অফিস সূত্রে জানা যায়, আজ দুপুরে বিশ্ববিদ্যালয়ের নিজস্ব একটি বাস ঝিনাইদহ শহরে শিক্ষকদের নামিয়ে ক্যাম্পাসে ফিরছিল। বাসটি বেলা সোয়া একটার দিকে গাড়াগঞ্জ বাজারে পৌঁছালে দুর্বৃত্তরা প্রথমে বাসটি লক্ষ্য করে ইটপাটকেল নিক্ষেপ করে। পরে তারা বাসটি থামিয়ে তাতে আগুন লাগিয়ে দেয়। এতে বাসটির বেশির ভাগ অংশ পুড়ে যায়। পরে ফায়ার সার্ভিসের কর্মীরা ঘটনাস্থলে এসে আগুন নেভান। দুর্বৃত্তদের এ হামলায় গাড়ির চালক আলী হাসান আহত হয়েছেন। তাঁকে বিশ্ববিদ্যালয়ের চিকিৎসাকেন্দ্রে চিকিৎসা দেওয়া হয়।
ঘটনাস্থলের পাশে থাকা কয়েকজন স্থানীয় লোক জানান, বাসটি ভাঙচুর ও আগুন লাগানোর সময় ছাত্রলীগের পদবঞ্চিত নেতা-কর্মীদের কয়েকজন অনুসারী ও ছাত্রলীগের চাকরিপ্রত্যাশী কয়েকজন নেতা-কর্মীকে সেখানে দেখা যায়।
শৈলকূপা থানার ভারপ্রাপ্ত কর্মকর্তা (ওসি) মো. ছগীর মিয়া বলেন, ‘যাঁরা আগুন লাগিয়েছেন তাঁদের তালিকা আমার কাছে রয়েছে। তাঁদের ধরার চেষ্টা চলছে।’ এ ঘটনায় বিশ্ববিদ্যালয় প্রশাসনের পক্ষ থেকে মামলার প্রস্তুতি চলছে বলে জানান তিনি।
