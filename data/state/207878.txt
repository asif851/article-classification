
বিভিন্ন কর্মসূচির মধ্য দিয়ে যথাযথ ধর্মীয় মর্যাদায় সারা দেশে পবিত্র ঈদে মিলাদুন্নবী (সা.) পালিত হয়েছে।গত মঙ্গলবার বিভিন্ন সংগঠনের উদ্যোগে ধর্মীয় ভাবগম্ভীর পরিবেশে আখেরি নবী হজরত মুহাম্মদ (সা.)-এর পূর্ণাঙ্গ জীবন নিয়ে আলোচনা, সমাবেশ, পবিত্র কোরআন তিলাওয়াত ও মিলাদ মাহফিল অনুষ্ঠিত হয়। এসব ধর্মীয় অনুষ্ঠানে মুসলমানদের কল্যাণে বিশেষ মোনাজাত করা হয়। ঢাকাসহ দেশের বড় শহরগুলোতে ধর্মীয় শোভাযাত্রার মাধ্যমে ঈদে মিলাদুন্নবী (সা.) পালন করেন ধর্মপ্রাণ মানুষেরা।মঙ্গলবার ছিল বারোই রবিউল আউয়াল। বিশ্ব সাম্য ও মানবতার বার্তাবাহী বিশ্বনবী হজরত মুহাম্মদ (সা.) এই দিনে জন্মগ্রহণ করেন। এটি তাঁর ওফাত দিবসও। দিনটিকে মুসলিম বিশ্ব পবিত্র ঈদে মিলাদুন্নবী (সা.) হিসেবে পালন করে। মুসলমানসহ বিশ্বের শান্তিকামী মানুষের কাছে দিনটি অত্যন্ত তাৎপর্যপূর্ণ।ঈদে মিলাদুন্নবী (সা.) উপলক্ষে মঙ্গলবার সরকারি ছুটি পালিত হয়। বিভিন্ন জাতীয় দৈনিক এ উপলক্ষে বিশেষ ক্রোড়পত্র প্রকাশ করে। বাংলাদেশ বেতার, বাংলাদেশ টেলিভিশন, বেসরকারি টেলিভিশন চ্যানেল ও রেডিও এ উপলক্ষে বিশেষ অনুষ্ঠানমালা প্রচার করে।রাজধানীর বিভিন্ন সড়ক বিভাজক ও ট্রাফিক মোড়ে জাতীয় পতাকা ও কালিমা তায়্যিবা লেখা ব্যানার টানানো হয়। কিছু কিছু ভবনে আলোকসজ্জা করা হয়। ইসলামিক ফাউন্ডেশন গত সোমবার থেকে পক্ষকালব্যাপী অনুষ্ঠানমালার আয়োজন করেছে। এর মধ্যে বায়তুল মোকাররম উত্তর চত্বরে মাসব্যাপী ইসলামি বইমেলা রয়েছে।বঙ্গবন্ধু এভিনিউয়ে আওয়ামী লীগের কেন্দ্রীয় কার্যালয়ে দলটির মহানগর শাখার উদ্যোগে এবং বিএনপির উদ্যোগে নয়াপল্টনে দলের কেন্দ্রীয় কার্যালয়ে মিলাদ ও দোয়া মাহফিল অনুষ্ঠিত হয়।বিএমএ মিলনায়তনে বাংলাদেশ মাইজভান্ডারী ফোরাম ঈদে মিলাদুন্নবী (সা.)-এর তাৎপর্য বিষয়ে আলোচনা ও জশনে জুলুশ অনুষ্ঠান করে।শাহজাহানপুর রেলওয়ে মাঠে আশেকানে মাইজভান্ডারী অ্যাসোসিয়েশন মহাসম্মেলন, জশনে জুলুশ ও মোনাজাতের আয়োজন করে। সেখানে মহানবীর জীবন নিয়ে আলোচনা অনুষ্ঠান শেষে শান্তি মিছিল বের করা হয়।আনজুমানে রহমানিয়া মইনিয়া মাইজভান্ডারিয়া সোহ্রাওয়ার্দী উদ্যানে শান্তি সমাবেশ করে। সেখান থেকে ধর্মীয় শোভাযাত্রা বের করা হয়।সংশোধনী: গত মঙ্গলবার প্রথম আলোয় প্রকাশিত ‘আজ পবিত্র ঈদে মিলাদুন্নবী (সা.)’ শীর্ষক প্রতিবেদনের প্রথম সংস্করণে ভুলবশত রাষ্ট্রপতি মো. আবদুল হামিদের স্থলে মো. জিল্লুর রহমান ছাপা হয়েছে।
