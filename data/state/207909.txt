
বিএনপির মহাসচিব মির্জা ফখরুল ইসলাম আলমগীর বলেছেন, নতুন বছরের সবচেয়ে বড় চ্যালেঞ্জ হলো গণতন্ত্র ফিরিয়ে আনা, জনগণের সরকার প্রতিষ্ঠা এবং একটি নিরপেক্ষ সরকারের অধীনে সবার কাছে গ্রহণযোগ্য নির্বাচনের ব্যবস্থা করা।
আজ সোমবার বিকেলে শেরেবাংলা নগরে বিএনপির প্রতিষ্ঠাতা জিয়াউর রহমানের কবরে শ্রদ্ধা জানাতে গিয়ে মির্জা ফখরুল এ কথা বলেন। জাতীয়তাবাদী ছাত্রদলের প্রতিষ্ঠাবার্ষিকী উপলক্ষে সংগঠনটির নেতা-কর্মীদের সঙ্গে জিয়াউর রহমানের কবরে শ্রদ্ধা জানান মির্জা ফখরুল।
পরে সাংবাদিকদের প্রশ্নের জবাবে মির্জা ফখরুল বলেন, ‘আমরা বলেছি, ২০১৮ সাল জনগণের বছর, গণতন্ত্রের বছর, বিজয়ের বছর। জনগণই সেটা প্রতিষ্ঠিত করবে।’
মির্জা ফখরুল বলেন, তাঁরা মনে করেন, সংলাপ ছাড়া কোনো সমস্যার সমাধান হবে না। কিন্তু সরকার একদলীয় শাসনব্যবস্থা পাকাপোক্ত করতে কোনো আলোচনা ছাড়াই তথাকথিত সংবিধান অনুযায়ী নির্বাচন করতে চায়। মানুষ এটা মেনে নেবে না। মানুষ মনে করে নিরপেক্ষ সরকারের অধীনে ছাড়া নিরপেক্ষ নির্বাচন সম্ভব নয়।
এ সময় দেশের বিভিন্ন স্থানে ছাত্রদলের প্রতিষ্ঠাবার্ষিকীর অনুষ্ঠানে পুলিশি হামলার অভিযোগ করে এর নিন্দা জানান বিএনপির মহাসচিব। তিনি আশা করেন, নতুন বছরে গণতান্ত্রিক আন্দোলন এগিয়ে নিয়ে ছাত্রদল গণতন্ত্রকে মুক্ত করবে। ছাত্রদল ছাত্রদের আরও সুসংগঠিত করে তাদের সমস্যার সমাধান করতে সক্ষম হবে।
