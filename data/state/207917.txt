
ব্যাটালিয়ন আনসার সদস্যদের চাকরি স্থায়ী করার সময়সীমা নয় বছর থেকে কমিয়ে ছয় বছরে আনতে ব্যাটালিয়ন আনসার (সংশোধন) বিল, ২০১৭ গতকাল মঙ্গলবার জাতীয় সংসদে পাস হয়েছে। স্বরাষ্ট্রমন্ত্রী আসাদুজ্জামান খান কামাল বিলটি পাসের জন্য উত্থাপন করলে তা কণ্ঠভোটে পাস হয়।বিদ্যমান আইনে বলা আছে, যেসব ব্যাটালিয়ন আনসার সদস্য নয় বছর চাকরি করবেন, তাঁদের বিধি অনুযায়ী স্থায়ী পদে নিয়োগ করা যাবে। পাস হওয়া বিলে ছয় বছর চাকরির পর স্থায়ী নিয়োগ দেওয়ার বিধান রাখা হয়েছে।বিলের উদ্দেশ্য ও কারণ সম্পর্কে মন্ত্রী বলেন, অঙ্গীভূত ব্যাটালিয়ন আনসারকে অন্যান্য আইনশৃঙ্খলা বাহিনীর সদস্য এবং সরকারের অন্যান্য প্রতিষ্ঠানের কর্মকর্তা-কর্মচারীদের ন্যায় নিয়োগ পরীক্ষার মাধ্যমে নিয়োগ প্রদান করা হয় এবং নির্ধারিত প্রশিক্ষণ দেওয়া হয়। তবে অন্যদের মতো সাধারণভাবে দুই বছর সন্তোষজনক চাকরির পর তাদের চাকরি স্থায়ী হয় না। বরং বিদ্যমান আইনের বিধান অনুযায়ী অঙ্গীভূত হিসেবে দৈনিক ভাতাদির ভিত্তিতে নয় বছর পরে স্কেলভিত্তিক স্থায়ী পদে নিয়োগ দেওয়া হয়।
