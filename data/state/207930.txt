
ব্রাহ্মণবাড়িয়ার আখাউড়া পৌর শহরের রাধানগর গ্রামের মাছ ব্যবসায়ী দুই ভাইয়ের ওপর হামলা চালিয়েছে দুর্বৃত্তরা। এতে দুই ভাই গুরুতর জখম হন। আজ সোমবার ভোর চারটার দিকে দাসপাড়ায় এ ঘটনা ঘটে।
আহত দুজনের মধ্যে বড় ভাই তাপস দাসকে (৩৫) ঢাকায় পাঠানো হয়েছে। ছোট ভাই টিটু দাস (৩২) ব্রাহ্মণবাড়িয়া সদর হাসপাতালে চিকিৎসা নিচ্ছেন।
গ্রামের লোকজনের সাঙ্গে কথা বলে জানা গেছে, ওই দুই ভাই প্রতিদিনের মতো ভোরে বাড়ি থেকে বের হয়ে বড়বাজারে মাছ বিক্রির আড়তে যাচ্ছিলেন। এ সময় নিজেদের দাসপাড়াতেই কয়েকজন দুর্বৃত্ত তাঁদের পথ আটকে এলোপাতাড়ি ছুরিকাঘাত করে। তাঁদের চিৎকারে আশপাশের লোকজন বেরিয়ে এলে দুর্বৃত্তরা পালিয়ে যায়। আহত অবস্থায় এঁদের আখাউড়া উপজেলা স্বাস্থ্য কমপ্লেক্সে নেওয়া হলে কর্তব্যরত চিকিৎসা কর্মকর্তা প্রাথমিক চিকিৎসা দিয়ে তাঁদের জেলা সদর হাসপাতালে পাঠান। সেখান থেকে বড় ভাই তাপসকে ঢাকায় স্থানান্তর করা হয়েছে।
যোগাযোগ করা হলে আখাউড়া থানার ভারপ্রাপ্ত কর্মকর্তা (ওসি) মোশারফ হোসেন তালুকদার প্রথম আলোকে বলেন, তাঁদের কাছে টাকা ছিল। মূল্যবান জিনিসও ছিল। কিছুই নেয়নি। ধারণা করা হচ্ছে, দুই ভাইকে হত্যার উদ্দেশে পরিকল্পিতভাবে এই হামলা চালানো হয়। লিখিত অভিযোগ পাওয়ার পর পরবর্তী ব্যবস্থা নেওয়া হবে।
