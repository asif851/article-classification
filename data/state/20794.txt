
রাষ্ট্রপতির সঙ্গে সাক্ষাতের পর দশম জাতীয় সংসদের নির্বাচনের তফসিল ঘোষণার বিষয়ে সিদ্ধান্ত নেবে নির্বাচন কমিশন। এ বিষয়ে আলোচনার জন্য আগামী মঙ্গলবার বিকেল চারটায় প্রধান নির্বাচন কমিশনার (সিইসি) ও চার নির্বাচন কমিশনার রাষ্ট্রপতি মো. আবদুল হামিদের সঙ্গে সাক্ষাত্ করবেন। আজ রোববার কমিশন সচিবালয় সূত্রে এ তথ্য জানা গেছে।
জানতে চাইলে আজ নির্বাচন কমিশনার মোহাম্মদ শাহ নেওয়াজ সাংবাদিকদের বলেন, নিয়ম অনুসারের নির্বাচনের আগে রাষ্ট্রপতির সঙ্গে সাক্ষাত্ করতে হয়। এ সপ্তাহের যেকোনো দিন রাষ্ট্রপতির সঙ্গে কমিশন সাক্ষাত্ করবে। রাষ্ট্রপতিকে নির্বাচনের প্রস্তুতির বিষয়ে অবহিত করা হবে। একই সঙ্গে কমিশনের সুবিধা-অসুবিধা নিয়েও আলোচনা করা হবে।
শাহ নেওয়াজ জানান, তফসিল নিয়ে এখনো কোনো বৈঠক হয়নি। রাষ্ট্রপতির সঙ্গে সাক্ষাতের পর দ্রুত বৈঠক করে তফসিলের বিষয়ে সিদ্ধান্ত নেওয়া হবে। তফসিল ঘোষণার ব্যাপারে কিছু আইনি জটিলতা আছে। সেসব বিষয় আমলে নিয়ে অনুকূল সময়ে নির্বাচনের তফসিল ঘোষণা করতে হবে।
কমিশন সচিবালয় সূত্র জানায়, কমিশন মঙ্গলবার বিকেল চারটায় রাষ্ট্রপতির সঙ্গে সাক্ষাত্ করবে। এ বিষয়ে আজ বিকেলে রাষ্ট্রপতির দপ্তর থেকে কমিশন সচিবালয়ে চিঠি পাঠানো হয়েছে। সাক্ষাত্ শেষে কমিশন নির্বাচনের সময়সূচি নির্ধারণের বিষয়ে বৈঠক করবে।
