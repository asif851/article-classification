
কক্সবাজারের মহেশখালী উপজেলার গোরকঘাটা-শাপলাপুর সড়কে গত শনিবার রাতে একটি চাঁদের গাড়ি ও মোটরসাইকেলে ডাকাতি হয়েছে। এ সময় ডাকাতদের হামলায় আটজন আহত হয়েছেন। ডাকাতেরা যাত্রীদের মারধর করে মুঠোফোনসহ কয়েক হাজার টাকা লুট করে।ডাকাতির শিকার হওয়া ব্যক্তিদের সঙ্গে কথা বলে জানা যায়, শনিবার রাত সাড়ে নয়টার দিকে রশিদ মিয়ার ফার্মসংলগ্ন পাহাড়ি ঢালে সড়কে গাছ ফেলে প্রতিবন্ধকতা তৈরি করে ডাকাতেরা। এ সময় চাঁদের গাড়ির চালক ও যাত্রীদের মারধর করে চারটি মুঠোফোন ও প্রায় ৭০ হাজার টাকা লুট করে তারা। হামলায় চালকসহ অন্তত সাত যাত্রী আহত হন। কিছুক্ষণ পর একই জায়গায় মোটরসাইকেলে করে যাওয়ার পথে ডাকাতের কবলে পড়েন স্থানীয় সাংবাদিক মোহাম্মদ শাহাব উদ্দিন ও ব্যবসায়ী জসিম উদ্দিন। মারধর করে তাঁদের কাছ থেকে তিনটি মুঠোফোন সেট ও ৩৪ হাজার টাকা ছিনিয়ে নেওয়া হয়।আহত সংবাদকর্মী মোহাম্মদ শাহাব উদ্দিন জানান, ডাকাতেরা ওই সড়কে তিনিসহ অন্য যাত্রীদের প্রায় তিন ঘণ্টা অবরুদ্ধ করে রাখে। পরে রাত একটার দিকে সবাইকে ছেড়ে দিয়ে ডাকাতেরা পাহাড়ের দিকে পালিয়ে যায়।মহেশখালী থানার ভারপ্রাপ্ত কর্মকর্তা (ওসি) মো. আলমগীর হোসেন মুঠোফোনে প্রথম আলোকে বলেন, ডাকাতির ঘটনার সঙ্গে কারা জড়িত, তা বের করার চেষ্টা চলছে।
