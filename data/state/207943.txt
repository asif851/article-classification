
রাজধানীর বনানী থেকে গতকাল বুধবার রাতে বিলাসবহুল একটি বিএমডব্লিউএক্স ৫ মডেলের গাড়ি জব্দ করেছেন শুল্ক গোয়েন্দারা।শুল্ক গোয়েন্দা ও তদন্ত অধিদপ্তরের মহাপরিচালক মইনুল খান এ তথ্যের সত্যতা নিশ্চিত করে বলেন, বিদেশিদের জন্য প্রচলিত কারনেট সুবিধার অপব্যবহারের মাধ্যমে শুল্ক ফাঁকি দেওয়ায় গাড়িটি আটক করা হয়েছে। শুল্কসহ গাড়িটির বর্তমান বাজারমূল্য প্রায় সাড়ে তিন কোটি টাকা।শুল্ক গোয়েন্দা ও তদন্ত অধিদপ্তর সূত্রের ভাষ্য, গোপন সংবাদের ভিত্তিতে তাদের গোয়েন্দা দল গতকাল রাতে বনানীর একটি বাড়ির বেসমেন্ট থেকে গাড়িটি আটক করে। ‘অদ্ভুত নম্বরপ্লেট’ ব্যবহার করে গাড়িটি রাস্তায় চালানো হতো বলে অভিযোগ ছিল। এই অভিযোগের ভিত্তিতে নজরদারির পর অভিযান চালিয়ে গাড়িটি জব্দ করা হয়।শুল্ক গোয়েন্দা সূত্রের দাবি, গাড়িটি জব্দকালে নম্বরপ্লেটে ‘YF-05PVT’ লেখা ছিল। এই নম্বরটি ব্রিটিশ এবং তা পরিবর্তন না করে ঢাকায় গাড়িটি চালানো হতো। গাড়িটি কারনেট সুবিধায় ২০১১ সালে এ দেশে আনা হয়েছিল। কারনেটের মেয়াদ শেষ হলেও গাড়িটি জমা দেওয়া হয়নি। গাড়িটি বর্তমানে ব্যবহার করছেন মোহাম্মদ মুহসিন আলম।প্রসঙ্গত, কারনেট সুবিধার আওতায় বিদেশিরা এ দেশে নিজের ব্যবহারের জন্য গাড়ি নিয়ে আসতে পারবেন। এ দেশ থেকে চলে যাওয়ার সময় গাড়িটি তাঁকে নিয়ে যেতে হবে। তবে এ নিয়মের ব্যত্যয় ঘটিয়ে অনেকে গাড়িটি এ দেশের কারও কাছে বিক্রি করে চলে যান। এতে শুল্ক ফাঁকি দেওয়া হয়।এ বিষয়ে আইনানুগ ব্যবস্থা নেওয়া হচ্ছে বলে শুল্ক গোয়েন্দা ও তদন্ত অধিদপ্তর কর্তৃপক্ষ জানিয়েছে।
