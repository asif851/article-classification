
নারায়ণগঞ্জের রূপগঞ্জে আজ শুক্রবার অজ্ঞাত এক নারীর (৪৫) লাশ উদ্ধার করেছে পুলিশ।
রূপগঞ্জ থানার ভারপ্রাপ্ত কর্মকর্তা (ওসি) মো. মাহমুদুল ইসলামের ভাষ্য, দুপুরের দিকে উপজেলার মাঝিনা গ্রামের লোকজন একটি পরিত্যক্ত জমিতে অজ্ঞাত এক নারীর লাশ পড়ে থাকতে দেখেন। তাঁরা থানায় খবর দিলে পুলিশ গিয়ে লাশটি উদ্ধার করে। ময়নাতদন্তের জন্য লাশটি নারায়ণগঞ্জ জেনারেল হাসপাতাল মর্গে পাঠানো হয়েছে।
তিনি বলেন, মৃতের গলায় দাগের পাশাপাশি বৈদ্যুতিক তার প্যাঁচানো ছিল। ধারণা করা হচ্ছে, গলায় বৈদ্যুতিক তার পেঁচিয়ে তাঁকে শ্বাসরোধ করে হত্যা করা হয়েছে। এ ব্যাপারে পুলিশ বাদী হয়ে একটি অপমৃত্যুর মামলা করেছে। লাশের পরিচয় শনাক্তের চেষ্টা চলছে।
