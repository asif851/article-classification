
সাতক্ষীরায় কলেজছাত্রীকে উত্ত্যক্ত করার প্রতিবাদ করতে গিয়ে এক স্কুলছাত্র খুন হয়েছে। গতকাল মঙ্গলবার বেলা ১১টার দিকে আশাশুনি উপজেলা সদরের দক্ষিণপাড়ায় এ ঘটনা ঘটে। এ ঘটনায় জিজ্ঞাসাবাদের জন্য চারজনকে আটক করেছে পুলিশ।নিহত ছাত্রের নাম সাকিব হোসেন সরদার (১৫)। সে উপজেলা যুবলীগের আহ্বায়ক সেলিম রেজার ছেলে ও সাতক্ষীরার আশাশুনি পাইলট হাইস্কুলের দশম শ্রেণির ছাত্র ছিল।প্রত্যক্ষদর্শী ও স্থানীয় সূত্র জানায়, সাতক্ষীরার একটি কলেজের অনার্সের ওই ছাত্রীকে প্রায়ই উত্ত্যক্ত করত প্রতিবেশী আশরাফুল ইসলাম মোল্যা। এ ঘটনায় আশরাফুলকে উত্ত্যক্ত করা থেকে বিরত থাকতে বলে সোহেল নামের এক কিশোর। এর পরও উত্ত্যক্ত করা বন্ধ হয়নি। গতকাল সকাল ১০টার দিকে আবারও উত্ত্যক্ত বন্ধ করতে আশরাফুলের বাড়িতে যায় সোহেল। এ সময় আশরাফুল তাকে গালিগালাজ করেন। বেলা ১১টার দিকে সোহেল তার বন্ধু সাকিব, আল আমিন ও আবদুল্লাহকে নিয়ে আবারও আশরাফুলদের বাড়িতে যায়। সেখানে কথা-কাটাকাটির একপর্যায়ে আশরাফুল, স্বজল মোল্যা, সিরাজুল ইসলাম মোল্যা, আমিরুল ইসলাম মোল্যাসহ কয়েকজন লাঠি নিয়ে তাদের ওপর হামলা চালায়। লাঠির আঘাতে ঘটনাস্থলেই সাকিব মারা যায়। আহত হয় সোহেল, আল আমিন ও আবদুল্লাহ। সোহেলের মা জিনজির খাতুন এগিয়ে এলে তিনিও আহত হন। জিনজির খাতুনকে উপজেলা স্বাস্থ্য কমপ্লেক্সে ও অন্যদের সাতক্ষীরা সদর হাসপাতালে ভর্তি করা হয়েছে।আশরাফুলের বাবা আমিরুল ইসলাম মোল্যা সাংবাদিকদের বলেন, তাঁর ছেলেকে মারপিট করার জন্য সোহেলের নেতৃত্বে পাঁচ-ছয়জন তাদের বাড়িতে হামলা চালায়। এ সময় তাঁরা প্রতিরোধ করেন। মারপিটের একপর্যায়ে সাকিব মারা যায়।প্রত্যক্ষদর্শীরা জানান, সাকিব নিহত হওয়ার খবর ছড়িয়ে পড়লে ক্ষুব্ধ এলাকাবাসী আমিরুল ইসলাম মোল্যা, সিরাজুল ইসলাম মোল্যা ও স্বজল মোল্যার বাড়িতে হামলা চালিয়ে ভাঙচুর ও অগ্নিসংযোগ করে। পরে আশাশুনি বাজারে সিরাজুল, আশরাফুল ও বাবু মোল্যার দোকান ভাঙচুর করা হয়।সাতক্ষীরা কালীগঞ্জ (সার্কেল) সহকারী পুলিশ সুপার মীর মনির হোসেন বলেন, জিজ্ঞাসাবাদের জন্য আমিরুল, সাকিম মোল্যা, সিরাজুল ও সফিক উদ্দিনকে আটক করা হয়েছে। ময়নাতদন্তের জন্য লাশ সাতক্ষীরা সদর হাসপাতালে পাঠানো হয়েছে। এ ঘটনায় এখনো মামলা হয়নি।
