
 
লক্ষ্মীপুরের কমলনগর উপজেলায় মালবাহী ট্রাক্টর ও যাত্রীবাহী ইজিবাইকের মুখোমুখি সংঘর্ষে শিশুসহ তিনজন নিহত হয়েছেন। আহত হয়েছেন পাঁচজন। আজ বুধবার দুপুরে উপজেলার মোহাম্মদীয়া নুরানি মাদ্রাসা-সংলগ্ন এলাকায় ফজুমিয়ারহাট-হাজীগঞ্জ সড়কে এ দুর্ঘটনা ঘটে।
নিহত ব্যক্তিরা হলেন নোয়াখালী সদর উপজেলার আণ্ডারচর এলাকার মো. আলী হোসেনের ছেলে হারুনুর রশিদ (৪৫), আবুল কালামের স্ত্রী আমেনা বেগম (৪২) ও আবুল হাসেমের মেয়ে রিঙ্কু (২)।আহত ব্যক্তিরা হলেন পারুল বেগম, আনোয়ারা বেগম, কোহিনুর বেগম, রহিমা বেগম ও আরমান হোসেন। তাঁদের সবার বাড়ি নোয়াখালী সদর উপজেলার আণ্ডারচর এলাকায়।
স্থানীয় চরকাদিরা ইউনিয়ন পরিষদের (ইউপি) চেয়ারম্যান মো. খালেদ সাইফুল্লাহ বলেন, ছয়জন যাত্রী নিয়ে ইজিবাইকটি ফজুমিয়ারহাটের দিকে যাচ্ছিল। মোহাম্মদীয়া নুরানি মাদ্রাসা-সংলগ্ন এলাকায় পৌঁছালে বিপরীত দিক থেকে আসা মালবাহী একটি ট্রাক্টর ট্রলির সঙ্গে ইজিবাইকটির মুখোমুখি সংঘর্ষ হয়। এতে অটোরিকশাটি সড়কের পাশে ডোবায় পড়ে যায়। পরে স্থানীয় লোকজন ডোবা থেকে হারুনুর রশিদ, আমেনা বেগম ও রিঙ্কুর মরদেহ উদ্ধার করেন। ওই সময় আহত পাঁচজনকেও উদ্ধার করা হয়।
কমলনগর থানার ভারপ্রাপ্ত কর্মকর্তা (ওসি) আকুল চন্দ্র বিশ্বাস আজ বিকেলে প্রথম আলোকে বলেন, ঘটনাস্থল থেকে নিহত ব্যক্তিদের লাশ উদ্ধার করে থানায় নেওয়া হয়েছে। আহত ব্যক্তিদের চিকিৎসার জন্য উপজেলা স্বাস্থ্য কমপ্লেক্সে পাঠানো হয়েছে।
