
ঢাকার অদূরে আশুলিয়ার পোশাক কারখানাগুলো সোমবার থেকে আবার খুলছে। তৈরি পোশাকশিল্প মালিকদের সংগঠন বিজিএমইএ রোববার সন্ধ্যায় সংবাদ সম্মেলন করে বন্ধ কারখানাগুলো খোলার আনুষ্ঠানিক ঘোষণা দেয়। টানা চার দিন ধরে আশুলিয়ার ৫৯টি কারখানা বন্ধ রয়েছে।
রাজধানীর কারওয়ান বাজারে বিজিএমইএ কার্যালয়ে সংবাদ সম্মেলনে লিখিত বক্তব্য পড়ে শোনান সংগঠনের সভাপতি মো. সিদ্দিকুর রহমান। তিনি পোশাকশ্রমিকদের সোমবার সকাল থেকে কারখানায় যোগ দিতে অনুরোধ করেন।
বিজিএমইএর সভাপতি বলেন, প্রধানমন্ত্রীর নির্দেশ, শ্রমিক ভাইবোনদের অনুরোধ ও সার্বিক অর্থনীতির দিক বিবেচনা করে আশুলিয়ার যে ৫৯ কারখানা শ্রম আইনের ১৩(১) ধারায় বন্ধ আছে সেগুলো সোমবার খুলে দেওয়া হবে। তিনি দাবি করেন, ৩০টির বেশি শ্রমিক সংগঠন বিজিএমইএকে বন্ধ কারখানা খুলে দিতে লিখিতভাবে অনুরোধ করেছে। সংগঠনগুলো বলেছে, কারখানা খুলে দিলে শ্রমিকেরা কাজ করবেন।
শ্রমিকদের উদ্দেশে সিদ্দিকুর রহমান বলেন, ‘শিল্পকে ক্ষতিগ্রস্ত করে এ রকম কোনো উসকানিতে প্ররোচিত হবেন না। এ ধরনের কর্মকাণ্ড শিল্পকে ক্ষতিগ্রস্ত করার পাশাপাশি বিদেশে ভাবমূর্তি ক্ষুণ্ন করে। তাই আপনারা দায়িত্বের সঙ্গে নিজ নিজ কাজ করুন।’
মজুরি বৃদ্ধি, নানা অজুহাতে ছাঁটাই বন্ধ, দুপুরে খাবারের ভাতা ও রাত্রিকালীন অতিরিক্ত কাজের ভাতা বাড়ানোসহ বিভিন্ন দাবিতে টানা নয় দিন শ্রমিক আন্দোলনের পর গত মঙ্গলবার বিকেলে আশুলিয়ার ৫৫ কারখানা অনির্দিষ্টকালের জন্য বন্ধ ঘোষণা করে বিজিএমইএ। বন্ধ থাকার সময়ে শ্রমিকেরা মজুরি পাবেন না, এমন কথাও বলা হয়। পরদিন সকালে আরও চারটি কারখানা বন্ধ করেন মালিকেরা। শনিবার থেকে বিচ্ছিন্নভাবে কয়েকটি কারখানা চালু হয়।
