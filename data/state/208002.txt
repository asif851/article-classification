
বাণিজ্যমন্ত্রী ও আওয়ামী লীগের উপদেষ্টা পরিষদের সদস্য তোফায়েল আহমেদ বলেছেন, ৫ জানুয়ারির নির্বাচনের আগে বিএনপির পরিকল্পনা ছিল বাংলাদেশকে থাইল্যান্ডে রূপান্তরিত করা, গণতন্ত্রকে ধ্বংস করা। তবে বঙ্গবন্ধু-কন্যা শেখ হাসিনার দৃঢ়তায় তারা সেটা পারেনি।আজ রোববার শিল্পকলা একাডেমীতে ‘হূদয়ের ফ্রেমে জাতির পিতা’ শীর্ষক সংবাদচিত্র প্রদর্শনী উপলক্ষে আয়োজিত অনুষ্ঠানে তোফায়েল আহমেদ এসব কথা বলেন।বাণিজ্যমন্ত্রী বলেন, অর্থনীতিকে পেছনে ফেরাতে বিএনপি আন্দোলনের হুমকি দেয়। তারা বলে গরম (আন্দোলন), করে নরম। তাদের মেরুদণ্ড ভেঙে গেছে। তিনি বলেন, ‘তাদের আন্দোলনের অস্ত্র ৫ জানুয়ারির নির্বাচনে ভোঁতা হয়ে গেছে। তবে বিএনপি ষড়যন্ত্র করছে, ভবিষ্যতেও করবে। এসব রুখে দিয়ে আমরা এগিয়ে যাব।’
যুবলীগের চেয়ারম্যান ওমর ফারুক চৌধুরীর সভাপতিত্বে অনুষ্ঠানে আরও বক্তব্য দেন অভিনেতা আতাউর রহমান, দৈনিক মানবকণ্ঠ-এর ভারপ্রাপ্ত সম্পাদক আবু বকর চৌধুরী প্রমুখ।
