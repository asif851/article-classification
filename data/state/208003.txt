
শেরপুরের শ্রীবরদী উপজেলায় ব্যাটারিচালিত রিকশাভ্যান উল্টে এক যাত্রী নিহত হয়েছেন। আজ শুক্রবার উপজেলার তাতিহাটি ইউনিয়নের গেড়ামারা গ্রামে এ দুর্ঘটনা ঘটে।
নিহত ভ্যানযাত্রী হলেন মো. সাজু মিয়া (৪৫)। তিনি উপজেলার কাকিলাকুড়া ইউনিয়নের খোশালপুর গ্রামের মৃত ইয়াদ আলীর ছেলে। সাজু মিয়া পেশায় কৃষক ছিলেন।
পুলিশ, হাসপাতাল ও জনপ্রতিনিধি সূত্রে জানা গেছে, বেলা একটার দিকে সাজু মিয়া ব্যাটারিচালিত রিকশাভ্যানে স্বাস্থ্যসম্মত শৌচাগার (স্যানিটারি ল্যাট্রিন) নিয়ে শ্রীবরদী উপজেলা সদর থেকে তাঁর গ্রামের বাড়ি খোশালপুর গ্রামে যাচ্ছিলেন। গেড়ামারা গ্রামের গেড়ামারা সেতুর ওপর ওঠার সময় রিকশাভ্যানটি নিয়ন্ত্রণ হারিয়ে পার্শ্ববর্তী ধানখেতে উল্টে পড়ে। এতে সাজু মিয়া ভ্যান থেকে নিচে পড়ে যান এবং শৌচাগারের সামগ্রীগুলো তাঁর ওপর পড়ে। এতে তিনি গুরুতর আহত হন। এলাকাবাসী আশঙ্কাজনক অবস্থায় তাঁকে উদ্ধার করে শ্রীবরদী উপজেলা স্বাস্থ্য কমপ্লেক্সে নিয়ে এলে হাসপাতালের আবাসিক চিকিৎসা কর্মকর্তা (আরএমও) মো. আনিসুর রহমান তাঁকে মৃত বলে ঘোষণা করেন।
শ্রীবরদী থানার ভারপ্রাপ্ত কর্মকর্তা (ওসি) মো. রেজাউল হক দুর্ঘটনার সত্যতা নিশ্চিত করে আজ বিকেলে প্রথম আলোকে বলেন, এ ব্যাপারে থানায় কেউ অভিযোগ দেননি। তবে পরিবারের আবেদনের পরিপ্রেক্ষিতে নিহত ব্যক্তির লাশ বিনা ময়নাতদন্তে পরিবারের কাছে হস্তান্তর করা হয়েছে।
