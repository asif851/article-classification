
মুন্সিগঞ্জের শ্রীনগর উপজেলার হাঁসাড়া বাজারে গত শনিবার রাতে অগ্নিকাণ্ডে ছোট-বড় মিলিয়ে ১৭টি দোকান ভস্মীভূত হয়েছে। এতে প্রায় এক কোটি টাকার ক্ষয়ক্ষতি হয়েছে বলে ক্ষতিগ্রস্ত ব্যবসায়ীরা দাবি করেন। বৈদ্যুতিক শর্টসার্কিট থেকে এই অগ্নিকাণ্ডের সূত্রপাত হয় বলে ধারণা করা হচ্ছে।স্থানীয় বাসিন্দারা জানান, শনিবার রাত ১১টার দিকে বাজারের একটি মুদি দোকান থেকে আগুনের সূত্রপাত ঘটে। এরপরই দ্রুত তা আশপাশের দোকানে ছড়িয়ে পড়ে। খবর পেয়ে শ্রীনগর থেকে ফায়ার সার্ভিসের কর্মীরা এসে দীর্ঘ দুই ঘণ্টার চেষ্টায় আগুন নিয়ন্ত্রণে আনেন।ক্ষতিগ্রস্ত ব্যবসায়ীরা জানান, আগুনে মুদি, স্টেশনারি, তৈরি পোশাকের দোকানসহ মোট ১৭টি দোকান পুড়ে গেছে। এতে তাঁদের প্রায় এক কোটি টাকার ক্ষতি হয়েছে। শ্রীনগর থানার ওসি মাহবুবুর রহমান জানান, বৈদ্যুতিক শর্টসার্কিট থেকে আগুনের সূত্রপাত বলে জানা গেছে।
 
