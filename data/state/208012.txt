
কিশোরগঞ্জ শহরের নীলগঞ্জ সড়কের ‘বাবর ম্যানশনে’ অবস্থিত শাহীন স্কুল অ্যান্ড কোচিং সেন্টার নামে একটি বেসরকারি বিদ্যালয়ের শ্রেণীকক্ষে ঢুকে স্কুলের তিন শিক্ষককে কুপিয়ে মারাত্মকভাবে জখম করেছেন এক যুবক। ঘটনায় আকস্মিকতায় বিদ্যালয়ের শিক্ষার্থীরা ছোটাছুটি করে পালাতে গিয়ে ১০ জন আহত হয়েছে। হামলাকারী ওই যুবকের নাম তানভীর হোসেন ওরফে রাজন (২৮)। এলাকাবাসী তাঁকে মাদকাসক্ত বললেও তাঁর বাবা জানিয়েছেন, সে মানসিকভাবে অসুস্থ।
আহত তিন শিক্ষক হলেন রিনা আক্তার, শায়লা শারমিন ও শাহিনুল ইসলাম। তানভীর স্কুল ভবনের মালিকের ছেলে। পরে পুলিশ তাঁকে আটক করেছে।
শাহীন স্কুল অ্যান্ড কোচিং সেন্টারের কিশোরগঞ্জ শাখার অপর পরিচালক আমিনুল ইসলাম ও প্রত্যক্ষদর্শীরা জানান, সকাল ১০টায় বিদ্যালয়ের ক্লাস শুরু হয়। প্রথম ঘণ্টায় ভবনটির দোতলায় অবস্থিত নার্সারি শ্রেণীতে শিক্ষক রিনা আক্তার পাঠদান করছিলেন। ক্লাসের শেষ পর্যায়ে অতর্কিতে বাসার মালিকের ছোট ছেলে তানভীর শ্রেণীকক্ষে ঢুকে শিক্ষক রিনা আক্তারের মাথায়, হাতে ও শরীরের অন্যান্য অংশে উপর্যুপরি কোপাতে থাকে। এরপর কোনো কিছু বুঝে ওঠার আগেই তানভীর পাশের প্লে গ্রুপের শ্রেণীকক্ষে পাঠদানের সময় শিক্ষক শায়লা শারমিন এবং কম্পিউটার কক্ষে দায়িত্ব পালনরত স্কুলের পরিচালক ও শিক্ষক শাহিনুল ইসলামকেও একই ভাবে কুপিয়ে জখম করে। এ সময় বিদ্যালয়ে উপস্থিত দুই শতাধিক শিক্ষার্থী প্রাণভয়ে ছোটাছুটি শুরু করে। এতে অন্তত ১০ জন আহত হয়। পরে আহতদের উদ্ধার করে হাসপাতালে নিয়ে যাওয়া হয়।
হাসপাতালের সার্জারি বিভাগের চিকিত্সক মোল্লা নজরুল ইসলাম জানান, পরিচালক ও আহত অপর দুই শিক্ষিকাকে চিকিত্সা দেওয়া হয়েছে। তবে মাথায় আঘাত পাওয়া দুই শিক্ষিকা এখনো শঙ্কামুক্ত নন। তাঁদের পর্যবেক্ষণে রাখা হয়েছে।
এলাকাবাসী জানান, হামলাকারী যুবক তানভীর হেরোইনে আসক্ত ছিলেন। সারা দিন নেশাগ্রস্ত থাকতেন। বেকার ছিল বলে তাঁর মধ্যে চরম হতাশা ছিল। তিনি মা-বাবাকে একটি দোকান করে দেওয়ার জন্য প্রায়ই চাপ দিতেন।
তানভীরের বাবা বাবর আলী দাবি করেন, তাঁর ছেলে মানসিকভাবে অসুস্থ। তাই কোনো কারণ ছাড়াই বাসার জিনিসপত্র তছনছ করার পর অতর্কিতে তিনি দা নিয়ে এ ঘটনা ঘটিয়েছেন।
কিশোরগঞ্জ সদর মডেল থানার ভারপ্রাপ্ত কর্মকর্তা (ওসি) মো. আবদুল মালেক জানান, এ ঘটনায় জড়িত যুবক তানভীর হোসেনকে আটক করা। অভিযোগের ভিত্তিতে এ ব্যাপারে যথাযথ ব্যবস্থা গ্রহণ করা হবে।
প্রতিষ্ঠানের পরিচালক আমিনুল ইসলাম জানান, এ ব্যাপারে তানভীর হোসেনকে আসামি করে কিশোরগঞ্জ সদর মডেল থানায় একটি মামলা দায়েরের প্রস্তুতি চলছে। 
