

আওয়ামী লীগের সাধারণ সম্পাদক সৈয়দ আশরাফুল ইসলাম বলেছেন, ‘৩ নভেম্বরের হত্যাকাণ্ড ছিল পূর্বপরিকল্পিত। ৭৫–এর হত্যাকাণ্ড ও ৩ নভেম্বরের হত্যাকাণ্ড একই সূত্রে গাঁথা। জিয়া ও মোশতাক এ দুটি হত্যাকাণ্ডের সঙ্গে জড়িত ছিল।’
আজ সোমবার রাজধানীর সোহরাওয়ার্দী উদ্যানে ‘জেলহত্যা দিবস’ উপলক্ষে আওয়ামী লীগ আয়োজিত জনসভায় সৈয়দ আশরাফ এসব কথা বলেন।
আশরাফুল ইসলাম বলেন, জিয়া ১৫ আগস্ট ও ৩ নভেম্বরের খুনিদের পুনর্বাসিত করেন। এতে প্রমাণ হয়, এর সঙ্গে তিনিও জড়িত ছিলেন। তিনি বলেন, ‘আওয়ামী লীগ ক্ষমতায় আসার আগ পর্যন্ত কোনো সরকারই জেলহত্যার বিচার শুরু করেনি। ’৯৬ সালে আওয়ামী লীগ ক্ষমতায় এলে এর বিচার শুরু হয়। আমি বিশ্বাস করি, শেখ হাসিনা সরকারের আমলেই এই বিচারের কাজ শেষ হবে।’
মানবতাবিরোধী অপরাধীদের রায় ঘোষণা প্রসঙ্গে আওয়ামী লীগের সাধারণ সম্পাদক বলেন, যে রায়ই ঘোষিত হচ্ছে, তা দ্রুত কার্যকর করার ব্যবস্থা করা হবে। এজন্য পাড়া-মহল্লায় প্রতিরোধ গড়ে তুলতে হবে। আওয়ামী লীগকে শক্তিশালী করতে হবে। শেখ হাসিনার হাতকে শক্তিশালী করতে হবে।
বেলা তিনটা থেকে এ সমাবেশ শুরু হয়। এতে সভাপতিত্ব করছেন আওয়ামী লীগের জাতীয় সংসদের উপনেতা সৈয়দা সাজেদা চৌধুরী। সাড়ে চারটার দিকে শেষ খবর পাওয়া পর্যন্ত প্রধান অতিথি হিসেবে বক্তব্য দিচ্ছিলেন প্রধানমন্ত্রী শেখ হাসিনা।
