
গ্যাস ও বিদ্যুতের মূল্যবৃদ্ধির চেষ্টার প্রতিবাদে নোয়াখালীতে গতকাল রোববার মানববন্ধন ও সমাবেশ অনুষ্ঠিত হয়েছে। দুপুরে নোয়াখালী প্রেসক্লাবের সামনে জাতীয় সমাজতান্ত্রিক দল (জেএসডি) জেলা শাখা এ কর্মসূচির আয়োজন করে।প্রত্যক্ষদর্শীদের ভাষ্য অনুযায়ী, সকাল থেকে জেএসডির নেতা-কর্মী ও সমর্থকেরা নোয়াখালী প্রেসক্লাবের সামনে জড়ো হতে থাকেন। এরপর দুপুর ১২টার দিকে তাঁরা প্রেসক্লাবের সামনের জজকোর্ট সড়কে মানববন্ধন করেন। এ সময় জেএসডির কর্মী-সমর্থকেরা ছাড়াও বিভিন্ন শ্রেণি-পেশার প্রতিনিধি ও সাধারণ পথচারীরা মানববন্ধনে অংশ নিতে দেখা যায়।প্রায় আধা ঘণ্টার মানববন্ধন শেষে একই স্থানে প্রতিবাদ সমাবেশ অনুষ্ঠিত হয়। সমাবেশে সভাপতিত্ব করেন জেলা জেএসডির আহ্বায়ক এম এ জলিল। অন্যদের মধ্যে বক্তব্য দেন জেএসডি কেন্দ্রীয় কমিটির দুই সহসম্পাদক কাউছার নিয়াজী ও নুর রহমান, সদস্য সুলতান আহম্মেদ, বেগমগঞ্জ উপজেলা সাধারণ সম্পাদক সহিদুল ইসলাম, মাস্টার আবুল কাশেম প্রমুখ।
