
আওয়ামী লীগের সভাপতিমণ্ডলীর সদস্য মোহাম্মদ নাসিম বলেছেন, ‘যুদ্ধাপরাধের মামলায় আগামীকাল একজনের (কামারুজ্জামান) রায় ঘোষিত হবে। এ পরিপ্রেক্ষিতে চেতনা ও মূল্যবোধে বিশ্বাসী এবং অসাম্প্রদায়িক, গণতান্ত্রিক, প্রগতিশীল সবাইকে নিজ নিজ ক্ষেত্রে থেকে সতর্ক থাকার অনুরোধ জানাচ্ছি।’ আজ বিকেলে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে আওয়ামী লীগের পক্ষ থেকে নাসিম এসব কথা বলেন।
মোহাম্মদ নাসিম বলেন, ‘আমরা চাই আগামীকালের রায়ে জনগণের প্রত্যাশা পূরণ হবে। এ রায়ে যেন মানুষের মনে আর রক্তক্ষরণ না হয়। মুক্তিযুদ্ধের সব শক্তিকে এই বিচারের ব্যাপারে ঐক্যবদ্ধ হতে হবে। তবে আইন তার নিজস্ব গতিতে চলবে।’
সাবেক এই স্বরাষ্ট্রমন্ত্রী বলেন, ‘প্রকাশ্য জায়গা থেকে কীভাবে লাশ গুম হয়? লাশ গুমের কথা বলে বিএনপি শতাব্দীর সেরা মিথ্যাচার করেছে। আজ প্রতিটি সংবাদপত্রে ওই দিন মতিঝিলে কীভাবে অভিযান হয়েছিল, তার বর্ণনা দেওয়া হয়। অথচ হাজার বছরের সেরা মিথ্যাচার করে জনগণকে বিভ্রান্ত করেছে বিএনপি। তবে প্রধানমন্ত্রী দক্ষতার সঙ্গে পরিস্থিতির সামাল দিয়েছেন।’
‘বিএনপি গায়েবি অভিযোগে গায়েবি জানাজা পড়েছে’ মন্তব্য করে নাসিম বলেন, মিথ্যাচার প্রতিষ্ঠা করার জন্য বিএনপি গায়েবানা জানাজা পড়েছে ও দুই দিনের হরতাল ডেকেছে। খালেদা জিয়া আবার লাশ চান। তিনি বলেন, বিরোধী দলের অভিযোগ মিথ্যা প্রমাণ করতে ডিএমপির কমিশনার সংবাদ সম্মেলন করে বলেছেন, বিরোধীদের অভিযোগ মিথ্যা। এক প্রশ্নের জবাবে তিনি বলেন, ‘কেউ নাম ঠিকানা নিয়ে এলে আওয়ামী লীগের পক্ষ থেকেও তাদের সহায়তা করা হবে।’
হেফাজতের বিরুদ্ধে আইনশৃঙ্খলা রক্ষাকারী বাহিনীর এমন অভিযান আগামী নির্বাচনে প্রভাব ফেলবে কি না, এমন প্রশ্নের জবাবে তিনি বলেন, ‘কোনো দলই ধর্মান্ধকে বিশ্বাস করতে পারে না। হেফাজতকে উচ্ছেদ করে শেখ হাসিনা রাজধানীবাসীকে স্বস্তি দিয়েছেন, গণতন্ত্রকে রক্ষা করেছেন।’ তিনি বলেন, ‘হেফাজতের হাতে ধর্ম রক্ষা হয়নি, বরং তাদের হাতে কোরআনসহ ধর্মীয় বই পুড়েছে। আওয়ামী লীগ ইসলামকে রক্ষা করতে প্রয়োজনীয় ব্যবস্থা নিয়েছে। সুতরাং আগামীতে তারাই ভোট পাবে।’
সংবাদ সম্মেলনে উপস্থিত ছিলেন আওয়ামী লীগের সাংগঠনিক সম্পাদক আহমদ হোসেন, ফরিদুন্নাহার লাইলি, মোস্তফা জালাল মহিউদ্দিন, শেখ ফজলে নূর তাপস, সানজিদা খানম, সুজিত রায় নন্দী, মাহমুদ হাসান প্রমুখ।
