
স্বরাষ্ট্রমন্ত্রী আসাদুজ্জামান খান কামাল বলেছেন, সাত খুন মামলার রায়ের মাধ্যমে দেশে আইনের শাসন প্রতিষ্ঠিত হয়েছে। অপরাধের সঙ্গে জড়িত কাউকেই ছাড় দেওয়া হবে না বলে তিনি সতর্ক করে দেন।
আজ রায়ের পর সচিবালয়ে নিজ কার্যালয়ে তাৎক্ষণিক প্রতিক্রিয়ায় স্বরাষ্ট্রমন্ত্রী সাংবাদিকদের বলেন, ‘নারায়ণগঞ্জের সাত খুনের মামলায় প্রমাণিত হয়েছে অপরাধের ক্ষেত্রে সরকার কাউকেই ছাড় দেয় না।’
সাত খুনের মামলার রায়ে সন্তোষ প্রকাশ করে স্বরাষ্ট্রমন্ত্রী বলেন, এটা আবারও প্রমাণ হয়েছে দেশে আইনের শাসন রয়েছে। তিনি বলেন, অপরাধ করেছে এমন কয়েকজন বিপথগামী কর্মকর্তার জন্য র‍্যাপিড অ্যাকশন ব্যাটালিয়ন (র‍্যাব) দায়ী হবে না। কেননা দেশে অপরাধ দমনের জন্যই এই প্রতিষ্ঠানটি কাজ করছে।
স্বরাষ্ট্রমন্ত্রী বলেন, এই রায়ের ফলে বাহিনীটির অবস্থান আরও দৃঢ় হয়েছে। হত্যাকাণ্ডের ঘটনার সুষ্ঠু তদন্তে র‍্যাবও সহায়তা করেছে।
উল্লেখ্য, সাত খুনের মামলার রায়ে আজ ৩৫ আসামির মধ্যে ২৬ জনকে ফাঁসির আদেশ ও বাকি নয়জনকে বিভিন্ন মেয়াদে কারাদণ্ড দিয়েছেন আদালত।২০১৪ সালের ২৭ এপ্রিল নারায়ণগঞ্জ সিটি করপোরেশনের কাউন্সিলর নজরুল ইসলাম আদালতে একটি মামলায় হাজিরা দিয়ে চার সঙ্গীসহ গাড়িতে ফিরছিলেন। পথে ঢাকা-নারায়ণগঞ্জ লিংক রোডের ফতুল্লায় তাঁরা অপহৃত হন। ওই সময় সেই পথ দিয়ে যাচ্ছিলেন আইনজীবী চন্দন সরকার। ঘটনাটি দেখে ফেলায় তাঁকে ও তাঁর গাড়িচালক ইব্রাহিমকেও তুলে নেওয়া হয়। এরপর ৩০ এপ্রিল শীতলক্ষ্যা নদী থেকে নজরুল, চন্দন সরকারসহ ছয়জনের এবং ১ মে আরেকজনের লাশ পাওয়া যায়।
