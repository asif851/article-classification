
নেত্রকোনা শহরের সাতপাই এলাকায় বাবুল সরণি সড়কে নিজ বাড়ি থেকে দম্পতির লাশ উদ্ধার করা হয়েছে। তাঁদের শরীরে আঘাতের চিহ্ন রয়েছে। পুলিশের প্রাথমিক ধারণা, শ্বাসরোধ করে তাঁদের হত্যা করা হয়েছে।
আজ শুক্রবার বেলা একটার দিকে স্বামী মিহির কান্তি বিশ্বাস (৭০) ও স্ত্রী তুলিকা চন্দ্র সবিতার (৫৮) লাশ উদ্ধার করা হয়। মিহির কৃষ্ণ গোবিন্দ উচ্চ বিদ্যালয়ের শিক্ষক ও তুলিকা সমাজসেবা অধিদপ্তরের মাঠকর্মী ছিলেন।
একতলা বাড়িটির একাংশের ভাড়াটিয়া সরকারি চাকরিজীবী রাজীব পণ্ডিতের সঙ্গে গত বুধবার সকালে সর্বশেষ দেখা হয় তুলিকা চন্দ্রের। সে সময় তুলিকা চন্দ্র কর্মস্থলে যাচ্ছিলেন। এরপর থেকেই তাঁদের বাড়ি তালাবদ্ধ ছিল বলে জানালেন রাজীব। দুর্গন্ধ পাওয়ার পর আজ সকালে তিনি প্রতিবেশীদের ডাকেন। পরে পুলিশ এসে তালা ভেঙে রান্নাঘর থেকে তুলিকার ও বসার ঘর থেকে মিহিরের লাশ উদ্ধার করে।
প্রতিবেশীদের বরাত দিয়ে পুলিশ বলছে, বাড়িতে মিহির কান্তি ও তুলিকা চন্দ্র একাই থাকতেন। ছেলে সুমন বিশ্বাস ঢাকায় চাকরি করেন। আর মেয়ে সুস্মিতা বিশ্বাসের সিলেটে বিয়ে হয়েছে।
নেত্রকোনার পুলিশ সুপার জয়দেব চৌধুরী বলছেন, মিহির ও তুলিকার শরীরে আঘাতের চিহ্ন আছে। বাসার আসবাবপত্র ছড়ানো। ধারণা করা হচ্ছে, গত বুধবার সন্ধ্যা থেকে রাতের মধ্যে যেকোনো সময় এই হত্যাকাণ্ড ঘটেছে। সুরতহালের ভিত্তিতে তিনি বলেন, তাঁদের শ্বাসরোধ করে হত্যা করা হতে পারে। ময়নাতদন্তের পর বিস্তারিত বলা যাবে।
