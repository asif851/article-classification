
জঙ্গি কার্যক্রমে জড়িত ব্যক্তিদের ইন্টারনেট সংযোগ দেওয়ার অভিযোগে ঢাকা ফাইবার নেট নামের একটি ইন্টারনেট সেবাদাতা প্রতিষ্ঠানের (আইএসপি) কার্যক্রম বন্ধ করে দিয়েছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। কার্যক্রম বন্ধ করার পাশাপাশি প্রতিষ্ঠানটির লাইসেন্স কেন বাতিল করা হবে না, সে বিষয়ে জবাব দিতে ঢাকা ফাইবার নেটকে সাত দিন সময় দিয়েছে বিটিআরসি।
বিটিআরসির এক সংবাদ বিজ্ঞপ্তিতে আজ সোমবার এ তথ্য জানিয়ে বলা হয়েছে, কনফিডেন্ট নেট নামের একটি লাইসেন্সবিহীন প্রতিষ্ঠানকে ব্যান্ডউইডথ সংযোগ দেওয়া ও আইপি লগ সংরক্ষণ না করায় ঢাকা ফাইবার নেটের কার্যক্রম বন্ধ করে দেওয়া হয়েছে। এ বিষয়ে প্রয়োজনীয় ব্যবস্থা নিতে আন্তর্জাতিক ইন্টারনেট গেটওয়ে (আইআইজি) প্রতিষ্ঠানগুলোকে নির্দেশ দেওয়া হয়েছে। আইআইজি প্রতিষ্ঠানের কাছে ব্যান্ডউইডথ কিনে মূলত ইন্টারনেট সংযোগের ব্যবসা করে আইএসপিরা।
জানতে চাইলে বিটিআরসির জনসংযোগ বিভাগের জ্যেষ্ঠ সহকারী পরিচালক জাকির হোসেন খান প্রথম আলোকে বলেন, কনফিডেন্ট নেট নামের একটি অনুমোদনহীন প্রতিষ্ঠান জঙ্গি কার্যক্রমের সঙ্গে যুক্ত ব্যক্তিদের ইন্টারনেট সংযোগ দিচ্ছে বলে আইনশৃঙ্খলা রক্ষাকারী বাহিনী বিটিআরসিকে জানায়। প্রতিষ্ঠানটি ঢাকা ফাইবার নেটের কাছে ব্যান্ডউইডথ নিয়ে ইন্টারনেট সংযোগ দেওয়ায় তাদের কার্যক্রম বন্ধ করে দেওয়া হয়েছে। তা ছাড়া ঢাকা ফাইবার নেট বিটিআরসির নির্দেশনা অনুযায়ী আইপি লগ সংরক্ষণ করেনি।
কম্পিউটার কিংবা মুঠোফোনের মাধ্যমে ইন্টারনেটে সংযুক্ত হতে হলে একটি পরিচিতি নম্বর বা ঠিকানা লাগে, যা আইপি (ইন্টারনেট প্রটোকল) অ্যাড্রেস নামে পরিচিত। আর কোন আইপি অ্যাড্রেসের বিপরীতে কোন ব্যক্তি কোন সময় ইন্টারনেট সেবা নিচ্ছে, তা রেকর্ডভুক্ত করে রাখার উপায় হলো আইপি লগ। এ তথ্য যথাযথভাবে সংরক্ষণ না করায় জঙ্গি কার্যক্রমের সঙ্গে জড়িত ব্যক্তিদের গ্রেপ্তার করা কঠিন হয়ে পড়ছে বলে আইনশৃঙ্খলা রক্ষাকারী বাহিনীর সদস্যরা জানিয়েছেন।
 
