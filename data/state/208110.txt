
ঢাকায় ইউরোপীয় ইউনিয়ন দূতাবাসের ফেসবুক পেজটি আজ বৃহস্পতিবার পরিচালনা করেছে বাংলাদেশের দুই কিশোর-কিশোরী। বিশ্বজুড়ে শিশু অধিকারবিষয়ক প্রচারণার অংশ হিসেবে নারায়ণগঞ্জের কিশোর জহির রায়ান এবং সিরাজগঞ্জের কিশোরী রেনেসাঁ এ কার্যক্রমে অংশ নিয়েছে।
ঢাকায় ইউরোপীয় ইউনিয়ন (ইইউ) দূতাবাস আজ এক বিজ্ঞপ্তিতে জানিয়েছে, প্রমোশন অ্যান্ড প্রোটেকশন অব দ্য রাইটস অব দ্য চাইল্ড বিষয়ক ইইউর সংশোধিত নির্দেশিকা প্রকাশ উপলক্ষে এপ্রিলজুড়ে ইইউ মিশনগুলোর সামাজিক যোগাযোগমাধ্যমগুলো পরিচালনার দায়িত্ব একটা নির্দিষ্ট সময়ের জন্য তরুণদের হাতে দেওয়া হচ্ছে। প্ল্যান ইন্টারন্যাশনালের সঙ্গে যৌথভাবে এ কার্যক্রম চালাচ্ছে ইউরোপিয়ান এক্সটার্নাল অ্যাকশন সার্ভিস।
আফ্রিকা, এশিয়া, আমেরিকাসহ বিভিন্ন অঞ্চলে নিজেদের দেশে শিশুরা কী কী সমস্যার মুখে পড়ছে এবং প্রতিটি শিশুর অধিকার নিশ্চিতে করণীয় সম্পর্কে নিজেদের মতামত ইইউ ডেলিগেশনের টুইটার ও ফেসবুক অ্যাকাউন্টে তুলে ধরছেন তাঁরা।
বিজ্ঞপ্তিতে বলা হয়েছে, ১৮ বছর বয়সী জহির রায়ান ও রেনেসাঁ বৃহস্পতিবার মিশনের ফেসবুক পেজে শিশু অধিকার নিয়ে বিভিন্ন বার্তা তুলে ধরার পাশাপাশি বিভিন্ন ব্যক্তির সঙ্গে মতবিনিময় করেন। তাঁরা দুজনই প্ল্যান ইন্টারন্যাশনাল বাংলাদেশের শিশু অধিকারকর্মী।
বাংলাদেশে ইউরোপীয় ইউনিয়নের মিশনপ্রধান পিয়েরে মায়াদু বলেন, ‘দুই তরুণ সামাজিক যোগাযোগমাধ্যমের দায়িত্ব নেওয়ায় বাল্যবিবাহ নিয়ে তাদের দৃষ্টিভঙ্গি কী সেটা আমরা জেনেছি। এ দেশে স্কুলগামী মেয়েরা যেসব প্রতিবন্ধকতার মুখোমুখি হয়, সেগুলো নিয়েও আমরা আলোচনা করেছি।’
শিশু অধিকারবিষয়ক ইইউ নির্দেশিকা-২০১৭-এ কোনো শিশু যাতে পেছনে পড়ে না থাকে, সে বিষয়টি নিশ্চিত করতে সব শিশুর, বিশেষত সবচেয়ে প্রান্তিক শিশুর সব ধরনের অধিকার সুরক্ষার লক্ষ্য নির্ধারণ করা হয়েছে বলে রাষ্ট্রদূত জানিয়েছেন।
