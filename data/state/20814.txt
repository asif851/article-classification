
পৌরসভা নির্বাচনে প্রার্থীদের প্রচার-প্রচারণার শেষ দিন আজ সোমবার। ভোটারদের মন জয়ে প্রার্থীরা শেষ দিনের মতো ভোট চাইবেন। ব্যস্ত সময় পার করবেন তাঁরা।
আজ রাত ১২টার পর থেকে সব ধরনের নির্বাচনী প্রচার বন্ধ হয়ে যাবে। নির্বাচনী আইন অনুযায়ী ভোটের ৩২ ঘণ্টা আগে প্রচার বন্ধ থাকার বিধান রয়েছে।আগামী ৩০ ডিসেম্বর ২৩৪টি পৌরসভায় ভোট নেওয়া হবে। ইতিমধ্যে ভোটের সব প্রস্তুতি প্রায় শেষ করে এনেছে নির্বাচন কমিশন। আজ থেকে ২২৯টি পৌরসভায় বিজিবি মোতায়েন করা হচ্ছে। ভোটের পরদিন পর্যন্ত বিজিবি এসব পৌরসভায় দায়িত্ব পালন করবে।পৌরসভা নির্বাচনে মেয়র পদে দলীয় ভিত্তিতে নির্বাচন হচ্ছে। সাধারণ কাউন্সিলর ও সংরক্ষিত নারী কাউন্সিলর পদে নির্দলীয় নির্বাচন হচ্ছে। প্রায় ১২ হাজার প্রার্থী এই নির্বাচনে বিভিন্ন পদে প্রতিদ্বন্দ্বিতা করছেন।প্রধান নির্বাচন কমিশনার কাজী রকিবউদ্দিন আহমদ গতকাল রোববার বলেন, নির্বাচনী পরিবেশ সুষ্ঠু রয়েছে। এটি আরও ভালো হবে বলে তিনি আশা প্রকাশ করেন। তিনি নির্বাচনী এলাকাগুলোতে অতিরিক্ত নির্বাহী ম্যাজিস্ট্রেট নিয়োগের কথাও বলেন।
