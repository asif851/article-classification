
সাবেক রাষ্ট্রপতি জিয়াউর রহমান ও বিএনপির চেয়ারপারসন খালেদা জিয়ার ছোট ছেলে আরাফাত রহমান কোকোর দ্বিতীয় নামাজে জানাজা শেষ হয়েছে। জাতীয় মসজিদ বায়তুল মোকাররমে তাঁর জানাজা হয়। কোকোর জানাজায় বিপুল মানুষ অংশ নেন।
আজ মঙ্গলবার বিকেল পৌনে পাঁচটার দিকে কোকোর মরদেহ বায়তুল মোকাররমে নেওয়া হয়। সেখানে বাদ আসর তাঁর জানাজা হয়।
জানাজায় অংশ নিতে বায়তুল মোকাররমের দক্ষিণ গেট থেকে মওলানা ভাসানী হকি স্টেডিয়াম, মহানগর নাট্যমঞ্চ, গোলাপশাহ মাজার থেকে জিপিও মোড় পর্যন্ত সড়কে মানুষ অবস্থান নেয়। অন্যদিকে বায়তুল মোকাররমের উত্তর গেট থেকে পল্টন মোড়, দৈনিক বাংলা মোড় ও জাতীয় ক্রীড়া পরিষদ এলাকায়ও হাজারো মানুষ সমবেত হয়। ঢাকা ছাড়াও নারায়ণগঞ্জ, মানিকগঞ্জ, গাজীপুর থেকে অসংখ্য মানুষ জানাজায় অংশ নেন বলে জানা গেছে।বায়তুল মোকাররমে হাজারো মানুষের ভিড়
বিএনপির কেন্দ্রীয় নেতাদের প্রায় সবাই বায়তুল মোকাররমে কোকোর জানাজায় অংশ নেন। এ ছাড়া শিক্ষক, সাংবাদিক, আইনজীবীসহ বিভিন্ন শ্রেণি ও পেশার মানুষ জানাজায় অংশ নেন। বায়তুল মোকাররম এলাকায় পুলিশের নির্দেশে সব ধরনের দোকানপাট বন্ধ করে দেওয়া হয়েছে বলে ব্যবসায়ীরা জানিয়েছেন।
