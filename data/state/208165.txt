
বাংলাদেশে স্টার জলসা, স্টার প্লাস ও জি বাংলা—ভারতীয় এই তিন টেলিভিশন চ্যানেলের সম্প্রচার বন্ধ চেয়ে করা রিট খারিজ করে হাইকোর্টের দেওয়া রায় স্থগিত হয়নি। এ রায় স্থগিত চেয়ে করা আবেদনের পরিপ্রেক্ষিতে আজ বুধবার চেম্বার বিচারপতি সৈয়দ মাহমুদ হোসেন ‘নো অর্ডার’ দেন। পাশাপাশি আবেদনকারীদের নিয়মিত লিভ টু আপিল করতে বলা হয়েছে।
আইনজীবীরা বলছেন, এর ফলে রিট খারিজ করে হাইকোর্টের দেওয়া রায় আপাতত বহাল থাকছে এবং চ্যানেল তিনটির সম্প্রচারও অব্যাহত থাকবে।
আবেদনকারীর আইনজীবী একলাছ উদ্দিন ভূঁইয়া প্রথম আলোকে বলেন, ‘আদালত নিয়মিত লিভ টু আপিল করতে বলেছেন। আমরা রায়ের কপি পাওয়ার পর লিভ টু আপিল করব।’
ওই তিন টিভি চ্যানেলের সম্প্রচার বন্ধে পদক্ষেপ নিতে নির্দেশনা চেয়ে সুপ্রিম কোর্টের আইনজীবী শাহীন আরা লাইলী ২০১৪ সালের অক্টোবরে রিটটি করেন। প্রাথমিক শুনানি নিয়ে ওই বছরের ১৯ অক্টোবর হাইকোর্ট রুল দেন। চ্যানেলগুলোর সম্প্রচার বন্ধ প্রশ্নে দেওয়া রুল খারিজ করে ২৯ জানুয়ারি রায় দেন হাইকোর্ট। গত রোববার রুল খারিজ করে হাইকোর্টের দেওয়া রায় স্থগিত চেয়ে আবেদনটি করা হয়।
সুপ্রিম কোর্টের সংশ্লিষ্ট শাখায় আবেদনটি করার পর গতকাল সোমবার বিষয়টি চেম্বার বিচারপতির আদালতে ওঠে।
 
