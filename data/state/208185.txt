
ঢাকার বিভিন্ন সড়কের পর এবার গাজীপুরের বিভিন্ন এলাকার সড়কে জ্বলবে সোলার বাতি। বিদ্যুৎ ব্যবহারে সাশ্রয়ী হতে বিভিন্ন সড়কে এ বাতি স্থাপন কার্যক্রম শুরু করা হয়েছে। গত মঙ্গলবার বিকেলে গাছা উচ্চবিদ্যালয় মাঠে এর উদ্বোধন করেন মেয়র এম এ মান্নান।গাজীপুর সিটি করপোরেশনের অঞ্চল-২-এর আঞ্চলিক নির্বাহী কর্মকর্তা রকিবুল হাসানের সভাপতিত্বে এ উপলক্ষে আলোচনা সভা হয়। এতে অন্যান্যের মধ্যে বক্তৃতা করেন সিটি করপোরেশনের প্রধান নির্বাহী কর্মকর্তা সুলতান মাহমুদ, প্রাণ-আরএফএল গ্রুপের চেয়ারম্যান অবসরপ্রাপ্ত লে. কর্নেল মাহতাবউদ্দিন আহমেদ, প্রপার্টি ডেভেলপমেন্টের নির্বাহী পরিচালক বাবুল ইসলাম প্রমুখ।প্রাণ-আরএফএল গ্রুপের সহযোগী প্রতিষ্ঠান প্রপার্টি ডেভেলপমেন্ট লিমিটেড এ প্রকল্প বাস্তবায়ন করছে। প্রকল্পের আওতায় ১১৪ কিলোমিটার সড়কে তিন হাজারের অধিক সোলার স্ট্রিট লাইট স্থাপন করা হবে এবং আগামী ছয় মাসের মধ্যে তা সম্পন্ন করা হবে বলে জানানো হয়।
