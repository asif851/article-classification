
দিনভর উৎসবের আমেজে উদ্যাপিত হলো ঢাকা বিশ্ববিদ্যালয়ের অধীন ইউনিভার্সিটি ল্যাবরেটরি স্কুলের সুবর্ণজয়ন্তী। গতকাল শুক্রবার স্কুলের ৫০ বছর পূর্তি উপলক্ষে বর্তমান ও সাবেক শিক্ষক-শিক্ষার্থীদের মিলনমেলায় স্কুল প্রাঙ্গণ ছিল মুখর।দিনটিকে স্মরণ করে রাখতে প্রামাণ্যচিত্র প্রদর্শনী, সংগীতানুষ্ঠান, আতশবাজি ও আলোকসজ্জাসহ বিভিন্ন কর্মসূচির আয়োজন করে ইউনিভার্সিটি ল্যাবরেটরি এক্স-স্টুডেন্টস অ্যাসোসিয়েশন (ইউলেসা)৷বেলুন আর পায়রা উড়িয়ে উৎসবের উদ্বোধন করেন ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক। অতিথিরা এ সময় সুবর্ণজয়ন্তীর স্মারক হিসেবে একটি ছাতিমগাছ রোপণ করেন।অনুষ্ঠানে বিশেষ অতিথি ছিলেন শিক্ষা ও গবেষণা ইনস্টিটিউটের পরিচালক অধ্যাপক মো. জালাল উদ্দিন এবং চিত্রশিল্পী শাহাবুদ্দিন আহমদ। সভাপতি ছিলেন স্কুলের উপাধ্যক্ষ সেলিনা বানু। এ সময় ইউলেসার একটি ওয়েবসাইট উন্মোচন করা হয়।
