
রাত সাড়ে আটটা। বড় বোন শারমিন আক্তার ভারতীয় সিরিয়াল দেখবে। আর ছোট বোন সোনিয়া আক্তার দেখতে চায় ভারতীয় সংগীত বাংলা চ্যানেল । এ নিয়ে দুই বোনের তুমুল ঝগড়া। এর মধ্যে বাবা এসে দুই বোনকে বকাঝকা করেন ও থাপ্পড় মারেন। কিন্তু টিভি দেখতে না পেরে অভিমানে আত্মহত্যা করে বসে ১৩ বছরের সোনিয়া।
গত সোমবার রাত ১০টার দিকে ফরিদপুর সদর উপজেলার কানাইপুর ইউনিয়নের ভাটি কানাইপুর গ্রামে এ ঘটনা ঘটে। সোনিয়ার বাবা স্বপন মিয়া মনিহারি সামগ্রীর বিক্রেতা।
সোনিয়া কানাইপুর উচ্চবিদ্যালয় থেকে এ বছর জেএসসি (জুনিয়ার স্কুল সার্টিফিকেট) পরীক্ষায় অংশ নেয়। আর শারমিন ওই স্কুলেরই নবম শ্রেণির ছাত্রী। তারা এক ভাই ও দুই বোন।
প্রথম আলোকে দেওয়া সোনিয়ার বাবা স্বপন মিয়ার ভাষ্য, টিভিতে ভারতীয় দুই চ্যানেল দেখা নিয়ে দুই মেয়ের ঝগড়া বাধে। এ সময় তিনি তাদের বকাঝকা করেন ও দুই মেয়েকেই চড়–থাপ্পড় মারেন। এ ঘটনার পর সোনিয়া রেগে পাশের একটি কক্ষে ঢুকে দরজা আটকে দেয়। রাত ১০টার দিকে ওই ঘরের আড়ার সঙ্গে সোনিয়াকে ঝুলন্ত অবস্থায় উদ্ধার করা হয়। এরপর তাকে ফরিদপুর মেডিকেল কলেজ হাসপাতালে নেওয়ার পর কর্তব্যরত চিকিৎসক তাকে মৃত ঘোষণা করেন।
কানাইপুর ইউনিয়ন পরিষদের চেয়ারম্যান ফকির বেলায়েত হোসেন প্রথম আলোকে বলেন, ময়নাতদন্ত ছাড়াই গতকাল মঙ্গলবার সকালে জানাজা শেষে কানাইপুর গোরস্থানে সোনিয়ার লাশ দাফন করা হয়।
