
জাতীয় প্রেসক্লাবের ৬২তম প্রতিষ্ঠাবার্ষিকী আজ বৃহস্পতিবার। এ উপলক্ষে আয়োজন করা হয়েছে বর্ণাঢ্য অনুষ্ঠানমালা। আজ সকাল সাড়ে ১০টায় প্রধানমন্ত্রী শেখ হাসিনা জাতীয় প্রেসক্লাবের প্রস্তাবিত ৩১ তলাবিশিষ্ট বঙ্গবন্ধু মিডিয়া কমপ্লেক্সের ভিত্তিপ্রস্তর স্থাপন করবেন। ক্লাবের সভাপতি মুহম্মদ শফিকুর রহমানের সভাপতিত্বে ভিত্তিপ্রস্তর স্থাপন অনুষ্ঠানে আরও বক্তব্য দেবেন তথ্যমন্ত্রী হাসানুল হক ইনু, প্রধানমন্ত্রীর তথ্য উপদেষ্টা ইকবাল সোবহান চৌধুরী, সম্পাদক পরিষদের সভাপতি গোলাম সারওয়ার, জাতীয় প্রেসক্লাবের সাধারণ সম্পাদক কামরুল ইসলাম চৌধুরী ও বাংলাদেশ ফেডারেল সাংবাদিক ইউনিয়নের (একাংশ) সভাপতি মনজুরুল আহসান বুলবুল। সন্ধ্যা ৬টায় ক্লাব সদস্যদের জন্য অনুষ্ঠিত হবে সাংস্কৃতিক অনুষ্ঠান ও নৈশভোজ। এই দুই অনুষ্ঠানে ক্লাব সদস্যদের অংশগ্রহণের জন্য অনুরোধ জানানো হয়েছে। এর মধ্যে সকালে ভিত্তিপ্রস্তর অনুষ্ঠানে সদস্য ও আমন্ত্রিত অতিথিদের সকাল সাড়ে ৯টার মধ্যে উপস্থিত থাকতে অনুরোধ করা হয়েছে। বিজ্ঞপ্তি
