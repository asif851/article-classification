
টাঙ্গাইলের মির্জাপুর উপজেলার ছয় ইউনিয়ন পরিষদে (ইউপি) আগামী ১৬ এপ্রিল নির্বাচন হবে। গতকাল বুধবার রাতে নির্বাচন কমিশন কার্যালয় ছয় ইউপি নির্বাচনের এ তফসিল ঘোষণা করেছে। আজ বৃহস্পতিবার থেকে প্রার্থীরা চাইলে মনোনয়নপত্র সংগ্রহ করতে পারবেন বলে জেলা নির্বাচন কর্মকর্তা মো. তাজুল ইসলাম জানিয়েছেন।
তফসিল অনুসারে, ২০ মার্চ মনোনয়নপত্র গ্রহণ ও জমাদানের শেষ দিন। ২১ মার্চ মনোনয়নপত্র বাছাই এবং ২৮ মার্চ মনোনয়নপত্র প্রত্যাহারের শেষ সময়। প্রতীক বরাদ্দের জন্য ২৯ মার্চ সময় নির্ধারণ করা হয়েছে। ভোট নেওয়া হবে আগামী ১৬ এপ্রিল।
মির্জাপুর উপজেলার ১৪ ইউনিয়নের মধ্যে গত বছর ২৮ মে আটটি ইউনিয়নে নির্বাচন হয়। মেয়াদ শেষ না হওয়ায় উপজেলার লতিফপুর, বহুরিয়া, ফতেপুর, তরফপুর, আজগানা ও ভাওড়া—এই ছয় ইউনিয়নে নির্বাচন হয়নি। ২০১২ সালের ২৮ ফেব্রুয়ারি ওই ইউনিয়নগুলোতে নির্বাচন হয়েছিল।  জেলা নির্বাচন কর্মকর্তা মো. তাজুল ইসলাম জানান, নির্বাচনে দায়িত্ব পালনের জন্য তিনজন রিটার্নিং কর্মকর্তা নিয়োগ করা হবে। সুষ্ঠুভাবে নির্বাচন শেষ করতে সব প্রস্তুতি নেওয়া হচ্ছে।
