
রাজধানীর কদমতলী এলাকার একটি বাড়ি থেকে আজ শুক্রবার সকালে এক গৃহবধূর লাশ উদ্ধার করেছে পুলিশ। তাঁকে শ্বাসরোধ করে হত্যা করা হয়েছে বলে পুলিশের ধারণা। ওই গৃহবধূর নাম ইয়াসমিন (১৭)। তাঁর স্বামীর নাম মো. তুহিন। এই দম্পতি কদমতলীর পাটেরবাগ এলাকার একটি বাড়ির তিন তলায় থাকত। খবর পেয়ে আজ সকালে ওই বাড়ি থেকে লাশটি উদ্ধার করে পুলিশ।কদমতলী থানার উপপরিদর্শক (এসআই) ওমর ফারুক বলেন, ঘরের দরজা বাইরে থেকে আটকানো ছিল। ওই নারীর লাশ বিছানায় পড়ে ছিল। তাঁকে শ্বাসরোধ করে হত্যা করা হয়েছে বলে প্রাথমিকভাবে ধারণা করা হচ্ছে। তাঁর স্বামীকে পাওয়া যায়নি। তিনি সম্ভবত পলাতক। লাশ উদ্ধার করে ময়নাতদন্তের জন্য রাজধানীর স্যার সলিমুল্লাহ মেডিকেল কলেজের মর্গে পাঠিয়েছে পুলিশ।
