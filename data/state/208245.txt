
ব্রাহ্মণবাড়িয়ার নবীনগর পৌরসভার আলীয়াবাদ গ্রামে গত শুক্রবার রাতে পুলিশের ওপর হামলা চালিয়ে হত্যা মামলার আসামিকে ছিনতাই করে নিয়ে গেছে দুর্বৃত্তরা। এ ঘটনায় দুই পুলিশ সদস্যসহ তিনজন আহত হয়েছেন। ওই ঘটনায় গতকাল শনিবার চারজনকে গ্রেপ্তার করেছে পুলিশ।আহত ব্যক্তিরা হলেন নবীনগর থানার সহকারী উপপরিদর্শক (এএসআই) বিল্লাল হোসেন (৩০), জাকির হোসেন (৩৭) ও শ্রীরামপুর গ্রামের মজিবুর রহমান (৩৮)। হামলা চালানোর অভিযোগে গ্রেপ্তার হওয়া ব্যক্তিরা হলেন শ্রীরামপুর এলাকার অনিক মিয়া, পারুল বেগম; ভোলাচং গ্রামের জাকির হোসেন, দুলাল মিয়া।স্থানীয় লোকজন ও পুলিশ সূত্র জানায়, শুক্রবার রাত আটটার দিকে আলীয়াবাদ গ্রাম থেকে শ্রীরামপুর এলাকার বাসিন্দা ও গ্রেপ্তারি পরোয়ানাভুক্ত আসামি কাজল মিয়াকে (৩৪) গ্রেপ্তার করে পুলিশ। থানায় নিয়ে আসার সময় তাঁর লোকজন দেশীয় অস্ত্রশস্ত্র নিয়ে পুলিশের ওপর হামলা চালায়। তাঁরা এএসআই বিল্লাল হোসেন ও জাকির হোসেনকে কুপিয়ে আহত করে কাজলকে ছিনিয়ে নিয়ে যায়। পরে কাজলের লোকজন শ্রীরামপুর গ্রামের রাবেয়া হত্যা মামলার সাক্ষী মজিবুর রহমানের বাড়িতে হামলা চালিয়ে তাঁকেও এলোপাতাড়ি কুপিয়ে আহত করে। স্থানীয় ব্যক্তিরা তাঁদের উদ্ধার করে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তিনজনকেই জেলা সদর হাসপাতালে পাঠান।
