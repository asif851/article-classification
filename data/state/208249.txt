
রাজধানীর কারওয়ান বাজার মোড়ে সার্ক ফোয়ারার কাছে সুন্দরবন হোটেল ঘেঁষে একটি ভবন নির্মাণে পাইলিংয়ের গর্তে হোটেলের সীমানা প্রাচীর ও বীর উত্তম সি আর দত্ত সড়কের একাংশ ধসে পড়েছে। আজ বুধবার সকাল সাড়ে সাতটার দিকে এ ধসের ঘটনা ঘটে।

ধসের কারণে সুন্দরবন হোটেল ঝুঁকির মুখে পড়েছে। ধসে যাওয়ার আশঙ্কায় হোটেল থেকে সবাইকে সরিয়ে দিয়েছে কর্তৃপক্ষ।
সুন্দরবন হোটেল ভবনের ভেতরে কয়েক জায়গায় ফাটল দেখা দিয়েছে বলে জানিয়েছে ফায়ার সার্ভিস।  উদ্ভূত পরিস্থিতিতে সংশ্লিষ্ট এলাকার অন্য ভবন ও সড়কও ঝুঁকির মধ্যে রয়েছে বলে জানিয়েছে ফায়ার সার্ভিস। সি আর দত্ত সড়ক দিয়ে ভারী যানবাহন চলাচল না করার পরামর্শ দেওয়া হয়েছে।
পরিস্থিতি বিবেচনায় সিটি করপোরেশনের বিশেষজ্ঞদের দ্রুত ঘটনাস্থলে আসার অনুরোধ জানিয়েছে ফায়ার সার্ভিস।
নির্মাণাধীন ভবনের নির্মাণ প্রতিষ্ঠানের এক কর্মকর্তার ভাষ্য, সকাল সাড়ে সাতটার দিকে হঠাৎ করেই সড়কের কিছু অংশ ধসে পাইলিংয়ের গর্তে গিয়ে পড়ে। ধসে পড়ার কারণ সম্পর্কে কিছু বলতে পারেননি তিনি।
ধসের পর সংশ্লিষ্ট এলাকায় ঘুরে দেখা যায়, বিদ্যুতের খুঁটি, গাছপালা, বেশ কিছু ভ্যানরিকশা ও হকারদের দোকান ওই গর্তে পড়ে আছে।
ধসের খবর শুনে এলাকায় প্রচুর উৎসুক মানুষ জড়ো হন। সেখানে জড়ো হওয়া জনতাকে সামাল দিতে আইনশৃঙ্খলা রক্ষাকারী বাহিনীর সদস্যদের হিমশিম খেতে দেখা গেছে। এলাকাবাসীর মধ্যে এ নিয়ে আতঙ্ক বিরাজ করছে।
