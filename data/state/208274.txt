
বিশ্ববিদ্যালয় মঞ্জুরি কমিশনের (ইউজিসি) চেয়ারম্যান আবদুল মান্নান বলেছেন, শিক্ষার্থীদের শুধু একটি বিষয়ে জ্ঞান অর্জন করলে হবে না। তাঁদের সমসাময়িক বিশ্ব সম্পর্কে ধারণা থাকতে হবে। নিজের দেশের ইতিহাস ও কৃষ্টি-সংস্কৃতি যেমন জানতে হবে, বাইরের জগৎকেও জানতে হবে। গ্রন্থাগার ও পরীক্ষাগার ব্যবহার করে নিজের জ্ঞানকে সমৃদ্ধ করতে হবে। গতকাল শনিবার সকালে চট্টগ্রাম ভেটেরিনারি ও অ্যানিমেল সায়েন্স বিশ্ববিদ্যালয়ের দেওয়া সংবর্ধনা অনুষ্ঠানে এসব কথা বলেন ইউজিসির চেয়ারম্যান। ভেটেরিনারি বিশ্ববিদ্যালয়ের উপাচার্য গৌতম বুদ্ধ দাশের সভাপতিত্বে সংবর্ধনা অনুষ্ঠানে বক্তব্য দেন চট্টগ্রাম বিশ্ববিদ্যালয়ের উপাচার্য ইফতেখার উদ্দিন চৌধুরী, চট্টগ্রাম প্রকৌশল ও প্রযুক্তি বিশ্ববিদ্যালয়ের উপাচার্য মো. জাহাঙ্গীর আলম, ইস্ট ডেল্টা বিশ্ববিদ্যালয়ের উপাচার্য মুহাম্মদ সিকান্দর খান, পোর্ট সিটি বিশ্ববিদ্যালয়ের উপাচার্য নুরুল আনোয়ার, দৈনিক পূর্বকোণ-এর সম্পাদক তসলিম উদ্দিন চৗধুরী প্রমুখ। অনুষ্ঠানে অন্য বক্তারা বলেন, ভেটেরিনারি বিশ্ববিদ্যালয় প্রতিষ্ঠার উদ্যোগের সঙ্গে চট্টগ্রামের বিভিন্ন শ্রেণি-পেশার মানুষের ভূমিকা ছিল। এই প্রতিষ্ঠান নিজস্ব লক্ষ্য ও উদ্দেশ্য সামনে রেখে এগিয়ে যাচ্ছে।
