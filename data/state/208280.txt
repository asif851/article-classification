
রাজধানীর বনশ্রীর আলোচিত দুই ভাইবোন হত্যা মামলার একমাত্র আসামি মা মাহফুজা মালেকের পাঁচ দিনের রিমান্ড আজ রোববার শেষ হচ্ছে। হত্যার প্রকৃত কারণ জানতে আবারও তাঁকে রিমান্ডে নেওয়ার আবেদন করা হতে পারে বলে জানিয়েছে ঢাকা মহানগর পুলিশের (ডিএমপি) গোয়েন্দা বিভাগ (ডিবি)।গতকাল শনিবার সন্ধ্যায় মামলার তদন্ত কর্মকর্তা ডিবির পরিদর্শক লোকমান হেকিম প্রথম আলোকে বলেন, আগামীকাল (আজ) তাঁর পাঁচ দিনের রিমান্ড শেষ হবে। রিমান্ডের চতুর্থ দিন পর্যন্ত আসামির কাছ থেকে হত্যাকাণ্ডের সন্তোষজনক কারণ জানা যায়নি। তিনি আগের মতোই দুই সন্তান হত্যার দায় স্বীকার করেছেন। পাশাপাশি তিনি হত্যার কারণ হিসেবে তাদের পড়ালেখা নিয়ে দুশ্চিন্তার কথা উল্লেখ করেছেন। তদন্ত কর্মকর্তা বলেন, আজকের মধ্যে সন্তোষজনক তথ্য না পাওয়া গেলে আজ অথবা আগামীকাল আসামিকে আবার রিমান্ডে নেওয়ার আবেদন করা হবে।গত ২৯ ফেব্রুয়ারি বনশ্রীর বি-ব্লকের একটি বাসায় মাহফুজা মালেকের দুই সন্তান নুসরাত আমান (১২) ও আলভী আমানের (৬) মৃত্যু হয়। মৃত্যুর পর স্বজনেরা বলেন, স্থানীয় একটি চায়নিজ রেস্তোরাঁর খাবার খেয়ে তাদের মৃত্যু হয়েছে। পরদিন ময়নাতদন্তে হত্যার আলামত পাওয়া যায়। এরপর ৩ মার্চ র্যাব দাবি করে, তাদের জিজ্ঞাসাবাদে মাহফুজা মালেক সন্তান হত্যার দায় স্বীকার করেছেন। ওই দিন রাতেই মাহফুজাকে একমাত্র আসামি করে দুই সন্তানের বাবা আমান উল্লাহ রামপুরা থানায় একটি হত্যা মামলা করেন। মামলার পরদিন রামপুরা থানার পুলিশ তাঁকে পাঁচ দিনের রিমান্ডে নেয়। রিমান্ডে পুলিশ সন্তোষজনক তথ্য না পাওয়ায় ৯ মার্চ আলোচিত মামলাটি ডিবিতে হস্তান্তর করা হয়।
