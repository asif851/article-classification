
বিএনপি বলেছে, প্রহসনের নির্বাচনের মধ্য দিয়ে গঠিত নতুন সরকার ও বিরোধী দল উভয়ই আইনগত ও নৈতিকভাবে অবৈধ। নির্বাচন বর্জনের জন্য দলের চেয়ারপারসন খালেদা জিয়াকে নয়, বরং ভোটারবিহীন একতরফা নির্বাচন করে সরকার গঠনের জন্য আওয়ামী লীগকেই খেসারত দিতে হবে।
আজ মঙ্গলবার নয়াপল্টনে দলের কেন্দ্রীয় কার্যালয়ে অনুষ্ঠিত সংবাদ সম্মেলনে বিএনপির পক্ষ থেকে দলটির আন্তর্জাতিক বিষয়ক সম্পাদক আসাদুজ্জামান রিপন এসব কথা বলেন। খবর  ইউএনবির। 
গতকাল সাতক্ষীরায় অনুষ্ঠিত জনসভায় প্রধানমন্ত্রী শেখ হাসিনা বলেন, নির্বাচনে অংশগ্রহণ না করে বিএনপির নেতা যে ভুল করেছেন তার খেসারত তাঁকে দিতে হবে। এর প্রতিক্রিয়ায় আসাদুজ্জামান এসব কথা বলেন।আসাদুজ্জামান বলেন, প্রশ্নবিদ্ধ ও ভোটারবিহীন নির্বাচনের মাধ্যমে গঠিত সরকার অবৈধ ও অনৈতিক। তিনি বলেন, জাতীয় পার্টির চেয়ারম্যান এইচ এম এরশাদ নির্বাচন বর্জনের ঘোষণা এবং মনোনয়ন প্রত্যাহারের আবেদন করেছিলেন। তিনি লাঙ্গল প্রতীক কাউকে বরাদ্দ না দিতে নির্বাচন কমিশনকে অনুরোধ জানিয়েছিলেন। এসব সত্ত্বেও জাতীয় পার্টির সদস্যরা নির্বাচনে অংশ নিয়েছেন। তাঁরা জিতেছেন এবং সংসদে বিরোধী দল হয়েছেন। তিনি প্রশ্ন ছুড়ে দিয়ে বলেন, ‘জাতীয় পার্টির বিরোধী দল হওয়া কি অবৈধ ও অনৈতিক নয়?’ বিরোধী দলকে তথাকথিত উল্লেখ করে তিনি বলেন, তারাও অনৈতিক।আসাদুজ্জামান বলেন, কথিত বিরোধী দলের নেতারা জাতীয় স্মৃতিসৌধে পুষ্পস্তবক অর্পণ করে মুক্তিযুদ্ধের চেতনাকে অসম্মান করেছেন, মুক্তিযুদ্ধের চেতনাকে অপমান করেছেন।আসাদুজ্জামান বলেন, বিএনপি নয় আওয়ামী লীগকেই একতরফা ও ভোটারবিহীন নির্বাচনের খেসারত দিতে হবে। নির্বাচনে প্রমাণ হয়েছে যে আওয়ামী লীগ একটি অগণতান্ত্রিক দল।আসাদুজ্জামান অবিলম্বে সংলাপের ব্যবস্থা করে অবাধ ও সুষ্ঠু নির্বাচন দিতে সরকারের প্রতি আহ্বান জানান।
