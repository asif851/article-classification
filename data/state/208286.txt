
রাজধানীর পল্টনে কালভার্ট রোডে খোলা ম্যানহোলে পড়ে এক ব্যক্তি মৃত্যুর ঘটনায় ঢাকা ওয়াসার ব্যবস্থাপনা পরিচালক ও ঢাকা দক্ষিণ সিটি করপোরেশনের প্রধান নির্বাহী কর্মকর্তাকে তলব করেছেন হাইকোর্ট। ১৯ মার্চ ওই দুজনকে আদালতে হাজির হয়ে অবস্থান ব্যাখ্যা দিতে হবে।
আজ মঙ্গলবার বিচারপতি কাজী-রেজা উল হক ও বিচারপতি মোহাম্মদ উল্লাহর সমন্বয়ে গঠিত বেঞ্চ এ আদেশ দেন।
রাজধানীর পল্টনে কালভার্ট রোডে ঢাকা ওয়াসার খোলা ম্যানহোলে পড়ে এক ব্যক্তি মারা গেছেন। তাঁর পরিচয় জানা যায়নি। বয়স আনুমানিক ৪৫ বছর। গতকাল সোমবার সন্ধ্যা সাড়ে ছয়টার দিকে এ ঘটনা ঘটে। পত্রিকায় প্রকাশিত এ প্রতিবেদন আমলে নিয়ে আজ স্বতঃপ্রণোদিত হয়ে ওই রুলসহ আদেশ দেন হাইকোর্ট।
এ সময় রাষ্ট্রপক্ষে ছিলেন ডেপুটি অ্যাটর্নি জেনারেল তাপস কুমার বিশ্বাস।
