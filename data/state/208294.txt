
রাজধানীর শেরেবাংলা নগরের জাতীয় বিজ্ঞান ও প্রযুক্তি জাদুঘরের মিলনায়তনে দিনব্যাপী নারী বিজ্ঞানীদের সম্মেলন শুরু হয়েছে।
আজ শনিবার সকাল সোয়া ১০টার দিকে মহিলা ও শিশু-বিষয়ক প্রতিমন্ত্রী মেহের আফরোজ চুমকি এই সম্মেলনের উদ্বোধন করেন। বিজ্ঞান গবেষণায় নারীদের অংশগ্রহণকে উৎসাহিত করতে দিনব্যাপী এই সম্মেলনের আয়োজন করা হয়।
এ সময় প্রতিমন্ত্রী মেহের আফরোজ চুমকি বলেন, ‘সমাজের প্রতি ক্ষেত্রে নারীদের অবস্থান আছে। শুধু বিজ্ঞান গবেষণায় আমরা লক্ষ্যে পৌঁছতে পারিনি। আরও উৎসাহিত করতে পারলে মেয়েদের বিজ্ঞানী বানানো কঠিন কোনো কাজ নয়।’
প্রধান অতিথির বক্তব্যে প্রতিমন্ত্রী বলেন, নারীদের বিজ্ঞানে উৎসাহ কম থাকাটা দুঃখজনক। সবার আগে পরিবারের সহযোগিতা প্রয়োজন। উৎসাহিত করলে গবেষণায় মেয়েরা ছেলেদের তুলনায় ভালো করবেন। মেয়েরা ছেলেদের চেয়ে একটু ধীর, স্থির ও ঠান্ডা চিত্তে চিন্তা করেন। আর সে কারণে মেয়েদের কাজ সন্তোষজনক হবে।
বাংলাদেশ বিজ্ঞান একাডেমি, দ্য গ্লোবাল নেটওয়ার্ক অব সায়েন্সেস একাডেমিস ও দ্য ওয়ার্ল্ড একাডেমি অব সায়েন্সেস-রিজওনাল অফিস ফর সেন্ট্রাল অ্যান্ড সাউথ এশিয়া যৌথভাবে তিন দিনব্যাপী তরুণ বিজ্ঞানীদের সম্মেলনের আয়োজন করে। আজ তৃতীয় দিন ছিল নারী বিজ্ঞানীদের সম্মেলন।
দিনব্যাপী এই আয়োজনে থাকছে দেশি-বিদেশি বিজ্ঞানীদের প্রাকৃতিক দুর্যোগের প্রভাব, টেকসই উন্নয়ন ও জীবনযাত্রা, শক্তি (এনার্জি) সংকট মোকাবিলা এবং বিজ্ঞান, প্রযুক্তি ও উদ্ভাবনে উদ্যোক্তা বিষয়ে উপস্থাপনা।
বিকেল চারটায় নেপাল, ভারত ও বাংলাদেশের বিজ্ঞানীরা নারী বিজ্ঞানীদের চ্যালেঞ্জ ও তথ্য প্রযুক্তিতে নারীর ক্ষমতায়ন-বিষয়ক উপস্থাপনা ও আলোচনা করবেন।
