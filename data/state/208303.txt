
কক্সবাজারের পেকুয়া উপজেলার নোয়াখালীপাড়া সেতু এলাকায় গতকাল বৃহস্পতিবার চারটি নৌকার মাঝিদের কাছে চাঁদা দাবি করেন পাঁচ তরুণ। প্রতিবাদ জানালে পাঁচ নারীর শ্লীলতাহানি করেন তাঁরা। পরে ভ্রাম্যমাণ আদালত ওই যুবকদের এক বছর করে বিনাশ্রম কারাদণ্ড দেন।দণ্ডাদেশ পাওয়া ব্যক্তিরা হলেন নোয়াখালীপাড়া সেতু এলাকার গিয়াস উদ্দিন (২৭), আবদুর রহিম (২৫), মো. বাবুল (২৮), নেজাম উদ্দিন (৩২) ও সাহাদাত হোসাইন (২২)। পেকুয়ার বারবাকিয়া ইউনিয়নের নোয়াখালীপাড়ার কয়েকজন বাসিন্দা জানান, ঘূর্ণিঝড় মহাসেন-আতঙ্কে নিরাপদ স্থানে আশ্রয়ের জন্য জেলার কুতুবদিয়া উপজেলার দুটি ইউনিয়নের অর্ধশত নারী-পুরুষ গতকাল ভোর ছয়টার দিকে নোয়াখালীপাড়া সেতুর নিচে নামেন। এ সময় ওই পাঁচ তরুণ চারটি নৌকার মাঝিদের কাছ থেকে নৌকাপ্রতি ৫০০ টাকা করে চাঁদা দাবি করেন। নয়তো যাত্রীদের নামতে দেওয়া হবে না বলে হুমকি দেন। এ সময় নৌকা থেকে পাঁচ নারী নেমে প্রতিবাদ জানালে যুবকেরা টানাহেঁচড়া করে তাঁদের ওড়না ছিঁড়ে ফেলেন এবং মাটিতে ফেলে দেন। স্থানীয় লোকজন ঘটনাটি দেখে ওই পাঁচ যুবককে আটক করে পুলিশকে খবর দেন। বিষয়টি নিশ্চিত করে পেকুয়া থানার ভারপ্রাপ্ত কর্মকর্তা (ওসি) মঈন উদ্দিন আহমেদ বলেন, উপজেলা নির্বাহী ম্যাজিস্ট্রেট ও উপজেলা নির্বাহী কর্মকর্তা (ইউএনও) মীর শওকত আলী ভ্রাম্যমাণ আদালত বসিয়ে ওই পাঁচজনকে এক বছর করে বিনাশ্রম কারাদণ্ড দিয়েছেন। পরে তাঁদের জেলহাজতে পাঠানো হয়।
