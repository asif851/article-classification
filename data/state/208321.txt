
রাজধানীর আজিমপুরে আজ শুক্রবার বিকেলে পুকুরে ডুবে এক স্কুলছাত্রের মৃত্যু হয়েছে। তার নাম রাকিবুল হাসান (১৩)।
পুলিশ সূত্রে জানা গেছে, আজ বিকেলে বন্ধুদের সঙ্গে আজিমপুর স্টাফ কোয়ার্টারের ভেতরের পুকুরে গোসল করতে নেমে ডুবে যায় অষ্টম শ্রেণির ছাত্র রাকিবুল। পরে ফায়ার সার্ভিসকে সংবাদ দিলে তাদের ডুবুরিরা গিয়ে রাকিবুলকে উদ্ধার করেন। দ্রুত স্বজনেরা তাকে ঢাকা মেডিকেল কলেজ হাসপাতালে নিয়ে আসে। সেখানে কর্তব্যরত চিকিৎসক বিকেল চারটার দিকে রাকিবুলকে মৃত ঘোষণা করেন।
ঢাকা মেডিকেল কলেজ হাসপাতাল পুলিশ ফাঁড়ির উপপরিদর্শক (এসআই) বাচ্চু মিয়া ঘটনার সত্যতা নিশ্চিত করে জানান, রাকিবুলের লাশ মর্গে রয়েছে। রাকিবুলের বাবার নাম মজিবুর রহমান। তিনি বুয়েটের কর্মচারী।
