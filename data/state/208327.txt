
কিশোরগঞ্জে শোলাকিয়ায় গত বছরের ঈদুল ফিতরের দিন পুলিশ-জঙ্গি পাল্টাপাল্টি গুলিতে নিহত ঝর্ণা রানী ভৌমিকের (৪৪) পরিবারের পাশে দাঁড়িয়েছেন প্রধানমন্ত্রী শেখ হাসিনা। ঝর্ণা রানীর বড় ছেলে বাসুদেব ভৌমিককে চাকরি দিয়েছেন তিনি। বাসুদেব তেজগাঁও মহিলা কলেজের খণ্ডকালীন প্রভাষক ছিলেন।
আজ রোববার ঝর্ণার স্বামী ও দুই ছেলে প্রধানমন্ত্রীর সঙ্গে দেখা করতে তাঁর কার্যালয়ে আসেন। প্রধানমন্ত্রী তাঁদের খোঁজখবর নেন ও বাসুদেবের হাতে বেসরকারি এনআরবি গ্লোবাল ব্যাংকের সহকারী অফিসার পদের নিয়োগপত্র তুলে দেন।
এ সময় অন্যান্যের মধ্যে জনপ্রশাসনমন্ত্রী সৈয়দ আশরাফুল ইসলাম ও ব্যাংকটির ঊর্ধ্বতন কর্মকর্তারা উপস্থিত ছিলেন।
স্বামী ও দুই ছেলে নিয়ে ছিল ঝর্ণা রানী ভৌমিকের সুখের সংসার। স্বামী গৌরাঙ্গ নাথ ভৌমিক স্থানীয় একটি কারখানার কর্মচারী। বড় ছেলে বাসুদেব একটি কলেজে খণ্ডকালীন প্রভাষক। আর ছোট ছেলে শুভদেব স্থানীয় আজিম উদ্দিন উচ্চবিদ্যালয়ের ছাত্র। গত বছর ঈদুল ফিতরের দিন জঙ্গিদের বুলেট ঝর্ণা রানীর প্রাণ কেড়ে নেয়। শোয়ার ঘরের ভেতরেই মাথায় গুলিবিদ্ধ হন ঝর্ণা। এ মৃত্যু স্তব্ধ করে দিয়েছে পুরো পরিবারকেই।
 
