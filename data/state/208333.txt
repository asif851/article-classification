
কুমিল্লার হোমনা উপজেলা স্বাস্থ্য কমপ্লেক্সের একমাত্র এক্স-রে মেশিনটি তিন মাস ধরে বিকল পড়ে আছে। এতে হাসপাতালে আসা রোগীরা ভোগান্তির শিকার হচ্ছেন। স্বাস্থ্য কমপ্লেক্সের বাইরে নয় গুণ টাকা বেশি দিয়ে এক্স-রে করাতে হচ্ছে তাঁদের।উপজেলা স্বাস্থ্য কমপ্লেক্স সূত্রে জানা গেছে, উপজেলার নয় ইউনিয়নের প্রায় আড়াই লাখ মানুষের জন্য ২০০৯ সালে এক্স-রে মেশিনটি বরাদ্দ দেয় স্বাস্থ্য বিভাগ। দুই বছর আগে মেশিনটি প্রথম বিকল হলে তা তখনই মেরামত করা হয়। গত বছরের ২৯ অক্টোবর মেশিনটি আবার বিকল হয়। মেশিনটি ঠিক করতে ২ নভেম্বর ঢাকায় স্বাস্থ্য বিভাগের সংশ্লিষ্ট দপ্তরে পাঠানো হয়।গত বুধবার উপজেলা স্বাস্থ্য কমপ্লেক্সে গিয়ে দেখা যায়, বহির্বিভাগে উপজেলার বিভিন্ন গ্রাম থেকে শতাধিক রোগী চিকিৎসা নিতে এসেছেন। তাঁদের মধ্যে বেশ কয়েকজনকে এক্স-রে করাতে চিকিৎসকেরা পরামর্শ দিয়েছেন।শোভারামপুর গ্রামের মো. শহীদুল্লাহ বলেন, এক্স-রে মেশিন নষ্ট বলে ডাক্তার বাইরে থেকে এক্স-রে করানোর পরামর্শ দেন। বাইরে থেকে বুকের এক্স-রে করাতে তাঁর ৪৫০ টাকা খরচ হয়েছে। অথচ সরকারি স্বাস্থ্য কমপ্লেক্সে একবার এক্স-রে করাতে ৫৫-৭০ টাকা খরচ হয়।উপজেলা স্বাস্থ্য কর্মকর্তা হারুন অর রশিদ বলেন, সিভিল সার্জন কিছুদিন পর ডিজিটাল এক্স-রে মেশিন স্থাপনের আশ্বাস দিয়েছেন।স্বাস্থ্য বিভাগের সংশ্লিষ্ট বিভাগের সহকারী প্রকৌশলী মো. ইউছুফ জানান, এক্স-রে মেশিনটির এইচটি বোর্ড ও ডিসপ্লে বোর্ডে সমস্যা হয়েছে। দেশে রাজনৈতিক অস্থিতিশীলতার কারণে এখন সেখানে যাওয়া সম্ভব হচ্ছে না। পরিস্থিতি ভালো হলে মেশিনটি সংস্কার করা হবে।
