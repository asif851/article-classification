
প্রধানমন্ত্রী শেখ হাসিনা যুক্তরাষ্ট্র থেকে জরুরি ফাইলপত্রে ডিজিটালি স্বাক্ষর করছেন। প্রধানমন্ত্রীর উপ-প্রেসসচিব আশরাফুল আলম খোকন বাসসকে এ কথা জানিয়েছেন। 
জাতিসংঘের ৭২ তম সাধারণ পরিষদের অধিবেশনে যোগদান শেষে প্রধানমন্ত্রী বর্তমানে ওয়াশিংটনে রয়েছেন। আশরাফুল আলম বলেন, ‘প্রধানমন্ত্রী যুক্তরাষ্ট্রে থাকা অবস্থায় জরুরি সব ইলেকট্রনিক ফাইল (ই-ফাইল) পাঠানে জন্য তাঁর কার্যালয়কে নির্দেশ দেন। প্রধানমন্ত্রী ওয়াশিংটন থেকে বেশ কিছু জরুরি গুরুত্বপূর্ণ ই-ফাইল আজ ডিজিটালি নিষ্পত্তি করেছেন। তিনি বলেন, প্রধানমন্ত্রীর কার্যালয়ের কর্মকর্তারা ই-মেইলের মাধ্যমে জরুরি ই-ফাইলগুলো ওয়াশিংটনে পাঠাচ্ছেন। ওয়াশিংটনে এক সপ্তাহ অবস্থানের পর প্রধানমন্ত্রী ২৯ সেপ্টেম্বর দেশের উদ্দেশে যাত্রা করে লন্ডন হয়ে ২ অক্টোবর দেশে এসে পৌঁছবেন। গত ১৭ সেপ্টেম্বর শেখ হাসিনা নিউইয়র্কে পৌঁছান।
