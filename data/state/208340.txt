
দেশের বিশিষ্ট কৃষি অর্থনীতিবিদ ও শিক্ষাবিদ অধ্যাপক ড. এম এ সাত্তার মণ্ডলকে বাংলাদেশ কৃষি বিশ্ববিদ্যালয়ে ইমেরিটাস অধ্যাপক হিসেবে নিয়োগ দেওয়া হয়েছে। তিনি ওই বিশ্ববিদ্যালয়ে প্রথম ইমেরিটাস অধ্যাপক। আজ মঙ্গলবার বিশ্ববিদ্যালয়ের জনসংযোগ ও প্রকাশনা দপ্তরের এক বিজ্ঞপ্তিতে এ তথ্য জানানো হয়।অধ্যাপক সাত্তার মণ্ডল বাংলাদেশ কৃষি বিশ্ববিদ্যালয়ের সাবেক উপাচার্য। বর্তমানে বাংলাদেশ কৃষি বিশ্ববিদ্যালয় ও সিলেট কৃষি বিশ্ববিদ্যালয়ের সিন্ডিকেট সদস্য হিসেবে রয়েছেন। বিশ্ববিদ্যালয় প্রশাসন আগামী পাঁচ বছরের জন্য তাঁকে বিশ্ববিদ্যালয়ের প্রথম ইমেরিটাস অধ্যাপক হিসেবে নিয়োগ দিয়েছে। আজই তিনি বিশ্ববিদ্যালয়ের কৃষি অর্থনীতি ও গ্রামীণ সমাজবিজ্ঞান অনুষদের কৃষি অর্থনীতি বিভাগে যোগ দিয়েছেন।এর আগে সাত্তার মণ্ডল বাংলাদেশ সরকারের পরিকল্পনা কমিশনের সদস্য, বাংলাদেশ কৃষি বিশ্ববিদ্যালয়ের ২১তম উপাচার্য, অনুষদের ডিন, বিভাগীয় প্রধানের দায়িত্ব পালন করেন। তা ছাড়া তিনি বাংলাদেশ কৃষি বিশ্ববিদ্যালয় শিক্ষক সমিতির সাধারণ সম্পাদক, বাংলাদেশ বিজ্ঞান উন্নয়ন সমিতির সহসভাপতি, বাংলাদেশ অর্থনীতি সমিতির সভাপতি এবং ছাত্রজীবনে ‘ইত্তেফাক’ পত্রিকার সাংবাদিক ও বিশ্ববিদ্যালয় সাংবাদিক সমিতির সভাপতির দায়িত্বও পালন করেন।অধ্যাপক সাত্তার মণ্ডল বিশ্ববিদ্যালয়ের কৃষি অর্থনীতি ও গ্রামীণ সমাজবিজ্ঞান অনুষদ থেকে স্নাতক ও স্নাতকোত্তর ডিগ্রি লাভ করেন। লন্ডন বিশ্ববিদ্যালয় থেকে ১৯৭৯ সালে পিএইচডি ডিগ্রি ও ১৯৮৭ সালে অক্সফোর্ড বিশ্ববিদ্যালয় থেকে পোস্ট ডক্টরেট করেন। তাঁর শতাধিক গবেষণা প্রবন্ধ ও বিশ কিছু জনপ্রিয় নিবন্ধ প্রকাশিত হয়েছে।
