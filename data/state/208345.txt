
সড়ক পরিবহন ও সেতুমন্ত্রী ওবায়দুল কাদের বলেছেন, ঘরমুখী মানুষের বাড়ি যাওয়া ও আসা নির্বিঘ্ন করতে ঈদুল আজহার আগের ও পরের তিন দিন করে ছয় দিন মহাসড়কে সব ধরনের ভারী যানবাহন চলাচল বন্ধ রাখা হবে। তবে পোশাকসামগ্রী, ওষুধ ও পচনশীল পণ্যবাহী ভারী যানবাহন এর আওতামুক্ত থাকবে।ঈদ উপলক্ষে মহাসড়কে যানজট কমাতে প্রথম ধাপে বেশিসংখ্যক শ্রমিককে ছুটি দিতে গার্মেন্টস কর্তৃপক্ষের প্রতি আহ্বান জানান মন্ত্রী।গতকাল শনিবার দুপুর ১২টায় ঢাকা-চট্টগ্রাম মহাসড়কের কুমিল্লার দাউদকান্দিতে শহীদ নগর ও জিংলাতলিতে চার লেন প্রকল্পের নির্মাণাধীন দুটি সেতুর উদ্বোধন শেষে মন্ত্রী এসব কথা বলেন।এ সময় ওবায়দুল কাদের বলেন, বৃষ্টির কারণে চার লেনের কাজ বাধাগ্রস্ত হয়। ঈদের পরে পুরোদমে কাজ চলবে। আগামী ডিসেম্বর থেকে ঢাকা-চট্টগ্রাম মহাসড়কে চলাচলকারী যাত্রীরা চার লেন প্রকল্পের সুবিধা পাবেন।ওবায়দুল কাদের বলেন, জাতীয় শোক দিবসের ৪০ দিনের কর্মসূচি শেষ। এখনো সড়ক-মহাসড়কের পাশ থেকে আওয়ামী লীগ ও অঙ্গসংগঠনগুলোর বিলবোর্ড, ব্যানার, পোস্টার তুলে নেওয়া হয়নি। অবিলম্বে নিজ দায়িত্বে নেতা-কর্মীদের এগুলো সরিয়ে ফেলতে হবে।এ সময় চার লেন প্রকল্পের প্রকল্প পরিচালক প্রকৌশলী ইবনে আলম হাসান, অতিরিক্ত প্রকল্প পরিচালক প্রকৌশলী আবদুস সবুরসহ সড়ক ও জনপথের ঊর্ধ্বতন কর্মকর্তারা উপস্থিত ছিলেন।
