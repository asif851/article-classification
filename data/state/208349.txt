
বিশ্ববিদ্যালয়ের ক্লাবগুলোকে নিয়ে বেসরকারি নর্থ সাউথ বিশ্ববিদ্যালয়ে হয়ে গেল দশম ক্লাব ফেয়ার নামের বার্ষিক সাংস্কৃতিক অনুষ্ঠান। রাজধানীর বসুন্ধরায় নর্থ সাউথ বিশ্ববিদ্যালয় ক্যাম্পাসে গতকাল শনিবার সকাল ১০টায় এই অনুষ্ঠানের উদ্বোধন হয়। অনুষ্ঠানে ছিল দিনব্যাপী নাচ, গান, অভিনয়সহ নানা সাংস্কৃতিক কার্যক্রম।
উদ্বোধনী অনুষ্ঠানে বিশ্ববিদ্যালয়ের উপাচার্য আতিকুল ইসলাম বলেন, ‘শিক্ষার্থীরা ক্লাব ফেয়ারে যে আয়োজন করেছে তা দেখে আমি মুগ্ধ। শিক্ষার্থীরা এই আয়োজনের মাধ্যমে তাদের চিন্তা-চেতনার উদ্ভাবনী শক্তি দেখিয়েছে।’
বিশ্ববিদ্যালয়ের বোর্ড অব ট্রাস্টিজের চেয়ারম্যান আজিম উদ্দিন আহমেদ বলেন, ‘এ বিশ্ববিদ্যালয় ২৫ বছর পার করতে যাচ্ছে। শিক্ষার্থীদের এ আয়োজন আমাকে আশান্বিত করেছে। এই আয়োজনের মাধ্যমে প্রমাণিত হয় আমাদের শিক্ষার্থীরা সব ক্ষেত্রে উন্নতি করছে।’ আয়োজকেরা জানান, নর্থ সাউথ বিশ্ববিদ্যালয়ে বিভিন্ন ধরনের ২০টি ক্লাব আছে। এই ক্লাবগুলো বছরে একটি বড় ও তিনটি ছোট ছোট অনুষ্ঠান করে। 
সোশ্যাল সার্ভিসেস ক্লাবের সদস্য নাদিয়া হক জানালেন, তাঁদের ক্লাবে তিন শতাধিক সদস্য আছেন। তাঁরা বিভিন্নভাবে অর্থ সংগ্রহ করে সারা দেশের গরিব-দুঃখী মানুষের সেবা করে থাকেন। তরুণ উদ্যোক্তা হওয়ার নানা জ্ঞান পাওয়া যাবে ইয়ং এন্ট্রাপ্রেনিউরশিপ সোসাইটিতে। ক্লাবের সদস্য তানজিম আহমেদ জানালেন এই ক্লাবের বয়স ২২ বছর। যারা উদ্যোক্তা হতে আগ্রহী তারা এই ক্লাবের সদস্য। এখানে বিভিন্ন বিষয়ে পড়ছেন এমন শিক্ষার্থীরা সদস্য হয়েছেন। সিনে অ্যান্ড ড্রামা ক্লাবের সদস্যরা জানালেন, তাঁরা বিভিন্ন নাটক মঞ্চস্থ করেছেন। গতকাল তাঁরা শেক্‌সপিয়ারের নাটক মঞ্চস্থ করেছেন। এই ক্লাবের সদস্যসংখ্যা ১০০ জন।
 
