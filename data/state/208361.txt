
আইনশৃঙ্খলা পরিস্থিতি নিয়ন্ত্রণের বাইরে চলে যাওয়ায় সরকার কথিত ক্রসফায়ারের মাধ্যমে তা নিয়ন্ত্রণ করতে চাইছে বলে দাবি করছে বিএনপি। দলটির আশঙ্কা, সামনে বিরোধী দলের নেতা-কর্মীদেরও ‘ক্রসফায়ারে’ দেওয়া হবে। গতকাল বৃহস্পতিবার এক সংবাদ ব্রিফিংয়ে বিএনপির এ আশঙ্কার কথা জানান দলের মুখপাত্র আসাদুজ্জামান রিপন। রাজধানীর নয়াপল্টনে দলের কেন্দ্রীয় কার্যালয়ে এ সংবাদ ব্রিফিং হয়।আসাদুজ্জামান বলেন, সম্প্রতি বন্দুকযুদ্ধে ছাত্রলীগের নেতা নিহত হওয়ার ঘটনায় ছাত্রলীগ ও সেতুমন্ত্রীর বক্তব্যে বোঝা যায় যে সরকারের মদদে ক্রসফায়ার হচ্ছে। কিন্তু বিচারবহির্ভূত হত্যাকাণ্ড মেনে নেওয়া যায় না।ব্রিফিংয়ে গাজীপুর সিটি করপোরেশনের বিএনপি-সমর্থিত মেয়র এম এ মান্নানকে সাময়িক বরখাস্ত করার সমালোচনা করেন আসাদুজ্জামান। তিনি বলেন, সরকার বিরোধী দল-সমর্থিত জনপ্রতিনিধিদের বরখাস্ত করে জনগণের রায়কে অশ্রদ্ধা করছে। একই সঙ্গে স্থানীয় সরকারকে ধ্বংস করছে।বিএনপির মুখপাত্র জানান, এ পর্যন্ত পৌরসভা ও ইউনিয়ন পর্যায়ে বিএনপি-সমর্থিত ৫৩৮ জনপ্রতিনিধিকে বরখাস্ত করা হয়েছে। এসব জায়গায় সরকারদলীয়দের বসানো হচ্ছে।
