
তুচ্ছ ঘটনাকে কেন্দ্র করে রংপুর মেডিকেল কলেজ হাসপাতালে জ্যেষ্ঠ সেবিকা ও শিক্ষার্থী সেবিকাদের মধ্যে সংঘর্ষে অন্তত চারজন আহত হয়েছেন। এ ঘটনায় তিন সদস্যবিশিষ্ট তদন্ত কমিটি গঠন করা হয়েছে।হাসপাতাল সূত্রে জানা গেছে, গত শুক্রবার রাত নয়টার দিকে দায়িত্ব পালন করছিলেন তৃতীয় বর্ষের শিক্ষার্থী সেবিকা তমা রানী সরকার ও জ্যেষ্ঠ স্টাফ নার্স মাসুদার রহমান। এ সময় তমা রানী একটি কক্ষে বিশ্রাম করছিলেন। মাসুদার রহমান ওই কক্ষে গিয়ে তাঁকে (তমা) বিরক্ত করছিলেন।এ ঘটনা জানাজানি হলে হাসপাতাল ক্যাম্পাসে অবস্থিত হোস্টেল থেকে তমার পক্ষে শিক্ষার্থী সেবিকারা ওই রাতেই হাসপাতালে বিক্ষোভ করেন। তাঁরা নার্স অ্যাসোসিয়েশনের তত্ত্বাবধায়ক আতাউর রহমানের কাছে নিরাপত্তা চেয়ে অভিযোগ করেন। এ সময় সেখানে জ্যেষ্ঠ সেবিকাদের সঙ্গে শিক্ষার্থী সেবিকাদের তর্ক-বিতর্ক হয়। একপর্যায়ে দুই পক্ষের মধ্যে হাতাহাতি ও সংঘর্ষের ঘটনা ঘটে। এতে জ্যেষ্ঠ সেবিকা মিজানুর রহমান ও কর্মচারী (এমএলএসএস) মামনুর রশিদ, শিক্ষার্থী সেবিকা আবুল হাশেম ও রফিকুল ইসলাম আহত হন। পরে পুলিশ গিয়ে পরিস্থিতি নিয়ন্ত্রণে আনে। এ নিয়ে হাসপাতালে উত্তেজনা বিরাজ করছে। আহত ব্যক্তিরা রংপুর মেডিকেল কলেজ হাসপাতালে চিকিৎসাধীন।তদন্ত কমিটির সভাপতি নূরুন্নবী লাইজু বলেন, ‘তদন্ত করছি। বর্তমানে হাসপাতালের পরিস্থিতি স্বাভাবিক রয়েছে।’
