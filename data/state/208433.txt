
আগামী ১৩ জুন শুক্রবার দিবাগত রাতে সারা দেশে পবিত্র শবে বরাত পালিত হবে৷ গতকাল বৃহস্পতিবার সন্ধ্যায় বায়তুল মোকাররমে ইসলামিক ফাউন্ডেশনের সভাকক্ষে জাতীয় চাঁদ দেখা কমিটির সভায় এ সিদ্ধান্ত হয়।চাঁদ দেখা কমিটি বিভিন্ন সূত্র থেকে পাওয়া তথ্য পর্যালোচনা করে বলেছে, গতকাল সন্ধ্যা সোয়া সাতটা পর্যন্ত বাংলাদেশের আকাশে কোথাও ১৪৩৫ হিজরি সনের পবিত্র শাবান মাসের চাঁদ দেখা যাওয়ার সংবাদ পাওয়া যায়নি৷ ফলে আজ ৩০ মে শুক্রবার রজব মাসের ৩০ দিন পূর্ণ হবে৷ একই সঙ্গে ৩১ মে থেকে পবিত্র শাবান মাসের গণনা শুরু হবে৷ সে হিসাবে ১৩ জুন দিবাগত রাতে পবিত্র শবে বরাত পালিত হবে।সভায় বায়তুল মোকাররম জাতীয় মসজিদের খতিব মাওলানা মোহাম্মদ সালাহ উদ্দিন, ঢাকা আলিয়া মাদ্রাসার অধ্যক্ষ সিরাজউদ্দিন আহমাদ, বাংলাদেশ টেলিভিশনের পরিচালক গোলাম শফিউদ্দিন, আবহাওয়া অধিদপ্তরের উপপরিচালক সামসুদ্দিন আহমেদ, স্পারসোর মুখ্য বৈজ্ঞানিক কর্মকর্তা মো. শাহ আলম, বায়তুল মোকাররম মসজিদের পেশ ইমাম মুফতি মুহিব্বুল্লাহিল বাকী প্রমুখ উপস্থিত ছিলেন৷
