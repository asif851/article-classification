
কক্সবাজারের টেকনাফে সাড়ে ১৯ হাজার ইয়াবা বড়িসহ মিয়ানমার থেকে আসা তিন রোহিঙ্গাকে গ্রেপ্তার করেছে পুলিশ। আজ শুক্রবার ভোররাতে নাফ নদ থেকে ২৪ রোহিঙ্গাকে আটক করে বর্ডার গার্ড বাংলাদেশ (বিজিবি) সদস্যরা। এ সময় ইয়াবা পাচারে জড়িত থাকার অভিযোগে নারীসহ তিনজনকে পুলিশ সোপর্দ করে বাকিদের মিয়ানমার ফেরত পাঠানো হয়।
৪২ বর্ডার গার্ড টেকনাফ ব্যাটালিয়নের অধিনায়ক লেফটেন্যান্ট কর্নেল  আবু জার আল জাহিদ জানান, আজ ভোররাত পাঁচটার দিকে টেকনাফ বিওপির সুবেদার মো. জাকরিয়ার নেতৃত্বে পৌরসভার নাইট্যংপাড়া এলাকা দিয়ে বাংলাদেশে অনুপ্রবেশের চেষ্টা করছিল ওই ২৪ জন। এ সময় একটি কাঠের নৌকাসহ তাদের আটক করা হয়। তাদের মধ্যে ১৬ জন পুরুষ, ছয়জন নারী ও ২ শিশু ছিল। পরে তাদের তল্লাশি করা হলে আবেদা বেগম (৬০), হাজারা বেগম (৪০) ও মো. আনাসের (২৪) কাছ থেকে ১৯ হাজার ৪১২ পিস ইয়াবাবড়ি পাওয়া যায়। তিনি বলেন, এ ঘটনায় তাদের বিরুদ্ধে মাদকদ্রব্য ও বৈদেশিক আইনে মামলা দায়ের করে থানায় সোপর্দ করা হয়। পরে ২১ জনকে একই পয়েন্ট দিয়ে সন্ধ্যা ছয়টায় মিয়ানমার পাঠানো হয়।
ঘটনার সত্যতা নিশ্চিত করেছেন টেকনাফ মডেল থানার ভারপ্রাপ্ত কর্মকর্তা (ওসি) রনজিত কুমার বড়ুয়া। তিনি বলেন, তিনজনকে আগামীকাল শনিবার সকালে আদালতে পাঠানো হবে।
