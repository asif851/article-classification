
ময়মনসিংহ শহরের বিভিন্ন এলাকায় গড়ে ওঠা অসংখ্য কোচিং সেন্টার বন্ধের দাবিতে মানববন্ধন করেছেন সচেতন নাগরিক, অভিভাবক ও শিক্ষার্থীরা। শহরের টাউন হলের সামনের সড়কে আজ মঙ্গলবার সকাল ১০টা থেকে ১১টা পর্যন্ত মানববন্ধন অনুষ্ঠিত হয়।
মানববন্ধনে বক্তরা বলেন, ময়মনসিংহ শহরের বাউন্ডারি রোড ও নাহা রোড এলাকায় গড়ে উঠেছে অসংখ্য কোচিং সেন্টার। শিক্ষার নামে ওই সব কোচিং সেন্টার শিক্ষা বাণিজ্যে মেতে উঠেছে। ভোর থেকে শুরু হয়ে রাত পর্যন্ত কোচিং সেন্টারগুলোতে শিক্ষার্থীদের পড়ানো হয়। এতে শিক্ষার্থীদের ওপর মানসিক চাপ সৃষ্টি হয়। নতুন প্রজন্মকে রক্ষা করতে হলে কোচিং সেন্টার নামে ওই সব ব্যবসাপ্রতিষ্ঠান বন্ধ করতে হবে।
বক্তারা আরও বলেন, কোচিং সেন্টারগুলো নিজেদের মধ্যে প্রতিযোগিতা করতে গিয়ে স্কুলের শিক্ষার্থীদের ব্যবহার করে। এতে শিক্ষার্থীদের ওপর অতিরিক্ত পড়াশোর বোঝাও চাপিয়ে দেওয়া হয়। দিনে দিনে কোচিং বাণিজ্য ও কোচিং সেন্টারের সংখ্যা বাড়ছে, যা স্কুলের শিক্ষার্থীদের শিক্ষার গুণগত মানের জন্য হুমকি।
মানববন্ধনে বক্তব্য দেন ময়মনসিংহ জেলা নাগারিক আন্দোলন কমিটির সভাপতি আনিসুর রহমান খান, চিকিৎসক হরি শংকর দাস, ব্যবসায়ী মাহবুবুল আলম, মুসলিম গালর্স কলেজের সাবেক অধ্যক্ষ শাহাবউদ্দীন আহমেদ, শহীদ সৈয়দ নজরুল ইসলাম কলেজের অধ্যক্ষ এ কে এম আবদুর রফিক প্রমুখ।
