
প্রথম আলোর ১৯তম প্রতিষ্ঠাবার্ষিকী উপলক্ষে আজ সোমবার মাগুরায় পাঠক মেলা অনুষ্ঠিত হয়েছে। এর আগে সকালে ভালো কাজের অংশ হিসেবে শহীদ মিনার প্রাঙ্গণে পরিচ্ছন্নতা অভিযান চালান বন্ধুসভার সদস্যরা।
সকালে মাগুরা সরকারি হোসেন শহীদ সোহরাওয়ার্দী কলেজ শহীদ মিনার চত্বরে বন্ধুসভার সদস্যদের জাতীয় সংগীত পরিবেশনের মধ্য দিয়ে পাঠক মেলার আয়োজন শুরু হয়। এর আগে কলেজ চত্বরের কেন্দ্রীয় শহীদ মিনার ধুয়ে মুছে পরিষ্কার করেন বন্ধুসভার সদস্যরা।
পাঠক মেলায় বক্তব্য দেন সরকারি হোসেন শহীদ সোহরাওয়ার্দী কলেজের অধ্যক্ষ শাহাজ উদ্দিন, পুলিশ সুপার মো. মুনিবুর রহমান, রাজেন্দ্র বিশ্ববিদ্যালয় কলেজের সাবেক অধ্যক্ষ আবদুল লতিফ, প্রবীণ শিক্ষাবিদ মো. মাহফুজুল হক, বন্ধুসভার উপদেষ্টা প্রবীণ শিক্ষাবিদ মো. মাফুজার রহমান, মহিলা পরিষদের সভানেত্রী মমতাজ বেগম, নারীনেত্রী লিপিকা দত্ত, বন্ধুসভার সভাপতি শিহাবুদ্দিন শাওন ও মাগুরার প্রথম আলো প্রতিনিধি কবির হোসেন।
এ সময় বক্তারা বলেন, ‘আলোর বার্তা নিয়ে ১৯ বছর আগে প্রথম আলো হাজির হয়েছিল। প্রথম আলোর সেই আলোর দ্যুতি সবখানে ছড়িয়ে পড়েছে। আলোকিত করেছে। পত্রিকা হয়েও প্রথম আলো মানুষের কল্যাণে নানা কাজ করে। দেশকে এগিয়ে নিতে প্রথম আলোর অনন্য অসাধারণ ভূমিকায় আমরা অনুপ্রাণিত হই। এ ছাড়া প্রথম আলো থেকে সত্যনিষ্ঠ ও বস্তুনিষ্ঠ সংবাদ পাই। আর এ কারণেই আমরা পাঠক ও শুভানুধ্যায়ী হিসেবে প্রথম আলোর সঙ্গে আছি, থাকব। নির্ভীক ও নিরপেক্ষ প্রথম আলো আমাদের প্রতিদিনের পথচলার আলোর সহযাত্রী।’
সংক্ষিপ্ত আলোচনা পর্বের পর বন্ধুসভার সাধারণ সম্পাদক মেহেদী হাসান সোহাগ ও নারীবিষয়ক সম্পাদক মাহাবুবা রিতুর সঞ্চালনায় সাংস্কৃতিক অনুষ্ঠানের আয়োজন করা হয়। বন্ধুসভার সদস্যদের দলীয় সংগীত পরিবেশনের মধ্য দিয়ে এ আয়োজন শুরু হয়। পরে রবীন্দ্রসংগীত ও নজরুলগীতি পরিবেশন করেন সাইফুল ইসলাম ও কৃষ্ণা সরকার। আধুনিক ও দেশের গান পরিবেশন করেন বন্ধুসভার সদস্য সোহেল সিদ্দিকী মিঠু। নৃত্য পরিবেশন করে উদীচীর দুই শিশু শিল্পী। কবিতা আবৃত্তি করেন বন্ধুসভার উপদেষ্টা কলেজশিক্ষক তুহিনুর রহমান।
পাঠক মেলার শেষে পাঠক ও শুভানুধ্যায়ীদের সঙ্গে নিয়ে প্রথম আলোর ১৯তম প্রতিষ্ঠাবার্ষিকী উপলক্ষে কেক কাটা হয়।
