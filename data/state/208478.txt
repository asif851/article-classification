
যোগাযোগ মন্ত্রণালয়ের নাম পরিবর্তন করে সড়ক পরিবহন ও সেতু মন্ত্রণালয় করা হয়েছে। একই সঙ্গে এই মন্ত্রণালয়ের অধীন সড়ক বিভাগের নাম পরিবর্তন করে করা হয়েছে সড়ক পরিবহন ও মহাসড়ক বিভাগ।
আজ বুধবার মন্ত্রিপরিষদ বিভাগ এ বিষয়ে প্রজ্ঞাপন জারি করেছে।
যোগাযোগ মন্ত্রণালয় সূত্র জানায়, মন্ত্রণালয়ের নাম ইংরেজিতে ‘মিনিস্ট্রি অব কমিউনিকেশন’ থাকায় আন্তর্জাতিক পরিমণ্ডলে কিছু সমস্যা হতো। আন্তর্জাতিক পর্যায়ে জটিলতা এড়াতে যোগাযোগ মন্ত্রণালয় ও সড়ক বিভাগের নাম পরিবর্তন করল সরকার। নতুন নাম হয়েছে সড়ক পরিবহন ও সেতু মন্ত্রণালয় (মিনিস্ট্রি অব রোড ট্রান্সপোর্ট অ্যান্ড ব্রিজেজ)। আর সড়ক বিভাগের (রোড ডিভিশন) নাম দেওয়া হয়েছে সড়ক পরিবহন ও মহাসড়ক বিভাগ (রোড ট্রান্সপোর্ট অ্যান্ড হাইওয়ে ডিভিশন)।
সরকার সড়ক, সেতু ও রেলপথ বিভাগের সমন্বয়ে ২০১১ সালের ২৮ এপ্রিল যোগাযোগ মন্ত্রণালয়কে পুনর্গঠন করে। ২০১১ সালের ৪ ডিসেম্বর রেল বিভাগকে আলাদা করে রেলপথ মন্ত্রণালয় গঠন করা হয়।
