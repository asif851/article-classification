
নতুন প্রযুক্তি ব্যবহার করে দেশে এখন পরীক্ষার দুই ঘণ্টার মধ্যে সব ধরনের যক্ষ্মা শনাক্ত করা যাচ্ছে। এই প্রযুক্তিতে বেশিসংখ্যক ওষুধ প্রতিরোধী যক্ষ্মার রোগীর কফ পরীক্ষা সম্ভব হচ্ছে। বর্তমানে ৩৯টি সরকারি হাসপাতালে এই প্রযুক্তি ব্যবহার করা হচ্ছে।গতকাল সোমবার জাতীয় প্রেসক্লাবে আয়োজিত সংবাদ সম্মেলনে সরকারি স্বাস্থ্য কর্মকর্তারা এ তথ্য দেন। আজ মঙ্গলবার বিশ্ব যক্ষ্মা দিবস উপলক্ষে এ সংবাদ সম্মেলনের আয়োজন করে স্বাস্থ্য মন্ত্রণালয়ের জাতীয় যক্ষ্মা নিয়ন্ত্রণ কর্মসূচি। এতে সহায়তা করে বিশ্ব স্বাস্থ্য সংস্থা ও ব্র্যাক। এবারের বিশ্ব যক্ষ্মা দিবসের প্রতিপাদ্য ‘যক্ষ্মা খুঁজব ঘরে ঘরে, সুস্থ করব চিকিৎসা করে।’সংবাদ সম্মেলনে বলা হয়, কিছুদিন আগেও ওষুধ প্রতিরোধী যক্ষ্মার (এমডিআর-টিবি) সন্দেহভাজন রোগীর কফ পরীক্ষার জন্য ইউরোপে পাঠানো হতো। পরীক্ষা শেষে ফল হাতে নিয়ে রোগীর চিকিৎসা শুরু করতে চার মাস লাগত। কিন্তু জিনএক্সপার্ট যন্ত্রে মাত্র দুই ঘণ্টায় কফ পরীক্ষার ফল পাওয়া যায়। বিদেশি আর্থিক সহায়তায় ৩৯টি জিনএক্সপার্ট যন্ত্র আনা হয়েছে। আরও যন্ত্র আনা হচ্ছে।ব্র্যাকের যক্ষ্মা কর্মসূচির জ্যেষ্ঠ বিশেষজ্ঞ কাজী আল মামুন সিদ্দিকী বলেন, ২০১৪ সালে দেশে ১ লাখ ৯১ হাজার ১৫৫ জন যক্ষ্মার নতুন রোগী শনাক্ত হয়। এদের মধ্যে শিশু ছিল ৬ হাজার ৩১৮ জন। তিনি বলেন, ব্র্যাকসহ ৪৩টি এনজিও মাঠপর্যায়ে সরকারের যক্ষ্মা নিয়ন্ত্রণ কর্মসূচি বাস্তবায়নে সহায়তা করছে।যক্ষ্মাকে জনস্বাস্থ্য সমস্যা উল্লেখ করে মূল উপস্থাপনায় জাতীয় যক্ষ্মা নিয়ন্ত্রণ কর্মসূচির পরামর্শক মজিবুর রহমান বলেন, দেশে প্রতি লাখ মানুষের মধ্যে ৪০২ জন যক্ষ্মায় আক্রান্ত। যক্ষ্মার কারণে মৃত্যু হচ্ছে প্রতি লাখে ৫১ জনের।
