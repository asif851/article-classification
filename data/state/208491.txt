
স্বরাষ্ট্রমন্ত্রী আসাদুজ্জামান খান কামাল বলেছেন, মিয়ানমারের রোহিঙ্গারা সবকিছু ফেলে এসেছে। তাদের ওপর বর্বর নির্যাতন করা হচ্ছে। মানবিক কারণে তাদের আশ্রয় দেওয়া হয়েছে।
আজ রোববার রাজধানীর গুলশানের ইয়ুথ ক্লাবে ঢাকা মহানগর উত্তর আওয়ামী লীগের এক বর্ধিত সভায় প্রধান অতিথির বক্তব্যে স্বরাষ্ট্রমন্ত্রী আসাদুজ্জামান খান কামাল এসব কথা বলেন।
আসাদুজ্জামান খান কামাল বলেন, যেসব রোহিঙ্গা আসছে, তাদের বায়োমেট্রিক নিবন্ধন করা হচ্ছে। মিয়ানমারের নাগরিক হিসেবে তাদের নাম এবং ঠিকানা-সংবলিত একটি পরিচয়পত্র দেওয়া হচ্ছে।
স্বরাষ্ট্রমন্ত্রী বলেন, ‘রোহিঙ্গাদের বলে দিচ্ছি, তারা যেন তাদের নির্ধারিত জায়গা থেকে বাইরে না যায়। আমরা সে জন্য ব্যবস্থা নিয়েছি। আমরা চেকপয়েন্ট বসিয়ে দিয়েছি। কুতুপালং ছাড়া ১২টি ক্যাম্পে আমরা তাদের অবস্থান নিশ্চিত করেছি। যারা অতি উৎসাহিত হয়ে স্থানীয় দালালদের মাধ্যমে কোথাও যেতে চাচ্ছে, তাদের আমরা আবার ক্যাম্পে ফিরিয়ে নিয়ে যাচ্ছি।’
ঢাকা মহানগর উত্তর আওয়ামী লীগের সভাপতি এ কে এম রহমত উল্লাহ বলেন, আগামী নির্বাচনের আগে নেতা-কর্মীদের আরও বেশি কার্যকর ভূমিকা রাখতে হবে। মানুষের সঙ্গে ভালো আচরণ করে মানুষের মন জয় করতে হবে। তিনি বলেন, বিএনপি এখন নিয়মিত মিথ্যাচার করে। এটা তাদের অভ্যাসে পরিণত হয়েছে। দলটির মহাসচিব নিয়মিত মিথ্যাচার করে চলেছেন।
সভায় ঢাকা মহানগর উত্তর আওয়ামী লীগের সাধারণ সম্পাদক সাদেক খানসহ দলের বিভিন্ন পর্যায়ের নেতা-কর্মীরা সভায় উপস্থিত ছিলেন।
