
আন্তর্জাতিক গণিত অলিম্পিয়াডে রৌপ্যপদক জয় করে দেশে ফিরল বাংলাদেশ গণিত দল। গতকাল সোমবার রাতে হজরত শাহজালাল আন্তর্জাতিক বিমানবন্দরে বাংলাদেশ গণিত দলের ছয় সদস্য, উপ-দলনেতা ও পর্যবেক্ষক ফিরে আসেন।গণিত দলকে অভিনন্দন জানাতে খুদে গণিতবিদদের আত্মীয়স্বজন ও স্বেচ্ছাসেবকেরা সন্ধ্যা থেকেই অপেক্ষা করছিলেন বিমানবন্দরে। লাল-সবুজের পোশাক পরে বিমানবন্দরের ভেতর থেকে একে একে গণিত দলের ছয় সদস্য নূর মোহাম্মদ শফিউল্লাহ, আদিব হাসান, মো. সানজিদ আনোয়ার, সাজিদ আখতার, আসিফ-ই-ইলাহী ও মুতাসিম মিম এবং উপ-দলনেতা মুনির হাসান ও পর্যবেক্ষক তামিম শাহরিয়ার বেরিয়ে আসেন।৩ থেকে ১৩ জুলাই পর্যন্ত দক্ষিণ আফ্রিকার কেপটাউন শহরে অনুষ্ঠিত ৫৫তম আন্তর্জাতিক গণিত অলিম্পিয়াডে (আইএমও) অংশ নিয়ে একটি রৌপ্যপদক এবং একটি ব্রোঞ্জপদক জেতে বাংলাদেশ দল। এ ছাড়া দলের বাকি চার সদস্য পেয়েছে সম্মানজনক স্বীকৃতি।উল্লেখ্য, ২০০৫ সাল থেকে বাংলাদেশ আইএমওতে অংশগ্রহণ করছে। এবার নিয়ে গত ১০ বছরে বাংলাদেশ মোট দুটি রৌপ্যপদক, ১০টি ব্রোঞ্জ ও ২০ সম্মানজনক স্বীকৃতি অর্জন করেছে।ডাচ্-বাংলা ব্যাংকের পৃষ্ঠপোষকতায় ও প্রথম আলোর ব্যবস্থাপনায় সারা দেশে গণিত উৎসব আয়োজনের মাধ্যমে ৫৫তম আইএমওর জন্য ছয়জনের বাংলাদেশ গণিত দল নির্বাচন করে করেছে বাংলাদেশ গণিত অলিম্পিয়াড কমিটি।
