
বিএনপির চেয়ারপারসন খালেদা জিয়ার সঙ্গে দেখা করতে তাঁর কার্যালয়ে গেছেন ঢাকায় নিযুক্ত মার্কিন রাষ্ট্রদূত মার্শা স্টিফেনস ব্লুম বার্নিকাটসহ কয়েকটি দেশের কূটনীতিকেরা।আজ মঙ্গলবার সন্ধ্যা সাড়ে ছয়টার দিকে তাঁরা একটি গাড়িতে করে রাজধানীর গুলশানে বিএনপির চেয়ারপারসনের কার্যালয়ে ঢোকেন।খালেদা জিয়ার কার্যালয়ের একটি সূত্র জানায়, কার্যালয়ের ভেতরে থাকা বিএনপির স্থায়ী কমিটির সদস্য নজরুল ইসলাম খান কূটনীতিকদের স্বাগত জানান। জিয়া অরফানেজ ট্রাস্ট ও জিয়া চ্যারিটেবল ট্রাস্ট দুর্নীতি মামলায় খালেদা জিয়ার বিরুদ্ধে গ্রেপ্তারি পরোয়ানা জারি হয়েছে গত ২৫ ফেব্রুয়ারি। গ্রেপ্তারি পরোয়ানাসংক্রান্ত প্রতিবেদন দাখিলের জন্য কাল বুধবার এ মামলার পরবর্তী দিন ধার্য আছে। এরই মধ্যে বার্নিকাটসহ পশ্চিমা বিশ্বের কয়েকজন কূটনীতিক খালেদা জিয়ার সঙ্গে দেখা করতে গেলেন।
