
বাংলাদেশ ন্যাশনালিস্ট ফ্রন্ট (বিএনএফ) অভিযোগ করেছে, বিভিন্ন স্থানে বিএনএফের প্রার্থীরা ক্ষমতাসীন আওয়ামী লীগের প্রতিদ্বন্দ্বী প্রার্থীদের হাতে শারীরিকভাবে লাঞ্ছিত, নিগৃহীত ও হুমকির শিকার হচ্ছেন।
আজ বুধবার রাজধানীর সেগুনবাগিচায় দলীয় কার্যালয়ে এক সংবাদ সম্মেলনে বিএনএফের প্রধান সমন্বয়ক আবুল কালাম আজাদ এসব কথা বলেন। দলটির প্রার্থীদের নিরাপত্তা দিতে প্রধানমন্ত্রী ও প্রধান নির্বাচন কমিশনারের প্রতি আহ্বান জানান তিনি।
বিএনএফের এই নেতা জানান, দলের প্রার্থীদের নিরাপত্তার দাবিতে ১৫ ডিসেম্বর প্রধান নির্বাচন কমিশনারের কার্যালয় ঘেরাও করবে বিএনএফ।
প্রধানমন্ত্রীর উদ্দেশে আবুল কালাম আজাদ বলেন, ‘জাতীয় সংসদের ৩০০টি আসনই যদি নেওয়ার ইচ্ছা থাকে, তাহলে আমাকে ডেকে বলুন। বিএনএফের সব প্রার্থীকে ডেকে নিয়ে আমি নির্বাচন বয়কট করব।’
সংবাদ সম্মেলনে দাবি করা হয়, মাদারীপুর-২ আসনে সরকারদলীয় প্রার্থী শাজাহান খান, বরগুনা আসনের শম্ভু দেবনাথ, ব্রা‏হ্মণবাড়িয়া-৩ আসনের র আ ম মুক্তাদির চৌধুরী, মাদারীপুর-৩ আসনের বাহাউদ্দিন নাসিম বিএনএফের প্রার্থীদের শারীরিকভাবে লাঞ্ছিত করেছেন। অনেকে বিএনএফ প্রার্থীদের নির্বাচন থেকে সরে দাঁড়ানোর জন্য হুমকি দিচ্ছেন। এ পর্যন্ত ৩১ জন প্রার্থী নির্বাচন কমিশনের যাচাই-বাছাইয়ে উত্তীর্ণ হয়েছেন। তাঁদের মধ্যে অন্তত ২৫ জন প্রার্থী হুমকির মুখে আছেন বলে দাবি করেন আবুল কালাম আজাদ।
সংবাদ সম্মেলনে দলের সদস্য সচিব আরিফ মঈনউদ্দিনসহ প্রার্থীরা উপস্থিত ছিলেন।
