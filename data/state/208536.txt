
পবিত্র ঈদুল আজহার দিন শুভেচ্ছা বিনিময় শেষে প্রধানমন্ত্রী শেখ হাসিনা বলেছেন, ‘২৫ অক্টোবর খামোখা উত্তেজনা ছড়ানোর কোনো সুযোগ নেই।’প্রধানমন্ত্রী গত বুধবার সকালে গণভবনে বিভিন্ন রাজনৈতিক, সামাজিক সংগঠন, ঢাকায় কর্মরত বিদেশি কূটনীতিক, বিশিষ্ট ব্যক্তিত্বসহ বিভিন্ন শ্রেণী-পেশার মানুষের সঙ্গে ঈদের শুভেচ্ছা বিনিময় করেন।প্রধানমন্ত্রী বলেন, ‘২৫ অক্টোবর খামোখা উত্তেজনা ছড়ানোর কোনো সুযোগ নেই। বিরোধী দলকে বলব, সংবিধানের ৫৭, ৭২ ও ১২৩ অনুচ্ছেদ ভালো করে পড়ে দেখেন, সেখানে কী লেখা আছে। বিরোধীদলীয় নেতা যদি উসকানি না দেন, উত্তেজনা সৃষ্টির চেষ্টা না করেন, তা হলে ২৫ অক্টোবরের পরে কিছুই হবে না। আর প্রকাশ্য দিবালোকে দা-কুড়াল-ছুরি নিয়ে বের হওয়ার হুমকি জাতির জন্য দুর্ভাগ্যজনক।’ তিনি বলেন, ‘ওদের (বিএনপি) জন্য আলোচনার দরজা এখনো খোলা। তারা সংসদে এসে মুলতবি প্রস্তাব দিক, আলোচনা হবে। আমার কোনো সমস্যা নেই।’আওয়ামী লীগের নেতৃত্বাধীন মহাজোট আরও বৃদ্ধি করা হবে কি না, সাংবাদিকদের এমন প্রশ্নের জবাবে মহাজোটের নেত্রী শেখ হাসিনা বলেন, ‘মহাজোট তো এমনিতেই মহা!’ তিনি কোরবানির পশুর হাট ব্যবস্থাপনাসহ দেশের সার্বিক নিরাপত্তা নিশ্চিত করায় আইনশৃঙ্খলা রক্ষাকারী বাহিনীকে ধন্যবাদ জানান।ঈদের দিন সকাল নয়টা ৫৭ মিনিটে প্রধানমন্ত্রীকে আওয়ামী লীগের পক্ষ থেকে ঈদের শুভেচ্ছা জানান দলের সাধারণ সম্পাদক সৈয়দ আশরাফুল ইসলামসহ দলীয় নেতারা। বিশিষ্ট ব্যক্তিদের মধ্যে শুভেচ্ছা বিনিময় করেন প্রবীণ আইনজীবী রফিক-উল হক, বাংলাদেশ প্রকৌশল বিশ্ববিদ্যালয়ের (বুয়েট) উপাচার্য নজরুল ইসলাম, জাহাঙ্গীরনগর বিশ্ববিদ্যালয়ের উপাচার্য আনোয়ার হোসেন, জাতীয় বিশ্ববিদ্যালয়ের উপাচার্য হারুন-অর-রশিদ প্রমুখ।এ ছাড়া প্রধানমন্ত্রীর পক্ষ থেকে যুদ্ধাহত মুক্তিযোদ্ধাদের উন্নত মানের খাবার পরিবেশন করা হয়।
 
