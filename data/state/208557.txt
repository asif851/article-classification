
মুন্সিগঞ্জ পৌরসভার কাটাখালী এলাকায় গতকাল রোববার নবম শ্রেণির এক স্কুলছাত্রী আত্মহত্যা করেছে। শারমিন সুলতানা নামের ওই ছাত্রীর পরিবারের অভিযোগ, বখাটের উত্ত্যক্তের শিকার হয়ে সে আত্মহত্যা করেছে।শারমিন সুলতানা (১৪) মুন্সিগঞ্জ পৌরসভার কাটাখালী এলাকার আবদুর রবের মেয়ে এবং স্থানীয় এ ভি জে এম সরকারি বালিকা উচ্চবিদ্যালয়ে ছাত্রী ছিল।শারমিনের পরিবার ও স্থানীয় সূত্র জানায়, বিদ্যালয়ে যাওয়ার সময় শারমিনকে প্রায়ই উত্ত্যক্ত করত এলাকার বখাটে অনিক। অন্যদের দিয়েও সে শারমিনকে উত্ত্যক্ত করাত। গতকাল সকালেও বিদ্যালয়ে যাওয়ার সময় কাটাখালী সড়কে শারমিনকে উত্ত্যক্ত করে অনিক। এর প্রতিবাদ করলে শারমিনকে অকথ্য ভাষায় গালিগালাজ করে অনিক। বেলা ১১টার দিকে বাড়ি ফিরে গোসলখানার ঝরনার সঙ্গে ওড়না প্যাঁচিয়ে গলায় ফাঁস দিয়ে আত্মহত্যা করে শারমিন। একপর্যায়ে পরিবারের সদস্যরা গোসলখানায় ঝুলতে দেখে শারমিনকে উদ্ধার করে দ্রুত মুন্সিগঞ্জ জেনারেল হাসপাতালে নিয়ে যান। এ সময় কর্তব্যরত চিকিৎসক তাকে মৃত ঘোষণা করেন। খবর পেয়ে পুলিশ হাসপাতালে গিয়ে লাশ উদ্ধার করে ময়নাতদন্তের জন্য মর্গে পাঠায়। ময়নাতদন্ত শেষে বিকেলে লাশ স্বজনদের কাছে হস্তান্তর করা হয়।সদর থানার ভারপ্রাপ্ত কর্মকর্তা (ওসি) আবুল খায়ের ফকির জানান, এ ঘটনায় শারমিনের মা অনিককে আসামি করে মামলা দায়ের করেছেন। অনিককে গ্রেপ্তারের চেষ্টা চলছে।
