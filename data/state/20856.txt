
‘বেশ কয়েকবার ঢাকায় আসার কথা হয়েছে। কিন্তু শেষ পর্যন্ত নানা কারণে আর আসা হয়নি। এবার আসা হলো। পরশু কনসার্ট। এই কনসার্ট নিয়ে চেন্নাই থেকেই পরিকল্পনা করছি। আশা করছি, বাংলাদেশের দর্শকদের একটা ভালো কনসার্ট উপহার দিতে পারব।’ বিমানবন্দরে কথা প্রসঙ্গে বললেন এ আর রাহমান। গতকাল মঙ্গলবার ঢাকায় এসেছেন অস্কার বিজয়ী উপমহাদেশের এই বরেণ্য সুরকার, সংগীত পরিচালক ও কণ্ঠশিল্পী।ভারতের চেন্নাই থেকে গতকাল বেলা দুইটা ১০ মিনিটে তিনি ঢাকায় আসেন। ঢাকার হজরত শাহজালাল আন্তর্জাতিক বিমানবন্দরে তাঁকে স্বাগত জানান বাংলাদেশ ক্রিকেট বোর্ডের লিয়াঁজো কর্মকর্তা ওয়াসিম খান ও ব্লুজ কমিউনিকেশনসের প্রধান নির্বাহী কর্মকর্তা ফরহাদুল ইসলাম। বিমানবন্দর থেকে এ আর রাহমানকে সরাসরি একটি পাঁচতারকা হোটেলে নিয়ে যাওয়া হয়।সন্ধ্যা ছয়টায় প্রধানমন্ত্রী শেখ হাসিনার সঙ্গে দেখা করতে গণভবনে যান এ আর রহমান। সেখানে তিনি আধা ঘণ্টা সময় কাটান। এ সময় শেখ হাসিনা তাঁকে বঙ্গবন্ধু শেখ মুজিবুর রহমানের লেখা অসমাপ্ত আত্মজীবনীর ইংরেজি সংস্করণ ও নৌকার প্রতিকৃতি উপহার দেন। তিনি শিল্পী এ আর রাহমানের নিরাপত্তার ব্যাপারে খোঁজ নেন। এ সময় সেখানে বিসিবির প্রেসিডেন্ট নাজমুল হাসানসহ বিভিন্ন কর্মকর্তা ও প্রধানমন্ত্রীর পরিবারের সদস্যরা উপস্থিত ছিলেন।এরপর এ আর রাহমান যান বঙ্গবন্ধু জাতীয় স্টেডিয়ামে। বিশ্বস্ত একটি সূত্র থেকে জানা গেছে, তিনি এই সংগীতসফরের মধ্যে সিলেটে হজরত শাহজালাল (র.)-এর মাজার জিয়ারত করার ব্যাপারে আগ্রহ প্রকাশ করেছেন।আগামীকাল বৃহস্পতিবার সন্ধ্যায় বঙ্গবন্ধু জাতীয় স্টেডিয়ামে বিসিবি সেলিব্রেশন কনসার্টে অংশ নেবে এ আর রাহমানের পরিচালনায় ১৩০ জনের একটি দল। প্রায় দুই ঘণ্টার এই কনসার্টে এ আর রাহমানসহ গান করবেন উদিত নারায়ণ, জাভেদ আলী, নীতি মোহন, শ্বেতা পণ্ডিত, আনন্দন শিবামনি, হারদীপ কৌর, যুক্তরাষ্ট্রের অ্যাকন প্রমুখ। আজ বুধবার বঙ্গবন্ধু জাতীয় স্টেডিয়ামে তিনি কনসার্টের মহড়ায় অংশ নেবেন। তবে কড়া নিরাপত্তার কারণে সেখানে বাইরের কাউকে প্রবেশ করতে দেওয়া হবে না।
