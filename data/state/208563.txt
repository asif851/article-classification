
দেশের আইনজীবীদের সর্বোচ্চ নিয়ন্ত্রক সংস্থা বাংলাদেশ বার কাউন্সিলের নির্বাচন তিন মাসের জন্য স্থগিত করেছেন হাইকোর্ট। আজ বৃহস্পতিবার বিচারপতি কাজী রেজা-উল হক ও বিচারপতি আবু তাহের মো. সাইফুর রহমানের সমন্বয়ে গঠিত হাইকোর্ট বেঞ্চ এ আদেশ দেন। নির্বাচনের তফসিল কেন অবৈধ ঘোষণা করা হবে না, তা জানাতে আদালত রুলও জারি করেন।
সুপ্রিম কোর্টের আইনজীবী মো. ইউনুস আলী আকন্দ প্রথম আলোকে বলেন, আদালত আগামী ২৭ মে অনুষ্ঠিত হতে যাওয়া নির্বাচন তিন মাসের জন্য স্থগিত করেছেন। পাশাপাশি ওই নির্বাচনের তফসিল কেন অবৈধ ঘোষণা করা হবে না, তা চার সপ্তাহের মধ্যে জানাতে সরকার ও বার কাউন্সিল কর্তৃপক্ষকে রুল দিয়েছেন। তিনি বলেন, গত ১৭ মে বার কাউন্সিলের নির্বাচন চ্যালেঞ্জ করে তিনি এই রিট আবেদনটি করেন। পরদিন ১৮ মে রিট আবেদনের শুনানি হয়। আদেশের জন্য আজকের দিন ধার্য ছিল।  রিট আবেদনের পক্ষে ইউনুস আলী আকন্দ নিজেই শুনানি করেন।
গত ২৫ মার্চ বার কাউন্সিল নির্বাচনের তফসিল ঘোষণা ও ৯ এপ্রিল ভোটার তালিকা প্রকাশ করা হয়, যাতে কাউন্সিলের ভোটার সংখ্যা দেখানো হয় ৪৮ হাজার ৪৬৫ জন। তবে এ তালিকায় অস্পষ্টতা এবং একই নাম একাধিকবার থাকার কথা জানিয়ে কাউন্সিলের নির্বাচিত পাঁচ সদস্য এবং ১০১ জন আইনজীবী ২৯ এপ্রিল কাউন্সিলের চেয়ারম্যান ও সচিবকে চিঠি দেন। এতে অভিযোগ করা হয়, আইনজীবীদের নিয়ন্ত্রক সংস্থা হলেও কাউন্সিল নিজস্ব নথির সাহায্য না নিয়ে আইনজীবী সমিতিগুলোর পাঠানো সদস্য তালিকা ধরেই ভোটার তালিকা তৈরি করেছে। আওয়ামী লীগ-সমর্থক প্যানেলের নির্বাচিত যে পাঁচজন চিঠি দেন, তাঁরা হলেন সৈয়দ রেজাউর রহমান, এইচ আর জাহিদ আনোয়ার, আবদুল মতিন খসরু, এস এম মুজিবুর রহমান ও তানিয়া আমীর।
