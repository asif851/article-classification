
খুলনা জেলা কারাগারে ককটেল নিক্ষেপ করা হয়েছে। কারাগারের ভেতরে ককটেলটির বিস্ফোরণ ঘটে। শনিবার রাত ৮টার দিকে সংঘটিত এ ঘটনায় কেউ হতাহত হয়নি।
খুলনা সদর থানার ভারপ্রাপ্ত কর্মকর্তা (ওসি) মো. সফিকুল ইসলাম জানান, রাত ৮টার দিকে কে বা কারা কারাগারের ভেতরে একটি ককটেল ছোড়ে। ককটেলটি কারাগারের ভেতরের একটি নিমগাছে লেগে বিস্ফোরিত হয়। কারাগারের উত্তর পাশের অবস্থিত ঘাট এলাকা থেকে ককটেলটি ছোড়া হতে পারে বলে প্রাথমিকভাবে ধারণা করা হচ্ছে।এ ঘটনায় রাত সাড়ে ১০টা পর্যন্ত থানায় কোনো অভিযোগ করা হয়নি বলে ওসি জানান। অভিযোগ পেলে তদন্ত সাপেক্ষে অপরাধীদের খুঁজে বের করা হবে বলে উল্লেখ করেন তিনি। এর আগে গত ১৫ মে রাতে খুলনা জেলা কারাগারের তত্ত্বাবধায়ক মো. কামরুল ইসলামের বাসভবনে ককটেল নিক্ষেপের ঘটনা ঘটে। ওই ঘটনায় জেল সুপারের সরকারি গাড়ি কিছুটা ক্ষতিগ্রস্ত হয়।
