
মানবতাবিরোধী অপরাধে জামায়াতের নেতাদের বিরুদ্ধে রায়ের পর সহিংস প্রতিক্রিয়া জানালেও সর্বশেষ রায়ের পর অনেকটা চুপচাপ জামায়াতে ইসলামী।দলের কেন্দ্রীয় নেতা কামারুজ্জামানের মৃত্যুদণ্ডের রায়ের পর আজ রোববার দেশব্যাপী হরতাল পালন করে দলটি।তবে সারা দেশে আগের মতো তাদের তেমন কোনো তত্পরতা দেখা যায়নি।বিচ্ছিন্ন কিছু ঘটনার মধ্য দিয়ে সারা দেশে হরতাল পালন করা হয়।একাধিক সূত্র জানিয়েছে, জামায়াতের সাবেক আমির গোলাম আযমের রায়ের পর সহিংস প্রতিক্রিয়া দেখানোর জন্য শক্তি সঞ্চয় করছে দলটি।পাশাপাশি দলীয় নেটওয়ার্ক জোরদারের জন্য এখন তত্পরতা চালাচ্ছে তারা।
চলতি বছরের ২১ জানুয়ারি মানবতাবিরোধী অপরাধের মামলার প্রথম রায়ে ট্রাইব্যুনাল-২ জামায়াতের সাবেক সদস্য (রুকন) পলাতক আবুল কালাম আযাদকে মৃত্যুদণ্ডাদেশ দেন। তাঁর বিরুদ্ধে রায়ের পর জামায়াতের তেমন কোনো প্রতিক্রিয়া ছিল না। একই ট্রাইব্যুনাল ৫ ফেব্রুয়ারি জামায়াতের আরেক সহকারী সেক্রেটারি জেনারেল আবদুল কাদের মোল্লাকে যাবজ্জীবন কারাদণ্ডাদেশ দেন। ২৮ ফেব্রুয়ারি ট্রাইব্যুনাল-১ সাঈদীকে মৃত্যুদণ্ডাদেশ দেন। কাদের মোল্লা ও সাঈদীর বিরুদ্ধে রায়ের পরপর সারা দেশে ব্যাপক সহিংসতা চালিয়েছিলেন জামায়াতে ইসলামী ও এর ছাত্রসংগঠন ছাত্রশিবিরের নেতা-কর্মীরা।
সর্বশেষ গত বৃহস্পতিবার জামায়াতের সহকারী সেক্রেটারি জেনারেল কামারুজ্জামানের বিরুদ্ধে মৃত্যুদণ্ডের রায় দেন ট্রাইব্যুনাল। রায় ঘোষণার পর রোববার এক দিনের হরতাল দেয় জামায়াত। তবে আগের মতো, হরতাল ঘোষণার পর ও হরতাল চলাকালে জামায়াত-শিবিরের কর্মীদের মাঠে উপস্থিতি বা সহিংসতা তেমন দেখা যায়নি।
আজকের হরতালে রাজধানীর মিরপুর ও যাত্রাবাড়ীতে শিবিরের কর্মীদের গাড়ি ভাঙচুর ও গাড়িতে অগ্নিসংযোগ করতে দেখা গেছে। এ ছাড়া রাজধানীতে জামায়াত-শিবিরের তেমন কোনো তত্পরতা ছিল না। রাজধানীর বাইরেও জামায়াত-শিবিরের তেমন কোনো সহিংস তত্পরতা ছিল না।
 
মতিঝিল: মতিঝিলের দৈনিক বাংলা মোড়ের পাশ থেকে একটি বোমাসদৃশ বস্তু উদ্ধার করা হয়েছে। পরে ঢাকা মহানগর গোয়েন্দা পুলিশের (ডিবি) বোমা নিষ্ক্রিয়কারী দল এটি নিষ্ক্রিয় করে।
আজ সকাল সাড়ে সাতটার দিকে মতিঝিলের দৈনিক বাংলা মোড়ের পাশে ন্যাশনাল ব্যাংকের সামনে অবিস্ফোরিত ও পরিত্যক্ত অবস্থায় একটি বোমাসদৃশ বস্তু দেখতে পায় এলাকাবাসী। বিষয়টি স্থানীয় লোকজন দৈনিক বাংলা মোড়ে দায়িত্বরত পুলিশকে জানালে তারা ঘটনাস্থলে যায়। মহানগর গোয়েন্দা পুলিশের বোমা নিষ্ক্রিয়কারী দলকে বিষয়টি অবহিত করে ওই পুলিশের দল। প্রায় ঘণ্টা খানেক পর পুলিশের বোমা নিষ্ক্রিয়কারী দল ঘটনাস্থলে পৌঁছায়। সেখানে তারা বোমাটি নিষ্ক্রিয় করে।
সাংবাদিকদের ঘটনার সত্যতা নিশ্চিত করেছেন মতিঝিল থানার পরিদর্শক শেখ আবুল বাশার।
ডিবি পুলিশের বোমা নিষ্ক্রিয়কারী দলের পরিদর্শক মো. মেজবাহ উদ্দিন জানান, দেশি গ্রেনেডের আদলে এটি ছিল একটি শক্তিশালী পাইপবোমা। এর মধ্যে অসংখ্য স্প্লিন্টার ছিল। এটি বিস্ফোরিত হলে বড় ধরনের ক্ষয়ক্ষতির আশঙ্কা ছিল বলে জানান তিনি।
 
যাত্রাবাড়ী: হরতালের সমর্থনে রাজধানীর যাত্রাবাড়ীতে ফলবোঝাই একটি ট্রাক ভাঙচুর করে তাতে আগুন ধরিয়ে দেন শিবিরের কর্মীরা। আজ ভোর ছয়টার দিকে যাত্রাবাড়ীর মীরহাজীরবাগ এলাকায় এ ঘটনা ঘটে। ঘটনাস্থল থেকে পুলিশ শিবিরের এক কর্মীকে আটক করে।
আটক হওয়া ওই শিবিরকর্মী পুলিশকে জানান, যাত্রাবাড়ীর তফসিরুল মিল্লাত মাদ্রাসার ১৩ জন ছাত্র এ ঘটনার সঙ্গে জড়িত ছিল। তাঁর কাছ থেকে পাওয়া তথ্যের ভিত্তিতে পরে আরও একজনকে আটক করা হয়েছে। আগুন নেভানোর পর ট্রাকটি যাত্রাবাড়ী থানায় নিয়ে যাওয়া হয়।
ঘটনার সত্যতা নিশ্চিত করে প্রথম আলো ডটকমকে যাত্রাবাড়ী থানার ভারপ্রাপ্ত কর্মকর্তা (ওসি) রফিকুল ইসলাম জানান, ট্রাকটি রাঙামাটি থেকে ফল নিয়ে এসেছিল। ফলগুলো ভালো আছে; তবে ট্রাকের সামনের আসনগুলো পুড়ে গেছে।
এদিকে, যাত্রাবাড়ীর শনির আখড়া ব্রিজের ছাপরা মসজিদের সামনে আজ ভোর সাড়ে ছয়টার দিকে ঢাকা মহানগর শিবির হরতালের সমর্থনে একটি মিছিল বের করে। তবে পুলিশের তাড়া খেয়ে তারা ছত্রভঙ্গ হয়ে যায়।
 
মিরপুর: বেলা সাড়ে ১১টার দিকে মিরপুর ২ নম্বরে সনি সিনেমা হলের বিপরীত দিকে রাস্তার পাশে দাঁড়িয়ে থাকা একটি মিনিবাসে আগুন ধরিয়ে দেয় দুর্বৃত্তরা।বাসটি মেরামত করা হচ্ছিল।ঘটনার সঙ্গে জড়িত সন্দেহে বাসচালক ও সহকারীকে আটক করেছে পুলিশ।
সকালে বাঙলা কলেজের সামনে থেকে শিবিরের আট-নয়জন কর্মী একটি মিছিল বের করেন। তবে পুলিশের ধাওয়ার মুখে তাঁরা মিছিল করতে পারেননি।
হরতালে নাশকতা ঠেকাতে রাজধানীজুড়ে কঠোর নিরাপত্তাব্যবস্থা নেওয়া হয়। রাজধানীর বিভিন্ন মোড় ও সড়কে পুলিশ ও র্যাব টহল দিয়েছে। পথচলা যাত্রীদের বিভিন্ন স্থানে থামিয়ে চালানো হয়েছে তল্লাশি। সকালে দোকানপাট বন্ধ থাকলেও বেলা বাড়ার সঙ্গে সঙ্গে সেগুলো খুলছে। বাসস্টপেজগুলোতে অফিসগামী মানুষের ভিড় ছিল। অন্য হরতালের চেয়ে আজ বাস চলাচল বেশি করলেও ব্যক্তিগত গাড়ি একেবারেই নেই। রিকশা, সিএনজিচালিত অটোরিকশা চলাচল তুলনামূলক বেশি। তবে, রাজধানীর বাস টার্মিনালগুলো থেকে দূরপাল্লার কোনো বাস ছেড়ে যায়নি।
 
জামায়াতের বিবৃতি: আজ দেশব্যাপী সকাল-সন্ধ্যা সর্বাত্মক হরতাল পালন করায় দেশবাসীকে ধন্যবাদ জানিয়েছে জামায়াতে ইসলামী।
এ ছাড়াও ১৮ দল ঘোষিত কাল সোমবার দুপুরে নয়াপল্টনের সমাবেশ সফল করার জন্য দেশবাসীর প্রতি আহ্বান জানিয়েছে দলটি। জামায়াতে ইসলামীর ভারপ্রাপ্ত সেক্রেটারি জেনারেল রফিকুল ইসলাম খান আজ রোববার এক বিবৃতিতে এ আহ্বান জানান।
মানবতাবিরোধী অপরাধের দায়ে জামায়াতের নেতা মোহাম্মদ কামারুজ্জামানের মৃত্যুদণ্ডের রায় দেশবাসী প্রত্যাখ্যান করে আজকের হরতাল স্বতঃস্ফূর্তভাবে পালন করেছে বলে বিবৃতিতে দাবি করা হয়। এ জন্য দেশবাসীকে ধন্যবাদ জানানো হয়। বিবৃতিতে বলা হয়, আজকের হরতালে সারা দেশে জামায়াতের দেড় শতাধিক নেতা-কর্মীকে গ্রেপ্তার করা হয়েছে। আহত হয়েছেন অর্ধশতাধিক নেতা-কর্মী। ভ্রাম্যমাণ আদালত আজ ঢাকার রামপুরায় জামায়াতে ইসলামীর কর্মী আবুল আলা রিয়াদকে এক বছরের কারাদণ্ড দেন ।
বিবৃতিতে বলা হয়েছে, গত ২৮ ফেব্রুয়ারি থেকে ৭ মার্চ এবং ৫ ও ৬ মে ‘গণহত্যা’ চালিয়ে দেশে সন্ত্রাসের রাজত্ব কায়েম করেছে সরকার। দেশে-বিদেশে এ সরকার একটি সন্ত্রাসী সরকার হিসেবে পরিচিতি লাভ করেছে। সরকারের পায়ের নিচে মাটি নেই। এ সরকার গণতন্ত্র ও আইনের শাসন ধ্বংস করে দিয়েছে। সংবাদপত্র ও মিডিয়ার স্বাধীনতা হরণ করে দেশে এক শ্বাসরুদ্ধকর পরিস্থিতি সৃষ্টি করেছে। জনগণের মনে যে ক্ষোভ সৃষ্টি হয়েছে তা গণবিস্ফোরণে পরিণত হয়ে এ সরকারের পতন ঘটাবে বলেও বিবৃতিতে আশা প্রকাশ করা হয়েছে।
 
কালকের সমাবেশ সফল করার আহ্বান
গণহত্যা, গণগ্রেপ্তার, জুলুম-নির্যাতন বন্ধ, ১৮ দলীয় জোটের আটক নেতা-কর্মী ও ওলামায়ে-কেরামের মুক্তি, তত্ত্বাবধায়ক সরকারব্যবস্থা সংবিধানে পুনর্বহাল ও সরকারের পদত্যাগের দাবি জানিয়েছে জামায়াত। জামায়াতে ইসলামীসহ ১৮-দলীয় জোট আয়োজিত কাল সোমবার দুপুরে নয়াপল্টনের সমাবেশ সর্বাত্মকভাবে সফল করে সরকারের পদত্যাগের আন্দোলন আরও জোরদার করার জন্য ঢাকাবাসীসহ দেশবাসীর প্রতি আহ্বান জানানো হয়েছে বিবৃতিতে।
 
মঙ্গলবারও হরতাল
জামায়াতে ইসলামীর সিনিয়র নায়েবে আমির মাওলানা এ কে এম ইউসুফকে তাঁর বাসা থেকে গ্রেপ্তার করা হয়েছে। রাজনৈতিক প্রতিহিংসা চরিতার্থ করার জন্য সরকার তাঁর বিরুদ্ধে মানবতাবিরোধী অপরাধের ‘মিথ্যা’ মামলা দায়ের করেছে। সরকার জামায়াতে ইসলামীকে নিশ্চিহ্ন করার উদ্দেশ্যে জামায়াতের একের পর এক নেতাকে আটক করছে। এর অংশ হিসেবে আজ সিনিয়র নায়েবে আমিরকে গ্রেপ্তার করা হয়।
জামায়াতে ইসলামীর সিনিয়র নায়েবে আমির মাওলানা এ কে এম ইউসুফকে গ্রেপ্তারের প্রতিবাদে এবং অবিলম্বে তাঁর মুক্তির দাবিতে ১৪ মে মঙ্গলবার দেশব্যাপী সকাল-সন্ধ্যা হরতাল পালনের কর্মসূচি ঘোষণা দিয়েছে জামায়াত।
