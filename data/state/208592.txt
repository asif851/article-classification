
সংগীত ভবনের চার যুগ পূর্তি উপলক্ষে গত ২৬ সেপ্টেম্বর সন্ধ্যায় আয়োজন করা হয় ‘রাগ ভূপালি’ শিরোনামে সংগীতের আসর। সন্ধ্যা সাতটায় জেলা শিল্পকলা একাডেমীতে অনুষ্ঠিত এই আয়োজন উৎসর্গ করা হয় সদ্যপ্রয়াত নজরুলসংগীতশিল্পী ফিরোজা বেগম ও তবলাবাদক পণ্ডিত বিজন চৌধুরীকে। অনুষ্ঠানের শুরুতে প্রয়াত দুই শিল্পীর স্মরণে দাঁড়িয়ে এক মিনিট নীরবতা পালন করা হয়।আসরের প্রথমেই খেয়াল পরিবেশন করে শিশুশিল্পীরা। এরপর ভূপালি রাগে সমবেত কণ্ঠে রবীন্দ্রনাথের ভাঙা গান ‘প্রচণ্ড গর্জনে’ গেয়ে শোনান সংগঠনের শিল্পীরা। আসরে ভূপালি রাগে নজরুলসংগীত ও পুরোনো দিনের হিন্দি চলচ্চিত্রের গান পরিবেশন করে দর্শকদের মুগ্ধ করেন শিল্পীরা।নজরুলের ‘আসিলে কে অতিথি’ গানটি পরিবেশন করেন মো. সাদেক ইকবাল। তারপর কাজি ওয়াজি ইফতেখার পরিবেশন করেন হামরাজ চলচ্চিত্রের জনপ্রিয় গান ‘নীল গগনকে তলে’। লতা মঙ্গেশকরের গাওয়া ‘নাহি নাহি জানা নাহি’ গানটি গেয়ে মঞ্চ মাতান পারমিতা দেব। তারপর ভুপেন হাজারিকা ও গীতিকার পুলক বন্দোপাধ্যায়ের সুরে শিল্পী হেমন্ত কুমারের গাওয়া ‘ও বিদেশি তাকাও’ গানটি গেয়ে শোনান বিভাষ সেনগুপ্তা।সিলসিলা চলচ্চিত্রের জনপ্রিয় গান ‘দেখা এক খোয়াব’ গানটি পরিবেশন করেন মো. গোলাম সরওয়ার চৌধুরী ও নাদিয়া কবির। সাধক কবিরের ভজন ‘মন লাগো মেরো’ গানটির মাধ্যমে অনুষ্ঠান শেষ হয়।
