
সরকারি দলের নেতাদের বক্তব্যের পাল্টা জবাবে বিএনপির মহাসচিব মির্জা ফখরুল ইসলাম আলমগীর অভিযোগ করেছেন, বিএনপি নয়, সরকারই জঙ্গিবাদের পৃষ্ঠপোষকতা করছে।
আজ রোববার স্বাধীনতা দিবস উপলক্ষে রাজধানীর চন্দ্রিমা উদ্যানে বিএনপির প্রতিষ্ঠাতা জিয়াউর রহমানের কবরে শ্রদ্ধা জানানোর পর মির্জা ফখরুল সাংবাদিকদের এই অভিযোগ করেন। এর আগে দলের নেতা-কর্মীদের নিয়ে জিয়াউর রহমানের কবরে শ্রদ্ধা জানান বিএনপির চেয়ারপারসন খালেদা জিয়া। পরে সাংবাদিকদের সঙ্গে কথা বলেন মির্জা ফখরুল।
সাংবাদিকদের প্রশ্নের জবাবে বিএনপির মহাসচিব বলেন, সরকার নিজেই জঙ্গিবাদের পৃষ্ঠপোষকতা করছে। তারা সঠিকভাবে জঙ্গিবাদের উৎস খুঁজে বের করছে না। যথাযথভাবে তদন্ত ও অনুসন্ধান করছে না। উপরন্তু, গণতান্ত্রিক উদারপন্থী রাজনৈতিক দলগুলোর ওপর দায় চাপানো হচ্ছে। এর অর্থ হচ্ছে সরকার জঙ্গিবাদকে রাজনৈতিকভাবে ব্যবহার করতে চায়। যত দিন এই জঙ্গিবাদকে জিইয়ে রাখা যাবে, তত দিন রাজনৈতিক উদ্দেশ্যও হাসিল হবে।
সিলেটের জঙ্গি বিরোধী অভিযান ও হামলায় হতাহত হওয়ার ঘটনায় উদ্বেগ প্রকাশ করে মির্জা ফখরুল বলেন, তাঁরা এটাকে নাটক বলেননি। এর আগেও যেসব ঘটনা ঘটেছে, প্রতিটিই উদ্বেগজনক। বরং বিএনপি বলেছে প্রতিটি ঘটনার সঠিক তদন্ত হওয়া দরকার। তা না হলে জনমনে প্রশ্ন থেকে যায়। তিনি সবাইকে সঙ্গে নিয়ে জঙ্গিবাদের বিরুদ্ধে প্রতিরোধ গড়ে তুলতে সরকারের প্রতি আহ্বান জানান।
মির্জা ফখরুল দাবি করেন, মুক্তিযুদ্ধের অন্যতম চেতনা গণতন্ত্র এখন দেশে অনুপস্থিত। মানুষের কথা বলার কোনো অধিকার নেই।
গণহত্যা দিবসে বিএনপি কোনো কর্মসূচি রাখেনি, এটি নিয়ে আওয়ামী লীগের নেতাদের সমালোচনার জবাবে মির্জা ফখরুল বলেন, ১৯৭১ সালের ২৫ মার্চ দেশের নিরীহ-নিরস্ত্র মানুষের ওপর নারকীয় হত্যাযজ্ঞ হয়েছিল। বিএনপি শুরু থেকেই দিনটিকে স্মরণ করে আসছে। কিন্তু ঘোষণা দিয়ে দিবস পালন করেনি। ফখরুল প্রশ্ন রাখেন, আওয়ামী লীগও ১৯৭২-৭৫, এরপর ১৯৯৬-২০০১ ক্ষমতায় ছিল, তখন তারা গণহত্যা দিবস পালনের প্রয়োজনবোধ করেনি, এবার হঠাৎ করে গণহত্যা দিবস ঘোষণা দেওয়া হলো, এত দিন পর তারা গণহত্যা দিবস পালন প্রয়োজন মনে করল?
 
