
ভুল চিকিৎসায় প্রসূতির মৃত্যুর অভিযোগে নরসিংদীতে হাসপাতালে ভাঙচুর করেছেন রোগীর স্বজনেরা। গতকাল রোববার সকালে পৌর শহরের বাসাইল এলাকার দস্তগীর মেডিকেল সেন্টার অ্যান্ড হাসপাতালে এ ঘটনা ঘটে।রোগীর স্বজন ও এলাকাবাসীর সঙ্গে কথা বলে জানা গেছে, শনিবার বিকেলে শহরের বানিয়াছল এলাকার রাসেল শেখের স্ত্রী রৌশনারার (৩০) প্রসববেদনা উঠলে তাঁকে ওই হাসপাতালে ভর্তি করা হয়। সন্ধ্যায় চিকিৎসক সাইফুল ইসলাম ও হেলেনা হালিম তাঁর অস্ত্রোপচার করেন। এতে কন্যাসন্তান ভূমিষ্ঠ হয়। কিন্তু অস্ত্রোপচারের কিছুক্ষণ পরই রৌশনারা বমি শুরু করেন। অবস্থার অবনতি হলে তাঁকে রাত নয়টার দিকে পাঠানো হয় ঢাকার শহীদ সোহরাওয়ার্দী মেডিকেল কলেজ হাসপাতালে। সেখানে ভোর চারটার দিকে তাঁর মৃত্যু হয়।প্রত্যক্ষদর্শী কয়েকজন বলেন, রৌশনারার মৃত্যুর খবরে তাঁর স্বজন ও এলাকাবাসী সকালে দস্তগীর মেডিকেল সেন্টার অ্যান্ড হাসপাতালে ভাঙচুর শুরু করেন। পরে পুলিশ গিয়ে পরিস্থিতি নিয়ন্ত্রণ করে।রৌশনারার স্বামী রাসেলের অভিযোগ, ভুল চিকিৎসা হয়েছে। এ কারণেই তাঁর স্ত্রী অস্ত্রোপচারের পর রক্তবমি শুরু করেন।বিকেল পর্যন্ত হাসপাতালে চিকিৎসক বা কর্তৃপক্ষের কাউকে পাওয়া যায়নি। এ কারণে কারও বক্তব্যও নেওয়া সম্ভব হয়নি।নরসিংদী সদর থানার উপপরিদর্শক (এসআই) টুটুল মিয়া জানান, ওই হাসপাতালে পুলিশ মোতায়েন করা হয়েছে।
