
নাশকতার ৫৬ মামলায় হাইকোর্ট থেকে আগাম জামিন পাওয়া বিএনপির চার নেতার জামিন স্থগিত চেয়ে রাষ্ট্রপক্ষের করা আবেদন আপিল বিভাগের নিয়মিত বেঞ্চে পাঠিয়ে দিয়েছেন চেম্বার আদালত। ২৭ জুলাই এসব আবেদনের ওপর শুনানি হবে।এই চার নেতা হলেন বিএনপির যুগ্ম মহাসচিব আমানউল্লাহ আমান, বিএনপির স্থায়ী কমিটির সদস্য এম কে আনোয়ার, তরিকুল ইসলাম ও বিএনপি চেয়ারপারসনের উপদেষ্টা আবদুল আউয়াল মিন্টু।রাষ্ট্রপক্ষের করা আবেদনের শুনানি শেষে চেম্বার বিচারপতি সৈয়দ মাহমুদ হোসেন আজ এ আদেশ দেন। রাষ্ট্রপক্ষে ছিলেন অ্যাটর্নি জেনারেলের দায়িত্বে থাকা অতিরিক্ত অ্যাটর্নি জেনারেল মুরাদ রেজা।বিএনপির চার নেতার পক্ষে ছিলেন আইনজীবী এম মাহবুব উদ্দিন খোকন। তাঁকে সহযোগিতা করেন সগীর হোসেন ও একেএম এহসানুর রহমান। এহসানুর রহমান বলেন, রাষ্ট্রপক্ষ আগাম জামিন স্থগিত চেয়ে আবেদন করেছিলেন। চেম্বার আদালত কোনো অন্তর্বর্তী আদেশ না দিয়ে শুনানির জন্য ২৭ জুলাই আপিল বিভাগের নিয়মিত বেঞ্চে পাঠিয়ে দিয়েছেন।৯ জুলাই নাশকতার ৫৬ মামলায় বিএনপির এই চার নেতা জামিন পান। বিচারপতি সৈয়দ মো. জিয়াউল করিম ও বিচারপতি শেখ মো. জাকির হোসেনের সমন্বয়ে গঠিত হাইকোর্ট বেঞ্চ বিএনপির চার নেতার আগাম জামিন মঞ্জুর করেন। এর মধ্যে পল্টন, শাহবাগ, মিরপুর ও মতিঝিলসহ রাজধানীর বিভিন্ন থানার ৪২টি মামলায় আগাম জামিন পান বিএনপির যুগ্ম মহাসচিব আমানউল্লাহ আমান। রাজধানীর পল্টন থানার পাঁচটি, যাত্রাবাড়ী ও খিলগাঁও থানার একটি এবং কুমিল্লার চৌদ্দগ্রাম থানার দুটি মামলায় আগাম জামিন পান বিএনপির স্থায়ী কমিটির সদস্য এম কে আনোয়ার। যশোর সদর থানার চার মামলায় আগাম জামিন পান বিএনপির স্থায়ী কমিটির আরেক সদস্য তরিকুল ইসলাম। আর পল্টন থানার এক মামলায় বিএনপি চেয়ারপারসনের উপদেষ্টা ও ব্যবসায়ী আবদুল আউয়াল মিন্টু আগাম জামিন পান।
