
মেহেরপুর সদর উপজেলার বুড়িপোতা ইউনিয়নের রাজাপুরে সাত বিঘা জমিতে করা কলার বাগানের সাড়ে তিন হাজার কলার কাঁদি কেটে ফেলেছে দুর্বৃত্তরা। গতকাল শনিবার গভীর রাতে এ ঘটনা ঘটে। এ ব্যাপারে সদর থানায় মামলা হয়েছে। তবে পুলিশ কাউকে আটক করতে পারেনি।সরেজমিনে দেখা গেছে, কলার বাগানের অধিকাংশ গাছের কলার কাঁদি ধারালো অস্ত্র দিয়ে কেটে ফেলা হয়েছে। সেগুলো মাটিতে পড়ে আছে।জমির মালিক জিয়াউর রহমান প্রথম আলো ডটকমকে বলেন, সাত বিঘা জমিতে তিনি কলার চাষ করেছেন। এতে প্রায় তিন লাখ টাকা ব্যয় হয়েছে। বাগানে সাড়ে তিন হাজার গাছে কলার কাঁদি হয়েছিল। প্রতি কাঁদি ১৯০ টাকা করে বিক্রির দরদাম হয়েছিল। যেদিন বিক্রির কথা, সেদিনই দুর্বৃত্তরা অধিকাংশ কলার কাঁদি কেটে ফেলে। এতে তাঁর প্রায় সাত লাখ টাকার ক্ষতি হয়েছে বলে তিনি দাবি করেন।তবে কারা এ ঘটনা ঘটিয়েছে, সে ব্যাপারে জিয়াউর রহমান সরাসরি কারও নাম বলেননি। তবে থানায় করা মামলায় তিনি উল্লেখ করেছেন, গত বছর একই গ্রামের শামীম হোসেনসহ (৪২) কয়েকজন শত্রুতা করে তাঁর কলার বাগান নষ্ট করেছিলেন। তখন গ্রাম্য সালিসে তাঁদের সাজা হলে তাঁরা ক্ষুব্ধ হন। সেই জেরে এ ঘটনা ঘটতে পারে।মেহেরপুর সদর থানার উপপরিদর্শক (এসআই) বুলু হোসেন ঘটনার সত্যতা নিশ্চিত করে প্রথম আলো ডটকমকে বলেন, পুলিশ ঘটনার সঙ্গে  জড়িত ব্যক্তিদের গ্রেপ্তারের চেষ্টা করছে।
