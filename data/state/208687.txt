
নোয়াখালীর হাতিয়ার নিঝুম দ্বীপের আবাসিক হোটেলে নিয়ে দুই ছাত্রীকে ধর্ষণের অভিযোগে মামলা হয়েছে। গতকাল মঙ্গলবার করা এ মামলার দুই আসামিকে গ্রেপ্তার করা হয়েছে। আজ বুধবার তাদের আদালতে পাঠানো হয়েছে।
হাতিয়া থানার ভারপ্রাপ্ত কর্মকর্তা (ওসি) আবদুল মজিদ প্রথম আলোকে বলেন, সোমবার ঈদের দিন বেড়াতে নিয়ে যাওয়ার কথা বলে দুই ছাত্রীকে ধর্ষণ করা হয়েছে অভিযোগে মামলা হয়েছে। ওই দুই ছাত্রী হাতিয়ার একটি মাদ্রাসার অষ্টম শ্রেণি ও দশম শ্রেণিতে পড়ে। এক ছাত্রীর বাবা বাদী হয়ে গতকাল হাতিয়া পৌরসভার মো. আরিফ (২৮) ও ছোট দেল গ্রামের মো. কামরুল ইসলামকে (২৬) আসামি করে নারী ও শিশু নির্যাতন দমন আইনে মামলা করেন।
স্থানীয়দের বরাত দিয়ে পুলিশ জানায়, সোমবার রাতে দুই ছাত্রীকে নিঝুম দ্বীপের একটি আবাসিক হোটেলে নিয়ে গিয়ে ধর্ষণ করা হয়। বিষয়টি জানাজানি হওয়ার পর স্থানীয়রা ঘটনাটি নিঝুম দ্বীপ পুলিশ তদন্ত কেন্দ্রে জানায়। পরে পুলিশ গিয়ে রাত একটার দিকে দুই ছাত্রীকে উদ্ধার করে এবং দুই যুবককে আটক করে। পরে এক ছাত্রীর বাবার করা মামলায় দুই যুবককে গ্রেপ্তার দেখানো হয়।
আজ দুই ছাত্রীর পরীক্ষা-নিরীক্ষা নোয়াখালী জেনারেল হাসপাতালে সম্পন্ন হয়েছে বলে জানান ওসি আবদুল মজিদ।
 
