
তথ্যমন্ত্রী হাসানুল হক ইনু বলেছেন, ‘ড. ইউনূস জাতীয় ও আন্তর্জাতিকভাবে অত্যন্ত সম্মানীয় ব্যক্তি। উনি দীর্ঘদিন পর ঘোমটা ছেড়ে রাজনীতির অঙ্গনে আসলেন। এজন্য তাঁকে অভিনন্দন ও শুভেচ্ছা জানাচ্ছি। এক-এগারোর মঈনুদ্দিন-ফখরুদ্দীন সাহেবের আমলে একবার রাজনীতিতে অবতীর্ণ হয়েছিলেন, দুদিন থেকে চলে গিয়েছিলেন। আশা করব এবার উনি আর চলে যাবেন না।’আজ শনিবার দুপুরে কুষ্টিয়ার মিরপুর উপজেলার কাকিলাদহে বিচারপতি ড. রাধা বিনোদপাল মডেল ভিলেজের ফলক উন্মোচন অনুষ্ঠানে তথ্যমন্ত্রী সাংবাদিকদের এ কথা বলেন।হাসানুল হক ইনু বলেন, ‘আশা করব বিরোধীদলীয় নেতা খালেদা জিয়া জাতিসংঘের মহাসচিবের কাছে সংলাপে যাবেন বলে যে অঙ্গীকার করেছেন, তা রক্ষা করবেন। কার অধীনে নির্বাচন হবে, কীভাবে হবে, নির্বাচনের সময় অন্তর্বর্তী সরকারের রূপরেখা কী হবে, ক্ষমতা কী হবে, পরিধি কী হবে—এর সবকিছুই সংলাপের টেবিলে বসে ফয়সালা করতে হয়।’মন্ত্রী বলেন, ‘নির্বাচনকে নিরপেক্ষ করার জন্য বর্তমান সরকার বিরোধী দলের দাবির পরিপ্রেক্ষিতে একতরফা কোনো বিল উত্থাপন করবে না। বিরোধী দলের সঙ্গে আলোচনা সাপেক্ষে যে ঐকমত্য হবে, তার ভিত্তিতে যদি কোনো বিল উত্থাপন করার প্রয়োজন হয়ে থাকে, তাহলে বিল উত্থাপন করা হবে। একতরফা বিল উত্থাপন করে খালেদা জিয়াকে কোনো রাজনৈতিক চক্রান্ত করার সুযোগ দেওয়া হবে না।’সেখানে কুষ্টিয়া জেলা প্রশাসক সৈয়দ বেলাল হোসেন, পুলিশ সুপার মফিজ উদ্দিন আহমেদ, জেলা জাতীয় সমাজতান্ত্রিক দলের সভাপতি গোলাম মহসিন, সাধারণ সম্পাদক আবদুল আলীম প্রমুখ উপস্থিত ছিলেন।
