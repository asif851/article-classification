
কক্সবাজারের টেকনাফ উপজেলার শাহপরীর দ্বীপের জালিয়াপাড়া-সংলগ্ন নাফ নদী থেকে গতকাল বৃহস্পতিবার অজ্ঞাতনামা এক ব্যক্তির (৩৫) লাশ উদ্ধার করেছে পুলিশ। টেকনাফ মডেল থানার এসআই মো. নাজমুল আলম জানান, বেলা দুইটার দিকে জালিয়াপাড়ার ৬ নম্বর স্লুইসগেট এলাকায় এক ব্যক্তির লাশ ভাসতে দেখে এলাকাবাসী পুলিশে খবর দেন। পরে পুলিশ লাশটি উদ্ধার করে ময়নাতদন্তের জন্য কক্সবাজার সদর হাসপাতালের মর্গে পাঠায়। পুলিশ বলছে, নিহত ওই ব্যক্তি মিয়ানমারের নাগরিক হতে পারেন। রাতে বাংলাদেশে অনুপ্রবেশকালে ঝোড়ো হাওয়ায় নৌকা থেকে পড়ে তাঁর মৃত্যু হয়েছে বলে ধারণা করা হচ্ছে। টেকনাফ মডেল থানার ওসি মো. মাইন উদ্দিন খান জানান, এ ঘটনায় টেকনাফ থানায় অপমৃত্যুর মামলা হয়েছে।
