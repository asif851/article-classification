



‘চরম ব্যবস্থা নেওয়া হবে।’ 
‘কী হবে আমি নিজেও বলতে পারি না।’


প্রশ্নপত্র ফাঁস হয়েছে প্রমাণিত হলে সঙ্গে সঙ্গে পরীক্ষা বাতিল করা হবে বলে জানিয়েছেন শিক্ষামন্ত্রী নুরুল ইসলাম নাহিদ। প্রশ্নপত্র ফাঁস করলে কেউ রেহাই পাবে না বলেও তিনি জানান।
আজ বৃহস্পতিবার ঢাকায় ধানমন্ডি গভ. ল্যাবরেটরি উচ্চবিদ্যালয়ে এসএসসি ও সমমানের পরীক্ষা দেখতে গিয়ে শিক্ষামন্ত্রী সাংবাদিকদের এ কথা বলেন।
মন্ত্রী বলেন, ‘এই পরীক্ষা নিরাপদ রাখতে মানুষের পক্ষে যা যা করা সম্ভব, এবার তা-ই করা হয়েছে। প্রশ্নপত্র ফাঁস করলে কেউ রেহাই পাবে না। কী হবে আমি নিজেও বলতে পারি না। তবে চরম ব্যবস্থা নেওয়া হবে।’
মন্ত্রী এবং মাধ্যমিক ও উচ্চশিক্ষা বিভাগের সচিব সোহরাব হোসাইন কেন্দ্র পরিদর্শন করেন।
পরীক্ষা শুরুর আগে এক সাংবাদিক মন্ত্রীকে বলেন, ফেসবুকে প্রশ্নপত্রের অনুলিপি ছড়ানো হয়েছে। মন্ত্রী, সচিব ও কেন্দ্রে দায়িত্বরতরা ওই অনুলিপি মূল প্রশ্নপত্রের সঙ্গে মিলিয়ে দেখেন। তবে অনুলিপিটি ভুয়া বলে প্রমাণিত হয়। মন্ত্রী পরে সাংবাদিকদের বিষয়টি জানান।
সারা দেশে আজ সকাল ১০টার দিকে এসএসসি পরীক্ষা শুরু হয়েছে। মোট পরীক্ষার্থী ২০ লাখ ৩১ হাজার ৮৯৯ জন।
সারা দেশে এসএসসি পরীক্ষা হচ্ছে অভিন্ন প্রশ্নপত্রে। মোট ৩ হাজার ৪১২টি কেন্দ্রে পরীক্ষা হচ্ছে। আজ লিখিত পরীক্ষা শুরু হয়ে ২৫ ফেব্রুয়ারি শেষ হবে।
