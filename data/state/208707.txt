
বিএনপির জ্যেষ্ঠ নেতাদের ‘নেড়ি কুত্তার’ মতো পেটানোর হুমকি দিয়েছেন ছাত্রলীগের সাধারণ সম্পাদক সিদ্দিকী নাজমুল আলম। আজ বুধবার সন্ধ্যা ছয়টা ৪৮ মিনিটে তাঁর ফেসবুকের পাতায় দেওয়া এক স্ট্যাটাসে তিনি এই হুমকি দেন।
সিদ্দিকী নাজমুল আলম স্ট্যাটাস লেখেন, ‘তিনদিনের মধ্যে ছবি বিশ্বাসের উপর হামলার জবাব দিব। ডাক্তার বলছিলো আরও কয়টাদিন থাকতে আর থাকতে পারলামনা কুকুরদের ঘেউ ঘেউ এর কারনে। ন্যাড়ী কুত্তার মতো পিটামু বিএনপির বড় নেতাদের।’নাজমুল বর্তমানে থাইল্যান্ডের রাজধানী ব্যাংককে চিকিৎসার জন্য অবস্থান করছেন বলে ছাত্রলীগের বিভিন্ন সূত্র নিশ্চিত করেছে।জানতে চাইলে ছাত্রদলের সাধারণ সম্পাদক আকরামুল হাসান প্রথম আলোকে বলেন, ‘আজকের সংঘর্ষে পুলিশ মাঝখানে না থাকত, টিয়ারশেল না মারত তাহলে দেখাতাম। আমরা ছাত্রলীগের অবৈধ দখলদারের বিরুদ্ধে প্রস্তুত আছি। তাদের হাত ছাত্রদল ও সাধারণ শিক্ষার্থীদের রক্তে রঞ্জিত। পুলিশ ও প্রশাসনযন্ত্র ছাড়া তাদের মাঠে আসার আহ্বান জানাচ্ছি। দেখি রাজপথ কার দখলে থাকে।’ছাত্রলীগের সাধারণ সম্পাদকের স্ট্যাটাসের ভাষার সমালোচনা করে আকরামুল বলেন, ‘এ ধরনের ভাষা ব্যবহার তাঁদের আজীবন লালিত সংস্কৃতি। কখনো কোনো অবস্থায় এ ধরনের অরুচিকর ভাষা ব্যবহার উচিত নয়। তবে এটা তাঁদের সহজাত বৈশিষ্ট্য। আওয়ামী লীগের নেতারা এ ধরনের ভাষা ব্যবহার করেন। সুতরাং তাঁদের উত্তরাধিকারীদের কাছ থেকে এ ধরনের ভাষা অপ্রত্যাশিত না।’
