
বাংলাদেশের সাম্প্রতিক রাজনৈতিক ঘটনাবলি দ্রুত সংলাপ আয়োজনের প্রয়োজনীয়তাকে অনিবার্য করে তুলেছে বলে মন্তব্য করেছেন দক্ষিণ ও মধ্য এশিয়াবিষয়ক সহকারী মার্কিন পররাষ্ট্রমন্ত্রী নিশা দেশাই বিসওয়াল। আজ সোমবার দুপুরে রাজধানীর আমেরিকান ক্লাবে সাংবাদিকদের প্রশ্নের জবাবে তিনি এ মন্তব্য করেন।নিশা দেশাই বলেন, সংলাপ শুরুর ব্যাপারে প্রধান দুই রাজনৈতিক দলের নেত্রীর উচিত তাঁদের মহাসচিবদের দায়িত্ব দেওয়া। তিনি বলেন, বাংলাদেশে একটি সুষ্ঠু, অবাধ ও বিশ্বাসযোগ্য নির্বাচন দেখতে চায় যুক্তরাষ্ট্র। তবে এই নির্বাচন বাংলাদেশের জনগণের কাছে বিশ্বাসযোগ্য হতে হবে। অপর এক প্রশ্নের জবাবে নিশা দেশাই বলেন, বাংলাদেশের নির্বাচন ও গণতন্ত্রের ব্যাপারে ভারতসহ আন্তর্জাতিক সম্প্রদায়ের সঙ্গে যুক্তরাষ্ট্রের আলোচনা চলছে।গত শনিবার নিশা দেশাই বিসওয়াল বাংলাদেশ সফরে আসেন। নতুন দায়িত্ব গ্রহণের পর এটিই হচ্ছে নিশার প্রথম বাংলাদেশ সফর। আজ রাতে তিনি বাংলাদেশ ছেড়ে যাবেন।
