
চট্টগ্রামে মো. ইউসুফ নামের এক সিএনজিচালিত অটোরিকশা চালককে খুনের দায়ে চারজনকে ফাঁসি ও দুজনকে যাবজ্জীবন কারাদণ্ডাদেশ দিয়েছেন আদালত। আজ সোমবার দুপুরে জননিরাপত্তা ট্রাইব্যুনাল চট্টগ্রামের বিচারক সৈয়দা হোসনে আরা এ রায় দেন।
ফাঁসির দণ্ডাদেশ প্রাপ্তরা হলেন নুরুল আলম, আবুল কালাম, মো. রুবেল ও মো. কাউসার। কাউসার ছাড়া বাকি তিনজন পলাতক। আর যাবজ্জীবন কারাদণ্ডপ্রাপ্তরা হলেন আরিফুল ইসলাম ও এস এম নইমউদ্দিন। আরিফ বর্তমানে পলাতক।
ট্রাইব্যুনালের সরকারি কৌঁসুলি জাহাঙ্গীর আলম প্রথম আলোকে বলেন, ২০০৮ সালের ৩ মে চট্টগ্রামের বোয়ালখালী উপজেলা থেকে আনোয়ারা যাওয়ার কথা বলে সিএনজি অটোরিকশাটি ভাড়া করেন আসামিরা। ওই দিনই বোয়ালখালীর পশ্চিম গুমদণ্ডি এলাকায় ইউসুফকে খুন করে রাস্তায় ফেলে দিয়ে তাঁরা​ অটোরিকশাটি নিয়ে চলে যান। পরে সাতকানিয়া থেকে পাঁচজনকে স্থানীয় লোকজন আটক করে থানায় সোপর্দ করে।
এ ঘটনায় নিহতের খালাতো ভাই হাতেমতাই বাদী হয়ে বোয়ালখালী থানায় হত্যা মামলা করেন। তদন্ত শেষে পুলিশ আসামিদের বিরুদ্ধে অভিযোগপত্র দেয়। ১৭ জন সাক্ষীর সাক্ষ্য শেষে আদালত আজ রায় দিলেন।
