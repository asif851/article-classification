
রাজধানী ঢাকায় পৃথক দুটি দুর্ঘটনায় গাড়ির ধাক্কায় দুজন মারা গেছেন। একটি ঘটনা ঘটেছে আজ শুক্রবার ভোরে রাজধানীর মিরপুরের ৬ নম্বর সেকশন বাজারের পাশে এবং অপরটি বৃহস্পতিবার দিবাগত রাতে তেজগাঁওয়ের ফার্মগেটের কাছে।ঢাকা মেডিকেল কলেজ হাসপাতাল সূত্রে জানা গেছে, মিরপুরের ৬ নম্বর সেকশন বাজারের পাশে ভোর আনুমানিক সাড়ে পাঁচটার দিকে প্রাইভেট কারের ধাক্কায় এক পথচারী গুরুতর আহত হন। পলাশ নামের এক ব্যক্তি তাঁকে উদ্ধার করে ঢাকা মেডিকেল কলেজ হাসপাতালে নিয়ে যান। সেখানে কর্তব্যরত চিকিৎসক তাঁকে মৃত ঘোষণা করেন। নিহত ব্যক্তির সঙ্গে থাকা পরিচয়পত্রে দেখা যায় তাঁর নাম মো. ফারুক হোসেন। বয়স ৪৮। পিতা সুলতান হোসেন। বাড়ি মৌলভীবাজারে। 
অপরদিকে তেজগাঁও ফার্মগেট এলাকা থেকে আহত অবস্থায় এক পথচারীকে উদ্ধার করে ঢাকা মেডিকেল কলেজ হাসপাতালে নেওয়া হলে চিকিৎসকেরা তাঁকে মৃত ঘোষণা করেন। ওই ব্যক্তির নাম জুয়েল হোসেন (৫০)। তাঁর লাশ ঢাকা মেডিকেলে কলেজ হাসপাতালের মর্গে রয়েছে।
ঢাকা মেডিকেল কলেজ হাসপাতাল পুলিশ ফাঁড়ির সহকারী উপপরিদর্শক (এএসআই) বাবুল মিয়া এ তথ্যের সত্যতা নিশ্চিত করেন।
