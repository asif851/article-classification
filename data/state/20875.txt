
কর্ণফুলী নদীর তীর থেকে দুটি অবৈধ জেটি উচ্ছেদ করেছেন ভ্রাম্যমাণ আদালত। গতকাল রোববার নদীর দক্ষিণ তীরে চর পাথরঘাটা এলাকা থেকে দুটি জেটি উচ্ছেদ করা হয়।বন্দর সূত্র জানায়, স্থানীয় মোবারক ও হায়দার নামের দুই ব্যক্তি এসব জেটি নির্মাণ করে পণ্য ওঠানো-নামানোর কাজ করছিলেন। জেটি দুটিতে লাইটার জাহাজ ভিড়িয়ে পণ্য খালাস করা হতো।ভ্রাম্যমাণ আদালত পরিচালনাকারী বন্দরের নির্বাহী ম্যাজিস্ট্রেট মুহাম্মদ আবুল হাশেম বলেন, বালির বস্তা ও কাঠ দিয়ে জেটি দুটি বানানো হয়েছে। অভিযানে জেটি এলাকার সংরক্ষিত পাথর ও কয়লা জব্দ করা হয়েছে।পৃথক অভিযানে এমভি সেন্ট্রাল ও এমভি সাইফুর রহমান নামের দুটি লাইটার জাহাজকে ৬০ হাজার টাকা জরিমানা করেছেন একই ভ্রাম্যমাণ আদালত।
