
হাইকোর্ট বিভাগের এক বিচারপতির কাছে মেয়াদোত্তীর্ণ ওষুধ বিক্রি করায় ধানমন্ডির সাতমসজিদ রোডের কেয়ারী প্লাজা মার্কেটে অবস্থিত মেট্রো ফামার্র মালিক ও এক কর্মচারীর বিরুদ্ধে করা মামলা আইন অনুসারে পরিচালনা করতে নির্দেশ দিয়েছেন হাইকোর্ট। গতকাল বৃহস্পতিবার বিচারপতি গোবিন্দ চন্দ্র ঠাকুর ও বিচারপতি রাজিক আল জলিলের সমন্বয়ে গঠিত হাইকোর্টের অবকাশকালীন বেঞ্চ এ আদেশ দেন।আদালত সূত্র জানায়, খাদ্যে বিষক্রিয়ায় আক্রান্ত হয়ে বিচারপতি গোবিন্দ চন্দ্র ঠাকুর চিকিৎসকের পরামর্শে তাঁর এমএলএসএসকে ওনিয়াম-৫০ কিনতে ১১ সেপ্টেম্বর দোকানে পাঠান। ওই কর্মচারী ধানমন্ডির সাতমসজিদ রোডের কেয়ারী প্লাজা মার্কেটের মেট্রো ফার্মা থেকে ওষুধ কিনে ফেরেন। বাসায় ফেরার পর ওষুধ দেওয়া হলে বিচারপতি তাৎক্ষণিক একটি বড়ি সেবন করেন। এরপর তিনি অস্বস্তি বোধ করেন। এ অবস্থায় বিচারপতি বড়ির লেবেল হাতে নিয়ে দেখেন তা মেয়াদোত্তীর্ণ। তিনি ধানমন্ডি থানায় ফোন করেন। এরপর বিচারপতির বাসায় যান ধানমন্ডি থানার পরিদর্শক (তদন্ত) হেলালউদ্দিন। পুলিশ কর্মকর্তা তাঁর কাছে ঘটনা শোনেন। বিচারপতি ওই দোকানের মালিক ও কর্মচারীর বিরুদ্ধে আইন অনুযায়ী পদক্ষেপ নিতে পুলিশকে নির্দেশ দেন এবং পুলিশ কী ব্যবস্থা নিয়েছে তা জানিয়ে ১৫ সেপ্টেম্বর আদালতে প্রতিবেদন দিতে নির্দেশ দেন।এই নির্দেশ অনুসারে গতকাল প্রতিবেদন নিয়ে আদালতে হাজির হন ধানমন্ডি থানার পরিদর্শক (তদন্ত) হেলালউদ্দিন। এতে বলা হয়, মেয়াদোত্তীর্ণ ওষুধ বিক্রির অভিযোগে দোকানের মালিক রফিক ও কর্মচারী আব্দুস সাত্তারকে আসামি করে ১১ সেপ্টেম্বর ধানমন্ডি থানায় মামলা হয়েছে। আদালতে রাষ্ট্রপক্ষে প্রতিবেদনটি দাখিল করেন ডেপুটি অ্যাটর্নি জেনারেল এ এস এম নাজমুল হক
