
রাজধানীর হজরত শাহজালাল আন্তর্জাতিক বিমানবন্দরে ২৫ কেজি সোনাসহ জামিল আক্তার (৪৮) নামে এক যাত্রীকে আটক করেছে কাস্টমস হাউসের প্রিভেন্টিভ টিম।
গতকাল শনিবার দিবাগত রাতে তাঁকে আটক করা হয়। কাস্টমস হাউস সূত্রে জানা যায়, জামিল শরীরের নিম্নাঙ্গে বন্ধনীর মধ্যে ২৫০টি সোনার বার লুকিয়ে রেখেছিলেন। এসব বারের মোট ওজন ২৫ কেজি। আনুমানিক দাম সাড়ে ১২ কোটি টাকা।
ঢাকা কাস্টমস হাউসের সহকারী কমিশনার আহসানুল কবীর জানান, জামিল সিঙ্গাপুর থেকে সিঙ্গাপুর এয়ারলাইনসের এসকিউ ৪৪৬ নম্বর ফ্লাইটে গতকাল রাত সাড়ে ১০টার দিকে শাহজালাল বিমানবন্দরে নামেন। সন্দেহজনক গতিবিধির কারণে তাঁকে জিজ্ঞাসাবাদ করা হয়। তল্লাশির পর সোনার বারগুলো পাওয়া যায়। তিনি গত ছয় মাসে মোট ১৩ বার বিদেশ ভ্রমণ করেছেন।
আহসানুল কবীর আরও জানান, জামিলকে থানায় সোপর্দ করার প্রক্রিয়া চলছে।
কাস্টমস হাউস বলছে, এটি এই বছরের সবচেয়ে বড় সোনার চালান। গত বছরের আগস্ট মাসে হুইলচেয়ার করে আসা যাত্রী আতাউল মুজিবের কাছ থেকে ২৩ কেজি সোনা আটক করা হয়েছিল।
 
