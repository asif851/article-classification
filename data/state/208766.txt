
সরকারি প্রতিষ্ঠানে চিকিৎসক-সংকট দূর করতে ১০ হাজার চিকিৎসক নিয়োগ দেওয়ার উদ্যোগ নিয়েছে স্বাস্থ্য ও পরিবারকল্যাণ মন্ত্রণালয়। বিশেষ বিসিএসের মাধ্যমে এসব চিকিৎসক নিয়োগ দেওয়া হবে।
আজ বৃহস্পতিবার স্বাস্থ্য মন্ত্রণালয় সভাকক্ষে বিভাগীয় পরিচালক, সিভিল সার্জন ও হাসপাতালের পরিচালকদের সঙ্গে মতবিনিময় সভায় স্বাস্থ্যমন্ত্রী মোহাম্মদ নাসিম এ কথা বলেন। তিনি বলেন, তৃতীয় ও চতুর্থ শ্রেণির শূন্য পদে ৪০ হাজার কর্মচারী নিয়োগেরও উদ্যোগ নেওয়া হয়েছে।
স্বাস্থ্যমন্ত্রী বলেন, সম্প্রতি সরকারের তদারকি বাড়ানোর ফলে চিকিৎসকদের মধ্যে কর্মস্থলে থেকে সেবা দেওয়ার প্রবণতা বেড়েছে। সরকারি হাসপাতালে শয্যাপ্রতি খাদ্য ও পথ্যের পরিমাণ বাড়ানো হয়েছে। ফলে সার্বিক স্বাস্থ্যসেবার মানও বৃদ্ধি পেয়েছে। মোহাম্মদ নাসিম বলেন, তিন বছর আগে ৬ হাজার চিকিৎসক নিয়োগ দেওয়ায় গ্রামাঞ্চলে চিকিৎসক-সংকট অনেকটা দূর হয়। আবারও যেন সংকট না হয়, সে জন্য সরকার আরও ১০ হাজার চিকিৎসক নিয়োগ দেবে।
সভায় স্বাস্থ্য প্রতিমন্ত্রী জাহিদ মালেক, স্বাস্থ্যসেবা বিভাগের সচিব সিরাজুল হক খান, চিকিৎসা শিক্ষা ও পরিবারকল্যাণ বিভাগের সচিব সিরাজুল ইসলাম, স্বাস্থ্য অধিদপ্তরের মহাপরিচালক আবুল কালাম আজাদ, নার্সিং অধিদপ্তরের মহাপরিচালক তন্দ্রা শিকদার, সব বিভাগের পরিচালক, সিভিল সার্জন ও হাসপাতালের পরিচালকেরা উপস্থিত ছিলেন।
