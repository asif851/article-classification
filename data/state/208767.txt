
আখেরি মোনাজাতের মধ্য দিয়ে আজ রোববার বিশ্ব ইজতেমার প্রথম পর্ব শেষ হয়েছে। মোনাজাতে মহান আল্লাহর দরবারে দুই হাত তুলে কেঁদে কেঁদে ক্ষমা চেয়েছেন মুসল্লিরা। তাঁরা পাপ থেকে মুক্তির জন্য আকুতি-মিনতি করেছেন। দেশ-জাতি-মানবতার কল্যাণ ও সমৃদ্ধি চেয়েছেন। মানুষের জন্য রহমত ও শান্তি কামনা করেছেন।আখেরি মোনাজাতে অংশ নিতে টঙ্গীর তুরাগতীরে লাখো মুসল্লির ঢল নামে। টঙ্গী শহর, ইজতেমাস্থল ও এর আশপাশ এলাকা জনসমুদ্রে পরিণত হয়। যত দূর চোখ যায় শুধু মানুষ আর মানুষ দেখা যায়। এরই মাঝে বেলা ১১টা ৮ মিনিটে শুরু হয় আখেরি মোনাজাত। শেষ হয় বেলা ১১টা ৩২ মিনিটে।  বিনম্র সুরে আল্লাহর কাছে আকুতি জানিয়ে মোনাজাত পরিচালনা করেন ভারতের শীর্ষস্থানীয় তাবলিগ মুরব্বি মাওলানা সা’দ। তাঁর সঙ্গে লাখো মুসল্লি দুই হাত তুলে ‘আমিন’, ‘আমিন’ ধ্বনি তোলেন। বিশ্ব ইজতেমার ময়দান ও আশপাশের কয়েক কিলোমিটার এলাকাজুড়ে লাগানো মাইকে সেই ধ্বনি ছড়িয়ে পড়ে।ইজতেমায় এক বিদেশিসহ আরও তিন মুসল্লির মৃত্যু
মোনাজাতে অংশ নিতে ভোররাত থেকে হেঁটে বা অন্য উপায়ে ইজতেমাস্থলে আসেন অনেক মুসল্লি। সকাল নাগাদ ইজতেমার মাঠ কানায় কানায় পূর্ণ হয়ে যায়। মুসল্লিরা মাঠের আশপাশের রাস্তা, অলিগলিতে অবস্থান নেন।
ইজতেমাস্থলে পৌঁছাতে না পেরে অনেক মুসল্লি মহাসড়ক ও সড়কে অবস্থান নেন। তাঁরা পুরোনো খবরের কাগজ, পাটি, সিমেন্টের বস্তা ও পলিথিন বিছিয়ে বসে পড়েন। পার্শ্ববর্তী কয়েক কিলোমিটার এলাকাজুড়ে বাসাবাড়ি, কলকারখানা, অফিস, দোকান ও যানবাহনের ছাদ এবং তুরাগ নদে নৌকায় অবস্থান নেন মুসল্লিরা।
ইজতেমার তিন দিনের বয়ান শুনতে মুসল্লিদের বেশির ভাগ প্রথম দিনই তুরাগতীরে সমবেত হন। যাঁরা নিয়মিত বয়ান শুনতে পারেননি, তাঁদের মধ্যে অনেকে আখেরি মোনাজাতে অংশ নিতে নিয়ত করেন।
আখেরি মোনাজাতে অংশ নিতে তুরাগতীরে লাখো মুসল্লি
বিশেষ করে রাজধানী ঢাকা ও আশপাশের এলাকার মানুষ ভোররাত থেকেই টঙ্গীর অভিমুখে যাত্রা শুরু করেন আখেরি মোনাজাতে শরিক হতে। নারী-পুরুষ-শিশুসহ নানা বয়সের মানুষ মোনাজাতে অংশ নিতে টঙ্গী এলাকায় পৌঁছান। মোনাজাত শেষে নিজ নিজ গন্তব্যে রওনা দেন মুসল্লিরা।
মুসল্লিরা বলেছেন, ইজতেমার শিক্ষা তাঁরা ছড়িয়ে দেবেন। ব্যক্তি, পরিবার, সমাজসহ সামগ্রিক জীবনব্যবস্থায় এই শিক্ষা তাঁরা কাজে লাগাবেন।
তুরাগতীরে গত শুক্রবার বাদ ফজর আমবয়ানের মধ্য দিয়ে শুরু হয় বিশ্ব ইজতেমার প্রথম পর্ব। আখেরি মোনাজাতের মধ্য দিয়ে এই পর্ব আজ শেষ হলো।
চার দিন বিরতি দিয়ে ১৫ জানুয়ারি শুরু হবে বিশ্ব ইজতেমার দ্বিতীয় পর্ব। ১৭ জানুয়ারি আখেরি মোনাজাতের মধ্য দিয়ে শেষ হবে এ বছরের বিশ্ব ইজতেমা।
