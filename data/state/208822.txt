
ছোট ভাইয়ের সঙ্গে বখাটেদের বিরোধ মেটাতে গিয়ে ধারালো অস্ত্রের আঘাতে খুন হয়েছেন বড় ভাই মাহাবুবুর রহমান (২২)। গতকাল বৃহস্পতিবার রাতে পটুয়াখালী শহরের নিউমার্কেট এলাকায় এ ঘটনা ঘটে।
নিহত মাহাবুব শহরের দক্ষিণ সবুজবাগ এলাকার ইউসুফ আলী প্যাদার বড় ছেলে। তিনি পটুয়াখালীর সরকারি টেকনিক্যাল স্কুল অ্যান্ড কলেজের ছাত্র ছিলেন।
নিহত মাহাবুবের ছোট ভাই মাহফুজুর রহমান (১৯) জানান, বৃহস্পতিবার সন্ধ্যায় বন্ধুদের সঙ্গে পটুয়াখালীর শেখ রাসেল শিশুপার্কে বিজয় মেলায় ঘুরতে যান তিনি। এ সময় শহরের জৈনকাঠি এলাকার আল-আমিন দলবল নিয়ে তাঁর কাছে নেশার জন্য টাকা দাবি করে। এ নিয়ে তাঁদের মধ্যে কথা-কাটাকাটি হয়।
ছোট ভাইয়ের সঙ্গে বিরোধের খবর পেয়ে সেটি মীমাংসার জন্য মাহাবুব মুঠোফোনে আল-আমিনের সঙ্গে যোগাযোগ করলে নিউমার্কেট এলাকায় যেতে বলে। রাত সাড়ে ১০টার দিকে মাহফুজের বন্ধু কাওসার ও ইমনকে নিয়ে নিউমার্কেট এলাকায় যান মাহাবুব। প্রত্যক্ষদর্শী কাওসার জানান, তাঁরা নিউমার্কেট এলাকায় পৌঁছালে আল-আমিন দলবল নিয়ে তাঁদের ওপর হামলা চালান। এ সময় তাঁরা দৌড়ে পালিয়ে যাওয়ার চেষ্টা করেন। একপর্যায়ে হামলাকারীরা মাহাবুবকে দা দিয়ে কোপাতে থাকলে মাহাবুব মাটিতে লুটিয়ে পড়েন। এর পরপরই হামলাকারীরা পালিয়ে যায়। আশঙ্কাজনক অবস্থায় মাহাবুবকে প্রথমে পটুয়াখালী ২৫০ শয্যা হাসপাতালে নিয়ে যাওয়া হয়। অবস্থার অবনতি ঘটলে চিকিৎসকেরা তাঁকে বরিশাল পাঠানোর জন্য বলেন। রাতেই মাহাবুবকে বরিশাল শের–ই–বাংলা মেডিকেল কলেজ হাসপাতালে নিয়ে গেলে কর্তব্যরত চিকিৎসক তাঁকে মৃত ঘোষণা করেন।
মাহাবুবের মরদেহের সুরতহাল শেষে সদর থানার উপপরিদর্শক (এসআই) মিজান জানান, মাহাবুবের ডান হাতে ধারালো অস্ত্রের তিনটি কোপ ও ঘাড়ে একটি কোপের চিহ্ন রয়েছে।
সদর থানার ভারপ্রাপ্ত কর্মকর্তা (ওসি) কে এম তারিকুজ্জামান বলেন, কী কারণে এ হত্যাকাণ্ড ঘটেছে পুলিশ তা উদ্‌ঘাটনে তদন্ত শুরু করেছে। জড়িত ব্যক্তিদের গ্রেপ্তারের চেষ্টা চলছে। এ ঘটনায় মামলা দায়েরের প্রস্তুতি চলছে।
মাহাবুবকে হত্যার ঘটনায় বিক্ষুব্ধ এলাকাবাসী আজ সকাল সাড়ে ১০টার দিকে নিউমার্কেট এলাকায় বিক্ষোভ করেছে। মাহাবুব হত্যাকাণ্ডে অভিযুক্ত আল-আমিনের সঙ্গে যোগাযোগের চেষ্টা করা হলেও তাঁর মুঠোফোন বন্ধ পাওয়া যায়।
