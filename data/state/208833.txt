
‘ফ্রেমে, প্রেমে দুই বাংলা’ স্লোগান নিয়ে রাজশাহী বিশ্ববিদ্যালয়ে আজ বুধবার থেকে শুরু হচ্ছে সপ্তাহব্যাপী ‘দুই বাংলার চলচ্চিত্র উৎসব-২০১৫’। উৎসবে প্রায় ২২টি চলচ্চিত্র প্রদর্শনীর পাশাপাশি অনুষ্ঠিত হবে চলচ্চিত্র-বিষয়ক সেমিনার।রাজশাহী বিশ্ববিদ্যালয় চলচ্চিত্র সংসদ এবং বিশ্ববিদ্যালয়ের গণযোগাযোগ ও সাংবাদিকতা বিভাগ যৌথভাবে এ উৎসবের আয়োজন করছে। গতকাল মঙ্গলবার সাংবাদিকতা বিভাগের এক সংবাদ বিজ্ঞপ্তিতে জানানো হয়, আজ সকাল ১০টায় উৎসবের উদ্বোধন করবেন আন্তর্জাতিক খ্যাতিসম্পন্ন ভারতীয় চলচ্চিত্রকার বুদ্ধদেব দাশগুপ্ত ও বাংলাদেশি চলচ্চিত্রকার নাসির উদ্দীন ইউসুফ। এরপর একটি শোভাযাত্রা গণযোগাযোগ ও সাংবাদিকতা বিভাগের সামনে থেকে শুরু হয়ে কাজী নজরুল ইসলাম মিলনায়তনে গিয়ে শেষ হবে। সেখানে উদ্বোধনী আলোচনায় প্রধান অতিথি থাকবেন রাজশাহী সদর আসনের সাংসদ ফজলে হোসেন বাদশা। অনুষ্ঠানে বুদ্ধদেব দাশগুপ্ত ও বাংলাদেশের বিশিষ্ট সিনেমাটোগ্রাফার আনোয়ার হোসেনকে আজীবন সম্মাননা দেওয়া হবে।
