
নবম জাতীয় সংসদের ১৯তম অধিবেশন কাল বুধবার শেষ হতে পারে। হিসাব অনুযায়ী আগামী ২৪ জানুয়ারি মেয়াদ শেষ হওয়ার আগে সংসদের আর কোনো অধিবেশন বসার সম্ভাবনা ক্ষীণ। সংবিধান অনুযায়ী সংসদের এক অধিবেশনের সঙ্গে অন্য অধিবেশনের পার্থক্য ৬০ দিনের বেশি হতে পারবে না। তবে সংসদের মেয়াদ শেষ হওয়ার পূর্ববর্তী ৯০ দিনে অর্থাত্ নির্বাচনকালীন এই বিধান প্রযোজ্য হবে না।
জানতে চাইলে সংসদের শিরীন শারমিন চৌধুরী প্রথম আলো ডটকমকে বলেন, কাল সংসদের অধিবেশন শেষ হতে পারে। তবে এ বিষয়ে এখনো রাষ্ট্রপতির দপ্তর থেকে কোনো নির্দেশনা আসেনি। সাংবিধানিক নিয়ম অনুযায়ী সংসদের অধিবেশন আহ্বান ও সমাপ্তি ঘোষণা করেন রাষ্ট্রপতি। বর্তমান সংসদের যাত্রা শুরু হয়েছিল ২০০৯ সালের ২৫ জানুয়ারি। এই হিসাবে সংসদের মেয়াদ শেষ হবে ২০১৪ সালের ২৪ জানুয়ারি।আজ মঙ্গলবার বিকেল সাড়ে চারটার দিকে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। এর আগে নির্ধারিত প্রশ্নোত্তর টেবিলে উত্থাপিত হয়।তবে আজ প্রশ্নোত্তর বইয়ে কোনো মন্ত্রীর নাম ছিল না। শুধু পদবি ব্যবহার করে তাঁরা প্রশ্নের জবাব দিয়েছেন। সংসদের স্থানীয় সরকার, যুব ও ক্রীড়া, প্রধানমন্ত্রীর কার্যালয়, নির্বাচন কমিশন সচিবালয় এবং রাষ্ট্রপতির কার্যালয়ের দায়িত্বপ্রাপ্ত মন্ত্রীর জবাব দেওয়ার দিন নির্ধারিত ছিল।মন্ত্রীদের নাম ব্যবহার না করার কারণ সম্পর্কে স্পিকার শিরীন শারমিন বলেন, সাধারণত প্রশ্নোত্তর বই কয়েক দিন আগে ছাপা হয়। কিন্তু ইতিমধ্যেই নির্বাচনকালীন সরকারের মন্ত্রীরা শপথ নিয়েছেন। দপ্তর পুনর্বণ্টন হবে। এখন যাঁরা মন্ত্রী, তাঁরা দায়িত্বে না-ও থাকতে পারেন। সেই বিবেচনায় প্রশ্নের জবাবে মন্ত্রীদের নাম ব্যবহার করা হয়নি।প্রশ্নোত্তর বইয়ে মন্ত্রীদের নাম না থাকলেও আজ আইন প্রণয়ন কাজে পররাষ্ট্রমন্ত্রী দীপু মনি, শিক্ষামন্ত্রী নুরুল ইসলাম নাহিদ ও আইনমন্ত্রী শফিক আহমেদ অংশ নেন।সংসদে আইনগত সহায়তা প্রদান সংশোধন বিল ২০১৩ পাস হয়েছে। আইনমন্ত্রী শফিক আহমদে বিলটি উত্থাপন করলে তা কণ্ঠভোটে পাস হয়। এ ছাড়া আজ বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজ বিল ২০১৩ ও আন্তর্জাতিক মাতৃভাষা ইনস্টিটিউট সংশোধন বিল ২০১৩ সংসদে উত্থাপিত হয়েছে। বিল দুটি উত্থাপন করেন যথাক্রমে পররাষ্ট্রমন্ত্রী দীপু মনি ও শিক্ষামন্ত্রী নুরুল ইসলাম নাহিদ। উত্থাপনের পর বিল দুটি পরীক্ষা করে প্রতিবেদন দেওয়ার জন্য সংশ্লিষ্ট মন্ত্রণালয়-সম্পর্কিত সংসদীয় কমিটিতে পাঠানো হয়।সব শেষে সংসদের অধিবেশন কাল বিকেল সাড়ে চারটা পর্যন্ত মুলতবি করা হয়।
