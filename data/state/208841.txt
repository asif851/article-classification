
মুন্সিগঞ্জ থেকে অজ্ঞাত দুই ব্যক্তির লাশ উদ্ধার করেছে পুলিশ। এর মধ্যে আজ শনিবার সকালে শ্রীনগর উপজেলার বেজগাঁও এলাকা থেকে একটি এবং দুপুরে সদর উপজেলার ধলেশ্বরী নদী থেকে আরেকটি লাশ উদ্ধার করা হয়।
হাসাড়া হাইওয়ে থানার ভারপ্রাপ্ত কর্মকর্তা (ওসি) গোলাম মোর্শেদ তালুকদার প্রথম আলোকে বলেন, লাশটি ২৭- ২৮ বছরের এক কিশোরের। স্থানীয়রা লাশটি ঢাকা-মাওয়া মহাসড়কের পাশে পড়ে থাকতে দেখে খবর দেয়। লাশটির পায়ে ও মাথায় আঘাতের চিহ্ন রয়েছে। প্রাথমিকভাবে ধারণা করা হচ্ছে লোকটি সড়ক দুর্ঘটনায় নিহত হয়েছেন। তবে লাশের ময়নাতদন্তের পর প্রকৃত ঘটনা বোঝা যাবে।
একই দিনদুপুরে উপজেলার পঞ্চসার ইউনিয়নের নয়াগাঁও মধ্যপাড়া এলাকায় ধলেশ্বরী নদী থেকে অজ্ঞাতপরিচয় এক ব্যক্তির লাশ উদ্ধার করা হয়েছে। লাশটি কচুরিপানার সঙ্গে ভাসছিল।স্থানীয় কয়েকজনের ভাষ্য, সকাল থেকে নদীর কচুরিপানা থেকে পচা গন্ধ ছড়াচ্ছিল। পরে সেখানে গিয়ে বোঝা যায় এটি একটি পচা লাশ, যা কচুরিপানার সঙ্গে ভাসছে। পরে পুলিশকে খবর দেওয়া হয়।মুক্তারপুর নৌ-পুলিশ ফাঁড়ির উপপরিদর্শক (এসআই) মো. জমসেদ হোসেন বলেন, লাশটি সম্ভবত মাস খানেক আগের হবে। লাশের গায়ে চামড়া, মাথার চুল কিছুই নেই। লাশের গায়ে শার্ট দেখে বোঝা যাচ্ছে, এটি কোনো পুরুষের হবে। লাশ ময়নাতদন্তের জন্য মুন্সিগঞ্জ জেনারেল হাসপাতালে পাঠানো হয়েছে।
