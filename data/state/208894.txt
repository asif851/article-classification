
গাজীপুরে বঙ্গবন্ধু শেখ মুজিব সাফারি পার্কে একটি হাতি বাচ্চা প্রসব করেছে। গত রোববার রাত ১১টায় পার্কের এলিফ্যান্ট এভিয়ারিতে বাচ্চাটির জন্ম হয়। বাচ্চাসহ মা হাতি সুস্থ আছে।
গতকাল সোমবার সকাল ১০টার দিকে সাফারি পার্কে গিয়ে দেখা যায়, মা হাতি বাচ্চাটিকে আড়ালে রাখার চেষ্টা করছে। কেউ কাছে যেতে চাইলেই মা হাতি তেড়ে আসছে। প্রচণ্ড রোদে একটি ঝোপের মধ্যে বাচ্চাটিকে রেখে পাহারা দিচ্ছে মা হাতিটি।
সহকারী বন সংরক্ষক ও বঙ্গবন্ধু সাফারি পার্কের তত্ত্বাবধায়ক মো. সাহাবুদ্দিন বলেন, এর আগে দেশের কোথাও আবদ্ধ পরিবেশে হাতির বাচ্চা প্রসবের ঘটনা ঘটেনি। সাফারি পার্কে হাতি থাকার জায়গাটি প্রাকৃতিক হওয়ায় সুস্থ ও স্বাভাবিক বাচ্চা প্রসব সম্ভব হয়েছে। হাতিরা গর্ভধারণের পর ২০ থেকে ২২ মাসের মধ্যেই বাচ্চা দেয়। বাচ্চা দেওয়ার পর হাতি তুলনামূলক হিংস্র হয়ে ওঠে। প্রসবের পরপরই স্বভাবগত কারণে মা হাতি খাদ্য গ্রহণে কিছুটা অনাগ্রহ দেখায়।
বঙ্গবন্ধু সাফারি পার্কের বন্য প্রাণী পরিদর্শক আনিসুর রহমান বলেন, নিরাপত্তার স্বার্থে মা হাতি ও বাচ্চাকে দর্শনার্থীদের কাছ থেকে দূরে রাখা হয়েছে। বাচ্চাটি পরিণত হলেই পরিদর্শনের জন্য উন্মুক্ত করে দেওয়া হবে।
সাফারি পার্কের ভেটেরিনারি সার্জন মো. নিজাম উদ্দিন চৌধুরী বলেন, মা হাতি ও বাচ্চাটিকে সার্বক্ষণিক নজরদারিতে রাখা হয়েছে। এদের আশপাশের জায়গায় পর্যটকদের যাতায়াত সীমিত রাখা হয়েছে। মা হাতিটিকে প্রতিদিন ২০ কেজি কলাগাছ, ৫০ কেজি মিষ্টি কুমড়া, ৫০ কেজি আখ, ১০ কেজি গাজর, ৩ কেজি জাউসহ (ভাত) তৃণজাতীয় খাবার দেওয়া হচ্ছে। জন্মের প্রায় চার বছর পর থেকে বাচ্চা হাতি প্রাকৃতিক খাবার খাওয়া শুরু করে। মা হাতি যাতে অপুষ্টিতে না ভোগে, সে জন্য তাকে প্রয়োজনীয় খাবার ও ওষুধ সরবরাহ করা হচ্ছে।
সাফারি পার্ক সূত্রে জানা গেছে, দেশের বিভিন্ন জায়গা থেকে ২০১৩ সালে দুটি পরুষ ও চারটি নারী বন্য হাতি নিয়ে আসা হয়। পরে প্রাণীগুলোকে এই পার্কে এনে পোষ মানানো হয়। এর মধ্যে রোববার রাতে একটি হাতি বাচ্চা প্রসব করে। এ নিয়ে সাফারি পার্কে এখন হাতির সংখ্যা ৭। প্রসবকালীন বাচ্চাটির ওজন ছিল প্রায় ৬০ কেজি। একটি পূর্ণবয়স্ক হাতি সাধারণত চার থেকে পাঁচ হাজার কেজির হয়। ১৮-২০ বছরে হাতি প্রজননক্ষম হয়। এদের গর্ভকালীন সময় ২০-২২ মাস। সাধারণত চার-পাঁচ বছর পরপর একটি করে বাচ্চা প্রসব করে হাতি। বাচ্চা সাধারণত সাড়ে তিন থেকে চার বছর পর্যন্ত মায়ের দুধ পান করে। হাতির গড় আয়ু ১০০ বছর।
 
