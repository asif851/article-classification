
বাগেরহাটের আওতাধীন পূর্ব সুন্দরবনে আজ বুধবার র‍্যাপিড অ্যাকশন ব্যাটালিয়নের (র‍্যাব) সঙ্গে ‘বন্দুকযুদ্ধে’ সন্দেহভাজন এক বনদস্যু নিহত হয়েছে। ঘটনাস্থল থেকে আগ্নেয়াস্ত্র, ধারালো অস্ত্র ও গুলি উদ্ধার করার দাবি করেছে র‍্যাব।
র‍্যাবের ভাষ্যমতে, ভোরে সুন্দরবনের চাঁদপাই রেঞ্জের মৃগমারী খাল এলাকায় এই `বন্দুকযুদ্ধ হয়। নিহত ব্যক্তির নাম শিপন (৩২)। তিনি সুন্দরবনের বনদস্যু শিপন বাহিনীর প্রধান ছিলেন। তাঁর বিস্তারিত পরিচয় জানাতে পারেনি র‍্যাব।
র‍্যাবের দাবি, ঘটনাস্থল থেকে ১৮টি দেশি-বিদেশি আগ্নেয়াস্ত্র, প্রায় ২০০টি গুলি, গুলির বেশ কিছু খোসা, ধারালো অস্ত্রসহ অন্য সরঞ্জাম উদ্ধার করা হয়েছে।
র‍্যাব-৮ এর অধিনায়ক লে. কর্নেল ফরিদুল আলমের ভাষ্য, র‍্যাব-৮ এর একটি দল মৃগমারী খাল এলাকায় নিয়মিত টহল দিচ্ছিল। বনদস্যু শিপন বাহিনীর প্রধান তাঁর দলবল নিয়ে ওই এলাকায় অবস্থান করছেন বলে খবর পাওয়া যায়। এলাকাটি ঘিরে বনদস্যুদের আত্মসমর্পণ করতে বলে র‍্যাব। একপর্যায়ে ভোর সাড়ে পাঁচটার দিকে বনদস্যুরা র‍্যাব সদস্যদের লক্ষ্য করে গুলি ছোড়ে। র‍্যাবও পাল্টা গুলি ছোড়ে। প্রায় ৪০ মিনিট ধরে উভয় পক্ষের মধ্যে ‘বন্দুকযুদ্ধ’ চলে। বনদস্যুরা পিছু হটে গেলে ঘটনাস্থলে তল্লাশি চালায় র‍্যাব। সেখান থেকে একজনের গুলিবিদ্ধ লাশ ও অস্ত্রশস্ত্র উদ্ধার করা হয়। স্থানীয় জেলেরা লাশটি শিপনের বলে শনাক্ত করেন।
র‍্যাব জানায়, নিহত ব্যক্তির লাশ ও উদ্ধার হওয়া অস্ত্রশস্ত্র বাগেরহাটের মংলা থানায় হস্তান্তর করা হবে।
