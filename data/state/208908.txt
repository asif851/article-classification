
রাজশাহী নগরের একমাত্র উন্মুক্ত বিনোদনকেন্দ্র ‘লালন শাহ পার্ক’। এই পার্ক পদ্মা নদীর পাড়ে অবস্থিত। সিটি করপোরেশন কর্তৃপক্ষ কাঁটাতারের বেড়া দিয়ে টিকিটের মাধ্যমে পার্কে প্রবেশের উদ্যোগ নিয়েছে। এই উদ্যোগের প্রতিবাদে গতকাল বৃহস্পতিবার মানববন্ধন কর্মসূচি পালন করেছেন নগরবাসী।স্বেচ্ছাসেবী সংগঠন এলিজ্যাবল ইয়ুথ ফর ইভোলিউশনের উদ্যোগে বেলা ১১টায় নগরের সাহেব বাজার জিরো পয়েন্টে এ কর্মসূচি পালন করা হয়।মানববন্ধনে বক্তারা বলেন, শহরকে সুন্দরভাবে সাজানো মানে বাণিজ্যিকীকরণ নয়, ইজারা দেওয়া নয়। সবাই চায়, শহর সুন্দরভাবে গড়ে উঠুক, নিরাপত্তাবেষ্টনী থাকুক, কিন্তু দরজা খোলা থাকুক সাধারণের জন্য। সিটি করপোরেশন সিদ্ধান্ত থেকে সরে না এলে রাজশাহী শহরে হরতাল ডাকা হবে।
