
প্রতারণার মাধ্যমে অর্থ হাতিয়ে নেওয়ার অভিযোগে ঢাকার বিভিন্ন এলাকা থেকে চার নাইজেরীয়সহ সাত ব্যক্তিকে গ্রেপ্তার করেছে ঢাকা মহানগর পুলিশের (ডিএমপি) গোয়েন্দা শাখা (ডিবি)।
গতকাল বুধবার দিবাগত রাত পৌনে তিনটার দিকে ডিবি (উত্তর) অভিযান চালিয়ে ওই সাত ব্যক্তিকে গ্রেপ্তার করে।
গ্রেপ্তার হওয়া ব্যক্তিরা হলেন লিজা আক্তার, তাসমিয়া পারভীন, মো. মহসীন শেখ, আফেজ, জন আগডি ইউজিও, মাইকেল ইউজিনি ব্রাউন ও নাম্বি কেলভিন। এঁদের মধ্যে শেষের চারজন নাইজেরীয়।
গ্রেপ্তার হওয়া ব্যক্তিদের বিষয়ে বিস্তারিত তথ্য জানাতে আজ বৃহস্পতিবার দুপুরের দিকে ডিএমপির মিডিয়া সেন্টার ব্রিফ হয়।
সাংবাদিকদের ব্রিফ করেন ডিবির যুগ্ম কমিশনার আবদুল বাতেন। গ্রেপ্তার হওয়া ব্যক্তিরা প্রতারণার মাধ্যমে কীভাবে অর্থ হাতিয়ে নিতেন, তার বিবরণ দেন তিনি।
আবদুল বাতেনের ভাষ্য, গ্রেপ্তার হওয়া ব্যক্তিরা প্রতারক চক্রের সদস্য। তাঁরা পরস্পরের সঙ্গে যোগসাজশে প্রতারণার মাধ্যমে অর্থ হাতিয়ে নিতেন। তাঁরা নিজেদের বিদেশি বিনিয়োগকারী পরিচয় দিয়ে বিভিন্ন ব্যক্তিকে ই-মেইল করতেন।
আবদুল বাতেন বলেন, প্রতারকেরা বাংলাদেশে অর্থ বিনিয়োগের প্রস্তাব দিয়ে সাধারণ মানুষকে ফাঁদে ফেলতেন। অর্থ বিনিয়োগ-প্রক্রিয়ার অংশ হিসেবে তাঁরা ফাঁদে পড়া ব্যক্তির কাছে টাকা চাইতেন। এই টাকা তাঁদের উল্লেখ করা বাংলাদেশি ব্যাংক হিসাবে জমা দিতে বলতেন। এভাবে চক্রটি টাকা হাতিয়ে নিতেন।
প্রতারক চক্রটি কামরুজ্জামান নামের এক ব্যক্তির কাছ থেকে ২৫ লাখ টাকা হাতিয়ে নেয় বলে জানায় ডিবি।
 
