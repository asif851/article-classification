
‘দুই চোখ মেলে ভারতকে দেখব, জানব আর আমার দেশ বাংলাদেশকে জানাব’—গতকাল রোববার রাজধানীর গুলশানে ইন্দিরা গান্ধী সাংস্কৃতিক কেন্দ্রে হাসিমুখে কথাগুলো বলছিলেন জোবায়েদা শিরিন।রাজশাহী বিশ্ববিদ্যালয়ের গণযোগাযোগ ও সাংবাদিকতা বিভাগের এই শিক্ষার্থী অবশ্য বেশি মুখিয়ে আছেন ভারতের রাষ্ট্রপতি প্রণব মুখার্জির সঙ্গে সাক্ষাতের জন্য।কেবল জোবায়েদা একা নন, তাঁর সঙ্গে আরও ৯৯ জন তরুণ-তরুণী আট দিনের ভারত সফরে যাচ্ছেন আজ সোমবার। যাঁদের বেশির ভাগই বাংলাদেশের বিভিন্ন সরকারি-বেসরকারি বিশ্ববিদ্যালয়ের মেধাবী শিক্ষার্থী। ফলাফলের ভিত্তিতেই তাঁদের এই সফরে আমন্ত্রণ জানিয়েছে ভারত সরকার।এ উপলক্ষে গতকাল দুপুরে পরিচিতিমূলক অনুষ্ঠানের আয়োজন করা হয়। এ সময় অভিনেত্রী মেহজাবিন ও কণ্ঠশিল্পী হাবিব তাঁদের ভারত সফরের অভিজ্ঞতা তুলে ধরেন।১০০ জনের সফরকারীর মধ্যে আরও আছেন দেশের বিভিন্ন গণমাধ্যমের ১৫ জন সাংবাদিক, একজন করে শিক্ষক ও ক্রিকেটার।বাংলাদেশে ভারতের রাষ্ট্রদূত পঙ্কজ সরন ভারত সফরের অভিজ্ঞতা শিক্ষা ও পেশাগত ক্ষেত্রে কাজে আসবে মন্তব্য করে বলেন, ‘তোমরা ভারতের জনগণের কাছে বাংলাদেশের বর্তমান এবং ভবিষ্যৎ সম্পর্কে জানাবে।’
