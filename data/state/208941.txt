
শোভাযাত্রা, আলোচনা সভা, স্বেচ্ছায় রক্তদানসহ নানা কর্মসূচির মধ্য দিয়ে গতকাল শুক্রবার জাতীয় আইনগত সহায়তা দিবস পালিত হয়েছে। দিবসের প্রতিপাদ্য ছিল ‘বিরোধ হলে মামলা নয়, লিগ্যাল এইড অফিসে আপসও হয়’।নিজ নিজ জেলা আইনগত সহায়তা কমিটি এসব কর্মসূচির আয়োজন করে। এতে অংশ নিয়ে বক্তারা বলেছেন, বিচার গরিবের জন্য নয়, এ ধারণা এখন পাল্টে গেছে। প্রতিনিধিদের পাঠানো খবর:মাগুরায় সকাল নয়টায় জেলা জজ আদালত চত্বর থেকে শোভাযাত্রা বের হয়। শহর ঘুরে একই স্থানে এসে সেটি শেষ হয়। পরে আদালত চত্বরে অনুষ্ঠিত আলোচনা সভায় সভাপতিত্ব করেন জেলা আইনগত সহায়তা প্রদান কমিটির চেয়ারম্যান জেলা ও দায়রা জজ শেখ মফিজুর রহমান। তিনি বলেন, বিচার শুধু ধনীদের জন্য, গরিবের জন্য নয়—এ ধারণা এখন পাল্টে গেছে। সরকার ন্যায়বিচার প্রতিষ্ঠায় অসহায় মানুষকে বিনা মূল্যে সহায়তা দিতেই আইনগত সহায়তা কমিটি গঠন করেছে। এ তথ্য সবাইকে জানাতে হবে।অন্যদের মধ্যে মুখ্য বিচারিক হাকিম এইচ এম জিয়াউর রহমান, সিভিল সার্জন মুন্সী মো. সাদুল্লাহ, অতিরিক্ত পুলিশ সুপার তারিকুল ইসলাম, যুগ্ম জেলা ও দায়রা জজ রুস্তম আলী, অতিরিক্ত জেলা ও দায়রা জজ আরাফাত হোসেন, জেলা আইনজীবী সমিতির সভাপতি শফিকুল ইসলাম, রাষ্ট্রপক্ষের কৌঁসুলি (পিপি) কামাল হোসেন প্রমুখ বক্তব্য দেন। অনুষ্ঠান পরিচালনা করেন সহকারী জজ ইয়াসমিন আরা। সভায় আইনগত সহায়তা কমিটির প্যানেল আইনজীবী আমির আলীকে শ্রেষ্ঠ প্যানেল আইনজীবী হিসেবে সম্মাননা স্মারক ক্রেস্ট দেওয়া হয়।জেলা সদর ছাড়াও জেলা আইনগত সহায়তা কমিটির উদ্যোগে শালিখা, শ্রীপুর ও মহম্মদপুর উপজেলায় জাতীয় আইনগত সহায়তা দিবস উপলক্ষে শোভাযাত্রা ও আলোচনা সভার আয়োজন করা হয়।রাজবাড়ী শহরে সকালে শোভাযাত্রা বের হয়। পরে আদালত প্রাঙ্গণে আলোচনা সভার আয়োজন করা হয়। এতে সভাপতিত্ব করেন জেলা ও দায়রা জজ এবং জেলা আইনগত সহায়তা কমিটির চেয়ারম্যান মো. আমিনুল হক। কমিটির কর্মকর্তা সহকারী জজ ইশরাত জাহানের সঞ্চালনায় বক্তব্য দেন জেলা প্রশাসক জিনাত আরা, মুখ্য বিচারিক হাকিম মো. আলমগীর কবীর, অতিরিক্ত পুলিশ সুপার মোহাম্মদ তারিকুল ইসলাম, অতিরিক্ত জেলা প্রশাসক (সার্বিক) রেবেকা খান, সদর উপজেলা পরিষদের চেয়ারম্যান এম এ খালেক প্রমুখ।আলোচনা সভা শেষে রক্তদান কর্মসূচির উদ্বোধন করা হয়। এতে সহায়তা করে জেলা সিভিল সার্জনের কার্যালয়।চুয়াডাঙ্গায় সকাল সাড়ে আটটায় জেলা জজ আদালত চত্বর থেকে শোভাযাত্রা বের হয়। শহর প্রদক্ষিণ শেষে সেটি জেলা আইনজীবী সমিতির মিলনায়তনে এসে শেষ হয়। সেখানে অনুষ্ঠিত আলোচনা সভায় জেলা আইনগত সহায়তা কমিটির চেয়ারম্যান জেলা ও দায়রা জজ মো. রবিউল ইসলাম সভাপতিত্ব করেন। তিনি বলেন, ‘কাউকে জিতিয়ে দিতে নয়, বিচারপ্রার্থীকে আইনি সহায়তা দিয়ে ন্যায়বিচার প্রতিষ্ঠায় আমরা প্রতিশ্রুতিবদ্ধ।’অনুষ্ঠানে বক্তব্য দেন অতিরিক্ত পুলিশ সুপার (প্রশাসন) মোহাম্মদ বেলায়েত হোসেন, অতিরিক্ত জেলা হাকিম জসিমউদ্দিন, পৌরসভার মেয়র ওবায়দুর রহমান চৌধুরী, জেলা আইনজীবী সমিতির সভাপতি নুরুল ইসলাম প্রমুখ।আলোচনা শেষে সাংস্কৃতিক অনুষ্ঠানের আয়োজন করা হয়। এতে জেলা জজের সহধর্মিণী দিলরুবা আক্তার, মুখ্য বিচারিক হাকিম এ বি এম মাহমুদুল হক, সহকারী জজ ফারিহা নোশীনের পাশাপাশি স্থানীয় শিল্পীরা সংগীত পরিবেশন করেন।আর্থিকভাবে অসচ্ছল, সহায়-সম্বলহীন এবং আর্থসামাজিক নানাবিধ কারণে বিচারপ্রাপ্তিতে অসামর্থ্য ব্যক্তিদের সরকারি আইনি সহায়তা কার্যক্রম সম্পর্কে সচেতন করতে এ বছর পঞ্চমবারের মতো দিবসটি পালিত হলো।
