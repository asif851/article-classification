
জয়পুরহাটের ক্ষেতলাল উপজেলায় এক চাকরিজীবী নারীকে তাঁর কর্মস্থলে যাতায়াতের সময় দুই বখাটে উত্ত্যক্ত করত। এ ঘটনায় ওই নারীর অভিযোগের ভিত্তিতে ভ্রাম্যমাণ আদালত ওই দুই বখাটের নয় মাসের বিনাশ্রম কারাদণ্ড দিয়েছেন। 
ভ্রাম্যমাণ আদালত ও পুলিশ সূত্রে জানা গেছে, উপজেলার আলমপুর ইউনিয়নের গোপালপুর গ্রামের চাকরিজীবী ওই নারী আজ বৃহস্পতিবার সকাল নয়টার দিকে তাঁর অফিসে যাওয়ার পথে একই গ্রামের বখাটে যুবক সাগর হোসেন ও রনি আহম্মেদ উত্ত্যক্ত করে। ওই নারী সঙ্গে সঙ্গে পুলিশ ও উপজেলা নির্বাহী কর্মকর্তা (ইউএনও) মো. কামরুজ্জামানকে জানান। খবর পেয়ে ভ্রাম্যমাণ আদালতের নির্বাহী ম্যাজিস্ট্রেট মো. কামরুজ্জামান পুলিশ সঙ্গে নিয়ে ঘটনাস্থলে গিয়ে ঘটনার সত্যতা পান। এরপর ভ্রাম্যমাণ আদালতের মাধ্যমে আসামিদের নয় মাসের বিনাশ্রম কারাদণ্ডাদেশ দেওয়া হয়।
ক্ষেতলাল থানার ভারপ্রাপ্ত কর্মকর্তা (ওসি) আবুল কালাম আজাদ মুঠোফোনে বলেন, ভ্রাম্যমাণ আদালতে দণ্ডপ্রাপ্ত ওই দুই যুবককে জয়পুরহাট জেলা কারাগারে পাঠানো হয়েছে।
