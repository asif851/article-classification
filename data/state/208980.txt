
র‌্যাব এখন থেকে নিরাপত্তা চৌকি বসিয়ে তল্লাশি চালাবে না। ট্রাফিক নিয়ন্ত্রণসহ আরও কিছু কর্মকাণ্ডে অংশ নেবে না; এমনকি তারা এখন থেকে নিয়মিত টহলও দেবে না।
আজ সোমাবর রাতে বলে র্যাবের মহাপরিচালক  মোখলেছুর রহমান প্রথম আলোকে এ কথা বলেন। তিনি বলেন,  দরপত্র বাক্স পাহারা, জমিজমা ও টাকা লেনদেন সংক্রান্ত সমস্যা এবং পারিবারিক বিরোধ নিয়েও এখন থেকে কোনো ধরনের কর্মকান্ডে অংশ নেবে না র‌্যাব। ইতিমধ্যে র্যাবের প্রত্যেক ব্যাটালিয়নকে এ বিষয়ে নির্দেশনা দেওয়া হয়েছে।
র‌্যাবের মহাপরিচালক বলেন, র‌্যাব নির্ধারিত সাত মৌলিক কাজের বাইরে বা অন্য কোনো ধরণের বাড়তি কর্মকাণ্ডে অংশ নেবে না। তবে তাদের প্রশিক্ষণের বিষয়টি গুরুত্ব পাবে।
র‌্যাবের ওই সাত দায়িত্বের মধ্যে আছে অভ্যন্তরীণ নিরাপত্তা নিশ্চিত, সশস্ত্র জঙ্গি ও সন্ত্রাসীদের আটক করা, অবৈধ অস্ত্র ও গোলাবারুদ-বিস্ফোরক দ্রব্যসহ সব ধরনের অবৈধ দ্রব্য উদ্ধার করা, অন্য আইনশৃঙ্খলা রক্ষাকারী বাহিনীকে সহায়তা করা, গোয়েন্দা তথ্য সংগহ করা, সরকারি নির্দেশে  যেকোনো অপরাধের তদন্ত করা এবং যেকোনো ধরনের দায়িত্ব পালন করা।
র‌্যাব মহাপরিচালক বলেন, মৌলিক সাত কাজের বাইরেও র‌্যাব সদস্যরা বাড়তি কিছু দায়িত্ব পালন করত। এতে মৌলিক কাজে গতি কমে আসছিল। এসব বিবেচনা করেই এ ধরনের সিদ্ধান্ত নেওয়া হয়েছে।  প্রতিষ্ঠার পর থেকে র‌্যাব সাতটি দায়িত্ব পালন করবে বলেই ঠিক হয়েছিল।
কিছুদিন ধরেই র‌্যাবের বিরুদ্ধে গুম-অপহরণসহ নানা ধরনের অভিযোগ আসছিল। সর্বশেষ নারায়ণগঞ্জের বহুল আলোচিত সাত খুনের ঘটনায় র‌্যাবের কয়েকজন কর্মকর্তাকে গ্রেপ্তার করা হয়। এ নিয়ে র‌্যাবের মূল কাজের বাইরে অন্যান্য কর্মকাণ্ড নিয়ে ব্যাপক সমালোচনা হয়। এর মধ্যেই গতকাল র‌্যাবের পক্ষ থেকে সাতটি মৌলিক কাজের বাইরে অন্যান্য কর্মকাণ্ড বাড়তি কাজে অংশ নেবে না বলে জানিয়ে দেওয়া হয়।
স্বরাষ্ট্র মন্ত্রণালয় সূত্রে জানা গেছে, এ নিয়ে স্বরাষ্ট্র মন্ত্রণালয়ে একাধিক বৈঠকও হয়েছে।
এ ব্যাপারে র‌্যাবের আইন ও গণমাধ্যম শাখার পরিচালক এ টি এম হাবিবুর রহমান বলেন, র‌্যাব বাহিনীর সুনির্দিষ্ট দায়িত্ব-কর্তব্যের প্রতি বেশি যত্নবান। তাই গত সপ্তাহ থেকেই নিয়মিত টহল বন্ধ করে দেওয়া হয়েছে।
