
জাতীয় পার্টির চেয়ারম্যান হুসেইন মুহম্মদ এরশাদ বলেছেন, সবার মনে এখন শুধু আশঙ্কা, ভয়। কারও মনে কোনো শান্তি নেই। আজ বৃহস্পতিবার রাজধানীর কাকরাইলে আয়োজিত এক শ্রমিক সমাবেশে প্রধান অতিথির বক্তব্যে এরশাদ এ কথা বলেন।প্রধানমন্ত্রীর এই বিশেষ দূত বলেন, ‘আমি পত্রিকা পড়ে জেনেছি গত চার মাসে ৫৩ জন গুম হয়েছে। কাল সাতটি লাশ উদ্ধার হয়েছে। সবার মনে আশঙ্কা, ভয়। কারও মনে শান্তি নেই। জানি না এরপর কে গুম হবে। কার লাশ পাওয়া যাবে, কারটা পাওয়া যাবে না। সরকারের এক মন্ত্রী বলেন, গুম-খুনের সীমা ছাড়িয়ে যাচ্ছে। আমি তাঁকে প্রশ্ন করতে চাই, আপনাদের সীমা কোথায়, সীমাহীন?’জাপা চেয়ারম্যান তাঁর পাঁচ মিনিটের বক্তৃতায় শ্রমিকদের অধিকার রক্ষায় সরকারকে উদ্যোগী হওয়ার আহ্বান জানান। তিনি সব কলকারখানা চালুর অনুরোধ জানান। এ ছাড়া খাদ্যে ভেজাল রোধে কঠোর আইন করার জন্য সরকারের প্রতি আহ্বান জানান তিনি।
সমাবেশে উপস্থিত কর্মী সমর্থকদের উদ্দেশে এরশাদ বলেন, ‘আমার মন খারাপ। অনেক কিছু বলার ছিল বলতে পারছি না। তোমরা আমার মনের কথা বুঝে নিও। রাস্তায় বেরিয়ে পড়েছি। দলকে এগিয়ে নেব, সংগঠিত করব। জাতীয় পার্টি আবার সরকার গঠন করবে।’
জাতীয় শ্রমিক পার্টির সভাপতি শাহ আলম তালুকদারের সভাপতিত্বে সমাবেশে জাপার মহাসচিব জিয়াউদ্দিন আহমেদ বাবলু, সভাপতিমণ্ডলীর সদস্য ও পানিসম্পদমন্ত্রী আনিসুল ইসলাম মাহমুদ, শ্রম প্রতিমন্ত্রী মুজিবুল হক চুন্নু ছাড়াও জিএম কাদের বক্তব্য দেন।
