
বর্ণাঢ্য আয়োজনের মধ্য দিয়ে নোয়াখালীতে ডাচ্-বাংলা ব্যাংক-প্রথম আলো আঞ্চলিক গণিত উৎসব শুরু হয়েছে। আজ শনিবার সকাল সাড়ে নয়টায় নোয়াখালী সরকারি বালিকা উচ্চবিদ্যালয় মাঠে জাতীয় সংগীত পরিবেশনার পাশাপাশি জাতীয় পতাকা, বাংলাদেশ গণিত অলিম্পিয়াড পতাকা, আন্তর্জাতিক গণিত অলিম্পিয়াড পতাকা উত্তোলনের মধ্য দিয়ে উৎসবের শুরু হয়।
এরপর উৎসবের শুভ উদ্বোধন করেন নোয়াখালী সরকারি বালিকা উচ্চবিদ্যালয়ের প্রধান শিক্ষক জান্নাতুল তাজরীন। এ সময় অতিথি হিসেবে উপস্থিত ছিলেন নোয়াখালী সরকারি মহিলা কলেজের অধ্যক্ষ আখতারি বেগম, নোয়াখালী সরকারি কলেজের গণিত বিভাগের প্রধান ও অধ্যাপক আবু তাহের খান এবং ডাচ্-বাংলা ব্যাংকের মাইজদী কোর্ট শাখার ব্যবস্থাপক সাইয়েদ নুরুল আলম।
উদ্বোধনী অনুষ্ঠানের পর সোয়া এক ঘণ্টার মেধা যাচাই পরীক্ষায় অংশ নেয় খুদে গণিতবিদেরা। পরীক্ষা শেষে বন্ধুসভার বন্ধুদের পরিবেশনায় গণিতের গান দিয়ে প্রশ্নোত্তরপর্বের শুরু হয়। এ পর্বের শুরুতে বন্ধুসভার বন্ধু সাদিক জিলানী গান ও নোয়াখালীর এন লিটল স্টার কিন্ডারগার্টেনের শিক্ষার্থীরা নৃত্য পরিবেশন করে।
প্রশ্নোত্তর পর্বে উপস্থিত রয়েছেন নোয়াখালী সরকারি কলেজ গণিত বিভাগের বিভাগীয় প্রধান আবু তাহের খান, নোয়াখালী বিজ্ঞান ও প্রযুক্তি বিশ্ববিদ্যালয়ের অ্যাপ্লাইড ম্যাথ বিভাগের সহযোগী অধ্যাপক মোহাম্মদ হানিফ, কম্পিউটার সায়েন্স অ্যান্ড টেলিকমিউনিকেশন ইঞ্জিনিয়ারিং বিভাগের সহকারী অধ্যাপক আবুল কালাম আজাদ, মাইক্রোবায়োলজি বিভাগের প্রভাষক মো. সাদিকুর রহমান ও নোয়াখালী সরকারি কলেজের গণিত বিভাগের সহকারী অধ্যাপক আরিফুর রহমান।
নোয়াখালীর আঞ্চলিক উৎসবে চারটি ক্যাটাগরিতে তৃতীয় থেকে দ্বাদশ শ্রেণির প্রায় ৬০০ জন শিক্ষার্থী অংশ নিচ্ছে। নোয়াখালী ছাড়াও লক্ষ্মীপুর জেলার বিভিন্ন প্রতিষ্ঠানের শিক্ষার্থীরা রয়েছে।
