
স্বাস্থ্যমন্ত্রী মোহাম্মদ নাসিম বলেছেন, চিকুনগুনিয়া ছড়িয়ে পড়লেও আতঙ্কিত হওয়ার মতো পরিস্থিতি সৃষ্টি হয়নি। পরিস্থিতি নিয়ন্ত্রণে রয়েছে। তিনি দেশবাসীকে চিকুনগুনিয়া নিয়ে আতঙ্কিত না হতে এবং গণমাধ্যমকে অহেতুক আতঙ্ক সৃষ্টি না করার আহ্বান জানিয়েছেন।
আজ মঙ্গলবার জাতীয় সংসদে ৩০০ বিধিতে দেওয়া বিবৃতিতে স্বাস্থ্যমন্ত্রী এ আহ্বান জানান।
স্বাস্থ্যমন্ত্রী বলেন, চিকুনগুনিয়ায় আক্রান্ত ব্যক্তি প্যারাসিটামল খেলে, প্রচুর পানি পান করলে এবং বিশ্রাম নিলেই চার-পাঁচ দিনের মধ্যে এ রোগ সেরে যায়। এ রোগ হলে স্বাভাবিক খাবার খেতে পারবে।
চিকুনগুনিয়া নিয়ে গণমাধ্যম আতঙ্ক ছড়াচ্ছে অভিযোগ করে মন্ত্রী বলেন, ‘গণমাধ্যমকে বলতে চাই, অহেতুক আতঙ্ক সৃষ্টি করবেন না। একটি সাধারণ ভাইরাস চিকুনগুনিয়া। এটাকে নিয়ন্ত্রণ করতে খুব বেশি সময় লাগে না।’
স্বাস্থ্যমন্ত্রী বলেন, চিকুনগুনিয়া হচ্ছে একটি ভাইরাস। এডিস মশা থেকে এর উৎপত্তি হয়। এই এডিস মশা নিয়ন্ত্রণের দায়িত্ব সিটি করপোরেশনের। এর দায়িত্ব কোনোভাবেই স্বাস্থ্য মন্ত্রণালয়ের নয়। তারপরও দায়িত্ববোধ থেকে তাঁর মন্ত্রণালয় চিকুনগুনিয়া নিরাময়ের জন্য চিকিৎসা ও সচেতনতা নিয়ে কাজ করছে। স্বাস্থ্য মন্ত্রণালয়ের পক্ষ থেকে সব ধরনের পদক্ষেপ নেওয়া হয়েছে। পরিস্থিতি নিয়ন্ত্রণে রয়েছে।
স্বাস্থ্যমন্ত্রী বলেন, জ্বর হলেই জনগণের মধ্যে চিকুনগুনিয়া বলে উদ্বেগ ছড়িয়ে পড়েছে। এ উদ্বেগ সঠিক নয়। বিভিন্ন হাসপাতালের তথ্যমতে, প্রতি ১১ জন জ্বরে আক্রান্ত ব্যক্তির মধ্যে একজন চিকুনগুনিয়ায় আক্রান্ত হচ্ছেন। ল্যাবরেটরিতে পরীক্ষা করে ২ হাজার ৭০০ রোগীর মধ্যে এ পর্যন্ত ৬২৫ জনের চিকুনগুনিয়া আক্রান্ত হওয়ার খবর পাওয়া গেছে। ঢাকার বাইরে যে দু-এরজন রোগীর তথ্য পাওয়া গেছে, তাঁরা ঢাকা থেকেই আক্রান্ত হয়েছিলেন।
চিকুনগুনিয়া রোধে গত কয়েক দিনে তার মন্ত্রণালয়ের গৃহীত পদক্ষেপ তুলে ধরে মন্ত্রী বলেন, ‘স্বাস্থ্য মন্ত্রণালয় প্রস্তুত রয়েছে। এ ধরনের রোগ প্রতিরোধে যা যা করণীয়, আমরা তা করব। তবে স্থানীয় সরকার, সিটি করপোরেশন, পৌরসভাকে আরও কার্যকর পদক্ষেপ নিতে হবে।’
