
বিতর্ক ওঠায় বাংলাদেশ প্রেস কাউন্সিল আইন সংশোধনের লক্ষ্যে প্রস্তাবিত খসড়াটি তথ্য মন্ত্রণালয় স্থগিত করেছে। খসড়াটি মন্ত্রণালয় থেকে প্রেস কাউন্সিলে ফেরত পাঠানো হয়েছে।ওই খসড়ায় সাংবাদিকতা পেশায় আসতে চাইলে পরীক্ষার মাধ্যমে সনদ নেওয়া, সাংবাদিকদের বিরুদ্ধে মানহানির মামলা প্রেস কাউন্সিলে দায়ের করাসহ বিভিন্ন পদক্ষেপ নেওয়ার কথা বলা হয়।সূত্রমতে, প্রেস কাউন্সিল খসড়াটি তৈরি করে মন্ত্রণালয়ে পাঠানোর পর বিষয়টি নিয়ে গণমাধ্যমে সমালোচনার সৃষ্টি হয়।এর আগে তথ্য মন্ত্রণালয় ছাপাখানা ও প্রকাশনা (ঘোষণা ও নিবন্ধীকরণ) আইন, ১৯৭৩ যুগোপযোগী করার লক্ষ্যে খসড়া তৈরির পর সমালোচনার মুখে তা স্থগিত করে। ওই খসড়ায় রাষ্ট্রদ্রোহ ও ধর্মীয় অনুভূতিতে আঘাত করলে সংবাদপত্রের প্রকাশনা বন্ধ করতে জেলা প্রশাসককে ক্ষমতা দেওয়ার প্রস্তাব করা হয়।এ বিষয়টি নিয়ে সমালোচনার রেশ না কাটতেই জাতীয় সম্প্রচার নীতিমালা, ২০১৪ চূড়ান্ত করে সমালোচনার মুখে পড়ে তথ্য মন্ত্রণালয়। এখন সম্প্রচার আইন ও কমিশন গঠনের প্রক্রিয়া চলছে। এরই মধ্যে প্রেস কাউন্সিল আইন, ১৯৭৪ যুগোপযোগী করার উদ্যোগ নেওয়া হয়েছে।সমালোচনার মুখে তথ্যমন্ত্রী হাসানুল হক ইনু গতকাল শুক্রবার বলেছেন, প্রেস কাউন্সিল আইনের খসড়াটি সরকার প্রত্যাখ্যান করেছে। নতুন করে খসড়া প্রণয়নের জন্য তা ফেরত পাঠানো হয়েছে। গতকাল বাংলাদেশ সংবাদ সংস্থাকে দেওয়া সাক্ষাৎকারে তথ্যমন্ত্রী এ কথা জানান। মন্ত্রী বলেন, সাংবাদিকেরাই এ বিষয়ে নতুন আইন প্রণয়নের জন্য সরকারকে চাপ দিয়েছেন। তবে সরকার সংশ্লিষ্ট সব পক্ষের সঙ্গে আলোচনা করে এ বিষয়ে সিদ্ধান্ত নেবে।
