
টাঙ্গাইলের বাসাইলে একজন শিক্ষার্থীকে নির্যাতনের অভিযোগে ক্ষুব্ধ শিক্ষার্থীদের হাতে প্রধান শিক্ষক লাঞ্ছিত হয়েছেন। একপর্যায়ে শিক্ষার্থীরা ওই প্রধান শিক্ষকের মোটরসাইকেলে আগুন ধরিয়ে দেয়। পরে বাসাইল থানা-পুলিশ প্রধান শিক্ষককে নিরাপদ স্থানে সরিয়ে নেয়। শিক্ষার্থীরা ওই প্রধান শিক্ষকের অপসারণ দাবিতে বিদ্যালয়ের মাঠে মিছিলও করে। ঘটনাটি ঘটেছে গতকাল সোমবার উপজেলার কাশিল ইউনিয়নের বাথুলীসাদী লাইলী বেগম উচ্চবিদ্যালয়ে।
প্রত্যক্ষদর্শী ও পুলিশ সূত্রে জানা যায়, বিদ্যালয়টির প্রধান শিক্ষক আবদুস সালামের বিরুদ্ধে কিছুদিন আগে এক শিক্ষার্থীকে বলাৎকারের অভিযোগ ওঠে। এ ঘটনায় গত ১৩ জুলাই সকালে শিক্ষার্থীরা ওই প্রধান শিক্ষকের অপসারণের দাবিতে বিদ্যালয় চত্বরে মিছিল, সমাবেশ করাসহ পরীক্ষা বর্জন করে। এরপর থেকেই প্রধান শিক্ষক বিদ্যালয়ে অনুপস্থিত। গতকাল হঠাৎ ওই প্রধান শিক্ষক বিদ্যালয়ে এলে ক্ষুব্ধ শিক্ষার্থীরা মিছিল নিয়ে প্রধান শিক্ষকের কক্ষে গিয়ে তাঁকে মারধর করে। একপর্যায়ে বিদ্যালয় চত্বরে থাকা প্রধান শিক্ষকের মোটরসাইকেলটিতেও শিক্ষার্থীরা আগুন ধরিয়ে দেয়।
দশম শ্রেণির একাধিক শিক্ষার্থী জানায়, ‘শিক্ষার্থী নির্যাতনকারী ওই প্রধান শিক্ষককে অপসারণ না করা পর্যন্ত আমরা কেউ ক্লাসে ফিরব না, আমাদের আন্দোলন চলবেই।’
বিদ্যালয় পরিচালনা কমিটির সভাপতি লাল মাহমুদ বলেন, এ বিষয়ে আজ–কালের মধ্যেই জরুরি সভা করে প্রয়োজনীয় পদক্ষেপ নেওয়া হবে।
 উপজেলা মাধ্যমিক শিক্ষা কর্মকর্তা বাবুল আহমেদ বলেন, ‘শিক্ষককে মারধরের ঘটনা শুনেই আমি ঘটনাস্থল পরিদর্শন করেছি। বিক্ষুব্ধ শিক্ষার্থীরা অভিযুক্ত শিক্ষকের মোটরসাইকেল পুড়িয়ে দিয়েছে। ওই প্রধান শিক্ষকের বিরুদ্ধে তদন্ত সাপেক্ষে প্রয়োজনীয় পদক্ষেপ নেওয়া হবে।’
বাসাইল থানার ভারপ্রাপ্ত কর্মকর্তা (ওসি) নুরুল ইসলাম খান বলেন, ‘আমি টাঙ্গাইলে একটি সভায় রয়েছি। তবে ঘটনাটি শোনে সেখানে আইনশৃঙ্খলার যাতে অবনতি না ঘটে, সে জন্য পুলিশ পাঠানো হয়েছিল।’
 
