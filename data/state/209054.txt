
এক ঘণ্টার বেশি সময় ধরে বন্ধ থাকার পর দৌলতদিয়া-পাটুরিয়া নৌপথে ফেরি চলাচল শুরু হয়েছে। ঘন কুয়াশার কারণে আজ শনিবার সকাল আটটা থেকে এ পথে ফেরিসহ সব ধরনের নৌযান চলাচল বন্ধ হয়ে যায়।
বাংলাদেশ অভ্যন্তরীণ নৌ-পরিবহন করপোরেশনের (বিআইডব্লিউটিসি) দৌলতদিয়া ঘাট শাখার ব্যবস্থাপক সফিকুল ইসলাম আজ প্রথম আলোকে বলেন, সকাল আটটার দিকে হঠাৎ করে ঘন কুয়াশার সৃষ্টি হয়। এরপরই ফেরিসহ অন্যান্য নৌযান চলাচল বন্ধ করে দিতে হয়। সকাল সোয়া নয়টার দিকে কুয়াশা কেটে গেলে ফেরি চলাচল আবার শুরু হয়।
বিআইডব্লিউটিসি সূত্র জানায়, ফেরি চলাচল বন্ধ হয়ে যাওয়ায় দুই ঘাট থেকে ছেড়ে যাওয়া পাঁচটি ছোট-বড় ফেরি মাঝ নদীতে আটকে থাকে। স্থানীয় সূত্র জানায়, এখন দুই ঘাটে বড় ধরনের কোনো যানজট নেই। ট্রাকের সংখ্যা বেশি থাকলেও যাত্রীবাহী বাসের সংখ্যা খুব বেশি নেই।
