
ঢাকা বিশ্ববিদ্যালয়ের সিন্ডিকেটে শিক্ষক প্রতিনিধি নির্বাচনে ছয়টি পদের বিপরীতে সরকার সমর্থক শিক্ষকদের নীল দল থেকে পাঁচজন বিজয়ী হয়েছেন। বিপরীতে বিএনপি-জামায়াতপন্থী শিক্ষকদের সাদা দল থেকে একজন সিন্ডিকেট সদস্য নির্বাচিত হয়েছেন।আজ বৃহস্পতিবার বিকেলে বিশ্ববিদ্যালয়ের নবাব নওয়াব আলী চৌধুরী সিনেট ভবনে নির্বাচন শেষে এ ফল ঘোষণা করেন নির্বাচন কমিশনার অধ্যাপক মো. কামাল উদ্দীন। এদিন একই সঙ্গে একাডেমিক কাউন্সিল এবং ফাইন্যান্স কমিটির শিক্ষক প্রতিনিধি নির্বাচন হয়। এতে বিনা প্রতিদ্বন্দ্বিতায় তিনজনসহ নীল দলের সাতজন প্রার্থীই বিজয়ী হয়েছেন। মোট এক হাজার ৬১২ জন ভোটারের মধ্যে ভোট দেন এক হাজার ৪১৮জন।
সিন্ডিকেট নির্বাচনে নীল দলের একমাত্র হেরে যাওয়া শিক্ষক হলেন সামাজিক বিজ্ঞান অনুষদের ডিন অধ্যাপক সাদেকা হালিম। তাঁর বিপরীতে নির্বাচন করে সাদা দল থেকে ইঞ্জিনিয়ারিং অ্যান্ড টেকনোলজি অনুষদের ডিন অধ্যাপক মো. হাসানুজ্জামান জিতেছেন। নীল দলের অন্য বিজয়ীরা হলেন ঢাকা বিশ্ববিদ্যালয় শিক্ষক সমিতির সভাপতি অধ্যাপক এ এস এম মাকসুদ কামাল, আইন বিভাগের ডিন অধ্যাপক মো. রহমত উল্লাহ, ইসলামের ইতিহাস ও সংস্কৃতি বিভাগের সহযোগী অধ্যাপক মোহাম্মদ হুমায়ুন কবির, অণুজীববিজ্ঞান বিভাগের সহকারী অধ্যাপক মো. মিজানুর রহমান এবং অ্যাকাউন্টিং অ্যান্ড ইনফরমেশন সিস্টেমস বিভাগের প্রভাষক জান্নাতুল নাঈমা।
একাডেমিক পরিষদে ছয়জন শিক্ষক প্রতিনিধির মধ্যে নির্বাচিতরা হলেন- পদার্থবিজ্ঞান বিভাগের আলমগীর কবির, গণিত বিভাগের নেপাল চন্দ্র রায় এবং শিক্ষা ও গবেষণা ইনস্টিটিউটের মোহাম্মদ আশরাফ সাদেক। এছাড়া বিনা প্রতিদ্বন্দ্বিতায় গ্রাফিক ডিজাইন বিভাগের ফারজানা আহমেদ, গণযোগাযোগ ও সাংবাদিকতা বিভাগের মোহাম্মদ সাইফুল আলম চৌধুরী এবং সংস্কৃত বিভাগের সঞ্চিতা গুহ নির্বাচিত হয়েছেন। ফাইন্যান্স কমিটিতে অ্যাকাউন্টিং অ্যান্ড ইনফরমেশন সিস্টেমস বিভাগের অধ্যাপক মমতাজ উদ্দিন আহমেদ নির্বাচিত হয়েছেন।
