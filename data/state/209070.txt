
আসন্ন উচ্চমাধ্যমিক সার্টিফিকেট (এইচএসসি) ও সমমানের পরীক্ষায় প্রশ্নপত্র কোন সেটে হবে, তা নির্ধারণ করা হবে পরীক্ষা শুরুর ২৫ মিনিট আগে। আজ রোববার সচিবালয়ে এইচএসসি পরীক্ষা সুষ্ঠুভাবে অনুষ্ঠানের লক্ষ্যে আয়োজিত জাতীয় তদারক কমিটির সভায় এ তথ্য জানান শিক্ষা মন্ত্রণালয়ের মাধ্যমিক ও উচ্চশিক্ষা বিভাগের সচিব মো. সোহরাব হোসাইন।
সচিব বলেন, পরীক্ষার আগ মুহূর্তে প্রশ্নপত্রের সব সেট নিরাপত্তা মোড়কে কেন্দ্রে পাঠানো হবে। পরীক্ষার্থীরা কেন্দ্রে ঢুকবে পরীক্ষা শুরুর আধা ঘণ্টা আগে। এরপর পরীক্ষা শুরুর ২৫ মিনিট আগে ঢাকায় কেন্দ্রীয়ভাবে লটারি করে কোন সেটে পরীক্ষা হবে তা সংশ্লিষ্ট ব্যক্তিদের জানিয়ে দেওয়া হবে।
এ সময় সচিব এই পরীক্ষায় যাতে প্রশ্নপত্র ফাঁস না হয়, সে জন্য আরও বিভিন্ন ধরনের পদক্ষেপ নেওয়ার কথা জানান। সোহরাব হোসাইন বলেন, ‘আশা করি, অতীতে যে ক্ষতি হয়েছে, তা আর হবে না।’ তিনি আরও বলেন, বর্তমান প্রক্রিয়ায় প্রশ্নপত্র ফাঁস হবে না, তার শতভাগ নিশ্চয়তা দেওয়া সম্ভব নয়। তবে সব ব্যবস্থা নেওয়া হচ্ছে বলে জানান তিনি।
এবার কত সেট প্রশ্নপত্র ছাপা হবে তা জানাতে চাননি শিক্ষামন্ত্রী নুরুল ইসলাম নাহিদ। সভাপতির বক্তৃতায় তিনি বলেন, কত সেট প্রশ্নপত্র ছাপা হবে, সেটা কেউ জানবে না। তা বলবও না। এটা কৌশলগত ব্যবস্থা।
সভায় বিভিন্ন মন্ত্রণালয়, আইনশৃঙ্খলা রক্ষাকারী বাহিনীর সদস্য ও গোয়েন্দা সংস্থার প্রতিনিধিরা উপস্থিত ছিলেন।
