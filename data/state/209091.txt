
মহান স্বাধীনতা দিবস উপলক্ষে স্মৃতিসৌধে ফুল দিতে যাওয়ার সময় রাস্তা থেকে ব্রাহ্মণবাড়িয়া জেলা বিএনপির তিন নেতাকে গ্রেপ্তার করেছে পুলিশ। আজ সোমবার সকাল সাড়ে সাতটার দিকে পুলিশ ধাওয়া দিয়ে তাঁদের গ্রেপ্তার করে।
গ্রেপ্তার হওয়া নেতারা হলেন ব্রাহ্মণবাড়িয়া জেলা বিএনপির সাধারণ সম্পাদক জহিরুল ইসলাম, সহসাংগঠনিক সম্পাদক সিরাজুল ইসলাম ওরফে সেন্টু ও সাহিত্যবিষয়ক সম্পাদক জালাল উদ্দিন।
জেলা বিএনপির সভাপতি হাফিজুর রহমান মোল্লা বলেন, স্বাধীনতা দিবসের সকালে স্মৃতিসৌধে ফুল দিতে বিএনপিসহ অঙ্গ-সংগঠনের নেতারা এক জায়গায় মিলিত হন। নেতা-কর্মীরা ফুলের তোড়া নিয়ে জেলা শহরের জেলা পরিষদ মার্কেট এলাকায় যাওয়ার সময় পুলিশ বাধা দেয়। এতে নেতা-কর্মীরা ছত্রভঙ্গ হয়ে যান। এ সময় পুলিশ ধাওয়া দিয়ে জেলা বিএনপির সাধারণ সম্পাদকসহ তিনজনকে গ্রেপ্তার করে।
হাফিজুর রহমান মোল্লা বলেন, পুলিশ গ্রেপ্তার হওয়া নেতাদের এখন মাদ্রাসার মামলায় গ্রেপ্তার দেখাবে। অথচ এসব মামলার সঙ্গে বিএনপির নেতা-কর্মীরা জড়িত নন। তিনি বলেন, ‘পুলিশি বাধায় আমরা স্বাধীনতা দিবসে স্মৃতিসৌধে ফুল দিতে পারলাম না। আমরা কেমন দেশে বসবাস করছি।’
ব্রাহ্মণবাড়িয়া সদর থানার উপপরিদর্শক (এসআই) ইশতিয়াক আহমেদ বলেন, গ্রেপ্তার হওয়া তিনজনের মধ্যে দুজনের বিরুদ্ধে গ্রেপ্তারি পরোয়ানা রয়েছে।
