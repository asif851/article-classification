
পুলিশ সদর দপ্তরের অনুমতি ছাড়া তথ্যপ্রযুক্তি আইনের ৫৭ ধারায় মামলা করা যাবে না বলে গত বুধবারই নির্দেশনা দিয়েছেন পুলিশের মহাপরিদর্শক। কিন্তু তাতেও থেমে নেই মামলা দায়ের। এবার হবিগঞ্জে আদালতে গিয়ে জেলা যুবদলের যুগ্ম সম্পাদক আরব আলীর বিরুদ্ধে মামলা করেছেন সদর উপজেলা শ্রমিক লীগের সদস্যসচিব জামাল আহমেদ। মামলায় অভিযোগ করা হয়েছে, আসামি বঙ্গবন্ধু শেখ মুজিবুর রহমান ও প্রধানমন্ত্রী শেখ হাসিনাকে নিয়ে ফেসবুকে কুরুচিপূর্ণ মন্তব্য করেছেন।গতকাল বৃহস্পতিবার দুপুরে হবিগঞ্জ আমলি আদালতে মামলাটি শুনানি শেষে বিচারিক হাকিম শম্পা জাহান অভিযোগটি আমলে নিয়ে শায়েস্তাগঞ্জ থানাকে এফআইআরভুক্ত করার নির্দেশ দেন।মামলায় আরও বলা হয়েছে, আসামির এহেন কুরুচিপূর্ণ মন্তব্যের কারণে আইনশৃঙ্খলা পরিস্থিতির অবনতি ঘটার আশঙ্কা তৈরি হয়েছে। রাষ্ট্র ও আওয়ামী লীগের সমর্থকদের ভাবমূর্তি মারাত্মকভাবে ক্ষুণ্ন হয়েছে।বাদীর আইনজীবী ছিলেন হবিগঞ্জ পৌর আওয়ামী লীগের সভাপতি নিলাদ্রী শেখর পুরকায়স্থ। তিনি বলেন, থানায় তথ্যপ্রযুক্তি আইনের ৫৭ ধারায় মামলা গ্রহণের ক্ষেত্রে পুলিশ সদর দপ্তরের অনুমোদনের বাধ্যবাধকতা থাকায় তাঁরা আদালতে মামলা করেছেন।হবিগঞ্জ সদর থানার ভারপ্রাপ্ত কর্মকর্তা (ওসি) ইয়াসিনুল হক বলেন, তাঁরা এখনো আদালতের নির্দেশনা পাননি। পেলে সে অনুযায়ী ব্যবস্থা নেবেন।অভিযুক্ত আরব আলীর বাড়ি হবিগঞ্জ সদর উপজেলার বহুলা গ্রামে। তাঁর সঙ্গে যোগাযোগ করা সম্ভব হয়নি।খুলনায় মানববন্ধনখুলনা প্রতিনিধি জানিয়েছেন, খুলনার সাংবাদিক আবদুল লতিফ মোড়লের বিরুদ্ধে করা ৫৭ ধারার মামলা প্রত্যাহার ও এটিকে কালো আইন উল্লেখ করে তা বাতিলের দাবি জানানো হয়েছে। ছাগলের মৃত্যুর খবর শেয়ার করে ৫৭ ধারায় মামলার আসামি হয়েছেন লতিফ মোড়ল। গত সোমবার মামলা হওয়ার কয়েক ঘণ্টার মাথায় ডুমুরিয়া উপজেলা সদরের বাসা থেকে তাঁকে গ্রেপ্তার করে পুলিশ। বুধবার তিনি অন্তর্বর্তীকালীন জামিন পান।গতকাল বেলা সাড়ে ১১টায় খুলনা নগরের পিকচার প্যালেস মোড়ে আয়োজিত মানববন্ধন ও প্রতিবাদ সমাবেশ থেকে ওই দাবি জানানো হয়। খুলনার স্থানীয় দৈনিক প্রবাহ পরিবারের পক্ষ থেকে ওই কর্মসূচির আয়োজন করা হয়। আবদুল লতিফ ওই পত্রিকার ডুমুরিয়া প্রতিনিধি।মানববন্ধনে লতিফসহ দৈনিক প্রবাহ পরিবার, বিভিন্ন পত্রিকা ও টিভি চ্যানেলের সাংবাদিক এবং বিভিন্ন সামাজিক ও রাজনৈতিক দলের নেতারা উপস্থিত ছিলেন। মানববন্ধনে সভাপতিত্ব করেন দৈনিক প্রবাহ পত্রিকার বার্তা সম্পাদক ও খুলনা সাংবাদিক ইউনিয়নের সাধারণ সম্পাদক শাহ আলম।
