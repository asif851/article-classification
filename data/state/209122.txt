
‘নাট্যভাষা বাংলা আমার’ শিরোনামে তির্যক নাট্যদলের তিন দিনব্যাপী নাট্যায়োজন শেষ হয়েছে গতকাল সকাল আটটায় কেন্দ্রীয় শহীদ মিনারে পুষ্পার্ঘ্য অর্পণের মধ্য দিয়ে সমাপনী দিনের কর্মসূচি শুরু হয়। সকালে থিয়েটার ইনস্টিটিউট চট্টগ্রাম চত্বরে একুশ এবং জাগরণের গান পরিবেশন করে সৃজামি সাংস্কৃতিক অঙ্গন।মুক্তমঞ্চে বিকেল পাঁচটায় একুশের কথামালায় অংশ নেন অধ্যাপিকা রীতা দত্ত। সংগীত পরিবেশন করে অভ্যুদয় সংগীত অঙ্গন এবং আবৃত্তি পরিবেশন করে স্বরনন্দন প্রমিত বাংলা চর্চা কেন্দ্র। সন্ধ্যা সাড়ে ছটায় থিয়েটার ইনস্টিটিউট মিলনায়তনে তির্যক পরিবেশন করে মাইকেল মধুসূদন দত্ত রচিত এবং আহমেদ ইকবাল হায়দার নির্দেশিত বুড়ো শালিকের ঘাড়ে রোঁ। তিন দিনব্যাপী আয়োজনে এ ছাড়াও পরিবেশিত হয় রবীন্দ্রনাথ ঠাকুরের বিসর্জন এবং রক্তকরবী। অন্যান্য কর্মসূচিতে ছিল একুশের কথামালা, নাট্যজনদের শুভেচ্ছা-সম্মাননা জ্ঞাপন, তির্যকের ৪০ বছরের স্মারক প্রদর্শনী, বিষয়ভিত্তিক আলোচনা, সংগীত, নৃত্য ও ‘একুশের চেতনায় আজকের তারুণ্য’ শীর্ষক প্রীতি বিতর্ক।
