
তথ্যমন্ত্রী হাসানুল হক ইনু বলেছেন, বন্ধ থাকা বেসরকারি টেলিভিশন চ্যানেল দুটি চালুর অনুমতি দেওয়ার বিষয়টি পরীক্ষা করে দেখা হচ্ছে। তিনি বলেন, তথ্য মন্ত্রণালয়ের বর্ণিত শর্ত ভাঙার কারণে বেসরকারি চ্যানেল দুটির প্রচারকাজ সাময়িকভাবে বন্ধ রাখা হয়েছে। আজ বৃহস্পতিবার জাতীয় সংসদে বিএনপির এ বি এম আশরাফ উদ্দিন নিজানের এক প্রশ্নের জবাবে তথ্যমন্ত্রী এ কথা বলেন। খবর বাসসের। মন্ত্রী বলেন, দৈনিক ‘আমার দেশ’ পত্রিকাটিও বন্ধ করা হয়নি। ঢাকা জেলা প্রশাসকের কার্যালয় থেকে ২০১০ সালের ১ জুন আইনানুযায়ী ঘোষণাপত্র বাতিল করা হয়। পরে আদালতের নির্দেশনা অনুযায়ী পত্রিকাটির প্রকাশনা চালু ছিল।হাসানুল হক ইনু বলেন, ঘোষণাকৃত ছাপাখানা থেকে পত্রিকাটি না ছাপায় এবং কোনো রকম অনুমোদন ছাড়াই গত ১২ ও ১৩ এপ্রিল অন্য ছাপাখানা থেকে মুদ্রণ, প্রকাশ, বিতরণ, প্রদর্শন ও বিক্রয় করার পরিপ্রেক্ষিতে ১৩ এপ্রিল রমনা মডেল থানায় মামলা করা হয়। ওই থানার পুলিশ প্রকাশিত পত্রিকা জব্দ করে। তিনি বলেন, এতে পত্রিকাটি বর্তমানে প্রকাশিত হচ্ছে না। আদালতে মামলা চলছে বলে এর চূড়ান্ত নিষ্পত্তি না হওয়া পর্যন্ত পত্রিকাটির প্রকাশনার বিষয়ে পরবর্তী কার্যক্রম গ্রহণ করা সম্ভব হচ্ছে না।
