
জামালপুরের মাদারগঞ্জ উপজেলায় সপ্তম শ্রেণির এক ছাত্রীকে অপহরণের চেষ্টার সময় পাঁচ তরুণকে গ্রেপ্তার করেছে পুলিশ। রোববার রাত ১১টার দিকে পুলিশ তাঁদের গ্রেপ্তার করে।
গ্রেপ্তার তরুণেরা হলেন আল-আমিন (১৯), আবদুস সুবহান (২০), সুমন মিয়া (২০), মফিজুর রহমান (২১) ও রাসেল মিয়া (১৯)। তাঁদের সবার বাড়ি জামালপুর সদর উপজেলার কেন্দুয়া কালীবাড়ি এলাকায়।পুলিশ ও স্থানীয় সূত্র জানায়, দুই মাস ধরে আল-আমিনের সঙ্গে সপ্তম শ্রেণির ওই ছাত্রীর মোবাইল ফোনে কথা চলত। রোববার রাত ১১টার দিকে আল-আমিনসহ ওই পাঁচজন ওই ছাত্রীর বাড়ির অদূরে একটি বাজারে যান। আল-আমিন মোবাইল ফোনে ওই ছাত্রীকে বাজার এলাকায় ডেকে নেন। পরে তাঁরা পাঁচজনে মিলে ওই ছাত্রীকে একটি সিএনজিচালিত অটোরিকশায় তুলে অপহরণের চেষ্টা করেন। এ সময় ছাত্রী চিৎকার করলে স্থানীয় লোকজন ওই পাঁচ যুবককে আটক করেন। খবর পেয়ে পুলিশ ঘটনাস্থলে গিয়ে পাঁচজনকে আটক করে থানায় নিয়ে যায়।মাদারগঞ্জ থানার উপপরিদর্শক (এসআই) মো. হারুন বলেন, এ ঘটনায় আজ সোমবার বিকেলে ওই ছাত্রীর বাবা মামলা করেছেন।
