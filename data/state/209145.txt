
শিক্ষা ও স্বাস্থ্য খাতে প্রতিবছর প্রায় ৬৮ কোটি টাকা ভর্তুকি দিতে হয় চট্টগ্রাম সিটি করপোরেশনকে। কর্মকর্তা-কর্মচারীদের বেতন-ভাতা এবং উন্নয়নকাজের জন্য ঠিকাদারদের বিল পরিশোধের পর এই দুটি খাতে ভর্তুকি দিতে রীতিমতো হিমশিম খাচ্ছে সংস্থাটি। করপোরেশন পরিচালিত বিভিন্ন হাসপাতালের জন্য চিকিৎসা সরঞ্জাম কেনা এবং শিক্ষাপ্রতিষ্ঠানের অবকাঠামোগত উন্নয়নে সহায়তা চেয়ে দুই মন্ত্রীকে চিঠি দিয়েছেন সিটি করপোরেশনের মেয়র আ জ ম নাছির উদ্দীন।
গত ২৭ মার্চ স্বাস্থ্যমন্ত্রী মোহাম্মদ নাসিমকে লেখা চিঠিতে ১০ কোটি টাকা থোক বরাদ্দ চাওয়া হয়। এতে বলা হয়, সিটি করপোরেশন হতদরিদ্র মানুষকে দীর্ঘদিন ধরে স্বাস্থ্যসেবা দিয়ে আসছে। এ খাতে নিজস্ব তহবিল থেকে প্রায় ৩০ কোটি টাকা ব্যয় করে করপোরেশন। আয় করে ৭ কোটি টাকা। স্বাস্থ্য ও অর্থ মন্ত্রণালয় থেকে এ খাতে কোনো বরাদ্দ পাওয়া যায় না। চট্টগ্রাম সিটি করপোরেশন পরিচালিত জেনারেল হাসপাতালে একটি বার্ন ইউনিট, একটি ডায়ালাইসিস ইউনিট, নিবিড় পরিচর্যা কেন্দ্র (আইসিইউ), সিসিইউ, এনআইসিইউসহ (নবজাতক পরিচর্যা কেন্দ্র) বিশেষায়িত সেবা চালুর উদ্যোগ নিয়েছে। কিন্তু এসব সেবা চালু করতে ব্যয়বহুল সরঞ্জাম ও যন্ত্রপাতির প্রয়োজন, যা সিটি করপোরেশনের তহবিল থেকে জোগান দেওয়া দুরূহ। এ জন্য ১০ কোটি টাকা বরাদ্দ দিতে মন্ত্রীকে অনুরোধ করেন মেয়র।
সিটি করপোরেশনের স্বাস্থ্য কর্মকর্তা মোহাম্মদ আলী বলেন, অর্থ সহায়তা পেলে জেনারেল হাসপাতালে বিশেষায়িত সেবা চালু করা সহজ হবে। এতে নগরবাসী উপকৃত হবেন।
৩ এপ্রিল শিক্ষামন্ত্রী এবং শিক্ষা প্রকৌশল অধিদপ্তরের প্রধান প্রকৌশলীকে দেওয়া চিঠিতে মেয়র উল্লেখ করেন, করপোরেশনের পরিচালিত ৮৪টি শিক্ষাপ্রতিষ্ঠান রয়েছে। শিক্ষার্থীর সংখ্যা প্রায় ৬০ হাজার। শুধু শিক্ষক, কর্মকর্তা-কর্মচারীদের বেতন-ভাতা খাতে ৪৩ কোটি ৭৭ লাখ টাকা ভর্তুকি দিতে হয়। শিক্ষাপ্রতিষ্ঠানগুলোর জন্য প্রয়োজনীয় সংখ্যক নতুন ভবন নির্মাণ এবং সংস্কার ও উন্নয়ন করা সম্ভব হচ্ছে না। এসব কাজে মন্ত্রণালয়ের সহযোগিতা চাইলেও চিঠিতে টাকার পরিমাণ উল্লেখ করা হয়নি।
২০১৬ সালের সেপ্টেম্বরে সিটি করপোরেশনের প্রকৌশল বিভাগের জরিপে দেখা যায়, করপোরেশন পরিচালিত শিক্ষাপ্রতিষ্ঠানগুলোর মধ্যে ১৯টিতেই ঝুঁকিপূর্ণ ভবন রয়েছে। এই ১৯ শিক্ষাপ্রতিষ্ঠানের মধ্যে ২০টি ভবন অধিক ঝুঁকিপূর্ণ।
সিটি করপোরেশনের শিক্ষা বিভাগের তথ্য অনুযায়ী, ২১টি কলেজ, ৪৭টি মাধ্যমিক বিদ্যালয়, ২টি প্রাথমিক বিদ্যালয়, ৭টি কিন্ডারগার্টেন, ১টি কম্পিউটার ইনস্টিটিউট ও ৬টি কম্পিউটার কলেজ রয়েছে।
সিটি করপোরেশনের প্রধান শিক্ষা কর্মকর্তা নাজিয়া শিরিন প্রথম আলোকে বলেন, শিক্ষাপ্রতিষ্ঠানগুলোয় নতুন ভবন নির্মাণ এবং পুরোনোগুলো সংস্কার করা হলে আরও বেশি শিক্ষার্থী ভর্তি করানো যাবে।
এর আগে গত ২৫ জানুয়ারি স্থানীয় সরকার মন্ত্রণালয়ের মন্ত্রী ও সচিবকে ২০০ কোটি টাকা থোক বরাদ্দ দিতে অনুরোধ জানিয়ে চিঠি দিয়েছিলেন মেয়র। এ ছাড়া গত বছরের ৩ জুলাই আড়াই হাজার কোটি টাকা চেয়ে অর্থমন্ত্রী আবুল মাল আবদুল মুহিতকে চিঠি দিয়েছিলেন তিনি। তবে শেষ পর্যন্ত কোনো বরাদ্দই পাওয়া যায়নি।
অবশ্য এবার দুই মন্ত্রীর কাছ থেকে আর্থিক ও অবকাঠামোগত সহায়তা পাওয়ার বিষয়ে আশাবাদী মেয়র আ জ ম নাছির উদ্দীন। তিনি প্রথম আলোকে বলেন, বরাদ্দের বিষয়ে স্বাস্থ্যমন্ত্রীর সঙ্গে তাঁর আলোচনা হয়েছে। তিনিই চিঠি দিতে বলেছেন।
এ ছাড়া শিক্ষাপ্রতিষ্ঠানের সংস্কার ও উন্নয়নের ব্যাপারে শিক্ষা প্রকৌশল অধিদপ্তর থেকে তাঁর সঙ্গে যোগাযোগ করেছিল। এর পরিপ্রেক্ষিতে চিঠি দেওয়া হয়েছে। তিনি বলেন, শিক্ষা ও স্বাস্থ্য খাতে সরকারের কাছ থেকে টাকা পেলে এই দুটি খাতে করপোরেশন থেকে দেওয়া ভর্তুকি আগের চেয়ে কমানো হবে। যে টাকা বাঁচবে তা দিয়ে জরুরি উন্নয়ন প্রকল্প বাস্তবায়ন করা সম্ভব হবে।
