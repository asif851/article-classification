
মানিকগঞ্জের হরিরামপুর উপজেলা পরিষদের চেয়ারম্যান দেওয়ান সাইদুর রহমানের বরখাস্তের আদেশ প্রত্যাহার করা হয়েছে।গতকাল বৃহস্পতিবার স্থানীয় সরকার বিভাগের পাঠানো এক ফ্যাক্স বার্তায় এ তথ্য জানানো হয়। এর আগে গত সোমবার নিয়মবহির্ভূত অর্থ ব্যয় এবং ক্ষমতার অপব্যবহারের দায়ে তাঁকে সাময়িক বরখাস্ত করা হয়।অতিরিক্ত জেলা প্রশাসক (সার্বিক) মজিবর রহমান প্রথম আলোকে বলেন, গতকাল স্থানীয় সরকার বিভাগের উপসচিব মো. সবুর হোসেন স্বাক্ষরিত প্রজ্ঞাপন পাঠানো হয়। এতে জানানো হয়, গত মঙ্গলবার হরিরামপুর উপজেলা পরিষদের চেয়ারম্যান দেওয়ান সাইদুর রহমান স্পিডবোট কেনার ছয় লাখ ৯৯ হাজার টাকা উপজেলা পরিষদের রাজস্ব তহবিলে জমা দিয়েছেন। এর পরিপ্রেক্ষিতে স্থানীয় সরকার বিভাগ সাময়িক বরখাস্তের আদেশ প্রত্যাহার করে নেয়।
