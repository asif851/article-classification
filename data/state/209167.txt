
চট্টগ্রামে এক স্কুলছাত্রীর শ্লীলতাহানির দায়ে এক যুবককে তিন বছরের কারাদণ্ড দিয়েছেন আদালত। দণ্ড পাওয়া যুবকের নাম রাসু জলদাস। আজ সোমবার চট্টগ্রামের মুখ্য মহানগর হাকিম মো. শাহজাহান কবির এ রায় দেন।
আদালতের বেঞ্চ সহকারী নুরে হুদা প্রথম আলোকে বলেন, নগরের কোতোয়ালি থানার বংশাল রোড এলাকায় সপ্তম শ্রেণির এক ছাত্রীকে স্কুলে যাওয়ার পথে শ্লীলতাহানি করার অভিযোগে তার মা বাদী হয়ে ২০১৪ সালের ১০ জুলাই আদালতে মামলা করেন। আসামি রাসু জলদাসের বিরুদ্ধে আনা অভিযোগ আমলে নিয়ে আদালত বিচার শুরু করেন।
চারজন সাক্ষীর সাক্ষ্য শেষে আদালত আজ আসামিকে একটি ধারায় দুই বছরের কারাদণ্ড ও ১০ হাজার টাকা জরিমানা এবং আরেকটি ধারায় এক বছরের কারাদণ্ড ও এক হাজার টাকা জরিমানা করেন। তবে দুটি সাজা একসঙ্গে চলবে। রায় ঘোষণার পর আসামি রাসু জলদাসকে কারাগারে পাঠানোর নির্দেশ দেন আদালত।
