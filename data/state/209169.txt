
বাংলাদেশের কমিউনিস্ট পার্টির (সিপিবি) সভাপতি মুজাহিদুল ইসলাম সেলিম বলেছেন, বিহারিদের উচ্ছেদ করে বিহারি ক্যাম্পের জমি দখলের জন্য এ নির্মম হত্যাকাণ্ড সংগঠিত করা হয়েছে। ক্ষমতাসীন দলের সাংসদের সন্ত্রাসী বাহিনীর সঙ্গে পুলিশও হামলায় অংশ নিয়েছে।মিরপুরের বিহারি ক্যাম্পে ১০ জনকে গুলি করে, আগুনে পুড়িয়ে হত্যার প্রতিবাদে এবং হত্যাকাণ্ডের বিচারের দাবিতে সিপিবি ও বাংলাদেশের সমাজতান্ত্রিক দলের (বাসদ) উদ্যোগে গতকাল বুধবার জাতীয় প্রেসক্লাবের সামনে আয়োজিত এক মানববন্ধন কর্মসূচিতে মুজাহিদুল ইসলাম এ অভিযোগ করেন৷ তিনি বলেন, ‘১৯৭১ সালে আমরা মুক্তিযুদ্ধ করেছিলাম জাতিগত শোষণ-নিপীড়নের বিরুদ্ধে। অন্য জাতির ওপর নিপীড়ন মুক্তিযুদ্ধের চেতনার পরিপন্থী৷’সিপিবির প্রেসিডিয়াম সদস্য কাজী সাজ্জাদ জহিরের পরিচালনায় কর্মসূচিতে আরও বক্তব্য দেন বাসদের সাধারণ সম্পাদক খালেকুজ্জামান, সিপিবির সাধারণ সম্পাদক সৈয়দ আবু জাফর আহমেদ, যুব ইউনিয়নের সভাপতি কাফি রতপ্রমুখ। বিজ্ঞপ্তি৷
