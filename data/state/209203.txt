
বান্দরবানের লামা উপজেলায় স্থানীয় লোকজনের পিটুনিতে সন্দেহভাজন দুই অপহরণকারী নিহত হয়েছে বলে খবর পাওয়া গেছে। উদ্ধার হয়েছে অপহৃত চার ব্যক্তি।
গতকাল মঙ্গলবার রাতে উপজেলার ফাঁসিয়াখালীতে এই ঘটনা ঘটে।
ফাঁসিয়াখালী ইউনিয়নের ২ নম্বর ওয়ার্ডের সদস্য কুতুব উদ্দিন বলেন, জনতার পিটুনিতে দুজন অপহরণকারী নিহত হয়েছে। তাদের লাশ উদ্ধার করে স্থানীয় একটি প্রাথমিক বিদ্যালয়ের মাঠে রাখা হয়েছে। পুলিশে খবর দেওয়া হয়েছে।
লামা থানার ভারপ্রাপ্ত কর্মকর্তা (ওসি) ইকবাল হোসেন বলেন, পিটুনিতে নিহত দুজন পেশাদার অপহরণকারী বলে জানা গেছে। তাদের নাম-পরিচয় তাৎক্ষণিকভাবে জানা যায়নি। ঘটনাস্থলে যাচ্ছে পুলিশ।
স্থানীয় লোকজন ও পুলিশের ভাষ্য, গতকাল সন্ধ্যার দিকে ফাঁসিয়াখালীর একটি সড়ক থেকে এক ব্যবসায়ীসহ চারজনকে অপহরণ করে একদল অপহরণকারী। অপহৃত ব্যক্তিদের ফাঁসিয়াখালীর সংরক্ষিত বনাঞ্চলে নিয়ে যাওয়া হয়েছে বলে খবর পেয়ে ওই স্থান ঘেরাও করে এলাকাবাসী। একপর্যায়ে তারা অপহৃত চারজনকে উদ্ধার করে। উত্তেজিত লোকজনের পিটুনিতে সন্দেহভাজন দুই অপহরণকারী নিহত হয়।
