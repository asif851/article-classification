
নীলফামারীর কিশোরগঞ্জ উপজেলায় সপ্তম শ্রেণির এক ছাত্রীকে যৌন হয়রানি করায় ভ্রাম্যমাণ আদালত মোসলেম উদ্দিন (৩৮) নামের এক ব্যক্তিকে এক বছরের বিনাশ্রম কারাদণ্ড দিয়েছেন৷কিশোরগঞ্জ থানার ভারপ্রাপ্ত কর্মকর্তা (ওসি) শাহ আলম বলেন, সাজাপ্রাপ্ত মোসলেম উদ্দিনকে গতকাল বৃহস্পতিবার সকালে জেলা কারাগারে পাঠানো হয়েছে।এলাকাবাসী ও পুলিশ সূত্র জানায়, বুধবার বিকেলে ওই ছাত্রী (১৩) বিদ্যালয় ছুটির পর বাড়ি ফিরছিল৷ পথে একা পেয়ে কিশোরগঞ্জ সদর ইউনিয়নের ছিটবাজিব গ্রামের মোসলেম উদ্দিন ওই ছাত্রীকে যৌন হয়রানি করেন। এ সময় ওই ছাত্রীর চিৎকার-চেঁচামেচি শুনে এলাকাবাসী এগিয়ে এসে মেয়েটিকে উদ্ধার ও মোসলেম উদ্দিনকে আটক করে। সন্ধ্যায় খবর পেয়ে ভ্রাম্যমাণ আদালতের নির্বাহী হাকিম কিশোরগঞ্জ উপজেলার নির্বাহী কর্মকর্তা (ইউএনও) সিদ্দিকুর রহমান ও পুলিশ ঘটনাস্থলে আসেন। সেখানেই আদালত বসানো হয়৷ পরে মোসলেম উদ্দিনের স্বীকারোক্তি অনুযায়ী আদালত তাঁকে কারাদণ্ড প্রদান করেন।এ ব্যাপারে ইউএনও সিদ্দিকুর রহমান বলেন, অভিযুক্ত ব্যক্তিকে এক বছরের বিনাশ্রম কারাদণ্ড দেওয়া হয়েছে।
