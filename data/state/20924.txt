
নির্বাচন কমিশন গঠনে রাজনৈতিক দলগুলোর সঙ্গে রাষ্ট্রপতির চলমান সংলাপে ক্ষমতাসীন আওয়ামী লীগ অংশ নেবে ১১ জানুয়ারি। আওয়ামী লীগ ছাড়া নতুন করে আরও পাঁচটি দলকে সংলাপের আমন্ত্রণ জানানো হয়েছে।
রাষ্ট্রপতির প্রেস সচিব মো. জয়নাল আবেদীন প্রথম আলোকে এ তথ্য জানিয়েছেন। তিনি বলেন, ১১ জানুয়ারি বিকেল চারটায় আওয়ামী লীগকে বঙ্গভবনে আমন্ত্রণ জানিয়ে চিঠি দেওয়া হয়েছে। এ ছাড়া ৮ জানুয়ারি গণতন্ত্রী পার্টি ও গণফোরাম; ৯ জানুয়ারি জাসদ (আম্বিয়া), বাসদ ও ইসলামী আন্দোলনকে আমন্ত্রণ জানানো হয়েছে।আজ সোমবার বিকেলে রাষ্ট্রপতির সংলাপে অংশ নেয় জাতীয় পার্টি (জেপি)। দলটির চেয়ারম্যান পরিবেশ ও বনমন্ত্রী আনোয়ার হোসেন মঞ্জুর নেতৃত্বে ১৬ সদস্যের একটি প্রতিনিধিদল সংলাপে অংশ নিতে বঙ্গভবনে যায়। প্রায় এক ঘণ্টা তাঁরা রাষ্ট্রপতির সঙ্গে বৈঠক করেন।বৈঠক শেষে রাষ্ট্রপতির প্রেস সচিব মো. জয়নাল আবেদীন সাংবাদিকদের বলেন, রাষ্ট্রপতি বৈঠকে বলেছেন, সুষ্ঠু নির্বাচনের জন্য রাজনৈতিক দলগুলোর মধ্যে সমঝোতা অপরিহার্য।রাষ্ট্রপতির সঙ্গে আলোচনা শেষে জেপির মহাসচিব শেখ শহীদুল ইসলাম প্রথম আলোকে বলেন, তাঁরা রাষ্ট্রপতিকে বলেছেন, শুধু কমিশন নিরপেক্ষ হলে নির্বাচন সুষ্ঠু হবে না। মাঠপর্যায়ের কর্মকর্তারা যাতে দক্ষতার সঙ্গে কাজ করতে পারেন, সেটি নিশ্চিত করতে হবে। পোলিং কর্মকর্তা থেকে শুরু করে নির্বাচন-সংশ্লিষ্ট কর্মকর্তাদের নিজের এলাকার বাইরে নির্বাচনী দায়িত্ব দিতে হবে। আর পুরো কমিশন একসঙ্গে নতুন করে গঠন করলে যাঁরা আসেন, সবাই নতুন বিধায় কাজ বুঝতে একটু সময় লাগে। এ কারণে তাঁরা ভারতের আদলে পর্যায়ক্রমে কমিশনারদের মেয়াদ যাতে শেষ হয়, সে জন্য ধাপে ধাপে কমিশনার নিয়োগের প্রস্তাব দিয়েছেন।গত ১৮ ডিসেম্বর বিএনপির সঙ্গে আলোচনার মধ্য দিয়ে নির্বাচন কমিশন গঠনে রাজনৈতিক দলগুলোর সঙ্গে রাষ্ট্রপতির সংলাপ শুরু হয়। এখন পর্যন্ত এরশাদের নেতৃত্বাধীন জাতীয় পার্টি, এলডিপি, কৃষক-শ্রমিক-জনতা লীগ, জাসদ (ইনু), ওয়ার্কার্স পার্টি, বিএনএফ, ইসলামী ঐক্যজোট ও সর্বশেষ জেপির সঙ্গে আলোচনা শেষ করেছেন রাষ্ট্রপতি।
