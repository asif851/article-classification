
বান্দরবানের চলমান হালনাগাদ ভোটার তালিকায় রোহিঙ্গাদের (আরাকানি নাগরিক) অন্তর্ভুক্ত না করার দাবিতে গতকাল বুধবার জেলা আওয়ামী লীগ সংবাদ সম্মেলন করেছে। এ সময় তাঁরা কতিপয় সরকারি কর্মকর্তা ও জনপ্রতিনিধি অর্থের বিনিময়ে রোহিঙ্গাদের ভোটার করছেন বলে অভিযোগ করেছেন।ভোটার তালিকা হালনাগাদের সংশ্লিষ্ট কর্মকর্তা-কর্মচারীরা পাল্টা অভিযোগ করে বলেছেন নাইক্ষ্যংছড়িসহ কোনো কোনো উপজেলায় বরং রোহিঙ্গাদের ভোটার করার জন্য ক্ষমতাসীন দলের নেতা-কর্মীদের চাপে তারা বেকায়দায় রয়েছেন।গতকাল বেলা ১১টায় বান্দরবান প্রেসক্লাবে আয়োজিত সংবাদ সম্মেলনে উপস্থিত ছিলেন জেলা আওয়ামী লীগের জ্যেষ্ঠ সহসভাপতি ও আঞ্চলিক পরিষদ সদস্য শফিকুর রহমান, জেলা সাধারণ সম্পাদক ও জেলা পরিষদ সদস্য কাজী মুজিবর রহমান, সাংগঠনিক সম্পাদক লক্ষ্মীপদ দাশ।সংবাদ সম্মেলনের কোনো লিখিত বক্তব্য ছাড়া কাজী মুজিবর রহমান বলেন, আলীকদম, থানচি, লামা, নাইক্ষ্যংছড়ি ও বান্দরবান সদর উপজেলায় রোহিঙ্গারা ব্যাপক হারে ভোটার তালিকায় অন্তর্ভুক্ত হচ্ছেন।আলীকদম উপজেলা নির্বাহী কর্মকর্তা মোতাকাব্বির আহমেদ ও নাইক্ষ্যংছড়ি নির্বাচন কর্মকর্তা মাঈনুল হক বলেন, বিশেষ এলাকা হিসেবে বিশেষ কমিটির তত্ত্বাবধানে স্তরে স্তরে যাচাই-বাছাই করে ভোটার তালিকা করা হচ্ছে।
