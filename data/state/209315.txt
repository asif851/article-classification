
সরকার স্বাধীন প্রসিকিউশন সার্ভিস করার নীতিগত সিদ্ধান্ত নিয়েছে বলে জানিয়েছেন আইনমন্ত্রী আনিসুল হক। তিনি জানান, এটা পর্যায়ক্রমে করা হবে।
আজ বৃহস্পতিবার সচিবালয়ে মন্ত্রিপরিষদ বিভাগে জেলা প্রশাসক সম্মেলনের শেষদিনে আইন মন্ত্রণালয় সম্পর্কিত আলোচনা শেষে তিনি সাংবাদিকদের এ কথা জানান।
আইনমন্ত্রী বলেন, পর্যায়ক্রমে স্বাধীন প্রসিকিউশন সার্ভিস করা হবে। সে জন্য যে নিয়োগ করা হবে সে দায়িত্ব বাংলাদেশ জুডিশিয়াল সার্ভিস কমিশনের হাতে দেওয়া যায় কি না তা নিয়ে চিন্তাভাবনা হচ্ছে। এ ছাড়া মন্ত্রী জানান, পিপি, জিপি, এপিপিদের বেতন ভাতা বাড়ানো হচ্ছে। এই বিষয়গুলো ডিসিদেরও জানানো হয়েছে বলে তিনি জানান।
বৈঠকসূত্রে জানা যায়, ডিসিরা নির্বাহী ম্যাজিস্ট্রেট দিয়ে ভ্রাম্যমাণ আদালত অব্যাহত রাখার দাবি জানিয়েছেন। এ বিষয়ে পরে মন্ত্রী বলেন, বিষয়টি এখন আপিল বিভাগে আছে। এ জন্য এটা নিয়ে সবিস্তারে আলাপ করা ঠিক হবে না বলে তিনি উল্লেখ করেন।
