
নারায়ণগঞ্জে সাত খুনের ঘটনায় রুহুল আমিন (৩২) নামের এক আসামিকে আজ মঙ্গলবার পটুয়াখালীর বাউফল উপজেলার সানেশ্বর গ্রাম থেকে গ্রেপ্তার করা হয়েছে। ভোর পাঁচটার দিকে নারায়ণগঞ্জ পুলিশের গোয়েন্দা শাখা (ডিবি) ও বাউফল থানার পুলিশের সমন্বয়ে গঠিত একটি দল গ্রামের বাড়ি থেকে তাঁকে গ্রেপ্তার করে।ঘটনার সত্যতা নিশ্চিত করে বাউফল থানার ভারপ্রাপ্ত কর্মকর্তা (ওসি) নরেশ চন্দ্র কর্মকার প্রথম আলোকে বলেন, আজ ভোরে সানেশ্বরে গ্রামের বাড়ি থেকে রুহুল আমিনকে গ্রেপ্তার করা হয়। তিনি সেনাবাহিনীতে ল্যান্স করপোরাল পদে চাকরি করতেন। সাত খুনের ঘটনার সময় রুহুল আমিন প্রেষণে (ডেপুটেশনে) র‌্যাব-১১তে কর্মরত ছিলেন। ওই খুনের ঘটনায় ফতুল্লা মডেল থানায় করা একটি মামলায় তাঁকে গ্রেপ্তার করা হয়।
ওসি নরেশ চন্দ্র কর্মকার জানান, আজ বেলা ১১টার দিকে ডিবির সদস্যরা রুহুল আমিনকে নিয়ে নারায়ণগঞ্জের উদ্দেশে রওনা হয়েছে।
