
ঢাকা থেকে কলকাতাগামী সোহাগ পরিবহনের একটি বাসে আজ শুক্রবার ভোররাতে ডাকাতি হয়েছে। ডাকাতেরা নগদ টাকা ও স্বর্ণালংকারসহ প্রায় ১২ লাখ টাকার মালামাল লুটে নেয়। রাজবাড়ীর গোয়ালন্দঘাট থানাধীন রেলগেট এলাকার দৌলতদিয়া-খুলনা মহাসড়কে এ ঘটনা ঘটে।ডাকাতির শিকার হওয়া বাসের চালক স্বপন বিশ্বাসের ভাষ্য, গতকাল রাত নয়টার দিকে ২৮ জন যাত্রী নিয়ে রাজধানীর মালিবাগ থেকে বাসটি কলকাতার উদ্দেশে রওনা হয়। রাত সাড়ে তিনটার দিকে বাসটি গোয়ালন্দের রেলগেট এলাকায় পৌঁছালে যাত্রী বেশে থাকা ডাকাত দল তাঁকে, চালকের সহকারী রুবেল শেখ ও তত্ত্বাবধায়ক মেহেদী হাসান পারভেজকে অস্ত্রের মুখে জিম্মি করে। বাধা দিতে গেলে রুবেল শেখ ও মেহেদী হাসান পারভেজকে মারধর করে ডাকাতেরা। এ সময় ডাকাত দলের এক সদস্য বাসের স্টিয়ারিং কেড়ে নিয়ে চালাতে থাকে। ডাকাত দলের অন্য সদস্যরা যাত্রীদের কাছ থেকে টাকা-পয়সা, স্বর্ণালংকার, মোবাইল ফোনসেট ও ল্যাপটপ কেড়ে নেয়।
বাসের তত্ত্বাবধায়ক মেহেদী হাসানের দাবি, ডাকাতি শেষে ডাকাত দলের আট সদস্য সদর উপজেলার বসন্তপুরের নিমতলা এলাকায় নেমে যায়। এ সময় ওই মহাসড়কে কোনো টহল পুলিশ ছিল না। ডাকাতেরা যাত্রীদের কাছ থেকে ছয় লাখ ১২ হাজার ৬০০ টাকা, পাঁচ লাখ টাকা মূল্যের স্বর্ণালংকার, ১০টি দামি মুঠোফোন সেট ও একটি ল্যাপটপ ছিনিয়ে নিয়েছে।
মেহেদী হাসান বলেন, ডাকাত দলের আট সদস্যের মধ্যে আবদুল্লাহপুর থেকে চারজন, বাড্ডা থেকে তিনজন ও নবীনগর থেকে একজন বাসে ওঠেন। বাসে সংরক্ষিত ভিডিও ফুটেজ দেখে তাঁরা এ ব্যাপারে নিশ্চিত হতে পেরেছেন।
ঘটনার সত্যতা নিশ্চিত করে গোয়ালন্দঘাট থানার ভারপ্রাপ্ত কর্মকর্তা (ওসি) আবদুল খালেক বলেন, ভিডিও ফুটেজ ও স্টিল ছবি দেখে ডাকাতদের শনাক্ত করার চেষ্টা চলছে। আজ দুপুরে বাসের চালক বাদী হয়ে গোয়ালন্দঘাট থানায় একটি ডাকাতির মামলা করেছেন।
