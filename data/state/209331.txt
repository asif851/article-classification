
জিয়া অরফানেজ ট্রাস্ট দুর্নীতি মামলায় সাজাপ্রাপ্ত দলীয় চেয়ারপারসন খালেদা জিয়ার মুক্তির দাবিতে ঢাকায় সমাবেশ করার সিদ্ধান্ত নিয়েছে বিএনপি। আগামী ২২ ফেব্রুয়ারি ঢাকার সোহরাওয়ার্দী উদ্যান অথবা নয়াপল্টনে দলীয় কার্যালয়ের সামনে এই সমাবেশ অনুষ্ঠিত হবে। 
আজ শুক্রবার সকালে দলের কেন্দ্রীয় কার্যালয়ে এক সংবাদ সম্মেলনে এ কথা জানিয়েছেন বিএনপির জ্যেষ্ঠ যুগ্ম মহাসচিব রুহুল কবির রিজভী। তিনি বলেন, সমাবেশের জন্য অনুমতি চেয়ে ইতিমধ্যে সংশ্লিষ্ট কর্তৃপক্ষের কাছে আবেদন করা হয়েছে।
বিচারিক আদালত গত ৮ ফেব্রুয়ারি বিএনপি চেয়ারপারসনকে ৫ বছরের সাজা দেন। এরপর থেকে কারাগারে আছেন খালেদা জিয়া।
