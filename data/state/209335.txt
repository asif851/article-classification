
সার্ক অঞ্চলে চিকিৎসার ক্ষেত্রে উন্নতির ব্যাপক সুযোগ রয়েছে। কম খরচে মানসম্মত সেবা প্রদানের কারণে ইউরোপসহ উন্নত বিশ্বের অনেক রোগী সার্কভুক্ত দেশে চিকিৎসা করাতে আসছে। ঐক্যবদ্ধভাবে সার্কভুক্ত অঞ্চলের চিকিৎসাবিদেরা কাজ করতে পারলে এ অঞ্চল চিকিৎসার ক্ষেত্রে অনেক এগিয়ে যাবে।দুই দিনব্যাপী প্রথম সার্ক একাডেমি অব সাইটোপ্যাথলজি এবং হিস্টোপ্যাথলজি সম্মেলন ২০১৩-এর উদ্বোধনী অনুষ্ঠানে বক্তারা এসব কথা বলেন।চট্টগ্রাম মেডিকেল কলেজের প্যাথলজি বিভাগের উদ্যোগে গতকাল বৃহস্পতিবার কলেজের ডা. শাহ আলম বীর উত্তম মিলনায়তনে এ সম্মেলন শুরু হয়। সম্মেলন উদ্বোধন করেন বঙ্গবন্ধু শেখ মুজিব মেডিকেল বিশ্ববিদ্যালয়ের উপাচার্য প্রাণ গোপাল দত্ত। উদ্বোধনী বক্তব্যে তিনি বলেন, প্যাথলজি খুব গুরুত্বপূর্ণ বিষয়। কারণ, সঠিক রোগ নির্ণয় না হলে চিকিৎসা সম্ভব হয় না। স্বাধীনতার ৪২ বছরে বাংলাদেশ স্বাস্থ্যক্ষেত্রে অনেক উন্নতি করেছে এবং এখানে উন্নতি করার অনেক সুযোগও রয়েছে।সম্মেলনে আরও বক্তব্য দেন চট্টগ্রাম মেডিকেল কলেজের অধ্যক্ষ সেলিম মো. জাহাঙ্গীর, বাংলাদেশ মেডিকেল অ্যাসোসিয়েশনের সহসভাপতি কামরুল হাসান খান, বাংলাদেশ একাডেমিক অব প্যাথলজির এ জে নাহার রহমান, পাকিস্তানের আগা খান বিশ্ববিদ্যালয় মেডিকেল কলেজ, করাচির অধ্যাপক শহীদ পারভেজ, সার্ক একাডেমি অব সাইটো এবং হিস্টোপ্যাথলজির প্রধান পৃষ্ঠপোষক ও ভারতের ক্যানসার বিশেষজ্ঞ অমিতাভ মণ্ডল, চমেকের প্যাথলজি বিভাগের প্রধান জিললুর রহমান।সার্কভুক্ত সাতটি দেশের সাইটো ও হিস্টোপ্যাথলজিস্টরা এ সম্মেলনে যোগ দিয়েছেন। সম্মেলনে পাঁচটি একাডেমিক সেশনে ১৩ জন গবেষক তাঁদের গবেষণাপত্র উপস্থাপন করেন।আজ শুক্রবার চারটি একাডেমিক সেশনে মোট ২০টি গবেষণাপত্র উপস্থাপন করা হবে। আজ সম্মেলনের সমাপনী অনুষ্ঠানে প্রধান অতিথি হিসেবে থাকবেন স্বাস্থ্য অধিদপ্তরের সাবেক পরিচালক শাহ মনির হোসেন। এ ছাড়া কাল শনিবার ইমিউনোহিস্টোকেমিস্ট্রি বিষয়ে কর্মশালা হবে। এটি পরিচালনা করবেন জাপানের কোবে ইউনিভার্সিটি হাসপাতালের অধ্যাপক টমো ইতো।
 
