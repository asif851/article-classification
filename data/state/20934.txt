
মরা গরুর মাংস বিক্রির দায়ে গতকাল শনিবার রাজশাহীর বাগমারা থানা-পুলিশ এক কসাইকে আটক করে। পরে ভ্রাম্যমাণ আদালত তাঁকে দুই হাজার টাকা জরিমানা করেন।দণ্ডপ্রাপ্ত কসাই হলেন আবুল হোসেন বাগাতি (৩০)। তিনি বাগমারা উপজেলার তাহেরপুর পৌরসভার জামলই গ্রামের বাসিন্দা।স্থানীয় কয়েকজন ব্যক্তি জানান, শনিবার আবুল বাগাতি একটি রোগা গরু কেনেন। গরুটি মরে গেলে তা জবাই করে মাংস বিক্রির জন্য তাহেরপুর বাজারে নিয়ে আসেন। তিনি ওই মাংস বিক্রি শুরু করলে লোকজন টের পেয়ে থানায় খবর দেন।বাগমারা থানার এএসআই আরিফুল ইসলাম তাহেরপুর থেকে মাংসসহ তাঁকে আটক করেন। দুপুরে ওই কসাইকে উপজেলার সহকারী কমিশনারের (ভূমি) দপ্তরে হাজির করা হয়। সেখানে ভ্রাম্যমাণ আদালত তাঁকে অর্থদণ্ড দেন।
