
আগামী ৩০ অক্টোবর ফরিদপুর জেলা আওয়ামী লীগের সম্মেলন আয়োজনের তারিখ নির্ধারণ করা হয়েছে। গতকাল বুধবার জেলা আওয়ামী লীগের কার্যনির্বাহী কমিটির সভায় এ সিদ্ধান্ত হয়। বেলা সোয়া ১১টার দিকে থানা রোডে জেলা আওয়ামী লীগের কার্যালয়ে এ সভা হয়। সভায় সভাপতিত্বে করেন জেলা আওয়ামী লীগের সভাপতি কাজী জায়নুল আবেদীন। সভায় ২০০৫ সালে গঠিত ৭১ সদস্যবিশিষ্ট জেলা কমিটির ৩৭ জন অংশ নেন। ইতিমধ্যে এ কমিটির নয়জন সদস্য মারা গেছেন। সভায় আগামী ৩০ অক্টোবর জেলা সম্মেলন আহ্বানের সিদ্ধান্ত হয়। এর আগে আগামী ১৫ অক্টোবরের মধ্যে শহর, কোতোয়ালি ও সদরপুর উপজেলা কমিটির সম্মেলন করার সিদ্ধান্ত নেওয়া হয়। জেলা আওয়ামী লীগের দপ্তর সম্পাদক সাহেব সরোয়ার বলেন, ‘কার্যনির্বাহী কমিটির সভায় আমরা জেলা সম্মেলন করার জন্য সম্ভাব্য তারিখ ঠিক করেছি ৩০ অক্টোবর।’ 
