
এবার তথ্যমন্ত্রী হাসানুল হক ইনু, ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক, বিশিষ্ট লেখক-শিক্ষাবিদ মুহম্মদ জাফর ইকবালসহ ২৫ জনকে হত্যার হুমকি দেওয়া হয়েছে। গতকাল মঙ্গলবার দুপুরে আনসারুল্লাহ বাংলা-১৩-এর প্যাডে লিখিত হুমকিবার্তাটি ঢাকা বিশ্ববিদ্যালয়ের উপাচার্যের কার্যালয়ে আসে।এই ২৫ জনের মধ্যে রয়েছেন বিভিন্ন পত্রিকা ও টিভি চ্যানেলের সাংবাদিক ও উপস্থাপিকা। এ ঘটনায় দুপুরে শাহবাগ থানায় সাধারণ ডায়েরি (জিডি) করা হয়।শাহবাগ থানার ভারপ্রাপ্ত কর্মকর্তা (ওসি) আবু বকর সিদ্দিক প্রথম আলোকে বলেন, হুমকির ঘটনায় বেলা ২টা ১০ মিনিটে ঢাকা বিশ্ববিদ্যালয়ের পক্ষ থেকে ভারপ্রাপ্ত প্রক্টর এ এম আমজাদ জিডি করেন।হুমকির তালিকায় থাকা অন্য ব্যক্তিরা হলেন ঢাকা বিশ্ববিদ্যালয়ের ইতিহাস বিভাগের শিক্ষক ও ইতিহাসবিদ অধ্যাপক সৈয়দ আনোয়ার হোসেন, সাংবাদিক আবেদ খান, একাত্তরের ঘাতক দালাল নির্মূল কমিটির ভারপ্রাপ্ত সভাপতি শাহরিয়ার কবির, মুক্তিযোদ্ধা জাদুঘরের ট্রাস্টি মফিদুল হক, বৈশাখী টেলিভিশনের প্রধান নির্বাহী মনজুরুল আহসান বুলবুল, সম্মিলিত সাংস্কৃতিক জোটের সভাপতি নাসির উদ্দীন ইউসুফ, নাট্যব্যক্তিত্ব রামেন্দু মজুমদার, দৈনিক ভোরের কাগজ -এর সম্পাদক শ্যামল দত্ত, দৈনিক ইত্তেফাক-এর নির্বাহী সম্পাদক শাহীন রেজা নূর, বেসরকারি একটি টিভির উপস্থাপিকা নবনীতা চৌধুরী, গণজাগরণ মঞ্চের মুখপাত্র ইমরান এইচ সরকার, গণজাগরণ মঞ্চের একাংশের নেতা কামাল পাশা চৌধুরী, গণজাগরণ মঞ্চের কর্মী মাহমুদুল হক মুন্সী, ছাত্রলীগের সাধারণ সম্পাদক সিদ্দিকী নাজমুল আলম, বাংলাদেশ ছাত্র মৈত্রীর সভাপতি বাপ্পাদিত্য বসু, নাট্যব্যক্তিত্ব সৈয়দ হাসান ইমাম, ব্লগার কানিজ আকলিম সুলতানা, গণজাগরণ মঞ্চের কর্মী এস এম শাহীন, আমেরিকান ইন্টারন্যাশনাল ইউনিভার্সিটির শিক্ষক আরাফাত রহমান, সাংবাদিক মুন্নী সাহা ও উদীচী শিল্পীগোষ্ঠীর কেন্দ্রীয় কমিটির সাংগঠনিক সম্পাদক সঙ্গীতা ইমাম।এর আগে ৩ জুন স্বরাষ্ট্র প্রতিমন্ত্রী আসাদুজ্জামান খান কামাল, ইমেরিটাস অধ্যাপক এ কে আজাদ চৌধুরীসহ সাতজনকে এবং গত ২০ মে ১০ জন বিশিষ্ট ব্যক্তিকে হত্যার হুমকি দেয় আনসারুল্লাহ বাংলা-১৩ নামের এই সংগঠনটি।
