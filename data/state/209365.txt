
গাজীপুরের শ্রীপুরের আনসার রোড মোড়ে অগ্নিকাণ্ডে তিনটি দোকান পুড়ে ছাই হয়ে গেছে। শনিবার রাত ১১টায় এ ঘটনা ঘটে। ফায়ার সার্ভিসের আধ ঘণ্টা চেষ্টায় সাড়ে ১১টায় আগুন নিয়ন্ত্রণে আসে।
প্রত্যক্ষদর্শী সূত্রে জানা যায়, আনসার রোড মোড়ে থাকা রিকশার হুড, সিট, সিট কভার ও বিভিন্ন যন্ত্রপাতি তৈরির দুটি দোকান ও ইলেকট্রনিক  সামগ্রী সারাইয়ের একটি দোকান মালামালসহ পুড়ে গেছে। প্রথমে স্থানীয়ভাবে আগুন নেভাতে চেষ্টা করা হয়। পরে অগ্নিকাণ্ডের খবর পেয়ে মাওনা ফায়ার সার্ভিসের কর্মীরা এসে আগুন পুরোপুরি নিয়ন্ত্রণে আনে। শীত নিবারণের জন্য রিকশার  সিট তৈরির দোকানের পেছনে জুটে আগুন ধরানোর ফলে এমন ঘটনা ঘটেছে বলে প্রত্যক্ষদর্শী অনেকের ধারণা।
শ্রীপুর ফায়ার সার্ভিসের স্টেশন অফিসার আল আমিন জানান, রাত ১১টার দিকে আগুন লাগে। খবর পেয়ে শ্রীপুর ফায়ার সার্ভিস স্টেশনের ২টি ইউনিট ঘটনাস্থলে উপস্থিত হয়ে আগুন নেভায়। এ ঘটনায় কোনো প্রাণহানি হয়নি। তবে আগুনে কয়েকটি দোকান ও দোকানে থাকা মালামাল পুড়ে গেছে। শীতে আগুন পোহানোর জন্য ধরানো কোনো আগুনের উৎস থেকে এ ঘটনা ঘটে থাকতে পারে বলে প্রাথমিকভাবে ধারণা করা হচ্ছে।
