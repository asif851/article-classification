
সৌদি আরবের মিনায় পদদলিত হয়ে হতাহত হাজিদের মধ্যে কোনো বাংলাদেশি আছেন কি না এখনো তা জানা যায়নি। বাংলাদেশের সৌদি দূতাবাস খোঁজ-খবর নিতে ঘটনাস্থলে ঊর্ধ্বতন কর্মকর্তাকে পাঠিয়েছেন। বিস্তারিত জানতে আরও কয়েক ঘণ্টা সময় লাগবে। সৌদি আরবে নিযুক্ত বাংলাদেশের রাষ্ট্রদূত গোলাম মসিহ্ প্রথম আলোকে একথা বলেছেন। তিনি বলেন, হজে পদদলিত হয়ে নিহতদের মধ্যে কোনো বাংলাদেশি আছেন কি না, সে বিষয়ে এখনো নিশ্চিত হওয়া যায়নি। নিহতদের মধ্যে কোনো বাংলাদেশি আছেন কি না তার খোঁজ-খবর নিতে সৌদি দূতাবাসের প্রথম সচিবকে ঘটনাস্থলে পাঠানো হয়েছে। তিনি বলেন, দূতাবাস থেকে ঘটনাস্থল অনেক দূরে। সেখানকার হাসপাতালগুলোও অনেক দূরে দূরে। হাসপাতালসহ আশপাশের সংশ্লিষ্ট সব জায়গায় তিনি খোঁজ-খবর নেবেন। বিস্তারিত জানতে আরও কয়েক ঘণ্টা সময় লাগবে।
