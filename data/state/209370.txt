
রাজধানী ঢাকায় সিএনজিচালিত অটোরিকশার নতুন ভাড়ার হার কার্যকর হচ্ছে আজ রোববার থেকে। তবে প্রস্তুতি সম্পন্ন না হওয়ায় চট্টগ্রাম মহানগরে অটোরিকশার নতুন ভাড়া কার্যকর হবে আগামী ১ জানুয়ারি থেকে।
নতুন ভাড়ার হার মানা হচ্ছে কি না তা তদারকির জন্য বাংলাদেশ সড়ক পরিবহন কর্তৃপক্ষের (বিআরটিএ) পরিচালক মশিয়ার রহমানের নেতৃত্বে একটি কমিটি করেছে সড়ক পরিবহন ও সেতু মন্ত্রণালয়। এতে পুলিশ ও মালিক-শ্রমিক প্রতিনিধিও রয়েছেন। তদারকির জন্য রাজধানীতে আজ বিআরটিএর ছয়টি ও ঢাকা জেলা প্রশাসনের চারটি ভ্রাম্যমাণ আদালতও পরিচালিত হবে। মালিক-শ্রমিকদের দুটি দলও ভাড়া তদারক করবে বলে এ খাতের নেতারা জানিয়েছেন।গত আগস্ট মাসে সরকার সিএনজির মূল্য ১৭ শতাংশ বৃদ্ধি করে। এ গ্যাসচালিত পরিবহন মালিকদের দাবির পরিপ্রেক্ষিতে সরকার ঢাকা ও চট্টগ্রাম মহানগরে চলাচলরত অটোরিকশার সর্বনিম্ন ভাড়া ৬০ শতাংশ বৃদ্ধি করে। আর মালিকের দৈনিক জমা বৃদ্ধি করা হয় ৫০ শতাংশ।
রাজধানীতে আজ থেকে, চট্টগ্রামে মিটারে অটোরিকশার নতুন ভাড়া কার্যকর হবে আগামী ১ জানুয়ারি
জানতে চাইলে বাংলাদেশ যাত্রী কল্যাণ সমিতির মহাসচিব মোজাম্মেল হক চৌধুরী প্রথম আলোকে বলেন, সরকার অটোরিকশার ভাড়া ও জমা যে হারে বাড়িয়েছে, তা যাত্রীদের বহন করা কঠিনই হবে। এরপরও না মানলে মনে করতে হবে, এই দেশে কিছুই হবে না।সরকারের নির্ধারণ করে দেওয়া ভাড়া নিয়ে খুশি ঢাকা সিএনজি অটোরিকশা ব্যবসায়ী মালিক সমিতির সভাপতি বরকত উল্লাহও। তিনি প্রথম আলোকে বলেন, ‘এবার যে জমা ও ভাড়া ঠিক করা হয়েছে, তা মালিক-শ্রমিক সবারই মনঃপূত হয়েছে। এখন না মানলে আমি আর অটোরিকশার নেতৃত্ব দেব না।’১০ সেপ্টেম্বর নতুন ভাড়া ঠিক করা হয়। তবে সব অটোরিকশার মিটারে নতুন ভাড়ার হার সংযোজন করে ১ নভেম্বর থেকে তা কার্যকরের সিদ্ধান্ত নেয় সরকার। ঢাকায় গতকাল শনিবার সন্ধ্যা পর্যন্ত ১১ হাজার ২০০ অটোরিকশায় নতুন ভাড়ার হার সংযোজন করা হয়েছে। চট্টগ্রামে সব অটোরিকশায় নতুন মিটার স্থাপন ও ভাড়া সংযোজন হয়নি। এ জন্য মালিকদের দাবির পরিপ্রেক্ষিতে সরকার সময় বৃদ্ধির সিদ্ধান্ত নেয়।অটোরিকশার প্রথম দুই কিলোমিটারের ভাড়া নির্ধারণ করা হয়েছে ৪০ টাকা। পরবর্তী প্রতি কিলোমিটারের ভাড়া ১২ টাকা। প্রতি এক মিনিট ওয়েটিংয়ের (যাত্রাবিরতি, যানজট ও সিগন্যাল) জন্য দুই টাকা। মালিকের জমা ৯০০ টাকা।এ বিষয়ে জানতে চাইলে সড়ক পরিবহন বিভাগের সচিব এম এ এন সিদ্দিক গতকাল প্রথম আলোকে বলেন, নির্ধারিত ভাড়া মানার জন্য যা দরকার, সবই করবে সরকার। ১০টি ভ্রাম্যমাণ আদালত লাগাতার অভিযান চালাবে। অটোরিকশার গায়ে থাকা নম্বরে ফোন করলেও পুলিশ ব্যবস্থা নেবে। বিআরটিএতে অভিযোগ দেওয়া হলে পরিচয় গোপন রাখা হবে এবং তড়িৎ ব্যবস্থা নেওয়া হবে।মন্ত্রণালয় থেকে জানানো হয়েছে, বিআরটিএর ৯১১৩১৩৩, ৮১৫৪৭০১, ৯১১৫৫৪৪ ও ৯০০৭৫৭৪ নম্বরগুলোতে সকাল নয়টা থেকে বিকেল পাঁচটা পর্যন্ত ফোন করে বাস-অটোরিকশায় বাড়তি ভাড়া আদায়ের অভিযোগ জানানো যাবে। এ ছাড়া বিআরটিএর ওয়েবসাইটে (www.brta.gov.bd) কোয়ারি অ্যান্ড কমপ্লেইনস পাতায় এবং বিআরটিএর সদর কার্যালয়ে রক্ষিত বাক্সেও অভিযোগ দেওয়া যাবে।অটোরিকশার মিটারে নতুন ভাড়া সংযোজন করার পর সেগুলো ঠিকমতো চলছে—তা নিশ্চিত করে বিআরটিএর অনুমতিপত্র নেওয়ার কথা। মিটারের সঠিকতা যাচাইয়ের প্রক্রিয়া নিয়ে প্রশ্ন উঠেছে বিআরটিএর কর্মকর্তাদের মধ্যেই। কারণ, ভাড়া সংযোজন করে নির্দিষ্ট দূরত্বে চালিয়ে এর সঠিকতা যাচাই করার রীতি আছে। কিন্তু বিআরটিএ বেশির ভাগ অটোরিকশার মিটার যাচাই করেছে মিটার সরবরাহকারী প্রতিষ্ঠানের দেওয়া যন্ত্র দিয়ে। প্রথম দিকে কিছু অটোরিকশা চালিয়ে মিটার পরীক্ষা করা হয়েছে। এর আগে প্রতিবারই মিটার কারসাজির ঘটনা ঘটেছিল।
