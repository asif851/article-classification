
২৫ অক্টোবরের পর দেশে সংঘাতময় পরিস্থিতির সৃষ্টি হতে পারে—জনমনে এমন আতঙ্ক তৈরির জন্য সরকারকে দায়ী করলেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। আজ শুক্রবার রাজধানীর নয়াপল্টনে বিএনপির কেন্দ্রীয় কার্যালয়ে সাংবাদিকদের তিনি এ কথা বলেন।জাতির উদ্দেশে আজ সন্ধ্যায় প্রধানমন্ত্রী শেখ হাসিনার ভাষণ প্রদান প্রসঙ্গে মির্জা ফখরুল বলেন, ‘আমরা আশা করি তিনি তাঁর ভাষণে চলমান সংকট সমাধানের ব্যাপারে দিক-নির্দেশনা দেবেন।’বিএনপি ২৫ অক্টোবর ঢাকায় সমাবেশ করার জন্য পুলিশের কাছে অনুমতি চায়। আওয়ামী লীগও ওই দিন সমাবেশ করার কথা জানায়। এ ব্যাপারে মির্জা ফখরুল অভিযোগ করেন, পাল্টা সমাবেশ ডেকে আওয়ামী লীগ চাইছে সংঘর্ষ বাধাতে। তিনি বলেন, বিএনপি গত দুই মাস নিয়মতান্ত্রিক কর্মসূচি দিয়েছে। সংঘর্ষ হতে পারে এমন কোনো কর্মসূচি রাখা হয়নি।
পুলিশের বিএনপির কার্যালয় ঘিরে রাখার ব্যাপারে দলের ভারপ্রাপ্ত মহাসচিব বলেন, দলীয় কার্যালয়ে নেতা-কর্মীরা আসবেন, এটাই স্বাভাবিক। কিন্তু তাঁদের আসতে দেওয়া হচ্ছে না। মারামারি হওয়ার কোনো সুযোগ নেই—উল্লেখ করে তিনি বলেন, এখনই যদি সরকারের অবস্থা এমন হয়; তাহলে তাদের অধীনে নির্বাচন কেমন হবে বোঝা যায়। বিএনপি এই সরকারের অধীনে নির্বাচনে যাবে না বলে জানিয়ে দেন মির্জা ফখরুল।
সংলাপের পথ খোলা আছে বলে ঈদের শুভেচ্ছা বিনিময়কালে প্রধানমন্ত্রী শেখ হাসিনা যে মন্তব্য করেছেন, এ ব্যাপারে মির্জা ফখরুল ইসলাম আলমগীর বলেন, ‘বিএনপি সংলাপের জন্য প্রস্তুত। যেকোনো জায়গায় যেকোনো সময় আলোচনায় বসতে চাই। আমরা সমঝোতা চাই।’ তবে সমঝোতার ব্যাপারে সরকারের কোনো আন্তরিকতা নেই বলে তিনি অভিযোগ করেন।
