
আজ ‘প্রথম আলো বর্ষসেরা বই’-এর পুরস্কার প্রদান অনুষ্ঠান। বিকেল সাড়ে পাঁচটায় হোটেল রূপসী বাংলার বলরুমে আয়োজিত এক লেখক-পাঠক-প্রকাশক সমাবেশে ১৪১৯ বাংলা বছরে বর্ষসেরা বইয়ের বিজয়ীদের হাতে আনুষ্ঠানিকভাবে পুরস্কার তুলে দেওয়া হবে।এ বছর ‘প্রথম আলো বর্ষসেরা বই’ হিসেবে মননশীল শাখায় মঈনুস সুলতানের ভ্রমণকাহিনি জিম্বাবুয়ে: বোবা পাথর সালানিনি ও সৃজনশীল শাখায় পারভেজ হোসেনের গল্পগ্রন্থ ডুবোচর পুরস্কার পেয়েছে। বই দুটি প্রকাশিত হয়েছে যথাক্রমে প্রকাশনা সংস্থা প্রথমা প্রকাশন ও শুদ্ধস্বর থেকে। সম্প্রতি অধ্যাপক জিল্লুর রহমান সিদ্দিকীর সভাপতিত্বে সেলিনা হোসেন, সৈয়দ মনজুরুল ইসলাম, ওয়াসি আহমেদ ও ভীষ্মদেব চৌধুরীর সমন্বয়ে গঠিত বিচারকমণ্ডলী পুরস্কারের জন্য বই দুটি চূড়ান্ত করেন।প্রথম আলোর পক্ষ থেকে পুরস্কার বিজয়ী দুই লেখকের প্রত্যেককে আজ আনুষ্ঠানিকভাবে ৫০ হাজার টাকার চেক, ক্রেস্ট ও প্রশংসাপত্র দিয়ে সম্মানিত করা হবে।১৪১০ বাংলা সন থেকে বর্ষসেরা বইয়ের পুরস্কার দিয়ে আসছে প্রথম আলো। চলতি বছর এ অনুষ্ঠানের মাধ্যমে ‘বর্ষসেরা বই পুরস্কার’-এর ১০ বছর পূর্ণ হচ্ছে।
 
