
‘সৈনিক হয়েছি, এবার কাজ করে প্রমাণ করব, নারীরাও সেনাবাহিনীতে বীরত্বপূর্ণ ভূমিকা রাখতে পারে।’ কথাটি নাটরের লালপুরের মেয়ে মেমোরী হাসানের।বাংলাদেশ সেনাবাহিনীর আর্মি মেডিকেল কোরের প্রথম নারী রিক্রুটদের মধ্যে প্রথম শ্রেষ্ঠ রিক্রুট নির্বাচিত হয়েছেন মেমোরী। টাঙ্গাইলের ঘাটাইল শহীদ সালাউদ্দিন সেনানিবাসে গতকাল বৃহস্পতিবার প্রশিক্ষণ সমাপনী কুচকাওয়াজ ও শপথ গ্রহণ অনুষ্ঠানে তাঁর হাতে পদক তুলে দেন প্রধানমন্ত্রী শেখ হাসিনা।মেমোরী প্রথম আলোকে জানান, ছোটবেলায় টেলিভিশনে সশস্ত্র বাহিনীর অনুষ্ঠান দেখে স্বপ্ন দেখতেন সৈনিক হওয়ার। পরে জানতে পারেন মেয়েদের সৈনিক হওয়ার সুযোগ নেই। এতে তাঁর স্বপ্ন ভেঙে যায়। কিন্তু বছর দুই আগে জানতে পারেন সেনাবাহিনীতে প্রথমবারের মতো সৈনিক পদে নারীদের নিয়োগ করা হবে। তিনি আবার স্বপ্নের জাল বুনতে শুরু করেন। পরীক্ষা দেন এবং ভর্তির সুযোগ পেয়ে যান।শুধু মেমোরী হাসান নন। গতকাল সৈনিক হিসেবে শপথ গ্রহণকারী আরও বেশ কয়েকজন জানান তাঁদের যোগ্যতা প্রমাণের প্রত্যয়ের কথা। নরসিংদীর বেলাব উপজেলার মেয়ে তৃপ্তি রানী সূত্রধর বলেন, সৈনিক হিসেবে নির্বাচিত হওয়ার পর অনেক প্রতিবেশী, আত্মীয়স্বজন নিরুৎসাহিত করেছেন। বলেছেন, সেনাবাহিনীতে কঠোর পরিশ্রম। কিন্তু কিছুই দমাতে পারেনি তাঁকে। তৃপ্তি বলেন, ‘কোনো বাধা মানিনি। সব বাধা অতিক্রম করে এখন আমি সৈনিক।’মেহেরপুরের গাংনী উপজেলার মেয়ে সুবর্ণা খাতুনকে সেনাবাহিনীতে ভর্তি হতে বাধা দিয়েছিলেন পরিবারের লোকজন। সুবর্ণা জানালেন, ‘বাধা মানিনি। শপথ নেওয়ার পর এখন নিজেকে গর্বিত মনে হচ্ছে।’প্রায় একই ধরনের প্রতিক্রিয়া সান্ত্বনা রানী মণ্ডল, ফারহানা সুলতানা, নিরুপমা, সুখী খীসাসহ প্রায় সবার। এঁদের মধ্যে দ্বিতীয় শ্রেষ্ঠ রিক্রুট নির্বাচিত হয়েছেন সান্ত্বনা।বাংলাদেশ সেনাবাহিনীতে প্রথমবারের মতো গত বছরের ২৬ জানুয়ারি নারী সৈনিক হিসেবে যোগদান করেন ৮৭৮ জন। ঘাটাইলের শহীদ সালাহউদ্দিন সেনানিবাসে আর্মি মেডিকেল কোর সেন্টার অ্যান্ড স্কুলে এক বছর প্রশিক্ষণ নিয়েছেন তাঁরা। গতকাল শপথ গ্রহণ ও প্রশিক্ষণ সমাপনী কুচকাওয়াজের মধ্য দিয়ে সেনাবাহিনীতে সৈনিক হিসেবে অন্তর্ভুক্ত হলেন তাঁরা। আরও দুই বছর এই প্রতিষ্ঠানে ডিপ্লোমা ইন প্যারামেডিকস কোর্স করবেন। পরে সৈনিক পদমর্যাদায় সেনাবাহিনীর মেডিকেল কোরের ল্যাবরেটরি টেকনিশিয়ান, অপারেশন থিয়েটার, দন্ত বিভাগ, রেডিও গ্রাফারসহ বিভিন্ন ট্রেডে দায়িত্ব পালন করবেন।
