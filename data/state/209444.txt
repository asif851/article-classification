
নওগাঁর আত্রাইয়ে অস্ত্রের মুখে পাহারাদারের হাত–পা ও মুখ বেঁধে পুকুরের মাছ লুট করেছে দুর্বৃত্তরা। গত রোববার দিবাগত রাতে উপজেলার হাটকালুপাড়া ইউনিয়নের কান্দরের বিলে এ ঘটনা ঘটে।
এ ঘটনায় আহত পুকুরের পাহারাদার শহিদুল ইসলামকে হাসপাতালে ভর্তি করা হয়েছে।
 স্থানীয় সূত্রে জানা যায়, উপজেলার হাটকালুপাড়া ইউনিয়নের কান্দরের বিলে ১০ বিঘা আয়তনের একটি পুকুরে মাছ চাষ করেন নন্দনালী গ্রামের হাবিবুর রহমান। ওই পুকুর থেকে দু-এক দিনের মধ্যে মাছ ধরে বিক্রির প্রস্তুতি চলছিল। রোববার দিবাগত রাত একটার দিকে ১৫ থেকে ২০ জন অজ্ঞাত ব্যক্তি পুকুরের পাড়ে গিয়ে পাহারাদারের ঘরে ঢোকে। পরে অস্ত্রের মুখে পাহারাদার শহিদুলের মুখ ও হাত–পা লুঙ্গি ও মশারি দিয়ে বেঁধে পুকুর থেকে প্রায় ৩০০ ফুট দূরে ভুট্টাখেতে ফেলে রাখে। এ সময় দুর্বৃত্তরা পাহারাদারকে অস্ত্রের ভয় দেখিয়ে পুকুর থেকে জাল দিয়ে মাছ ধরে পালিয়ে যায়।
পরে সকালে লোকজন ভুট্টাখেতে গাছ দুলতে দেখে কাছে গেলে শহিদুলকে দেখতে পান। তাঁরা তাঁকে উদ্ধার করে উপজেলা স্বাস্থ্য কমপ্লেক্সে ভর্তি করেন। আত্রাই থানার ওসি মোবারক হোসেন জানান, ‘বিষয়টি শুনেছি এবং তা খতিয়ে দেখা হচ্ছে। তবে এ বিষয়ে থানায় অভিযোগ করলে তদন্ত সাপেক্ষে আইনি ব্যবস্থা গ্রহণ করা হবে।’
