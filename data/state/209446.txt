
আখেরি মোনাজাতের মধ্য দিয়ে শেষ হলো গাজীপুরের টঙ্গীর তুরাগতীরে আয়োজিত বিশ্ব ইজতেমা। আজ রোববার বেলা ১১টার কিছু পরে মোনাজাত শুরু হয়। আধঘণ্টার একটু বেশি সময় মোনাজাত চলে।
হেদায়ীত বয়ান শেষে আখেরি মোনাজাত শুরু করেন ভারতের মাওলানা সা’দ। মোনাজাতে বিশ্বের মুসলিম উম্মাহর শান্তিকামনা করা হয়। মুসলমানদের ঐক্য কামনা করা হয়। কড়া নিরাপত্তার মধ্য দিয়ে মোনাজাত অনুষ্ঠিত হয়।
ভোররাত থেকে গাজীপুরের চান্দনা চৌরাস্তা এলাকা থেকে মুসল্লিরা পায়ে হেঁটে ইজতেমা ময়দানের দিকে যান। যানবাহন চলাচল বন্ধ থাকায় কেউ কেউ রিকশা দিয়ে ইজতেমা ময়দানের দিকে যান।
সকালে ভোগড়া বাইপাস এলাকায় কথা হয় গাজীপুরের সালনা এলাকার বাসিন্দা শরিফুল ইসলামের সঙ্গে। তিনি জানান, ইজতেমার আখেরি মোনাজাতে অংশ নিতে ভোররাতে বাড়ি থেকে বেরিয়েছেন। চৌরাস্তার পর থেকে গাড়ি চলতে না দেওয়ায় হাঁটছেন। তাঁর মতো আরও হাজার হাজার মুসল্লি হেঁটে হেঁটে ময়দানে যান। ফজরের নামাজেও আশপাশের এলাকার মুসল্লিরা অংশ নেন।
আরও তিন মুসল্লির মৃত্যু ইজতেমায় দ্বিতীয় পর্বে অংশ নেওয়া আরও তিন মুসল্লির মৃত্যু হয়েছে। এ নিয়ে দ্বিতীয় পর্বে ছয়জন মুসল্লির মৃত্যু হলো। গতকাল শনিবার রাতে অসুস্থ হয়ে চুয়াডাঙ্গা সদরের বাদুতলা এলাকার আব্দুল মাবুদ জোয়ারদার (৫২), জামালপুরের সরিষাবাড়ি থানার চরআদরা এলাকার আব্দুর কাদের (৬০) ও কুমিল্লার মনুহরগঞ্জ থানার নাথেরপেটুয়া এলাকার নূরুল আলম ওরফে নূর হোসেন (৭০) মারা যান। এর আগে গত শুক্রবার রাতে এক মালয়েশীয়সহ তিন মুসল্লির মৃত্যু হয়।
নিরাপত্তা: গাজীপুরের পুলিশ সুপার হারুন আর রশিদ জানান, মোনাজাতের পর মুসল্লিদের বাড়ি ফেরা পর্যন্ত ইজতেমা ময়দানসহ আশপাশের এলাকায় পাঁচ হাজারের বেশি পুলিশ নিয়োজিত থাকবে।
টঙ্গীর তুরাগতীরে ৮ জানুয়ারি শুরু হয় ৫০তম বিশ্ব ইজতেমার প্রথম পর্ব। তিন দিনের প্রথম পর্ব ১০ জানুয়ারি দুপুরে আখেরি মোনাজাতের মধ্য দিয়ে শেষ হয়। এরপর তিন দিনের দ্বিতীয় পর্ব ১৫ জানুয়ারি শুরু হয়।
আগের বছরগুলোতে দুই পর্বের বিশ্ব ইজতেমায় ৩২ জেলা করে ৬৪ জেলার মুসল্লিরা অংশ নিতেন। মুসল্লিদের সংখ্যা বাড়ায় এ বছর থেকে দুই পর্বে ৩২ জেলা এবং পরবর্তী বছর বাকি ৩২ জেলার মুসল্লিরা অংশ নেন।
বিশ্ব ইজতেমায় এ দেশের মুসল্লিরা ছাড়াও ইউরোপ, আমেরিকা, মধ্যপ্রাচ্যসহ বিশ্বের প্রায় সব দেশ থেকে তাবলিগ জামাতের সাথিরা অংশ নেন। সমবেত হন লাখ লাখ মুসল্লি।

আরও পড়ুন: 
আখেরি মোনাজাত শুরু
