
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, আসলাম চৌধুরী নয়, মোসাদ ষড়যন্ত্রের মূল হোতা বিএনপির চেয়ারপারসন খালেদা জিয়া ও সিনিয়র ভাইস চেয়ারম্যান তারেক রহমান। এ জন্য তাঁদের আইনের আওতায় আনতে হবে। তাঁদের বিরুদ্ধে সরকার কঠোর ব্যবস্থা নেবে, এটাই দেশবাসী দেখতে চায়।আজ রোববার বিকেলে রাজধানীর বঙ্গবন্ধু অ্যাভিনিউয়ে প্রধানমন্ত্রীর শেখ হাসিনার স্বদেশ প্রত্যাবর্তন দিবস উপলক্ষে স্বেচ্ছাসেবক লীগ আয়োজিত আলোচনা সভায় হানিফ এসব কথা বলেন।মোসাদের এক নেতার সঙ্গে বিএনপির যুগ্ম মহাসচিব আসলাম চৌধুরীর বৈঠক প্রসঙ্গে মাহবুব উল আলম হানিফ বলেন, বিএনপির তথাকথিত নেতা আসলাম চৌধুরী ধরা পড়েছে। ইতিমধ্যে অনেক তথ্য গোয়েন্দা সংস্থার কাছে চলে এসেছে। কিন্তু শুধু আসলাম একা এই ষড়যন্ত্র করতে পারে না। এই ষড়যন্ত্রের মূল হোতা খালেদা জিয়া ও তাঁর ছেলে তারেক রহমান। এক বছর আগে তারেক রহমানের সঙ্গে মেন্দি সাফাদি লন্ডনে বৈঠক করেছিলেন, এই সরকারকে উৎখাত করার জন্য। সেই বৈঠকের অংশ হিসেবে লিকুদ পার্টির নেতা এবং মোসাদের কর্মকর্তা ভারতে বৈঠক করেন। বিএনপির থলের বিড়াল বেরিয়ে গেছে। এটা ঢাকার জন্য এখন নানা কথা বলছেন। ইসলামি দলগুলোর প্রতি আহ্বান জানিয়ে হানিফ বলেন, ‘ইহুদি-নাসারারা ইসলামের শত্রু। তারা যখন ফিলিস্তিনের মুসলিমদের ওপর আক্রমণ করেছিল, তখন এই বাংলাদেশে সমস্ত ধর্মভিত্তিক দলগুলো আন্দোলনে নেমেছিল। আজ আপনারা কোথায়? আপনারা আজ কেন চুপ করে আছেন? আমি আশা করব, ধর্মভিত্তিক দলগুলো খালেদার বিএনপির ইহুদি ষড়যন্ত্র মোকাবিলায় মাঠে নামবে। আন্দোলনের মাধ্যমে আপনারা এই বার্তা দেবেন যে এই বাংলাদেশে ইহুদি ষড়যন্ত্র সফল হবে না। ইসরায়েল বা ইহুদিদের সঙ্গে কোনো আপস হতে পারে না।’
স্বেচ্ছাসেবক লীগের সভাপতি মোল্লা মো. আবু কাওছারের সভাপতিত্বে আলোচনা সভায় আরও বক্তব্য দেন আওয়ামী লীগের সাংগঠনিক সম্পাদক আ ফ ম বাহাউদ্দিন নাছিম, জাতীয় বিশ্ববিদ্যালয়ের উপাচার্য হারুন-অর রশিদ, বেসরকারি টেলিভিশন একাত্তরের প্রধান সম্পাদক মোজাম্মেল বাবু, স্বেচ্ছাসেবক লীগের সাধারণ সম্পাদক পঙ্কজ নাথ, সাংগঠনিক সম্পাদক শেখ সোহেল রানা প্রমুখ। সভাটি পরিচালনা করেন স্বেচ্ছাসেবক লীগের সাংগঠনিক সম্পাদক খায়রুল হাসান।
