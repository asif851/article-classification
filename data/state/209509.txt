
মৌলভীবাজারে মালবাহী একটি ট্রাক আটকে আগুন দিয়েছে দুর্বৃত্তরা। তারা গাড়ির চালক ও তাঁর সহকারীকে মারধর করে শরীরে পেট্রল ঢেলে পুড়িয়ে মারার চেষ্টা চালিয়েছে বলেও অভিযোগ পাওয়া গেছে। বিএনপির নেতৃত্বাধীন ২০-দলীয় জোটের ডাকা অবরোধ ও হরতাল চলকালে আজ বৃহস্পতিবার সকালে মৌলভীবাজারের জুড়ী-কুলাউড়া সড়কের ভূঁয়াই বাজার এলাকায় এ ঘটনা ঘটে।আহত ট্রাকের চালক রফিকুল ইসলাম (৫২) ও তাঁর সহকারী আলমগীর হোসেনকে (২৫) কুলাউড়া স্বাস্থ্য কমপ্লেক্সে ভর্তি করা হয়েছে। তাঁদের বাড়ি ঢাকার শ্যামপুরে। পুলিশের ধারণা, অবরোধকারীরা এ ঘটনাটি ঘটিয়েছে।চিকিৎসাধীন রফিক ও আলমগীরের ভাষ্যমতে, ঢাকা থেকে রডবোঝাই ট্রাকটি সিলেটের বিয়ানীবাজারে যাচ্ছিল। আজ সকাল সোয়া সাতটার দিকে ভূঁয়াই বাজারের কাছে পৌঁছালে ১০-১৫ জন যুবক সড়কে বেঞ্চ ফেলে গাড়িটি আটকে পেট্রল ঢেলে ট্রাকের সামনের অংশে আগুন ধরিয়ে দেয়। এ সময় তাঁরা দুইজন আত্মরক্ষার্থে গাড়ি থেকে নেমে পড়লে ওই যুবকেরা তাঁদের লাঠি দিয়ে বেধড়ক পেটাতে থাকে। তাঁদের শরীরে পেট্রল ঢেলে আগুন লাগানোর চেষ্টা চালালে তাঁরা কুলাউড়ার দিকে দৌড়ে পালাতে থাকেন। একপর্যায়ে তাঁরা অচেতন হয়ে পড়েন। চেতন ফেরার পর তাঁরা নিজেদের হাসপাতালে দেখতে পান।
স্থানীয় কয়েকজন ব্যক্তি জানান, গাড়িতে আগুন জ্বলতে দেখে তাঁরা আশপাশের এলাকা থেকে ছুটে আসেন।এ সময় মাথায় হেলমেট পরা কয়েকজন যুবককে চারটি মোটরসাইকেল ও সিএনজিচালিত একটি অটোরিকশায় করে দ্রুত চলে যেতে দেখেন। পরে পার্শ্ববর্তী খাল থেকে পানি এনে আগুন নেভানো হয়। সকাল পৌনে আটটার দিকে একদল পুলিশ ও কুলাউড়া ফায়ার সার্ভিসের একটি ইউনিট ঘটনাস্থলে যায়।
কুলাউড়া স্বাস্থ্য কমপ্লেক্সের চিকিৎসা কর্মকর্তা সাঈদ এনাম জানান, স্থানীয় লোকজন সড়কের পাশে অচেতন অবস্থায় পড়ে থাকতে দেখে চালক ও তাঁর সহকারীকে উদ্ধার করে হাসপাতালে নিয়ে আসেন। তাঁরা প্রচণ্ড ভয় পেয়েছেন। তাঁদের গায়ে থাকা কাপড়ে পেট্রলের গন্ধ পাওয়া গেছে। তাঁদের শরীরে ব্যথানাশক ইনজেকশন দেওয়া হয়েছে। জুড়ী থানার ভারপ্রাপ্ত কর্মকর্তা (ওসি) হামিদুর রহমান সিদ্দিকী দুপুর সাড়ে ১২টার দিকে মোবাইলে প্রথম আলোকে জানান, অবরোধকারীরা এ ঘটনাটি ঘটিয়েছে বলে ধারণা করা হচ্ছে। জড়িত ব্যক্তিদের শনাক্ত করে গ্রেপ্তারের চেষ্টা চলছে।
