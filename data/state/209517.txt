
ময়মনসিংহ শহরের একটি ডাস্টবিন থেকে মানুষের বিপুলসংখ্যক হাড়গোড় ও গলিত অংশ উদ্ধার করেছে পুলিশ ও র‍্যাপিড অ্যাকশন ব্যাটালিয়ন (র‍্যাব)। আজ শনিবার দুপুর ১২টার দিকে এগুলো উদ্ধার করা হয়।
পুলিশ, র‍্যাব ও প্রত্যক্ষদর্শীরা জানান, আজ সকালে থেকেই ময়মনসিংহ শহরের সাহেব আলী সড়ক ও জমির মুন্সী সড়কের মোড়ের একটি ডাস্টবিনের আশে পাশে সাদা পলিথিন পড়ে থাকতে দেখা যায়। বেলা বাড়ার সঙ্গে সঙ্গে এগুলো দেখে মানুষের কৌতূহল বাড়তে থাকে। পরে সকাল সাড়ে ১০টার দিকে খবর পেয়ে পুলিশ ঘটনাস্থলে গিয়ে এসব পলিথিন উদ্ধার করে বস্তায় ভরে নিয়ে যায়।
ঘটনাস্থল থেকে র‍্যাব-১৪ এর অতিরিক্ত পুলিশ সুপার (এএসপি) শামীম আরা বেগম বলেন, এগুলো মানুষের হাড়গোড়। তবে কতজন মানুষের এবং কত দিন আগের মৃত মানুষের তাও বোঝা যাচ্ছে না।
কোতোয়ালি মডেল থানার উপরিদর্শক (এসআই) হাবিবুর রহমান বলেন, উদ্ধার হওয়া হাড়গোড় ও গলিত অংশ ময়নাতদন্তের জন্য ময়মনসিংহ মেডিকেল কলেজ হাসপাতালে পাঠানো হয়েছে।
ময়মনসিংহ পৌরসভার স্যানিটেশন কর্মকর্তা দীপক মজুমদার বলেন, পৌরসভার পরিচ্ছন্নতা কর্মীরা গত শুক্রবার রাতে নিয়মিত পরিচ্ছন্নতার অংশ হিসাবে ওই ডাস্টবিনের আবর্জনা সরিয়ে নিয়েছেন। তখনো এগুলো দেখা যায়নি।
