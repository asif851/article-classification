
বিএনপির মহাসচিব মির্জা ফখরুল ইসলাম আলমগীর বলেছেন, তাঁদের দলের চেয়ারপারসন দেশের এই পরিস্থিতিতে জন্মদিন উদ্‌যাপন করা সমীচীন মনে করেননি। এ কারণে এবার ১৫ আগস্ট জন্মদিনের আনুষ্ঠানিকতা বাতিল করেছেন।আজ সোমবার বিকেলে বিএনপির কেন্দ্রীয় কার্যালয়ের নিচতলায় এক দোয়া মাহফিলে মির্জা ফখরুল এ কথা বলেন। ১৫ আগস্ট খালেদা জিয়ার ৭১তম জন্মদিন উপলক্ষে বিএনপি এ দোয়া মাহফিলের আয়োজন করে। মির্জা ফখরুল বলেন, ‘খালেদা জিয়া মনে করেন, দেশের বর্তমান পরিস্থিতিতে জন্মদিন উদ্‌যাপন করা সমীচীন নয়। এ কারণে তিনি তাঁর জন্মদিনের আনুষ্ঠানিকতা বাতিল করেছেন।’১৫ আগস্ট জাতির জনক বঙ্গবন্ধু শেখ মুজিবুর রহমানের শাহাদতবার্ষিকীতে জন্মদিন উদ্‌যাপন করেন খালেদা জিয়া। এদিন নিজে কেক কেটে এবং তাঁর দলের নেতা–কর্মীরা কেক কেটে, মিষ্টি খাইয়ে জন্মদিনের আনুষ্ঠানিকতা পালন করেন। দলীয় প্রধানকে ফুলেল শুভেচ্ছাও জানান তিনি।আজকের দোয়া অনুষ্ঠানে মির্জা ফখরুল ইসলাম আলমগীর বলেন, ‘আপনারা জানেন, বিএনপির চেয়ারপারসন ইতিমধ্যে জন্মদিনের আনুষ্ঠানিকতা বাতিল করেছেন। কারণ, তিনি মনে করেন, দেশের বর্তমান পরিস্থিতিতে সামাজিক ও রাজনৈতিক যে অবস্থার তৈরি হয়েছে এবং বন্যার যে পরিস্থিতি, তাতে জন্মদিনের অনুষ্ঠান করা সমীচীন নয়।’ তিনি বলেন, ‘বিএনপির চেয়ারপারসনের জন্মদিন উপলক্ষে আমরা দোয়া মাহফিল করেছি। আমরা তাঁর এবং দলের সিনিয়র ভাইস চেয়ারম্যান তারেক রহমানের দীর্ঘায়ু ও সুস্থতা কামনা করে দোয়া করেছি। শহীদ প্রেসিডেন্ট জিয়াউর রহমান, প্রয়াত আরাফাত রহমান ও বিএনপির নেতা-কর্মীদের আত্মার মাগফিরাত কামনা করে দোয়া করেছি। এ ছাড়া দেশের শান্তি ও বন্যার্তদের দুর্ভোগ লাঘবের জন্য দোয়া করেছি।’দোয়া মাহফিলে আরও উপস্থিত ছিলেন বিএনপির স্থায়ী কমিটির সদস্য গয়েশ্বর চন্দ্র রায় ও নজরুল ইসলাম খান, ভাইস চেয়ারম্যান মো. শাহজাহান ও শামসুজ্জামান, উপদেষ্টা আমান উল্লাহ, যুগ্ম মহাসচিব খায়রুল কবির, নির্বাহী কমিটির সদস্য নাজিম উদ্দিন আলম প্রমুখ।
