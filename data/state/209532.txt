
পুলিশের কাছে রাজধানীর ভাড়াটেদের তথ্য দেওয়ার সময়সীমা আজ শেষ হচ্ছে। গত ২৯ ফেব্রুয়ারি ঢাকা মহানগর পুলিশ (ডিএমপি) কমিশনার সংবাদ সম্মেলন করে ১৫ মার্চের মধ্যে রাজধানীর বাসিন্দাদের তথ্য থানায় দিতে বলেছিলেন। এ নিয়ে উচ্চ আদালতে রিট হলেও তা খারিজ হয়ে যায়।ওই সংবাদ সম্মেলনে ডিএমপির কমিশনার আছাদুজ্জামান মিয়া বলেছিলেন, রাজধানীর বিভিন্ন অ্যাপার্টমেন্টে ক্লু-লেস হত্যাকাণ্ডের ঘটনা ঘটছে। কোথাও গোপন জঙ্গি আস্তানা কিংবা কোথাও কোথাও বোমা তৈরির কারখানা পাওয়া যাচ্ছে। কোথাও চলছে নাশকতার প্রস্তুতি। জনগণের জানমালের নজরদারি এবং এলাকার সার্বিক নিরাপত্তার স্বার্থে তথ্য-উপাত্ত না থাকায় ঘটনা ঘটার পর অন্ধকারে হাতড়ানোর মতো তদন্ত করতে হয় পুলিশকে। তাই বাড়িওয়ালা, ভাড়াটে ও দোকানদারদের তথ্য পেলে তা নিয়ে ডেটা ব্যাংক তৈরি করা হবে। অপরাধ প্রতিরোধে এ তথ্য কাজে লাগবে।
