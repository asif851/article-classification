
মুক্তামণিকে আজ বৃহস্পতিবার দুপুরের দিকে ঢাকা মেডিকেল কলেজ হাসপাতালের বার্ন ইউনিটের নিবিড় পরিচর্যা কেন্দ্র (আইসিইউ) থেকে কেবিনে নেওয়া হয়েছে। রক্তনালির টিউমারে আক্রান্ত মুক্তামণির অস্ত্রোপচার হয়েছে গত শনিবার। জ্বর, শ্বাসকষ্টসহ নানা জটিলতা দেখা দিলেও অস্ত্রোপচারের ধকল বেশ খানিকটা কাটিয়ে উঠেছে মুক্তামণি।
বার্ন ও প্লাস্টিক সার্জারি ইউনিটের প্রধান সমন্বয়ক সামন্ত লাল সেন প্রথম আলোকে এ কথা জানিয়েছেন। তিনি বলেন,‘আমিও মুক্তামণিকে নিয়ে শঙ্কিত থাকি। ওর হাসিমুখ দেখলে ভালো লাগে। আইসিইউতে অনেক রোগী থাকে তাই সংক্রমণের ঝুঁকি বেশি। তাই মুক্তামণিকে কেবিনে দেওয়া হয়েছে। মুক্তামণি অবশ্য একটু অভিমান করেছে, তার নাকি আইসিইউতেই বেশি ভালো লেগেছে।’
মুক্তামণিকে কেবিনে দেওয়ার ফলে গণমাধ্যমকর্মীসহ অন্যরা যাতে কেবিনে গিয়ে ভিড় না করেন সে আহ্বান জানান সামন্ত লাল সেন। তিনি বলেন, মুক্তামণির ভালো হওয়ার স্বার্থেই সবাইকে বিষয়টি মেনে চলতে হবে।
অস্ত্রোপচার করে মুক্তামণির ডান হাত থেকে প্রায় তিন কেজি ওজনের টিউমার অপসারণ করেন চিকিৎসকেরা। মুক্তামণির শরীরে আরও টিউমার আছে। তার শারীরিক সুস্থতা অনুযায়ী অন্য টিউমারগুলো অস্ত্রোপচার করা হবে। চিকিৎসকেরা এখনো মুক্তামণিকে ঝুঁকিমুক্ত বলছেন না।
সাতক্ষীরায় জন্মের দেড় বছর বয়স থেকে মুক্তামণির ডান হাতের সমস্যার শুরু। প্রথমে হাতে টিউমারের মতো হয়। ছয় বছর বয়স পর্যন্ত টিউমারটি তেমন বড় হয়নি। কিন্তু পরে তার ডান হাতটি ফুলে অনেকটা কোলবালিশের মতো হয়ে যায়। সে বিছানা বন্দী হয়ে পড়ে। মুক্তামণির রোগ নিয়ে গণমাধ্যমে খবর প্রকাশিত হলে সামাজিক যোগাযোগমাধ্যমে তুমুল আলোচনা শুরু হয়। গত ১১ জুলাই মুক্তামণিকে ভর্তি করা হয় ঢাকা মেডিকেল কলেজ হাসপাতালের বার্ন ইউনিটে। প্রধানমন্ত্রী শেখ হাসিনা মুক্তামণির চিকিৎসার দায়িত্ব নিয়েছেন।
 
