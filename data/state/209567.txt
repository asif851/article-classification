
রংপুর সিটি করপোরেশন হওয়ার দুই বছরেও মেট্রোপলিটন পুলিশ গড়ে তোলা হয়নি। ২০৩ বর্গকিলোমিটার আয়তনের সিটি করপোরেশনে মাত্র ১১২ জন পুলিশ রয়েছে। এ অল্পসংখ্যক সদস্য দিয়ে বিশাল এলাকার আইনশৃঙ্খলা পরিস্থিতি সামাল দিতে হিমশিম খাচ্ছে পুলিশ।
সিটি করপোরেশন সূত্র জানায়, সিটি করপোরেশনের লোকসংখ্যা প্রায় আট লাখ। মহানগর হওয়ার আগে পৌরসভার আয়তন ছিল মাত্র ৫২ বর্গকিলোমিটার। পৌরসভার এ আয়তনের মধ্যে লোকসংখ্যা ছিল সাড়ে তিন লাখ। মহানগর হওয়ার পর আয়তন প্রায় চার গুণ বেড়েছে। লোকসংখ্যাও বেড়েছে দ্বিগুণের বেশি।
পুলিশ সুপারের কার্যালয় থেকে দেওয়া তথ্যে জানা গেছে, সিটি করপোরেশন হওয়ার পরও মেট্রোপলিটন পুলিশ এখনো গড়ে তোলা হয়নি। বর্তমানে একটি থানা ও তিনটি পুলিশ ফাঁড়িতে মাত্র ১১২ জন পুলিশ সদস্য রয়েছেন।
পুলিশ সূত্র আরও জানায়, মেট্রোপলিটন পুলিশ গড়ে তুলতে ছয়টি থানা ও ১০টি ফাঁড়ি এবং পাঁচ হাজার ১০০ পুলিশের প্রস্তাব দিয়ে সাত মাস আগে ঢাকায় একটি প্রস্তাব পাঠানো হয়েছে। কিন্তু তা এখনো বাস্তবািয়ত হয়নি।
এদিকে রাজশাহী সিটি করপোরেশনের আয়তন ৯৬ দশমিক ৭২ বর্গকিলোমিটার; যা রংপুরের আয়তনের অর্ধেকের কম। রাজশাহী সিটির লোকসংখ্যাও রংপুরের তুলনায় অর্ধেক, প্রায় চার লাখ। এই আয়তন ও লোকসংখ্যার বিপরীতে রাজশাহী মেট্রোপলিটনে পুলিশ রয়েছে ২ হাজার ১০০ জন। সেখানেও পুলিশের এ সংখ্যা অপ্রতুল। রাজশাহী মহানগরের পুলিশ কমিশনারের কার্যালয় সূত্রে এ তথ্য জানা গেছে।
এদিকে দুই বছরেও মেট্রোপলিটন পুলিশ না গঠিত হওয়ায় রংপুর মহানগরের লোকজনকে নানামুখী সমস্যার মধ্যে পড়তে হচ্ছে। এ প্রসঙ্গে সচেতন নাগরিক কমিটির সভাপতি মলয় কিশোর ভট্টাচার্য বলেন, রংপুর মহানগর হলো ঠিকই। কিন্তু পুলিশের মেট্রোপলিটন ব্যবস্থা গড়ে উঠল না। এর ফলে নাগরিকদের পুলিশের সহযোগিতা পেতে বিড়ম্বনার মধ্যে পড়তে হচ্ছে।
মহানগর মুক্তিযোদ্ধা সংসদের কমান্ডার সদরুল আলম বলেন, নাগরিকদের সুযোগ-সুবিধা নিশ্চিত করা, আইনশৃঙ্খলা পরিস্থিতি অনুকূলে রাখতে অবিলম্বে মেট্রোপলিটন পুলিশ গড়ে তোলা জরুরি হয়ে পড়েছে। 
রংপুর নগর থেকে আট কিলোমিটার দূরের পথ বড়বাড়ি এলাকার মমদেল হোসেন সরকার বলেন, ‘আমরা আগেও অবহেলিত ছিলাম। এখনো অবহেলিত। শুধু নামে সিটি করপোরেশন হয়েছে। গ্রামে কোনো কিছু ঘটে গেলে পুলিশ আসতে অনেক সময় লাগে। এ ক্ষেত্রে পুলিশকেই বা দোষ চাপিয়ে কী হবে! তাদের লোকবল এখনো বাড়ানো হলো না।’
রংপুর জেলা পুলিশ সুপার (এসপি) আবদুর রাজ্জাক প্রথম আলোকে বলেন, এত বিরাট এলাকাজুড়ে মাত্র ১১২ জন পুলিশ! এর পরও আইনশৃঙ্খলা পরিস্থিতি অনুকূলে রাখার চেষ্টা করা হচ্ছে। বেশি পুলিশের প্রয়োজন হলে পুলিশ লাইন থেকে নেওয়া হয়। মেট্রোপলিটন পুলিশ গড়ে তুলতে প্রস্তাব ঢাকায় পাঠানো হয়েছে।
