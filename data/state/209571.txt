
দাড়ি কাটার টাকা নিয়ে বিতণ্ডা, তার জেরে খুন! মাত্র ১০ টাকার জন্য সেলুন কর্মচারী মো. মোমিন (২৫) খুনের শিকার হয়েছেন বলে অভিযোগ উঠেছে। এ ঘটনায় মো. জসীম নামের এক যুবককে আটক করা হয়েছে।
চট্টগ্রাম নগরের কোতোয়ালি থানা এলাকায় গতকাল বৃহস্পতিবার মধ্যরাতে একটি সেলুনে এ ঘটনা ঘটে। ‘জনি হেয়ার কাটিং সেলুন’ নামের ওই দোকানের মালিক অনিল শীল। তিনি প্রথম আলোকে বলেন, হুমায়ুন কবির নামের স্থানীয় এক যুবক বৃহস্পতিবার রাতে দোকানে দাড়ি কাটাতে আসেন। সেলুন কর্মচারী মো. মোমিন তার দাড়ি কাটেন। কাজ শেষ হওয়ার পর হুমায়ুন ৩০ টাকা দেন। এ সময় মোমিন ৪০ টাকা দাবি করলে দুজনের মধ্যে বাগ্‌বিতণ্ডা হয়।অনিল শীল অভিযোগ করেন, বাগ্‌বিতণ্ডার একপর্যায়ে হুমায়ুনের পরিচিত সোহেল রাজু, মো. জসীম, সেলিম, রনিসহ বেশ কয়েকজন এসে কর্মচারী মোমিনকে মারধর করতে থাকেন। সোহেল এ সময় মোমিনের পিঠে, হাতে ও পায়ে উপর্যুপরি ছুরিকাঘাত করেন। রাত সাড়ে ১১টার দিকে খবর পেয়ে দোকানে এসে তিনি মোমিনকে গুরুতর অবস্থায় চট্টগ্রাম মেডিকেল কলেজ হাসপাতালে নিয়ে যান। সেখানে কর্তব্যরত চিকিৎসক তাঁকে মৃত ঘোষণা করেন। অনিল শীল আরও বলেন, সপ্তাহ খানেক আগে মোমিন তাঁর সেলুনে কাজ নেন। কাজ নেওয়ার সময় মোমিন বলেছিলেন, তাঁর নিজের কেউ নেই। জাতীয় পরিচয়পত্র চাওয়া হলেও তিনি দেননি। এ জন্য তাঁর ঠিকানাও জানেন না।চট্টগ্রাম নগর পুলিশের অতিরিক্ত উপকমিশনার (দক্ষিণ) শাহ মুহাম্মদ আবদুর রউফ আজ সকালে প্রথম আলোকে বলেন, মাত্র ১০ টাকার জন্য সেলুন কর্মচারী মোমিনকে ছুরিকাঘাত করে হত্যা করা হয়। এ ঘটনায় জড়িত সন্দেহে জসীম নামের এক যুবককে আটক করা হয়েছে। কোতোয়ালি থানার উপপরিদর্শক (এসআই) সিরাজুল মোস্তফা বাদী হয়ে আটক জসীমসহ পাঁচজনকে আসামি করে থানায় মামলা করেছেন। পলাতক আসামিদের ধরতে অভিযান চলছে। আবদুর রউফ আরও বলেন, মোমিনের লাশ চট্টগ্রাম মেডিকেল কলেজ হাসপাতালের মর্গে রয়েছে। তাঁর পুরো পরিচয় ও ঠিকানা খোঁজা হচ্ছে।
