
যশোর ২৫০ শয্যাবিশিষ্ট জেনারেল হাসপাতালের সাবেক তত্ত্বাবধায়ক চিকিৎসক হাসান আল মামুন সড়ক দুর্ঘটনায় নিহত হয়েছেন। আজ শনিবার সকালে যশোর শহরের বিসিএমসি কলেজের সামনে রাস্তা পার হওয়ার সময় ইজিবাইকের ধাক্কায় তাঁর মৃত্যু হয়।
হাসানের বাড়ি যশোর শহরের ঘোপ জেল এলাকায়।
পুলিশ, হাসপাতাল ও পরিবার সূত্রে জানা গেছে, আজ সকালে ঢাকা-খুলনা জাতীয় মহাসড়কে বিসিএমসি কলেজের সামনে ব্যাটারিচালিত ইজিবাইক হাসান আল মামুনকে ধাক্কা দেয়। এতে তিনি মাথায় গুরুতর আঘাত পান। স্থানীয় লোকজন দ্রুত তাঁকে যশোর জেনারেল হাসপাতালে নেওয়ার পর চিকিৎ​সকেরা ঢাকায় পাঠানোর পরামর্শ দেন। হেলিকপ্টারে করে ঢাকায় নেওয়ার জন্য বিমানবন্দরে যাওয়ার পথে তিনি মারা যান।
যশোর কোতোয়ালি মডেল থানার উপপরিদর্শক (এসআই) তারেক মো. নাহিয়ান প্রথম আলোকে বলেন, ময়নাতদন্ত শেষে দুপুরের দিকে লাশ স্বজনের কাছে হস্তান্তর করা হয়েছে। তবে ইজিবাইকটির সন্ধান পাওয়া যায়নি।
যশোর ২৫০ শয্যাবিশিষ্ট জেনারেল হাসপাতালের তত্ত্বাবধায়ক শ্যামল কৃষ্ণ সাহা বলেন, ২০০৯ সালে হাসপাতালের তত্ত্বাবধায়কের পদ থেকে হাসান আল মামুনকে বরখাস্ত করা হয়। সেই থেকে তিনি ওএসডি অবস্থায় ছিলেন। তাঁর বিরুদ্ধে বিভাগীয় তদন্ত চলছে। তিনি পরিবার নিয়ে হাসপাতালের কোয়ার্টারেই থাকতেন।
