
ঢাকায় হজরত শাহজালাল আন্তর্জাতিক বিমানবন্দর ও সিলেটে এম এ জি ওসমানী আন্তর্জাতিক বিমানবন্দর থেকে ৬ কেজি ৩৯৪ গ্রাম ওজনের সোনার বার উদ্ধার করা হয়েছে। পৃথক অভিযানে উদ্ধার করা এই সোনার মূল্য প্রায় তিন কোটি টাকা।
আজ রোববার বেলা সাড়ে ১১টার দিকে হজরত শাহজালাল আন্তর্জাতিক বিমানবন্দরে শ্রীলঙ্কা এয়ারলাইনসের ফ্লাইটের এক যাত্রীর কাছ থেকে ২ কেজি ৮৯৪ গ্রাম সোনা আটক করা হয়।
ঢাকা কাস্টম হাউসের সহকারী কমিশনার আহসানুল কবীর জানান, আজ সকালে শ্রীলঙ্কা এয়ারলাইনসের একটি উড়োজাহাজে করে শাহজালাল বিমানবন্দরে অবতরণ করেন যাত্রী নুরুল হক। বেলা সাড়ে ১১টার দিকে কাস্টমস কর্মকর্তারা নুরুলকে চ্যালেঞ্জ করেন। পরে তাঁর শরীর তল্লাশি করে ছয়টি সোনার বার পাওয়া যায়। উদ্ধারকৃত সোনার বাজারমূল্য ১ কোটি ৪০ লাখ টাকা। সোনাগুলো তাঁর কোমরে হলুদ স্কচটেপ দিয়ে আটকানো ছিল।
আটক নুরুল হকের (৪২) বাড়ি শরীয়তপুরে। তিনি মালয়েশিয়া থেকে ঢাকায় এসেছিলেন। জিজ্ঞাসাবাদে তিনি জানান, বাড়িতে তাঁর মুদি দোকান, বিউটি পারলার এবং ডিশ কেব্‌লের ব্যবসা রয়েছে। অধিক মুনাফার জন্য সোনা তিনি নিজেই কিনে এনেছেন। শুল্ক গোয়েন্দাদের চোখ ফাঁকি দিতে মালয়েশিয়া থেকে শ্রীলঙ্কা হয়ে ঢাকায় আসেন তিনি।
এর আগে সকাল সাড়ে ছয়টায় সিলেটের ওসমানী আন্তর্জাতিক বিমানবন্দরে বাংলাদেশ বিমানের একটি ফ্লাইট থেকে সাড়ে তিন কেজি ওজনের ৩০টি সোনার বার উদ্ধার করেন শুল্ক গোয়েন্দারা। বারগুলো মোজার ভেতর টেপ-মোড়ানো প্যাকেটে ছিল।
শুল্ক গোয়েন্দা সিলেট অঞ্চলের সহকারী পরিচালক প্রভাত কুমার সিংহ প্রথম আলোকে জানান, আবুধাবি থেকে আসা বাংলাদেশ বিমানের ফ্লাইটে শুল্ক ফাঁকি দিয়ে স্বর্ণের চালান আসছে—এমন তথ্য ছিল শুল্ক গোয়েন্দা অধিদপ্তরের মহাপরিচালক মইনুল খানের কাছে। তাৎক্ষণিকভাবে তাঁর নির্দেশনায় ভিত্তিতে বিমানের ওই ফ্লাইটটিতে অভিযান চালানো হয়।
সহকারী পরিচালক আরও জানান, এ সময় একটি সিটের ওপরে ব্যাগের মধ্যে পাঁচটি ছোট প্যাকেটে টেপ-মোড়ানো অবস্থায় ৩০টি বার উদ্ধার করা হয়। উদ্ধার করা সোনার মূল্য প্রায় ১ কোটি ৬০ লাখ টাকা।
