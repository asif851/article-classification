
রাজনীতি নিয়ে দেশের সিংহভাগ তরুণেরই কোনো আগ্রহ নেই। আর শিক্ষার্থীদের মধ্যে এ বিষয়ে অনাগ্রহ সবচেয়ে বেশি। রাজনীতির বিষয়ে জানতে চাওয়া হয়েছিল তরুণদের কাছে। জরিপে অংশ নেওয়া তরুণদের ৫১ দশমিক ২ শতাংশ রাজনীতি নিয়ে তাদের অনাগ্রহের কথা সরাসরি জানিয়েছে। এদের মধ্যে প্রায় ২৭ শতাংশ তরুণের কাছে রাজনৈতিক সম্পৃক্ততা একেবারেই অপছন্দের, আর বাকি ২৪ শতাংশ রাজনীতি নিয়ে চিন্তাভাবনা করে না।
অন্যদিকে ৪০ দশমিক ৬ শতাংশ তরুণ রাজনীতি নিয়ে ভাবলেও একধরনের নিষ্ক্রিয়তা ঠিকই রয়েছে। যেমন ২৪ দশমিক ৩ শতাংশ তরুণ সরাসরি কোনো না কোনো রাজনৈতিক দলকে সমর্থন করলেও সরাসরি সম্পৃক্ততা নেই। আর ১৬ দশমিক ৩ শতাংশ রাজনীতি নিয়ে সচেতন কিন্তু কোনো দলের প্রতি সমর্থন নেই, সরাসরি সম্পৃক্ততাও নেই।
আর রাজনীতিতে খুবই আগ্রহী এমন তরুণ মাত্র ৭ দশমিক ৪ শতাংশ। গ্রামের তরুণদের মধ্যেই এ সম্পৃক্ততা বেশি। রাজনীতির সঙ্গে সরাসরি যেসব তরুণ যুক্ত, তাঁদের মধ্যে পড়ালেখা শেষ এমন তরুণের সংখ্যায় বেশি। রাজনীতিতে মেয়েদের সরাসরি সম্পৃক্ততা একেবারেই নগণ্য। জরিপে অংশগ্রহণকারী তরুণদের মধ্যে মাত্র ১ দশমিক ২ শতাংশ মেয়ে রাজনীতিতে তাঁদের সরাসরি সম্পৃক্ততার কথা জানিয়েছেন। তার বিপরীতে সাড়ে ১৩ শতাংশ ছেলে রাজনীতিতে সরাসরি যুক্ত থাকার কথা বলেছেন। সরাসরি রাজনীতির সঙ্গে সম্পৃক্ত তরুণদের বেশির ভাগেরই বয়স ২৫ থেকে ৩০ বছরের মধ্যে।
অঞ্চলভিত্তিক অবস্থান
সরাসরি রাজনীতি না করেও কোনো না কোনো রাজনৈতিক দলকে সমর্থন করেন, এমন তরুণের সংখ্যা সবচেয়ে বেশি রংপুর বিভাগে। এর পরের অবস্থানে বরিশাল বিভাগ। রাজনীতি করেন না কিন্তু রাজনৈতিক দলকে সমর্থন করেন, এমন তরুণ সবচেয়ে কম ময়মনসিংহ বিভাগে।
রাজনীতি নিয়ে কোনো ধরনের চিন্তাভাবনা নেই, এ রকম তরুণ বেশি সিলেটে। আর সবচেয়ে কম রংপুর বিভাগে। রাজনীতি একেবারে পছন্দ করেন না, এ রকম তরুণের সংখ্যা সবচেয়ে বেশি রাজশাহী ও রংপুর বিভাগে। সবচেয়ে কম সিলেট বিভাগে।
কোন পেশায় কেমন ভাবনা
জরিপে পাওয়া তথ্য বলছে, সরকারি চাকরিজীবীদের ৩৫ দশমিক ৬ শতাংশ, দক্ষ শ্রমিকদের ৩৯ দশমিক ২ শতাংশ, বেসরকারি চাকরিজীবীদের প্রায় ৩২ শতাংশ এবং ব্যবসায়ীদের ৩৬ শতাংশ, গৃহিণীদের মাত্র ১৬ দশমিক ৭ শতাংশ সরাসরি রাজনীতিকে সমর্থন করে। তবে তাদের কেউই সরাসরি রাজনীতির সঙ্গে যুক্ত নয়।
রাজনীতি নিয়ে একদমই চিন্তাভাবনা করেন না, এমন তরুণের সংখ্যা সবচেয়ে কম বেসরকারি চাকরিজীবীদের (১৯ দশমিক ৫ শতাংশ) মধ্যে। এর পরের অবস্থানে রয়েছেন ব্যবসায়ী তরুণেরা (১৯ শতাংশ)। আর কৃষিশ্রমিকদের ১৬ দশমিক ৪ শতাংশ ও দক্ষ শ্রমিকদের ১৬ শতাংশের মধ্যেও রাজনীতি নিয়ে কোনো চিন্তাভাবনা নেই।
রাজনীতির সঙ্গে সম্পৃক্ততা পছন্দ করেন, এ রকম তরুণের সংখ্যা সবচেয়ে কম বেকার, ব্যবসায়ী, অদক্ষ শ্রমিক ও সরকারি চাকরিজীবীদের মধ্যে। আর রাজনীতির সঙ্গে সম্পৃক্ততা পছন্দ করেন না, এমন তরুণ সবচেয়ে বেশি কৃষিশ্রমিক ও গৃহিণীদের মধ্যে। কৃষিকাজের সঙ্গে যুক্ত তরুণের ৩৬ দশমিক ৬ শতাংশই রাজনৈতিক সম্পৃক্ততা পছন্দ করেন না বলে জানিয়েছেন জরিপ দলের সদস্যদের। আর গৃহিণীদের ৩০ দশমিক ৭ শতাংশ রাজনীতি-সম্পৃক্ততা তাঁদের কাছে অপছন্দের বলে মত দিয়েছেন।
রাজনীতি / নিরাপত্তা
তরুণ–তরুণীদের রাজনীতিতে সম্পৃক্ততা অপছন্দ ২৬.৯%
তরুণ–তরুণীদের নিরাপত্তা নিয়ে শঙ্কা ৫১.৬%
 
