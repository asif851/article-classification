
টাঙ্গাইলের ঢাকা-টাঙ্গাইল মহাসড়কের বিভিন্ন স্থানে আজ সোমবার দুপুর পর্যন্ত তীব্র যানজটের সৃষ্টি হয়েছে। এতে এ সড়কে যাতায়াত করা বিভিন্ন যানের যাত্রীদের দুর্ভোগ পোহাতে হচ্ছে।
গতকাল রোববার রাত থেকে শুরু হওয়া এ যানজট বর্তমানে মহাসড়কে মির্জাপুর উপজেলার দুল্যা মনসুর এলাকা থেকে গোড়াই শিল্পাঞ্চলের স্কয়ার পর্যন্ত প্রায় ১১ কিলোমিটার এলাকাজুড়ে রয়েছে।
পুলিশ ও ভুক্তভোগী যানবাহনের চালকেরা বলেন, ঢাকা-টাঙ্গাইল মহাসড়ক চার লেনে উন্নীতকরণের কাজ চলছে। গত শনিবার থেকে টানা বৃষ্টি শুরু হয়। এতে মহাসড়কে যান চলাচল ধীর হয়ে যায়। বৃষ্টির কারণে মহাসড়কে চলমান কাজের স্থানগুলোয় বড় বড় গর্তের সৃষ্টি হয়ে যান চলাচলে বিঘ্ন সৃষ্টি হয়। একপর্যায়ে গতকাল রাতে স্কয়ার থেকে মির্জাপুরের কদিমধল্যা পর্যন্ত যানজটের সৃষ্টি হয়। আজ বেলা বাড়ার সঙ্গে সঙ্গে তা কিছুটা কমতে শুরু করে।  সকালে মির্জাপুর বাইপাস স্টেশনে কথা হয় টাঙ্গাইলগামী ব্যক্তিগত গাড়ির চালক জিয়াউর রহমানের সঙ্গে। তিনি বলেন, গাজীপুরের মালেকের বাড়ি থেকে ভোররাত পৌনে চারটায় রওনা হয়ে মির্জাপুর পর্যন্ত মাত্র ৪০ মিনিটের রাস্তা পাড়ি দিতে তাঁর সাড়ে পাঁচ ঘণ্টা লেগেছে।
মির্জাপুরের গোড়াই হাইওয়ে থানার ভারপ্রাপ্ত কর্মকর্তা (ওসি) মো. খলিলুর রহমান পাটোয়ারি বলেন, রাস্তায় এমনিতেই খানাখন্দ রয়েছে। তার ওপর বৃষ্টির কারণে এই যানজটের সৃষ্টি হয়েছে। পরিস্থিতি স্বাভাবিক হচ্ছে।
