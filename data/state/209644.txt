
কুমিল্লার লাকসামের বড়বাম গ্রামে নূপুর আক্তার (২২) নামের এক গৃহবধূ আগুনে দগ্ধ হয়েছেন। গতকাল রোববার সন্ধ্যায় নূপুরের স্বামী ইসমাইলের বাড়িতে এ ঘটনা ঘটে।
গুরুতর অবস্থায় তাঁকে আজ সোমবার দুপুরে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে। ঢাকা মেডিকেল কলেজ হাসপাতাল সূত্রে এ তথ্য জানা যায়।
এ ঘটনায় পাল্টাপাল্টি অভিযোগ পাওয়া গেছে। নূপুর আক্তারের পরিবারের দাবি, ইসমাইল তাঁর গায়ে কেরোসিন ঢেলে আগুন ধরিয়ে দেন। অন্যদিকে, ইসমাইলের পরিবারের দাবি, ইসমাইলের বিদেশ যাওয়াকে কেন্দ্র করে বাগবিতণ্ডার একপর্যায়ে নূপুর নিজের গায়ে কেরোসিন ঢেলে আগুন ধরিয়ে দেন।
ঢাকা মেডিকেল কলেজ হাসপাতালের বার্ন ইউনিটের চিকিত্সক পার্থ শংকর পাল জানান, আগুনে নূপুরের দেহের প্রায় ৪৫ শতাংশ পুড়ে গেছে।
নূপুরের সঙ্গে থাকা তাঁর ফুফু ইসমত আরা বলেছেন, তিন বছর আগে ইসমাইল ও নূপুরের বিয়ে হয়। এর পর থেকে বিদেশে যাওয়ার জন্য নূপুরের কাছে বিভিন্ন সময় টাকা দাবি করতে থাকেন ইসমাইল। কিছুদিন আগে নূপুরের বাবা ইসমাইলকে প্রায় ৪৫ হাজার টাকা দেন। ইসমাইল আরও টাকার দাবি করে নূপুরের ওপর নির্যাতনের মাত্রা বাড়িয়ে দেন। গতকাল তিনি নূপুরের গায়ে আগুন দিয়ে হত্যার চেষ্টা করেন।
এ ব্যাপারে যোগাযোগ করা হলে ইসমাইলের চাচাতো ভাই মো. মহিম প্রথম আলোকে বলেন, ইসমাইলের আজ বাহারাইনে যাওয়ার কথা। রাত নয়টায় তাঁর ফ্লাইট। এ নিয়ে ইসমাইলের সঙ্গে বাগবিতণ্ডার একপর্যায়ে গায়ে আগুন দিয়ে আত্মহত্যার চেষ্টা করেন নূপুর।
নূপুরের বাবা কাজী আবদুর রহিম অভিযোগ করেন, ইসমাইল ও তাঁর পরিবারের সদস্যরা বিয়ের তিন মাস পর থেকেই নূপুরের ওপর নির্যাতন চালিয়ে আসছিলেন। এরই অংশ হিসেবে তাঁরা আগুনে পুড়িয়ে নূপুরকে মেরে ফেলার চেষ্টা করেন।
