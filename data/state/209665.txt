
তথ্যমন্ত্রী হাসানুল হক ইনু বলেছেন, আওয়ামী লীগের প্রশংসা করলেও হেফাজতে ইসলামের নেতা শাহ আহমদ শফী ছাড় পাবেন না। আজ শুক্রবার কুষ্টিয়া পৌরসভা মিলনায়তনে তথ্য মন্ত্রণালয়ের গণযোগাযোগ অধিদপ্তরে ‘শান্তি, উন্নয়ন ও গণতন্ত্রের অভিযাত্রা’ শীর্ষক গণসংলাপ অনুষ্ঠিত হয়। সেখানে কুষ্টিয়ার বাসিন্দাদের এক প্রশ্নের জবাবে তথ্যমন্ত্রী এ কথা বলেন। তথ্যমন্ত্রী বলেন, তিনি (শাহ আহমদ শফী) নারীদের নিয়ে যে ফতোয়া দিয়েছেন, সে বিষয়ে যতক্ষণ না পর্যন্ত হাতজোড় করে ক্ষমা চাইবেন, ততক্ষণ তাঁর কোনো ক্ষমা নেই। তাঁর প্রশংসায় সরকার নমনীয় হবে না।সাগর-রুনী হত্যাকাণ্ড প্রসঙ্গে এক প্রশ্নের জবাবে হাসানুল হক বলেন, অবশ্যই সাগর-রুনীর খুনিদের খুঁজে বের করা হবে। তাঁদের সাজা দেওয়া হবে।
গণসংলাপে উপস্থিত এক শিক্ষকের প্রশ্নের জবাবে তথ্যমন্ত্রী বলেন, কুষ্টিয়া, ঝিনাইদহে গ্যাসের সংযোগ দেওয়ার পরই গ্যাস খুলনায় যাবে। এর জন্য গ্যাস পাইপলাইন স্থাপন করা হয়েছে।আইনশৃঙ্খলা উন্নয়ন প্রসঙ্গে তথ্যমন্ত্রী বলেন, এখনো সবকিছু সরকারের নিয়ন্ত্রণে নাই।গণসংলাপে গণযোগাযোগ অধিদপ্তরের মহাপরিচালক কামরুন্নাহার, কুষ্টিয়া পৌরসভার মেয়র আনোয়ার আলী, জেলা প্রশাসক সৈয়দ বেলাল হোসেন, পুলিশ সুপার মফিজ উদ্দীন আহম্মেদ উপস্থিত ছিলেন।
