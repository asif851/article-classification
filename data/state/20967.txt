
নির্বাচনী আচরণবিধি ভঙ্গ করে মোটরসাইকেলে মহড়া দেওয়ায় কুষ্টিয়ায় ছয়জনকে সাত দিন করে কারাদণ্ড দিয়েছেন ভ্রাম্যমাণ আদালত। একই সঙ্গে ছয়টি মোটরসাইকেলও জব্দ করেছে পুলিশ।
আজ বুধবার দুপুরে কুষ্টিয়া সদর উপজেলার আলামপুর ইউনিয়নের নওয়াপাড়া এলাকায় এ অভিযান চালানো হয়।
ভ্রাম্যমাণ আদালত সূত্রে জানা গেছে, বেলা একটার দিকে কয়েকজন যুবক মোটরসাইকেল নিয়ে আলামপুর এলাকায় মহড়া দিতে বের হয়। এ সময় রোকন, পলাশ, বকুল খন্দকার, আলো, তারিকুল ইসলাম ও সিদ্দিকুর রহমান নামে ছয়জনকে আটক করা হয়। পরে তাঁদের ভ্রাম্যমাণ আদালতে হাজির করা হয়। উপজেলা সহকারী কমিশনার (ভূমি) হাফিজ আল আসাদ ভ্রাম্যমাণ আদালত পরিচালনা করেন। তিনি প্রত্যেককে সাত দিন করে বিনাশ্রম কারাদণ্ড প্রদান করেন। এ সময় ছয়টি মোটরসাইকেল জব্দ করে থানায় নেওয়া হয়।বিচারক হাফিজ আল আসাদ বলেন, ইউনিয়ন পরিষদ নির্বাচনী আচরণবিধি ২০১৬ বিধিমালা মোতাবেক আইন ভঙ্গের দায়ে ছয়জনকে এ দণ্ড দেওয়া হয়েছে।
