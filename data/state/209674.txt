
দিনাজপুরের চরকাই রেঞ্জের অধীন নবাবগঞ্জে বন বিভাগের জায়গায় গড়ে ওঠা অবৈধ স্থাপনা উচ্ছেদ করতে গিয়ে দখলকারী ও তাঁদের অনুগত দুর্বৃত্তদের হামলায় চার পুলিশ, বন বিভাগের কর্মকর্তা-কর্মচারীসহ ১২ জন আহত হয়েছেন। ঘটনা নিয়ন্ত্রণে বন বিভাগ আটটি ফাঁকা গুলি ছোড়ে। গতকাল সোমবার নবাবগঞ্জে গোলাপগঞ্জ ইউনিয়নের হরিপুর (বুড়িমণ্ডপ) এলাকায় এ ঘটনা ঘটে। এ ঘটনায় পুলিশ এবং বন বিভাগ পৃথক দুটি মামলা করেছে।
হারিপুর বিটের দায়িত্বপ্রাপ্ত কর্মকর্তা নিশিকান্ত মালাকার জানান, বুড়িমণ্ডপ এলাকার বাসিন্দা আবদুর রহিম ও তাঁর ছেলেরা দুই মাস আগে বন বিভাগের ১৬ শতক জায়গা অবৈধ দখল করে ইটের বাড়ি নির্মাণ শুরু করে। নির্মাণকাজের প্রথম দিকে বন বিভাগের লোকজন গিয়ে ঘর ভেঙে দিয়ে আসেন। এরপরও দখলদাররা স্থানীয় দুর্বৃত্তদের নিয়ে ঘর নির্মাণ করতে থাকেন।
বিষয়টি ঊর্ধ্বতন কর্তৃপক্ষকে জানালে গতকাল দুপুরে দিনাজপুর বন বিভাগের সহকারী বন সংরক্ষক রফিকুজ্জামান শাহের নেতৃত্বে ও পুলিশের সহযোগিতায় বন বিভাগের কর্মকর্তা-কর্মচারীরা উচ্ছেদ অভিযানে যান। এ সময় আবদুর রহিম প্রায় ৩০/৪০ জন দুর্বৃত্ত নিয়ে হামলা করেন। এতে নবাবগঞ্জ থানার ভারপ্রাপ্ত কর্মকর্তা (ওসি) সুব্রত কুমার, পরিদর্শক (তদন্ত) হাকিম আজাদ, পুলিশের পরিদর্শক (এসআই) সোহেল রানা, এসআই আলতাফ, চরকাই রেঞ্জ কর্মকর্তা গাজী মনিরুজ্জামান, মধ্যপাড়া রেঞ্জ কর্মকর্তা রঞ্জিবুল আমিনসহ ১২ জন আহত হন।
এদিকে অভিযুক্ত আবদুর রহিমের পক্ষের মাসুদ রানা বলেন, বন বিভাগের হামলায় তাঁর স্ত্রী শিল্পী এবং চাচি খাদিজা বেগম আহত হন।
সহকারী বন সংরক্ষক রফিকুজ্জামান শাহ বলেন, খবর পেয়ে নবাবগঞ্জ উপজেলা নির্বাহী কর্মকর্তা (ইউএনও) বজলুর রশীদ এবং বিরামপুর সার্কেলের জ্যেষ্ঠ সহকারী পুলিশ সুপার (এএসপি) এ এস এম হাফিজুর রহমানের নেতৃত্বে অতিরিক্ত পুলিশ ঘটনাস্থলে গিয়ে পরিস্থিতি নিয়ন্ত্রণে আনে। আহত লোকজনকে উদ্ধার করে নবাবগঞ্জ স্বাস্থ্য কমপ্লেক্সে ভর্তি করা হয়। পরে পুলিশ এবং বন বিভাগের লোকজন অবৈধ স্থাপনাটি গুঁড়িয়ে দেয়।
নবাবগঞ্জ থানার ওসি সুব্রত কুমার বলেন, পরিদর্শক (তদন্ত) হাকিম আজাদের অবস্থার অবনতি হলে তাঁকে দিনাজপুর আবদুর রহিম মেডিকেল কলেজ হাসপাতালে ভর্তি করা হয়। হামলাকারীদের গ্রেপ্তারে অভিযান অব্যাহত রয়েছে।
হরিপুর বিটের দায়িত্বপ্রাপ্ত বিট কর্মকর্তা নিশিকান্ত মালাকার জানান, ঘটনায় হামলাকারীদের বিরুদ্ধে মামলা দায়েরের প্রস্তুতি চলছে।
