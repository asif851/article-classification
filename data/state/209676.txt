
চাঁপাইনবাবগঞ্জ সদর উপজেলায় একটি আমবাগান থেকে এক যুবকের হাত-পা বাঁধা ঝুলন্ত লাশ উদ্ধার করা হয়েছে। আজ বৃহস্পতিবার সকালে উপজেলার বালিয়াডাঙ্গা গ্রামে এই লাশ উদ্ধারের ঘটনা ঘটে।
নিহত ব্যক্তির নাম মাসুদ রানা (১৯)। তিনি বালিয়াডাঙ্গা গ্রামের গোলাম কবিরের ছেলে।
গোলাম কবির প্রথম আলোকে বলেন, ভোরে মাসুদ রানার ঘরের সামনে এসে তাঁকে নামাজ পড়তে যাওয়ার জন্য ডেকে আমি মসজিদে যাই। নামাজ শেষে বাড়ির পাশের একটি দোকানে চা খাচ্ছিলাম। এ সময় আমার ছোট ছেলে আবদুল মমিন (১৪) এসে জানায়, মাসুদ রানার ফাঁস দেওয়া লাশ ঝুলছে। গিয়ে দেখি একটি আমগাছে হাঁত-পা বাঁধা অবস্থায় ওর লাশ ঝুলছে। আমার ছেলে আত্মহত্যা করেনি। যদি আত্মহত্যা করত, তাহলে হাত-পা বাঁধা কেন থাকবে? তাঁকে হত্যা করা হয়েছে। আমি ছেলে হত্যার বিচার চাই।
চাঁপাইনবাবগঞ্জ সদর থানার পরিদর্শক (অপারেশন) আতিকুল ইসলাম জানান, সকাল ১০টার দিকে ওই আমবাগানের একটি গাছ থেকে হাত-পা বাঁধা অবস্থায় মাসুদ রানার ঝুলন্ত লাশ উদ্ধার করা হয়েছে। প্রাথমিকভাবে হত্যার পর লাশ ঝুলিয়ে দেওয়া হয়েছে বলে ধারণা করা হচ্ছে। তবে শরীরে আঘাতের কোনো চিহ্ন পাওয়া যায়নি। ময়নাতদন্তের জন্য লাশ সদর হাসপাতালে পাঠানো হয়েছে।
এ ব্যাপারে নিহতের পিতা বাদী হয়ে সদর থানায় মামলা দায়ের করেছেন বলে জানান আতিকুল ইসলাম।
