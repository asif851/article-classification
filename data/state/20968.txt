
রাজধানীর গাবতলীর পশুর হাটের ইজারার শর্ত বাস্তবায়ন, গাবতলীর মতো ঢাকা দক্ষিণ সিটি করপোরেশন এলাকায় আরেকটি স্থায়ী পশুর হাট স্থাপন, নগরের বিভিন্ন জায়গায় মানসম্পন্ন কসাইখানা স্থাপন, ট্যানারি শিল্প বন্ধ না করে সাভারে স্থানান্তর এবং মাংসের মূল্য ক্রয়সীমার মধ্যে আনার দাবি জানিয়েছে বাংলাদেশ মাংস ব্যবসায়ী সমিতি।
সমিতির নেতারা আলোচনা করে সমস্যা সমাধানের দাবি জানিয়েছেন। তা না হলে সারা বাংলাদেশে ধর্মঘট অথবা কর্মবিরতি কর্মসূচি ঘোষণা করা হবে বলে জানিয়েছেন তাঁরা। ৩০ এপ্রিল ঢাকা রিপোর্টার্স ইউনিটিতে সংবাদ সম্মেলন করে নতুন কর্মসূচি ঘোষণা দেওয়া হবে বলে জানিয়েছেন সমিতির মহাসচিব রবিউল আলম।
রবিউল আলম প্রথম আলোকে বলেন, ‘আমাদের এ দাবিগুলো বাস্তবায়নের জন্য স্থানীয় সরকার প্রকৌশল অধিদপ্তর (এলজিইডি) কর্তৃপক্ষ এবং ঢাকার দুই মেয়রকে আমরা চিঠি দিয়েছি। এখন পর্যন্ত কোনো সাড়া পাওয়া যায়নি।’
রবিউল আলম অভিযোগ করে বলেন, গাবতলীর হাটের ইজারাদারের স্বেচ্ছাচারিতার কারণে গরুপ্রতি দাম বেশি রাখা হয়। এ ছাড়া ট্যানারিগুলোও পশুর চামড়া কিনছে না। সব মিলিয়ে গরুর মাংস কেজিপ্রতি এখন ৫০০ টাকায় বিক্রি হচ্ছে। খাসির মাংসের ওপরও এর প্রভাব পড়ছে। মূল্য বাড়ার কারণে ক্রেতারাও গরুর মাংস কেনা বন্ধ করে দিচ্ছেন। তিনি বলেন, সব মিলিয়ে ঢাকা শহরে মোট পাঁচ হাজার মাংসের দোকান ছিল। গত কয়েক মাসে বেশ কিছু দোকান বন্ধ হয়ে গেছে।
এর আগে গত ১৩ থেকে ১৮ ফেব্রুয়ারি শুধু ঢাকা শহরে ধর্মঘট ডেকেছিল মাংস ব্যবসায়ী সমিতি। তখন গরুর মাংসের দাম কেজিপ্রতি প্রায় ৫০০ টাকা পর্যন্ত উঠে যায়। তখন সিটি করপোরেশন সমিতির দাবিগুলোর বিষয়ে ব্যবস্থা নেওয়ার আশ্বাস দিয়েছিল।
