
লালমনিরহাট সরকারি কলেজ শাখা ছাত্রলীগের দুপক্ষের নেতা-কর্মীদের মধ্যে গতকাল রোববার দুই দফা সংঘর্ষ হয়েছে। এ সময় অন্তত ১০ জন আহত হয়েছেন।গতকাল দুপুরে কলেজ শাখা ছাত্রলীগের বহিষ্কৃত নেতা হাবিবুর রহমান ও জেলা ছাত্রলীগের সভাপতি শহিদুল ইসলামের সমর্থকদের মধ্যে সংঘর্ষের ঘটনা ঘটে। প্রথমে কলেজ ক্যাম্পাসে ও পরে কলেজের অদূরে শেখ রাসেল শিশুপার্ক এলাকায় এ সংঘর্ষ হয়। এ সময় আহত হন জেলা ছাত্রলীগের সভাপতি শহিদুল ইসলাম, সাংগঠনিক সম্পাদক রাকিবুল ইসলাম, যুগ্ম সাধারণ সম্পাদক এস এম সাঈদ বিন শফি ও কলেজের ডিগ্রি তৃতীয় বর্ষের ছাত্র লাইকুজ্জামান জেমস, কলেজ শাখার স্থগিতাদেশপ্রাপ্ত ছাত্রলীগ কমিটির সহসভাপতি সালাউদ্দিন সুমন, একই কমিটির বহিষ্কৃত সাধারণ সম্পাদক হাবিবুর রহমান প্রমুখ।তাঁদের মধ্যে রাকিবুল ও লাইকুজ্জামানকে সদর হাসপাতালে ভর্তি করা হয়েছে। শহিদুল ও সাঈদ বিন শফি প্রাথমিক চিকিৎসা নিয়েছেন। অন্যরা শহরের বিভিন্ন ক্লিনিক থেকে চিকিৎসা নিয়েছেন।সদর থানার ভারপ্রাপ্ত কর্মকর্তা (ওসি) রফিকুল ইসলাম বলেন, ছাত্রলীগের স্থানীয় দুই পক্ষের মধ্যে পাল্টাপাল্টি ধাওয়ার ঘটনা ঘটেছে। তবে এ ঘটনায় কোনো পক্ষ থানায় অভিযোগ দেয়নি।
 
