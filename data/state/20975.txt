
শিক্ষাসচিব নজরুল ইসলাম খানের সামনে শিক্ষা মন্ত্রণালয়ের অধীন পরিদর্শন ও নিরীক্ষা অধিদপ্তরের (ডিআইএ) উপস্থিত ৩০ জন কর্মকর্তার মধ্যে মাত্র দুজন ‘কৃচ্ছ্র’ বানানটি সঠিকভাবে পেরেছেন। তাঁদের মধ্যে বেশির ভাগই ছিলেন বিসিএস শিক্ষা ক্যাডারের কর্মকর্তা। 
আজ সোমবার দুপুরে নতুন শিক্ষাসচিব নজরুল ইসলাম খান ডিআইএ অধিদপ্তর পরিদর্শনে যান। সেখানে কর্মকর্তাদের সঙ্গে মতবিনিময়কালে সচিব একপর্যায়ে কর্মকর্তাদের কাছে জানতে চান তাঁরা ‘কৃচ্ছ্র’ বানানটি পারেন কি না। উত্তরে সবাই নিজেদের মতো করে বানানটি বলেন। মাত্র দুজন কর্মকর্তা বানানটি সঠিকভাবে পারেন। এ প্রতিবেদক সেখানে উপস্থিত ছিলেন।সচিব বলেন, তাঁর ধারণা ছিল, অন্তত ৩০ শতাংশ হলেও বানানটি শুদ্ধ করে বলতে পারবেন। কিন্তু বাস্তবে সেটা আরও কম হওয়ায় বিস্ময় প্রকাশ করেন তিনি। পাশাপাশি পরিদর্শনসহ আরও বিভিন্ন বিষয়ে কর্মকর্তাদের উত্তরে অসন্তোষ প্রকাশ করেন তিনি। ঢাকা বিশ্ববিদ্যালয়ের প্রথম বর্ষের ভর্তি পরীক্ষায় ইংরেজি বিভাগে ভর্তির জন্য মাত্র দুজন শিক্ষার্থীর যোগ্যতা অর্জনের ঘটনায় যখন ব্যাপক আলোচনা-সমালোচনা চলছে, তখন শিক্ষা মন্ত্রণালয়ের অধীন এই দপ্তরের কর্মকর্তাদের কাছ থেকে এ রকম চিত্র পাওয়া গেল।ডিআইএ মাধ্যমিক ও উচ্চশিক্ষা অধিদপ্তরের অধীন শিক্ষাপ্রতিষ্ঠানগুলোর মানোন্নয়নে সাধারণ পরিদর্শন ছাড়াও প্রতিষ্ঠানগুলোর অনিয়ম-দুর্নীতির অভিযোগ তদন্তসহ নিরীক্ষার কাজ করে। এ প্রতিষ্ঠানের কর্মকর্তা-কর্মচারীদের বিরুদ্ধে পরিদর্শনের নামে শিক্ষাপ্রতিষ্ঠানগুলোর কাছ থেকে ‘ঘুষ’ নেওয়ার অভিযোগ আছে। এ কারণে প্রতিষ্ঠানটি শিক্ষা প্রশাসনে একটি বিতর্কিত প্রতিষ্ঠান হিসেবে পরিচিত।
