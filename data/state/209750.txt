
গ্রেপ্তার এড়াতে বিএনপির চেয়ারপারসন খালেদা জিয়ার গুলশান কার্যালয়ে অবস্থান করছেন দলটির জ্যেষ্ঠ যুগ্ম মহাসচিব রুহুল কবির রিজভী। গতকাল শুক্রবার থেকে তিনি ওই কার্যালয়ে অবস্থান করছেন।
রাজধানীর মিরপুরের পল্লবী থানায় নাশকতার অভিযোগে করা মামলায় গত সোমবার রুহুল কবির রিজভীসহ নয়জনের বিরুদ্ধে গ্রেপ্তারি পরোয়ানা জারি করেন আদালত। এরপর তিনি প্রকাশ্যেই ছিলেন। কিন্তু গতকাল একটি সংবাদ সম্মেলনে বক্তব্য দিতে তিনি গুলশানে খালেদা জিয়ার রাজনৈতিক কার্যালয়ে যান। এরপর থেকে তিনি সেখানেই অবস্থান করছেন।
বিএনপির একাধিক সূত্র জানায়, কার্যালয় থেকে বের হলে রিজভীকে গ্রেপ্তার করা হতে পারে—এমন আশঙ্কা থেকে গ্রেপ্তার এড়াতে তিনি গুলশান কার্যালয়ে অবস্থান করছেন। রিজভী যে ফোনটি ব্যবহার করেন, সেটিও এখন বন্ধ।
বিএনপির চেয়ারপারসনের প্রেস উইংয়ের সদস্য শায়রুল কবির খান প্রথম আলোকে বলেন, গতকাল সকাল থেকে বিএনপির জ্যেষ্ঠ যুগ্ম মহাসচিব রুহুল কবির রিজভী চেয়ারপারসনের কার্যালয়ে আছেন।
এর আগে বিএনপির দপ্তরের দায়িত্বে থাকা রিজভী কয়েকবার নয়াপল্টনে বিএনপির কেন্দ্রীয় কার্যালয়ে দীর্ঘদিন অবস্থান করেছিলেন। কার্যালয় থেকে একাধিকবার তাঁকে গ্রেপ্তারও করা হয়। ২০১৩ সালে বিএনপির নেতৃত্বাধীন জোটের আন্দোলন চলকালে টানা প্রায় দুই মাস কেন্দ্রীয় কার্যালয়ে ছিলেন রিজভী। ওই বছরের ৩০ নভেম্বর ভোররাতে পুলিশ তাঁকে কার্যালয় থেকে গ্রেপ্তার করে। গত বছরের ৩ জানুয়ারিও বিএনপির কেন্দ্রীয় কার্যালয় থেকে রিজভীকে আরেক দফা গ্রেপ্তার করা হয়।
