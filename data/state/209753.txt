
মানবতাবিরোধী অপরাধের দায়ে মৃত্যুদণ্ডের সাজাপ্রাপ্ত মুহাম্মদ কামারুজ্জামানের বাসা বরাবরের মতো শান্ত আছে।
আজ শনিবার বিকেলে তাঁর সঙ্গে দেখা করার পর সন্ধ্যা সোয়া ছয়টার দিকে মিরপুরের বাসায় ফেরেন তাঁর স্ত্রী ও মেয়ে। তাঁর পরিবার যে আবাসিক এলাকায় বসবাস করে, সে এলাকার নিরাপত্তাকর্মীরা বাসার সামনে দায়িত্ব পালন করছে। সেখানে বাড়তি কোনো ভিড় নেই। তবে অপরিচিত কাউকে বাসার ভেতরে ঢুকতে দেওয়া হচ্ছে না। ভেতর থেকে তালা দেওয়া রয়েছে বাসাটি।যে পাঁচজন নিরাপত্তাকর্মী তাঁর বাসার সামনে পাহারা দিচ্ছেন তাঁদের একজন প্রথম আলোকে বলেন, মৃত্যুদণ্ড কার্যকর করার পর কামারুজ্জামানের লাশ কোথায় নেওয়া হবে, তাঁরা সে সম্পর্কে কিছু জানেন না।এ প্রসঙ্গে মিরপুর পল্লবী জোনের সহকারী কমিশনার কামাল হোসেন প্রথম আলোকে জানান, এ বাসায় লাশ আনা হবে কি না, কামারুজ্জামানের পরিবার ও প্রশাসন থেকে এ ব্যাপারে তাঁদের কিছু জানানো হয়নি। তবে তাঁরা সতর্ক আছেন।
