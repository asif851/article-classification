
বগুড়ার কাহালু পৌরসভা নির্বাচনে নয়টি ওয়ার্ডের ২৯ জন সাধারণ কাউন্সিলর প্রার্থীর ২১ জনই ভূমিহীন। প্রার্থীরা হলফনামায় স্থাবর সম্পত্তির জায়গায় তাঁদের জমি নেই বলে উল্লেখ করেছেন। আয়ের উৎস হিসেবে ব্যবসা ও মৎস্য চাষ উল্লেখ করেছেন।হলফনাম থেকে জানা যায়, ১ নম্বর ওয়ার্ডের তিনজন প্রার্থীর একজনের পেশা কৃষিকাজ ও দুজন ব্যবসায়ী। ২ নম্বর ওয়ার্ডের চারজন প্রার্থীর দুজনের কোনো জমি নেই। তাঁদের মধ্যে ভূমিহীন কাউন্সিলর প্রার্থী রুস্তম আলী পেশায় কৃষিকাজ করেন বলে উল্লেখ করলেও মূলত চা-বিক্রেতা। আরেকজন মুরগির খাবার বিক্রেতা। বাকি দুজন মৎস্যচাষি।৩ নম্বর ওয়ার্ডের তিনজন প্রার্থীর মধ্যে কারও জমি নেই। তাঁদের একজন পেশায় শ্রমিক, অন্যরা মৎস্যচাষি ও চাতাল ব্যবসায়ী। ৪ নম্বর ওয়ার্ডের তিনজন প্রার্থীর কারও জমি নেই। তাঁদের দুজন ব্যবসায়ী ও একজন মৎস্যচাষি।৫ নম্বর ওয়ার্ডের তিনজন প্রার্থীরই কোনো জমি নেই। তাঁদের একজন জানিয়েছেন, স্ত্রীর জমিই তাঁদের একমাত্র সম্বল। বাকি প্রার্থীর একজন পেশায় সাংবাদিক, আরেকজন ব্যবসায়ী। ৬ নম্বর ওয়ার্ডের দুজন প্রার্থীর কারও জমি নেই। তাঁদের একজন হোটেল কর্মচারী, অপরজন মৎস্যচাষি।৭ নম্বর ওয়ার্ডের চারজন প্রার্থীর তিনজনেরই জমি নেই। তাঁদের আয়ের উৎস মৎস্য চাষ। অন্য প্রার্থী ব্যবসায়ী। ৮ নম্বর ওয়ার্ডের তিনজন প্রার্থীর দুজনের কোনো জমি নেই। তাঁরা সবাই মৎস্যচাষি। ৯ নম্বর ওয়ার্ডের চারজন প্রার্থীর তিনজনের কোনো জমি নেই। তাঁদের সবাই পরিবহন ব্যবসায়ী।ভূমিহীন আটজন কাউন্সিলর প্রার্থী নাম প্রকাশ না করার শর্তে বলেন, ‘উকিল সাহেব মনোনয়নপত্র ও হলফনামা লিখে দিয়েছেন। এত কিছু তো আমরা বুঝি না। আমরা শুধু সইটা করেছি।’উপজেলা নির্বাচন কর্মকর্তা সুদীপ কুমার রায় বলেন, ‘হলফনামা যাচাই-বাছাই করলে বেশির ভাগ প্রার্থীর মনোনয়নপত্র বাতিল হয়ে যাবে। বেশির ভাগ সময় হলফনামার সঙ্গে বাস্তবতার মিল থাকতে হবে। নির্বাচন কমিশনকে এসব বিষয়ে অবগত করেছি। ভবিষ্যতে নির্বাচন কমিশন এ ধরনের বিষয়ে আরও কঠোর হবে।’
