
বরিশালের ফৌজিয়া রহমান ওরফে চাঁপা হত্যা মামলার যাবজ্জীবন সাজাপ্রাপ্ত আসামি জহিরুল আলম কামালের সাজা মাফ করার বিষয়ে আইন মন্ত্রণালয়ের সম্মতি প্রত্যাহারের দাবি জানিয়েছে মহিলা পরিষদ। গতকাল বুধবার জাতীয় প্রেসক্লাবে অনুষ্ঠিত এক সংবাদ সম্মেলনে মহিলা পরিষদের নেতারা এ ঘটনার তীব্র নিন্দা, গভীর উদ্বেগ ও ক্ষোভ প্রকাশ করেছেন। সংবাদ সম্মেলনে সভাপতিত্ব করেন বাংলাদেশ মহিলা পরিষদের ভারপ্রাপ্ত সভাপতি ফওজিয়া মোসলেম। সংবাদ সম্মেলনে লিখিত বক্তব্য উপস্থাপন করেন মাকসুদা আক্তার।  লিখিত বক্তব্যে মাকসুদা আক্তার বলেন, মহিলা পরিষদ গুরুত্বপূর্ণ নারী নির্যাতনের মামলায় আইন সহায়তা প্রদান করে থাকে। চাঁপা হত্যা মামলা তার মধ্যে অন্যতম। তিনি বলেন, চাঁপা হত্যা মামলার সাজাপ্রাপ্ত প্রধান আসামি জহিরুল আলম কামালের সাজা মওকুফের আবেদনে আইন মন্ত্রণালয়ের সুপারিশ দেওয়ার ঘটনায় মহিলা পরিষদ মনে করে, এ ধরনের নৃশংস ঘটনার সাজাপ্রাপ্ত অপরাধীর সাজা মওকুফ করলে নির্যাতনের শিকার পরিবার নিরাপত্তাহীনতার সম্মুখীন হবে, আইনের শাসন প্রতিষ্ঠার পথ বাধাগ্রস্ত হবে এবং নারী নির্যাতনকারীরা প্রশ্রয় পাবে। এতে সমাজের কাছে একটি নেতিবাচক বার্তা বহন করবে। সভাপতির বক্তব্যে ফওজিয়া মোসলেম বলেন, নারীর প্রতি সহিংসতা প্রতিরোধের লক্ষ্যে মহিলা পরিষদ বহুমাত্রিক পদ্ধতিতে কাজ করে আসছে। এই লক্ষ্যে আকাঙ্ক্ষার সঙ্গে সংগতি রেখে সামনের দিকে এগিয়ে যেতে হবে। গণমাধ্যম এবং নারী আন্দোলন পারস্পরিক সম্পূরক শক্তি হিসেবে কাজ করলে সমাজে নারীর প্রতি সহিংসতা অনেকটাই কমে যাবে।সংবাদ সম্মেলনে সংগঠনের সাধারণ সম্পাদক মালেকা বানু, যুগ্ম সাধারণ সম্পাদক রাখী দাশ পুরকায়স্থ ও সীমা মোসলেমসহ নারী নেত্রীরা উপস্থিত ছিলেন। আসামির সাজা মওকুফের আবেদনে আইন মন্ত্রণালয়ের সম্মতিতে নারীপক্ষ তীব্র প্রতিবাদ জানিয়েছে।
