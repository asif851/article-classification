
ঢাকা উত্তর সিটি করপোরেশন নির্বাচনে আজ সকালে রাজধানীর মিরপুর ১১ নম্বর ওয়ার্ডের বাংলা উচ্চবিদ্যালয় ভোটকেন্দ্রে গণমাধ্যমকর্মীদের ভেতরে ঢুকতে বাধা দেওয়ার অভিযোগ পাওয়া গেছে। গণমাধ্যমকর্মীদের অভিযোগ, পুলিশ বলছে একসঙ্গে পাঁচজন সাংবাদিকের কম বা বেশি হলে তাদের ভেতরে ঢুকতে দেওয়া হবে না। ফটকের বাইরেই অপেক্ষা করছেন গণমাধ্যমকর্মীরা।
আজ মঙ্গলবার সকাল সাড়ে আটটার দিকে এ ঘটনা ঘটে। ওই কেন্দ্রের বাইরে থাকা বেসরকারি টিভি চ্যানেল এসএটিভি, সময় টিভি ও প্রথম আলোর সাংবাদিকেরা জানান, ভেতরে ঢোকার সময় পুলিশ তাদের বাধা দেন। উপপরিদর্শক (এসআই) সাইদুল তাদের জানান, একা কোনো গণমাধ্যমকর্মী ভেতরে ঢুকতে পারবেন না। আবার পাঁচজনের বেশি গণমাধ্যমকর্মী ভেতরে ঢুকতে পারবেন না। কেন এমন করা হচ্ছে, জানতে চাইলে এসআই বলেন, ওপর থেকে নির্দেশনা রয়েছে।
এ ব্যাপারে পল্লবী জোনের সহকারী কমিশনার কামাল হোসেনের ভাষ্য, সেখানে কর্তব্যরত পুলিশ সদস্যদের বুঝতে কোথাও ভুল হয়েছে। গণমাধ্যমকর্মীরা ভেতরে যেতে পারবেন। কিন্তু কারও সাক্ষাৎকার নেওয়া যাবে না। ছবিও তোলা যাবে না।
ভোটকেন্দ্রের বাইরে আওয়ামী লীগ সমর্থিত মেয়র পদপ্রার্থী আনিসুল হকের একটি নির্বাচনী ক্যাম্প দেখা গেছে। এ ছাড়া আর কোনো প্রার্থীর ক্যাম্প দেখা যায়নি। কেন্দ্রে ৫ নম্বর ওয়ার্ডের কাউন্সিলর প্রার্থী আওয়ামী লীগ সমর্থিত আব্দুর রউফ নান্নুকে দেখা গেছে। তিনি ছাড়া আরও কাউকে দেখা যায়নি। আর কোনো প্রার্থীর পোস্টারও দেখা যায়নি।
