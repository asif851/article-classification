
খুলনা বিশ্ববিদ্যালয়ে ভর্তি পরীক্ষা দিতে যাওয়ার পথে আজ বৃহস্পতিবার সকাল নয়টার দিকে দুই ছাত্রীসহ তিনজন নিহত হয়েছেন। আহত হয়েছেন দুজন। খুলনার রূপসা-ফুলতলা সংযোগ সড়কের আকমানের মোড়ে ট্রাকের চাকায় এ হতাহতের ঘটনা ঘটে।
পুলিশ ও প্রত্যক্ষদর্শী সূত্রে জানা গেছে, নগরের দৌলতপুরের বণিকপাড়া এলাকা থেকে একটি প্রাইভেট কারে করে সংযোগ সড়ক ধরে খুলনা বিশ্ববিদ্যালয়ে যাওয়ার পথে ফুলতলাগামী ট্রাকটি সেটিকে চাপা দেয়। এতে ভর্তি পরীক্ষার্থী প্রিপা রুদ্র (২০) ও জ্যোতি (২০) এবং প্রাইভেট কারচালক জাকির হোসেন (২৭) ঘটনাস্থলে মারা যান। আহত হন গাড়ির যাত্রী প্রিপার বাবা প্রতাপ রুদ্র ও পাবলা বণিকপাড়ার ঋতু ইসলাম। তাঁরা খুলনা মেডিকেল কলেজ হাসপাতালে চিকিত্সাধীন আছেন।
ঘটনার সত্যতা নিশ্চিত করে নগরের আড়ংঘাটা থানার ভারপ্রাপ্ত কর্মকর্তা (ওসি) আবু মুছা খন্দকার বলেন, ট্রাক ও প্রাইভেট কার দুটি জব্দ করা হয়েছে। তবে ট্রাকের চালক পালিয়ে গেছেন। এ ঘটনায় এখনো কোনো মামলা হয়নি।
