
মৌসুমি বায়ুর প্রভাবে টানা কয়েক দিন ধরে সারা দেশে বৃষ্টি হচ্ছে। কয়েক দিন এই বৃষ্টি অব্যাহত থাকতে পারে। তবে কাল মঙ্গলবারের পর পরিস্থিতির কিছুটা পরিবর্তন হতে পারে বলে আশা করছে আবহাওয়া অধিদপ্তর।
আবহাওয়া অধিদপ্তরের আবহাওয়াবিদ আবদুর রহমান প্রথম আলোকে এ তথ্য জানান। আজ সোমবার সকাল ছয়টা থেকে নয়টা পর্যন্ত রাজধানী ঢাকায় বৃষ্টি হয়েছে ১৯ মিলিমিটার। গতকাল সকাল ছয়টা থেকে আজ সকাল ছয়টা পর্যন্ত ২৪ ঘণ্টায় চট্টগ্রামে ২৮, ময়মনসিংহে ৫, খুলনায় ৩, সিলেটে ৫৪, রাজশাহীতে ১৫, বরিশালে ২১ মিলিমিটার বৃষ্টি হয়েছে।
মৌসুমি বায়ুর প্রভাবে দেশের প্রায় সব জায়গাতে এই বৃষ্টি হচ্ছে। আবহাওয়া অধিদপ্তরের তথ্য অনুযায়ী, মৌসুমি বায়ুর বর্ধিতাংশের অক্ষ পাঞ্জাব, হরিয়ানা, উত্তর প্রদেশ, বিহার, পশ্চিমবঙ্গ ও বাংলাদেশের উত্তরাঞ্চল হয়ে আসাম পর্যন্ত বিস্তৃত হয়ে উত্তর বঙ্গোপসাগর পর্যন্ত অবস্থান করছে। মৌসুমি বায়ু বাংলাদেশের ওপর সক্রিয় আছে এবং উত্তর বঙ্গোপসাগরে মাঝারি অবস্থায় আছে।
আবহাওয়ার পূর্বাভাসে বলা হয়, দেশের প্রায় সব জায়গাতেই হালকা থেকে মাঝারি ধরনের বৃষ্টি বা বজ্রবৃষ্টি হতে পারে। দেশের কোথাও কোথাও ভারী থেকে অতি ভারী বৃষ্টির আশঙ্কার কথাও জানিয়েছে আবহাওয়া অধিদপ্তর।
 
