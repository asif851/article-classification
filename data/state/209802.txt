
চট্টগ্রাম মহানগর পুলিশের (সিএমপি) চারজন উচ্চপদস্থ কর্মকর্তাসহ পুলিশের ১৩ কর্মকর্তাকে বদলি করা হয়েছে। আজ মঙ্গলবার পুলিশ সদর দপ্তর থেকে এ কথা জানা গেছে।
এ–সংক্রান্ত একটি প্রজ্ঞাপন ইতিমধ্যে জারি করা হয়েছে।চট্টগ্রাম মহানগর পুলিশের অতিরিক্ত পুলিশ কমিশনার মো. মাইনুল হাসানকে সিলেটে মহানগর পুলিশে একই পদে, উপপুলিশ কমিশনার সঞ্জয় কুমার কুণ্ডুকে ট্যুরিস্ট পুলিশের পুলিশ সুপার হিসেবে, উপপু​লিশ কমিশনার মো. কামরুল আমীনকে বরিশাল মহানগর পুলিশে একই পদে ও মোকতার হোসেনকে ভোলার পুলিশ সুপার পদে বদলি করা হয়েছে।বদলি হওয়া অন্য পুলিশ কর্মকর্তাদের মধ্যে সারোয়ার মোর্শেদ শামীমকে সিলেটের উপকমিশনার, এম এ মাসুদকে চট্টগ্রামের পুলিশ সুপার (কমান্ড্যান্ট), মো. মোখলেছুর রহমান, এস এম মোস্তাইন হোসেন ও মো. মারুফ হোসেনকে চট্টগ্রামের উপকমিশনার, আবু হেনা খন্দকার অহিদুল করিমকে খুলনা রেঞ্জ ডিআইজি অফিসের পুলিশ সুপার, নওরোজ হাসান তালুকদারকে ঢাকা পিবিআইয়ের পুলিশ সুপার, মো. আবুল বাশার তালুকদারকে ঢাকা রেঞ্জ ডিআইজি অফিসের পুলিশ সুপার (চলতি দায়িত্বে), মো. আবুল খায়েরকে রাজশাহীর পুলিশ একাডেমির পুলিশ সুপার হিসেবে বদলি করা হয়েছে।
