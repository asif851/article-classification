
‘কৃষিকাজে ভূগর্ভস্থ পানি ব্যবস্থাপনা আইন, ২০১৮’ জাতীয় সংসদে পাস হয়েছে। রোববার কৃষিমন্ত্রী মতিয়া চৌধুরী বিলটি পাসের জন্য সংসদে তোলেন। বিলের ওপর দেওয়া জনমত যাচাই-বাছাই কমিটিতে পাঠানো এবং সংশোধনী প্রস্তাবগুলো নিষ্পত্তির বিলটি কণ্ঠভোটে পাস হয়।
নতুন আইনে লাইসেন্স ছাড়া কৃষিকাজের জন্য নলকূপ স্থাপনের অপরাধের শাস্তি বাড়ানো হয়েছে। আগে শুধু জরিমানা ছিল সর্বোচ্চ দুই হাজার টাকা। এখন তা বেড়ে হচ্ছে ১০ হাজার টাকা বা অনাদায়ে সাত দিনের বিনাশ্রম কারাদণ্ড।
বিলে বলা হয়েছে, উপজেলা পরিষদ নলকূপের লাইসেন্স স্থগিত ও বাতিল করতে পারবে। বিদ্যমান নলকূপগুলোকে সময় দিয়ে লাইসেন্স নেওয়ার সুযোগ দেওয়া হবে। যদি কোনো লাইসেন্স এক বছরের মধ্যে তিনবার স্থগিত হয়, তবে উপজেলা পরিষদ শুনানি করে তা বাতিল করতে পারবে।
বিলের উদ্দেশ্য ও কারণ সম্পর্কে কৃষিমন্ত্রী মতিয়া চৌধুরী বলেন, কৃষি উন্নয়নে ধারাবাহিকতা অব্যাহত রাখার জন্য এবং সেচকাজে পানির অপচয় হ্রাস, ভূগর্ভের পানির সুপরিকল্পিত ব্যবহার নিশ্চিত করতে আইনটি প্রণয়ন করা হয়েছে।
