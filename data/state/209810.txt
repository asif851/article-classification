
ধর্মীয় অনুভূতিতে আঘাতের সাত মামলায় মন্ত্রিসভা ও ক্ষমতাসীন দল থেকে অপসারিত আবদুল লতিফ সিদ্দিকীকে ছয় মাসের অন্তর্বর্তী জামিন দিয়েছেন হাইকোর্ট। বিচারপতি নিযামুল হকের নেতৃত্বে দ্বৈত বেঞ্চ আজ মঙ্গলবার শুনানি শেষে এ আদেশ দেন। লতিফ সিদ্দিকীর আইনজীবী জ্যোতির্ময় বড়ুয়া প্রথম আলোকে বলেন, আবদুল লতিফ সিদ্দিকীর বিরুদ্ধে দায়ের করা ধর্মীয় অনুভূতিতে আঘাতের সাতটি মামলার কার্যক্রম স্থগিত ও তাঁর জামিন চেয়ে আদালতে আবেদন করা হয়েছিল। আজ শুনানি শেষে আদালত ওই সাত মামলার কার্যক্রম ছয় মাসের জন্য স্থগিত করে তাঁকে ছয় মাসের জামিন দিয়েছেন।গত বছর সেপ্টেম্বরে যুক্তরাষ্ট্রের নিউইয়র্কের জ্যাকসন হাইটসের একটি হোটেলে নিউইয়র্ক টাঙ্গাইল সমিতির এক অনুষ্ঠানে হজ, তাবলিগ জামাত, প্রধানমন্ত্রীর ছেলে সজীব ওয়াজেদ জয় ও সাংবাদিকদের সম্পর্কে বিরূপ মন্তব্য করে সমালোচনার মুখে পড়েন আবদুল লতিফ সিদ্দিকী। এ ঘটনার পর আওয়ামী লীগের সভাপতিমণ্ডলীর এই সদস্য দল থেকে বহিষ্কৃত হন। একই ঘটনায় অনুভূতিতে আঘাত ও কটূক্তির অভিযোগে আবদুল লতিফ সিদ্দিকীর বিরুদ্ধে রাজধানী ঢাকাসহ দেশের বিভিন্ন জেলায় অনেকগুলো মামলা হয়। ধর্মীয় অনুভূতিতে আঘাত দেওয়ার অভিযোগে লতিফ সিদ্দিকীর বিরুদ্ধে ঢাকা ও দেশের ১৮টি জেলায় ২২টি মামলা রয়েছে। নির্ধারিত সময়ে আদালতে হাজির না হওয়ায় প্রতিটি মামলায় তাঁর বিরুদ্ধে গ্রেপ্তারি পরোয়ানা জারি করেন আদালত। এরপরই গত বছরের ২৫ নভেম্বর তিনি রাজধানীর ধানমন্ডি থানায় আত্মসমর্পণ করেন। এরপরই আদালত তাঁকে কারাগারে পাঠানোর আদেশ দেন।
হজ সম্পর্কে বিরূপ মন্তব্য লতিফ সিদ্দিকীর
