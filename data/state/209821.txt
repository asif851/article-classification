
রাজশাহী নগরে আজ শনিবার সকালে জামায়াত-শিবিরের সঙ্গে পুলিশের সংঘর্ষ হয়েছে। এতে পুলিশের দুই সদস্যসহ অন্তত ১০ জন আহত হয়েছেন। পাঁচজনকে আটক করেছে পুলিশ।প্রত্যক্ষদর্শীরা জানান, মানবতাবিরোধী অপরাধে দেলাওয়ার হোসাইন সাঈদীর আমৃত্যু কারাদণ্ডের রায়ের প্রতিবাদে জামায়াত-শিবিরের নেতা-কর্মীরা আজ সকাল সাড়ে আটটার দিকে নগরের সোনাদীঘি মণিচত্বর এলাকা থেকে বিক্ষোভ মিছিল বের করেন। এতে নেতৃত্ব দেন রাজশাহী জামায়াতের সহকারী সেক্রেটারি ইমাজ উদ্দিন মণ্ডল।প্রত্যক্ষদর্শী ও পুলিশের ভাষ্য, মিছিলটি নগরের বিভিন্ন সড়ক প্রদক্ষিণ করে। পরে জামায়াত-শিবিরের নেতা-কর্মীরা মিছিল নিয়ে রাজারহাতা লোকনাথ স্কুলের সামনে সমাবেশ করেন। এ সময় সমাবেশ থেকে পুলিশকে লক্ষ্য করে ইটপাটকেল ছোড়া হয়। কাঁদানে গ্যাসের শেল ও শটগানের ফাঁকা গুলি ছুড়ে তাঁদের ছত্রভঙ্গ করে দেয় পুলিশ।জামায়াত-শিবিরের নেতা-কর্মীদের ছোড়া ইটের আঘাতে পুলিশের দুই কনস্টেবল আহত হয়েছেন।এ ছাড়া এই সংঘর্ষে জামায়াত-শিবিরের সাত-আটজন নেতা-কর্মী আহত হয়েছেন বলে প্রত্যক্ষদর্শী জানিয়েছেন।বোয়ালিয়া মডেল থানার ভারপ্রাপ্ত কর্মকর্তা (ওসি) আবদুস সোবহান বলেন, আহত দুই কনস্টেবলকে প্রাথমিক চিকিৎসা দেওয়া হয়েছে। ঘটনাস্থল থেকে জামায়াত-শিবিরের পাঁচজন কর্মীকে আটক করা হয়েছে।
