
কেন্দ্রীয় কর্মসূচির অংশ হিসেবে বিএনপিপন্থী আইনজীবীদের অনুরোধে এজলাস থেকে নেমে যান চট্টগ্রাম মুখ্য মহানগর হাকিম মশিউর রহমান। আজ মঙ্গলবার বেলা সাড়ে ১১টার দিকে এ ঘটনা ঘটে।
মহানগর পুলিশের অতিরিক্ত উপকমিশনার (প্রসিকিউশন) মোহাম্মদ রেজাউল মাসুদ প্রথম আলোকে বলেন, সকাল থেকে বিএনপিপন্থী আইনজীবীরা আদালত বর্জন কর্মসূচি পালন করে আসছেন। তাঁরা মিছিল নিয়ে আদালত ভবনের দ্বিতীয় তলায় মুখ্য মহানগর হাকিমের এজলাসে পৌঁছান। এ সময় তাঁরা বিচারক মশিউর রহমানকে এজলাস থেকে নেমে যাওয়ার অনুরোধ করেন। পরে তিনি এজলাস থেকে নেমে তাঁর খাসকামরায় চলে যান। এ ঘটনার পর আদালত প্রাঙ্গণে অতিরিক্ত দুই প্লাটুন পুলিশ মোতায়েন করা হয়েছে।
বিএনপিপন্থী আইনজীবীদের নেতা আবদুস সাত্তার বলেন, ‘সিএমএম স্যারকে অনুরোধ জানালে তিনি এজলাস থেকে নেমে যান।’
আজ আওয়ামীপন্থী আইনজীবীরাও আদালত প্রাঙ্গণে বিক্ষোভ করছেন।
বিএনপির নেতৃত্বাধীন ১৮ দলের ‘গণতন্ত্রের অভিযাত্রা’ কর্মসূচি উপলক্ষে গত রোববার ও সোমবার ঢাকায় সুপ্রিম কোর্ট এলাকায় বিএনপিপন্থী আইনজীবীদের সঙ্গে ক্ষমতাসীন দলের কর্মীদের সংঘর্ষের ঘটনা ঘটে। আইনজীবী লাঞ্ছিত হওয়ার ঘটনার প্রতিবাদে আজ সারা দেশে আদালত বর্জনের কর্মসূচি ঘোষণা করা হয়।
