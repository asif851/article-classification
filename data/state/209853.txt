
চার দিন পরও বগুড়ায় শিয়া মসজিদে বন্দুকধারীদের হামলায় গুলিবিদ্ধ ইমাম শাহীনুর রহমানের (৫৮) অস্ত্রোপচার হয়নি। তাঁকে ঢাকা মেডিকেল কলেজ হাসপাতালে পাঠানোর সিদ্ধান্ত নেওয়া হয়েছে।ইমামের অস্ত্রোপচার নিয়ে আজ সোমবার দুপুরে বগুড়ার শহীদ জিয়াউর রহমান মেডিকেল কলেজ হাসপাতালে পাঁচ সদস্য বিশিষ্ট মেডিকেল বোর্ড বসে। বোর্ডের সদস্য অর্থোপেডিকস বিভাগের প্রধান ও মেডিকেল কলেজের উপাধ্যক্ষ চিকিৎসক রেজাউল আলম জুয়েল বলেন, শারীরিক অবস্থা বিবেচনা করে অস্ত্রোপচারের জন্য তাঁকে ঢাকায় পাঠানো হবে।বোর্ডের অন্য সদস্যরা হলেন, সার্জারি বিভাগের প্রধান আবদুল মোত্তালেব, একই বিভাগের সহযোগী অধ্যাপক গনেশ কুমার আগরওয়ালা, নিউরো সার্জারি বিভাগের প্রধান সুশান্ত কুমার এবং অবেদনবিদ (অ্যানেসথেসিয়া) বিভাগের সহকারী অধ্যাপক নিতাই চন্দ্র সরকার।চিকিৎসক রেজাউল বলেন, গত বৃহস্পতিবার সন্ধ্যায় গুলিবিদ্ধ ইমাম শাহীনুর রহমানকে শহীদ জিয়াউর রহমান মেডিকেল কলেজ হাসপাতালে ভর্তি করা হয়। প্রথমে তিনি সার্জারি বিভাগে চিকিৎসাধীন ছিলেন। পরে তাঁকে অর্থোপেডিকস বিভাগে স্থানান্তর করা হয়। তাঁর কোমরে গুলি লেগেছে। সেখান থেকে গুলি বের করতে হলে অস্ত্রোপচার করাটা খুব জটিল। এ জন্য কয়েক দিন ধরে তাঁকে পর্যবেক্ষণে রাখা হয়েছিল।শিয়া মসজিদে ওই হামলার ঘটনায় মসজিদের মুয়াজ্জিন মোয়াজ্জেম হোসেন (৫৮) হাসপাতালে নেওয়ার পথে মারা যান। বাকি তিনজনের মধ্যে মসজিদের ইমাম শাহীনুর রহমান, মুসল্লি আবু তাহের এবং আফতাব আলীকে শহীদ জিয়াউর রহমান মেডিকেল কলেজ হাসপাতালে ভর্তি করা হয়। আফতাব ছাড়া অন্যরা এখনো হাসপাতালে চিকিৎসাধীন।
আরও জানতে পড়ুন..শিয়া মসজিদে হামলার ঘটনা তদন্তে পুলিশের কমিটি
