
দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়া বন্যাদুর্গত লোকজনকে ‘সাহসী’ বলেছেন। তিনি আজ মঙ্গলবার দুপুরে মৌলভীবাজারের কুলাউড়া উপজেলার হাকালুকি হাওরপাড়ের ঘাটেরবাজার এলাকায় বন্যাদুর্গত মানুষের মধ্যে ত্রাণ বিতরণ অনুষ্ঠানে প্রধান অতিথি হিসেবে বক্তব্য দেন। এ সময় মন্ত্রী দুর্গত মানুষের উদ্দেশে বলেন, ‘আপনারা চার মাস ধরে পানির সঙ্গে লড়াই করছেন। আধা পেটা খেয়ে থাকেন। মানুষের কাছে হাত পাতেন না। এটাই বড় সাহস।’
মন্ত্রী বলেন, ‘দুর্যোগে আওয়ামী লীগই মানুষের পাশে থাকে। প্রধানমন্ত্রী প্রতি দিন সিলেট ও মৌলভীবাজারের বন্যা পরিস্থিতির খবর নেন। তিনি (প্রধানমন্ত্রী) বলেছেন, একটা মানুষও যাতে না খেয়ে না মারা যায়। এখনো কেউ মরেনি। আর খালেদা জিয়া ঢাকায় বসে শুধু ফাঁকা আওয়াজ দেন।’মন্ত্রী বলেন, ‘দেশে খাদ্যের অভাব নেই। জলবায়ু পরিবর্তনের কারণে ১২ মাসের মধ্যে নয় মাস-ই দেশের মানুষকে বিভিন্ন দুর্যোগের মোকাবিলা করতে হয়। বৃষ্টির সময় বৃষ্টি নাই, শীতের সময় শীত নাই। আগাম বৃষ্টি, বন্যা ও পাহাড়ি ঢল হলে কীভাবে এগোতে হবে, সরকার তার একটা পরিকল্পনা করছে।’মন্ত্রী মৌলভীবাজারে সাম্প্রতিক বন্যা, শিলাবৃষ্টি ও ঝড়ে ক্ষতিগ্রস্ত মানুষের জন্য এক হাজার বান্ডিল ঢেউটিন ও নগদ ৩০ লাখ টাকা বরাদ্দের ঘোষণা দেন।দুপুর ১২টার দিকে স্থানীয় মৌলভীবাজার-২ আসনের সাংসদ আবদুল মতিনের সভাপতিত্বে এ অনুষ্ঠানে অন্যান্যের মধ্যে বক্তব্য দেন দুর্যোগ মন্ত্রণালয়ের সচিব শাহ কামাল, কুলাউড়া উপজেলা পরিষদের চেয়ারম্যান আ স ম কামরুল ইসলাম, ছাত্রলীগের কেন্দ্রীয় কমিটির সাধারণ সম্পাদক এস এম জাকির হোসাইন প্রমুখ। অনুষ্ঠানে মৌলভীবাজার জেলা ও কুলাউড়া উপজেলা আওয়ামী লীগের বিভিন্ন পর্যায়ের নেতারা, জেলা প্রশাসনের কর্মকর্তা ও পুলিশের কর্মকর্তারা উপস্থিত ছিলেন।উপজেলা চেয়ারম্যান আ স ম কামরুল ইসলাম মন্ত্রীকে উদ্দেশ করে বলেন, ‘এবার আগাম বন্যায় হাকালুকি হাওরের সব বোরো ফসল নষ্ট হয়ে গেছে। মানুষ নিঃস্ব হয়ে পড়েছে।’ তিনি বলেন, ‘ফেঞ্চুগঞ্জে (সিলেট জেলা) জুড়ী নদীর মোহনায় বুড়িকিয়ারি বিলের কাছে চারদলীয় জোট সরকারের আমলে নির্মিত বাঁধের কারণে হাকালুকির পানি কুশিয়ারা নদীতে গিয়ে নিষ্কাশিত হতে পারছে না। এ বাঁধ অপসারণ করতে হবে। পলিতে ভরাট হয়ে পড়া জুড়ী নদী পুনঃখননের উদ্যোগ নিতে হবে। অন্যথায় আরও দুই মাস হাওর এলাকা জলাবদ্ধ থাকবে।’পরে মন্ত্রী বন্যাদুর্গত কিছু মানুষের হাতে ত্রাণ তুলে দেন।
