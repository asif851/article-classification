
কক্সবাজারের উখিয়া থেকে মাদ্রাসাছাত্র জাহেদুল আলমকে অপহরণ করেছে দুর্বৃত্তরা। গত রোববার সকালে তাকে অপহরণ করা হয়। জাহেদুল উপজেলার রুমখা পালং ইসলামিয়া আলিম মাদ্রাসার অষ্টম শ্রেণির ছাত্র। তার বাড়ি উখিয়ার রাজাপালং তুতুরবিল গ্রামে।
জাহেদুলের বাবা আলী হোছন জানান, সমুদ্রপথে মালয়েশিয়া পাচারের জন্য দুর্বৃত্তরা রোববার সকালে রুমখা মনির মার্কেটের সামনে থেকে জাহেদুলকে মাইক্রোবাসে তুলে নিয়ে যায়। সে তখন বাড়ি থেকে হেঁটে মাদ্রাসায় যাচ্ছিল। এ ব্যাপারে উখিয়া থানায় লিখিত অভিযোগ করা হলেও গতকাল সোমবার বিকেল পর্যন্ত তার সন্ধান মেলেনি।
জাহেদুলের বড় ভাই মো. আলমগীর দাবি করেন, টেকনাফ উপকূলের কোথাও জাহেদুলকে আটকে রাখা হয়েছে। তার সঙ্গে আরও তিনজন রয়েছে। দ্রুত উদ্ধার করা না হলে জাহেদুলকে সমুদ্রপথে পাচার করা হবে।
উখিয়া থানার ভারপ্রাপ্ত কর্মকর্তা (ওসি) মো. জহিরুল ইসলাম জানান, অপহৃত মাদ্রাসাছাত্রকে উদ্ধারে পুলিশ উপকূলে অভিযান চালাচ্ছে। গত রোববার গভীর রাতে পুলিশ সোনারপাড়ায় অভিযান চালিয়ে পাচারকারী নুরুল কবির ও মো. হারেছকে আটক করেছে।
