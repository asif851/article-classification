
কুমিল্লার লাকসাম উপজেলায় একটি বিয়ের অনুষ্ঠানের খাবার খেয়ে ৭০ জন অসুস্থ হয়ে পড়েছে। তাদের লাকসামের বিভিন্ন হাসপাতালে ভর্তি করা হয়েছে।
অসুস্থ ৭০ জনের মধ্যে ২৩ জনকে লাকসাম উপজেলা স্বাস্থ্য কমপ্লেক্স ও ৪৭ জনকে শহরের অন্যান্য বেসরকারি হাসপাতালে ভর্তি করা হয়েছে। তবে এলাকাবাসী জানান, বিয়ে বাড়ির খাবার খেয়ে শতাধিক মানুষ অসুস্থ হয়েছে।
লাকসাম উপজেলা স্বাস্থ্য কমপ্লেক্সে যারা ভর্তি হয়েছে তারা হলো, সাইফুল (২৫), কুলসুম (৪০), রেহানা (২৫), ফারিয়া (১৮), জাফর আলী (৬০), নাছিমা (৩৫), হুমায়ুন কবির (৫০), হাসান (১৫), পান্না (২২), সোহেল (৪২), শোকর আলী (৪৫), ছায়েদ (৪২), ওমর ফারুক (৩২), রাহেলা (৪৫), শাহানারা (২৮), মহরম আলী (৫০), নিপা (১৪), কাউসার (১৫), সখিনা (৬০), ইয়াসমিন (৩০), আতিয়ারা (১৮), রাসেল (১৯) ও মুরাদ (৭)। বাকিদের লাকসামের কয়েকটি বেসরকারি হাসপাতালে ভর্তি করা হয়েছে। অনেককে বাড়িতে রেখে চিকিত্সা দেওয়া হচ্ছে।
হাসপাতাল সূত্র ও এলাকাবাসী জানান, গতকাল শুক্রবার পৌর শহরের পশ্চিমগাঁও এলাকার জনৈক আবদুস ছোবাহানের মেয়ের বিয়ে ছিল। এ উপলক্ষে জুমার নামাজের পরে তিন শতাধিক লোকের খাওয়ার আয়োজন করা হয়। অনুষ্ঠানে খাওয়ার পর অতিথিদের কয়েকজন অসুস্থ হয়ে পড়ে। রাতের দিকে কয়েকজনের অবস্থার অবনতি হলে তাদের প্রাথমিক চিকিত্সা দেওয়া হয় এবং পরে হাসপাতালে ভর্তি করা হয়। এদিকে, আজ সকাল থেকে অসুস্থ মানুষের সংখ্যা বাড়তে থাকে। কয়েকবার অতিরিক্ত বমি ও পাতলা পায়খানা করার পর অনেকে সংজ্ঞাহীন হয়ে পড়ে।
হাসপাতালে চিকিত্সাধীন নওয়াব ফয়েজুন্নেসা ও বদরুন্নেসা উচ্চবিদ্যালয়ের শিক্ষক হুমায়ুন কবির, সোহেল, ছায়েদ, ওমর ফারুকসহ কয়েকজন জানান, তাঁরা বেলা তিনটার দিকে ওই অনুষ্ঠানে খাওয়া-দাওয়া শেষে বাড়িতে যান। প্রথমে তাঁদের পেট ব্যথা ও বমির ভাব হয়। পরে রাতের দিকে একাধিকবার পাতলা পায়খানা এবং বমি হলে তাঁদের হাসপাতালে ভর্তি করা হয়।
অনুষ্ঠানের আয়োজক মো. আবদুস ছোবাহানের সঙ্গে যোগাযোগের চেষ্টা করেও তাঁর সঙ্গে কথা বলা সম্ভব হয়নি।
খোঁজ নিয়ে জানা গেছে, তাঁরা এখন বরের বাড়িতে আছেন।
লাকসাম উপজেলা স্বাস্থ্য কর্মকর্তা চিকিত্সক মোহাম্মদ সালাহ উদ্দিন জানান, অতিরিক্ত গরম আবহাওয়া এবং খাদ্যে বিষক্রিয়ার ফলে এমনটি হতে পারে। তবে ভয় পাওয়ার কোনো কারণ নেই। অসুস্থ লোকজনের নিবিড়ভাবে চিকিত্সা চলছে।
