
হাওর অঞ্চলে মানুষের দুর্ভোগ নিয়ে বিএনপি রাজনীতি করছে বলে মনে করছে আওয়ামী লীগ। দলটির পক্ষ থেকে এক সংবাদ সম্মেলনে আজ শুক্রবার বলা হয়, দুর্গত এলাকায় আওয়ামী লীগের প্রতিনিধিদল ঘুরে এসেছে। কৃষকেরা সরকারের উদ্যোগে সন্তুষ্টি প্রকাশ করেছেন। আর বিএনপি পানিবন্দী মানুষকে সহায়তার বদলে দুর্গত মানুষদের নিয়ে রাজনীতি করছে। এটা দুর্ভাগ্যজনক, লজ্জাকর।গত বৃহস্পতিবার আওয়ামী লীগের যুগ্ম সাধারণ সম্পাদক মাহবুব উল আলম হানিফের নেতৃত্বে একটি দল হাওর পরিদর্শন করে। আজ আওয়ামী লীগের ধানমন্ডি কার্যালয়ে অনুষ্ঠিত সংবাদ সম্মেলনে হানিফ বলেন, ‘আমরা সুনামগঞ্জ, মৌলভীবাজার ও নেত্রকোনার দুর্গত অঞ্চল ঘুরে এসেছি। সেখানে পাহাড়ি ঢলে প্রায় ৮০ ভাগ ফসল নষ্ট হয়ে গেছে। আমরা সব সহযোগিতা অব্যাহত রেখেছি। পানি বিশুদ্ধকরণ প্রক্রিয়া চলছে। আগামী সাত দিন যাতে হাওর অঞ্চলে মাছ ধরা না হয়, সেই আহ্বান জানিয়েছি। আপাতত ঋণের সাপ্তাহিক কিস্তি ওঠানো বন্ধে আহ্বান জানিয়েছি এনজিওগুলোকে।’এক প্রশ্নের জবাবে হানিফ বলেন, নির্মাণাধীন বাঁধ ভেঙে প্লাবিত হয়েছে। বাঁধ নির্মাণে দুর্নীতির কথা এসেছে। এই বিষয়ে তদন্ত চলছে। সংশ্লিষ্ট কর্মকর্তাকে অপসারণ করা হয়েছে। অনিয়মে জড়িত কাউকে ছাড় দেওয়া হবে না।বিএনপির মহাসচিব মির্জা ফখরুল ইসলাম আলমগীরকেও ‘অথর্ব ম্যানেজার’ হিসেবে আখ্যায়িত করেন হানিফ। বিএনপিকে আগামী সংসদ নির্বাচনে নেওয়ার চেষ্টা করতে আওয়ামী লীগের প্রতি মির্জা ফখরুলের আহ্বান সম্পর্কে হানিফ বলেন, বিএনপি যদি মনে করে নির্বাচনে অংশ নিয়ে তারা জনগণের রায় পরীক্ষা করতে চায়, তা তারা করতে পারে। এই সিদ্ধান্ত বিএনপির।সংবাদ সম্মেলনে উপস্থিত ছিলেন আওয়ামী লীগ নেতা আহমেদ হোসেন, খালিদ মাহমুদ চৌধুরী, ফরিদুন্নাহার লাইলী, আবদুস সোবহান গোলাপ, সুজিত রায় নন্দী, আবদুস সবুর, আফজাল হোসেন প্রমুখ।
