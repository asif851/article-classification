
মালয়েশিয়ার প্রধানমন্ত্রী নাজিব রাজাক ও তাঁর স্ত্রী রুসমা মনসুর তিন দিনের সরকারি সফরে আজ রোববার রাতে ঢাকায় এসে পৌঁছেছেন। খবর বাসসের। আজ রাত রাত আটটা পাঁচ মিনিটে হজরত শাহজালাল আন্তর্জাতিক বিমানবন্দরের ভিভিআইপি টার্মিনালে তাঁদের স্বাগত জানান প্রধানমন্ত্রী শেখ হাসিনা।এ সময় মন্ত্রী, প্রধানমন্ত্রীর উপদেষ্টা, তিন বাহিনীর প্রধান, ঢাকায় মালয়েশিয়ার হাইকমিশনার এবং পদস্থ সামরিক ও বেসামরিক কর্মকর্তারা উপস্থিত ছিলেন। বিমানবন্দরে আন্তরিক অভ্যর্থনা শেষে মালয়েশিয়ার প্রধানমন্ত্রীকে আনুষ্ঠানিক মোটর শোভাযাত্রা সহকারে সোনারগাঁও হোটেলে নিয়ে যাওয়া হয়।পররাষ্ট্র মন্ত্রণালয়ের কর্মকর্তারা জানান, শেখ হাসিনার আমন্ত্রণে মালয়েশিয়ার প্রধানমন্ত্রী বাংলাদেশ সফরে এসেছেন। গত সেপ্টেম্বরে জাতিসংঘ সাধারণ পরিষদের অধিবেশন চলাকালে নাজিব রাজাককে তিনি আমন্ত্রণ জানান। নাজিব রাজাক ও শেখ হাসিনা যৌথভাবে কাল সোমবার সকাল ১০টায় গাজীপুরে শেখ ফজিলাতুন্নেছা স্মৃতি বিশেষায়িত হাসপাতাল ও নার্সিং কলেজ উদ্বোধন করবেন। কেপিআই নামে মালয়েশিয়ার স্বাস্থ্য খাতের একটি কোম্পানি এই হাসপাতালের কর্মকাণ্ড ও ব্যবস্থাপনার দায়িত্বে থাকবে।সফরসূচি অনুযায়ী শেখ হাসিনা ও নাজিব রাজাক কাল বিকেল চারটা ১৫ মিনিটে মুখোমুখি বৈঠকে বসবেন। পরে উভয় প্রধানমন্ত্রী আনুষ্ঠানিক বৈঠকে যোগ দেবেন। এ সময় তাঁরা জনশক্তি রপ্তানি ও বাংলাদেশে মালয়েশিয়ার বিনিয়োগসহ দ্বিপক্ষীয় বিভিন্ন বিষয়ে আলোচনা করবেন। দুই দেশ সাংস্কৃতিক বিনিময় ও প্রযুক্তি হস্তান্তর সংক্রান্ত দুটি চুক্তিও স্বাক্ষর করবে।
এরপর মালয়েশিয়ার প্রধানমন্ত্রী নাজিব রাজাক সন্ধ্যা পৌনে ছয়টায় বঙ্গভবনে রাষ্ট্রপতি আবদুল হামিদের সঙ্গে দেখা করবেন। পররাষ্ট্রমন্ত্রী দীপু মনি এবং প্রবাসীকল্যাণ ও বৈদেশিক কর্মসংস্থানমন্ত্রী খন্দকার মোশাররফ হোসেনও কাল পৃথকভাবে নাজিব রাজাকের সঙ্গে তাঁর হোটেল স্যুইটে দেখা করবেন।কলম্বোয় কমনওয়েলথ সরকারপ্রধানদের বৈঠক শেষে মালয়েশিয়ার প্রধানমন্ত্রী আজ ঢাকা এসেছেন। মঙ্গলবার সকালে তিনি ঢাকা ত্যাগ করবেন বলে জানা গেছে।
