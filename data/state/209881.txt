
জয়পুরহাটের কালাই উপজেলায় কলেজছাত্রী সাদিয়া ইসলাম ওরফে সোমার ওপর অ্যাসিড নিক্ষেপকারীকে গ্রেপ্তারের দাবিতে মানববন্ধন হয়েছে। অ্যাসিডদগ্ধ নারীদের জন্য প্রথম আলো সহায়ক তহবিলের উদ্যোগে কালাই বন্ধুসভা গতকাল সোমবার দুপুর সাড়ে ১২টায় কালাই পৌর শহরের বাসস্ট্যান্ড চত্বরে ওই মানববন্ধনের আয়োজন করে।মানববন্ধনে বন্ধুসভার সদস্য ছাড়াও সাদিয়ার শিক্ষক, সহপাঠী, বিভিন্ন স্কুল-কলেজের শিক্ষার্থী, গণমাধ্যমকর্মী ও শহরের সচেতন নাগরিকেরা অংশ নেন। পরে সেখানে অ্যাসিড-সন্ত্রাসবিরোধী সমাবেশ হয়। কালাই মহিলা ডিগ্রি কলেজের উপাধ্যক্ষ আজিজার রহমানের সভাপতিত্বে সমাবেশে বক্তব্য দেন কালাই বন্ধুসভার সভাপতি আবুল হাসনাত, সাধারণ সম্পাদক মহিউদ্দিন মামুন, সাংবাদিক শাহারুল আলম ও আবদুল বাতেন।
