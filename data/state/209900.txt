
বগুড়ার গাবতলী শহীদ জিয়া মডেল কলেজে অধ্যক্ষ দাবি করা দুই শিক্ষকের দ্বন্দ্বের জেরে কলেজে নির্বাচনী পরীক্ষা দিতে পারেননি শিক্ষার্থীরা। পরীক্ষার আগে হলে তালা ঝুলিয়ে দেন নিজেকে অধ্যক্ষ দাবি করা মাহাতাব উদ্দিন নামের এক শিক্ষক। এতে শনিবার কলেজের পূর্বনির্ধারিত নির্বাচনী পরীক্ষা ভন্ডুল হয়েছে। প্রতিবাদে কলেজে বিক্ষোভ করেন শিক্ষার্থীরা।
প্রত্যক্ষদর্শী ও ভুক্তভোগী শিক্ষার্থীরা জানান, ১২ নভেম্বর কলেজ প্রশাসনের পক্ষ থেকে ১৮ নভেম্বর থেকে নির্বাচনী পরীক্ষার সময়সূচি ঘোষণা করে নোটিশ দেওয়া হয়। পূর্বঘোষিত সূচি অনুযায়ী আড়াই শতাধিক শিক্ষার্থী শনিবার সকালে পরীক্ষা দিতে আসেন। কিন্তু পরীক্ষা শুরুর আগেই কলেজের সবগুলো শ্রেণিকক্ষে তালা ঝুলিয়ে দিয়ে সটকে পড়েন মাহাতাব উদ্দিন। এ সময় শিক্ষার্থীরা পরীক্ষা কক্ষ বন্ধ দেখে ক্ষুব্ধ হন। কিছু শিক্ষার্থী এ সময় বিক্ষোভও করেন।
এ বিষয়ে কলেজের ভারপ্রাপ্ত অধ্যক্ষ বলে দাবিদার জান্নাতুল ফেরদৌস গাবতলী মডেল থানায় লিখিত অভিযোগ করেছেন। সেখানে তিনি জানান, মাহাতাব উদ্দিন অবৈধ অধ্যক্ষ এবং তিনি গায়ের জোরে কলেজে তালা ঝুলিয়ে পরীক্ষা ভন্ডুল করেছেন। মাহাতাব উদ্দিনকে কলেজ পরিচালনা পর্ষদ বরখাস্ত করেছে বলে দাবি করেন তিনি।
অন্যদিকে মাহাতাব উদ্দিনের দাবি, তিনিই কলেজের বৈধ অধ্যক্ষ। কলেজের আইনশৃঙ্খলা রক্ষার জন্যই পরীক্ষার হলে তিনি তালা ঝুলিয়ে দিয়েছেন। কলেজে পরীক্ষা বন্ধ করা এবং কক্ষে তালা ঝুলিয়ে দেওয়ার একক সিদ্ধান্ত নেওয়ার এখতিয়ার তাঁর রয়েছে। তিনি বলেন, অনিবার্য কারণে কলেজ ছুটি ঘোষণা করা হয়েছে।
পুলিশ ও কলেজের শিক্ষক-শিক্ষার্থীদের সঙ্গে কথা বলে জানা গেছে, গাবতলী শহীদ জিয়া মডেল কলেজ পরিচালনা পর্ষদে কর্তৃত্বের দ্বন্দ্ব, শিক্ষক নিয়োগ এবং অধ্যক্ষের পদ নিয়ে দুই পক্ষের বিরোধ দীর্ঘদিনের। শিক্ষক নিয়োগের অর্থের ভাগ-বাঁটোয়ারা নিয়ে সম্প্রতি উপজেলা শ্রমিক লীগের যুগ্ম আহ্বায়ককে এ টি এম নুরুল হুদা হাতুড়ি দিয়ে পেটান অধ্যক্ষ দাবি করে আসা মাহাতাব উদ্দিনকে। এ নিয়ে মাহাতাব উদ্দিনের স্ত্রী বাদী হয়ে গাবতলী মডেল থানায় মামলাও করেন।
গাবতলী মডেল থানার ভারপ্রাপ্ত কর্মকর্তা (ওসি) খায়রুল বাসার প্রথম আলোকে বলেন, মডেল কলেজের কে বৈধ অধ্যক্ষ তা নিশ্চিত হওয়ার জন্য শনিবার রাতে দুই পক্ষকেই কাগজপত্রসহ থানায় উপস্থিত হওয়ার জন্য বলা হয়েছে। শিক্ষার্থীদের জিম্মি করে কোনো পক্ষকেই ফায়দা লুটতে দেওয়া হবে না। প্রয়োজনে রোববার পুলিশ পাহারায় নির্বাচনী পরীক্ষা অনুষ্ঠিত হবে।
