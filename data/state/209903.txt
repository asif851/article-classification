
বিশ্বের ক্ষমতাধর ১০০ নারীর চলতি বছরের তালিকায় প্রধানমন্ত্রী শেখ হাসিনা ৫৯তম স্থানে আছেন। আজ মঙ্গলবার ফোর্বস ম্যাগাজিন ওই তালিকা প্রকাশ করেছে। গত বছরের ক্ষমতাশালীদের তালিকায় শেখ হাসিনা ৪৭ তম অবস্থানে ছিলেন। ফোর্বসের তালিকা অনুযায়ী জার্মানির চ্যান্সেলর অ্যাঙ্গেলা ম্যারকেল বিশ্বের এক নম্বর ক্ষমতাধর নারী। এরপরেই আছেন সাবেক মার্কিন পররাষ্ট্রমন্ত্রী ও ২০১৬ সালের মার্কিন প্রেসিডেন্ট প্রার্থী হতে ইচ্ছুক হিলারি ক্লিনটন। মাইক্রোসফটের মালিক বিল গেটসের স্ত্রী মেলিন্ডা গেটস আছেন তিন নম্বরে। ব্রাজিলের প্রেসিডেন্ট দিলমা রুসেফ আছেন সাত নম্বরে আর বারাক ওবামার স্ত্রী মিশেল ওবামা আছেন ১০ নম্বরে। অপরাহ্ উইনফ্রে আছেন ১২ নম্বরে। ক্ষমতাশালীদের তালিকার ৫৯ নম্বরে থাকা শেখ হাসিনা সম্পর্কে ফোর্বস ম্যাগাজিন বলেছে, ২০১৪ সালের ৫ জানুয়ারি সংঘাতপূর্ণ ও কম ভোটের নির্বাচনের মধ্যে দিয়ে নতুন মেয়াদে বাংলাদেশের সরকার প্রধান হিসেবে দায়িত্ব শুরু করেন শেখ হাসিনা। এর আগে তিনি ১৯৯৬ থেকে ২০০১ এবং ২০০৯ থেকে ২০১৪ সাল পর্যন্ত ক্ষমতায় ছিলেন। তাঁর এই বিজয়কে ‘একটি নির্বাচনী প্রহসন’ বলে অ্যাখা দেওয়া হয়। ২০১৩ সালের পর রাজনৈতিক সংঘাতে দেশটির বহু লোক প্রাণ হারিয়েছেন। জাতিসংঘের অনুরোধ সত্ত্বেও ২০১৩ সালের ডিসেম্বরে মানবতাবিরোধী অপরাধ প্রমাণ হওয়ায় জামায়াত নেতা আবদুল কাদের মোল্লার ফাঁসির রায় কার্যকর করে বাংলাদেশ। ১৯৮১ সাল থেকে শেখ হাসিনা বাংলাদেশ আওয়ামী লীগের সভানেত্রী হিসেবে দায়িত্ব পালন করছেন।
