
বাংলাদেশ কৃষি বিশ্ববিদ্যালয়ের ৫৬তম প্রতিষ্ঠা দিবস উদ্‌যাপন করা হয়েছে। দিবসটি উপলক্ষে গতকাল বৃহস্পতিবার শোভাযাত্রা, বৃক্ষরোপণ, গাছের চারা বিতরণ ও মাছের পোনা অবমুক্ত করা হয়।
গতকাল সকাল সোয়া ১০টার দিকে বিশ্ববিদ্যালয়ের হেলিপ্যাডে জাতীয় পতাকা উত্তোলন ও পায়রা ওড়ানোর মধ্য দিয়ে দিবসের কর্মসূচি শুরু হয়। পরে সেখান থেকে একটি শোভাযাত্রা বের করা হয়। এতে শিক্ষক-শিক্ষার্থীরা স্বতঃস্ফূর্তভাবে অংশ নেন।
ভারপ্রাপ্ত উপাচার্য মো. জসিমউদ্দীন খান এই শোভাযাত্রার উদ্বোধন করেন। পরে ব্রহ্মপুত্র নদে মাছের পোনা অবমুক্ত করা হয়। বেলা ১১টার দিকে বিশ্ববিদ্যালয়ের মুক্তমঞ্চের পাশের এলাকাবাসীর মধ্যে ফলদ ও বনজ গাছের চারা বিতরণ করা হয়।
ভারপ্রাপ্ত উপাচার্য জসিমউদ্দীন খান বলেন, ‘জনসংখ্যা বৃদ্ধির সঙ্গে সঙ্গে কৃষিজমি কমছে। খাদ্যের উৎপাদন বৃদ্ধি এখন বড় চ্যালেঞ্জ। এ চ্যালেঞ্জ মোকাবিলার জন্য এই বিশ্ববিদ্যালয় প্রতিষ্ঠিত হয়েছে। আমাদের কৃষিবিদদের আমরা সেভাবেই তৈরি করছি। এই দিবসের মাধ্যমে শিক্ষার্থীদের আবারও বিশ্ববিদ্যালয়ের লক্ষ্যের কথা জানিয়ে দিতে চাই।’ 
