
জিয়াউর রহমানকে প্রথম রাষ্ট্রপতি বলে দাবি করায় বিএনপির চেয়ারপারসন খালেদা জিয়ার বিরুদ্ধে মানহানির অভিযোগে মামলা করেছেন জননেত্রী পরিষদ নামের একটি সংগঠনের সভাপতি এ বি সিদ্দিক। আজ সোমবার ঢাকা মহানগর হাকিম শামছুল আরেফীন এ বিষয়ে শুনানি গ্রহণ করে পরে আদেশ দেবেন বলে জানান।
স্বাধীনতার ৪৩ বছর পর গত বৃহস্পতিবার রাজধানীতে জাতীয়তাবাদী মুক্তিযোদ্ধা দল আয়োজিত এক আলোচনা সভায় খালেদা জিয়া দাবি করেন জিয়াউর রহমানই দেশের প্রথম রাষ্ট্রপতি। তবে দাবির পক্ষে তিনি কোনো ব্যাখ্যা দেননি। এর এক দিন আগে ২৫ মার্চ লন্ডনে এক অনুষ্ঠানে তারেক রহমান একই দাবি করেন।
বিএনপির চেয়ারপারসন বলেন, জিয়াউর রহমান মুক্তিযুদ্ধের ঘোষণা দিয়েছেন, তা আওয়ামী লীগ মেনে নিতে পারেনি। তবে সারা পৃথিবী, বাংলাদেশের মানুষ তা জানে। জিয়াউর রহমানের ঘোষণা রেডিওতে প্রচারিত হওয়ার পরই মানুষ অস্ত্র তুলে নিয়েছে। ইতিহাস থেকে এসব মুছে ফেলা যাবে না। স্বাধীনতার ঘোষক এবং বাংলাদেশের প্রথম রাষ্ট্রপতি জিয়াউর রহমান।
একই অনুষ্ঠানে বিএনপির ভাইস চেয়ারম্যান মুক্তিযোদ্ধা সাদেক হোসেন খোকাও একই দাবি করেন।
এদিকে খালেদা জিয়া এমন দাবি করে রাষ্ট্রবিরোধী অপরাধ করেছেন বলে গতকাল রোববার জাতীয় সংসদে বলা হয়েছে। খালেদা জিয়ার এ বক্তব্যকে হালকাভাবে না নিয়ে তাঁর বিরুদ্ধে রাষ্ট্রদ্রোহের মামলা করার দাবি করেছেন সরকারি ও বিরোধী দলের জ্যেষ্ঠ সাংসদেরা।
 আ.লীগ মুক্তিযোদ্ধার দল নয় জিয়া দেশের প্রথম রাষ্ট্রপতি
 সংসদে অনির্ধারিত আলোচনা খালেদা জিয়ার বিরুদ্ধে রাষ্ট্রদ্রোহ মামলার দাবি
