
বৈরী আবহাওয়ার কারণে কাঁঠালবাড়ি-শিমুলিয়া নৌপথে সব ধরনের নৌযান চলাচল বন্ধ ঘোষণার দুই ঘণ্টা পর আবারও নৌযান চলাচল শুরু হয়েছে। বিআইডব্লিউটিএর কাঁঠালবাড়ি ফেরিঘাটের ব্যবস্থাপক সালাম হোসেন মিয়া প্রথম আলোকে এই তথ্য নিশ্চিত করেন। তিনি জানান, বুধবার রাত ১২টা থেকে ওই নৌপথে পুনরায় নৌযান চলাচল শুরু হয়েছে।
এর আগে কাঁঠালবাড়ি-শিমুলিয়া নৌপথে সব ধরনের নৌযান চলাচল বন্ধ রাখা হয়েছিল। বুধবার রাত ১০টা থেকে পদ্মা নদীতে ঝোড়ো হাওয়া আর বৃষ্টির কারণে নৌ দুর্ঘটনা এড়াতে নৌযান চলাচল বন্ধ রেখেছিল ঘাট কর্তৃপক্ষ।
বিআইডব্লিউটিসির কাঁঠালবাড়ি ফেরিঘাট সূত্র জানায়, বুধবার সন্ধ্যা থেকেই আকাশে মেঘ দেখা যায়। পরে সাতটার দিকে ঝোড়ো বাতাসের কারণে কিছু সময় বন্ধ ছিল ফেরিসহ সব ধরনের নৌযান চলাচল। এরপর রাত আটটার দিকে আবহাওয়া স্বাভাবিক হয়। তবে রাত ১০টার দিকে ফের বাতাস বইতে শুরু করে। বাতাসের বেগ বাড়তে থাকলে দুর্ঘটনা এড়াতে ফেরি চলাচল বন্ধ রাখে কর্তৃপক্ষ।
বিআইডব্লিউটিএর কাঁঠালবাড়ি ফেরিঘাটের ব্যবস্থাপক সালাম হোসেন মিয়া বলেন, ঝোড়ো বাতাস আর বৃষ্টি থাকায় ফেরিসহ সব ধরনের নৌযান চলাচলে ব্যাহত হচ্ছিল। রাতে বাতাস আর বৃষ্টি থাকায় ১৭টি ফেরি, ৮৫টি লঞ্চ চলাচল বন্ধ করে দেওয়া হয়। এতে ঘাটের উভয় পাড়ে আটকা পড়ে কয়েক শ যানবাহন।
