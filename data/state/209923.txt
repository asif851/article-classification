
১৪ দল আজ রোববার রাজধানীর মোহাম্মদপুরের টাউন হল ময়দানে পূর্বনির্ধারিত সমাবেশ স্থগিত করেছে। আইনশৃঙ্খলা পরিস্থিতি সমুন্নত রাখতে আগামী এক মাস কোনো রাজনৈতিক দল সভা-সমাবেশ করতে পারবে না—স্বরাষ্ট্রমন্ত্রী মহীউদ্দীন খান আলমগীরের এমন ঘোষণার পর ১৪ দল এ সিদ্ধান্ত নেয়। সমাবেশ স্থগিতের ঘোষণা দিয়ে স্থানীয় সরকার প্রতিমন্ত্রী ও মোহাম্মদপুরের স্থানীয় সাংসদ জাহাঙ্গীর কবির নানক সাংবাদিকদের বলেন, ‘শান্তি-শৃঙ্খলা রক্ষার্থে ও বিরোধী দলের নৈরাজ্য ঠেকাতে আগামী এক মাস সভা-সমাবেশের প্রতি নিষেধাজ্ঞা আরোপ করা হয়েছে। আমরা এ নির্দেশনার প্রতি সম্মান জানিয়ে আজকের এ সমাবেশ স্থগিত করেছি।’ এ সময় উপস্থিত ছিলেন ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী।
 
