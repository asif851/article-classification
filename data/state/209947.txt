
ঝিনাইদহের মহেশপুর উপজেলার কুসুমপুর সীমান্তে গত বুধবার বাংলাদেশি নাগরিককে গুলি করে হত্যার ঘটনায় দুঃখ প্রকাশ করেছে ভারতীয় সীমান্তরক্ষী বাহিনী (বিএসএফ)। গতকাল শুক্রবার সকালে চুয়াডাঙ্গার জীবননগর উপজেলার চ্যাংখালী সীমান্তে বিজিবি ও বিএসএফের পতাকা বৈঠকে ১৭৩ বিএসএফ ব্যাটালিয়নের কমান্ড্যান্ট অনিল শর্মা আনুষ্ঠানিকভাবে দুঃখ প্রকাশ করেন।বৈঠক শেষে ৬ বিজিবি ব্যাটালিয়নের পরিচালক লে. কর্নেল এস এম মনিরুজ্জামান প্রথম আলোকে জানান, বাংলাদেশি নাগরিককে গুলি করে হত্যার ঘটনায় প্রতিবাদ জানানো হয়েছে। এ ছাড়া জড়িত ব্যক্তিদের বিরুদ্ধে আইনানুগ ব্যবস্থা গ্রহণের দাবিও করা হয়েছে বিএসএফ কমান্ড্যান্টের কাছে। এ সময় বিএসএফের ব্যাটালিয়ন কমান্ড্যান্ট অনিল শর্মা আনুষ্ঠানিকভাবে দুঃখ প্রকাশ করেন। গুলি করে মানুষ হত্যার বিষয়টি তদন্ত করে কার্যকর ব্যবস্থা নেওয়ারও আশ্বাস দেন তিনি।চুয়াডাঙ্গার জীবননগর উপজেলার ধান্যখোলা গ্রামের জাকের আলীর ছেলে জিয়ারুল আহমেদ ওরফে রাজু (২৮) গরু ব্যবসায়ীদের রাখাল হিসেবে কাজ করতেন। তাঁর পরিবারের সদস্যরা জানান, বুধবার রাত আটটার দিকে তিনিসহ পাঁচজন রাখাল ভারত থেকে গরু আনতে কুসুমপুর সীমান্ত দিয়ে ভারতে প্রবেশের চেষ্টা করেন। রাখালের দলটি স্বরূপপুর গ্রামের মাঠের মধ্যে গেলে ভারতের পশ্চিমবঙ্গের নদীয়া জেলার নোনাগঞ্জ বিএসএফ ক্যাম্পের সদস্যরা গুলিবর্ষণ করেন। এতে গুলিবিদ্ধ হয়ে মারা যান জিয়ারুল। হত্যার পর তাঁর লাশ ইছামতি নদীতে ফেলে দেওয়া হয়।
