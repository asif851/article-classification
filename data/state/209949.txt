
কুষ্টিয়া সদর উপজেলার লক্ষ্মীপুর এলাকায় বাসের চাপায় ইজিবাইকের তিন যাত্রী নিহত হয়েছেন। আজ মঙ্গলবার সকাল পৌনে ১০টায় কুষ্টিয়া-ঝিনাইদহ মহাসড়কে এ দুর্ঘটনা ঘটে। নিহত ব্যক্তিদের লাশ ঘটনাস্থলে রয়েছে। তাঁদের পরিচয়ের বিষয়ে এখনো নিশ্চিত হওয়া যায়নি।
থানা-পুলিশ ও প্রত্যক্ষদর্শী সূত্রে জানা গেছে, এসবি পরিবহনের দূরপাল্লার একটি বাসের সামনের চাকা হঠাৎ ফেটে গেলে চালক নিয়ন্ত্রণ হারান। এ সময় বাসটি সামনের একটি ইজিবাইককে চাপা দেয়। এতে ঘটনাস্থলে ইজিবাইকের তিনজন যাত্রী নিহত হন। দু-তিনজন আহত হওয়ার খবর পাওয়া গেছে। তাঁদের কুষ্টিয়া জেনারেল হাসপাতালে ভর্তি করা হয়েছে।
ইসলামী বিশ্ববিদ্যালয় থানার ভারপ্রাপ্ত কর্মকর্তা (ওসি) রতন শেখ দুর্ঘটনার সত্যতা নিশ্চিত করেছেন। তিনি জানান, নিহত তিনজনের লাশ এখনো ঘটনাস্থলে রয়েছে। তাঁদের পরিচয়ের বিষয়ে নিশ্চিত হওয়া যায়নি।
