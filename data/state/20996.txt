
তোবা গ্রুপের ব্যবস্থাপনা পরিচালক (এমডি) দেলোয়ার হোসেনের জামিন মঞ্জুর করে দেওয়া আদেশের বিরুদ্ধে আবেদন করার বিষয়টি পরীক্ষা-নিরীক্ষা করছে রাষ্ট্রপক্ষ। গত ২৪ জুলাই হাইকোর্টের দ্বৈত বেঞ্চ তাঁর জামিন মঞ্জুর করেন। গতকাল রোববার অ্যাটর্নি জেনারেলের দায়িত্বে থাকা অতিরিক্ত অ্যাটর্নি জেনারেল মুরাদ রেজার কাছে এ বিষয়ে একটি নোট দিয়েছেন ডেপুটি অ্যাটর্নি জেনারেল শফিউল বশর ভান্ডারি। মুরাদ রেজা প্রথম আলোকে বলেন, ‘একটি নোট পেয়েছি। আপিল দায়েরের বিষয়টি এখন পরীক্ষা-নিরীক্ষা করে দেখা হচ্ছে।’ বিচারপতি সৈয়দ এ বি মাহমুদুল হক ও বিচারপতি মো. নজরুল ইসলাম তালুকদারের সমন্বয়ে গঠিত হাইকোর্ট বেঞ্চ রুলসহ দেলোয়ারের দুই মাসের অন্তর্বর্তীকালীন জামিন মঞ্জুর করেন।
