
রাজধানীতে ভুয়া জাতীয় পরিচয়পত্র তৈরি চক্রের সঙ্গে জড়িত থাকার অভিযোগে গতকাল শুক্রবার রাতে আমিনুল ইসলাম ও তৌফিক ইসলাম নামের দুই ব্যক্তিকে আটক করেছে পুলিশ।আজ শনিবার বেলা সাড়ে ১১টার দিকে রাজধানীর মিন্টো রোডে সংবাদ সম্মেলনে এসব তথ্য জানান ঢাকা মহানগর পুলিশের যুগ্ম কমিশনার মনিরুল ইসলাম।এ সময় তাঁদের কাছ থেকে ৫৩ হাজার ১০০টি ভুয়া জাতীয় পরিচয়পত্র, বিভিন্ন ব্যক্তির ৩৬ হাজার ৩০০ রঙিন ছবি ও পরিচয়পত্র তৈরিতে ব্যবহার করা একটি কম্পিউটার উদ্ধার করা হয়েছে।সংবাদ সম্মেলনে জানানো হয়, রাজধানীর কদমতলী থানার উপপরিদর্শক (এসআই) কৃষ্ণ চন্দ্র মিত্রের নেতৃত্বে পুলিশের একটি দল রাত সোয়া ১০টার দিকে ১৭৫/এ পূর্ব ধোলাইরপাড় এলাকার পদ্মা ডিপার্টমেন্ট স্টোর থেকে আমিনুল ইসলামকে আটক করে। তাঁর দেওয়া তথ্য অনুযায়ী গাজীপুর জেলার আরিচপুর বাজার এলাকার আট নম্বর শেরে বাংলা রোড থেকে তৌফিক ইসলামকে আটক করা হয়। তাঁদের কাছ থেকে ৫৩ হাজার ১০০টি জাল জাতীয় পরিচয়পত্র, বিভিন্ন ৩৬ হাজার ৩০০ রঙিন ছবি, ভুয়া জাতীয়পত্র তৈরিতে ব্যবহূত কম্পিউটারসহ বেশ কিছু সরঞ্জাম উদ্ধার করা হয়েছে।
সংবাদ সম্মেলনে মনিরুল ইসলাম জানান, অপরাধীরা মোবাইলের সিম কিনতে এসব ভুয়া জাতীয় পরিচয়পত্র ব্যবহার করে। এই চক্রটি গত দেড় মাস ধরে কাজ করছিল। জাতীয় পরিচয়পত্রগুলো সাধারণত ৩০-৩৫ টাকায় বিক্রি করা হতো। আটক হওয়া তৌফিকুল ইসলাম এই চক্রটির অন্যতম সদস্য। আমিনুল ইসলাম ভুয়া জাতীয় পরিচয়পত্রের বিক্রেতা। তাঁদের বিরুদ্ধে প্রতারণার মামলা করা হবে।
