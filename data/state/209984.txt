
বিশ্বকাপ ফুটবল-২০১৪ উপলক্ষে যশোর শহরের বিভিন্ন স্থানে টাঙানো বিদেশি পতাকা পরবর্তী ২৪ ঘণ্টার মধ্যে নামাতে নির্দেশ দিয়েছে জেলা প্রশাসন। আজ সোমবার সন্ধ্যায় পতাকা নামানোর নির্দেশ দিয়ে সারা শহরে জেলা প্রশাসনের পক্ষ থেকে তথ্য অধিদপ্তরের গাড়িতে মাইকিং করা হয়েছে।
এ ছাড়াও পতাকা ২৪ ঘণ্টার মধ্যে নামানোর নির্দেশ জারি করে যশোর জেলা প্রশাসন থেকে স্থানীয় গণমাধ্যমের কার্যালয়ে সংবাদ বিজ্ঞপ্তিও পাঠানো হয়েছে।
এ ব্যাপারে জানতে চাইলে যশোরের নেজারত ডেপুটি কালেক্টর (এনডিসি) নাজমুল আলম প্রথম আলোকে বলেন, ‘দেশপ্রেমে উদ্বুদ্ধ হয়ে বিদেশি পতাকা নামাতে বলা হয়েছে। জাতীয় পতাকা বিধিমালা আইন অনুযায়ী এ নির্দেশ জারি করা হয়েছে।’
