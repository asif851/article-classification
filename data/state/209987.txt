
রাজধানীর গেন্ডারিয়া এলাকা থেকে আজ মঙ্গলবার ভোররাতে অস্ত্র ও গুলিসহ সাইদুর রহমান ওরফে সহিদ কমিশনারকে আটক করেছে র‌্যাপিড অ্যাকশন ব্যাটালিয়ন (র‌্যাব)।
র‌্যাবের আইন ও গণমাধ্যম শাখার অতিরিক্ত পুলিশ সুপার সাদিরা খাতুন প্রথম আলোকে এ তথ্যের সত্যতা নিশ্চিত করেছেন।
র‌্যাব-১০-এর জ্যেষ্ঠ সহকারী পুলিশ সুপার (এএসপি) ফজলে রাব্বী দাবি করেছেন, রাত তিনটার দিকে সহিদ কমিশনারের গেন্ডারিয়ার সতীশ সরকার লেনের বাসায় অভিযান চালিয়ে তাঁকে আটক করা হয়। সেখান থেকে তিনটি বিদেশি পিস্তল, তিনটি ম্যাগাজিন ও ৬২টি গুলি উদ্ধার করা হয়েছে। তাঁকে র‌্যাব-১০-এর কার্যালয়ে রাখা হয়েছে। পরে গেন্ডারিয়া থানায় হস্তান্তর করা হবে। তাঁর বিরুদ্ধে মামলা করার বিষয়টি প্রক্রিয়াধীন।
এর আগে গত ১ জানুয়ারি গভীর রাতে সহিদ কমিশনারের বাসা থেকে একটি বিদেশি রিভলবার, একটি পিস্তল, একটি শটগান, পিস্তলের ১২টি ও শটগানের ২৩টি গুলি উদ্ধার উদ্ধার করে র‌্যাব। এ সময় তাঁর সহযোগী হাফিজুরকে গ্রেপ্তার করা হয়।
 
