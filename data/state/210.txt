
বাংলাদেশের চলমান সংকট থেকে উত্তরণে শান্তিপূর্ণ রাজনৈতিক সমাধানের পথ খুঁজে বের করতে রাজনৈতিক নেতাদের প্রতি আবারও আহ্বান জানিয়েছেন জাতিসংঘের মহাসচিব বান কি মুন। তিনি চলমান সংকট নিয়ে উদ্বিগ্ন। বিএনপির চেয়ারপারসন খালেদা জিয়ার বিরুদ্ধে গ্রেপ্তারি পরোয়ানার বিষয়ে জাতিসংঘ অবগত আছে।নিউইয়র্কে জাতিসংঘের সদর দপ্তরে নিয়মিত প্রেস ব্রিফিংয়ে গতকাল বৃহস্পতিবার জাতিসংঘের মহাসচিবের মুখপাত্র স্টিফেন ডুজারিচ এসব কথা জানান। খবর ইউএনবি ও জাতিসংঘ ওয়েবসাইট।ডুজারিচ বলেন, ‘বিএনপিপ্রধানের বিরুদ্ধে গ্রেপ্তারি পরোয়ানা জারি হওয়ার বিষয়ে আমরা ভালোভাবে অবগত। জাতিসংঘের মহাসচিব এখনো অত্যন্ত উদ্বিগ্ন।’ তিনি বলেন, বাংলাদেশের রাজনৈতিক সহিংসতা ও উত্তেজনাকর পরিস্থিতি তাঁরা পর্যবেক্ষণ করছেন। ডুজারিচ বলেন, ‘...এবং আবারও তিনি (জাতিসংঘের মহাসচিব) দীর্ঘমেয়াদে বাংলাদেশের উন্নয়ন ও স্থিতিশীলতার জন্য চলমান সংকট থেকে বেরিয়ে আসতে শান্তিপূর্ণ রাজনৈতিক সমাধানের পথ বের করতে রাজনৈতিক নেতাদের প্রতি আহ্বান জানিয়েছেন।’এক প্রশ্নের জবাবে মুখপাত্র ডুজারিচ জানান, তিনি আন্তর্জাতিক মানবাধিকার সংগঠন অ্যামনেস্টি ইন্টারন্যাশনালের প্রতিবেদন দেখেননি। তিনি বলেন, ‘আমি আবারও সংকট উত্তরণে বাংলাদেশের রাজনৈতিক নেতাদের প্রতি জাতিসংঘের মহাসচিবের আহ্বানের বিষয়টি গুরুত্বের সঙ্গে তুলে ধরছি। আমরা যে সহিংসতা দেখছি, স্পষ্টতই তা বন্ধ করার পথ রয়েছে।’ব্রিফিংয়ের সময় একজন প্রশ্নকর্তা প্রশ্ন করা বাদ দিয়ে বাংলাদেশের চলমান পরিস্থিতি বর্ণনা করা শুরু করলে তাঁকে থামিয়ে দেন ডুজারিচ। তিনি বলেন, ‘আমি পরিস্থিতি সম্পর্কে অবগত আছি। আমি শুধু প্রশ্ন শুনতে চাই।’
