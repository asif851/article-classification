
সরকারি পর্যায়ে থাইল্যান্ড থেকে বছরে সর্বোচ্চ ১০ লাখ মেট্রিক টন চাল আমদানি করতে চুক্তি হয়েছে। চুক্তি অনুযায়ী ২০২১ সাল পর্যন্ত থাইল্যান্ড থেকে চাল আমদানি করতে পারবে বাংলাদেশ।
রাজধানীর সোনারগাঁও হোটেলে আজ বৃহস্পতিবার দুপুরে বাংলাদেশ ও থাইল্যান্ডের চতুর্থ জয়েন্ট ট্রেড কমিটির (জেটিসি) বৈঠকে চুক্তিটি হয়েছে। এতে নিজ নিজ দেশের পক্ষে স্বাক্ষর করেন খাদ্যমন্ত্রী কামরুল ইসলাম ও থাইল্যান্ডের বাণিজ্যমন্ত্রী আপিরাদি তানট্রাপর্ন। এ সময় উপস্থিত ছিলেন বাণিজ্যমন্ত্রী তোফায়েল আহমেদ।
সাংবাদিকদের প্রশ্নের জবাবে কামরুল ইসলাম বলেন, প্রয়োজন হলে থাইল্যান্ড থেকে চাল কিনবে সরকার। না হলে কিনবে না। যে মুহূর্তে চাল কেনা হবে, তখন আন্তর্জাতিক বাজারে চালের যে দর থাকবে, সে অনুযায়ী চালের দাম নির্ধারিত হবে।
