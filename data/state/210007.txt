
লক্ষ্মীপুরের রামগতি পৌরসভার ১ নম্বর ওয়ার্ডের কাউন্সিলর পদপ্রার্থী প্রদীপ কুমার মজুমদার প্রতিপক্ষের হামলায় আহত হয়েছেন। গত রোববার রাতে পৌরসভার কিল্লারপাড়া এলাকায় এ ঘটনা ঘটেছে। তাঁকে লক্ষ্মীপুর সদর হাসপাতালে ভর্তি করা হয়েছে।প্রদীপ কুমার মজুমদার বলেন, রোববার রাত সাড়ে সাতটার দিকে সমর্থকদের নিয়ে কিল্লারপাড়া এলাকায় তিনি গণসংযোগে যান। এ সময় আরেক কাউন্সিলর প্রার্থী জয়নাল আবেদিনের সমর্থক মো. ইউসুফ ও মো. দিদার হোসেনের নেতৃত্বে তাঁর ওপর হামলা করা হয়।তবে কাউন্সিলর প্রার্থী জয়নাল আবেদিন বলেন, কিল্লারপাড়ায় হামলার কোনো ঘটনা ঘটেনি। এটি সাজানো নাটক।রামগতি থানার ভারপ্রাপ্ত কর্মকর্তা (ওসি) মো. ইকবাল হোসেন বলেন, দুই কাউন্সিলর প্রার্থীর সমর্থকদের মধ্যে হাতাহাতির খবর তিনি শুনেছেন। দুজনই আওয়ামী লীগের রাজনীতির সঙ্গে যুক্ত। তদন্ত করে এ বিষয়ে আইনগত ব্যবস্থা নেওয়া হবে। 
