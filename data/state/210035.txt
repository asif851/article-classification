
রাঙামাটি শহরের পাহাড়ে ঝুঁকিপূর্ণ এলাকায় বসবাসকারীদের বৃষ্টি হলে আশ্রয়কেন্দ্রে যাওয়ার নির্দেশ দিলেন জেলা প্রশাসক। আজ শনিবার দুপুরে বিভিন্ন ঝুঁকিপূর্ণ এলাকা পরিদর্শনে গিয়ে বসবাসকারীদের এ নির্দেশ দেওয়া হয়।দুপুর ১২টার দিকে রাঙামাটি জেলা প্রশাসক মো. এ কে এম মামুনুর রশিদ শহরের শিমুলতলী, নতুনপাড়া ও মোনতলা এলাকায় যান। সেখানে ঝুঁকিতে বসবাসরত বাসিন্দাদের সঙ্গে কথা বলেন। সতর্ক বার্তা হিসেবে বেশ কিছু ঝুঁকিপূর্ণ এলাকায় সাইনবোর্ড টাঙানো হয়। বৃষ্টি হলে যেন নিরাপদ স্থানে চলে যান তা নির্দেশ দেন জেলা প্রশাসক। যারা ঝুঁকিপূর্ণ পাহাড়ে বসবাস করছে, তাদের জন্য আগাম আশ্রয়কেন্দ্র প্রস্তুত করে রাখা হয়েছে বলে জানানো হয়। এ সময় জেলা প্রশাসনের নির্বাহী ম্যাজিস্ট্রেট মো. মাহবুবুল আলম, জেলা প্রশাসনের কর্মকর্তা তাপস শীল ও রাঙামাটি প্রেসক্লাবের সাধারণ সম্পাদক মো. আনোয়ারুল হক প্রমুখ।
জেলা প্রশাসক প্রথম আলোকে বলেন, ‘পাহাড়ে ঝুঁকিপূর্ণ এলাকায় বসবাসরত ব্যক্তিদের ক্ষয়ক্ষতি এড়াতে জেলা প্রশাসন নানা উদ্যোগ নিয়েছে। ইতিমধ্যে বিভিন্ন ঝুঁকিপূর্ণ এলাকায় সতর্ক বিজ্ঞপ্তি টাঙানো হয়েছে। বৃষ্টি হলে নিরাপদ স্থানে চলে যাওয়া নির্দেশ দেওয়া হয়েছে। তাদের জন্য আশ্রয়কেন্দ্র প্রস্তুত রাখা হয়েছে। আশ্রয়কেন্দ্রে এলে আমরা সব ধরনের সহযোগিতা দেব।’
গত বছরের জুন মাসে পার্বত্য জেলা রাঙামাটি, বান্দরবান, চট্টগ্রামের রাঙ্গুনিয়া, চন্দনাইশ, ফটিকছড়ি, খাগড়াছড়ি ও কক্সবাজারের টেকনাফে পাহাড়ধসে প্রাণ হারায় ১৪৭ জন। এর মধ্যে ১২৬ জনই নিহত হয় রাঙামাটিতে।
