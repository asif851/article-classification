
ব্রাহ্মণবাড়িয়া সদর হাসপাতালে সেবিকাকে লাঞ্ছিত করা ও মারধরের ঘটনায় গতকাল মঙ্গলবার থেকে সেবিকারা কর্মবিরতি শুরু করেছেন। গত সোমবার রাতে হাসপাতালে দায়িত্বরত জ্যেষ্ঠ সেবিকা মর্জিনা বেগমকে (৩২) এক রোগীর স্বজনেরা শারীরিকভাবে লাঞ্ছিত করেন। এতে আহত ওই সেবিকা বর্তমানে হাসপাতালে চিকিৎসাধীন।হাসপাতাল সূত্রে জানা গেছে, শহরের কাউতলী এলাকার মাহবুবুল আলমের স্ত্রী হামিদা বেগম মেডিসিন ওয়ার্ডে ভর্তি ছিলেন। সোমবার রাতে হামিদার স্বজনেরা ওই ওয়ার্ডের কর্তব্যরত জ্যেষ্ঠ সেবিকা মর্জিনার সঙ্গে দুর্ব্যবহার করেন। বাগ্বিতণ্ডার একপর্যায়ে মর্জিনাকে তাঁরা মারধর করেন। খবর পেয়ে অন্য সেবিকারা ছুটে এসে গুরুতর আহত ওই সেবিকাকে উদ্ধার করেন। ওই রাতেই স্বজনেরা ওই রোগীকে হাসপাতাল থেকে অন্যত্র নেন। এদিকে এ হামলার প্রতিবাদে গতকাল থেকে কর্মবিরতির ঘোষণা দেন সেবিকারা। এ কারণে চিকিৎসাসেবা ব্যাহত হওয়ায় রোগীরা চরম দুর্ভোগে পড়েছে।সেবিকাদের তত্ত্বাবধায়ক শংকরী রানী কর্মকার বলেন, জড়িত ব্যক্তিদের গ্রেপ্তার না করা পর্যন্ত তাঁরা কাজে যোগ দেবেন না।
