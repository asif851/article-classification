
জামালপুরের সরিষাবাড়ীতে আজ রোববার এক বখাটের বাধায় জেএসসি পরীক্ষার্থী (১৪) পরীক্ষাকেন্দ্রে যেতে পারেনি। গত ২১ অক্টোবর থেকেই তাকে উত্ত্যক্ত করা হচ্ছে বলে অভিযোগ পাওয়া গেছে।ওই পরীক্ষার্থী সরিষাবাড়ী রিয়াজ উদ্দিন তালুকদার উচ্চবিদ্যালয় পরীক্ষাকেন্দ্রের জেএসসি পরীক্ষার্থী।পরীক্ষাকেন্দ্র, পরীক্ষার্থী এবং তার পরিবার সূত্রে জানা গেছে, পৌরসভার এক কৃষকের জেএসসি পরীক্ষার্থী মেয়েকে বলারদিয়ার গ্রামের আয়েন উদ্দিনের ছেলে গোলাম মোস্তফা (৩৫) কয়েক দিন ধরে উত্ত্যক্ত করছেন। জেএসসি পরীক্ষা শুরুর পর থেকে কেন্দ্রে যাওয়ার সময় প্রতিদিন ওই পরীক্ষার্থীকে প্রেমের প্রস্তাব দিয়ে আসছিলেন গোলাম মোস্তফা। ওই পরীক্ষার্থী এ প্রস্তাবে রাজি হয়নি। আজ রোববার সকাল নয়টার দিকে সরিষাবাড়ী রিয়াজ উদ্দিন তালুকদার উচ্চবিদ্যালয় পরীক্ষাকেন্দ্র গণিত পরীক্ষা দেওয়ার জন্য রওনা হয় ওই পরীক্ষার্থী। কেন্দ্রে যাওয়ার পথেই বখাটে গোলাম মোস্তফার বাড়ি। ওই বাড়ির সামনে দিয়ে যাওয়ার সময় পরীক্ষার্থীর পথ রোধ করে দাঁড়ান গোলাম মোস্তফা। প্রেমের প্রস্তাবে রাজি না হওয়ায় পরীক্ষার্থীর পথরোধ করেন। বখাটে ও তাঁর সঙ্গে থাকা কয়েকজন ওই পরীক্ষার্থীকে অপহরণ করে নিয়ে যাওয়ার চেষ্টা করেন। পরে পরীক্ষার্থীর চিৎকারে এলাকাবাসী এগিয়ে এসে তাকে উদ্ধার করেন। তবে পরীক্ষাকেন্দ্রে নেওয়ার জন্য কেউ পরীক্ষার্থীর পাশে এগিয়ে আসেননি। সময় পেরিয়ে যাওয়ায় ওই পরীক্ষার্থীও আর পরীক্ষাকেন্দ্রে যায়নি।এ ঘটনার পর গোলাম মোস্তফার বাড়িতে তালা দেওয়া রয়েছে। পরিবারের সবাই পলাতক।জেএসসি পরীক্ষার্থীর ভাষ্য, ‘গত ২১ অক্টোবর থেকে স্কুলে যাওয়ার পথে বখাটে আমাকে উত্ত্যক্ত করে আসছিল। প্রেমের প্রস্তাবে সাড়া না দেওয়ায় তার বাড়ির সামনে দিয়ে গণিত পরীক্ষা দিতে যাওয়ার সময় আমাকে অপহরণ করে নিয়ে যাওয়া চেষ্টা করে। আমার চিৎকারে এলাকাবাসী বখাটে মোস্তফার হাত থেকে আমাকে উদ্ধার করেন। পরীক্ষার্থীর মা জানান, আমার মেয়েটাকে গোলাম মোস্তফা পরীক্ষা দিতে যাওয়ার পথে অপহরণ করে নিয়ে যাওয়া চেষ্টা করেছিল। এলাকাবাসী উদ্ধার করেছেন। মেয়েটা পরীক্ষা দিতে পারল না, এখন কী করব।’সরিষাবাড়ী রিয়াজ উদ্দিন তালুকদার উচ্চবিদ্যালয় পরীক্ষাকেন্দ্রের সচিব আবুল কালাম আজাদ বলেন, ‘আজ গণিত পরীক্ষায় একজন পরীক্ষার্থী পরীক্ষা দিতে আসেনি। শুনেছি বখাটে উত্ত্যক্ত করার কারণে নাকি সে পরীক্ষা দিতে আসতে পারেনি।’উপজেলা নির্বাহী কর্মকর্তা (ইউএনও) সাইয়েদ এ জেড মোরশেদ আলী প্রথম আলোকে বলেন, ‘জেএসসি পরীক্ষার্থী বখাটে উত্ত্যক্ত করার কারণে গণিত পরীক্ষা দিতে আসতে পারেনি বলে শুনেছি। তবে এ ব্যাপারে অভিযোগ পেলে ব্যবস্থা নেওয়া হবে।’সরিষাবাড়ী থানার ভারপ্রাপ্ত কর্মকর্তা (ওসি) মো. রেজাউল ইসলাম খান বলেন, ‘আমি পরীক্ষার্থীর বাড়িতে গিয়েছি। পরিবারের পক্ষ থেকে অভিযোগ পেলে ওই বখাটেকে গ্রেপ্তারের চেষ্টা করা হবে।’জেএসসি পরীক্ষার্থীর পরিবার আগামীকাল সোমবার থানায় অভিযোগ করবে বলে জানা গেছে।
