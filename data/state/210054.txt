
ঢাকা মহানগর পুলিশের কাউন্টার টেররিজম ইউনিটের প্রধান মনিরুল ইসলাম বলেছেন, মৌলভীবাজার শহরের বড়হাট এলাকার জঙ্গি আস্তানায় প্রচুর বিস্ফোরক আছে। পরিস্থিতি জটিল। অভিযান শেষ হতে সময় লাগতে পারে।
আজ শুক্রবার বেলা ১১টার দিকে বড়হাট এলাকায় ব্রিফিংয়ে সাংবাদিকদের এসব কথা বলেন মনিরুল।
কাউন্টার টেররিজম ইউনিটের প্রধান বলেন, ভেতরে একাধিক জঙ্গি অবস্থান করছে বলে তাঁরা জানতে পেরেছেন। গতকাল বৃহস্পতিবার রাতেও জঙ্গিরা বিস্ফোরণ ঘটিয়েছে, গুলি ছুড়েছে।
মনিরুল বলেন, জঙ্গি আস্তানায় একাধিক কক্ষ রয়েছে। কক্ষগুলোতে প্রচুর বিস্ফোরক রয়েছে। বোমা বা বিস্ফোরক বিষয়ে বিশেষজ্ঞ কোনো জঙ্গি ভেতরে রয়েছে। তবে এখন পর্যন্ত পরিস্থিত পুলিশের নিয়ন্ত্রণে রয়েছে।
কাউন্টার টেররিজম ইউনিটের প্রধান বলেন, সিলেট জঙ্গিবিরোধী অভিযানকালে বোমা বিস্ফোরণের ঘটনার সূত্র ধরে মৌলভীবাজার শহরের বড়হাট এলাকার জঙ্গি আস্তানার তথ্য পাওয়া যায়। পরে নাসিরপুরে আরেকটি জঙ্গি আস্তানা শনাক্ত হয়।
বড়হাট এলাকার আবুশাহ দাখিল মাদ্রাসা গলির দোতলা একটি বাড়িতে জঙ্গি আস্তানাটি অবস্থিত। গত মঙ্গলবার দিবাগত রাতে বাড়িটি জঙ্গি আস্তানা হিসেবে শনাক্ত করে ঘিরে রাখে পুলিশ। বুধবার ওই আস্তানা থেকে পুলিশকে লক্ষ্য করে গ্রেনেড ছোড়া হয়। গতকাল দিনভর বাড়িটি থেকে কোনো সাড়াশব্দ পাওয়া না গেলেও গভীর রাতে গুলি-বিস্ফোরণের শব্দ শোনা যায়।
বুধবার ভোরে শহর থেকে ২০ কিলোমিটার দূরে নাসিরপুর গ্রামে আরেকটি জঙ্গি আস্তানা শনাক্ত হয়। প্রায় ৩৪ ঘণ্টা ঘিরে রেখে সেখানে ‘অপারেশন হিট ব্যাক’ নামে অভিযান চালায় পুলিশ। গতকাল বৃহস্পতিবার বিকেলে নাসিরপুরের জঙ্গি আস্তানায় অভিযানের সমাপ্তি টানা হয়। সেখানকার জঙ্গি আস্তানা থেকে ‘ছিন্নভিন্ন সাত থেকে আটজনের লাশের অংশ’ পাওয়ার কথা জানায় পুলিশ।
কাউন্টার টেররিজম ইউনিটের প্রধান মনিরুল ইসলাম গতকালই জানিয়েছিলেন, নাসিরপুরে অভিযান শেষ করার পর বড়হাটের জঙ্গি আস্তানায় পুরোদমে অভিযান শুরু করা হবে।
আরও পড়ুন:বড়হাটে ‘অপারেশন মেক্সিমাস’
