
আগামী ২৫ অক্টোবর রাজধানীতে জনসভা করতে চায় ঢাকা মহানগর বিএনপি। এ জন্য তারা ডিএমপির কাছে অনুমতি চেয়েছে। রাজধানীর সোহরাওয়ার্দী উদ্যান, পল্টন ময়দান এবং দলীয় কার্যালয় নয়াপল্টনের সমানে তারা জনসভা করতে চায়। এর যেকোনো একটি স্থানে জনসভা করতে চেয়ে ডিএমপির কাছে অনুমতি চেয়েছে ঢাকা মহানগর বিএনপি।এ ব্যাপারে ঢাকা মহানগর বিএনপির সদস্য সচিব এম এ ছালাম প্রথম আলো ডটকমকে বলেন, ‘নির্দলীয় তত্ত্বাবধায়ক সরকারের দাবিতে আগামী ২৫ অক্টোবর জনসভা করা হবে। ওই জনসভায় বিএনপির চেয়ারপারসন ও বিরোধী দলীয় নেতা খালেদা জিয়া বক্তব্য রাখবেন।’বর্তমান সংবিধান অনুযায়ী সংসদের মেয়াদ শেষের আগের ৯০ দিনের মধ্যে অর্থাত্ ২৫ অক্টোবর থেকে ২৪ জানুয়ারির মধ্যে আগামী সংসদ নির্বাচন হবে। এ সময়ের সরকার থাকবে ক্ষমতাসীন আওয়ামী লীগ এবং বহাল থাকবে সংসদও।এদিকে বিরোধী দলের আন্দোলন ঠেকাতে ২৫ অক্টোবর ঢাকায় সমাবেশের মাধ্যমে রাজপথ দখল ও পর্যায়ক্রমে গোটা দেশে সাংগঠনিক তত্পরতা জোরদারের পরিকল্পনা নিয়েছে আওয়ামী লীগ। ২৫ অক্টোবর থেকে ঢাকার বাইরে পাড়া-মহল্লায় নেতা-কর্মীদের সচেতন থাকার নির্দেশ দিয়েছে দলটি।
এ অবস্থায় ওই দিন ঢাকা মহানগর বিএনপিও জনসভা করার অনুমতি চাইল।
 
 
