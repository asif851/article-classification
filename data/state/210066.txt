
মৌলভীবাজারের বড়লেখা উপজেলার ঝুঁকিপূর্ণ পাহাড়ি টিলাভূমিতে বসবাসকারীদের নিরাপদ স্থানে সরে যেতে মাইকিং করা হচ্ছে। পাশাপাশি সচেতনতামূলক মতবিনিময় সভা করা হয়েছে। গত রোববার থেকে স্থানীয় প্রশাসনের উদ্যোগে এ সচেতনতামূলক কার্যক্রম শুরু করা হয়েছে।প্রশাসন ও স্থানীয় সূত্রে জানা গেছে, কয়েক দিন ধরে টানা বৃষ্টির কারণে বড়লেখা উপজেলার পাহাড়ি টিলাভূমি অত্যন্ত ঝুঁকিপূর্ণ হয়ে উঠেছে। টিলা ধসের কারণে দুর্ঘটনা এড়াতে গত রোববার উপজেলার পাহাড়ি এলাকায় প্রশাসনের উদ্যোগে ঝুঁকিপূর্ণ স্থান ছেড়ে লোকজনকে নিরাপদ স্থানে সরে যেতে মাইকিং করা হয়েছে। পাশাপাশি দক্ষিণ শাহবাজপুর ইউনিয়নের মোহাম্মদপুর বাজারে ওই দিন বেলা সাড়ে ১১টায় জনপ্রতিনিধি ও স্থানীয় লোকজন নিয়ে সচেতনতামূলক মতবিনিময় সভা করা হয়।এর আগে উপজেলা প্রশাসনের উদ্যোগে উত্তর শাহবাজপুর, দক্ষিণ শাহবাজপুর, বড়লেখা সদর, দক্ষিণভাগ উত্তর এবং দক্ষিণভাগ দক্ষিণ ইউনিয়ন কার্যালয়ে সচেতনতামূলক মতবিনিময় সভা হয়েছে। এই পাঁচটি ইউনিয়নের বিভিন্ন টিলায় তিন থেকে চার হাজার মানুষ বাস করে। কুমিল্লাসহ দেশের বিভিন্ন স্থান থেকে এসে এরা সরকারি টিলাভূমিতে বসতঘর গড়ে তুলেছে। যেকোনো সময় টিলা ধসে দুর্ঘটনা ঘটতে পারে। পাঁচটি ইউনিয়নের মধ্যে দক্ষিণ শাহবাজপুর ও বড়লেখা সদর ইউনিয়নের পাহাড়ি এলাকা বেশি ঝুঁকিপূর্ণ। সচেতনতামূলক সভায় ঝুঁকিপূর্ণ স্থান থেকে লোকজনকে সরে যেতে বলা হয়েছে। পরে ইউনিয়ন ভূমি কর্মকর্তাদের মাধ্যমে তালিকা করে সরাসরি স্থান ত্যাগের নোটিশ দেওয়া হবে।বৃষ্টির কারণে ১৯ জুলাই রাত ১১টার দিকে উপজেলার বোবারতল এলাকার টিলার ওপর নির্মিত আবদুল হাছিবের একটি বসতঘর ধসে পড়ে। জেগে থাকায় পরিবারের সদস্যরা দ্রুত ঘর থেকে বেরিয়ে আসতে সক্ষম হলেও ছয় মাসের শিশু জহিরুল ইসলাম এ ঘটনায় আহত হয়। তাকে সিলেট ওসমানী মেডিকেল কলেজ হাসপাতালে চিকিৎসা দেওয়া হয়েছে।বড়লেখা উপজেলা নির্বাহী কর্মকর্তা (ইউএনও) সৈয়দ মোহাম্মদ আমিনুর রহমান বলেন, এসব টিলায় ছিন্নমূল মানুষ বাস করে। এদের জন্য সমতল জায়গা খোঁজা হচ্ছে। জায়গা পাওয়া গেলে আশ্রয়ণ প্রকল্পের মাধ্যমে সেখানে তাঁদের পুনর্বাসন করা হবে। তবে এসব জায়গার এখনো জরিপ হয়নি। সেটেলমেন্ট বিভাগ দ্রুত জরিপকাজ সম্পন্ন করলে তখন কাজ করাটা সহজ হবে।
