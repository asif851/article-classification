
ট্রান্সপারেন্সি ইন্টারন্যাশনাল বাংলাদেশের (টিআইবি) প্রকাশ করা দুর্নীতির ধারণাসূচকের কঠোর সমালোচনা করেছেন দুর্নীতি দমন কমিশনের (দুদক) ভারপ্রাপ্ত চেয়ারম্যান সাহাবুদ্দিন। তিনি অভিযোগ করেন, টিআইবি কারও এজেন্ডা বাস্তবায়ন করছে।আজ মঙ্গলবার আন্তর্জাতিক দুর্নীতিবিরোধী দিবস উপলক্ষে দুদক আয়োজিত এক আলোচনা সভায় এ অভিযোগ করেন সাহাবুদ্দিন।রাজধানীর শিল্পকলা একাডেমির জাতীয় নাট্যশালায় অনুষ্ঠিত এ আলোচনা সভায় প্রধান অতিথি ছিলেন আইন কমিশনের চেয়ারম্যান এ বি এম খায়রুল হক।দুর্নীতির ধারণাসূচক প্রসঙ্গে টিআইবির উদ্দেশে সাহাবুদ্দিন বলেন, তাদের প্রতিবেদনের কোনো ভিত্তি নেই বলে আগেও প্রত্যাখ্যান করেছে দুদক।টিআইবির উদ্দেশে দুদকের ভারপ্রাপ্ত চেয়ারম্যান বলেন, ‘দুদকের প্রতি জনগণের মনোভাব এক রকম। আপনাদের অন্য রকম। আপনাদের আমরা বন্ধু ভাবি। কারণ দুদক গঠন ও আইন প্রণয়নে আপনাদের ভূমিকা ছিল। আমরা অকৃতজ্ঞ নই। কিন্তু আমাদের বিরুদ্ধে অকারণে কোনো কথা বললে প্রতিবাদ করার অধিকার আমাদের আছে।’বিএনপির চেয়ারপারসন খালেদা জিয়ারও কঠোর সমালোচনা করেন সাহাবুদ্দিন। খালেদা জিয়ার উদ্দেশে তিনি বলেন, আপনি ব্যঙ্গ করে দুদককে দুর্নীতি কমিশন, দায়মুক্তি কমিশন বলছেন।এ ধরনের কথা বলার আগে বিএনপির চেয়ারপারসনকে আয়নায় নিজের চেহারা দেখার পরমর্শ দেন সাহাবুদ্দিন।ভৈরব সেতুর দুর্নীতির অভিযোগ থেকে খালেদা জিয়াকে অব্যাহতির কথা উল্লেখ করে দুদকের ভারপ্রাপ্ত চেয়ারম্যান বলেন, আপনারা বলেন, দুদক দায়মুক্তি দিচ্ছে। কিন্তু ভৈরব সেতুর দুর্নীতি থেকে আপনাকে যে অব্যাহতি দেওয়া হয়েছে, সেটা তো উল্লেখ করেন না।
