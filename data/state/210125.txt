
জালিয়াতির মাধ্যমে প্রায় অর্ধকোটি টাকা আত্মসাতের অভিযোগে বাংলাদেশ রেলওয়ের সাবেক প্রধান বুকিং সহকারীসহ পাঁচ কর্মকর্তা-কর্মচারীর বিরুদ্ধে মামলা করতে যাচ্ছে দুর্নীতি দমন কমিশন (দুদক)। আজ মঙ্গলবার কমিশনের এক বৈঠকে এ মামলার অনুমোদন দেওয়া হয় বলে জানিয়েছেন সংস্থাটির উপপরিচালক (জনসংযোগ) প্রণব কুমার ভট্টাচার্য। অনুসন্ধান কর্মকর্তা শিগগিরই মামলাটি করবেন বলেও জানান তিনি। দুদক সূত্রে জানা যায়, আসামিরা পরস্পর যোগসাজশে জালিয়াতির মাধ্যমে রেলওয়ের ৪৯ লাখ ৪৫ হাজার ৬৯৫ টাকা আত্মসাৎ করেন বলে অভিযোগ ওঠে। এর পরিপ্রেক্ষিতে ২০১৩ সালে দুদক অনুসন্ধানে নামলে প্রাথমিকভাবে ওই অভিযোগের প্রমাণ পায়। এ জন্যই দণ্ডবিধির ৪০৯/৪৬৭/৪৬৮/৪৭১/১০৯ ধারা ও ১৯৪৭ সালের দুর্নীতি প্রতিরোধ আইনের ৫ (২) ধারায় মামলা দায়েরের জন্য কমিশন থেকে অনুমোদন দেওয়া হয়। যাদের বিরুদ্ধে মামলা হচ্ছে তাঁরা হলেন, জয়দেবপুর রেল স্টেশনের সাবেক প্রধান বুকিং সহকারী আব্দুস সালাম, জুনিয়র টিটিই ও সাবেক বুকিং সহকারী আবুল কাসেম, সাবেক বুকিং সহকারী আনোয়ার হোসেন, জয়দেবপুর রেলস্টেশনের ডিএসএল কম্পিউটার নেটওয়ার্ক সার্ভিস লিমিটেডের সাবেক প্রোগ্রামার মামুনুর রহমান চৌধুরী ও সাবেক ফিল্ড ইঞ্জিনিয়ার কামরুজ্জামান শান্ত।
