
নারায়ণগঞ্জের জেলা প্রশাসক আনিছুর রহমান মিঞা লোক ও কারুশিল্প ফাউন্ডেশনের অবৈধভাবে গাছ কাটার বিষয়ে তদন্তের নির্দেশ দিয়েছেন। এ বিষয়ে তদন্ত করে তিন দিনের মধ্যে প্রতিবেদন দিতে গতকাল সোমবার উপজেলা নির্বাহী কর্মকর্তাকে (ইউএনও) চিঠি দেওয়া হয়।জেলা প্রশাসক চিঠিতে উল্লেখ করেছেন, প্রথম আলোতে প্রকাশিত প্রতিবেদন অনুযায়ী সংস্কৃতিমন্ত্রীর নির্দেশে তিন কার্যদিবসের মধ্যে সরেজমিন প্রতিবেদন দেওয়ার জন্য অনুরোধ করা হলো। জেলা প্রশাসকের চিঠি পেয়ে গতকাল ইউএনও আবু নাছের ভূঞা ঘটনাস্থল পরিদর্শন করেন।আবু নাছের ভূঞা বলেন, ‘সরেজমিনে অবৈধভাবে গাছ কাটার প্রমাণ পেয়ে গাছ কাটা বন্ধ রাখতে ফাউন্ডেশন কর্তৃপক্ষকে নির্দেশ দিয়েছি।’ তিনি আরও বলেন, ‘আমি ঘটনাস্থলে গিয়ে চারটি গাছ কাটা অবস্থায় পড়ে থাকতে দেখেছি। এসব গাছ কেটে ফাউন্ডেশনের প্রশাসনিক ভবনের পেছনে জমা করে রাখা হয়েছে।’এ নিয়ে গতকাল প্রথম আলোয় ‘অবৈধভাবে গাছ কাটছে কর্তৃপক্ষ’ শিরোনামে প্রতিবেদন প্রকাশিত হয়।
