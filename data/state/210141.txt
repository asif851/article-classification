
নিজের স্কুলে আগুন দেওয়ার অভিযোগে বগুড়ার শাজাহানপুরের সুজাবাদ সরকারি প্রাথমিক বিদ্যালয়ের প্রধান শিক্ষক আবদুল মান্নানকে বরখাস্ত করা হয়েছে। তাঁর বিরুদ্ধে বিভাগীয় ব্যবস্থাও নেওয়া হচ্ছে। সরকারি আর্থিক সহায়তা পাওয়ার লোভে তিনি ওই কাজ করেন বলে অভিযোগ উঠেছে।প্রাথমিক ও গণশিক্ষা এবং শিক্ষামন্ত্রী নুরুল ইসলাম নাহিদ গতকাল বুধবার সচিবালয়ে দুই মন্ত্রণালয়ের ঊর্ধ্বতন কর্মকর্তাদের সঙ্গে বৈঠক করে এ সিদ্ধান্ত নেন। এ ধরনের অপকর্ম থেকে বিরত থাকার জন্য সংশ্লিষ্ট সবার প্রতি আহ্বান জানান মন্ত্রী। বৈঠকে নির্বাচনী সহিংসতায় ক্ষতিগ্রস্ত প্রতিটি শিক্ষাপ্রতিষ্ঠান থেকে স্থানীয় থানায় মামলা করার পরামর্শ দেওয়া হয়েছে।মন্ত্রী সারা দেশের শিক্ষাপ্রতিষ্ঠানগুলোতে নিরাপত্তাব্যবস্থা জোরদার করার লক্ষ্যে শিক্ষাপ্রতিষ্ঠান পরিচালনা কমিটি, শিক্ষক-শিক্ষার্থী ও এলাকাবাসীকে নিয়ে সম্মিলিতভাবে প্রতিরোধ কমিটি গঠনের আহ্বান জানান।এদিকে নিজস্ব প্রতিবেদক, বগুড়া জানান, অভিযুক্ত ওই শিক্ষকের বিরুদ্ধে বিদ্যালয় পরিচালনা কমিটির সভাপতি আমিনুল ইসলাম একটি মামলা দায়ের করেছেন। গতকাল তাঁকে জেলহাজতে পাঠানো হয়েছে।দুই মন্ত্রণালয়ের প্রাথমিক হিসাব অনুযায়ী নির্বাচনবিরোধীদের হামলায় সারা দেশে ৪১৯টি প্রাথমিক বিদ্যালয়, ৮২টি মাধ্যমিক বিদ্যালয়, ২১টি মাদ্রাসা ও নয়টি কলেজ ক্ষতিগ্রস্ত হয়েছে।
