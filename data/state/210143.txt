
মিয়ানমারের রাখাইন রাজ্যে সেনাবাহিনীর অভিযানের প্রেক্ষাপটে শত শত রোহিঙ্গা নাফ নদী অতিক্রম করে বাংলাদেশের টেকনাফ ও উখিয়ায় অনুপ্রবেশের চেষ্টা চালাচ্ছে। গতকাল মঙ্গলবার ভোরে টেকনাফে অনুপ্রবেশের সময় বিজিবি দুটি নৌকাসহ ৮৬ জন রোহিঙ্গাকে আটক করে। পরে তাদের মিয়ানমারে ফেরত পাঠানো হয়।৮৬ রোহিঙ্গাকে আটক ও ফেরত পাঠানোর তথ্যের সত্যতা নিশ্চিত করে ২ বিজিবি ব্যাটালিয়নের অধিনায়ক লে. কর্নেল আবুজার আল জাহিদ প্রথম আলোকে বলেন, মিয়ানমারের নাগরিকদের অনুপ্রবেশ ঠেকাতে টেকনাফ সীমান্তে বিজিবির সদস্যদের সতর্ক অবস্থায় রাখা হয়েছে।একই সঙ্গে জলসীমানায় কোস্টগার্ডের টহল জোরদার করা হয়েছে বলে জানিয়েছেন কোস্টগার্ডের টেকনাফ স্টেশনের লে. কমান্ডার নাফিউর রহমান। তিনি প্রথম আলোকে বলেন, মিয়ানমারে কোনো নাগরিক সীমানা অতিক্রম করলে তাঁকে আটক করা হবে।
