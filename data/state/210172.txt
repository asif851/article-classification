
 
ভেজাল প্যারাসিটামল সেবনে ২৮ শিশুমৃত্যুর মামলায় ওষুধ প্রশাসনের দুই কর্মকর্তার গাফিলতিতে ব্যবস্থা না নেওয়ার বিষয়ে ব্যাখ্যা জানাতে স্বাস্থ্য সচিবকে তলব করেছেন হাইকোর্ট। আগামী ২৩ আগস্ট সকাল সাড়ে ১০টায় স্বাস্থ্য সচিব সিরাজুল হককে আদালতে হাজির হতে বলা হয়েছে।
বিচারপতি সৈয়দ মোহাম্মদ দস্তগীর হোসেন ও বিচারপতি মো. আতাউর রহমান খানের সমন্বয়ে গঠিত হাইকোর্ট বেঞ্চ আজ সোমবার এ আদেশ দেন।
এক সম্পূরক আবেদনের শুনানি নিয়ে গত ৩ আগস্ট ভেজাল প্যারাসিটামল সেবনে ২৮ শিশুমৃত্যুর ঘটনায় করা মামলা পরিচালনায় ‘অদক্ষতা ও অযোগ্যতার’ কারণে ঔষধ প্রশাসন অধিদপ্তরের দুই কর্মকর্তার বিষয়ে তদন্ত প্রতিবেদনের আলোকে কী পদক্ষেপ নেওয়া হয়েছে তা জানাতে বলেছিলেন হাইকোর্ট। স্বাস্থ্যসচিব ও ঔষধ প্রশাসন অধিদপ্তরের মহাপরিচালককে ৭২ ঘণ্টার মধ্যে প্রতিবেদন আকারে তা জানাতে বলা হয়েছিল।
এর ধারাবাহিকতায় স্বাস্থ্য সচিবের পক্ষ থেকে আদালতে প্রতিবেদন দাখিল করা হয়। ওই প্রতিবেদনে বলা হয়, ঔষধ প্রশাসন অধিদপ্তরের উপপরিচালক মো. আলতাফ হোসেন ও সহকারী পরিচালক মো. শফিকুল ইসলামকে সতর্ক করা হয়েছে। যদিও ইতিপূর্বে তদন্ত প্রতিবেদনে বলা হয়, সার্বিক প্রেক্ষাপট ও কাগজপত্র পর্যালোচনায় ওই দুই কর্মকর্তা আইনানুগভাবে কার্যক্রম সম্পন্ন করতে সক্ষম হননি। কিছু ক্ষেত্রে আইনের ব্যত্যয় ঘটেছে।
আদালতে আবেদনের পক্ষে শুনানি করেন আইনজীবী মনজিল মোরসেদ। রাষ্ট্রপক্ষে ছিলেন ডেপুটি অ্যাটর্নি জেনারেল অমিত তালুকদার।
পরে মনজিল মোরসেদ প্রথম আলোকে বলেন, ঘটনার পর তদন্ত কমিটির রিপোর্টে ওই দুই কর্মকর্তার বিরুদ্ধে গাফিলতির সত্যতা পাওয়া যায়। ইতিপূর্বে আদালত তাঁদের বিরুদ্ধে কী পদক্ষেপ নেওয়া হয়েছে তা জানাতে বলেছিলেন। স্বাস্থ্য সচিবের প্রতিবেদনে দেখা যায়, তাঁদের সতর্ক করে মাফ করে দেওয়া হয়েছে। এ অবস্থায় ওই দুই কর্মকর্তার বিরুদ্ধে কেন ব্যবস্থা নেওয়া হয়নি, সে বিষয়ে ব্যাখ্যা জানাতে স্বাস্থ্য সচিবকে ২৩ আগস্ট সকাল সাড়ে ১০টায় আদালতে হাজির হতে বলা হয়েছে।
আরও পড়ুন২ কর্মকর্তার বিষয়ে কী পদক্ষেপ, তা জানাতে নির্দেশ
