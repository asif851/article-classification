
ঢাকার অদূরে সাভারের বলিয়ারপুর এলাকায় দিনদুপুরে একটি প্রাইভেট কারের গতিরোধ করে প্রায় সাড়ে ১২ লাখ টাকা ছিনতাইয়ের অভিযোগ পাওয়া গেছে। আজ সোমবার বিকেল পৌনে চারটার দিকে এ ঘটনা ঘটে। এ ঘটনায় গুলিবিদ্ধ একজন সাভারের এনাম মেডিকেল কলেজ হাসপাতালে চিকিৎসাধীন রয়েছেন।
প্রাইভেট কারটিতে সাভারের হেমায়েতপুরের নতুনপাড়া এলাকায় অবস্থিত হেভেন ফ্যাশনস লিমিটেডের পোশাকশ্রমিকদের বেতনের টাকা ছিল।
হেভেন ফ্যাশনস কারখানার ব্যবস্থাপক (রক্ষণাবেক্ষণ) রেজাউল করিম জানান, রাজধানীর মিরপুর ১ নম্বরের ইসলামী ব্যাংক শাখা থেকে ২৫ লাখ ৫২ হাজার ৫০০ টাকা তুলে একটি প্রাইভেট কারে কারখানায় যাচ্ছিলেন প্রতিষ্ঠানটির ব্যবস্থাপনা পরিচালক (এমডি) মো. গফুর, পরিচালক শওকত আলী ও ইসাহাক আলী। সাভারের বলিয়ারপুর এলাকায় পৌঁছালে একটি কালো মাইক্রোবাস তাঁদের গাড়ির গতিরোধ করে। এরপর পেছন থেকে দুটি মোটরসাইকেলে করে চারজন এসে ফাঁকা গুলি ছুড়তে থাকে। একপর্যায়ে প্রাইভেট কারের সামনের গ্লাস ভেঙে ফেলে দুর্বৃত্তরা গাড়ির ভেতরে গুলি চালিয়ে ১২ লাখ ৫২ হাজার ৫০০ টাকার একটি ব্যাগ নিয়ে যায়। বাকি ১৩ লাখ টাকা অন্য ব্যাগে ছিল। গুলিতে পরিচালক শওকত আলী আহত হন। তাঁকে সাভারের এনাম মেডিকেল কলেজ হাসপাতালে ভর্তি করা হয়েছে।
হাসপাতালে চিকিৎসাধীন শওকত আলী বলেন, ‘দুর্বৃত্তরা মোটরসাইকেল থেকে নেমেই গুলি ছুড়তে থাকে এবং গাড়ির গ্লাস ভেঙে ফেলে। এরপর আর কিছু মনে নেই।’
সাভার থানার ভারপ্রাপ্ত কর্মকর্তা (ওসি) মো. কামরুজ্জামানের সঙ্গে এ বিষয়ে কথা বলতে তাঁর মুঠোফোনে কয়েকবার যোগাযোগ করা হলেও তিনি ফোন ধরেননি। আহত শওকত আলীকে হাসপাতালে দেখতে যাওয়া সাভার থানার উপপরিদর্শক (এসআই) জাকারিয়া হোসেনও এ ব্যাপারে কোনো মন্তব্য করেননি।
