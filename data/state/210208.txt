
দীর্ঘ ১২ ঘণ্টা পর আজ বৃহস্পতিবার বেলা দেড়টার দিকে চট্টগ্রামের সঙ্গে ঢাকা ও সিলেটের রেলযোগযোগ চালু হয়েছে। গতকাল বুধবার দিবাগত রাত সোয়া একটার দিকে কুমিল্লা শহরের অশোকতলা রেল ক্রসিংয়ের ২০০ গজ দক্ষিণে উদয়ন এক্সপ্রেস ট্রেনের ইঞ্জিন ও দুটি বগি লাইনচ্যুত হয়। এতে লাইনের শতাধিক স্লিপার নষ্ট হয়ে যায়। এ ঘটনায় দীর্ঘ সময় চট্টগ্রামের সঙ্গে ঢাকা ও সিলেটের রেলযোগাযোগ বন্ধ ছিল।
লাকসাম জংশনের রেলওয়ের ট্রাফিক পরিবহন পরিদর্শক মাসুদ সারোয়ার বলেন, আখাউড়া ও লাকসাম থেকে উদ্ধারকারী ট্রেন ও দল সকালে ঘটনাস্থলে পৌঁছায়। দীর্ঘ সময় কাজ শেষ করার পর বেলা দেড়টার দিকে ওই পথে রেলযোগাযোগ স্বাভাবিক হয়।
প্রথম আলো ডটকমকে ঘটনার সত্যতা নিশ্চিত করেছেন কুমিল্লা রেলস্টেশনের স্টেশনমাস্টার সফিকুর রহমান। তিনি জানান, চট্টগ্রাম থেকে সিলেটগামী উদয়ন এক্সপ্রেস ট্রেনের ইঞ্জিন বিকল হয়ে পড়ায় এ দুর্ঘটনা ঘটে। দুটি বগির কয়েকজন যাত্রী সামান্য আহত হয়েছেন। ইঞ্জিন ও বগি লাইনচ্যুত হওয়ার কারণে চট্টগ্রাম থেকে ঢাকাগামী তূর্ণা-নিশীথা এক্সপ্রেস ট্রেনসহ বেশ কয়েকটি মালবাহী ট্রেন আটকা পড়েছিল।
