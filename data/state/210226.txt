
শরীয়তপুরের নড়িয়া উপজেলার সাহেবেরচর গ্রামে এক ব্যবসায়ীর বাড়িতে ডাকাতি হয়েছে। গত মঙ্গলবার গভীর রাতে ডাকাতের দল হামলা চালিয়ে আক্কাছ খান নামের ওই ব্যবসায়ীসহ তাঁর পরিবারের চার সদস্যকে কুপিয়ে আহত করেছে। ডাকাতদের হামলায় প্রতিবেশী আরও চার ব্যক্তি আহত হয়েছেন। ডাকাতেরা ১০ ভরি স্বর্ণালংকার ও ১০ লাখ টাকা লুটে নিয়ে গেছে।পুলিশ জানায়, মঙ্গলবার দিবাগত রাত একটার দিকে ২০-২৫ জন ডাকাত দরজা ভেঙে আক্কাছ খানের ঘরে ঢোকে। পরিবারের সদস্যরা বাধা দিতে গেলে ডাকাতেরা ধারালো অস্ত্র দিয়ে আক্কাছ খান, তাঁর স্ত্রী রুমা বেগম, ছেলে রাসেল খান ও ভাই আল আমিন খানকে কুপিয়ে আহত করে। তাঁদের চিৎকারে প্রতিবেশীরা এগিয়ে এলে ডাকাতেরা তাঁদের ওপরও হামলা চালায়। এ সময় ডাকাতের ধারালো অস্ত্রের আঘাতে ফাতেমা বেগম, আবুল হোসেন, রহমান খান ও নুরুল আমিন আহত হন। ডাকাতেরা স্বর্ণালংকার ও টাকা নিয়ে ফাঁকা গুলি ছুড়ে স্পিডবোটে করে পদ্মা নদী দিয়ে পালিয়ে যায়। গুরুতর আহত আক্কাছ খান, রুমা বেগম, রাসেল খান ও আল আমিনকে ঢাকা মেডিকেল কলেজ হাসপাতালে ভর্তি করা হয়েছে। অন্য ব্যক্তিদের নড়িয়া স্বাস্থ্য কমপ্লেক্সে ভর্তি করা হয়েছে।
