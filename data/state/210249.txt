
যুক্তরাষ্ট্রের প্রেসিডেন্ট বারাক ওবামা বলেছেন, দ্বিপক্ষীয় সম্পর্ক উন্নয়ন এবং নিজেদের অভিন্ন লক্ষ্যে পৌঁছাতে একযোগে কাজ করে যাবে যুক্তরাষ্ট্র ও বাংলাদেশ। গত বৃহস্পতিবার হোয়াইট হাউসের ওভাল অফিসে যুক্তরাষ্ট্রে বাংলাদেশের নবনিযুক্ত রাষ্ট্রদূত মুহাম্মদ জিয়াউদ্দিনের পরিচয়পত্র গ্রহণের সময় ওবামা এ কথা বলেন। গতকাল শুক্রবার তথ্য অধিদপ্তরের এক সংবাদ বিজ্ঞপ্তিতে এ কথা জানানো হয়। খবর বাসসের।বিজ্ঞপ্তিতে বলা হয়, পরিচয়পত্র পেশকালে যুক্তরাষ্ট্রের প্রেসিডেন্ট বারাক ওবামা নবনিযুক্ত রাষ্ট্রদূতকে তাঁর দায়িত্ব পালনকালে মার্কিন প্রশাসনের পক্ষ থেকে সব ধরনের সহযোগিতার আশ্বাস দেন।বাংলাদেশ ও যুক্তরাষ্ট্রের বর্তমান দ্বিপক্ষীয় সম্পর্ককে ‘সর্বোচ্চ পর্যায়ের’ উল্লেখ করে রাষ্ট্রদূত জিয়াউদ্দিন যুক্তরাষ্ট্রকে বাংলাদেশের উন্নয়ন ও অগ্রযাত্রার পথের ‘পরীক্ষিত, বিশ্বস্ত ও নির্ভরযোগ্য অংশীদার’ হিসেবে উল্লেখ করেন।রাষ্ট্রদূত প্রেসিডেন্ট ওবামাকে বাংলাদেশের রাষ্ট্রপতি মো. আবদুল হামিদ ও প্রধানমন্ত্রী শেখ হাসিনার পক্ষ থেকে শুভেচ্ছা জানান এবং বাংলাদেশ ভ্রমণের জন্য তাঁদের আমন্ত্রণপত্রও প্রেসিডেন্টের কাছে পৌঁছে দেন।
