
মৌলভীবাজারের জুড়ী উপজেলায় হাকালুকি হাওরে বন বিভাগের উদ্যোগে করা সামাজিক বনায়নের মূর্তা, হিজল ও করচগাছের লাখ লাখ চারা নষ্ট হয়ে গেছে। এতে ওই বনায়ন রক্ষা নিয়ে শঙ্কা দেখা দিয়েছে।
বন কর্মকর্তা সূত্রে জানা গেছে, ২০১১-১২ এবং ২০১২-১৩ অর্থবছরে উপজেলার সদর জায়ফরনগর ও পশ্চিম জুড়ী ইউনিয়নে হাকালুকি হাওরের প্রায় ২৮৫ হেক্টর জায়গায় বেতজাতীয় উদ্ভিদ মূর্তাসহ জলজ হিজল ও করচগাছের চারা রোপণ করা হয়। এ বাগান করা হয় জলবায়ু পরিবর্তনের ক্ষতিকর প্রভাব মোকাবিলায় জলাভূমির বন পুনরুদ্ধার ও জীববৈচিত্র্য সংরক্ষণ প্রকল্পের আওতায়। এর মধ্যে ২২৫ হেক্টর জায়গায় মূর্তাগাছ ও বাকি জায়গায় হিজল ও করচগাছের চারা রোপণ করা হয়। মূর্তাবাগানে প্রতি হেক্টর জায়গায় চার হাজার ৫০০টি করে মোট ১০ লাখ ১২ হাজার ৫০০টি এবং হিজল-করচবাগানে প্রতি হেক্টরে দুই হাজার ৫০০টি করে মোট এক লাখ ৫০ হাজার চারা রোপণ করা হয়। এসব বাগান রক্ষায় পাহারাদার নিয়োগে ব্যয় হয় প্রায় ৮০ লাখ টাকা।
সম্প্রতি কয়েকটি বনায়ন এলাকা ঘুরে দেখা গেছে, মূর্তাগাছের চারাগুলো শুকিয়ে মরে গেছে। হিজল-করচগাছের কিছু চারা টিকে আছে। বন বিভাগের নিয়োজিত শ্রমিকেরা নতুন করে বিভিন্ন স্থানে মূর্তা, হিজল ও করচগাছের চারা রোপণ করছেন।
বন বিভাগের জুড়ী-১ রেঞ্জের রেঞ্জ কর্মকর্তা শফি আহমদ প্রথম আলোকে বলেন, ‘বর্ষা মৌসুমে হাওর এলাকা জলমগ্ন থাকে। এ সময়টাতে কিছু লোক ভাসান পানিতে বিভিন্ন ধরনের নিষিদ্ধ জাল টেনে পোনা নিধন করে। এ কারণে জালে জড়িয়ে পানির নিচে থাকা চারাগাছ উপড়ে যায়। এ ছাড়া পানি নেমে যাওয়ার পর কিছু চারা পচে যায়। গত বর্ষায় মূর্তাগাছের ক্ষতি হয়েছে বেশি। যেসব জায়গায় চারা নষ্ট হয়েছে, সেখানে নতুন করে চারা রোপণ করা হচ্ছে। ক্ষয়ক্ষতিজনিত বরাদ্দ থেকে এ ব্যয় মেটানো হয়েছে।’
আগামী বর্ষায়ও তো একই অবস্থা হতে পারে—এ প্রশ্নে শফি আহমদ বলেন, ‘এ ব্যাপারে উপজেলা প্রশাসন, মৎস্য বিভাগসহ জায়ফরনগর এবং পশ্চিম জুড়ীর ইউপি (ইউনিয়ন পরিষদ) চেয়ারম্যান ও সংশ্লিষ্ট ওয়ার্ডের ইউপি সদস্যদের সহযোগিতা চেয়েছি আমরা। বর্ষায় জাল টেনে পোনা নিধন ঠেকাতে পারলে চারাগাছ রক্ষা পাবে।’
সিলেটের বিভাগীয় বন কর্মকর্তা (ডিএফও) আবুল বাশার মিয়া বলেন, ‘হাকালুকিতে সামাজিক বনায়নের চারাগাছের ক্ষতির বিষয়টি আমাদের ভাবিয়ে তুলেছে।’
