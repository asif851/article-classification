
নারায়ণগঞ্জের চাঞ্চল্যকর সাত খুন মামলার মৃত্যুদণ্ডপ্রাপ্ত পলাতক আসামি র‌্যাব-১১-এর সাবেক সদস্য সৈনিক আবদুল আলিম নারায়ণগঞ্জ জেলা ও দায়রা জজ আদালতে আত্মসমর্পণ করেছেন। 
আজ রোববার সকাল সাড়ে ১০টার দিকে আইনজীবীর মাধ্যমে আদালতে আত্মসমর্পণ করার জন্য কাগজপত্র দাখিল করেন। জেলা ও দায়রা জজ সৈয়দ এনায়েত হোসেন শুনানি শেষে আবদুল আলিমকে কারাগারে প্রেরণের নির্দেশ দেন।
নারায়ণগঞ্জ জেলা ও দায়রা জজ আদালতের সহকারী পাবলিক প্রসিকিউটর (এপিপি) রিয়াজুর রহমান তালুকদার জানান, আইনের প্রতি শ্রদ্ধাশীল হয়ে আসামি আবদুল আলিম আদালতে আত্মসমর্পণ করে জামিন চান। বেলা একটার দিকে জেলা ও দায়রা জজ আদালতের এজলাসে হাজির করা হলে বিচারক সৈয়দ এনায়েত হোসেন তাঁর জামিন আবেদন নামঞ্জুর করে কারাগারে পাঠানোর নির্দেশ দেন।
গত ১৬ জানুয়ারি আলোচিত সাত খুন মামলার রায়ে র‌্যাব-১১-এর সাবেক তিন কর্মকর্তা ও নারায়ণগঞ্জ সিটি করপোরেশনের সাবেক কাউন্সিলর নুর হোসেনসহ ২৬ জনকে মৃত্যুদণ্ড এবং ৯ জনকে বিভিন্ন মেয়াদে কারাদণ্ড দেওয়া হয়। সৈনিক আবদুল আলিম দীর্ঘদিন পলাতক ছিলেন। আসামিদের মধ্যে র‌্যাবের আটজন পলাতক ছিলেন। এঁদের মধ্যে একজনকে গত সপ্তাহে মাগুরা থেকে পুলিশ গ্রেপ্তার করে। অপর একজন সিপাহি আবদুল আলিম আজ আত্মসমর্পণ করলেন। এখনো সাত খুন মামলার দণ্ডপ্রাপ্ত ১০ আসামি পলাতক রয়েছেন। তাঁদের মধ্যে র‌্যাবের ছয়জন।
