
নাশকতা ও চাঁদাবাজির অভিযোগে করা পৃথক পাঁচ মামলায় বিএনপির যুগ্ম মহাসচিব খায়রুল কবির খোকনকে হাইকোর্টের দেওয়া জামিন বহাল রয়েছে। এর ফলে খায়রুলের কারামুক্তিতে আইনগত কোনো বাধা নেই বলে জানিয়েছেন তাঁর আইনজীবী সগীর হোসেন লিওন।
খায়রুলকে হাইকোর্টের দেওয়া জামিনের স্থগিতাদেশ চেয়ে রাষ্ট্রপক্ষের করা আবেদনের পরিপ্রেক্ষিতে আজ মঙ্গলবার চেম্বার বিচারপতি হাসান ফয়েজ সিদ্দিকী ‘নো অর্ডার’ দিয়েছেন।
২০১৫ সালে নাশকতার অভিযোগে পল্টন থানার দুটি ও নরসিংদীতে একটি এবং চাঁদা দাবির অভিযোগে গুলশান ও কাফরুল থানায় ২০০৭ সালে খায়রুল কবিরের বিরুদ্ধে এই পাঁচটি মামলা হয়।
গত ৪ মে খায়রুল কবির খোকন এই পাঁচটিসহ ১৪টি মামলায় বিচারিক আদালতে আত্মসমর্পণ করে জামিন চান। শুনানি শেষে আদালত সাতটি মামলায় তাঁর জামিন মঞ্জুর করেছেন। বাকি সাতটি মামলায় আদালত তাঁকে কারাগারে পাঠান। এর মধ্যে চলতি মাসের ৪ জুন এই পাঁচ মামলায় তিনি হাইকোর্ট থেকে অন্তবর্তীকালীন জামিন পান। এ ছাড়া বিভিন্ন সময় অন্য মামলায়ও জামিন পান।
হাইকোর্টের দেওয়া অন্তবর্তীকালীন জামিনের আদেশের বিরুদ্ধে রাষ্ট্রপক্ষ আবেদন করে, যা আজ শুনানি জন্য চেম্বার বিচারপতির আদালতে ওঠে।
আদালতে রাষ্ট্রপক্ষে শুনানিতে অংশ নেন ডেপুটি অ্যার্টনি জেনারেল খোন্দকার দিলীরুজ্জামান। খায়রুল কবিরের পক্ষে ছিলেন আইনজীবী জয়নুল আবেদীন ও সগীর হোসেন।
 
