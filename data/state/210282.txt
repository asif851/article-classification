
অর্থ আত্মসাতের মামলায় বিএনপির স্থায়ী কমিটির সদস্য ও সাবেক স্বাস্থ্যমন্ত্রী খন্দকার মোশাররফ হোসেন, তাঁর ছেলে খন্দকার মাহবুব হোসেনসহ তিনজনের বিরুদ্ধে অভিযোগপত্র দিয়েছে দুর্নীতি দমন কমিশন (দুদক)।
আজ মঙ্গলবার কমিশন এ অভিযোগপত্র অনুমোদন দিয়েছে বলে জানান সংস্থার উপপরিচালক (জনসংযোগ) প্রণব কুমার ভট্টাচার্য। তিনি বলেন, শিগগিরই বিচারক আদালতে এ মামলার অভিযোগপত্র জমা দেওয়া হবে।খন্দকার মোশাররফ ও তাঁর ছেলে ছাড়াও অভিযোগপত্রে আসামি হচ্ছেন স্বাস্থ্য অধিদপ্তরের সাবেক লাইন ডিরেক্টর মোহাম্মদ মাহবুব হোসেন।
দুদক সূত্র জানিয়েছে, স্বাস্থ্যমন্ত্রী থাকার সময় ২০০৫-০৬ অর্থবছরে খন্দকার মোশাররফ তাঁর ছেলে খন্দকার মাহবুব হোসেনের মালিকানাধীন স্বজন ট্রাভেলস নামে একটি প্রতিষ্ঠানকে কাজ দিয়েছিলেন। তিনি প্রভাব খাটিয়ে বিশ্বব্যাংকের একটি প্রকল্পের নীতিমালা লঙ্ঘন করে স্বাস্থ্য মন্ত্রণালয়ের কর্মকর্তা-কর্মচারীদের বিদেশ ভ্রমণের জন্য বিমান টিকিট কেনার কাজ দেন ওই প্রতিষ্ঠানকে। এতে করে সরকারের ৫০ লাখ টাকা আত্মসাৎ করা হয়েছে বলে অভিযোগপত্রে উল্লেখ করা হয়। এ ঘটনায় ২০০৮ সালের ৯ সেপ্টেম্বর গুলশান থানায় মামলা করে দুদক।
