
বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ বলেছেন, জনগণের ক্ষতি করে কোনো এলাকায় বিদ্যুৎকেন্দ্র বা কয়লাখনি করা হবে না।গতকাল শুক্রবার দুপুরে দিনাজপুরের নবাবগঞ্জ উপজেলার দীঘিপাড়া কয়লাখনি পরিদর্শনে এসে উপজেলা আওয়ামী লীগ আয়োজিত দলারগরগা বাজারে পথসভায় প্রতিমন্ত্রী এসব কথা বলেন।‘এলাকায় তাপবিদ্যুৎকেন্দ্র চাই’ লেখা একটি ব্যানার দেখে নসরুল হামিদ বলেন, তাপবিদ্যুৎকেন্দ্র করা হলে এ এলাকা শিল্প এলাকায় পরিণত হবে। ব্যাপক কর্মসংস্থান হবে। সেটিও করা হলে যাচাই-বাচাই করে করা হবে। জনগণের ক্ষতি করে নয়। তিনি আরও বলেন, ‘এ এলাকায় এখনো অনেক গ্রামে বিদ্যুৎ পৌঁছেনি। স্থানীয় সাংসদ শিবলী সাদিক সব সময় এলাকায় বিদ্যুৎ-সংযোগ সম্প্রসারণের জন্য আমার সঙ্গে লেগে থাকেন।’১৯৯৫ সালে দীঘিপাড়া কয়লাখনি আবিষ্কৃত হলেও এত দিনেও খনির কার্যক্রম শুরু না হওয়ার বিষয়ে এক প্রশ্নের জবাবে নসরুল হামিদ প্রথম আলোকে বলেন, এলাকার জনগণ যখন চাইবে, তখন খনি হবে।এর আগে প্রতিমন্ত্রী জয়পুরহাট হয়ে নবাবগঞ্জে আসার পথে হিলির চারমাথায় পথসভায় বলেন, বিএনপি-জামায়াত হরতাল-অবরোধের নামে কৃষকের মাথায় বাড়ি দিয়েছে। ভোটের সময় বিএনপি-জামায়াত কৃষকদের ভোট পাবে না।এ সময় জয়পুরহাট সদর আসনের সাংসদ সামছুল আলম, নবাবগঞ্জের উপজেলা নির্বাহী কর্মকর্তা (ইউএনও) মো. ইসরাইল হোসেন, বিরামপুর উপজেলা পরিষদের চেয়ারম্যান পারভেজ কবির প্রমুখ উপস্থিত ছিলেন।
