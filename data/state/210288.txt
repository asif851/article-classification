
বিএনপির ভারপ্রাপ্ত মহাসচিব মির্জা ফখরুল ইসলাম আলমগীরের বিরুদ্ধে পল্টন থানায় করা গাড়ি পোড়ানোর মামলায় তাঁকে অন্তর্বর্তী জামিন দিয়েছেন হাইকোর্ট। একই সঙ্গে গাড়ি পোড়ানোর আরও তিনটি মামলায় তাঁকে কেন জামিন দেওয়া হবে না, তা জানতে চেয়ে রুল দিয়েছেন আদালত।আজ বৃহস্পতিবার বিচারপতি মো. নূরুজ্জামান ও বিচারপতি জাফর আহমেদের সমন্বয়ে গঠিত হাইকোর্টের একটি দ্বৈত বেঞ্চ এ আদেশ দেন।মির্জা ফখরুলের পক্ষে শুনানি করেন খন্দকার মাহবুব হোসেন, এ জে মোহাম্মদ আলী ও জয়নুল আবেদীন।রাষ্ট্রপক্ষে ছিলেন অতিরিক্ত অ্যাটর্নি জেনারেল মোমতাজ উদ্দিন ফকির।শুনানি শেষে পল্টন থানার করা একটি মামলায় অন্তর্বর্তী জামিন মঞ্জুর করেন আদালত। আর একই থানায় করা আরও দুটি ও মতিঝিল থানার একটি মামলায় রুল জারি করেন। ঢাকার জেলা ম্যাজিস্ট্রেটকে দুই সপ্তাহের মধ্যে রুলের জবাব দিতে বলা হয়েছে।চলতি বছরের জানুয়ারিতে এসব মামলা হয়।মির্জা ফখরুলের ব্যক্তিগত সহকারী ইউনূস আলী প্রথম আলোকে বলেন, মির্জা ফখরুলের বিরুদ্ধে এখন পর্যন্ত ৮৪টি মামলা আছে। এর মধ্যে ২৬টি মামলার অভিযোগপত্র দেওয়া হয়েছে। এখন তিনটি মামলায় তিনি কাশিমপুর কারাগারে আছেন।
