
সড়ক পরিবহন ও সেতুমন্ত্রী ওবায়দুল কাদের বলেছেন, ‘বিপদ এখন বিরোধী দল নয়, বিরোধী দল আন্দোলন করে সরকারকে বিপদে ফেলতে পারবে, তা এখন দৃশ্যমান নয়। আমাদের বিপদ হচ্ছে সন্ত্রাস-উগ্রবাদ।’
আজ শুক্রবার বিকেলে নোয়াখালী জেলা আওয়ামী লীগ কার্যালয়ে দলের বর্ধিত সভায় প্রধান অতিথির বক্তৃতায় সেতুমন্ত্রী এসব কথা বলেন।
ওবায়দুল কাদের বলেন, বঙ্গবন্ধু শেখ মুজিবুর রহমান ছিলেন রাজনীতিতে রোল মডেল। আর প্রধানমন্ত্রী শেখ হাসিনা উন্নয়নের রোল মডেল। শেখ হাসিনার যে অর্জন, তা অতীতের সব অর্জনকে হার মানিয়েছে। তাঁর মতো সাহসী ভূমিকা ও কূটনৈতিক এবং প্রশাসনিক দক্ষতা অর্জন কারও দ্বারা সম্ভব হয়নি।
মন্ত্রী বলেন, এখন থেকেই কাউন্সিল অধিবেশনের প্রস্তুতি নিতে হবে; যে অধিবেশনে নতুন নেতৃত্ব নির্বাচন করা হবে। দলীয় নেত্রী যা ভালো মনে করবেন, তা কাউন্সিলররা মেনে নেবেন। এতে কোনো দ্বিধাদ্বন্দ্ব থাকবে না।
বর্ধিত সভায় সভাপতিত্ব করেন জেলা আওয়ামী লীগের সভাপতি এ এইচ এম খায়রুল আনম সেলিম চৌধুরী। বক্তব্য দেন সাধারণ সম্পাদক সাংসদ মোহাম্মদ একরামুল করিম চৌধুরী। এরপরে মন্ত্রী ওবায়দুল কাদের ও ঢাকা উত্তর সিটি করপোরেশনের মেয়র আনিসুল হক নোয়াখালী পৌর কর্মকর্তা-কর্মচারীদের সঙ্গে মতবিনিময় করেন। এর আগে সেতুমন্ত্রী ওবায়দুল কাদের সকালে নোয়াখালীর প্রয়াত সাংবাদিক বিজন সেনের মাইজদীর হাউজিং এস্টেটের বাসায় যান। এ সময় তিনি শোকাহত পরিবারের সদস্যদের সঙ্গে দেখা করে তাঁদের সমবেদনা জানান।
এ সময় মন্ত্রীর সঙ্গে ছিলেন জেলা প্রশাসক বদরে মুনির ফেরদৌস, পুলিশ সুপার মো. ইলিয়াছ শরীফ, সদর উপজেলা পরিষদ চেয়ারম্যান শিহাব উদ্দিন শাহিন, নোয়াখালী পৌরসভার মেয়র সহিদ উল্লাহ খান ও নোয়াখালী প্রেসক্লাবের সভাপতি আলমগীর ইউসুফ প্রমুখ।
