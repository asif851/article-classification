
বিএনপির চেয়ারপারসন খালেদা জিয়ার বিরুদ্ধে জিয়া অরফানেজ ট্রাস্ট দুর্নীতি মামলার রায় ঘোষণার আগে-পরে রাজধানীর বিভিন্ন এলাকা থেকে ৯৯ জনকে আটকের কথা স্বীকার করেছে পুলিশ। আর ঢাকার বাইরে ১৫টি জেলা থেকে ১৯০ জনসহ গতকাল মোট আটক করা হয় ২৮৯ জনকে। এই নিয়ে গত ৩০ জানুয়ারি থেকে ৩ হাজার ২৮৭ জনকে আটক করা হলো।
গতকাল আদালত প্রাঙ্গণ থেকে খালেদা জিয়ার ব্যক্তিগত সহকারী শিমুল বিশ্বাসকে পুলিশ আটক করে। আদালতের একটি সূত্র জানিয়েছে, তাঁর বিরুদ্ধে ২০টি মামলায় গ্রেপ্তারি পরোয়ানা রয়েছে। বিএনপির চেয়ারপারসনের উপদেষ্টা শামসুজ্জামান দুদু, ছাত্রদলের সভাপতি রাজীব আহসানসহ পাঁচজনকে পুলিশ নয়াপল্টন থেকে আটক করে।
চানখাঁরপুল থেকে কমপক্ষে ১৫ জন ও মিরপুর থেকে জনা ত্রিশেক ব্যক্তিকে আটক করা হয় বলে জানা গেছে। বকশীবাজারে যাওয়ার সময় খালেদা জিয়াকে বহনকারী গাড়ির পেছনে পেছনে যাওয়ার সময় বিএনপির নেতা-কর্মীদের সঙ্গে পুলিশের সংঘর্ষ হয়। পুলিশ ঘটনাস্থল থেকে কমপক্ষে ১০ জনকে ও পুলিশের গোয়ন্দা বিভাগ (ডিবি) কমপক্ষে ৩ জনকে আটক করে। আটক ব্যক্তিদের বড় অংশ ছিল ছাত্রদলের বেসরকারি বিশ্ববিদ্যালয় ইউনিটের।
ঢাকা মহানগর পুলিশ কমিশনার আছাদুজ্জামান মিয়া নয়াপল্টনে বিএনপির কার্যালয়ের সামনে সাংবাদিকদের প্রশ্নের জবাবে বলেন, বিনা উসকানিতে মিছিল থেকে পুলিশের ওপর হামলা চালানো হয়।
ঢাকার বাইরের চিত্র
চট্টগ্রাম শহরে নগর বিএনপির সভাপতি শাহাদত হোসেনসহ দলটির ১৯ নেতা-কর্মীকে আটক করে পুলিশ। খুলনায় মহানগর বিএনপির জ্যেষ্ঠ সহসভাপতি সাহারুজ্জামান মর্তুজা, যুবদলের নেতা সালাউদ্দিন, জাসাসের কেন্দ্রীয় সহসভাপতি মেহেদী হাসানসহ ৬ জনকে আটক করে পুলিশ।
সাতক্ষীরায় বিএনপির ১৩ জন ও জামায়াতের ২৪ জন নেতা-কর্মীকে আটক করা হয়। এর বাইরে আটক করা হয় আরও ২০ ব্যক্তিকে।
ভোলায় আটক করা হয়েছে জামায়াতের ৩ কর্মীকে।
ফরিদপুরের সদরপুর কলেজ মোড় এলাকা থেকে সদরপুর উপজেলা বিএনপির সমাজকল্যাণবিষয়ক সম্পাদক মো. মালেক শেখ ও আকোটেরচর ইউনিয়ন বিএনপির যুগ্ম সাধারণ সম্পাদক মো. ফারুক হোসেনকে আটক করেছে পুলিশ।
নীলফামারীতে বিএনপি ও জামায়াত-শিবিরের ১৮ নেতা-কর্মীসহ ৩০ জনকে আটক করেছে পুলিশ। তাঁদের মধ্যে বিএনপির ৭ জন ও জামায়াত-শিবিরের ১১ জন।
নাটোরের বড়াইগ্রাম উপজেলা পরিষদের ভাইস চেয়ারম্যান হেলেনা বেগম, বনপাড়া পৌর বিএনপির সভাপতি এম লুৎফর রহমান, সহসভাপতি হোসেন ফকিরসহ পাঁচজনকে আটক করা হয়।
সিরাজগঞ্জ পৌরসভার কাউন্সিলর ও পৌর ছাত্রদলের আহ্বায়ক শাহরিয়ার ওরফে শিপুকে গ্রেপ্তার করেছে পুলিশ।
রাজশাহীর বাগমারা থানা-পুলিশ উপজেলার বিভিন্ন স্থানে অভিযান চালিয়ে অবসরপ্রাপ্ত সেনাসদস্যসহ বিএনপি ও যুবদলের ছয় কর্মীকে আটক করেছে।
নওগাঁর রানীনগর থানার বিএনপির গ্রাম ও সমবায়বিষয়ক সম্পাদক রেজাউলকে আটক করা হয়েছে।
(বিভিন্ন জেলা থেকে প্রথম আলোর প্রতিনিধিদের পাঠানো তথ্য)
