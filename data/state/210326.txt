
রাজধানীর রামপুরার বনশ্রী থেকে ১ কোটি ৪৭ হাজার টাকাসহ আটক করা পাঁচজনের বিরুদ্ধে দুটি মামলা হয়েছে। এই দুই মামলায় গতকাল রোববার তাঁদের প্রত্যেককে ১০ দিন করে রিমান্ডে নিয়েছে পুলিশ।পুলিশ বলেছে, টাকার উৎস সম্পর্কে ওই পাঁচজন এখনো মুখ খোলেননি। তবে টাকাগুলো যে নাশকতার জন্য জোগাড় করা হয়েছিল, সে বিষয়ে পুলিশ কর্মকর্তারা মোটামুটি নিশ্চিত।বনশ্রীর বি ব্লকের একটি পাঁচতলা বাড়ির দোতলার ফ্ল্যাট থেকে গত শনিবার সন্ধ্যায় ১ কোটি ৪৭ হাজার টাকাসহ পাঁচজনকে আটক করে পুলিশ। তাঁরা হলেন গিয়াসউদ্দীন, আমিনুর রহমান, আবুল হাসেম, ওসমান গনি ও শাফায়েতুর রহমান। পুলিশ বলেছে, গিয়াসউদ্দীন জামায়াতে ইসলামীর রুকন ও অন্যরা বিভিন্ন পর্যায়ের নেতা-কর্মী।রামপুরা থানার ওসি রফিকুল ইসলাম বলেন, ওই পাঁচজনের বিরুদ্ধে সন্ত্রাসবিরোধী আইন ও মানি লন্ডারিং আইনে দুটি মামলা করা হয়েছে। মামলা করা নিয়ে ব্যস্ততার কারণে তাঁদের শনিবার নিবিড়ভাবে জিজ্ঞাসাবাদ করা যায়নি। তবে পুলিশ চেষ্টা করেছিল টাকার উৎস সম্পর্কে জানার। পাঁচজনের কেউই এ বিষয়ে মুখ খোলেননি।গতকাল ওই দু্ই মামলায় আসামিদের আদালতে হাজির করে প্রতি মামলায় প্রত্যেকের ১০ দিন করে ২০ দিনের রিমান্ডের আবেদন করে পুলিশ। শুনানি শেষে ঢাকার মহানগর হাকিম ইউসুফ হোসেন প্রতি মামলায় প্রত্যেকের পাঁচ দিন করে মোট ১০ দিনের রিমান্ড মঞ্জুর করেন।রিমান্ড আবেদনে পুলিশ উল্লেখ করেছে, আসামিদের কাছ থেকে ১ কোটি ৪৭ হাজার টাকাসহ বিভিন্ন জিহাদি বই উদ্ধার করা হয়। তাঁরা নাশকতার উদ্দেশ্যে একত্র হয়ে সরকারবিরোধী ও নাশকতার পরিকল্পনা করছিলেন।পুলিশের মতিঝিল বিভাগের উপকমিশনার আনোয়ার হোসেন বলেন, তাঁরা কোথায় টাকা ঢালার পরিকল্পনা করছিলেন সে বিষয়টি এখনো খোলাসা হয়নি।
