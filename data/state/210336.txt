
ভুয়া ঋণপত্রের (এলসি) মাধ্যমে রাষ্ট্রায়ত্ত জনতা ব্যাংক থেকে প্রায় সাড়ে চার হাজার কোটি টাকা আত্মসাতের একটি অভিযোগ অনুসন্ধানে নেমেছে দুর্নীতি দমন কমিশন (দুদক)। আজ বৃহস্পতিবার কমিশনের বৈঠকে অনুসন্ধানের সিদ্ধান্ত নিয়ে কর্মকর্তা নিয়োগ দিয়েছে।
দুদকের জনসংযোগ কর্মকর্তা প্রণব কুমার ভট্টাচার্য অনুসন্ধানের সিদ্ধান্তের বিষয়টি প্রথম আলোকে নিশ্চিত করে বলেন, উপপরিচালক সামছুল আলমের নেতৃত্বে দুই সদস্যের অনুসন্ধান দল গঠন করেছে কমিশন। কমিটির আরেক সদস্য হলেন সহকারী পরিচালক গুলশান আনোয়ার প্রধান। পরিচালক ইকবাল আহমেদ তদারককারী কর্মকর্তা হিসেবে দায়িত্ব পালন করবেন।দুদক সূত্র জানায়, সাতটি প্রতিষ্ঠান তৈরি পোশাক, সুতা ও টাওয়াল প্রস্তুতকারী সাতটি প্রতিষ্ঠান প্রথমে জনতা ব্যাংকে হিসাব খোলে। প্রতিষ্ঠানগুলো হলো লিটুন ফেব্রিকস, রাঙ্কা সোহেল, রাঙ্কা ডেনিম, ইব্রাহীম কটন, বিআরবি স্পিনিং, চৌধুরী টাওয়েলস, গ্যালাক্সি সোয়েটার অ্যান্ড ইয়ার্ন ডায়িং। পরে মালামাল আমদানির নামে ঋণপত্রও খোলে প্রতিষ্ঠানগুলো। ব্যাংকের ঊর্ধ্বতন কর্মকর্তাদের যোগসাজশে বিভিন্ন সময়ে ওই সব ঋণপত্রের বিপরীতে প্রায় সাড়ে চার হাজার কোটি টাকা হাতিয়ে নেয় প্রতিষ্ঠানগুলো। নাম প্রকাশ না করার শর্তে দুদকের একজন পদস্থ কর্মকর্তা বলেন, দুদিন আগে মঙ্গলবার এই বিপুল পরিমাণ টাকা আত্মসাতের অভিযোগ দুদকে আসে। প্রাথমিক যাচাই বাছাই শেষে অভিযোগ আমলে নিয়ে বাছাই কমিটি অনুসন্ধানের সুপারিশ করলে কমিশন তা অনুমোদন দেয়। ওই কর্মকর্তা বলেন, অভিযোগ অনুসন্ধানের মাধ্যমে বিশাল জালিয়াতির তথ্য বেরিয়ে আসবে বলে কমিশন আশা করছে।এ বিষয়ে বক্তব্য জানতে জনতা ব্যাংকের ব্যবস্থাপনা পরিচালকের সঙ্গে ফোনে একাধিকবার চেষ্টা করা হলেও যোগাযোগ করা সম্ভব হয়নি।
