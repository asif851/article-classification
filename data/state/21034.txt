
গুলশানের হোলি আর্টিজান বেকারিতে জঙ্গি হামলা মামলার তদন্ত প্রতিবেদন জমা দেওয়ার তারিখ পিছিয়েছে। আগামী ২৭ আগস্ট এই মামলার তদন্ত প্রতিবেদন জমা দেওয়ার দিন ধার্য করেছেন আদালত।
আজ রোববার ঢাকার মহানগর হাকিম নূর নাহার ইয়াসমিন এই দিন ধার্য করেন। মামলাটি তদন্ত করছেন ঢাকা মহানগর পুলিশের কাউন্টার টেররিজম বিভাগের পরিদর্শক হুমায়ূন কবির।
আজ ১৬ জুলাই ওই প্রতিবেদন জমা দেওয়ার দিন ধার্য ছিল।
আদালত সূত্র বলছে, মামলাটি তদন্ত করছে ঢাকা মহানগর পুলিশের (ডিএমপি) কাউন্টার টেররিজম অ্যান্ড ট্রান্সন্যাশনাল ক্রাইম ইউনিট। এই মামলায় এখন পর্যন্ত চারজন গ্রেপ্তার হয়ে কারাগারে আছেন। তাঁরা হলেন নর্থ সাউথ বিশ্ববিদ্যালয়ের সাবেক শিক্ষক হাসনাত করিম, নিষিদ্ধ সংগঠন জেএমবির সক্রিয় সদস্য মিজানুর রহমান ওরফে বড় মিজান, হামলার অন্যতম ‘পরিকল্পনাকারী’ জাহাঙ্গীর আলম ওরফে রাজীব গান্ধী ও রাকিবুল হাসান ওরফে রিগ্যান।
গত বছরের ১ জুলাই রাতে পাঁচ জঙ্গি গুলশান-২-এর ৭৯ নম্বর সড়কে হোলি আর্টিজান বেকারিতে হামলা চালায়। এ হামলায় নিহত হন দেশি-বিদেশি ২০ নাগরিক। জঙ্গিদের হামলায় নিহত হন পুলিশের দুজন কর্মকর্তা। পরদিন সকালে সেনা নেতৃত্বে অভিযানের মধ্য দিয়ে জঙ্গিদের ১২ ঘণ্টার জিম্মি সংকটের অবসান হয়। ওই অভিযানে পাঁচ জঙ্গিসহ ছয়জন নিহত হয়।
 
