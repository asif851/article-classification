
পটুয়াখালীর কলাপাড়া উপজেলায় রাবনাবাদ নদে অভিযান চালিয়ে প্রায় ১৬ লাখ টাকার অবৈধ জাল জব্দ করা হয়েছে। গতকাল মঙ্গলবার দুপুরে কলাপাড়া মৎস্য বিভাগ ও নৌবাহিনী যৌথভাবে এ অভিযান চালায়। উপজেলার জ্যেষ্ঠ মৎস্য কর্মকর্তা মো. কামরুল ইসলাম জানান, রাবনাবাদ নদের চালিতাবুনিয়া, দেবপুর, পাটুয়া ও ফেলাবুনিয়া পয়েন্টে বেশ কিছুদিন ধরে জেলেদের একটি চক্র প্রশাসনকে ফাঁকি দিয়ে জাটকা নিধন করে আসছিল। চক্রটিকে ধরতে চালানো এ অভিযানে ১০ হাজার মিটার কারেন্ট জাল, নয়টি বেহুন্দি জাল, ১০ হাজার মিটার মশারি জাল ও পাঁচ হাজার মিটার চরঘেরা জাল জব্দ করা হয়। এসব জালের আনুমানিক মূল্য ১৬ লাখ টাকা। কাউকে আটক করা সম্ভব হয়নি। 
