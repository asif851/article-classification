
দিনাজপুরের বোচাগঞ্জ উপজেলায় আজ সোমবার রাতে কথিত পীরের আস্তানায় দুজনকে গলা কেটে ও গুলি করে হত্যা করেছে দুর্বৃত্তরা।
প্রত্যক্ষদর্শীরা জানান, রাত পৌনে ১০টার দিকে বোচাগঞ্জের দৌলা গ্রামে কথিত পীর ফরহাদ হোসেন চৌধুরী (৬০) ও তার এক নারী মুরিদকে দুর্বৃত্তরা গলা কেটে ও পরে গুলি করে হত্যা করেছে।
ফরহাদ হোসেনের প্রতিবেশী বাবলু চৌধুরী প্রথম আলোকে বলেন, গ্রামের বাড়িতে একটি পীরের আখড়া চালাচ্ছেন আট-১০ বছর ধরে। সপ্তাহে একদিন তারা বিশেষ জিকির আসকার করেন। এ ছাড়াও তারা প্রায়ই মিলিত হন। আজও এ রকম জিকিরের সময় দুর্বৃত্তরা হামলা চালায়। তারা প্রথমে তাদের গলা কাটে। পরে গুলি করে।
প্রতিবেশীরা নিহত নারীর পরিচয় জানাতে পারেননি। তবে তিনি ফরহাদের বাড়িতে গৃহকর্মীর কাজও করতেন।
 
