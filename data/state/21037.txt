
প্রধানমন্ত্রী শেখ হাসিনাকে ‘বিশ্বনেতা’ বলে অভিহিত করেছেন পুলিশের মহাপরিদর্শক (আইজিপি) এ কে এম শহিদুল হক। আইজিপি বলেন, ‘প্রধানমন্ত্রী শেখ হাসিনা শুধু বাংলাদেশের প্রধানমন্ত্রী নন, তাঁর কর্মে তিনি এখন বিশ্বনেতা।’ আজ শুক্রবার সিলেটের দক্ষিণ সুরমার লালাবাজারে পুলিশ লাইন-১ রিজার্ভ রেঞ্জের উদ্বোধনী অনুষ্ঠানে তিনি এ কথা বলেন।
এর আগেও বছরের শুরুতে জানুয়ারি মাসে বিএনপি জোটের ডাকা অবরোধে গাড়ি পোড়ানো, পেট্রলবোমায় মানুষ নিহত হওয়ার ঘটনা নিয়েও মন্তব্য করেন আইজিপি।জনগণের সহযোগিতায় দেশ থেকে জঙ্গিবাদ, গুম, খুন, সন্ত্রাসী কর্মকাণ্ড নির্মূল সম্ভব হয়েছে বলে মন্তব্য করে আইজিপি আরও বলেন, ‘২০১৩ সালে দেশব্যাপী জঙ্গি তৎপরতা চালানো হয়েছিল। ১৮ জন পুলিশকে মারা হয়েছিল। ৩০০ পুলিশকে চিরতরে পঙ্গু করে দেওয়া হয়েছিল। তিন হাজার পুলিশ সদস্যকে আহত করা হয়েছিল। শুধু তা-ই নয়, ২০১৫ সালের ৫ জানুয়ারি থেকে আড়াই মাসব্যাপী পেট্রলবোমা, ককটেল, গাড়ি ও ট্রেনে আগুন দিয়ে সাধারণ মানুষকে পুড়িয়ে হত্যা করা হয়েছিল।’পুলিশকে নিষ্ক্রিয় করতেই এসব করা হয়েছিল উল্লেখ করে আইজিপি বলেন, ‘তারা পুলিশকে নিষ্ক্রিয় করতে আতঙ্ক ছড়িয়ে পুলিশের মনোবল ভেঙে দিতে চেয়েছিল। কিন্তু এ দেশের মানুষ জঙ্গিবাদকে সমর্থন করেনি। জনগণ গত আড়াই মাসে ৬০০ হামলাকারীকে পেট্রলবোমাসহ ধরে পুলিশের হাতে তুলে দিয়েছে।’নিখোঁজ বিএনপির যুগ্ম মহাসচিব সালাহ উদ্দিনকে খুঁজে বের করতে পুলিশ তৎপর আছে বলে জানিয়েছেন এ কে এম শহিদুল হক। সাংবাদিকদের প্রশ্নের জবাবে তিনি বলেন, ‘কেউ নিখোঁজ হলে তাঁকে খুঁজে বের করার দায়িত্ব পুলিশের। এ ক্ষেত্রে সব চেষ্টা চালিয়ে যাওয়া হচ্ছে।’সিটি করপোরেশন নির্বাচনে আইনশৃঙ্খলা পরিস্থিতি নিয়ে সাংবাদিকদের এক প্রশ্নের জবাবে আইজিপি বলেন, ‘আইন তার নিজস্ব গতিতে চলে। সুষ্ঠু ও নিরপেক্ষ সিটি করপোরেশন নির্বাচন করার জন্য আমাদের পক্ষ থেকে যে সহযোগিতা করার দরকার, আমরা নির্বাচন কমিশনকে সেই সহযোগিতা করব।’সিলেটের আরআরএফ কমান্ড্যান্ট আনসার উদ্দিন খান পাঠানের সভাপতিত্বে অনুষ্ঠানে বক্তব্য দেন, পুলিশের সিলেট রেঞ্জের ডিআইজি মিজানুর রহমান, মহানগর পুলিশ কমিশনার কামরুল আহসান, সিলেটের জেলা প্রশাসক শহিদুল ইসলাম, গণপূর্ত বিভাগের অতিরিক্ত প্রধান প্রকৌশলী আমিনুল ইসলাম ও দক্ষিণ সুরমা উপজেলা চেয়ারম্যান আবু জাহিদ প্রমুখ।
