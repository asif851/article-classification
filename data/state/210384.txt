
জিয়ার সঙ্গে খাল খননকারী বাহিনী রামপালের বিরুদ্ধে আন্দোলন করছে বলে মন্তব্য করেছেন আওয়ামী লীগের প্রচার সম্পাদক ও দলটির মুখপাত্র হাছান মাহমুদ। তিনি বলেছেন, ‘তাদের সুর ও বিএনপির সুর একই ধরনের। এর মধ্য দিয়ে প্রমাণ হয়েছে যে দেশের উন্নয়নের অগ্রযাত্রাকে ব্যাহত করতে চায় তারা।’আজ শুক্রবার দুপুরে জাতীয় প্রেসক্লাবের সামনে এক মানববন্ধনে অংশ নিয়ে হাছান মাহমুদ এসব কথা বলেন। হাছান মাহমুদ বলেন, ‘অর্থনীতিবিদ, রাজনীতিবিদেরা আজ পরিবেশবিদ হয়ে রামপালে বিদ্যুৎকেন্দ্র নির্মাণ করার বিরুদ্ধে আন্দোলন করে জনগণকে বিভ্রান্ত করার চেষ্টা করছেন। অল্প বিদ্যা ভয়ংকরীদের দ্বারা আজ বাংলাদেশ বিপর্যস্ত।’সার্চ কমিটি নিয়ে বিএনপির করা মন্তব্য নিয়ে হাছান মাহমুদ বলেন, রাষ্ট্রপতি দলনিরপেক্ষ ব্যক্তিদের নিয়ে সার্চ কমিটি গঠন করেছেন। যাঁরা কোনো রাজনৈতিক দলের সঙ্গে সম্পৃক্ত নন। তাঁদের নিয়েও বিএনপি বিভিন্ন ধরনের প্রশ্ন উপস্থাপন করছে। বিএনপি নেতাদের উদ্দেশে তিনি বলেন, রাষ্ট্রপতির গঠিত সার্চ কমিটি নিয়ে প্রশ্ন না তুলে তাঁকে ধন্যবাদ জানান। অন্যথায় নির্বাচন বর্জন করে একবার যে ভুল করেছেন, আরেকবার করলে আপনাদের দুরবিন দিয়েও খুঁজে পাওয়া যাবে না।
আয়োজক সংগঠনের উপদেষ্টা হাসিবুর রহমানের সভাপতিত্বে মানববন্ধনে আরও বক্তব্য দেন সংগঠনের সভাপতি জিন্নাত আলী খান জিন্নাহ, সাংগঠনিক সম্পাদক করিম আহমেদ, বঙ্গবন্ধু সাংস্কৃতিক জোটের সাধারণ সম্পাদক অরুণ সরকার প্রমুখ।
