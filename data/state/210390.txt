
ঢাকার সাভারে গতকাল রোববার সকালে প্রতিপক্ষের হামলায় একটি আবাসন প্রকল্পের অন্তত ১০ জন শ্রমিক আহত হয়েছেন। তাঁদের মধ্যে গুলিবিদ্ধ ছয়জনকে রাজধানীর দুটি হাসপাতালে ভর্তি করা হয়েছে।সাভার মডেল থানার পুলিশ ও আহত শ্রমিকদের সঙ্গে কথা বলে জানা গেছে, রাজধানীর মোহাম্মদপুর-সংলগ্ন সাভারের আমিনবাজার ইউনিয়নের বড় বরদেশী এলাকায় সিলিকন ও ওয়েস্টার্ন হাউজিং নামে দুটি আবাসন প্রকল্পের সীমানা নিয়ে বিরোধ চলছিল। প্রকল্প এলাকায় মাটি ভরাটের কাজ চলমান থাকলেও সীমানাসংক্রান্ত বিরোধের জের ধরে প্রায়ই সংঘর্ষের ঘটনা ঘটে থাকে। এর ধারাবাহিকতায় গতকাল সকালে প্রতিপক্ষের হামলায় সিলিকন হাউজিংয়ের অন্তত ১০ শ্রমিক আহত হয়েছেন।আহত ব্যক্তিদের মধ্যে হাবুল হোসেন (৪০), ইনসান (৪০), জুয়েল (৩০), নূরুল হক (৩৮) ও ইউসুফকে (৩৬) গুলিবিদ্ধ অবস্থায় ঢাকা মেডিকেল কলেজ হাসপাতালে ভর্তি করা হয়েছে। মিন্টু (২২) নামের আরেকজনকে ভর্তি করা হয়েছে রাজধানীর বক্ষব্যাধি হাসপাতালে। তাঁর অবস্থা আশঙ্কাজনক বলে জানিয়েছেন চিকিৎসকেরা।সাভারের আমিনবাজার পুলিশ ফাঁড়ির ভারপ্রাপ্ত কর্মকর্তা উপপরিদর্শক (এসআই) বাছেদ মিয়া বলেন, উভয় পক্ষ মিলে গতকাল সকালে সীমানা নির্ধারণ করছিল। এ সময় ওয়েস্টার্ন হাউজিংয়ের পক্ষের শতাধিক সশস্ত্র লোক সিলিকনের শ্রমিকদের ওপর অতর্কিত হামলা চালায়। এ সময় শটগানের গুলি ও লাঠির আঘাতে অন্তত ১০ জন আহত হন। খবর পেয়ে ঘটনাস্থলে গিয়ে কোনো পক্ষের লোকজনকে পাওয়া যায়নি। চারদিকে তুরাগে ঘেরা ওই আবাসনস্থলে কোনো প্রত্যক্ষদর্শীও ছিল না।স্থানীয় আমিনবাজার ইউনিয়ন পরিষদের (ইউপি) চেয়ারম্যান আনোয়ার হোসেন বলেন, প্রভাবশালী লোকজন মূল ভূখণ্ড থেকে বিচ্ছিন্ন বড় বরদেশী এলাকা ভরাট করে আবাসন প্রকল্প বানাচ্ছেন। ওই সব প্রকল্পের মধ্যে অনেক সরকারি জমি আছে। সরকারি জমির দখল নিয়েই প্রকল্প-সংশ্লিষ্টদের মধ্যে দ্বন্দ্ব লেগে আছে।সাভার মডেল থানার সহকারী পুলিশ সুপার (এএসপি) মাহবুবুর রহমান বলেন, সীমানাসংক্রান্ত জটিলতা নিয়ে ওয়েস্টার্ন ও সিলিকন হাউজিংয়ের বিরোধ দীর্ঘদিনের। এর আগেও কয়েকবার দুই পক্ষের মধ্যে হামলা-সংঘর্ষের ঘটনা ঘটেছে। এর ধারাবাহিকতায় গতকাল হামলার ঘটনা ঘটে।
