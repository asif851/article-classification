
মানিকগঞ্জ সদর উপজেলায় ঢাকা-আরিচা মহাসড়কে যাত্রীবাহী বাসের চাপায় মোটরসাইকেল আরোহী এক দম্পতি নিহত হয়েছেন৷ গতকাল শুক্রবার দুপুরে এ ঘটনা ঘটেছে৷নিহত ব্যক্তিরা হলেন দয়াল চন্দ্র রায় (৫৫) ও তাঁর স্ত্রী দুলালী রানী সরকার (৪৮)। দয়াল চন্দ্র রায় শরীয়তপুরের জেলা মৎস্য কর্মকর্তা এবং দুলালী রানী মানিকগঞ্জ সদর উপজেলা প্রাণিসম্পদ কর্মকর্তা। দুই মেয়েসন্তান নিয়ে ওই দম্পতি জেলা শহরের গঙ্গাধরপট্টি এলাকায় নিজ বাড়িতে থাকতেন।দয়াল চন্দ্র সাপ্তাহিক ছুটিতে গত বৃহস্পতিবার রাতে শরীয়তপুর থেকে বাড়ি আসেন৷পুলিশ, প্রত্যক্ষদর্শী এবং পরিবারের সদস্যরা জানান, দুলালী রানী গতকাল দুপুরে স্বামীকে নিয়ে মোটরসাইকেলে করে সাটুরিয়া উপজেলার গোলড়া এলাকায় এক খামারির অসুস্থ গরুর চিকিৎসা দেওয়ার জন্য যাচ্ছিলেন। দুপুর ১২টার দিকে ঢাকা-আরিচা মহাসড়কের গোলড়া চরখণ্ড এলাকায় বিপরীতগামী ভিলেজ লাইন পরিবহনের যাত্রীবাহী একটি বাস তাঁদের বহনকারী মোটরসাইকেলটিকে সামনে থেকে চাপা দেয়। এতে তাঁরা গুরুতর আহত হন৷ তাঁদের উদ্ধার করে মানিকগঞ্জ সদর হাসপাতালে নেওয়া হয়৷ এ সময় কর্তব্যরত চিকিৎসক তাঁদের মৃত ঘোষণা করেন। মানিকগঞ্জ সদর হাসপাতাল মর্গে ময়নাতদন্ত শেষে বিকেলে তাঁদের লাশ গ্রামের বাড়ি হরিরামপুর উপজেলার সাকুচিয়া গ্রামে নেওয়া হয়৷গতকাল বেলা সাড়ে তিনটায় হাসপাতাল চত্বরে গিয়ে দেখা গেছে, বাবা-মা হারিয়ে দিশেহারা হয়ে পড়েছেন ওই দম্পতির দুই মেয়ে দীপা রায় (২২) ও নীপা রায় (২০)। তঁারা মাঝে মাঝে অচেতন হয়ে পড়ছেন। স্বজনেরা দুই বোনকে শান্ত করার চেষ্টা করছেন। দীপা গণ বিশ্ববিদ্যালয়ে স্নাতক (সম্মান) সমাজবিজ্ঞান তৃতীয় বর্ষের ছাত্রী এবং নীপা জাহাঙ্গীরনগর বিশ্ববিদ্যালয়ের ইনফরমেশন টেকনোলজির দ্বিতীয় বর্ষের ছাত্রী৷মানিকগঞ্জ সদর থানার ভারপ্রাপ্ত কর্মকর্তা (ওসি) আমিনুর রহমান বলেন, বাসটি আটক করে জেলা পুলিশ লাইনে পাঠানো হয়েছে। তবে বাসের চালক ও এর সহকারী পালিয়ে গেছেন। এ ঘটনায় থানায় মামলা হয়েছে।
