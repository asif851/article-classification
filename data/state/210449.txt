
কুমিল্লার দাউদকান্দির একটি সরকারি কলেজের অধ্যক্ষকে লাঞ্ছিত করার অভিযোগে রাষ্ট্রবিজ্ঞান বিভাগের এক শিক্ষককে জয়পুরহাটে বদলি করা হয়েছে। গতকাল সোমবার শিক্ষা মন্ত্রণালয়ের এক প্রজ্ঞাপনে এ তথ্য জানানো হয়।
ওই শিক্ষকের নাম মো. কামাল হোসেন। তিনি দাউদকান্দি উপজেলার গৌরীপুর মুন্সী ফজলুর রহমান সরকারি কলেজের রাষ্ট্রবিজ্ঞান বিভাগের সহকারী অধ্যাপক।
প্রজ্ঞাপনে শিক্ষা মন্ত্রণালয়ের মাধ্যমিক ও উচ্চশিক্ষা বিভাগের সরকারি কলেজ-১ শাখার জ্যেষ্ঠ সহকারী সচিব আবু কায়সার খানের স্বাক্ষর রয়েছে। এতে বলা হয়, মঙ্গলবার (আজ) সকালের মধ্যে শিক্ষক কামাল হোসেনকে জয়পুরহাটের পাঁচবিবি উপজেলার মহিপুর হাজী মহসিন সরকারি কলেজে যোগদান করতে হবে।
কলেজ সূত্রে জানা গেছে, গত রোববার মোহাম্মদ আবদুজ জাহেরকে তাঁর কক্ষের ভেতরে লাঞ্ছিত করেন কামাল হোসেন। বার্ষিক ক্রীড়া প্রতিযোগিতার হিসাব না দেওয়ায় তাঁকে কারণ দর্শানোর নোটিশ দিয়েছিলেন অধ্যক্ষ। এতে ক্ষুব্ধ হন কামাল হোসেন।
