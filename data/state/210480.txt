
যশোরে ‘বন্দুকযুদ্ধে’ এক ব্যক্তি নিহত হয়েছেন। পুলিশ দাবি করে, নিহত ব্যক্তি ডাকাত ছিলেন । গতকাল সোমবার দিবাগত রাত আড়াইটার দিকে সদর উপজেলার নোঙ্গরপুর গ্রামের দরগা শরিফের পাশে দুই দল ডাকাতের মধ্যে এ বন্দুকযুদ্ধের ঘটনা ঘটে।
পুলিশ লাশ উদ্ধার করে যশোর ২৫০ শয্যাবিশিষ্ট জেনারেল হাসপাতালের মর্গে পাঠিয়েছে।
পুলিশ ঘটনাস্থল থেকে একটি দেশি পিস্তল, পিস্তলের একটি গুলি, একটি চায়নিজ কুড়াল, পাঁচটি রামদা, ১০ জোড়া স্যান্ডেল, একটি করাত ও একটি লম্বা রশি উদ্ধার করেছে।
হাসপাতালের জরুরি বিভাগের চিকিৎসক এম আব্দুর রশীদ বলেন, আজ মঙ্গলবার ভোররাত চারটার দিকে লাশটি হাসপাতালে আনা হয়েছে। তবে হাসপাতালের আনার আগেই অজ্ঞাত ওই ব্যক্তির মৃত্যু হয়েছে।
কোতোয়ালি থানার ভারপ্রাপ্ত কর্মকর্তা (ওসি) এ কে এম আজমল হুদা প্রথম আলোকে বলেন, ‘গতকাল রাত আড়াইটার দিকে পুলিশ খবর পায়, নোঙ্গরপুর গ্রামের দরগা শরিফের পাশে দুই দল ডাকাতের গুলিবিনিময় হচ্ছে। এরপর পুলিশ ঘটনাস্থলে হাজির হয়। পুলিশের উপস্থিতি টের পেয়ে ডাকাতেরা পালিয়ে যায়। পাশেই অজ্ঞাত এক ডাকাতের লাশ পড়ে ছিল। তাঁর মাথার বাঁ পাশে গুলি লাগার চিহ্ন রয়েছে। তবে তাঁর পরিচয় জানা যায়নি। বয়স আনুমানিক ৫৫ বছর।
 
