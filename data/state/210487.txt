
জীবন চলার পথে গণিত খুবই দরকার। তাই গণিতকে ভয় না পেয়ে জয় করতে হবে। গতকাল মঙ্গলবার ফেনী সরকারি বালিকা উচ্চবিদ্যালয় মাঠে আয়োজিত আঞ্চলিক গণিত উৎসবের উদ্বোধনীতে প্রধান অতিথির বক্তব্যে এ কথাই বললেন ফেনীর জেলা প্রশাসক মো. আমিন উল আহসান।বাংলাদেশ গণিত অলিম্পিয়াড কমিটির আয়োজনে ডাচ্-বাংলা ব্যাংকের পৃষ্ঠপোষকতা ও প্রথম আলোর ব্যবস্থাপনায় গতকাল হওয়া এ উৎসবে ফেনী, লক্ষ্মীপুর ও নোয়াখালীর ৮৫টি শিক্ষাপ্রতিষ্ঠানের ৯৭৪ জন শিক্ষার্থী অংশ নেয়। প্রথম আলো ফেনী বন্ধুসভা এতে সহযোগিতা করে।উৎসবে যোগ দিতে অনেক শিক্ষার্থীকে শীতের ভোর পাঁচটায় বাসা থেকে বেরিয়ে দীর্ঘ পথ পাড়ি দিয়ে সকাল সাড়ে আটটায় অনুষ্ঠানস্থলে পৌঁছাতে হয়। দূর থেকে আসা শিক্ষার্থীদের মধ্যে ছিল লক্ষ্মীপুরের রায়পুর উপজেলার মার্চেন্ট একাডেমির শিক্ষার্থী ইশতিয়াক আহমেদ, শহীদুল ইসলাম, মুনিম তাহমিদ।সকাল সাতটা থেকেই স্বাগতিক ফেনী সরকারি বালিকা উচ্চবিদ্যালয় মাঠে জড়ো হতে শুরু করেন শিক্ষার্থী ও অভিভাবকেরা। একপর্যায়ে এ উৎসব তিন জেলার শিক্ষার্থী ও অভিভাবকদের মিলনমেলায় পরিণত হয়।প্রথম আলো ফেনী বন্ধুসভার সভাপতি জহিরুল ইসলামের সঞ্চালনায় জাতীয় সংগীত পরিবেশনের মধ্য দিয়ে সকাল পৌনে নয়টায় হয় উৎসবের উদ্বোধন। এ সময় জেলা প্রশাসক মো. আমিন উল আহসান জাতীয় পতাকা, ফেনী সরকারি বালিকা উচ্চবিদ্যালয়ের প্রধান শিক্ষক সুব্রত নাথ বাংলাদেশ গণিত অলিম্পিয়াড ও ডাচ্-বাংলা ব্যাংক ফেনী শাখার ব্যবস্থাপক মো. হারুন উর রশীদ খান আন্তর্জাতিক গণিত অলিম্পিয়াডের পতাকা উত্তোলন করেন।অনুষ্ঠানে জেলা প্রশাসক বলেন, গণিতের মাধ্যমে বৃদ্ধি হয় জ্ঞানের পরিধি ও বুদ্ধি। গণিত একটি আন্তর্জাতিক ভাষাও। পৃথিবীর সব দেশে গণিতের ভাষা এক। গণিত উৎসব শিশুদের ভালো স্বপ্ন দেখার, বড় হওয়ার সুযোগ করে দেবে।উদ্বোধনী পর্ব শেষে শুরু হয় উৎসবের মূল আয়োজন গণিত প্রতিযোগিতা। এরপর ছিল শিক্ষার্থীদের বিচিত্র ধরনের প্রশ্ন ও সেগুলোর উত্তর দেওয়ার পর্ব। এসব প্রশ্নের মধ্যে ছিল আলোর বেগ আছে, অন্ধকারের বেগ আছে কি না, মৌলিক সংখ্যার কোনো সূত্র আছে কি না ইত্যাদি। প্রশ্নের উত্তর দেন বাংলাদেশ গণিত অলিম্পিয়াড কমিটির সাধারণ সম্পাদক মুনির হাসান, কুমিল্লা সরকারি মহিলা কলেজের সহযোগী অধ্যাপক আফতাব উদ্দিন, নোয়াখালী বিজ্ঞান ও প্রযুক্তি বিশ্ববিদ্যালয়ের সহকারী অধ্যাপক মো. নিজাম উদ্দিন, নোয়াখালী সরকারি কলেজের সহকারী অধ্যাপক জহির উদ্দিন, ফেনী সরকারি কলেজের সহকারী অধ্যাপক মো. মোশারফ হোসেন ও সহকারী অধ্যাপক মো. আরিফুর রহমান মজুমদার।বাংলাদেশ গণিত অলিম্পিয়াড কমিটির অন্যতম প্রতিষ্ঠাতা সদস্য ও ঢাকা শিক্ষক প্রশিক্ষণ কলেজের অধ্যক্ষ স্বপন কুমার ঢালীর মৃত্যুতে এ পর্বে এক মিনিট দাঁড়িয়ে শোক প্রকাশ করা হয়।উৎসবের সমাপনী পর্বে গণিত প্রতিযোগিতার বিজয়ীদের নাম ঘোষণা করে প্রাথমিক ক্যাটাগরিতে ১৪, জুনিয়রে ১৭, সেকেন্ডারিতে ১৩ ও হায়ার সেকেন্ডারিতে ৬ জনকে পদক, সনদ ও টি-শার্ট দেওয়া হয়। এ ছাড়া প্রধান শিক্ষক সুব্রত নাথকে শুভেচ্ছা স্মারক হিসেবে দেওয়া হয় ক্রেস্ট।উৎসবে শিক্ষার্থীরা হাত উঁচিয়ে মাদক, মিথ্যা ও মুখস্থকে ‘না’ বলার অঙ্গীকার করে।
