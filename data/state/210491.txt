
সংবিধান অনুযায়ী দেশের মালিক হলো জনগণ। সেই জনগণই এখন বেদখল হয়ে গেছে বলে মন্তব্য করেছেন গণফোরামের সভাপতি ড. কামাল হোসেন। সোমবার বিকেলে জাতীয় প্রেসক্লাবে এক আলোচনায় সভাপতির বক্তব্য ড. কামাল এই মন্তব্য করেন। তিনি বলেন, ‘আজকে আমরা জনগণ বাংলাদেশে বেদখল হয়ে আছি। কিন্তু ১৭ কোটি মানুষকে বেদখল করে রাখা যাবে না। আমরা জনগণ দেশের মালিক হিসেবে বেঁচে থাকতে চাই।’ তিনি বলেন, ‘আজ যে ভয়াবহ বাস্তবতা, আমরা এর পরিবর্তন চাই। এর পরিবর্তন কাউকে ধ্বংস বা নির্মূল করে নয়। দেশ এবং সমাজকে এগিয়ে নেওয়ার জন্য এই পরিবর্তন।’
কামাল হোসেন বলেন, কার্যকর গণতন্ত্র প্রতিষ্ঠার জন্য অবাধ, সুষ্ঠু ও নিরপেক্ষ নির্বাচন অনুষ্ঠান অপরিহার্য। একাদশ জাতীয় সংসদ নির্বাচন সামনে রেখে জনমনে সেই তীব্র আকাঙ্ক্ষা এখনো প্রত্যাশিত।
ড. কামাল হোসেনের নেতৃত্বাধীন জাতীয় ঐক্য প্রক্রিয়া আয়োজিত এ আলোচনা সভায় প্রধান অতিথি ছিলেন সাবেক রাষ্ট্রপতি ও বিকল্পধারা বাংলাদেশের সভাপতি বদরুদ্দোজা চৌধুরী (বি. চৌধুরী)। তিনি বর্তমান সরকারকে ‘ক্ষমতাপ্রাপ্ত’ বলে অভিহিত করেন। তিনি বলেন, ক্ষমতাসীনরা ‘দায়িত্বপ্রাপ্ত’ নয় বলে তাদের কোনো জবাবদিহি নেই।
বি. চৌধুরী বলেন, ‘যখন আমি ক্ষমতায় থাকি, তখন দারুণ ক্ষমতায়। তখন আমি গুম করতে পারি, খুন করতে পারি, আড়াই কোটি টাকার জন্য জেল দিতে পারি। অথচ আড়াই হাজার কোটি টাকার কোনো খবর নেই, এর জন্য কোনো মামলা হয় না।’
জেএসডির সভাপতি আ স ম আবদুর রব বলেন, দেশের প্রতিটি দুর্বিপাকে দুঃসময়ে বামপন্থীরা, কমিউনিস্টরা ভূমিকা রাখে। এখন সে ভূমিকা নেই। তিনি বিএনপির কালো পতাকা প্রদর্শন কর্মসূচিতে পুলিশের নির্যাতনের ইঙ্গিত করে বলেন, সরকার বলে শান্তিপূর্ণ কর্মসূচিতে বাধা দেবে না। গলা চিপে ধরা কি গণতন্ত্র? তারা কি রাস্তায় বিশৃঙ্খলা সৃষ্টি করেছিল?
বাংলাদেশের কমিউনিস্ট পার্টির (সিপিবি) উপদেষ্টা মনজুরুল আহসান খান বলেন, আজ গণতন্ত্রকে হত্যা করা হয়েছে। এখন জনগণের জন্য কোনো স্থান নেই। মানুষ গুম হয়, খুন হয়। যারা ফেরত আসে টুঁ শব্দটি করে না। দেশ ফ্যাসিবাদের দিকে অগ্রসর হচ্ছে। তিনি বলেন, ‘আমি বামপন্থী রাজনীতি করি। আজ মাথা নত করে স্বীকার করছি, আমরা সংকীর্ণ হয়ে গেছি, বিভাজনে পড়েছি। এ জন্য আজ আমরা শুধু বাম ঐক্য নয়, বাম গণতান্ত্রিক শক্তির ঐক্য চাচ্ছি।’
‘শেখ হাসিনার মূলমন্ত্র, উন্নয়নের গণতন্ত্র’ লেখা একটি সাইনবোর্ডের কথা উদ্ধৃত করে কৃষক শ্রমিক জনতা লীগের সভাপতি আবদুল কাদের সিদ্দিকী বলেন, গণতন্ত্রের সঙ্গে উন্নয়নের কোনো সম্পর্ক নেই। গণতন্ত্রের সঙ্গে সম্পর্ক মানুষের জীবনের, স্বাধীনতার, মর্যাদার। তিনি বলেন, ক্ষমতাই যাদের জীবন, তারা নিরপেক্ষ নির্বাচন দেবে, এটা কোনোক্রমেই আশা করা যায় না।
বিকল্পধারার মহাসচিব আবদুল মান্নান বলেন, বর্তমানে দেশে রাজনৈতিক-সামাজিক অবস্থা অত্যন্ত আশঙ্কাজনক। আমরা বলি পাকিস্তান নাকি ব্যর্থ রাষ্ট্র, কয়েক দিন পর ব্যর্থ রাষ্ট্রের নাম লেখাবে। যে দেশে পাঁচ লাখ হাজার কোটি টাকার বাজেট দেয়, সে দেশে এখন ব্যাংকের মূলধন সংকটে পড়েছে। দেশকে এমন জায়গায় নিয়ে গেছে, সেখান থেকে ফিরিয়ে আনা অসম্ভব নয় তবে কষ্টসাধ্য ব্যাপার।
আলোচনা সভায় আরও বক্তব্য দেন বাসদের খালেকুজ্জামান, বিকল্পধারার মহাসচিব আবদুল মান্নান, আওয়ামী লীগের সাবেক নেতা সুলতান মোহাম্মদ মনসুর, গণফোরামের নেতা সুব্রত চৌধুরী, জাতীয় ঐক্যের আ ব ম মোস্তফা আমীন প্রমুখ।
