
 
প্রধানমন্ত্রী ‘ইউটার্ন’ করেছেন মন্তব্য করে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, সরকার বিএনপির সহনশীলতাকে দুর্বলতা মনে করছে। এজন্য কিছু শুনতে চায় না। তাদের শুনানোর ব্যবস্থা করতে হবে। রাজপথ, রেলপথ অবরোধ করে প্রতিরোধের দুর্গ গড়ে তুলতে হবে। আজ বৃহস্পতিবার যুবদলের সমাবেশে মির্জা ফখরুল এসব কথা বলেন। বিএনপির সিনিয়র ভাইস চেয়ারম্যান তারেক রহমানের কারামুক্তি দিবস উপলক্ষে রাজধানীর সোহরাওয়ার্দী উদ্যানে যুবদল ওই সমাবেশের আয়োজন করে। সমাবেশে ফখরুল নির্দলীয় সরকার পুনর্বহালের বিল সংসদে আনতে আবারও সরকারের প্রতি আহ্বান জানান। তিনি বলেন, ‘সরকারের শুভবুদ্ধির উদয় হোক। সংলাপ করি। সংলাপের মাধ্যমে সমাধান হোক। কিন্তু সরকার কিছু শুনতে চায় না। তাদের শোনানোর ব্যবস্থা করতে হবে।’ কর্মীদের উদ্দেশে মির্জা ফখরুল বলেন, ‘অনেক হয়েছে। অনেক সহ্য করেছি। আমাদের সহনশীলতা, গণতন্ত্রের প্রতি ভালোবাসা শেখ হাসিনা বুঝতে পারেন না। তিনি আমাদের সহনশীলতাকে দুর্বলতা মনে করছেন। এ সহনশীলতা দুর্বলতা নয়।’ মির্জা ফখরুল বলেন, আর কোনো উপায় নেই। কোনো পথ নেই। সরকার কোনো পথ খোলা রাখেনি। তিনি বলেন, প্রধানমন্ত্রী লন্ডনে বলেছিলেন, দুদলের সমন্বয়ে অন্তর্বর্তীকালীন সরকার হবে। কিন্তু পাঁচ সিটি করপোরেশনের নির্বাচনের পর তারা বুঝতে পেরেছে, তাতে কাজ হবে না। এজন্য এখন প্রধানমন্ত্রী ইউটার্ন করে দলীয় সরকারের অধীনে নির্বাচনের ব্যবস্থা করছেন। সমাবেশে বিএনপির স্থায়ী কমিটির সদস্য মির্জা আব্বাস, ভাইস চেয়ারম্যান সাদেক হোসেন খোকা, যুবদলের সভাপতি মোয়াজ্জেম হোসেন প্রমুখ বক্তব্য দেন।
