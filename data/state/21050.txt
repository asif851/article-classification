
জামালপুরের সরিষাবাড়ী উপজেলায় এক কলেজের তিন নাম। এতে শিক্ষক-শিক্ষার্থীরা বিপাকে পড়েছেন। গত ১৯ বছরে কলেজটির নাম পাঁচবার পরিবর্তন করা হয়েছে। এর মধ্যে বিএনপি-আওয়ামী লীগ পরিবর্তন করেছে চারবার।কলেজ ও শিক্ষক-শিক্ষার্থীরা জানান, ১৯৬৭ সালে ১১ একর জমির ওপর সরিষাবাড়ী কলেজ নামে শিক্ষাপ্রতিষ্ঠানটি প্রতিষ্ঠিত হয়। ১৯৬৯ সালে এটি সরিষাবাড়ী ডিগ্রি কলেজ হিসেবে স্বীকৃতি পায়। ১৯৯৪ সালে বিএনপির তৎকালীন মহাসচিব এবং স্থানীয় সরকার, পল্লী উন্নয়ন ও সমবায়মন্ত্রী মরহুম আবদুস সালাম তালুকদার সরিষাবাড়ী ডিগ্রি কলেজের নাম পরিবর্তন করে তাঁর বাবার নামে সরিষাবাড়ী রিয়াজ উদ্দিন তালুকদার ডিগ্রি কলেজ নামকরণ করেন।১৯৯৬ সালে আওয়ামী লীগ ক্ষমতায় আসার পর কলেজটির নাম পরিবর্তন করে সরিষাবাড়ী ডিগ্রি কলেজ করা হয়। ২০০১ সালে বিএনপি নেতৃত্বাধীন চারদলীয় জোট ক্ষমতায় আসার পর ২০০২ সালে ফের কলেজটির নামকরণ করা হয় সরিষাবাড়ী রিয়াজ উদ্দিন তালুকদার ডিগ্রি কলেজ। ২০০৯ সালে আওয়ামী লীগ সরকার আবারও কলেজের নামকরণ করে সরিষাবাড়ী ডিগ্রি কলেজ। এদিকে ২০১৩ সালে জাতীয় বিশ্ববিদ্যালয় এটিকে সরিষাবাড়ী অনার্স কলেজ হিসেবে স্বীকৃতি দেয়। তবে মাধ্যমিক ও উচ্চমাধ্যমিক শিক্ষা বোর্ড ঢাকার অধীন এইচএসসি পর্যায়ে সরিষাবাড়ী কলেজ নামটি কাগজে-কলমে চালু আছে। আর জাতীয় বিশ্ববিদ্যালয় গাজীপুরের অধীন স্নাতক পর্যায়ে এখনো সরিষাবাড়ী রিয়াজ উদ্দিন তালুকদার ডিগ্রি কলেজ নামটি লিপিবদ্ধ রয়েছে।
সরিষাবাড়ী কলেজ, সরিষাবাড়ী রিয়াজ উদ্দিন তালুকদার ডিগ্রি কলেজ ও সরিষাবাড়ী অনার্স কলেজ—এই তিন নাম থাকায় এলাকাবাসী, শিক্ষক-শিক্ষার্থীদের মধ্যে চলছে আলোচনা ও সমালোচনা। বর্তমানে কলেজটিতে শিক্ষার্থীর সংখ্যা প্রায় দুই হাজার। এতে ৫২ জন শিক্ষক-শিক্ষিকা ও ১৬ জন কর্মচারী রয়েছেন।
কলেজের স্নাতক পরীক্ষার্থী মকবুল হোসেন বলেন, ‘আমি এ বছর এই কলেজ থেকে ডিগ্রি পরীক্ষা দিয়েছি। রেজিস্ট্রেশন কার্ডে ও প্রবেশপত্রে সরিষাবাড়ী রিয়াজ উদ্দিন তালুকদার ডিগ্রি কলেজ লেখা ছিল। শুনেছি কলেজের নাম পরিবর্তন করা হয়েছে। তাহলে কোন নামে সনদপত্র আসবে তা নিয়ে চিন্তায় আছি।’
কলেজের অফিস সহকারী-কাম কম্পিউটার অপারেটর আমজাদ হোসেন জানান, বর্তমানে কলেজটির তিনটি নাম রয়েছে। কলেজের ভূগোল বিভাগের প্রভাষক এহসানুল হক জানান, সরকার পরিবর্তনের সঙ্গে সঙ্গে কলেজটির নামকরণ পরিবর্তন হয়ে আসছে।
কলেজের অধ্যক্ষ মো. আলী আকবর ফকির জানান, কলেজটির তিনটি নাম রয়েছে সত্য। তবে ডিগ্রি পর্যায়ে সরিষাবাড়ী রিয়াজ উদ্দিন তালুকদার ডিগ্রি কলেজ নামকরণ রয়েছে। নাম সংশোধনের জন্য আবেদন করা হয়েছে।
কলেজ পরিচালনা পর্ষদের সভাপতি ও স্থানীয় সাংসদ মুরাদ হাসান বলেন, ১৯৯৪ সালে বিএনপি সরিষাবাড়ী কলেজের নাম পরিবর্তন করে অনিয়মের মাধ্যমে সরিষাবাড়ী রিয়াজ উদ্দিন তালুকদার ডিগ্রি কলেজ নামকরণ করে। এর পর থেকেই বারবার কলেজটির নামকরণ পরিবর্তন হয়ে আসছে। তবে শিক্ষাপ্রতিষ্ঠানটির একটি নামই থাকা উচিত।
