
মৌলভীবাজারের তরুণ সংস্কৃতিকর্মী নাসির জামান (৩৪) মারা গেছেন (ইন্না লিল্লাহি ওয়া ইন্না ইলাইহি রাজিউন)। গতকাল রোববার সকালে সিলেটের নর্থ ইস্ট মেডিকেল কলেজ হাসপাতালে হৃদ্রোগে আক্রান্ত হয়ে তিনি ইন্তেকাল করেন। নাসির জামান গণজাগরণ মঞ্চের মৌলভীবাজার জেলা কমিটির আহ্বায়ক ছিলেন। তাঁর মৃত্যুতে মৌলভীবাজারের সাংস্কৃতিকর্মীদের মধ্যে শোকের ছায়া নেমে আসে। তাঁর প্রতি শেষ শ্রদ্ধা জানাতে বেলা আড়াইটায় স্থানীয় শহীদ মিনার প্রাঙ্গণে তাঁর মরদেহ নিয়ে যাওয়া হয়। সেখানে জেলা শিল্পকলা একাডেমী, উদীচী শিল্পীগোষ্ঠীসহ বিভিন্ন সাংস্কৃতিক এবং ছাত্রসংগঠনের প্রতিনিধিসহ বিভিন্ন শ্রেণি-পেশার মানুষ নাসির জামানের প্রতি শেষ শ্রদ্ধা নিবেদন করে। গ্রামের বাড়ি মৌলভীবাজার সদর উপজেলার শাহবন্দর পারিবারিক কবরস্থানে দাফন করা হয় নাসির জামানের লাশ। নাসির জামানের মৃত্যুতে শোক প্রকাশ ও তাঁর বিদেহী আত্মার মাগফিরাত কামনা করেছেন ঘাতক দালাল নিমূর্ল কমিটির ভারপ্রাপ্ত সভাপতি শাহরিয়ার কবির, সাধারণ সম্পাদক কাজী মুকুল, সাংস্কৃতিক ব্যক্তিত্ব নাসির উদ্দীন ইউসুফ বাচ্চু, গণজাগরণ মঞ্চের মুখপাত্র ইমরান এইচ সরকার। নাসির জামান স্ত্রী, চার বছরের একমাত্র সন্তান, মা-বোন ও বহু গুণগ্রাহী রেখে গেছেন।
