
মানবতাবিরোধী অপরাধের দায়ে দণ্ডাদেশের রায়ের বিরুদ্ধে মৃত্যুদণ্ডপ্রাপ্ত জামায়াতে ইসলামীর আমির মতিউর রহমান নিজামীর করা আপিলের সারসংক্ষেপ ৩১ মার্চের মধ্যে দাখিল করতে নির্দেশ দিয়েছেন আপিল বিভাগ।
আজ মঙ্গলবার প্রধান বিচারপতি সুরেন্দ্র কুমার সিনহার নেতৃত্বাধীন চার বিচারপতির বেঞ্চ এই সময়ের মধ্যে দুই পক্ষকে আপিলের সারসংক্ষেপ দিতে বলেছেন।
আদালতে রাষ্ট্রপক্ষে শুনানি করেন অ্যাটর্নি জেনারেল মাহবুবে আলম। আসামিপক্ষে ছিলেন অ্যাডভোকেট অন রেকর্ড জয়নুল আবেদিন তুহিন। আসামিপক্ষ আপিলের সারসংক্ষেপ দাখিলের জন্য চার সপ্তাহ সময় চেয়ে আবেদন করে। এই আবেদনের ওপর শুনানি নিয়ে আদালত ওই আদেশ দেন।
জামায়াত নেতা মতিউর রহমান নিজামীর আইনজীবী শিশির মনির প্রথম আলোকে বলেন, ৩১ মার্চের মধ্যে দুই পক্ষকে আপিলের সারসংক্ষেপ দিতে বলেছেন আপিল বিভাগ। অন্যথায় আপিল শুনানির জন্য প্রস্তুত হয়েছে বলে গণ্য হবে।
মানবতাবিরোধী অপরাধের দায়ে গত বছরের ২৯ অক্টোবর আন্তর্জাতিক অপরাধ ট্রাইব্যুনাল-১ নিজামীকে মৃত্যুদণ্ডাদেশ দিয়ে রায় দেন। এই রায়ের পর নিজেকে নির্দোষ দাবি করে আপিল করেন নিজামী। গত ২৪ ফেব্রুয়ারি একাত্তরে মুক্তিযুদ্ধকালে মানবতাবিরোধী অপরাধের দায়ে দণ্ডাদেশের রায়ের বিরুদ্ধে জামায়াতে ইসলামীর আমির মতিউর রহমান নিজামীর আপিলে রাষ্ট্র ও আসামিপক্ষকে দুই সপ্তাহের মধ্যে আপিলের সারসংক্ষেপ দাখিল করতে নির্দেশ দেন আপিল বিভাগ। এ সময়সীমা শেষ হলেও সারসংক্ষেপ জমা পড়েনি। আসামিপক্ষ আজ সারসংক্ষেপ দাখিলের জন্য সময় চেয়ে আবেদন করেন। আবেদনের শুনানি নিয়ে আদালত আদেশ দেন।
