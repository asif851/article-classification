
গাজীপুরের কাপাসিয়ায় আমির উদ্দিন (৫৫) নামের এক ব্যক্তিকে দুর্বৃত্তরা কুপিয়ে হত্যা করেছে। তিনি উপজেলার আড়ালিয়া নয়াপাড়া এলাকার আশ্রাব আলীর সন্তান।এলাকাবাসী ও পুলিশ সূত্রে জানা যায়, আমির উদ্দিন বিভিন্ন বাজারে ইঁদুর-তেলাপোকার ওষুধ বিক্রি করতেন। সোমবার রাতে তিনি বাড়ি থেকে ৫-৬ কিলোমিটার দূরে অন্য একটি গ্রামে বয়াতিদের গান শুনতে যান। সেখান থেকে ফেরার পথে আড়ালিয়া বটতলা এলাকায় ধারালো অস্ত্র দিয়ে কুপিয়ে তাঁকে হত্যা করা হয়। গতকাল মঙ্গলবার সকালে এলাকাবাসী সেখানে তাঁর লাশ দেখতে পেয়ে থানায় খবর দেন। পরে পুলিশ গিয়ে লাশ উদ্ধার করে ময়নাতদন্তের জন্য শহীদ তাজউদ্দিন আহমদ মেডিকেল কলেজের মর্গে পাঠায়।পুলিশ সূত্র জানায়, আমির উদ্দিনের সঙ্গে প্রতিবেশীদের জমি নিয়ে বিরোধ আছে। এ নিয়ে মামলাও চলছে। ধারণা করা হয়েছে, ওই বিরোধের জেরে তাঁকে হত্যা করা হয়েছে।
