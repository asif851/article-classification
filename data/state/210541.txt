
নিষিদ্ধ জঙ্গি সংগঠন জামাআতুল মুজাহিদীন বাংলাদেশের (জেএমবি) সন্দেহভাজন এক সদস্যকে গাইবান্ধার সাঘাটা উপজেলা থেকে গ্রেপ্তার করা হয়েছে।
গতকাল বুধবার দিবাগত রাতে উপজেলার বোনারপাড়া ইউনিয়নের কলেজ রোড এলাকা থেকে ওই ব্যক্তিকে গ্রেপ্তার করা হয়।
গ্রেপ্তার হওয়া ব্যক্তির নাম ফরিদ উদ্দিন (৪৫)। তাঁর বাড়ি ইউনিয়নের রাঘবপুর গ্রামে। বাবার নাম সাদেক হোসেন।
পুলিশের ভাষ্য, ফরিদের কাছ থেকে তিনটি তাজা হাতবোমা ও বোমা তৈরির সরঞ্জাম উদ্ধার করা হয়েছে।
সাঘাটা থানার ভারপ্রাপ্ত কর্মকর্তা (ওসি) মোস্তাফিজুর রহমান বলেন, ফরিদ জেএমবির একজন সক্রিয় সদস্য। তাঁর বিরুদ্ধে বিস্ফোরক দ্রব্য নিয়ন্ত্রণ আইনে মামলা হয়েছে। তাঁকে জিজ্ঞাসাবাদে রিমান্ডের আবেদন করা হবে।
