
চট্টগ্রামের ফটিকছড়িতে আগুনে পুড়ে মারা গেছেন মা-মেয়ে-ছেলে। একই ঘটনায় পুড়ে গেছে আশপাশের পাঁচটি বসতঘর। আহত হয়েছেন আরও দুই নারী। গতকাল মঙ্গলবার রাতে উপজেলার সুন্দরপুর গ্রামের পাঁচ পুকুরিয়া এলাকার হিন্দুপাড়ায় এ মর্মান্তিক ঘটনা ঘটে।নিহত হলো মা সুমি বালা নাথ (২৫), মেয়ে বর্ষা রানী নাথ (৩) এবং দেড় বছরের ছেলে শ্রাবণ নাথ। সুমির স্বামী মিলন প্রবাসে থাকেন।প্রত্যক্ষদর্শী প্রতিবেশীরা জানান, গতকাল রাত আনুমানিক দুইটার দিকে মিলন নাথের ঘরে আগুনের লেলিহান শিখা দেখে এলাকার লোকজন ছুটে এসে আগুন নিয়ন্ত্রণের চেষ্টা করেন। কিন্তু এরই মধ্যে মা, ছেলে ও মেয়ে পুড়ে মারা যান। টিনের চালা দেওয়া বেড়ার ঘরে আগুন দ্রুত ছড়িয়ে পড়ে।  এতে পাশের দিলীপ নাথ, রতন নাথ, তপন নাথ, বাবুল নাথসহ আরও চারটি পরিবারের বসতঘর পুড়ে যায়। ঘরের বেড়া কেটে উদ্ধার করার সময় আহত হন নিয়তি নাথ (৪৫) ও শিক্ষার্থী শ্রাবণী রানী নাথ। রাতেই তাঁদের ফটিকছড়ি উপজেলা স্বাস্থ্য কমপ্লেক্সে ভর্তি করা হয়।সুমির জা রীনা বালা বলেন, দেশের অস্থিতিশীল অবস্থায় সাম্প্রদায়িকতার সুযোগ নিয়ে কেউ আগুন দিতে পারে।ফটিকছড়ি থানার উপপরিদর্শক (এসআই) রূপল চন্দ্র দাশ বলেন, ‘আমরা এখন ঘটনাস্থলে রয়েছি। অগ্নিদগ্ধদের উদ্ধার করে মর্গে পাঠানো হয়েছে। আগুনের সূত্রপাত খুঁজতে তদন্ত চালাচ্ছি। এটি সাম্প্রদায়িক সহিংসতা কি না, বিষয়টিও খতিয়ে দেখা হচ্ছে।’
