
গাজীপুরের টঙ্গী বাজার এলাকায় গতকাল শনিবার রাতে ইয়াসিন মিয়া (২৭) নামের এক যুবককে গলা কেটে হত্যা করা হয়েছে। এ সময় বাধা দিলে ইয়াসিনের স্ত্রীকে ধারালো অস্ত্র দিয়ে কুপিয়ে আহত করা হয়। হত্যায় জড়িত সন্দেহে ইয়াসিনের চাচাতো ভাই আবু বকর সিদ্দিককে ধারালো অস্ত্রসহ পুলিশ আটক করেছে।মো. ইয়াসিন মিয়ার বাড়ি মুন্সিগঞ্জ সদর এলাকায়। তিনি এক ছেলে, এক মেয়ে ও স্ত্রীকে নিয়ে টঙ্গী বাজার এলাকায় ভাড়া থাকতেন।টঙ্গী থানার উপপরিদর্শক (এসআই) শাহিন শেখের ভাষ্য, জমি নিয়ে ইয়াসিনের সঙ্গে তাঁর চাচাতো ভাইদের দীর্ঘদিন ধরে বিরোধ ছিল। ইয়সিনের বিরুদ্ধে এর আগে টঙ্গী থানায় একটি মামলা দায়ের করা হয়েছিল। পরে সেটি মিথ্যা প্রমাণিত হয়েছে। গতকাল বিকেলে ইয়াসিনের চাচাতো ভাই আবু বকর সিদ্দিক তাঁদের বাড়িতে বেড়াতে যান। প্রাথমিকভাবে ধারণা করা হচ্ছে, ইয়াসিন হত্যায় তিনি জড়িত। স্ত্রী ঘটনাটি দেখে ফেলায় তাঁকেও আহত করা হয়।
এলাকাবাসী বলছে, হত্যার পর পালিয়ে যাওয়ার সময় এলাকাবাসী আবু বকরকে আটক করে পুলিশে সোপর্দ করে। পুলিশ ইয়াসিনের লাশ গাজীপুর শহীদ তাজউদ্দিন আহমেদ মেডিকেল কলেজ হাসপাতালের মর্গে পাঠিয়েছে। ইয়াসিনের স্ত্রী স্থানীয় হাসপাতালে চিকিৎসাধীন।
 
