

হজরত শাহজালাল আন্তর্জাতিক বিমানবন্দরে এমিরেটস এয়ারলাইনসের একটি উড়োজাহাজ থেকে সাড়ে চার কেজির বেশি সোনা উদ্ধার করেছে শুল্ক গোয়েন্দা ও তদন্ত অধিদপ্তর। গতকাল মঙ্গলবার রাত ১২টার দিকে একটি প্যাকেটের মধ্য থেকে ৪০টি বার উদ্ধার করা হয়। এর মূল্য প্রায় ২ কোটি ৩৪ লাখ টাকা।
শুল্ক গোয়েন্দা ও তদন্ত অধিদপ্তর জানায়, উড়োজাহাজটির সিটকভারের নিচে পরিত্যক্ত অবস্থায় সোনার বারগুলো পাওয়া যায়।
শুল্ক গোয়েন্দা ও তদন্ত অধিদপ্তরের উপপরিচালক শামীমুর রহমান প্রথম আলোকে বলেন, আরব আমিরাতের দুবাই থেকে রাতে এমিরেটসের এই ফ্লাইট ঢাকায় আসে। গোপন সংবাদ পেয়ে শুল্ক গোয়েন্দারা উড়োজাহাজটি তল্লাশি করেন। তল্লাশির একপর্যায়ে উড়োজাহাজটির ইকোনমি ক্লাসের ৩৭ জে ও ৩৭ কে নম্বর আসনের পেছনের দিকে, অর্থাৎ ৩৮ জে ও ৩৮ কে নম্বর আসনের জন্য রক্ষিত ট্রে-টেবিলের সামনের সিটকভারের ভেতর চারটি প্যাকেটের মধ্যে ৪০টি সোনার বার পাওয়া যায়।
শামীমুর রহমান আরও বলেন, উদ্ধারের সময় ওই আসনে কোনো যাত্রী ছিল না। প্যাকেটগুলো কালো টেপ দিয়ে মোড়ানো অবস্থায় ছিল। উদ্ধার হাওয়া সোনার প্রতিটি বারের ওজন ১০ তোলা করে। যার মোট ওজন ৪ কেজি ৬৬৬ গ্রাম।
 
