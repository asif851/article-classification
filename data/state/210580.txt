
 
বিএনপি সংলাপ চায় না বলে দাবি করেছেন প্রধানমন্ত্রী শেখ হাসিনা। আজ শনিবার প্রধানমন্ত্রীর সরকারি বাসভবন গণভবনে শরীয়তপুর জেলা আওয়ামী লীগের তৃণমূল পর্যায়ের নেতাদের সঙ্গে মতবিনিময় সভায় তিনি এ কথা বলেন। সংবিধানের গণতান্ত্রিক ধারা অনুযায়ী এবার ক্ষমতা হস্তান্তর হবে বলেও জানান প্রধানমন্ত্রী। তিনি বলেন, বিশ্বের বিভিন্ন দেশে প্রচলিত সংসদীয় গণতন্ত্রের রীতি অনুসরণ করে দেশের আগামী নির্বাচন অনুষ্ঠিত হবে। এ নির্বাচন অবাধ, সুষ্ঠু ও নিরপেক্ষ হবে। গণতান্ত্রিক ধারা অব্যাহত রাখতে সংসদীয় রীতি অনুসরণ করা হবে।শেখ হাসিনা বলেন, ‘মুলতবি প্রস্তাব প্রত্যাহার করে বিএনপি গোটা জাতিকে দেখাল যে তারা আলোচনা চায় না। তারা সংসদে মুলতবি প্রস্তাব দিল, ভেবেছিল আমরা আলোচনা করব না। কার্য উপদেষ্টা বৈঠকে যখন আমরা আলোচনার সিদ্ধান্ত নিলাম, তখন তারা তা প্রত্যাহার করে নিল।’সভায় আওয়ামী লীগের নেতা কাজী জাফর উল্লাহ চৌধুরী, সতীশ চন্দ্র রায়, ডেপুটি স্পিকার শওকত আলী, প্রধানমন্ত্রীর উপদেষ্টা আলাউদ্দিন আহমেদ প্রমুখ উপস্থিত ছিলেন। ইউএনবি।
