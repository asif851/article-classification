
চট্টগ্রাম নগরের ডবলমুরিং থানার মাদারবাড়ী এলাকায় একটি জুতা তৈরির কারখানায় গ্যাসের সিলিন্ডার বিস্ফোরণে চার শ্রমিক দগ্ধ হয়েছেন। গতকাল শুক্রবার বেলা দেড়টার দিকে এ ঘটনা ঘটে।দগ্ধ ব্যক্তিরা হলেন মো. রিপন (১৫), শান্ত (১৩), মনির হোসেন (৪০) ও ফোরকান হোসেন (৩৫)। প্রথম দুজনের শরীরের ৬৫ শতাংশ পুড়ে গেছে। মনিরের ১৫ ভাগ ও ফোরকানের ৪ ভাগ দগ্ধ হয়েছে। তারা চট্টগ্রাম মেডিকেল কলেজ হাসপাতালের বার্ন ইউনিটে চিকিৎসাধীন।বার্ন ইউনিটের সহকারী অধ্যাপক মো. এস খালেদ প্রথম আলোকে বলেন, শান্ত ও রিপনের অবস্থা আশঙ্কাজনক। অপর দুজন আশঙ্কামুক্ত।চট্টগ্রাম মেডিকেল কলেজ হাসপাতাল পুলিশ ফাঁড়ির সহকারী উপপরিদর্শক (এএসআই) পঙ্কজ বড়ুয়া বলেন, মাদারবাড়ী কাটা বটগাছ এলাকায় জুতা তৈরির একটি কারখানায় গ্যাসের সিলিন্ডার বিস্ফোরণে ওই চার শ্রমিক দগ্ধ হন।
