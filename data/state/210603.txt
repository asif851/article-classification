
বগুড়ায় ট্রাকের চাপায় হাত হারানো শিশু সুমি খাতুন পাচ্ছে কৃত্রিম হাত। দুর্ঘটনায় আঘাতের ক্ষত শুকানোর পর তার কৃত্রিম হাত সংযোজনের উদ্যোগ নেওয়া হবে বলে জানিয়েছেন বগুড়ার জেলা প্রশাসক মোহাম্মদ নূরে আলম সিদ্দিকী।
আজ বুধবার নূরে আলম সিদ্দিকী প্রথম আলোকে বলেন, শিশুটির শরীরে কৃত্রিম হাত সংযোজনের জন্য ঢাকার পঙ্গু হাসপাতালের চিকিৎসকদের সঙ্গে তাঁর কথা হয়েছে। গরিব বাবা-মায়ের পক্ষে চিকিৎসার ব্যয়ভার করা সম্ভব না হওয়ায় শিশু সুমির প্রতি সহায়তার হাত বাড়িয়েছেন পুলিশ সুপারসহ অনেকেই।
এদিকে বুধবার হাসপাতালে দেখতে গিয়ে সুমির মায়ের হাতে ১৫ হাজার টাকা তুলে দিয়েছেন পুলিশ সুপার আলী আশরাফ ভুঁঞা। এক দিন আগে জেলা প্রশাসকের পক্ষ থেকেও ২০ হাজার টাকা সহায়তা দেওয়া হয়।
নূরে আলম সিদ্দিকী বলেন, সড়ক দুর্ঘটনায় শিশু সুমি হাত হারিয়েছে। গরিব বাবা-মায়ের পক্ষে চিকিৎসার খরচ যোগানো সম্ভব না হলেও শিশুটিকে সুস্থ করে তোলার সব রকম চেষ্টা চালিয়ে যাচ্ছেন চিকিৎসকেরা। মাস খানেকের মধ্যে শিশুটির কাটা পড়া বাঁ হাতের আরেক দফা অস্ত্রোপচার করতে হবে। এরপর কৃত্রিম হাত সংযোজনের জন্য তাকে রাজধানীর পঙ্গু হাসপাতালে স্থানান্তর করা হবে। এই কৃত্রিম হাত সংযোজনের জন্য প্রায় তিন লাখ টাকা লাগবে। এ জন্য জেলা প্রশাসন এই অর্থ সংকুলান করবে।
গত ২২ এপ্রিল ঢাকা-বগুড়া মহাসড়কের শেরুয়া বটতলা এলাকায় মা মরিয়ম বেগমের হাত ধরে মহাসড়ক পার হওয়ার সময় ট্রাকের চাপায় বাঁ হাতের কনুইয়ের ওপর পর্যন্ত ‘সুমির হাত বিচ্ছিন্ন হয়ে যায়’ । বগুড়ার শহীদ জিয়াউর রহমান মেডিকেল কলেজ হাসপাতালের অর্থোপেডিক ওয়ার্ডে চিকিৎসা চলছে শিশুটির। সুমির বাবা বগুড়ার শেরপুর উপজেলার ভ্যানচালক দুলাল খা।
