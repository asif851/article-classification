
দুই চেয়ারম্যান প্রার্থীর সমর্থকদের সংঘর্ষে কুষ্টিয়ার কুমারখালী উপজেলার বানিয়াকান্দি সরকারি প্রাথমিক বিদ্যালয়ের কেন্দ্রে ৪০ মিনিট ভোট গ্রহণ বন্ধ ছিল।এ সংঘর্ষে তিন পোলিং এজেন্টসহ আহত হয়েছেন সাতজন। কেন্দ্রের নিরাপত্তায় বিজিবি মোতায়েন করা হয়েছে।প্রত্যক্ষদর্শীরা জানান, আওয়ামী লীগ-সমর্থক চেয়ারম্যান প্রার্থী আবদুল মান্নান খান  ও বিএনপির নেতৃত্বাধীন ১৯-দলীয় জোট সমর্থিত নুরুল ইসলামের কর্মীদের মধ্যে ভোট প্রদানে বাধা দেওয়াকে কেন্দ্র করে সংঘর্ষ বাধে। এ সময় উভয় পক্ষের লোকজন লাঠিসোঁটা ও দেশীয় অস্ত্রশস্ত্র নিয়ে সংঘর্ষে জড়িয়ে পড়ে। এতে তিন পোলিং এজেন্টসহ সাতজন আহত হন।কেন্দ্রের প্রিসাইডিং কর্মকর্তা মিজানুর রহমান ৪০ মিনিট ভোট গ্রহণ বন্ধ থাকার বিষয়টি নিশ্চিত করে জানান, দুপুর সোয়া ১২টায় আবার ভোট গ্রহণ শুরু হয়েছে।কেন্দ্রে উপস্থিত ম্যাজিস্ট্রেট নুরুল হাফিজ জানান, সংঘর্ষে জড়িত থাকার অভিযোগ দুজন পোলিং এজেন্টকে বহিষ্কার করা হয়েছে। বর্তমানে পরিস্থিতি শান্ত রয়েছে। বিজিবি মোতায়েন করা হয়েছে।
