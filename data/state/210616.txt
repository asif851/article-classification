
গার্ডারধসে প্রাণহানির পর কিছুটা থমকে যায় বহদ্দারহাট উড়ালসড়কের কাজ। তবে সব বিপত্তি কাটিয়ে সেনাবাহিনীর তত্ত্বাবধানে এখন কাজ চলছে পুরোদমে। এদিকে দেওয়ানহাট ওভারপাস নির্মাণকাজও শুরু হয়েছে। ফলে এই দুই এলাকায় চলাচলে দুর্ভোগ পোহাতে হচ্ছে পথচারী ও আশপাশের বাসিন্দাদের। এ নিয়ে দুটি প্রতিবেদন তৈরি করেছেন মিঠুন চৌধুরী
সেপ্টেম্বরে উদ্বোধন বহদ্দারহাট উড়ালসড়ক
নগরে বহদ্দারহাটে চট্টগ্রাম উন্নয়ন কর্তৃপক্ষের (চউক) নির্মাণাধীন উড়ালসড়কের কাজ পুরোদমে এগিয়ে চলছে। গার্ডারধসে প্রাণহানির ঘটনার পর কাজ তত্ত্বাবধান করছে সেনাবাহিনী। আগামী আগস্ট মাসে নির্মাণকাজ শেষ হবে আশা করছেন সংশ্লিষ্ট ব্যক্তিরা। সেপ্টেম্বর মাসে প্রধানমন্ত্রী উড়ালসড়ক উদ্বোধন করার সম্ভাবনা রয়েছে। এরপর এটি গাড়ি চলাচলের জন্য খুলে দেওয়া হবে।
চউক সূত্র জানায়, ২০১০ সালের ডিসেম্বরে নগরের বহদ্দারহাট জংশনে উড়ালসড়ক নির্মাণকাজের প্রক্রিয়া শুরু হয়। ২০১১ সালের মার্চ মাসে শুরু হয় নির্মাণকাজ। সে সময়ের ঘোষণা অনুসারে ২০১৩ সালের ফেব্রুয়ারিতে উড়ালসড়কটি খুলে দেওয়ার কথা ছিল। ১ দশমিক ৩৩২ কিলোমিটার দীর্ঘ ও ৪৬ ফুট প্রস্থের উড়ালসড়কটির নির্মাণ ব্যয় ধরা হয়েছিল ১০৬ কোটি টাকা। প্রকল্পের ঠিকাদার প্রতিষ্ঠান ছিল মির আকতার-পারিসা এন্টারপ্রাইজ (জেভি)। গার্ডার ভেঙে পড়ার পর উড়াল সড়কের বাকি অংশের কাজ করছে ঠিকাদারি প্রতিষ্ঠান মির আকতার হোসেন লিমিটেড। পুরো কাজ তদারক করছে বাংলাদেশ সেনাবাহিনী।
চউকের পক্ষ থেকে প্রকল্পের দায়িত্বপ্রাপ্ত নির্বাহী প্রকৌশলী মো. ইলিয়াস প্রথম আলোকে বলেন, ‘সেনাবাহিনীর তত্ত্বাবধানে উড়ালসড়কের নির্মাণকাজ চলছে। ইতিমধ্যে ২৫টি স্প্যানের সবগুলোর কাজ শেষ। ১৬৮টি গার্ডারের মধ্যে ৩৩টির কাজ বাকি। আগামী আগস্টের মধ্যে পুরো কাজ শেষ করার লক্ষ্য নিয়ে এগিয়ে যাচ্ছি। সেপ্টেম্বরে প্রধানমন্ত্রী উড়ালসড়ক উদ্বোধন করার সম্ভাবনা রয়েছে।’
ভেঙে পড়া গার্ডারের স্থানে নতুন গার্ডার প্রতিস্থাপনের বিষয়ে জানতে চাইলে মো. ইলিয়াস বলেন, ভেঙে পড়া গার্ডার এখন নতুন করে বানিয়ে তারপর বসাতে হবে। তাই একটু সময় লাগছে।
গত সোমবার সরেজমিনে দেখা গেছে, বহদ্দার পুকুর পাড় এলাকায় উড়াল সড়কের দুই পাশে টিনের সীমানাপ্রাচীর। যে তিনটি গার্ডার ভেঙে পড়েছিল সে স্থান এখনো খালি। নিচে উড়ালসড়কের কিছু প্রয়োজনী সরঞ্জাম রাখা আছে। পাশে বহদ্দার পুকুরের পানি নেই বললেই চলে। সড়ক পুরোপুরি বন্ধ থাকায় স্থানীয়রা পুকুরের ভেতর দিয়েই হেঁটে চলাচল করছেন।
এদিকে নির্মাণকাজের জন্য সড়ক বন্ধ থাকায় স্থানীয় বাসিন্দা ও এই সড়কে চলাচলকারীদের দুর্ভোগ কমছে না। দেখা গেছে, নগরের বহদ্দারহাট মোড় থেকে হেঁটেই চলাচল করছেন সব বয়সী মানুষ। বহদ্দার পুকুর পাড়, খাজা সড়ক, বলির হাটসহ বিভিন্ন এলাকায় যেতে হলে এখন হেঁটে যাওয়া ছাড়া কোনো বিকল্প নেই। উড়ালসড়কের বহদ্দারহাট মোড়সংলগ্ন অংশে গার্ডার স্থাপনের কাজ চলছে।
শিশুসন্তানকে নিয়ে স্কুল থেকে ফিরছিলেন খাজা সড়কের বাসিন্দা তাসলিমা আক্তার। তিনি বলেন, গত দুই বছর ধরে এই অবস্থা। রাস্তা বন্ধ তাই বহদ্দারহাট পর্যন্ত হেঁটেই যেতে হয়। কেউ অসুস্থ হলে তখন খুব সমস্যা হয়। এভাবে আর কতদিন? চান্দগাঁও থানার মোড় এলাকার বাসিন্দা বেসরকারি প্রতিষ্ঠানের কর্মকর্তা সৈয়দ জামাল হোসেন বলেন, গার্ডার ভেঙে মানুষের প্রাণ যাওয়ার পর এখন নিরাপত্তা ব্যবস্থা নেওয়া হয়েছে। আগে ব্যবস্থা নিলে এতগুলো মানুষের প্রাণ যেত না। উল্লেখ্য, গত বছরের ২৪ নভেম্বর উড়ালসড়কের বহদ্দার পুকুর পাড় এলাকায় তিনটি গার্ডার ভেঙে পড়ে। এ সময় নির্মাণাধীন উড়ালসড়কের নিচে ভাসমান কয়েকজন সবজি বিক্রেতা ছিলেন। পুকুর পাড়ে বসে আড্ডা দিচ্ছিলেন বিভিন্ন বয়সী মানুষ। গার্ডার চাপায় ১২ জন নিহত হন। এর আগে ২০১১ সালের ২৯ জুন উড়ালসড়কের চান্দগাঁও থানার মোড়েও একটি গার্ডার ভেঙে পড়ে। এতে এক রিকশাচালক আহত হন।
দেওয়ানহাট ওভারপাস নির্মাণকাজে ধীর গতি
দুর্ভোগ চলবে মধ্য জুন পর্যন্ত
নির্মাণকাজের জন্য বন্ধ রয়েছে যান চলাচল। সড়কের একাংশ খোলা রাখা হয়েছে ছোট যানবাহন চলাচলের জন্য। কিন্তু খোঁড়াখুঁড়ির ফলে ওই অংশে সৃষ্টি হয়েছে বড় বড় গর্তের। সেই গর্তে জমা জল-কাদা ডিঙিয়ে চলাচল করতে গিয়ে সীমাহীন দুর্ভোগ পোহাতে হচ্ছে ছোট আকারের যানবাহন ও পথচারীদের। একদিকের যানবাহন সড়ক অতিক্রম করার সময় বিপরীতমুখী যানবাহন দাঁড়িয়ে থাকে দীর্ঘক্ষণ। ফলে লেগে যায় যানজট।
এমন বেহাল চিত্র নগরের গুরুত্বপূর্ণ দেওয়ানহাট মোড়ের। ঢাকা ট্রাঙ্ক রোডের প্রবেশ পথের এ অংশে নির্মাণাধীন ওভারপাসের কারণে এ অবস্থার সৃষ্টি হয়েছে। ওভারপাসটি নির্মাণ করছে চট্টগ্রাম উন্নয়ন কর্তৃপক্ষ (সিডিএ)। গত ২৫ এপ্রিল থেকে এই সড়কে যান চলাচল বন্ধের পর ভোগান্তিতে পড়েছেন সড়কসংলগ্ন এলাকার বাসিন্দারা। আগামী জুন মাসের মাঝামাঝি পর্যন্ত এ দুর্ভোগ চলবে বলে সংশ্লিষ্ট ব্যক্তিদের ধারণা।
চউক সূত্র জানায়, ঢাকা ট্রাঙ্ক রোড সম্প্রসারণ প্রকল্পের আওতায় নগরের ধনিয়ালাপাড়া থেকে দেওয়ানহাট মোড় হয়ে ডবলমুরিং থানার মোড় পর্যন্ত নির্মিত হচ্ছে দেওয়ানহাট ওভারপাস। ট্রাঙ্ক রোড হয়ে আসা পণ্যবাহী যানবাহন এ ওভারপাসের ওপর দিয়ে ধনিয়ালাপাড়া হয়ে কদমতলি ও সদরঘাট-মাঝিরঘাট এলাকায় চলে যাবে। এটি নির্মাণে ব্যয় হচ্ছে ২৫ কোটি টাকা। ওভারপাসটিতে মোট পাঁচটি স্প্যান থাকছে।
সূত্র জানায়, ঢাকা ট্রাঙ্ক রোড হয়ে চলাচলকারী পণ্যবাহী যানবাহন দেওয়ানহাট মোড় অতিক্রম করার সময় প্রচণ্ড রকমের যানজটের সৃষ্টি হয়। দেওয়ানহাট উড়াল সেতুর নিচ দিয়ে নির্মিত ধনিয়ালাপাড়া পর্যন্ত সড়কটিও পণ্যবাহী যান চলাচলের জন্য পর্যাপ্ত প্রশস্ত নয়। তাই যানজট নিরসনে ওভারপাসটি নির্মাণ করা হচ্ছে।
সংশ্লিষ্ট কর্মকর্তারা জানান, সড়কটিতে যান চলাচল বন্ধের আগে চট্টগ্রাম মহানগর পুলিশের সঙ্গে বৈঠক করে চউক। বৈঠকে নির্মাণকাজের জন্য ২৫ এপ্রিল থেকে ২৪ মে পর্যন্ত যান চলাচল বন্ধের বিষয়ে সিদ্ধান্ত হয়। তবে সংশ্লিষ্ট কর্মকর্তারা বলছেন, প্রয়োজনীয় কাজ শেষ করে যান চলাচল শুরু করতে মধ্য জুন পর্যন্ত সময় লাগতে পারে। গত সোমবার বিকেলে সরেজমিনে দেখা গেছে, দেওয়ানহাট মোড় থেকে অলঙ্কারমুখী সড়কে রিকশা-অটোরিকশা ছাড়া অন্য কোনো যানবাহন চলাচল করছে না। অলঙ্কারের দিকে যান চলাচলের সময় বিপরীত দিকে দাঁড়িয়ে আছে শত শত যানবাহন। এ ছাড়া, সড়কসংলগ্ন মেমগলি, আসকারাবাদ, মনসুরাবাদ ও ঈদগা এলাকার বাসিন্দারা হেঁটেই চলাচল করছেন। সড়ক বন্ধ থাকার কারণে দুর্ভোগের কথা বলতে গিয়ে মনসুরাবাদ এলাকার বাসিন্দা বেসরকারি প্রতিষ্ঠানের কর্মকর্তা জাহাঙ্গীর আলম বলেন, ‘ওভারপাস নির্মাণকাজের জন্য এ সড়কে বড় যানবাহন চলছে না। যে অংশ দিয়ে ছোট যানবাহন চলছে তাতেও প্রায় সময় যানজট লেগে থাকে। সড়কটি খানাখন্দে ভরা হওয়ায় নারী, শিশুসহ বয়স্কদের হাঁটা-চলাও কষ্টকর হয়ে ওঠে। ফলে কখনো ডবলমুরিং থানার মোড় থেকে হেঁটে আবার কখনো আমবাগান বা চৌমুহনী হয়ে ঘুরপথে মনসুরাবাদ যাওয়া-আসা করতে হয়।’
এ বিষয়ে চউকের নির্বাহী প্রকৌশলী ও প্রকল্প পরিচালক মাহফুজুর রহমান প্রথম আলোকে বলেন, ‘ওভারপাস নির্মাণের কারণে যান চলাচল বন্ধ থাকায় জনসাধারণের সাময়িক অসুবিধা হচ্ছে। এ জন্য আমরা দুঃখিত।’ তিনি জানান, ২৪ মের মধ্যে কাজ শেষ করার কথা থাকলেও বৃষ্টির কারণে কাঙ্ক্ষিত গতিতে কাজ করা সম্ভব হয়নি। তাই কাজ শেষ হতে আরও ১৫ থেকে ২০ দিন সময় লাগতে পারে। এরপর সড়ক যান চলাচলের জন্য খুলে দেওয়া হবে। ঢাকা ট্রাঙ্ক রোড সম্প্রসারণের কাজও প্রায় শেষ দিকে। আগামী সেপ্টেম্বরের মধ্যে ওই প্রকল্পের কাজ শেষ হবে। তখন সম্প্রসারিত সড়ক ও ওভারপাসের সুফল জনগণ পুরোদমে পাবেন বলে তিনি মন্তব্য করেন।
 
আবাসিক ভবন ভাড়া করে কলেজগুলোর সাইনবোর্ড ঝুলিয়ে দেওয়া হয়েছে
ভর্তি চলছে ফেনীর অনুমোদনহীন ৯ কলেজে
নিজস্ব প্রতিবেদক, ফেনী
কোনো রকম অনুমোদন ছাড়াই কুমিল্লা শিক্ষা বোর্ডের আওতাভুক্ত ফেনী জেলায় ২০১৩-১৪ শিক্ষাবর্ষে একাদশ শ্রেণীতে নয়টি নতুন কলেজ ভর্তি কার্যক্রম শুরু করেছে। শিক্ষার্থী ভর্তির জন্য বহু আগে থেকে শহরে ও গ্রামে নানা ধরনের আকর্ষণীয় ব্যানার, ফেস্টুন লাগিয়ে ও সুধী সমাবেশ করে প্রচারণা শুরু করেছে।
বোর্ড সূত্রে জানা যায়, গত কয়েক দিনে ফেনী জেলার সাতটি নতুন কলেজ খোলার আবেদনপত্র জমা পড়েছে। এগুলো হচ্ছে ফেনী ভিক্টোরিয়া কলেজ, ফেনী মডেল কলেজ, ফেনী সাউথ এশিয়া কলেজ, ফেনী এশিয়া কলেজ, ফেনী বালিকা বিদ্যানিকেতন ও কলেজ, আলীপুর হাইস্কুল অ্যান্ড কলেজ এবং দরবেশের হাট পাবলিক কলেজ। এ কলেজগুলোর মধ্যে দুটি স্কুল অ্যান্ড কলেজ ছাড়া বাকিগুলো ভাড়া বাড়িতে গড়ে উঠেছে।
বোর্ডের আবেদন ছাড়াও ফেনী মহিলা কলেজ ও ক্যামব্রিয়ান স্কুল অ্যান্ড কলেজ নামে আরও দুটি কলেজ শহরের প্রধান সড়কসহ বিভিন্ন পাড়া-মহল্লার অলিগলিতে ব্যানার ঝুলিয়ে দিয়েছে।
শিক্ষা বোর্ড থেকে জানা যায়, মফস্বল এলাকায় কলেজ প্রতিষ্ঠার জন্য জমি প্রয়োজন এক একর, শহরে করতে হলে জমি প্রয়োজন ৭৫ শতক এবং সিটি করপোরেশন এলাকায় ৫০ শতক জমি থাকলে কলেজ প্রতিষ্ঠা করা যায়। একই সঙ্গে ৭৫ হাজার জনসংখ্যার জন্য একটি কলেজ থাকার বিধান রয়েছে। কিন্তু যেসব এলাকায় নতুন কলেজ প্রতিষ্ঠার চেষ্টা চলছে, সেখানে কোনো ধরনের শর্ত পূরণ করা হয়নি।
সরেজমিনে কলেজগুলোতে গিয়ে দেখা গেছে, আবাসিক ভবন ভাড়া করে কলেজগুলোর সাইনবোর্ড ঝুলিয়ে দেওয়া হয়েছে। ১৮ মে থেকে ভর্তি ফরম বিতরণ শুরু হলেও এসব কলেজে অনেক আগে থেকেই শিক্ষার্থী ভর্তির কার্যক্রম শুরু করেছে।
জানা যায়, ২০০৯ সালের মার্চ মাস থেকে ২০১৩ সালের ফেব্রুয়ারি পর্যন্ত গত চার বছরে কুমিল্লা অধিভুক্ত ফেনী জেলায় তিনটি কলেজকে পাঠদানের অনুমতি দেওয়া হয়েছে।
কুমিল্লা বোর্ডের কলেজ পরিদর্শক ড. নিজামুল করিম প্রথম আলোকে জানান, ফেনী জেলায় বর্তমানে সরকারি বেসরকারি মিলিয়ে ২৫টি কলেজ রয়েছে। এগুলোর ভর্তির কোটাও ঠিক করে দেওয়া হয়েছে। এর বাইরে নতুন করে কলেজ খুলেই শিক্ষার্থী ভর্তির সুযোগ নেই।
কুমিল্লা বোর্ডের ভারপ্রাপ্ত চেয়ারম্যান মো. অলিউর রহমান প্রথম আলোকে বলেন, চলতি বছরও ফেনী জেলা থেকে কলেজ খোলার কয়েকটি আবেদন পাওয়া গেছে। প্রয়োজনীয় শর্ত পূরণ করলেই এসব কলেজের অনুমোদন দেওয়া হবে। তবে অনুমোদনের আগে কোনো কলেজ প্রচারণা ও ভর্তি কার্যক্রম চালালে সেটি হবে সম্পূর্ণ বেআইনি।
প্রসঙ্গত, ২০১১ সালে ফেনী সিটি কলেজ বোর্ডের অনুমোদন ছাড়াই প্রায় সাড়ে ছয় শত শিক্ষার্থী ভর্তি করে শিক্ষা কার্যক্রম শুরু করে। কিন্তু কলেজের অনুমোদন না থাকায় এসব শিক্ষার্থীর অধিকাংশই কুমিল্লার একটি কলেজ থেকে এবং কিছু শিক্ষার্থী ছাগলনাইয়ার একটি কলেজ থেকে রেজিস্ট্রেশন করানো হয়। তারা চলতি বছর কুমিল্লা ও ছাগলনাইয়া গিয়ে উচ্চ মাধ্যমিক পরীক্ষায় (এইচএসসি) অংশগ্রহণ করছে।
 
খুদে বার্তার মাধ্যমে ভর্তি চলছে নগরের ১৯ কলেজে। ১৮ মে থেকে শুরু হওয়া ভর্তি কার্যক্রম চলবে আগামী ৬ জুন পর্যন্ত
কাঙ্ক্ষিত কলেজে আবেদনের সুযোগ থাকছে না সবার
নিজস্ব প্রতিবেদক
মুঠোফোনে খুদে বার্তার মাধ্যমে নগরের ১৯ কলেজের একাদশ শ্রেণীতে ভর্তির কার্যক্রম চলছে। এর মধ্যে পাঁচটি সরকারি কলেজ এবং সিটি করপোরেশন ও বেসরকারি ব্যবস্থাপনায় পরিচালিত কয়েকটি কলেজে সব শিক্ষার্থীর আবেদনের সুযোগ থাকছে না।
চট্টগ্রাম শিক্ষা বোর্ড সূত্রে জানা গেছে, ১৮ মে থেকে শুরু হওয়া ভর্তি কার্যক্রম চলবে আগামী ৬ জুন পর্যন্ত। খাতা পুনরায় নিরীক্ষণে যাদের ফল পরিবর্তন হবে তারা ১০ জুন পর্যন্ত আবেদন করতে পারবেন। ভর্তির জন্য মনোনীত শিক্ষার্থীদের তালিকা প্রকাশ করা হবে আগামী ১৬ জুন। বিলম্ব ফি ছাড়া ভর্তির শেষ তারিখ আগামী ৩০ জুন। আগামী ১ জুলাই ক্লাস শুরু হবে।
জানা গেছে, ভালো কলেজ হিসেবে পরিচিত নগরের হাতে গোনা কয়েকটি কলেজের একাদশ শ্রেণীর বিভিন্ন বিভাগে ভর্তির যোগ্যতা হিসেবে সুনির্দিষ্ট গ্রেডের উল্লেখ রয়েছে। এতে এসব কলেজে সীমিত সংখ্যক শিক্ষার্থী কেবল আবেদন করতে পারবেন।
খুদে বার্তায় ভর্তির যোগ্যতা হিসেবে ভিন্ন ভিন্ন মানদণ্ড নির্ধারণ করেছে এসব প্রতিষ্ঠান। সরকারি কলেজগুলোতে বিজ্ঞান বিভাগে ভর্তির জন্য জিপিএ-৫ ও ব্যবসায় ৪ দশমিক ৫ ন্যূনতম যোগ্যতা হিসেবে ধরা হয়েছে।
অপরদিকে, মানবিক বিভাগে ভর্তির যোগ্যতা হিসেবে চট্টগ্রাম কলেজ ও হাজি মুহাম্মদ মুহসিন কলেজে ৩ দশমিক ৫ এবং সরকারি মহিলা কলেজ ৩ ও সিটি কলেজে ৩ দশমিক ২৫ নির্ধারণ করা হয়েছে।
নির্দিষ্ট ডেটানির্ভর এ ভর্তি প্রক্রিয়ায় নির্ধারিত গ্রেডের চেয়ে সামান্য কম গ্রেড পাওয়া শিক্ষার্থীদের আবেদনও গ্রহণযোগ্য হবে না। চট্টগ্রাম বোর্ড সূত্রে জানা গেছে, কোনো শিক্ষাপ্রতিষ্ঠানের একাদশ শ্রেণীতে আসন সংখ্যা ৫০০ হলেই এই নিয়মে ভর্তি কার্যক্রম পরিচালনা করতে হবে। তবে যেসব কলেজে ৫০০ জনের কম শিক্ষার্থী ভর্তির অনুমতি রয়েছে, সেসব কলেজ প্রচলিত নিয়মেই শিক্ষার্থী ভর্তি করতে পারবে।
 এ ব্যাপারে চট্টগ্রাম বোর্ডের কলেজ পরিদর্শক সুমন বড়ুয়া প্রথম আলোকে বলেন, শিক্ষার্থীদের এতে হতাশ হওয়ার কিছু নেই। কারণ এ প্রক্রিয়ার বাইরেও বোর্ডের অনুমোদন পাওয়া অনেক ভালো মানের কলেজ ভর্তির কার্যক্রম শুরু করেছে। তারা সেখানেও চেষ্টা করতে পারে।
কলেজ পরিদর্শক আরও বলেন, ‘আসলে কলেজে ভর্তির সংকট হওয়ার কথা নয়। সরকারি ও বেসরকারি কলেজ মিলিয়ে আসন রয়েছে পর্যাপ্ত। কিন্তু শিক্ষার্থীদের বেশির ভাগেরই আকাঙ্ক্ষা থাকে নির্দিষ্ট কিছু কলেজকে ঘিরে। বাস্তবতার বিচারেও এসব কলেজে সবার ভর্তি হওয়ার সুযোগ থাকার কথা নয়। এমন সুযোগ আগেও ছিল না। আমরা ইতিমধ্যে বিভিন্ন সরকারি কলেজে বিজ্ঞান ও ব্যবসায় শিক্ষায় আসন বাড়িয়েছি। এর পরও সবার স্থান সংকুলান করা যাবে না।’
কলেজের অবকাঠামো এবং শিক্ষক থাকা সাপেক্ষে কলেজ কর্তৃপক্ষ আসন বাড়ানোর আবেদন করলে তা বিবেচনার আশ্বাস দিয়েছেন তিনি।
 ১৯টি কলেজে খুদে বার্তায় ভর্তি: চট্টগ্রাম বোর্ড কর্তৃপক্ষ ২০১৩-১৪ শিক্ষাবর্ষে নগরের ১৯টি কলেজকে খুদে বার্তার মাধ্যমে ভর্তি পরিচালনার জন্য নির্বাচন করেছে। এগুলো হলো—চট্টগ্রাম সরকারি কলেজ, সরকারি হাজী মুহাম্মদ মুহসীন কলেজ, চট্টগ্রাম সরকারি মহিলা কলেজ, সরকারি কমার্স কলেজ, চট্টগ্রাম সরকারি সিটি কলেজ, ইস্পাহানি পাবলিক স্কুল ও কলেজ, কাপাসগোলা সিটি করপোরেশন মহিলা কলেজ, হাজেরা-তজু ডিগ্রি কলেজ, বাংলাদেশ মহিলা সমিতি বালিকা উচ্চবিদ্যালয় ও কলেজ, আগ্রাবাদ মহিলা কলেজ, এনায়েতবাজার মহিলা কলেজ, পাহাড়তলী কলেজ, উত্তর কাট্টলী আলহাজ মোস্তফা হাকিম কলেজ, কুলগাঁও সিটি করপোরেশন কলেজ, ওমরগণি এম ই এস কলেজ, ইসলামিয়া ডিগ্রি কলেজ, ডা. ফজলুল হাজেরা কলেজ, চট্টগ্রাম মডেল স্কুল ও কলেজ এবং সরাইপাড়া সিটি করপোরেশন কলেজ। বোর্ডের ওয়েবসাইটে অন্যান্য কলেজের ভর্তির মানদণ্ডও উল্লেখ রয�
