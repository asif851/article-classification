
রাজধানীর পল্টনের স্টেডিয়াম মার্কেটে অভিযান চালিয়ে আজ রোববার ১৫ হাজার পর্নো সিডিসহ দুজনকে গ্রেপ্তার করেছে র‌্যাপিড অ্যাকশন ব্যাটালিয়ন (র‌্যাব)।
আটক হওয়া ব্যক্তিরা হলেন উজ্জ্বল (২৫) ও ইব্রাহিম (১৫)।
ঘটনার সত্যতা নিশ্চিত করে র্যাব-৩-এর অপারেশন অফিসার ও সহকারী পুলিশ কমিশনার রবিউল করিম প্রথম আলোকে বলেন, গোপন সংবাদের ভিত্তিতে আজ দুপুরে স্টেডিয়াম মার্কেটের দোতলার একটি কক্ষে অভিযান চালানো হয়। এ সময় ওই কক্ষে পর্নো সিডি তৈরি করা হচ্ছিল। হাতেনাতে ওই দুজনকে আটক করা হয়। এ ছাড়া ১৫ হাজার পর্নো সিডি, সিডি রাইট করার ১০টি যন্ত্র, চার হাজার ৮০০ খালি সিডি জব্দ করা হয়েছে। রবিউল করিম আরও জানান, র্যাব-৩-এর উপ-অধিনায়ক মেজর মহিউদ্দিন এ অভিযানের নেতৃত্ব দেন। অপরাধীদের বিরুদ্ধে আইনানুগ ব্যবস্থা নেওয়া হচ্ছে।
