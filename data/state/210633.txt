
নেদারল্যান্ডসের রাষ্ট্রদূতের ব্যাগ চুরির ঘটনায় দুজনকে গ্রেপ্তার করা হয়েছে। একই সঙ্গে চুরি হওয়া জিনিসপত্র উদ্ধার করা হয়েছে। আজ বুধবার ঢাকা মহানগর পুলিশের পাঠানো এক খুদে বার্তায় এ তথ্য জানানো হয়। বিকেল চারটায় এ নিয়ে মিডিয়া সেন্টারে ব্রিফিং করবে ডিএমপি।গত সোমবার সন্ধ্যায় ঢাকা বিশ্ববিদ্যালয়ের চারুকলা অনুষদে ‘ফ্রিডম’ নামের একটি আলোকচিত্র প্রদর্শনীর উদ্বোধনী অনুষ্ঠান থেকে রাষ্ট্রদূত লিওনি মার্গারেথা ক্যুলেনায়ের ব্যাগ চুরি হয়ে যায়। তিনি ওই অনুষ্ঠানের প্রধান অতিথি ছিলেন। ব্যাগে রাষ্ট্রদূতের আইপ্যাড, মোবাইল ফোন, ব্যাংকের কার্ড, বাসার চাবি ও প্রয়োজনীয় ব্যক্তিগত জরুরি কাগজপত্র ছিল।কাউন্টার ফটো নামের একটি আলোকচিত্র সংগঠন তার চতুর্থ প্রতিষ্ঠাবার্ষিকী উপলক্ষে দেশি-বিদেশি ১০ জন তরুণ আলোকচিত্রীর তোলা ছবি নিয়ে এ প্রদর্শনীর আয়োজন করে।উদ্বোধনী অনুষ্ঠানে আমন্ত্রিত অতিথিদের বক্তব্য শেষে রাষ্ট্রদূত যখন মঙ্গলবাতি জ্বালাচ্ছিলেন, সে সময়ই চুরির এ ঘটনা ঘটে বলে ধারণা করা হয়। কারণ, বাতি জ্বালিয়ে তিনি নিজ চেয়ারে ফিরে গিয়ে ব্যাগটি খুঁজে পাননি। এ ঘটনায় রাষ্ট্রদূত মর্মাহত হন। তবে তিনি এ নিয়ে কোনো কথা বলেননি।এ ঘটনায় পরে শাহবাগ থানায় একটি মামলা হয়েছে।
