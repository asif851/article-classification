
অর্থমন্ত্রী আবুল মাল আবদুল মুহিত বলেছেন, ‘তথ্যপ্রযুক্তিকে খারাপভাবে ব্যবহার করে বাংলাদেশ ব্যাংকের রিজার্ভ থেকে অর্থ চুরি করা হয়েছে। তবে চুরি যাওয়া অর্থ উদ্ধারে আধুনিক প্রযুক্তি ব্যবহার করা হচ্ছে। ইনশা আল্লাহ আমরা সফল হব।’ রিজার্ভ চুরির ঘটনাকে নিজেদের অসতর্কতা বলেও মন্তব্য করেন তিনি।
আজ রোববার সন্ধ্যায় নীলফামারী শহরের মশিউর রহমান ডিগ্রি কলেজ মাঠে আয়োজিত চ্যানেল আইয়ের ‘কৃষি বাজেট, কৃষকের বাজেট’ অনুষ্ঠানে যোগ দিতে এসে পুলিশ লাইনস মাঠে হেলিকপ্টার থেকে নেমে সাংবাদিকদের প্রশ্নের জবাবে অর্থমন্ত্রী এ কথা বলেন।অর্থমন্ত্রী বলেন, ‘তথ্যপ্রযুক্তি ব্যবহারের যেমন ভালো দিক রয়েছে, তেমনি খারাপ দিকও আছে। ভালো মানুষের চেয়ে কিছু দুষ্টু লোক তথ্যপ্রযুক্তির ব্যবহার বেশি করেন। তাঁরা বাংলাদেশ ব্যাংকের রিজার্ভ থেকে টাকা চুরির কাজে ওই প্রযুক্তি ব্যবহার করেছেন।’এ সময় অর্থমন্ত্রীর সঙ্গে ছিলেন সংস্কৃতিমন্ত্রী আসাদুজ্জামান নূর। পুলিশ লাইনস মাঠে নীলফামারী জেলা আওয়ামী লীগের সভাপতি দেওয়ান কামাল আহমেদ, সাধারণ সম্পাদক মমতাজুল হক ও সাংগঠনিক সম্পাদক হাফিজুর রশীদ ফুল দিয়ে অর্থমন্ত্রীকে বরণ করেন।
