
মানবতাবিরোধী অপরাধে মৃত্যুদণ্ডপ্রাপ্ত জামায়াতে ইসলামীর নেতা আবদুস সুবহানকে (৮৫) গাজীপুরের কাশিমপুরে অবস্থিত ঢাকা কেন্দ্রীয় কারাগার-১ থেকে ঢাকা কেন্দ্রীয় কারাগারে স্থানান্তর করা হয়েছে।ঢাকা কেন্দ্রীয় কারাগারের সিনিয়র সুপার মো. ফরমান আলী সাংবাদিকদের জানান, গতকাল সন্ধ্যা সাতটার দিকে আবদুস সুবহান এই কারাগারে এসে পৌঁছান। পরে রাত সাড়ে আটটার দিকে বঙ্গবন্ধু শেখ মুজিব মেডিকেল বিশ্ববিদ্যালয় হাসপাতালে পাঠানো হয় তাঁকে।কারা কর্তৃপক্ষ সূত্রে জানা গেছে, আবদুস সুবহান বুকে ব্যথাসহ শারীরিক নানা সমস্যায় ভুগছেন। গত মঙ্গলবার গাজীপুর শহীদ তাজউদ্দীন আহমদ মেডিকেল কলেজ হাসপাতালের বিশেষজ্ঞ চিকিৎসক দিয়ে বোর্ড গঠনের পর তাঁরা উন্নত চিকিৎসার জন্য সুবহানকে বঙ্গবন্ধু মেডিকেলে পাঠানোর পরামর্শ দেন। ১৫ দিন আগে তাঁকে ঢাকা কেন্দ্রীয় কারাগার থেকে কাশিমপুর কারাগারে স্থানান্তর করা হয়েছিল।
