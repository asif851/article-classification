
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, বেপরোয়া চালকের মতো বিএনপি এখন বেপরোয়া। তিনি বলেন, ‘বেপরোয়া চালক যেমন দুর্ঘটনার কারণ, আমি জানি না, বিএনপি আবার কখন কোন দুর্ঘটনা রাজনীতিতে ঘটিয়ে বসে।’ওবায়দুল কাদের আজ শুক্রবার সকালে রাজধানীর কাকরাইলে রাজমণি সিনেমা হলের সামনে ঢাকা মহানগর দক্ষিণ যুবলীগের এক অনুষ্ঠানে প্রধান অতিথির বক্তব্যে এ কথা বলেন। তিনি বলেন, বিএনপি তাদের ভুল রাজনীতির কারণে আন্দোলন ও নির্বাচনে ব্যর্থ হয়ে হতাশায় বেপরোয়া হয়ে উঠেছে।নতুন প্রধান নির্বাচন কমিশনার আওয়ামী লীগের লোক—বিএনপির এমন বক্তব্যের জবাবে ওবায়দুল কাদের বলেন, বিএনপি ছাড়া আর কেউ কি এটা মনে করেছে? আসলে বিএনপি কখন কী বলে তা নিজেরাও জানে না।রাজনীতিতে পড়াশোনার কোনো বিকল্প নেই উল্লেখ করে তিনি বলেন, যারা রাজনীতি করবে, তাদের পড়াশোনা করতে হবে, যোগ্যতা অর্জন করতে হবে। অন্যথায় নেতাদের স্বার্থের পাহারাদার হতে হবে। নেতাদের স্বার্থের সংরক্ষক হতে হবে।
৭ ও ২৬ মার্চ জনসভা নয়, ঘরোয়া অনুষ্ঠান
ওবায়দুল কাদের বলেন, ‘শুক্র-শনিবার ছাড়া রাজধানীতে কোনো র‌্যালি-সমাবেশ করা যাবে না। আগামী মার্চ মাসে ৭ মার্চ ও ২৬ মার্চসহ তিনটি বড় কর্মসূচি রয়েছে। তাই এসব দিনে জনসভার কর্মসূচি বাদ দিয়ে ঘরোয়া অনুষ্ঠান করার সিদ্ধান্ত নেওয়া হয়েছে। এটা আমরা করেছি জনগণের স্বার্থে। কারণ আমরা রাজনীতি করি জনস্বার্থে। জনগণ বিরক্ত হয় এমন কর্মসূচি থেকে আমরা বিরত থাকব।’
ঢাকা মহানগর দক্ষিণ যুবলীগের সভাপতি ইসমাইল চৌধুরী সম্রাটের সভাপতিত্বে অনুষ্ঠানে যুবলীগ চেয়ারম্যান মোহাম্মদ ওমর ফারুক চৌধুরী, সাধারণ সম্পাদক মো. হারুনুর রশিদসহ প্রমুখ বক্তব্য দেন।
