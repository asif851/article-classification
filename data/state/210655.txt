
রাজধানীর অদূরে আশুলিয়ার ছয়তলা ও বাইপাইল এলাকায় দুটি পোশাক কারখানায় আজ শনিবার শ্রমিক বিক্ষোভ হয়েছে।
পুলিশ ও কারখানার শ্রমিকদের সূত্রে জানা গেছে, আশুলিয়ার জামগড়ার কাছে ছয়তলা এলাকার মেডলার পোশাক কারখানার বহিষ্কৃত কিছু শ্রমিক সকালে বিক্ষোভের চেষ্টা করেন। পরে পুলিশ ঘটনাস্থলে গিয়ে তাঁদের সেখান থেকে সরিয়ে দেয়।
আশুলিয়ার বাইপাইল এলাকায় হানারো নামের আরেকটি পোশাক কারখানায় কয়েক দিন ধরে চলা শ্রমিক অসন্তোষের কারণে প্রতিষ্ঠানটি আজ থেকে অনির্দিষ্টকালের জন্য বন্ধ ঘোষণা করেছে কর্তৃপক্ষ। শ্রমিকেরা সকালে কারখানায় কাজ করতে গিয়ে এ অতর্কিত বন্ধের নোটিশ দেখে ক্ষুব্ধ হন এবং এর প্রতিবাদে কারখানার সামনে বিক্ষোভ করেন। পরে শিল্প পুলিশ ঘটনাস্থলে গিয়ে তাঁদের ছত্রভঙ্গ করে দেয়।
ওই কারখানার এক শ্রমিক জানান, তাঁরা বেশ কিছুদিন ধরে দুপুরের খাবারের টাকা বাড়ানোর দাবি জানিয়ে আসছিলেন। কারখানা কর্তৃপক্ষ টাকা বাড়ানোর আশ্বাস দিলেও বেতনের সঙ্গে বর্ধিত টাকা দেয়নি। এতে ক্ষুব্ধ হয়ে কয়েক দিন আগে কারখানার ভেতর বিক্ষোভ ও ভাঙচুর করা হয়। এ ঘটনায় আশুলিয়া থানায় ২৮ জন শ্রমিকের বিরুদ্ধে মামলা করা হয়। মামলার পরিপ্রেক্ষিতে আজ শ্রমিকেরা নাশকতা ঘটাতে পারেন, এ আশঙ্কায় কারখানাটি অনির্দিষ্টকালের জন্য বন্ধ ঘোষণা করা হয়েছে বলে ধারণা করা হচ্ছে।
প্রথম আলো ডটকমকে ঘটনার সত্যতা নিশ্চিত করেছেন শিল্প পুলিশ আশুলিয়া জোনের কর্মকর্তা আবদুস সাত্তার।
 
