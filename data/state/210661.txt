
তথ্যমন্ত্রী হাসানুল হক ইনু বলেছেন, গণতন্ত্র ও গণমাধ্যমের প্রতিপক্ষ নয় প্রগতিশীল গণতন্ত্র, বরং নব্বইয়ের যে শক্তিকে পরাজিত করা হয়েছে, সেই শক্তি এবং সাম্প্রদায়িকতার শক্তি।আজ শনিবার বিশ্ব মুক্ত সাংবাদিকতা দিবস উপলক্ষে পিআইডি মিলনায়তনে তথ্য মন্ত্রণালয় আয়োজিত এক আলোচনা সভায় প্রধান অতিথির বক্তব্যে তথ্যমন্ত্রী এসব কথা বলেন।এ সময় ইনু খালেদা জিয়াকে জঙ্গিবাদের পৃষ্ঠপোষক বলে অভিহিত করেন।সাংবাদিকদের উদ্দেশে তথ্যমন্ত্রী বলেন, শুধু ওয়েজ বোর্ড নিয়ে আন্দোলন করলে চলবে না। জঙ্গিবাদ ও এর পৃষ্ঠপোষককে চিহ্নিত করতে হবে।আজ পত্র-পত্রিকায় আন্তর্জাতিক একটি জরিপের বরাত দিয়ে বলা হয়েছে, মুক্ত সাংবাদিকতার ক্ষেত্রে বাংলাদেশ আরও তিন ভাগ পিছিয়েছে। এই প্রসঙ্গটি টেনে ইনু সাংবাদিকদের বিভিন্ন সংগঠন ও বিশ্ববিদ্যালয়ের গবেষকদের এ বিষয়ে একটি জরিপ চালানোর অনুরোধ জানান।ইনু বলেন, পাঁচ বছর আগেও সংবাদমাধ্যমের ওপর যে নিয়ন্ত্রণ ছিল, এখন সেটুকুও নেই। তাঁর (ইনু) সময়কালে সংবাদমাধ্যম সবচেয়ে বেশি স্বাধীনতা ভোগ করছে। তিনি গুম ও খুনের ব্যাপারে সংবাদমাধ্যমকে তথ্য দিয়ে সবাইকে সহযোগিতা করার আহ্বান জানান।
