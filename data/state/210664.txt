
নোয়াখালীর বেগমগঞ্জে নবম শ্রেণীর স্কুলছাত্র নূর হোসেন ওরফে বাবুলকে হত্যার দায়ে দুই আসামির বিরুদ্ধে যাবজ্জীবন কারাদণ্ড এবং মামলার অপর তিন আসামিকে বেকসুর খালাসের আদেশ দিয়েছেন।গতকাল বৃহস্পতিবার নোয়াখালীর বিশেষ জজ আদালতের বিচারক শিরিন কবিতা আক্তার এ রায় দেন। দন্ডপ্রাপ্ত ব্যক্তিরা হলেন উপজেলার গোপালপুর ইউনিয়নের মির্জানগর গ্রামের মোবারক উল্যার ছেলে জসিম উদ্দিন এবং একই গ্রামের এবাদ উল্যার ছেলে কামাল উদ্দিন। আদালতের রায়ে দণ্ডপ্রাপ্ত দুই আসামির প্রত্যেককে ৫০ হাজার টাকা করে জরিমানা; অনাদায়ে আরও এক বছর করে সশ্রম কারাদণ্ডের আদেশ দেওয়া হয়েছে। রায় দেওয়ার সময় আসামিরা পলাতক ছিলেন।আদালত সূত্রে জানা গেছে, ২০০১ সালের ১৯ নভেম্বর সন্ধ্যায় আবদুল মান্নানের ছেলে নূর হোসেনকে বাড়ি থেকে তুলে নিয়ে যায় অভিযুক্তরা। এরপর রাতে স্থানীয় আন্ধারমানিক নামক স্থানে নূর হোসেনকে কুপিয়ে ও পিটিয়ে মারাত্মক আহত অবস্থায় ফেলে যায় দুর্বৃত্তরা। পরে আশপাশের লোকজন তাঁকে উদ্ধার করে নোয়াখালী মেডিকেল কলেজ হাসপাতালে ভর্তি করেন। সেখানে চিকিৎসাধীন অবস্থায় ২১ নভেম্বর নূর হোসেন মারা যান।
