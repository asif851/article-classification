
তথ্যমন্ত্রী হাসানুল হক ইনুর বাসভবন লক্ষ্য করে ককটেল হামলার ঘটনায় গ্রেপ্তার হওয়া ছাত্রদলের নেতা আকিল মাহমুদসহ দুজনকে সাত দিনের রিমান্ডে নিয়েছে ঢাকা মহানগর গোয়েন্দা পুলিশ (ডিবি)। গতকাল মঙ্গলবার দুপুরে ঢাকা মহানগর মুখ্য হাকিম আদালতে তাঁদের হাজির করে ১০ দিনের রিমান্ড আবেদন করা হলে আদালত সাত দিন করে রিমান্ড মঞ্জুর করেন।
এর আগে বেলা ১১টার দিকে রাজধানীর মিন্টো রোডে ঢাকা মহানগর পুলিশের (ডিএমপি) মিডিয়া সেন্টারে এক সংবাদ ব্রিফিংয়ের আয়োজন করা হয়। ব্রিফিংয়ে বলা হয়, সোমবার বিকেলে রাজধানীর বেইলি রোড ও রূপনগর থানা এলাকা থেকে আকিল মাহমুদ ও মাহবুবুল আলমকে গ্রেপ্তার করে ডিবি।
ব্রিফিংয়ে ডিবির যুগ্ম কমিশনার মনিরুল ইসলাম বলেন, গোপন সংবাদ ও তথ্যপ্রযুক্তির সহায়তায় একটি মোটরসাইকেলসহ ওই দুজনকে গ্রেপ্তার করা হয়।
৯ জুন বেলা দুইটার দিকে দারুস সালাম থানা এলাকায় দুটি মোটরসাইকেলে চারজন দুর্বৃত্ত তথ্যমন্ত্রীর বাসভবন লক্ষ্য করে তিনটি ককটেলের বিস্ফোরণ ঘটিয়ে পালিয়ে যায়। এ ঘটনায় দারুস সালাম থানায় মামলা হয়।
ডিএমপির সংবাদ বিজ্ঞপ্তিতে বলা হয়, গ্রেপ্তার হওয়া আকিল ছাত্রদলের কেন্দ্রীয় কার্যনির্বাহী কমিটির সদস্য। তিনি একটি বেসরকারি বিশ্ববিদ্যালয়ে এমবিএ করছেন। পাশাপাশি বিএনপির গুলশান কার্যালয়ের এক কর্মকর্তার ব্যবসাপ্রতিষ্ঠানে চাকরি করেন। মাহবুব ওই কর্মকর্তার ব্যক্তিগত সহকারী। তিনি তিতুমীর কলেজের ছাত্র এবং কলেজ শাখা ছাত্রদলের সাধারণ সম্পাদক পদপ্রত্যাশী। গ্রেপ্তার হওয়া দুজন ঘটনায় নিজেদের সম্পৃক্ততার কথা স্বীকার করেছেন।
