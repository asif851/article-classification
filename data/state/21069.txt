
রাজশাহী সিটি করপোরেশনের ভারপ্রাপ্ত মেয়র হিসেবে ২১ নম্বর ওয়ার্ডের কাউন্সিলর নিযাম উল আযীম দায়িত্ব গ্রহণ করেছেন।  গতকাল মঙ্গ​​লবার নগরভবনে মেয়রের দপ্তরে প্রধান নির্বাহী কর্মকর্তা আজাহার আলী, কাউন্সিলরবৃন্দ, সব বিভাগীয় ও শাখা প্রধান, কর্মচারী ইউনিয়নের নেতা ও অন্যান্য কর্মচারীদের উপস্থিতিতে তিনি এ দায়িত্ব গ্রহণ করেন।
এ সময় নিযাম উল আযীম বলেন, ‘সব ক্ষমতার মালিক মহান আল্লাহতায়ালা। তাঁর ইচ্ছাতেই আমি এ গুরুত্বপূর্ণ দায়িত্ব পেয়েছি। আল্লাহর রহমত ও সবার সর্বাত্মক সহযোগিতায় সিটি করপোরেশনের বর্তমান শোচনীয় পরিস্থিতি থেকে উত্তরণের দায়িত্বকে আমি চ্যালেঞ্জ হিসেবে গ্রহণ করছি। ইনশা আল্লাহ আমরা আমাদের লক্ষ্য অর্জনে কামিয়াব হব।’ সাবেক মেয়র এএইচএম খায়রুজ্জামান লিটনের মেয়াদকালে মহানগরের উন্নয়ন ও নগরবাসী পৌরসেবামূলক কার্যক্রমের প্রশংসা করে তিনি বলেন, ‘মহানগরের উন্নয়নে তাঁর অবদান অতুলনীয়। তাঁর রেখে যাওয়া অসমাপ্ত কাজ আমরা সমাপ্ত করব।’
কাউন্সিলর, কর্মকর্তা ও কর্মচারীদের উদ্দেশে ভারপ্রাপ্ত মেয়র বলেন, দল ও মতের ঊর্ধ্বে থেকে নিজ নিজ দায়িত্ব পালন করে পৌরসেবা সুনিশ্চিত করতে হবে। সাময়িক বরখাস্তকৃত মেয়র মোহাম্মদ মোসাদ্দেক হোসেন বুলবুলকে তাঁর বন্ধু উল্লেখ করে নিযাম উল আযীম তাঁর কল্যাণ কামনা করেন।
আরও পড়ুন... 
প্যানেল মেয়রকে টপকে মেয়রের দায়িত্বে কাউন্সিলর
