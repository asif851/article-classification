
পবিত্র ঈদুল ফিতর উপলক্ষে দূরপাল্লার বিভিন্ন বাসের অগ্রিম টিকিটে অতিরিক্ত ভাড়া নেওয়ার অভিযোগ করেছেন টিকিটপ্রত্যাশী যাত্রীরা। আগামী ৬ জুলাই সম্ভাব্য ঈদের দিন ধরে আজ সোমবার সকাল আটটা থেকে দূরপাল্লার অগ্রিম টিকিট বিক্রি শুরু হয়েছে। সেই হিসেবে এবার ৪ জুলাইয়ের টিকিটের চাহিদা অনেক বেশি। আজ সরেজমিনে দেখা যায়, রাজধানীর কল্যাণপুর, টেকনিক্যাল, গাবতলী ও মাজার রোডে বিভিন্ন পরিবহনের কাউন্টারের সামনে টিকিটপ্রত্যাশী মানুষের অনেক ভিড়। বিশেষ করে হানিফ পরিবহন, নাবিল পরিবহন ও এসআর কাউন্টারে এই ভিড় অনেক বেশি। ঈদে বাড়ি যাওয়ার আশায় এসব কাউন্টারের সামনে কেউ মধ্যরাত থেকে, আবার কেউবা সাহরির পরপরই এসে টিকিটের জন্য লাইনে দাঁড়িয়েছেন। যাত্রীদের অভিযোগ, এবার টিকিটের অতিরিক্ত দাম রাখা হচ্ছে। নওগাঁ ও রংপুর অঞ্চলের টিকিটপ্রতি ৫০ থেকে ১৮০ টাকা করে বেশি রাখছে কর্তৃপক্ষ। আবার রাজশাহী অঞ্চলের টিকিটপ্রতি ১৫০ টাকা পর্যন্ত বেশি রাখা হচ্ছে। লাইনে দাঁড়ানো সবুজ মিয়া নামের একজন টিকিটপ্রত্যাশী বলেন, সাড়ে পাঁচ ঘণ্টা ধরে তিনি লাইনে দাঁড়িয়ে আছেন। ঢাকার থেকে ৪ জুলাই ঠাকরগাঁও যাবেন তিনি। তবে ৪ তারিখের টিকিট মিলছে না।
