
নীলফামারীতে চাচাতো ভাইকে হত্যার দায়ে তিনজনকে যাবজ্জীবন সশ্রম কারাদণ্ডাদেশ ও প্রত্যেককে ১০ হাজার টাকা করে জরিমানা করেছেন আদালত। আজ মঙ্গলবার দুপুরে অতিরিক্ত দায়রা জজ মাহবুবুল আলম এই দণ্ডাদেশ দেন।
একই মামলায় পাঁচজনকে এক বছর করে সশ্রম কারাদণ্ড ও এক হাজার টাকা করে জরিমানার দণ্ড দিয়েছেন আদালত।যাবজ্জীবন সাজাপ্রাপ্ত আসামিরা হলেন: জেলার সৈয়দপুর উপজেলার কাশিরাম বেলপুকুর ইউনিয়নের ডিকশো মোল্লাপাড়া গ্রামের মকছেদুল ইসলাম (৩৫), মকছেদুলের ছোট ভাই মোস্তাকিন (৩৩) ও চাচাতো ভাই এমদাদুল হক (৫৩)। এক বছরের সাজাপ্রাপ্ত আসামিরা হলেন মকছেদুলের বাবা মোজাহারুল ইসলাম (৬৮), মকছেদুলের মা নেছাবী বেগম (৬৩), মকছেদুলের স্ত্রী অবিতন (৩১), মোস্তাকিনের স্ত্রী লিপি (৩০) ও মকছেদুলের ছোট ভাই মহসীন আলীর স্ত্রী নমনী (২৫)।আসামিদের মধ্যে মোস্তাকিন, তার স্ত্রী লিপি এবং মকছেদুলের স্ত্রী অবিতন পলাতক।মামলার সংক্ষিপ্ত বিবরণে জানা যায়, ২০০৮ সালের ১৫ সেপ্টেম্বর জ্বালানি খড়ি নিয়ে ঠাট্টা-মশকরার একপর্যায়ে সৃষ্ট সংঘর্ষে মোল্লাপাড়া গ্রামের বদিউজ্জামান আহত হন। হাসপাতালে নেওয়ার পথে তিনি মারা যান। এ ঘটনায় নিহত বদিউজ্জামানের ছোট ভাই সাইফুল ইসলাম আটজনকে আসামি করে সৈয়দপুর থানায় একটি হত্যা মামলা করেন।
