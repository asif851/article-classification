
ব্যবসায়ীদের শীর্ষ সংগঠন বাংলাদেশ শিল্প ও বণিক সমিতি ফেডারেশনের (এফবিসিসিআই) ২০১৭-১৯ মেয়াদের নির্বাচন আগামী ১৪ মে অনুষ্ঠিত হতে আইনগত কোনো বাধা নেই।
ওই নির্বাচন স্থগিত করে হাইকোর্টের দেওয়া রুল খারিজ করেছেন দেশের সর্বোচ্চ আদালত। আজ বৃহস্পতিবার প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যর আপিল বিভাগ এই আদেশ দেন।
একই সঙ্গে মনোনীত পরিচালক হিসেবে ময়মনসিংহ চেম্বার অব কমার্সকে আগামী ৩০ মের মধ্যে অন্তর্ভুক্ত করতে বলেছেন আদালত।
ময়মনসিংহ চেম্বার অব কমার্সকে ৩০ মের মধ্যে মনোনীত পরিচালক হিসেবে অন্তর্ভুক্ত করা হবে এবং নির্বাচন হবে—এমন সমঝোতার কথা আজ আদালতকে জানান অ্যাটর্নি জেনারেল।  রিট আবেদনকারী পক্ষ আদালতে রুল খারিজের আরজি জানায়।
দুই পক্ষের শুনানি নিয়ে আদালত আদেশ দেন।
আদালতে রাষ্ট্রপক্ষে ছিলেন অ্যাটর্নি জেনারেল মাহবুবে আলম। এফবিসিসিআইয়ের পক্ষে ছিলেন আইনজীবী ইমতিয়াজ মইনুল ইসলাম। রিট আবেদনকারীর পক্ষে ছিলেন আইনজীবী রোকনউদ্দিন মাহমুদ ও এম বদরুদ্দোজা বাদল।
পরে ইমতিয়াজ মইনুল ইসলাম বলেন, আদালত রুল খারিজ করেছেন। নির্বাচনের ওপর হাইকোর্টের দেওয়া স্থগিতাদেশ প্রত্যাহার করা হয়েছে। ঘোষিত তফসিল অনুসারে ১৪ মে এফবিসিসিআই নির্বাচন হতে আইনগত কোনো বাধা নেই।
এক রিট আবেদনের পরিপ্রেক্ষিতে এফবিসিসিআইয়ের নির্বাচন দুই মাসের জন্য স্থগিত করেছিলেন হাইকোর্ট। এই স্থগিতাদেশের বিরুদ্ধে সংগঠনটি আপিল বিভাগে আবেদন করে। আবেদনের ওপর আজ শুনানি শেষে আদেশ দেন আদালত।
আরও পড়ুন: এফবিসিসিআই নির্বাচন দুই মাসের জন্য স্থগিতএফবিসিসিআই নির্বাচন নিয়ে শুনানি ৩০ মার্চ
