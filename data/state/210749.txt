
রাজধানীর বিভিন্ন এলাকা থেকে আন্তর্জাতিক মানব পাচার ও জিম্মিকারী চক্রের সন্দেহভাজন ১৫ সদস্যকে গ্রেপ্তারের কথা জানিয়েছে র‍্যাপিড অ্যাকশন ব্যাটালিয়ন (র‍্যাব)।
আজ বৃহস্পতিবার সকালে র‍্যাবের পক্ষ থেকে গণমাধ্যমে পাঠানো মোবাইল ফোনের খুদে বার্তায় এই দাবি করা হয়।
খুদে বার্তায় বলা হয়, আন্তর্জাতিক মানব পাচার ও জিম্মিকারী চক্রের ১৫ সদস্যকে গ্রেপ্তার করেছে র‍্যাব-৩। তাঁদের কাছ থেকে বিপুল পরিমাণ পাসপোর্ট ও ভিসার ফটোকপি উদ্ধার করা হয়েছে। জব্দ করা হয়েছে নগদ অর্থ।
ঘটনার বিষয়ে বিস্তারিত তথ্য জানায়নি র‍্যাব। বিস্তারিত তথ্য জানাতে আজ র‍্যাব তাদের মিডিয়া সেন্টারে সাংবাদিকদের ব্রিফ করবে।
