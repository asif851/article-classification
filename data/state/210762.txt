
ঢাকায় অ্যাপভিত্তিক ট্যাক্সিক্যাব সেবা উবারকে কীভাবে বৈধতা দেওয়া যায়, তা খতিয়ে দেখছে বাংলাদেশ রোড ট্রান্সপোর্ট অথরিটি (বিআরটিএ)। উবার কর্তৃপক্ষ সম্প্রতি বাংলাদেশে তাদের ব্যবসায়িক কার্যক্রম ও পরিকল্পনা জমা দিয়েছে। এরই পরিপ্রেক্ষিতে এ বিষয়টি যাচাই-বাছাই করতে একটি কমিটি করেছে বিআরটিএ। সংস্থাটি প্রয়োজনে তাদের নীতিমালা পরিবর্তনের কথাও ভাবছে।বিআরটিএর পরিচালক (ইঞ্জিনিয়ারিং) মো. নুরুল ইসলাম প্রথম আলোকে বলেন, ‘প্রচলিত আইন অনুযায়ী উবারের সেবা অবৈধ। তাই আমরা এ সেবাকে অবৈধ ঘোষণা করেছিলাম। কিন্তু বর্তমান সময়ে প্রযুক্তির ব্যবহার এবং সড়ক পরিবহন ও সেতুমন্ত্রী ওবায়দুল কাদের এ সেবাকে স্বাগত জানানোয় বিআরটিএ উদ্যোগ নিয়েছে, কীভাবে এ সেবাকে বৈধতা দেওয়া যায়।’বৈধতা প্রসঙ্গে নুরুল ইসলাম আরও বলেন, ‘আমাদের নীতিমালায় সমস্যা থাকলে প্রয়োজনে আমরা নীতিমালা বদলাব। এ বিষয়টি যাচাই-বাছাই করতে যে কমিটি করা হয়েছে, তারা প্রতিবেদন দিলে আমরা পরবর্তী ব্যবস্থা নেব।’প্রসঙ্গত, গত বছরের ২২ নভেম্বর যুক্তরাষ্ট্রের অনলাইনভিত্তিক পরিবহন সেবাদাতা নেটওয়ার্ক উবার বাংলাদেশে তাদের সেবা চালু করে। এর তিন দিন পরই ২৫ নভেম্বর মো. নুরুল ইসলামের বরাত দিয়ে রাজধানী ঢাকায় স্মার্টফোন অ্যাপভিত্তিক এই ট্যাক্সিসেবাকে অবৈধ ঘোষণা করে গণমাধ্যমে বিজ্ঞপ্তি প্রকাশ করে বিআরটিএ।বিআরটিএর দেওয়া এই নিষেধাজ্ঞা এখন পর্যন্ত বহাল রয়েছে। শিগগিরই এ নিষেধাজ্ঞা তুলে নেওয়া হবে কি না, তা জানাতে পারেনি বিআরটিএ। এর কারণ হিসেবে প্রচলিত আইনের কথা উল্লেখ করে তারা। তবে দেশে প্রযুক্তিভিত্তিক এ ধরনের সেবা চালু হোক, সংস্থাটি তা চায় বলে জানিয়েছে।
অবৈধ ঘোষণা করলেও ঢাকায় বন্ধ হয়নি এ সেবা। অবৈধ ঘোষণার পর সেবা চালু থাকা নিয়ে মো. নুরুল ইসলাম বলেন, ‘যেহেতু এ সেবাকে জনগণ গ্রহণ করেছে, তাই আপাতত আমরা কোনো ব্যবস্থা নিইনি।’
উবারের সেবা চালুর দুই মাসের মাথায় ২২ জানুয়ারি নিজেদের ওয়েবসাইটে ভাড়া বাড়ানোর ঘোষণা দেওয়া হয়। ২৩ জানুয়ারি থেকে ঢাকার যাত্রীদের জন্য নতুন ভাড়া কার্যকর হয়েছে।
