
এবার পবিত্র হজের জন্য ঢাকায় সৌদি দূতাবাসের কাছে বাংলাদেশের কোনো হজযাত্রীর ভিসার আবেদন আর বাকি নেই। গতকাল সোমবার পর্যন্ত সৌদি কর্তৃপক্ষ বাংলাদেশের ১ লাখ ১৮ হাজার ৯২৪ জন হজযাত্রীকে ভিসা দিয়েছে।
এবার হজ নিয়ে জটিলতা এবং এ নিয়ে হাইকোর্টের ১৩ আগস্টের দেওয়া রায়ের পরিপ্রেক্ষিতে পররাষ্ট্র মন্ত্রণালয় আজ মঙ্গলবার এক বিজ্ঞপ্তিতে এসব তথ্য জানায়।
বিজ্ঞপ্তিতে বলা হয়েছে, সৌদি দূতাবাস ১৪ আগস্ট পর্যন্ত বাংলাদেশের ১ লাখ ১৮ হাজার ৯২৪ জন হজযাত্রীকে ভিসা দিয়েছে। এখন আর কারও ভিসার আবেদন দূতাবাসের কাছে নেই।
ধর্ম মন্ত্রণালয়ের পরিসংখ্যান অনুযায়ী, এবার ১ লাখ ২৭ হাজার ১৯৮ জন হজযাত্রী ভিসার জন্য আবেদন করেছেন। সেই হিসেবে এখনো প্রায় আট হাজার হজযাত্রীর ভিসা বাকি আছে।
অবশিষ্ট হজযাত্রীর ভিসা নিয়ে জানতে চাইলে জেদ্দায় বাংলাদেশের কনসাল জেনারেল এফ এম বোরহান উদ্দিন মঙ্গলবার রাতে মোবাইলে প্রথম আলোকে বলেন, ‘১৪ আগস্ট পর্যন্ত ১ লাখ ২৫ হাজার ৯১৩ জনের ভিসার আবেদন নিবন্ধিত হয়েছে। আশা করছি, বাকি ১ হাজার ২৮৫ জনের আবেদন বুধবারের মধ্যে নিবন্ধিত হয়ে যাবে। চূড়ান্ত সময়সীমার মধ্যে বাংলাদেশের সব হজযাত্রী ভিসা পেয়ে যাবেন বলে আমাদের ধারণা।’
চাঁদ দেখা সাপেক্ষে এ বছর ৩০ আগস্ট পবিত্র হজ হতে পারে। সে হিসেবে ১৭ আগস্ট পর্যন্ত হজযাত্রীদের ভিসা দেওয়ার কথা সৌদি সরকারের; বাংলাদেশ থেকে হজের শেষ ফ্লাইট সৌদি আরব যাবে ২৬ আগস্ট।
এবার ভিসা জটিলতা, টানা দ্বিতীয়বারের হজযাত্রীদের ক্ষেত্রে ভিসা ফি বৃদ্ধি এবং বাসা ভাড়ায় বিলম্বসহ নানা কারণে হজযাত্রায় জটিলতা দেখা দেয়। বাতিল করতে হয় অনেকগুলো হজ ফ্লাইট।
