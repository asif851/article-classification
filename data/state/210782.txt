
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে শিক্ষক লাঞ্ছনার ঘটনায় চার শিক্ষার্থীকে সাময়িক বহিষ্কার করেছে বিশ্ববিদ্যালয় কর্তৃপক্ষ। আজ মঙ্গলবার বিকেলে এঁদের বহিষ্কার করা হয়। এই চারজন ছাত্রলীগের কর্মী বলে জানা গেছে।সাময়িক বহিষ্কৃতরা হওয়া চার ছাত্র হলেন বন ও পরিবেশ বিজ্ঞান বিভাগের শিক্ষার্থী আরিফুল ইসলাম ও জাহিদ হোসেন, পরিসংখ্যান বিভাগের ধনী রাম রায় এবং পলিটিক্যাল স্টাডিজের আবদুল্লাহ আল মামুন।বিশ্ববিদ্যালয়ের রেজিস্ট্রার মুহাম্মদ ইশফাকুল হোসেন বহিষ্কারের বিষয়টি প্রথম আলোকে নিশ্চিত করেছেন।এদিকে বিশ্ববিদ্যালয়ের উপাচার্যের পদত্যাগের দাবিতে আন্দোলনকারী শিক্ষকদের টানা তিন দিনের নতুন কর্মসূচি আজ থেকে শুরু হয়েছে। সকালে কর্মবিরতি পালন করে শিক্ষকেরা ক্যাম্পাসে কালোব্যাজ ধারণ করে মৌন মিছিল করেন।শাহজালাল বিশ্ববিদ্যালয়ের কয়েকজন শিক্ষকের সঙ্গে অসৌজন্যমূলক আচরণের অভিযোগ এনে বিশ্ববিদ্যালয়ের উপাচার্য মো. আমিনুল হক ভূঁইয়ার পদত্যাগের দাবিতে গত ১২ এপ্রিল থেকে ‘মহান মুক্তিযুদ্ধের চেতনায় উদ্বুদ্ধ শিক্ষকবৃন্দ’ ব্যানারে আন্দোলন শুরু করেন শিক্ষকদের একাংশ। আবার এ আন্দোলনকে বিশ্ববিদ্যালয় অস্থিতিশীল করার পাঁয়তারা হিসেবে আখ্যা দিয়ে সরকার-সমর্থক শিক্ষকদের অপর একটি অংশ ‘মহান মুক্তিযুদ্ধের চেতনা ও মুক্ত চিন্তা চর্চায় ঐক্যবদ্ধ শিক্ষকবৃন্দ’ ব্যানারে উপাচার্যের পক্ষে অবস্থান নেন। পাশাপাশি আন্দোলনরত শিক্ষকদের আন্দোলন থেকে সরে দাঁড়ানোর দাবিতে ‘সাধারণ শিক্ষার্থী’ ব্যানারে আন্দোলন করছে ছাত্রলীগ। এ অবস্থায় শিক্ষা মন্ত্রণালয় ২৪ আগস্ট এক নির্দেশনায় আন্দোলনরত শিক্ষকদের আন্দোলন বন্ধ রেখে শিক্ষা কার্যক্রম সচল রাখার আহ্বান জানায়।
কিন্তু এ নির্দেশনা উপেক্ষা করে আন্দোলনকারী শিক্ষকেরা তাঁদের কর্মসূচি অব্যাহত রাখেন। গত রোববার সকালে উপাচার্যবিরোধী আন্দোলন চলাকালে ব্যানার কেড়ে নিয়ে শিক্ষকদের লাঞ্ছিত করেন উপাচার্যের পক্ষে অবস্থান নেওয়া ছাত্রলীগের কর্মীরা। এর আগে আন্দোলনরত শিক্ষকদের হাতে লাঞ্ছিত হয়েছিলেন উপাচার্য মো. আমিনুল হক ভুইয়া।
আরও পড়ুনছাত্রলীগের হাতে শিক্ষক এবং শিক্ষকের হাতে উপাচার্য লাঞ্ছিত
