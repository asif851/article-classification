
মহাসড়কে অটোরিকশা চলাচল বন্ধ করা প্রসঙ্গে সড়ক পরিবহন ও সেতু মন্ত্রী ওবায়দুল কাদের বলেছেন, সরকার গরিবের পেটে লাথি মারতে চায় না, তাদের রক্ষা করা সরকারের দায়িত্ব। কিন্তু আগে জীবন, পরে জীবিকা।আজ বৃহস্পতিবার দুপুরে ফেনী সদর উপজেলার ফাজিলপুর এলাকায় ঢাকা-চট্টগ্রাম মহাসড়কের একটি পদচারী সেতু উদ্বোধনকালে ওবায়দুল কাদের এ কথা বলেন। প্রায় ৮০ ফুট লম্বা এ সেতু নির্মাণে সড়ক ও জনপথ অধিদপ্তরের ব্যয় হয়েছে প্রায় ৯০ লাখ টাকা।ওবায়দুল কাদের বলেন, মহাসড়কে শৃঙ্খলা ফিরিয়ে আনতে যেকোনো বড় ও কঠিন চ্যালেঞ্জ মোকাবিলা করা হবে। জীবন বাঁচানোর জন্য জীবিকার ত্যাগ স্বীকার করতে হবে। সরকার ফিটনেসবিহীন গাড়ি ও লাইসেন্সবিহীন চালক সম্পর্কেও কঠোর পদক্ষেপ নিতে যাচ্ছে। আগামী ১০ তারিখ এ নিয়ে সভা হওয়ার কথা রয়েছে।যদি সড়কে শৃঙ্খলা ফিরে না আসে, তাহলে মেট্রো রেলে কাজ হবে না উল্লেখ করে সেতুমন্ত্রী বলেন, গত সাত দিনে মহাসড়কে একটি দুর্ঘটনাও হয়নি, একটি লোকও মারা যায়নি। বেপরোয়া ড্রাইভিংও দুর্ঘটনার অন্যতম কারণ।আগামী ডিসেম্বরে ঢাকা-চট্টগ্রাম মহাসড়কের ফোর লেন উদ্বোধন করা হবে বলে জানান মন্ত্রী। কিন্তু যদি সড়কে শৃঙ্খলা ফিরিয়ে না আনা যায়, তাহলে মানুষ এসবের সুফল পাবে না বলে মনে করেন তিনি। ফোর লেন সড়কের কাজ শেষ হলে তিন চাকার ধীরগতির যানবাহনের জন্য বাইলেন নির্মাণ করা হবে।
মন্ত্রী বলেন, ইতিপূর্বে বিভিন্ন সময় বিভিন্ন প্রভাবশালী ব্যক্তি ও মহলের চাপে তিন হাজার কিলোমিটার সড়ককে আঞ্চলিক মহাসড়ক ঘোষণা করা হয়েছে। যা আদৌ প্রয়োজন ছিল না। সেগুলোর তালিকা হচ্ছে।
আজ পদচারী সেতু উদ্বোধন করার সময় মন্ত্রীর সঙ্গে ফেনীর অতিরিক্ত জেলা প্রশাসক (সার্বিক) মোহাম্মদ এনামুল হক, অতিরিক্ত পুলিশ সুপার মো. শামসুল আলম সরকার, জেলা আওয়ামী লীগ সভাপতি আবদুর রহমান, ফোর লেন প্রকল্পের প্রকৌশলীরা উপস্থিত ছিলেন।
