
খুলনা সিটি করপোরেশন নির্বাচন সামনে রেখে গতকাল শনিবার সন্ধ্যায় নগরের পাঁচটি থানার ভারপ্রাপ্ত কর্মকর্তাকে (ওসি) রদবদল করা হয়েছে।
খুলনা মেট্রোপলিটন পুলিশ সূত্রে জানা গেছে, সোনাডাঙ্গা থানার ওসি এস এম কামরুজ্জামানকে খুলনা মেট্রোপলিটন পুলিশ সদর দপ্তরে নেওয়া হয়েছে। আর সদর থানা থেকে শাহাবুদ্দিন আজাদকে দৌলতপুরে, খালিশপুর থানা থেকে সুকুমার বিশ্বাসকে সোনাডাঙ্গায়, দৌলতপুর থানা থেকে আখতার হোসেনকে খুলনা সদরে, খানজাহান আলী থানা থেকে শহিদুল ইসলামকে খালিশপুর থানায় এবং ডিবির পরিদর্শক সুরেশ চন্দ্র হালদারকে খানজাহান আলী থানায় সাময়িক বদলি করা হয়েছে।
খুলনা মেট্রোপলিটন পুলিশ কমিশনার সফিকুর রহমান বলেন, স্বরাষ্ট্র মন্ত্রণালয়ের নির্দেশে নির্বাচন সামনে রেখে এ রদবদল করা হয়েছে। নির্বাচনের পর তাঁরা আবার আগের কর্মস্থলে যোগ দেবেন।
নির্বাচন অবাধ, নিরপেক্ষ ও সুষ্ঠুভাবে সম্পন্নের জন্য বেশ কিছুদিন ধরে বিএনপি পুলিশ প্রশাসনে রদবদলের দাবি জানিয়ে আসছিল।
