
ঢাকা বিশ্ববিদ্যালয়ের ছাত্র-শিক্ষক কর্মচারীদের মধ্যে ৯০ ভাগই সুন্দরবনের রামপালে বিদ্যুৎকেন্দ্র চান না। এক প্রতীকী গণভোটে মোট ১০ হাজার ১১১ জন অংশ নিয়ে ৯০ দশমিক ৪১ শতাংশ এই রায় দিয়েছেন। আর এর পক্ষে রায় দিয়েছেন ৮ দশমিক ৫১ শতাংশ। ১ দশমিক ০১ শতাংশ ভোট বাতিল হয়েছে।
আজ বৃহস্পতিবার ঢাকা বিশ্ববিদ্যালয়ের অপরাজেয় বাংলার সামনে এই প্রতীকী গণভোটের রায় ঘোষণা করা হয়। সমাজতান্ত্রিক ছাত্র ফ্রন্টের ঢাকা বিশ্ববিদ্যালয় শাখার নেতা-কর্মীরা গত ৩০ অক্টোবর থেকে ১৬ নভেম্বর পর্যন্ত ক্লাসে, হলে ও অফিসগুলোতে গিয়ে এসব ভোট সংগ্রহ করেছেন।
গণরায় ঘোষণা করে তেল-গ্যাস, খনিজ সম্পদ ও বিদ্যুৎ-বন্দর রক্ষা জাতীয় কমিটির সদস্যসচিব অধ্যাপক আনু মুহাম্মদ বলেন, সুন্দরবন পৃথিবীর সবচেয়ে সংবেদনশীল বন। লক্ষ বছর ধরে লোনা পানি ও মিঠা পানির সংমিশ্রণে এখানকার উদ্ভিদ ও প্রাণের সমন্বয়ে অত্যন্ত সংবেদনশীল ইকোসিস্টেম তৈরি হয়েছে, যা পৃথিবীতে অদ্বিতীয়। প্রধানমন্ত্রী একদিকে জলবায়ু সম্মেলনে পরিবেশ রক্ষার প্রতিশ্রুতি দিচ্ছেন, অন্যদিকে রামপাল বিদ্যুৎ প্রকল্প বাস্তবায়ন করে সুন্দরবন ধ্বংস করছেন। যদি সরকার ন্যূনতম গণতন্ত্রের তোয়াক্কা করে থাকে, তবে এই গণভোটের ফল তথা জনমতের প্রতি শ্রদ্ধা রেখে অবিলম্বে রামপাল বিদ্যুৎ প্রকল্প বাতিল করবে।
ছাত্র ফ্রন্টের ঢাকা বিশ্ববিদ্যালয় শাখার সভাপতি ইভা মজুমদারের সভাপতিত্বে এ সময় ঢাকা বিশ্ববিদ্যালয়ের ভূতত্ত্ব বিভাগের অধ্যাপক বদরুল ইমাম, আন্তর্জাতিক সম্পর্ক বিভাগের সহযোগী অধ্যাপক তানজিম উদ্দিন খান, ছাত্র ফ্রন্টের কেন্দ্রীয় সভাপতি নাঈমা খালেদ প্রমুখ বক্তব্য দেন।
