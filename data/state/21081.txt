
রাজবাড়ীর গোয়ালন্দ বাজার বাসস্ট্যান্ড ও পৌর জামতলা এলাকায় দৌলতদিয়া-খুলনা মহাসড়কে নির্মিত গতিরোধক অপসারণ করতে গতকাল মঙ্গলবার দুপুরে অভিযান চালায় সড়ক ও জনপথ (সওজ) বিভাগ। জনতার বাধায় গতিরোধক না সরিয়েই তারা ফিরে যায়।স্থানীয় সূত্রে জানা গেছে, দৌলতদিয়া-খুলনা মহাসড়কের গোয়ালন্দ বাজার বাসস্ট্যান্ড থেকে উপজেলা পরিষদ পর্যন্ত প্রায় দুই কিলোমিটার এলাকায় দুটি কলেজ, মাধ্যমিক বিদ্যালয়, বাজার, উপজেলা পরিষদের বিভিন্ন সরকারি অধিদপ্তরসহ গুরুত্বপূর্ণ অনেক স্থাপনা রয়েছে। এসব এলাকায় গতিরোধক না থাকায় প্রায়ই দুর্ঘটনা ঘটত। কয়েক মাস আগে স্থানীয় বাসিন্দাদের আন্দোলনের ফলে সওজ গতিরোধক দুটি নির্মাণ করে।গতিরোধক অপসারণ অভিযানের নেতৃত্ব দেওয়া রাজবাড়ীর নির্বাহী হাকিম দ্বিজেন্দ্র কুমার নাথ জানান, গতিরোধক রক্ষায় যথাযথ কর্তৃপক্ষের কাছে আবেদন করবে বলে জানিয়েছেন স্থানীয়রা। গণদাবি বিবেচনা করে অপসারণ অভিযান বন্ধ করা হয়েছে।রাজবাড়ী সওজের উপসহকারী প্রকৌশলী মির্জা কবির বলেন, গোয়ালন্দ বাজার বাসস্ট্যান্ড থেকে উপজেলা পরিষদ পর্যন্ত মহাসড়ককে শিগগিরই চার লেনে উন্নীত করার কাজ শুরু হবে।
