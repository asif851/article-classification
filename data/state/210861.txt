
বিচারক নিয়োগসংক্রান্ত সংবিধানের ৯৫ অনুচ্ছেদ ও অধস্তন আদালতের বিচারকদের বদলি, পদোন্নতিসংক্রান্ত সংবিধানের ১১৬ অনুচ্ছেদের বৈধতা চ্যালেঞ্জ করে রিট করা হয়েছে।
অনুচ্ছেদ দুটিকে সংবিধানের সঙ্গে কেন সাংঘর্ষিক ঘোষণা করা হবে না—এই মর্মে রিটে রুল চাওয়া হয়েছে।
আজ বৃহস্পতিবার সকালে রিট আবেদনটি করেন সুপ্রিম কোর্টের আইনজীবী ইউনূস আলী আকন্দ।  রিট আবেদনে আইনসচিব, মন্ত্রিপরিষদ সচিব, সুপ্রিম কোর্টের রেজিস্ট্রারসহ চারজনকে বিবাদী করা হয়েছে।  সংবিধানের ১১৬ অনুচ্ছেদ নিয়ে চলমান আলোচনার মধ্যেই এই রিটটি হলো।  নির্বাহী বিভাগ থেকে বিচার বিভাগ পৃথক্‌করণের নয় বছর পূর্তি উপলক্ষে গত সোমবার দেওয়া এক বাণীতে প্রধান বিচারপতি সুরেন্দ্র কুমার সিনহা বলেন, সংবিধানের ১১৬ অনুচ্ছেদ বিচার বিভাগের ধীরগতির অন্যতম কারণ। উল্লিখিত প্রেক্ষাপটে বঙ্গবন্ধুর নেতৃত্বে প্রণীত ১৯৭২ সালের সংবিধানের ১১৬ অনুচ্ছেদটি পুনঃপ্রবর্তন হওয়া সময়ের দাবি।
আইনজীবী ইউনূস আলী বলেন, আগামী রোববার রিট আবেদনটি শুনানির জন্য আদালতে উপস্থাপন করা হবে।
আরও পড়ুন: দ্বৈত শাসন বিচার বিভাগের ধীরগতির অন্যতম কারণ
