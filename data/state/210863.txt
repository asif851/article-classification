
নেত্রকোনার বারহাট্টা উপজেলার মনাস সরকারি প্রাথমিক বিদ্যালয়ের প্রধান শিক্ষক অর্জুন বিশ্বাসকে (৪৫) কুপিয়ে হত্যা করেছে দুর্বৃত্তেরা। আজ বুধবার সকাল পৌনে ১০টার দিকে এ ঘটনা ঘটে। অর্জুন বিশ্বাসের বাড়ি উপজেলার রামপুর ইউনিয়নের দশাল গ্রামে। 
পুলিশ ও প্রধান শিক্ষকের স্বজনেরা জানান, প্রতিদিনের মতো আজ সকালেও প্রধান শিক্ষক অর্জুন বিশ্বাস স্কুলের সহকারী শিক্ষক সুফিয়া সুলতানাসহ একই মোটরসাইকেলে করে স্কুলে যাচ্ছিলেন। স্কুল থেকে প্রায় ১০০ গজ দূরে দুর্বৃত্তরা পথরোধ করে ওই প্রধান শিক্ষককে কুপিয়ে পালিয়ে যায়। আহত প্রধান শিক্ষককে বারহাট্টা উপজেলা স্বাস্থ্য কমপ্লেক্সে নেওয়ার পর কর্তব্যরত চিকিৎসা কর্মকর্তা তাঁকে মৃত ঘোষণা করেন। ঘটনার ব্যাপারে জানতে অর্জুন বিশ্বাসের সঙ্গে থাকা সুফিয়া সুলতানার সঙ্গে যোগাযোগের চেষ্টা চলছে। এ ব্যাপারে জানতে চাইলে জেলার অতিরিক্ত পুলিশ সুপার হাবিবুর রহমান প্রামাণিক প্রথম আলোকে বলেন, মনাস সরকারি প্রাথমিক বিদ্যালয়ের প্রধান শিক্ষক অর্জুন বিশ্বাসকে কুপিয়ে হত্যা করা হয়েছে বলে প্রাথমিকভাবে জানা গেছে। ঘটনাস্থলে পুলিশ গেছে।
