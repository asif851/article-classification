
আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত বলেছেন, সাময়িক ক্ষোভ থেকে এরশাদ সাহেব এ ধরনের সিদ্ধান্ত নিতে পারেন। তবে তাঁর কোনটি সর্বশেষ সিদ্ধান্ত, সে জন্য আরও অপেক্ষা করতে হবে।আজ মঙ্গলবার দুপুরে প্রথম আলো ডটকমের কাছে প্রতিক্রিয়া জানাতে গিয়ে তিনি এসব কথা বলেন। সুরঞ্জিত আরও বলেন, এরশাদ সাহেবের দলের সদস্যরা নির্বাচনকালীন সরকারে রয়েছেন। সবার সঙ্গে আলোচনা করে তিনি এ সিদ্ধান্ত নিয়েছেন কি না, সন্দেহ রয়েছে।এরশাদ নির্বাচনে অংশ গ্রহণ করবেন না—এ ব্যাপারে প্রতিক্রিয়া জানতে চাইলে আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, ‘এরশাদ সাহেব কখন কী বলেন, তার ওপর ভিত্তি করে কোনো সিদ্ধান্ত নেওয়া যায় না। তাঁর এ সিদ্ধান্ত আমি এখনো বিশ্বাস করি না। তিনি সর্বশেষ কী করেন, তা দেখার জন্য আমাদের আরও অপেক্ষা করতে হবে।’
