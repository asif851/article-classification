
ডেমরার কোনাপাড়া এলাকায় নির্মাণাধীন ভবন থেকে পড়ে রানা আহমেদ নামে এক নির্মাণশ্রমিক মারা গেছেন। গতকাল রোববার সকালে এই দুর্ঘটনা ঘটে। নিহত রানা পটুয়াখালীর দশমিনা উপজেলার চরহোসনাবাদ গ্রামের জালাল পোদ্দারের ছেলে। রানার সহকর্মী সোহেল বলেন, ডেমরার কোনাপাড়া আল আমিন রোডে নির্মাণাধীন ছয়তলা ভবনের ছাদে কাজ করার সময় রানা পড়ে যান। গুরুতর আহত অবস্থায় উদ্ধার করে ঢাকা মেডিকেল কলেজ (ঢামেক) হাসপাতালে নিয়ে গেলে চিকিৎসক তাঁকে মৃত ঘোষণা করেন। ঢামেক ক্যাম্প পুলিশ ইনচার্জ উপপরিদর্শক (এসআই) বাচ্চু মিয়া বলেন, রানার মরদেহ হাসপাতাল মর্গে রাখা হয়েছে।
