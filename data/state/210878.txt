
ঢাকা-চট্টগ্রাম মহাসড়কে কুমিল্লার সদর দক্ষিণ উপজেলার লইপুরা এলাকায় গতকাল শুক্রবার লরিচাপায় মা-ছেলেসহ একটি সিএনজিচালিত অটোরিকশার তিন আরোহী নিহত হয়েছেন। তা ছাড়া এ জেলায় আরেকটি সড়ক দুর্ঘটনায় প্রাণ গেছে এক শিশুর। আর চট্টগ্রামের সাতকানিয়া ও মাগুরায় নিহত হয়েছেন আরও তিনজন। গত বৃহস্পতিবার রাত থেকে গতকাল শুক্রবার দুপুর পর্যন্ত এসব দুর্ঘটনা ঘটে।
এ নিয়ে গত ১৪৪ দিনে সড়ক দুর্ঘটনায় প্রাণ গেল ১ হাজার ৩০৩ জনের।
প্রত্যক্ষদর্শী ও পুলিশের বরাত দিয়ে ঢাকার বাইরে প্রথম আলোর নিজস্ব প্রতিবেদক ও প্রতিনিধিদের পাঠানো খবর:
কুমিল্লায় লরিচাপায় নিহত তিনজন হলেন সদর দক্ষিণ উপজেলার ধনাইতরি এলাকার ইকরাম হোসেনের স্ত্রী মাহমুদা আক্তার (২৫), তাঁর ১৮ মাস বয়সী ছেলে আরশাদ হোসেন এবং একই এলাকার সিএনজিচালক মনির হোসেন (৩০)। এ দুর্ঘটনায় আহত হয়েছেন ইকরাম হোসেন (৪৬) ও তাঁর মেয়ে নাফিসা আক্তার (৬)। তাঁদের কুমিল্লা মেডিকেল কলেজ হাসপাতালে ভর্তি করা হয়েছে।
সদর দক্ষিণ মডেল থানার ভারপ্রাপ্ত কর্মকর্তা (ওসি) মো. নজরুল ইসলাম বলেন, সকাল ১০টার দিকে ধনাইতরি এলাকা থেকে সিএনজিচালিত অটোরিকশায় করে স্ত্রী, ছেলে-মেয়ে নিয়ে জেলার বরুড়া উপজেলায় এক আত্মীয়ের বাড়ি যাচ্ছিলেন ইকরাম। সদর দক্ষিণ উপজেলার লইপুরা এলাকার সংযোগ সড়ক দিয়ে ঢাকা-চট্টগ্রাম মহাসড়কে ওঠার সময় চট্টগ্রাম থেকে ঢাকাগামী একটি লরি অটোরিকশাটিকে চাপা দেয়। এতে ঘটনাস্থলেই মা-ছেলে এবং হাসপাতালে নেওয়ার পথে চালক মনির হোসেন মারা যান। এ ঘটনায় মামলা হয়েছে।
কুমিল্লার দাউদকান্দি উপজেলার আঙ্গাউড়া এলাকায় গতকাল সকালে ট্রাকচাপায় তাইয়েবা (৬) নামে এক শিশু নিহত হয়েছে। সে আঙ্গাউড়া গ্রামের আবুল হাশেমের মেয়ে।
এ ছাড়া দাউদকান্দির গৌরীপুর বাসস্ট্যান্ড এলাকায় বেলা ১১টার দিকে ঢাকা থেকে চাঁদপুরের মতলবগামী একটি বাস নিয়ন্ত্রণ হারিয়ে মহাসড়কের পাশে খাদে পড়ে গেলে কমপক্ষে ৪০ যাত্রী আহত হয়। দাউদকান্দি হাইওয়ে থানার ওসি আবুল কালাম আজাদ বলেন, খবর পেয়ে হাইওয়ে পুলিশ ও দাউদকান্দি ফায়ার সার্ভিসের কর্মীরা ঘটনাস্থলে পৌঁছে আহত ব্যক্তিদের উদ্ধার করে দাউদকান্দি উপজেলা স্বাস্থ্য কমপ্লেক্সে পাঠায়।
চট্টগ্রাম-কক্সবাজার মহাসড়কের সাতকানিয়া উপজেলার খুনিবটতল এলাকায় সকালে বাসচাপায় মনোয়ার হোসেন (১০) নামে এক শিশুর মৃত্যু হয়েছে। সে বাঁশখালী উপজেলার মির্জিতলা এলাকার মোহাম্মদ রফিকের ছেলে।
মাগুরা সদর উপজেলার আলমখালী বাজার এলাকায় গত বৃহস্পতিবার রাতে যাত্রীবাহী দুটি বাসের মুখোমুখি সংঘর্ষে দুই ব্যক্তি নিহত হয়েছেন। তাঁরা হলেন চুয়াডাঙ্গার দামুড়হুদা উপজেলার হাবিবুর রহমান (২৭) ও কৃষ্ণ কুমার দাস (২৮)। জেলা পুলিশের মুখপাত্র অতিরিক্ত পুলিশ সুপার মো. তারিকুল ইসলাম প্রথম আলোকে বলেন, দুর্ঘটনায় আহত হন আরও অন্তত ২০ জন। খবর পেয়ে স্থানীয় ব্যক্তিদের সহায়তায় পুলিশ ও ফায়ার সার্ভিসের কর্মীরা আহত ব্যক্তিদের উদ্ধার করে মাগুরা সদর হাসপাতালে পাঠায়। তাঁদের মধ্যে চারজনকে রাতেই ঢাকায় পাঠানো হয়।
