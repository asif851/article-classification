
ময়মনসিংহের গৌরীপুর উপজেলার বোকাইনগর ইউনিয়নের স্বল্প পশ্চিমপাড়া গ্রামের ইউপি সদস্য মোস্তাকিমের বাড়িতে প্রতিপক্ষের আগুন দেওয়ার দুই দিন পরও আতঙ্ক কাটেনি তাঁর পরিবার ও স্বজনদের।সার্বক্ষণিক পুলিশ পাহারার পরও গতকাল সোমবার দুপুরে শাহেদ আলীর লোকজন আবারও হামলার চেষ্টা চালায় বলে অভিযোগ করে মোস্তাকিমের পরিবার। স্বল্প পশ্চিমপাড়া গ্রামে গতকাল খোঁজ নিয়ে জানা যায়, বৃষ্টি-বাতাসের মধ্যে খোলা আকাশের নিচে রাত কাটায় মোস্তাকিমের পরিবার ও স্বজনেরা। মোস্তাকিমের পরিবারে দশম শ্রেণীর শিক্ষার্থীসহ আরও তিন শিক্ষার্থীর বই-খাতা পুড়ে ছাই হয়ে গেছে। মোস্তাকিমের বাবা ওমর সিদ্দিক জানান, তাঁর ছোট ছেলে সালেহীন (১০) ঘটনার পর থেকে নিখোঁজ। পরিবারের দুই সদস্য হাসপাতালে চিকিৎসাধীন। একদিকে পরিবারের সদস্যদের অসহায় অবস্থা, অন্যদিকে এখনো হামলার ভয়ে সবাই আতঙ্কিত।
