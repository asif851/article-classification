
যুক্তরাষ্ট্রের নিউইয়র্ক শহরের জ্যামাইকা এলাকায় প্রবাসী নাজমা খানমকে (৬০) ছুরি মেরে হত্যা করেছে দুর্বৃত্তরা। গতকাল বুধবার রাত সোয়া নয়টার দিকে জ্যামাইকায় বাড়ির পাশে সড়কপথে তাঁকে ছুরিকাঘাত করা হয়।
নাজমা খানম শরীয়তপুর সরকারি বালিকা বিদ্যালয়ের অবসরপ্রাপ্ত শিক্ষক।
ফুটপাত দিয়ে হাঁটার সময় অজ্ঞাত দুর্বৃত্তের ছুরিকাঘাতে নাজমা খানম লুটিয়ে পড়েন। দ্রুত হাসপাতালে নেওয়া হলে সেখানে চিকিৎসক তাঁকে মৃত ঘোষণা করেন। হত্যাকাণ্ডের সময় নাজমা খানমের হাতে একটি ব্যাগ ছিল। দুর্বৃত্তরা ব্যাগটি নিয়ে যায়নি।
নিহত নারীর স্বামী সামসুল আলম শরীয়তপুর সরকারি কলেজের রসায়ন বিভাগের সাবেক শিক্ষক। বর্তমানে তিনি স্ত্রী ও ছোট ছেলেকে নিয়ে নিউইয়র্কে বসবাস করেন। এ দম্পতির তিন সন্তান রয়েছে।
নিউইয়র্ক পুলিশ দ্রুত ঘটনাস্থলে পৌঁছে ঘটনার তদন্ত শুরু করেছে। হত্যাকারীকে গ্রেপ্তারের চেষ্টা চলছে বলে পুলিশের পক্ষ থেকে জানানো হয়েছে।
সম্প্রতি নিউইয়র্কে একজন ইমাম ও তাঁর সহযোগী দুর্বৃত্তের গুলিতে নিহত হন। এর ব্যাপক প্রতিক্রিয়ায় প্রবাসীরা সভা-সমাবেশ করেন। ইমাম আখঞ্জির হত্যাকারীকে এর মধ্যে গ্রেপ্তার করা হয়েছে।
এবার হত্যার শিকার হলেন বাংলাদেশি নারী নাজমা খানম। জ্যামাইকা এলাকায় অনেক বাংলাদেশির বাস। এ হত্যাকাণ্ডের খবর ছড়িয়ে পড়লে কমিউনিটির লোকজন ছুটে গেছেন ঘটনাস্থলে।
