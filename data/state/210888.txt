
মহান স্বাধীনতা দিবস উপলক্ষে নবাবগঞ্জ সরকারি কলেজে গতকাল সোমবার মুক্তিযুদ্ধভিত্তিক প্রামাণ্যচিত্র মুক্তির গান প্রদর্শন এবং কুইজে বিজয়ীদের মধ্যে পুরস্কার বিতরণ করা হয়েছে। অনুষ্ঠানে দর্শক হিসেবে উপস্থিত ছিলেন কলেজের শিক্ষক ও একাদশ শ্রেণির শিক্ষার্থীরা।বেলা ১১টায় কলেজের শহীদ মনিমুল হক ভবনে এ অনুষ্ঠানের আয়োজন করে প্রথম আলোর চাঁপাইনবাবগঞ্জ বন্ধুসভা। এতে সহযোগিতা করে নবাবগঞ্জ সরকারি কলেজ।অনুষ্ঠানে স্বাগত বক্তব্য দেন কলেজের অধ্যক্ষ এ কে এম মনজুর রেজা। অন্যদের মধ্যে বক্তব্য দেন বাংলা বিভাগের প্রধান মাযহারুল ইসলাম, গণিত বিভাগের প্রধান আশরাফুল হক, চাঁপাইনবাবগঞ্জে প্রথম আলোর নিজস্ব প্রতিবেদক আনোয়ার হোসেন প্রমুখ।অধ্যক্ষ বলেন, এ যুগের ছেলেমেয়েরা মুক্তিযুদ্ধ দেখেনি। হয়তো তারা শুনে থাকতে পারে। তবে বন্ধুসভার এ আয়োজনের মাধ্যমে তারা মুক্তিযুদ্ধের প্রামাণ্যচিত্র দেখে বুঝতে পারবে। তারা উপলব্ধি করতে পারবে।
 
