
প্রায় দেড় মাস পর সন্ধান পাওয়া গেছে অভিনেতা ফখরুল হাসান বৈরাগীর। আজ সোমবার দুপুরে তিনি নিজে হাজির হন রাজধানীর কলাবাগান থানায়।
থানা থেকে ফখরুল হাসান বৈরাগীকে মিন্টো রোডে ঢাকা মহানগর পুলিশের মিডিয়া সেন্টারে নিয়ে যাওয়া হয়। এ সময় ফখরুল হাসান বৈরাগী সাংবাদিকদের বলেন, দ্বিতীয় স্ত্রী রাজিয়া হাসানের সঙ্গে রাগারাগীর কারণে ঘর ছেড়ে প্রথম স্ত্রীর সন্তানের বাসায় তিনি উঠেছিলেন। তিনি আত্মগোপন করেননি কিংবা কেউ তাঁকে অপহরণ করেনি।
প্রথম স্ত্রীর মৃত্যুর পর রাজিয়া হাসানকে বিয়ে করেন ফখরুল হাসান বৈরাগী। গত ৭ আগস্ট থেকে ফখরুল হাসান বৈরাগী নিখোঁজ রয়েছেন জানিয়ে ৯ আগস্ট কলাবাগান থানায় একটি সাধারণ ডায়েরি (জিডি) করেন তাঁর স্ত্রী রাজিয়া হাসান। তবে কলাবাগান থানা এ ধরনের কোনো সাধারণ ডায়েরি নথিভুক্ত হওয়ার কথা অস্বীকার করে।
রাজিয়া হাসান গত শনিবার প্রথম আলোকে বলেন, ফখরুল হাসান বৈরাগী গত ৭ আগস্ট সকালে বাসা থেকে বেরিয়ে ছেলে সামন্ত হাসানকে কলেজে পৌঁছে দিয়ে বাসার নিচতলায় এলেও বাসায় ঢোকেননি। বাড়ির দারোয়ানের কাছে গাড়ির চাবি দিয়ে সেটি তাঁর স্ত্রীকে পৌঁছে দিতে বলেন। ওই দিন বরাবরের মতো রাত নয়টার মধ্যে বাসায় না ফেরায় তাঁর মুঠোফোনে যোগাযোগের চেষ্টা করেন পরিবারের সদস্যরা। কিন্তু তাঁরা সেটি বন্ধ পান। এরপর থেকে ফখরুল হাসানের খোঁজ পাওয়া যায়নি।
আরও পড়ুন: 
অভিনেতা ফখরুল হাসান বৈরাগী নিখোঁজ!
