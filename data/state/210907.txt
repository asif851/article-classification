
নীলফামারীর সেই আলোচিত মাদ্রাসাশিক্ষক রঞ্জিত কুমার রায়ের বেড়াকুঠি বড়ুয়া দাখিল মাদ্রাসায় নীলফামারী-২ আসনের সাংসদ আসাদুজ্জামান নূরের বিশেষ বরাদ্দে নির্মিত হলো আরও দুটি আধা পাকা শ্রেণীকক্ষ। গত সোমবার সাংসদ নূর ওই মাদ্রাসায় গিয়ে শ্রেণীকক্ষ দুটির আনুষ্ঠানিক উদ্বোধন করেন।এ সময় সেখানে উপস্থিত ছিলেন নীলফামারী জেলা পরিষদের প্রশাসক মমতাজুল হক, ওই মাদ্রাসার ব্যবস্থাপনা কমিটির সভাপতি শাহিদ মাহমুদ, সদস্য গিয়াস আহমেঞ্চদ, মাদ্রাসার সুপার মোস্তফা কামাল, সদর উপজেলা আওয়ামী লীগের সম্পাদক আবুজার রহমান, পৌর আওয়ামী লীগের সভাপতি মুশফিকুর রহমান চৌধুরী প্রমুখ। সাংসদ নূর শিক্ষক রঞ্জিত ও তাঁর পরিবারের সদস্যদের সঙ্গে কথা বলেন।মাদ্রাসা ব্যবস্থাপনা কমিটির সভাপতি শাহিদ মাহমুদ বলেন, জেলা পরিষদ থেকে সাংসদ নূরের দুই লাখ টাকা বিশেষ বরাদ্দে এবং সাংসদের ব্যক্তিগত টাকায় শ্রেণীকক্ষ দুটি নির্মাণ করা হয়েছে। ওই মাদ্রাসার শিক্ষক রঞ্জিত কুমারকে নিয়ে ‘এক বেলা শিক্ষকতা অন্য বেলা দিনমজুরি’ শিরোনামে ২০১১ সালের ৯ মার্চ প্রথম আলোয় একটি সচিত্র প্রতিবেদন প্রকাশিত হয়। প্রতিবেদনটি প্রকাশের পর আলোচনায় আসেন শিক্ষক রঞ্জিত কুমার ও মাদ্রাসাটি।
 
