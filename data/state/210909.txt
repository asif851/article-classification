
প্রধানমন্ত্রীর নির্বাচনকালীন সরকারে বিএনপি যোগ না দিলে তাদের ছাড়াই মন্ত্রিসভা গঠন করা হবে। আওয়ামী লীগের শীর্ষস্থানীয় দুজন নেতা প্রথম আলো ডটকমকে এই তথ্য নিশ্চিত করেছেন। তবে কবে নাগাদ, ছোট না বড় বা কত সদস্যবিশিষ্ট ওই সরকার গঠন করা হবে, সেটা জানা যায়নি।
দলটির দায়িত্বশীল কয়েকটি সূত্র বলছে, প্রধানমন্ত্রী নির্বাচনকালীন যে সর্বদলীয় সরকারের প্রস্তাব দিয়েছেন, সেটা দেশের বিশিষ্টজনেরা প্রশংসা করেছেন। তাই বিএনপি ইতিবাচক মনোভাব না দেখালে সরাসরি হার্ডলাইনে যাবে সরকার। তাঁদের ছাড়াই নির্বাচনের প্রস্তুতি নেবে।
এ বিষয়ে জানতে চাইলে আওয়ামী লীগের সভাপতিমণ্ডলীর সদস্য কাজী জাফরউল্লাহ প্রথম আলো ডটকমকে বলেন, ‘এটা (প্রধানমন্ত্রীর প্রস্তাব) বিএনপির জন্য একটা বড় সুযোগ। আমরা আশা করি, গণতন্ত্রের প্রতি শ্রদ্ধা দেখিয়ে তারা এই প্রস্তাবে সাড়া দেবে। আর তারা (বিএনপি) না এলে নির্বাচন করতে আওয়ামী লীগ কারও জন্য অপেক্ষা করবে না।’
এ বিষয়ে আওয়ামী লীগের অপর এক শীর্ষস্থানীয় নেতা নাম প্রকাশ না করার শর্তে প্রথম আলো ডটকমকে বলেন, ‘দেশের সব বুদ্ধিজীবী প্রধানমন্ত্রীর সর্বদলীয় সরকার গঠনের প্রস্তাবকে ইতিবাচকভাবে দেখেছেন। অথচ বিএনপির শরিক জামায়াত এই প্রস্তাব প্রত্যাখ্যান করেছে। আমার মনে হয়, বিএনপির এই প্রস্তাব মেনে নেওয়া উচিত। আর বিএনপি না এলে তাদের ছাড়াই নির্বাচনকালীন সরকার গঠন করা হবে। কারণ নির্বাচনের আর বেশি সময় নেই।’ আর নির্বাচনকালীন সরকারে জাতীয় পার্টির যোগ দেওয়ার বিষয়ে কয়েক দিনের মধ্যেই দলটির সভাপতি এইচ এম এরশাদের সঙ্গে মহাজোটের নেত্রী শেখ হাসিনা কথা বলবেন বলে জানান ওই নেতা।
এদিকে প্রধানমন্ত্রীর জনপ্রশাসন উপদেষ্টা এইচ টি ইমাম সিরাজগঞ্জে এক ঈদ পুনর্মিলনী সভায় বলেন, বিএনপি নির্বাচনে না এলে কিছু যায়-আসে না। বাংলাদেশে আরও ৩৮টি নিবন্ধিত রাজনৈতিক দল রয়েছে। তাদের সঙ্গে নিয়েই নির্বাচন হবে। তিনি আরও বলেন, ‘আমি মনে করি, বিএনপিও নির্বাচনে অংশ নেবে। তা ছাড়া এরশাদ নির্বাচনে অংশ নেবেন, এ বিষয়ে নিশ্চিত থাকুন।’
এর আগে আজ দুপুরে এক আলোচনা সভায় আইন প্রতিমন্ত্রী কামরুল ইসলাম বলেন, ‘সুশীল সমাজের অনেক প্রতিনিধি প্রধানমন্ত্রীর এ প্রস্তাবে বিএনপিকে সাড়া দেওয়ার আহ্বান জানিয়েছেন। এখন বিএনপি শান্তির পথে আসবে, না অশান্তির পথে যাবে, এটা নির্ভর করছে তাদের ওপর। আশা করি, বিএনপি প্রধানমন্ত্রীর নেতৃত্বে অন্তর্বর্তীকালীন সরকারে অংশ নেবে।’
