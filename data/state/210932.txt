
বান্দরবানের নাইক্ষ্যংছড়ি সদর ইউনিয়ন পরিষদের (ইউপি) উপনির্বাচনে একটি ভোটকেন্দ্রে ৯৯ দশমিক ৫২ শতাংশ ভোট পড়েছে। গত মঙ্গলবার অনুষ্ঠিত এই নির্বাচনে ইউনিয়নের ৩ নম্বর ওয়ার্ডের একটি কেন্দ্রে ভোটার ছিলেন ১ হাজার ২৪২ জন। ভোট দিয়েছেন ১ হাজার ২৩৬ জন। ভোটের হার ৯৯ দশমিক ৫২ শতাংশ। শুধু চেয়ারম্যান পদে এই ইউনিয়নে ভোট গ্রহণ করা হয়।ওই কেন্দ্রের প্রিসাইডিং কর্মকর্তার দায়িত্বে ছিলেন নাইক্ষ্যংছড়ি উপজেলা প্রকৌশলী শহীদুল ইসলাম। কীভাবে এত ভোট পড়েছে, তা জানতে গতকাল বুধববার তাঁকে উপজেলা নির্বাহী কর্মকর্তার (ইউএনও) কার্যালয়ে ডাকা হয়েছিল। কিন্তু তিনি উপস্থিত হননি।নির্বাচনে ৪ হাজার ৫২৯ ভোট পেয়ে জয়ী হয়েছেন আওয়ামী লীগের প্রার্থী তসলিম ইকবাল চৌধুরী। বিএনপির প্রার্থী নুরুল আলম পেয়েছেন ৩ হাজার ২৩ ভোট। এই নির্বাচনে সহিংসতার কোনো ঘটনা ঘটেনি বলে উপজেলা প্রশাসনের কর্মকর্তারা জানান।একটি কেন্দ্রে এত ভোট পড়ার বিষয়ে আওয়ামী লীগের প্রার্থী তসলিম ইকবাল চৌধুরী বলেন, ৩ নম্বর ওয়ার্ড পুরোটা একটি পাড়া। মধ্যম চাক হেডম্যান পাড়ার বাসিন্দারা হয়তো মঙ্গলবার বাড়িতে ছিলেন। তাঁরা সবাই ভোট দিয়েছেন।৩ নম্বর ওয়ার্ডের ভোটকেন্দ্র ছিল একটি। কেন্দ্রের ১ নম্বর বুথে বিএনপি প্রার্থীর পোলিং এজেন্টের দায়িত্বে ছিলেন ছাত্রদলের কর্মী আবু সুফিয়ান। মুঠোফোনে তিনি প্রথম আলোর কাছে দাবি করেন, ওই বুথে ২৮৫ জন ভোটারের মধ্যে ১৭০টি ভোট পড়েছে। পাশের ২ নম্বর বুথেও প্রায় একই সংখ্যক ভোটারের মধ্যে ১৮০টি ভোট পড়েছে। ভোট শেষে প্রিসাইডিং কর্মকর্তা শহীদুল ইসলাম ফলাফলের কাগজে জোর করে তাঁদের স্বাক্ষর নিয়েছেন বলে তিনি অভিযোগ করেন।রিটার্নিং কর্মকর্তার কার্যালয় ঘোষিত ফলাফলে দেখা যায়, সদরের ১ নম্বর ওয়ার্ডে ভোট পড়েছে ৪৭ দশমিক ১৩ শতাংশ। আবার দুর্গম ৯ নম্বর ওয়ার্ডে ভোট পড়েছে ৮৯ দশমিক ৬১ শতাংশ, ৪ নম্বর ওয়ার্ডে ৮০ দশমিক ১১ শতাংশ, ৭ নম্বর ওয়ার্ডে ভোট পড়েছে ৭৯ দশমিক ১৬ শতাংশ।রিটার্নিং কর্মকর্তার দায়িত্বে থাকা নাইক্ষ্যংছড়ি উপজেলা নির্বাচন কর্মকর্তা তরুণ কুমার চাকমা প্রথম আলোকে বলেন, ৩ নম্বর ওয়ার্ডে ৯৯ দশমিক ৫২ শতাংশ ভোট পড়লেও সেখানে কোনো সমস্যা হয়নি। এ নিয়ে কেউ অভিযোগও করেনি।বিএনপি প্রার্থীর প্রধান নির্বাচনী এজেন্ট উফোসা মারমা বলেন, অভিযোগ দিলে কাজ হবে না। তাই তাঁরা কারচুপি-জালিয়াতির ব্যাপারে কোনো অভিযোগ করবেন না। তাঁর দাবি, শুধু ৩ নম্বর ওয়ার্ডের ওই কেন্দ্রই নয়, উপজেলা সদরের বাইরে অপেক্ষাকৃত দুর্গম ভোটকেন্দ্রগুলোতে ৮০-৯০ শতাংশ ভোট পড়েছে।২০১৬ সালের ফেব্রুয়ারি মাসে নাইক্ষ্যংছড়ি সদর ইউপির চেয়ারম্যান আবু সৈয়দ মারা যান। পরে উপনির্বাচনের তারিখ ঘোষণা করা হলেও ভাটার তালিকা সংশোধন করা নিয়ে একটি রিট আবেদনের পরিপ্রেক্ষিতে নির্বাচন স্থগিত করেন হাইকোর্ট। আইনি জটিলতা শেষে মঙ্গলবার ভোট গ্রহণ করা হয়।ভোটের হার অস্বাভাবিক কি না, তা জানতে উপজেলা প্রকৌশলী শহীদুল ইসলামের সঙ্গে গতকাল মুঠোফোনে কয়েক দফা যোগাযোগের চেষ্টা করা হয়। কিন্তু তাঁর ফোন বন্ধ পাওয়া যায়। অবশ্য তাঁর কার্যালয়ের এক কর্মকর্তা বলেন, শহীদুল ইসলাম উপজেলা সদর থেকে বান্দরবানে গেছেন।নাইক্ষ্যংছড়ির ইউএনও এস এম সারওয়ার কামাল বলেন, কীভাবে একটি কেন্দ্রে প্রায় শতভাগ ভোট পড়েছে, তা জানার জন্য শহীদুল ইসলামকে ডেকেছিলেন তিনি। কিন্তু তিনি (শহীদুল) আসেননি। তাঁর মুঠোফোনও বন্ধ পেয়েছেন। বিষয়টি একটি গোয়েন্দা সংস্থা থেকেও খতিয়ে দেখা হচ্ছে।
