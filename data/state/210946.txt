
‘বাসে আজ বোম পড়ার ভয় ছিল না। অবরোধের সময় মতিঝিল থেকে বাসায় ফিরছি মাত্র ৩০ মিনিটে। জ্যাম থাকায় আজকে এসেছি দেড় ঘণ্টায়।’ টানা ১৩১ ঘণ্টার অবরোধ শেষে মোহাম্মদপুরের বাসায় ফিরে এ কথা বললেন বেসরকারি অফিস কর্মকর্তা রেজা নূর আলম।
রেজা নূর আলমের মতো আজ বৃহস্পতিবার বিকেলে ঘরমুখী মানুষদের যানজটের করলে পড়তে হয়েছে। অবরোধ বিকেল পাঁচটায় শেষ হলেও ঢাকার রাজপথে যানবাহনের ঢল নামে এর ঘণ্টা দেড়েক আগেই। মতিঝিল, দিলকুশা বাণিজ্যিক এলাকা থেকে এর ঢল ছড়িয়ে পড়ে ঢাকাজুড়ে। সন্ধ্যা ছয়টার দিকে ব্যক্তিগত কিংবা গণপরিবহনের চাপে অবরোধের ছয় দিন রাজপথ দাপানো হাজারো রিকশা সরে যেতে বাধ্য হয়। কারওয়ান বাজার, শাহবাগ, বিজয় সরণি ও সায়েন্স ল্যাবরেটরি এলাকায় এসে গাড়িগুলো থমকে যায় বেশ কিছু সময়।
তেজগাঁও বিভাগীয় ট্রাফিকের সহকারী কমিশনার নজরুল ইসলাম জানান, পাঁচটার পর পরই ফার্মগেটসহ আশপাশের এলাকায় যানবাহনের চাপ বেড়ে গিয়েছিল। সন্ধ্যা সাতটার পর সেই চাপ কিছুটা কমে আসে।
তবে ট্রাফিক কর্মকর্তাদের ধারণা, আজ রাতে ও আগামীকাল যানবাহনের চাপ পড়বে। রাতে দেশের বিভিন্ন স্থান থেকে পণ্যবাহী ট্রাক, যাত্রীবাহী বাসগুলো রাজধানী ঢাকায় প্রবেশ করবে।
ঢাকা মহানগর পুলিশের যুগ্ম কমিশনার (ট্রাফিক) মীর রেজাউল আলম, ‘অবরোধ শেষ হওয়ায় স্বাভাবিকভাবেই রাস্তায় যানবাহন বাড়বে এবং বেড়েছে। তবে যানজট যেন না হয়, তার সব প্রস্তুতি আমাদের রয়েছে।’
