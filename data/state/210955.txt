
লালমনিরহাটের হাতীবান্ধা উপজেলায় জুয়া খেলার অভিযোগে গত সোমবার চার ব্যক্তিকে ২০ দিন করে বিনাশ্রম কারাদণ্ড দিয়েছেন ভ্রাম্যমাণ আদালত। আদালত পরিচালনা করেন উপজেলা সহকারী কমিশনার (ভূমি) আজিজুর রহমান। সাজাপ্রাপ্ত ব্যক্তিরা হলেন উপজেলার টংভাঙ্গা ইউনিয়নের টংভাঙ্গা গ্রামের শহিদুল ইসলাম (২৬), আকতার হোসেন (২০), রহিম মিয়া (২৬) ও বাবু মিয়া (২১)। পুলিশ জানায়, গত সোমবার দুপুরে এসআই আনিছুর রহমানের নেতৃত্বে একদল পুলিশ টংভাঙ্গা গ্রামের বাবু মিয়ার বাড়িতে অভিযান চালিয়ে জুয়া খেলা অবস্থায় ওই চারজনকে আটক করে। পরে পুলিশ তাঁদের ওই দিন সন্ধ্যায় আজিজুর রহমানের আদালতে হাজির করে। পরে আদালত তাঁদের ওই শাস্তি দেন। 
