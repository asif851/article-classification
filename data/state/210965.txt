
বিএনপির মহাসচিব মির্জা ফখরুল ইসলাম আলমগীর বলেছেন, ‘আমাদের অনেক উসকানি দেবে, ফাঁদ পাতবে। কোনো ফাঁদে আমরা পা দেব না।’ তিনি বলেন, ‘সবাই ঐক্যবদ্ধ থেকে গণতান্ত্রিক আন্দোলনের মধ্য দিয়ে খালেদা জিয়াকে মুক্ত করব। একই সঙ্গে গণতন্ত্রকে মুক্ত করব।’ 
শুক্রবার বিকেলে রাজধানীর ইঞ্জিনিয়ার্স ইনস্টিটিউশন মিলনায়তনে শহীদ দিবস ও আন্তর্জাতিক মাতৃভাষা দিবস উপলক্ষে বিএনপি আয়োজিত আলোচনা সভায় দলের মহাসচিব মির্জা ফখরুল এসব কথা বলেন।
বিএনপির আগের চেয়ে অনেক বেশি ঐক্যবদ্ধ ও শক্তিশালী হয়েছে দাবি করে মির্জা ফখরুল বলেন, সরকারের একটা আশা ছিল দেশনেত্রীকে আটক করতে পারলে বিএনপি ভেঙে যাবে। বিএনপি ভাঙেনি, বিএনপি আরও শক্তিশালী হয়েছে। তিনি বলেন, ‘এখন আমাদের পরীক্ষার সময়। এত পরীক্ষা জাতিকে কখনো দিতে হয়নি। আজকে আমরা যে সংগ্রাম করছি, এটা বিএনপির জন্য সংগ্রাম নয়, খালেদা জিয়ার জন্য সংগ্রাম নয়, এই সংগ্রাম দেশকে রক্ষা করার সংগ্রাম। গণতন্ত্রকে রক্ষা করার জন্য সংগ্রাম। এ দেশের স্বাধীনতা-সার্বভৌমত্ব রক্ষার সংগ্রাম।’
বিএনপির মহাসচিব বলেন, যখন রাজশাহীতে হেলিকপ্টারে গিয়ে প্রধানমন্ত্রী সরকারি টাকা খরচ করে ভোট চাচ্ছেন, তখন খালেদা জিয়াকে কারাগারের অন্ধকার প্রকোষ্ঠে দিন কাটাতে হচ্ছে। এটা কখনো গণতন্ত্র হতে পারে না, এটা সমান মাঠ হতে পারে না। এ অবস্থা বদলে দিতে হবে।
মির্জা ফখরুল বলেন, ‘আমাদের হাজার হাজার নেতা-কর্মী কারাগারে, অসংখ্য নেতা-কর্মীকে গুম করা হয়েছে, খুন করা হয়েছে। দীর্ঘ কয়েক বছর গণতন্ত্রের জন্য আমরা সংগ্রাম করছি। এর নেতৃত্ব দিচ্ছেন খালেদা জিয়া। আজ তিনি কারাগারে। আমরা যারা বাইরে আছি, আমাদের একমাত্র লক্ষ্য হবে নিজেদের সমস্ত শক্তি সংগঠিত করে এই অন্যায়ের বিরুদ্ধে আন্দোলন করতে হবে। খালেদা জিয়াকে মুক্ত করতে হবে।’
আলোচনা সভায় আরও বক্তব্য দেন বিএনপির স্থায়ী কমিটির সদস্য খন্দকার মোশাররফ হোসেন, মওদুদ আহমদ, মির্জা আব্বাস, আবদুল মঈন খান, নজরুল ইসলাম খান, ভাইস চেয়ারম্যান হাফিজ উদ্দিন আহমেদ, উপদেষ্টা পরিষদের সদস্য ইনাম আহমেদ চৌধুরী, প্রচার সম্পাদক শহীদ উদ্দিন চৌধুরী প্রমুখ।
