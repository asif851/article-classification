
বিএনপির জ্যেষ্ঠ যুগ্ম মহাসচিব রুহুল কবির রিজভী আজ বুধবার বলেছেন, সংবাদ সম্মেলন করে ফেনী জেলার আওয়ামী লীগ নেতারা হাটে হাঁড়ি ভেঙে দিয়েছেন। পুরো ঘটনার নেপথ্য নায়ক আওয়ামী লীগের সংসদ সদস্য নিজাম হাজারী, এ ব্যাপারে আর কোনো সংশয় নেই। জনগণ এটা আগেই বুঝেছে। এখন আওয়ামী লীগ নিজেরাই বলছে।
গতকাল মঙ্গলবার ফেনী জেলা আওয়ামী লীগের নেতা আজহারুল হক জাতীয় প্রেসক্লাবে সংবাদ সম্মেলন করেন। সেখানে তিনি দাবি করেন, বিএনপির চেয়ারপারসন খালেদা জিয়ার গাড়িবহরে হামলার নেপথ্য সংসদ সদস্য নিজাম উদ্দিন হাজারী। এ ঘটনার পরিপ্রেক্ষিতে রুহুল কবির রিজভী আজ দুপুরে নয়াপল্টনে দলের কেন্দ্রীয় কার্যালয়ে সংবাদ সম্মেলন করেন।
রুহুল কবির রিজভী অভিযোগ করেন, নিজাম উদ্দিন হাজারী বিএনপির চেয়ারপারসনের গাড়িবহরে যে হামলা চালিয়েছেন, সেটি আরও ওপর থেকে অর্থাৎ সরকারের সর্বোচ্চ পর্যায় থেকে পরিকল্পনা করা হয়েছিল। সেটি এখন একেবারেই প্রমাণিত। থলের বিড়ালকে বেশিক্ষণ আটকে রাখা যায় না, এটা বেরিয়ে পড়ে।
রিজভী ক্ষমতাসীন দলের নেতাদের উদ্দেশে প্রশ্ন রেখে বলেন, ‘ফেনী আওয়ামী লীগ নেতাদের বক্তব্যের পর আওয়ামী লীগের সাধারণ সম্পাদক ও অন্য নেতারা কি লজ্জা পাবেন না? যাঁরা ঘটনা ঘটার সঙ্গে সঙ্গেই দায় চাপানোর চেষ্টা করেছেন, এখন কী উত্তর দেবেন? নিজের মুখ কি লুকিয়ে রাখতে পারবেন?’ তিনি অভিযোগ করেন, আওয়ামী লীগের সংসদ সদস্য নিজাম উদ্দিন হাজারী ফেনীতে ‘সন্ত্রাসের অভয়ারণ্য’ তৈরি করেছেন।
ব্যাংক কোম্পানি আইন সংশোধনের উদ্যোগের সমালোচনা করে রুহুল কবির রিজভী বলেন, আওয়ামী লীগের প্রভাবশালী কয়েক ব্যবসায়ীকে সুযোগ করে দিতেই ব্যাংক কোম্পানি আইন সংশোধন করা হচ্ছে। তিনি বলেন, পরিচালনা পর্ষদে একই পরিবারের চার সদস্য থাকার সুযোগ তৈরি করে দিতে ব্যাংক কোম্পানি আইনের সংশোধন প্রস্তাব পাসের সুপারিশ করেছে অর্থ মন্ত্রণালয় সম্পর্কিত সংসদীয় কমিটি। পরিচালক পদে থাকবেন ছয় বছরের পরিবর্তে নয় বছর। অর্থাৎ এই আইন পাস করে যাওয়ার মধ্য দিয়ে পারিবারিক লুটপাটের সুযোগ নিশ্চিত করা হচ্ছে।
সংবাদ সম্মেলনে রুহুল কবির রিজভী গণমাধ্যম নিয়ন্ত্রণে সরকারের প্রস্তাবিত ‘সম্প্রচার আইন-২০১৭’ প্রণয়নকে একটি ‘কালো আইন’ হিসেবে অভিহিত করেন এবং এর নিন্দা জানান।
বিএনপির চেয়ারপারসনের উপদেষ্টা আবদুস সালাম, যুগ্ম মহাসচিব খায়রুল কবির খোকন, কেন্দ্রীয় নেতা শামা ওবায়েদ, হাবিবুল ইসলাম হাবিব, এম এ মালেক, আজিজুল বারী হেলাল প্রমুখ সংবাদ সম্মেলনে উপস্থিত ছিলেন।
 
