
রাজধানীর কমলাপুর রেলওয়ে স্টেশনে দেড় কেজি সোনাসহ জাহাঙ্গীর আলম (২৭) নামের এক যাত্রীকে গ্রেপ্তার করেছে রেল পুলিশ। আজ বুধবার বেলা তিনটার দিকে তাঁকে গ্রেপ্তার করা হয়।গ্রেপ্তার হওয়া যাত্রী জাহাঙ্গীর সূবর্ণ এক্সপ্রেস ট্রেনে করে বিকেলে চট্টগ্রাম থেকে ঢাকায় আসেন।রেল পুলিশের দাবি, জাহাঙ্গীরের কাছে ১২টি সোনার বার পাওয়া গেছে যার বাজারমূল্য ৭২ লাখ টাকা।ঢাকা রেলওয়ে থানার ভারপ্রাপ্ত কর্মকর্তা (ওসি) আবদুল মজিদ প্রথম আলোকে জানান, প্রাথমিক জিজ্ঞাসাবাদে জাহাঙ্গীর জানান, ভারতে পাচারের জন্য এসব সোনা ঢাকায় আনা হয়েছিল। গোপন সূত্রে খবর পেয়ে ট্রেনের ভেতরে জাহাঙ্গীরের দেহ তল্লাশি করা হয়। এ সময় তাঁর জুতার ভেতরে বারগুলো পাওয়া যায়।ওসি আবদুল মজিদ আরও জানান, এ ঘটনায় একটি মামলা হয়েছে। জাহাঙ্গীরকে আগামীকাল বৃহস্পতিবার আদালতে পাঠানো হবে। তাঁকে ১০ দিনের রিমান্ডে নিয়ে জিজ্ঞাসাবাদের আবেদন করা হবে।
