
পঞ্চগড় শহরের পুরাতন ক্যাম্প এলাকায় এক ছেলে তাঁর বাবা-মাকে কুপিয়ে হত্যা করেছেন। ঘটনাটি ঘটেছে আজ রোববার বেলা আড়াইটার দিকে। এ সময় ওই যুবককে আটকাতে গেলে দুই পুলিশ কর্মকর্তাসহ তিনজন আহত হন।
পুলিশ ও প্রত্যক্ষদর্শীরা জানান, বেলা আড়াইটার দিকে মঞ্জুরুল হাসান (৩০) নামের ওই যুবক মা রীনা পারভীনকে (৬০) কোপান। বাধা দিতে গেলে তিনি বাবা মুক্তিযোদ্ধা মিজানুর রহমানকে (৬৫) এলোপাতাড়ি কোপাতে থাকেন। খবর পেয়ে বাড়ির পাশের পঞ্চগড় থানার উপপরিদর্শক (এসআই) আরিফ হোসেন ঘটনাস্থলে গিয়ে ওই যুবককে আটকাতে গেলে তিনিও আহত হন। এ সময় প্রতিবেশী ভাড়াটে পঞ্চগড় থানার সহকারী উপপরিদর্শক (এএসআই) এনামুল হক ও পুলিশ কনস্টেবল মাহবুবুর রহমানের স্ত্রী নাসিমা বেগমও মঞ্জুরুলকে আটকাতে গিয়ে আহত হন। পরে পুলিশ তাঁকে আটক করে পঞ্চগড় আধুনিক সদর হাসপাতালে নিয়ে যায়।
ঘটনার পরপরই এলাকাবাসী মঞ্জুরুলের বাবা-মাকে উদ্ধার করে দ্রুত পঞ্চগড় আধুনিক সদর হাসপাতালে নিয়ে যায়। কর্তব্যরত চিকিৎসক মনসুর আলম তাঁদের মৃত ঘোষণা করেন।
মঞ্জুরুল পঞ্চগড় চিনিকলের ইক্ষু উন্নয়ন সহকারী হিসেবে চাকরি করেন। বাবা মিজানুর রহমানও ওই চিনিকলের কর্মকর্তা হিসেবে অবসর নিয়েছিলেন।
এলাকাবাসীর দাবি, মঞ্জুরুল বেশ কিছুদিন ধরে মানসিক রোগে ভুগছেন। তিনি বিবাহিত এবং তাঁর তিন মাস বয়সী একটি পুত্রসন্তান আছে।
পঞ্চগড় সদর থানার ভারপ্রাপ্ত কর্মকর্তা (ওসি) মো. মমিনুল ইসলাম ঘটনার সত্যতা নিশ্চিত করে বলেন, ঘটনার তদন্ত চলছে।
