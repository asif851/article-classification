
আসন্ন পৌরসভা নির্বাচনে পেশাগত দায়িত্ব পালনের ক্ষেত্রে সাংবাদিকদের পাঁচ ধরনের নিয়ম মেনে চলতে হবে। এ বিষয়ে নির্দেশ দিয়ে গত সোমবার নির্বাচন কমিশন (ইসি) সচিবালয় থেকে রিটার্নিং কর্মকর্তাদের চিঠি দেওয়া হয়েছে।নির্দেশনায় বলা হয়েছে, প্রিসাইডিং কর্মকর্তার অনুমতি ছাড়া কোনো সাংবাদিক ভোটকক্ষে প্রবেশ করতে পারবেন না। সাংবাদিকেরা নির্বাচনের দায়িত্বে থাকা কর্মকর্তাদের কাজে হস্তক্ষেপ করতে পারবেন না। কোনো ধরনের নির্বাচনী উপকরণ স্পর্শ বা অপসারণ করতে পারবেন না। কোনো প্রার্থী বা রাজনৈতিক দলের পক্ষে বা বিপক্ষে কর্মকাণ্ড চালাতে পারবেন না এবং সংবিধান ও নির্বাচনী বিধিবিধান মেনে চলতে হবে।১৯ ডিসেম্বর নির্বাচনের আইনশৃঙ্খলা বৈঠকের সিদ্ধান্তে বলা হয়েছে, নির্বাচন কমিশন ও রিটার্নিং কর্মকর্তার কাছ থেকে অনুমতি পাওয়া সাংবাদিকেরা ভোটকেন্দ্রে ভোট গ্রহণ ও গণনা দেখতে পারবেন। তবে ভোট দেওয়ার গোপন কক্ষে প্রবেশ বা ভোট গ্রহণের কাজে বিঘ্ন ঘটে এমন কিছু করতে পারবেন না।
