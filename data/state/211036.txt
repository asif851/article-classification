
সংসারে নিত্য অভাব। এর মধ্যেও তায়েবা খাতুন এসএসসি ও এইচএসসি পরীক্ষায় কৃতিত্বের সঙ্গে পাস করেছেন। সুযোগ পেয়েছেন ঢাকা বিশ্ববিদ্যালয়ে পড়ার। কিন্তু ভর্তি ফি, বই কেনা আর ঢাকায় থাকা-খাওয়ার খরচ জোগাড় করবেন কী করে, এই নিয়ে ভীষণ চিন্তায় পড়েছেন তায়েবা।তায়েবার বাড়ি সিরাজগঞ্জের রায়গঞ্জ উপজেলার ধানগড়ায়। তিনি ২০১৩ সালে ধানগড়া মডেল উচ্চবিদ্যালয় থেকে ও চলতি বছর উপজেলা সদর ধানগড়া মহিলা কলেজ থেকে মানবিক বিভাগে জিপিএ-৫ পেয়েছেন। ঢাকা বিশ্ববিদ্যালয়ের স্নাতক (সম্মান) ভর্তি পরীক্ষায় ‘খ’ ইউনিটের মেধা তালিকায় ১১৫৪ নম্বর স্থান অর্জন করেছেন। পয়লা ডিসেম্বর ভর্তি হওয়ার কথা রয়েছে।তায়েবা বলেন, ‘ঢাকা বিশ্ববিদ্যালয়ে বাংলা ভাষা ও সাহিত্য পড়ার সুযোগ পেয়েছি। কিন্তু ভর্তি ফিসহ বইপত্র কেনা ও ঢাকায় থাকার ব্যবস্থা কীভাবে হবে, এ নিয়ে ভেবে কূলকিনারা পাচ্ছি না। এ ছাড়া আমার আরও দুটি বোন পড়াশোনা করে।’তায়েবার বাবা ইকবাল হোসেনের নিজের জমিজমা নেই। তিনি স্থানীয় ধানগড়া বাজারে দরজির কাজ করেন।তায়েবার মা শাহানা বেগম বলেন, উচ্চতর পড়াশোনা করার প্রবল আগ্রহ তাঁর মেয়ের। গত বছর এইচএসবিসি ব্যাংক ও প্রথম আলো আয়োজিত ভাষা প্রতিযোগে জাতীয় পর্যায়ে অংশগ্রহণের সুযোগ পেয়েছিল।ধানগড়া মহিলা কলেজের অধ্যক্ষ গোলাম মোস্তফা সরকার বলেন, এ ধরনের মেধাবী মুখের পাশে সবার দাঁড়ানো দরকার।
