
লালমনিরহাট চার্চ অব গড চত্বরে অবস্থিত নবজীবন সেন্টারে গতকাল বৃহস্পতিবার চাইল্ড স্পনসরশিপ প্রোগ্রামভুক্ত শিশুর অভিভাবকদের সমাবেশ হয়েছে। চাইল্ড স্পনসরশিপ প্রোগ্রাম বিডি-২১৫-এর উদ্যোগে এ সমাবেশ হয়।অভিভাবক সমাবেশে সভাপতিত্ব করেন বাংলাদেশ চার্চ অব গডের ডিনোমিনেশন প্রধান রেভারেন্ট তপন কুমার বর্মণ। প্রধান অতিথি ছিলেন জেলা প্রশাসক মো. হাবিবুর রহমান। বিশেষ অতিথি ছিলেন লালমনিরহাট চার্চ অব গড উচ্চবিদ্যালয়ের প্রধান শিক্ষক জেমস মুকুল দাস। বক্তব্য দেন সুবোধ অধিকারী, নিখিল চন্দ্র হালদার প্রমুখ।অভিভাবক সমাবেশ শেষে লালমনিরহাট চাইল্ড স্পনসরশিপ প্রোগ্রামভুক্ত ৩৫৫ জন শিক্ষার্থীর অভিভাবকদের হাতে শুভেচ্ছা উপহার হিসেবে একটি করে প্লাস্টিক টুল, ঢাকনাসহ বালতি, গামলা, জগ, মগ, টুথপেস্ট, ব্রাশ ও সাবান তুলে দেওয়া হয়। অনুষ্ঠানের শেষ পর্বে সাংস্কৃতিক অনুষ্ঠান হয়।জেলা প্রশাসক মো. হাবিবুর রহমান বলেন, ধনী-দরিদ্রের ভেদাভেদ ঘোচানোর জন্য শিক্ষা গ্রহণের কোনো বিকল্প নেই, সেই শিক্ষা গ্রহণে দরিদ্র পরিবারের সদস্যদের উৎসাহ ও অনুপ্রেরণা জোগাতে চাইল্ড স্পনসরশিপ প্রোগ্রামের মতো আরও জনকল্যাণমূলক কর্মসূচি নিয়ে বেসরকারি উন্নয়ন সংস্থা, ব্যক্তি ও সংগঠনের এগিয়ে আসা উচিত।
