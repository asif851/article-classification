
ঢাকার দোহার উপজেলা উপনির্বাচনে চেয়ারম্যান পদের জন্য মনোনয়নপত্র জমা দেওয়ার শেষ দিন ছিল গতকাল মঙ্গলবার। মোট চারজন এ পদে মনোনয়নপত্র জমা দেন।এ বছরের ২৬ জুন উপজেলা চেয়ারম্যান কামরুল হুদার মৃত্যুতে পদটি শূন্য হয়। তিনি বিএনএর (বাংলাদেশ জাতীয়তাবাদী জোট) চেয়ারম্যান ও সাবেক যোগাযোগমন্ত্রী ব্যারিস্টার নাজমুল হুদার ছোট ভাই ছিলেন। এরপর নির্বাচন কমিশন আগামী ২১ সেপ্টেম্বর এ পদে উপনির্বাচন করার সিদ্ধান্ত নেয়। গত দুই দিন এ পদের জন্য মনোনয়নপত্র জমা নেওয়া হয়।উপজেলা নির্বাচন কর্মকর্তার কার্যালয়ের কর্মকর্তারা বলেন, আওয়ামী লীগ-সমর্থিত প্রার্থী হিসেবে উপজেলা আওয়ামী লীগের সাংগঠনিক সম্পাদক আলমগীর হোসেন গতকাল বিকেলে মনোনয়নপত্র জমা দেন।এ ছাড়া দোহার উপজেলা বিএনপির সাধারণ সম্পাদক সিরাজুল ইসলাম মনোনয়নপত্র জমা দেন। মনোনয়নপত্র জমা দেওয়া বাকিদুজন হলেন রজ্জব আলী মোল্লা ও মেহবুব কবির।উপজেলা নির্বাচন কর্মকর্তা মো. জসীম উদ্দিন বলেন, ২৭ আগস্ট মনোনয়নপত্র যাচাই-বাছাই করা হবে।
