
আওয়ামী লীগের কেন্দ্রীয় কার্যনির্বাহী সংসদের সম্পাদকমণ্ডলীর আরও ২২ সদস্যের নাম ঘোষণা করা হয়েছে। আজ মঙ্গলবার রাজধানীর ধানমন্ডিতে আওয়ামী লীগের সভানেত্রীর রাজনৈতিক কার্যালয়ে দলটির সাধারণ সম্পাদক ওবায়দুল কাদের তাঁদের নাম ঘোষণা করেন।
সম্পাদকমণ্ডলীতে নতুন মুখ অর্থ ও পরিকল্পনা-বিষয়ক সম্পাদক রংপুর-৪ আসনের সাংসদ টিপু মুন্সি। এই পদে আগে ছিলেন পরিকল্পনা মন্ত্রী আ হ ম মুস্তফা কামাল। আইনবিষয়ক সম্পাদক আবদুল মতিন খসরু আগের পদেই রয়েছেন। তথ্য ও গবেষণা-বিষয়ক সম্পাদক আফজাল হোসেন স্বপদেই বহাল আছেন। সদস্য থেকে পদোন্নতি পেয়ে ত্রাণ ও সমাজকল্যাণবিষয়ক সম্পাদক হয়েছেন সাবেক ছাত্রলীগ নেতা সুজিত রায় নন্দী। আর দপ্তর সম্পাদক আবদুস সোবহান গোলাপ, ধর্ম-বিষয়ক সম্পাদক শেখ আবদুল্লাহ, প্রচার ও প্রকাশনা-বিষয়ক সম্পাদক হাছান মাহমুদ, মহিলাবিষয়ক সম্পাদক ফজিলাতুন নেসা ইন্দিরাও আছেন আগের পদে। উপদপ্তর সম্পাদক থেকে মুক্তিযুদ্ধবিষয়ক সম্পাদক পদে পদোন্নতি পেয়েছেন মৃণাল কান্তি দাস। এই পদে আগে ছিলেন সাবেক মুক্তিযুদ্ধবিষয়ক প্রতিমন্ত্রী এ বি তাজুল ইসলাম।
শিক্ষা ও মানবসম্পদবিষয়ক সম্পাদক হয়েছেন শামসুন নাহার চাঁপা। এই পদে থাকা শিক্ষামন্ত্রী নুরুল ইসলাম নাহিদ নতুন কমিটির সভাপতিমণ্ডলীর সদস্য হয়েছেন। শিল্প ও বাণিজ্য-বিষয়ক সম্পাদক আবদুছ ছাত্তার, শ্রম ও জনশক্তি-বিষয়ক সম্পাদক হাবিবুর রহমান সিরাজও আছেন আগের মতো। উপপ্রচার ও প্রকাশনা সম্পাদক থেকে এবার সংস্কৃতিবিষয়ক সম্পাদক হয়েছেন অসীম কুমার উকিল। এই পদে আগে ছিলেন সংস্কৃতিমন্ত্রী আসাদুজ্জামান নূর। স্বাস্থ্য ও জনসংখ্যাবিষয়ক সম্পাদক পদে নতুন মুখ হিসেবে এসেছেন বাংলাদেশ মেডিকেল অ্যাসোসিয়েশনের (বিএমএ) রংপুর বিভাগীয় সহসভাপতি রোকেয়া সুলতানা। এই পদে আগে ছিলেন বদিউজ্জামান ভূঁইয়া।
সাংগঠনিক সম্পাদক পদ পেয়েছেন আহমেদ হোসেন, মিসবাহ উদ্দিন সিরাজ, বি এম মোজাম্মেল, আ ফ ম বাহাউদ্দিন নাছিম, এ কে এম এনামুল হক শামীম, আবু সাঈদ আল মাহমুদ, খালিদ মাহমুদ চৌধুরী ও মহিবুল হাসান চৌধুরী। এদের মধ্যে ছাত্রলীগের সাবেক সভাপতি এনামুল হক শামীম আগের কমিটির সদস্য ছিলেন। আর নতুন মুখ মহিবুল হাসান চৌধুরী চট্টগ্রাম সিটি করপোরেশনের সাবেক মেয়র এ বি এম মহিউদ্দিন আহমেদ চৌধুরীর ছেলে। সাংগঠনিক সম্পাদক থেকে বাদ পড়েছেন পার্বত্য চট্টগ্রাম-বিষয়ক প্রতিমন্ত্রী বীর বাহাদুর উশৈসিং।
গঠনতন্ত্র অনুযায়ী আওয়ামী লীগের কেন্দ্রীয় কমিটিতে ৩৪ জন সম্পাদকমণ্ডলীর সদস্য রয়েছেন। এর মধ্যে সম্পাদকমণ্ডলীর ২৭টি পদের নাম ঘোষণা করা হয়েছে। বাকি সাতটি পদ—আন্তর্জাতিক সম্পর্ক, কৃষি ও সমবায়, পরিবেশ ও বন, বিজ্ঞান ও প্রযুক্তি, যুব ও ক্রীড়া, উপদপ্তর, উপপ্রচার ও প্রকাশনা পদে কারও নাম ঘোষণা করা হয়নি। এ ছাড়া সদস্য পদেও কোনো নাম ঘোষণা করা হয়নি।
গত রোববার দলটির ২০তম জাতীয় সম্মেলনে সভাপতি, সভাপতিমণ্ডলীর সদস্য, সাধারণ সম্পাদক, চারজন যুগ্ম সাধারণ সম্পাদক এবং কোষাধ্যক্ষসহ ২১জনের নাম ঘোষণা করা হয়। ঘোষণা না হওয়া বাকি পদগুলোর নাম দু-এক দিনের মধ্যেই ঘোষণা করা হবে বলে জানিয়েছিলেন দলটির সাধারণ সম্পাদক ওবায়দুল কাদের।
এবারের সম্মেলনে আওয়ামী লীগের কেন্দ্রীয় কমিটির আকার ৭৩ থেকে ৮১ সদস্যবিশিষ্ট করা হয়।
