
রাজধানীর আশকোনায় হাজি ক্যাম্পের কাছে ‘জঙ্গি আস্তানা’ সন্দেহে যে বাড়ি ঘিরে অভিযান চালানো হয়েছে, সেই বাড়িতে নিয়মিত যাতায়াত ছিল এক কিশোর সবজি বিক্রেতার। সবজি বিক্রির জন্যই ওই বাড়িতে যেত সে।
পুলিশকে ওই কিশোর জানায়, এই বাড়ির আনুমানিক ১৩ থেকে ১৪ বছর বয়সের এক কিশোরের সঙ্গে তার বন্ধুত্ব হয়। ছেলেটি তার নাম শহীদ বলে জানায়। শহীদ বিভিন্ন সময় তাকে অস্ত্র দেখাত। তাকে জিহাদে অংশে নেওয়ার আহ্বান জানিয়ে শহীদ বলত, ‘তোমারও বোমা বানানো শেখা উচিত, অস্ত্র চালাতে পারা উচিত। আমি এসব পারি।’
সবজি বিক্রেতা জানায়, ওই বাড়িতে ৯ থেকে ১০ বছরের আরেকটি ছেলে ছিল। যাকে ওবায়দুল্লাহ বলে ডাকত শহীদ। ওবায়দুল্লাহ ও শহীদের সঙ্গে সে তিনতলার ছাদে ব্যাডমিন্টন খেলত।
কিশোরটির ভাষ্য, ওই বাড়িতে দুজন ব্যক্তি নিয়মিত যাতায়াত করতেন। একজনের বয়স ৩০ থেকে ৩২ বছর হতে পারে। আরেকজনের বয়স হতে পারে ৩৫ থেকে ৪০ বছর। তাঁরা একটি সাদা গাড়ি ব্যবহার করতেন। দুই ব্যক্তির একজন প্রায়ই বাড়িতে থাকা নারীদের বলতেন তাকে (সবজি বিক্রেতা) যেন বাসায় ঢুকতে না দেন। তবে শহীদ তখন তাকে (সবজি বিক্রেতা) বন্ধু বলে তাদের কাছে পরিচয় দিত।
ওই কিশোরের দাবি, গতকালও সে ও শহীদ একসঙ্গে এলাকার মসজিদে জুমার নামাজ পড়েছে। আজ তাদের বাইরে যাওয়ার কথা ছিল।
পুলিশ ধারণা করছে, শহীদ নামের ওই কিশোরের আসল নাম আফিফ কাদরী। তবে ৯ থেকে ১০ বছরের যে ছেলেটির কথা বলা হচ্ছে, তাকে পাওয়া যায়নি। সবজি বিক্রেতা ওই কিশোরকে জিজ্ঞাসাবাদের জন্য নিয়ে গেছে পুলিশ।
আরও পড়ুন: 
আহত শিশুটির সারা শরীরে স্প্লিন্টারের আঘাত
