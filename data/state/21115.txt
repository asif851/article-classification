
রাজধানীর রামকৃষ্ণ মিশনে ধর্ম প্রচার নিষেধ করে চিঠির মাধ্যমে হত্যার হুমকি দেওয়া হয়েছে। গতকাল বুধবার সন্ধ্যায় এই চিঠি রামকৃষ্ণ মিশনে আসে। এ ঘটনায় রামকৃষ্ণ মিশন কর্তৃপক্ষ ওয়ারী থানায় সাধারণ ডায়েরি (জিডি) করেছে।
ওয়ারী থানার ভারপ্রাপ্ত কর্মকর্তা (ওসি) জিহাদুল ইসলাম প্রথম আলোকে বলেন, রামকৃষ্ণ মিশনের সবাইকে হত্যার হুমকি দেওয়া হয়েছে। চিঠির ওপরের অংশে কম্পিউটার টাইপে লেখা ‘ইসলামিক স্টেট অব বাংলাদেশ, চান্দনা চৌরাস্তা ঈদগাঁও মার্কেট, গাজীপুর মহানগর’। প্রেরকের নাম এ বি সিদ্দিক। চিঠিতে উল্লেখ রয়েছে, ‘তোমরা হিন্দু। বাংলাদেশ একটি ইসলামি রাষ্ট্র, এ দেশে ধর্ম প্রচার করতে পারবে না। তোমরা ভারতে যাও। না হলে তোমাদের কুপিয়ে হত্যা করা হবে।’এ ঘটনা পর রামকৃষ্ণ মিশনে নিরাপত্তা জোরদার করা হয়েছে। ঘটনার তদন্ত করা হচ্ছে।
