
পাবনার ঈশ্বরদী উপজেলার পাকশী হার্ডিঞ্জ ব্রিজের নিচে পদ্মার চরে পুলিশের সঙ্গে ‘বন্দুকযুদ্ধে’ রুবেল হোসেন (৩০) নামের এক ব্যক্তি নিহত হয়েছেন। পুলিশ বলছে, তিনি পাকশী পুলিশ ফাঁড়ির সহকারী উপপরিদর্শক (এএসআই) সুজাউল ইসলাম হত্যা মামলার প্রধান আসামি।
গতকাল মঙ্গলবার দিবাগত রাত সাড়ে তিনটার দিকে এ ঘটনা ঘটে। নিহত রুবেল হোসেনের বাড়ি পাকশীর দিয়ারবাঘইল এলাকায়।
ঈশ্বরদী থানার ভারপ্রাপ্ত কর্মকর্তা (ওসি) বিমান কুমার দাশের ভাষ্য, গোপন খবরের ভিত্তিতে পুলিশ রুবেল হোসেনকে গ্রেপ্তারে পাকশী এলাকায় পদ্মার চরে অভিযান চালায়। সেখান থেকে তাঁকে গ্রেপ্তার করে। এএসআই সুজাউল হত্যাকাণ্ডে রুবেলের আরেক সহযোগী ইব্রাহিম হোসেনকে ধরতে পুলিশ আবার অভিযান চালায়। অভিযানে পুলিশের সঙ্গে রুবেলও ছিলেন। রুবেল ও ইব্রাহিমের সহযোগীরা পুলিশকে লক্ষ্য করে গুলি ছোড়ে। পুলিশও পাল্টা গুলি ছোড়ে। এ সময় রুবেল গুলিবিদ্ধ হন। ঈশ্বরদী উপজেলা স্বাস্থ্য কমপ্লেক্সে নেওয়া হলে কর্তব্যরত চিকিৎসক তাঁকে মৃত ঘোষণা করেন।
ওসি বিমান কুমার দাশ বলেন, পুলিশ ঘটনাস্থল থেকে বিদেশি রিভলবার ও দুটি গুলি উদ্ধার করেছে। ‘বন্দুকযুদ্ধে’ পাকশী থানার উপপরিদর্শক (এসআই) তৌফিক হাসানসহ তিন কনস্টেবল আহত হয়েছেন বলে পুলিশ জানিয়েছে। তারা ঈশ্বরদী উপজেলা স্বাস্থ্য কমপ্লেক্সে চিকিৎসাধীন।
গত বছরের ৪ অক্টোবর সন্ধ্যায় বাড়ি থেকে বের হন ঈশ্বরদীর পাকশী পুলিশ ফাঁড়ির এএসআই সুজাউল ইসলাম। এর পর থেকে তাঁকে খুঁজে পাওয়া যায়নি। পরদিন ৫ অক্টোবর সকালে হার্ডিঞ্জ ব্রিজ রেললাইনের ধারে (ইপিজেড সড়ক) তাঁর হাত-পা-মুখ বাঁধা লাশ পাওয়া যায়।
এ ঘটনায় তৎকালীন পাকশী পুলিশ ফাঁড়ির এসআই রেজাউল করিম অজ্ঞাতনামা আসামিদের বিরুদ্ধে মামলা করেন। প্রথমে দুজনকে গ্রেপ্তার করা হয়। তাঁদের তথ্যের ভিত্তিতে আরও ছয়জনকে গ্রেপ্তার করা হয়। তাঁরা পাবনা থানাহাজতে রয়েছেন।
