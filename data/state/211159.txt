
বস্ত্র ও পাটমন্ত্রী আবদুল লতিফ সিদ্দিকী বলেছেন, ‘শেখ হাসিনার নেতৃত্বে আগামী জাতীয় নির্বাচনে ভোটযুদ্ধের মাধ্যমে বাংলাদেশ থেকে স্বাধীনতাবিরোধী শক্তিকে চিরদিনের মতো নিপাত করতে নির্বাচনে অংশ নেব।’আজ বুধবার জাতীয় সংসদের ১৯তম অধিবেশনে ‘বাংলাদেশ তাঁত বোর্ড বিল-২০১৩’-এর ওপর স্বতন্ত্র সাংসদ মোহাম্মদ ফজলুল আজিমের সংশোধনী প্রস্তাবের ওপর বক্তব্যের সময় এ কথা বলেন তিনি। চলতি অর্থবছরের বাজেট অধিবেশনে লতিফ সিদ্দিকী সংসদকে জানিয়েছিলেন, আগামী জাতীয় নির্বাচনে তিনি আর প্রতিদ্বন্দ্বিতা করবেন না।বস্ত্রমন্ত্রীর ওই বক্তব্য সাংসদ ফজলুল আজিম তাঁর বক্তৃতায় উল্লেখ করলে লতিফ সিদ্দিকী বলেন, ‘আমি সংসদে বলেছিলাম আগামী নির্বাচনে আমি আর প্রতিদ্বন্দ্বিতা করছি না। আমি আরও বলেছিলাম আমার নেত্রী পরবর্তী সময়ে যে আদেশ দেবেন আমি তা দায়িত্ব মনে করে পালন করব। আমার নেত্রী নির্দেশ দিয়েছেন যুদ্ধাপরাধী ও স্বাধীনতাবিরোধী শক্তিকে পরাজিত করতে এবার জাতীয় নির্বাচনে আমাকে অংশ নিতে হবে। আমি আমার নেতার নির্দেশ পালন করতেই এবারের নির্বাচনে অংশ নিচ্ছি।’
প্রধান বিরোধী দলের তত্ত্বাবধায়ক সরকারের দাবি প্রসঙ্গে লতিফ সিদ্দিকী বলেন, ‘বিগত তিনটি জাতীয় নির্বাচন তত্ত্বাবধায়ক সরকারের অধীনে অনুষ্ঠিত হয়েছে। কিন্তু এই নির্বাচনগুলো ছিল প্রশ্নবিদ্ধ এবং সেগুলোর গ্রহণযোগ্যতা নিয়ে প্রশ্ন রয়েছে। তার প্রকৃত উদাহরণ আমাদের বিরোধী দলের সদস্যদের আসনগুলো ফাঁকা পড়ে থাকা। আসলে তাঁরা কোনো গণতান্ত্রিক পদ্ধতিতে বিশ্বাসী নন।’ তিনি আরও বলেন, ‘গণতান্ত্রিক পদ্ধতিতে বাংলাদেশে ক্ষমতা পালাবদল হবে। ৩০ লাখ শহীদের রক্তে এই জাতীয় সংসদ প্রতিষ্ঠিত হয়েছে। যত দিন বিশ্ব থাকবে তত দিন এই সংসদ থাকবে। বর্তমানে নির্বাচনকে সামনে রেখে অনেক কিছু ঘটে যাচ্ছে। আমি এসব ঘটনার সঙ্গে যুক্ত নয়। আমি কাউকে কোনো বিষয়ে উসকেও দিচ্ছি না।’
