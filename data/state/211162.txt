
রাজধানীর খিলগাঁও তালতলা মার্কেটের পেছনে রিয়াজবাগে একটি বাসায় আগুনে দগ্ধ হয়েছেন একই পরিবারের তিনজন। এর মধ্যে স্বামী ও স্ত্রী মারা গেছেন। দগ্ধ হয়ে চিকিৎসাধীন রয়েছেন ছেলে। আজ বৃহস্পতিবার ভোর ছয়টার দিকে এ ঘটনা ঘটে।
আগুনে পুড়ে মারা যাওয়া ব্যক্তিরা হলেন সিরাজউল্লাহ (৪৫) ও তাঁর স্ত্রী কলি আক্তার (৪০)। তাঁদের ছেলে রাশেদুল হাসান (২৪) হাসপাতালের বার্ন ইউনিটে চিকিৎসাধীন। তাঁর অবস্থা আশঙ্কাজনক।
এলাকাবাসী জানায়, ভোরের দিকে রিয়াজবাগের ১৩৯৮/৩/বি এলাকার সাততলা ওই অ্যাপার্টমেন্টের দ্বিতীয় তলায় প্রচণ্ড শব্দ হয়। এরপর আগুন লেগে তা পুরো বাড়িতে ছড়িয়ে পড়ে। সেখান থেকে দগ্ধ অবস্থায় ওই তিনজনকে ঢাকা মেডিকেল কলেজ হাসপাতালে নেওয়া হয়। সেখানে চিকিত্সাধীন অবস্থায় সিরাজউল্লাহ ও কলি মারা যান।
ফায়ার সার্ভিসের কর্তব্যরত কর্মকর্তা নাজমা খাতুন প্রথম আলো ডটকমকে বলেন, প্রাথমিকভাবে ধারণা করা হচ্ছে, বৈদ্যুতিক শর্টসার্কিট হয়ে ঘরের সিলিং ফ্যানে বিস্ফোরণ ঘটে। অগ্নিকাণ্ডে প্রায় এক লাখ টাকার ক্ষতি হয়েছে বলে জানান তিনি। খিলগাঁও ফায়ার স্টেশন থেকে একটি ইউনিট গিয়ে আগুন নিভিয়ে ফেলে।
মৃত সিরাজউল্লাহর ভাই জালাল আহমেদ বলেন, সিরাজউল্লাহ জাইকার পরামর্শক হিসেবে কাজ করছিলেন। আগে তিনি প্রাথমিক শিক্ষা অধিদপ্তরের উপপরিচালক হিসেবে কর্মরত ছিলেন। ঘটনার সময় সিরাজউল্লাহ ও তাঁর স্ত্রী ওই ঘরে ঘুমিয়েছিলেন। শব্দ শুনে পাশের ঘর থেকে বড় ছেলে রাশেদুল হাসান ওই ঘরে যান। পরে তিনিও আগুনে দগ্ধ হন। অগ্নিকাণ্ডের সময় আরেক ঘরে থাকা ছোট ছেলে মাহমুদুল হাসান অক্ষত রয়েছেন।
অগ্নিদগ্ধ রাশেদুল হাসান বেসরকারি ইনডিপেনডেন্ট বিশ্ববিদ্যালয় থেকে পড়াশোনা শেষ করেছেন। তাঁর অস্ট্রেলিয়া যাওয়ার কথা। 
