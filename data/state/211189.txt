
ভাষা শহীদদের স্মরণে ও বাংলা ভাষার মাধ্যমে বাঙালি সংস্কৃতির সমৃদ্ধি উদ্‌যাপনের লক্ষ্যে বাংলাদেশের সর্ববৃহৎ বিতর্ক সংগঠন ঢাকা ইউনিভার্সিটি ডিবেটিং সোসাইটি আন্তর্জাতিক মাতৃভাষা দিবস উপলক্ষে আয়োজন করতে যাচ্ছে বিশেষ প্রীতি বিতর্কের। ভাষার মাধ্যমে খণ্ডিত বাংলার মানুষের মাঝে আরও একবার বৃহত্তর জাতীয়তাবোধের চেতনা ফিরিয়ে আনা এবং নিজস্ব কৃষ্টি ও পরিচয় সম্পর্কে সচেতনতা সৃষ্টির অনুঘটক হিসেবে এ প্রীতি বিতর্কের প্রয়াস। বিতর্কে অংশগ্রহণ করবে দুই বাংলার শ্রেষ্ঠ দুটি বিদ্যাপীঠ ঢাকা বিশ্ববিদ্যালয় ও কলকাতা বিশ্ববিদ্যালয়ের বিতর্ক দল।
বুধবার বিকেল সাড়ে তিনটায় ‘কাঁটাতার উত্তর নয়, এক দীর্ঘ প্রশ্ন’ বিষয়ে আন্তর্জাতিক মাতৃভাষা দিবসের বিশেষ এই প্রীতি বিতর্কের ঢাকা ইউনিভার্সিটির টিএসসির পায়রা চত্বরে অনুষ্ঠিত হবে।
অনুষ্ঠানে ঢাকা বিশ্ববিদ্যালয়ের মাননীয় উপাচার্য অধ্যাপক ড. আখতারুজ্জামান প্রধান অতিথি হিসেবে উপস্থিত থাকবেন। ঢাকা ইউনিভার্সিটি ডিবেটিং সোসাইটির মডারেটর অধ্যাপক মাহবুবা নাসরিন, বিশেষ পর্যবেক্ষক হিসেবে থাকবেন কলকাতা বিশ্ববিদ্যালয়ের রেজিস্ট্রার অধ্যাপক ড. রাজা গোপাল ধর চক্রবর্তী, ঢাকা বিশ্ববিদ্যালয়ের বাংলা বিভাগের অধ্যাপক সৌমিত্র শেখর। অনুষ্ঠানে সভাপতিত্ব করবেন ঢাকা ইউনিভার্সিটি ডিবেটিং সোসাইটির সভাপতি আবু বক্কর সিদ্দিক প্রিন্স ও সঞ্চালনায় সাধারণ সম্পাদক আব্দুল্লাহ আল নোমান সুমন।
 
