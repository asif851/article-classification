
সাতক্ষীরা সদর উপজেলার ঝাউডাঙ্গা এলাকায় একটি মাঠের পাশে ‘গোপন’ বৈঠক করার সময় পুলিশ সাতজনকে গ্রেপ্তার করেছে। আজ সোমবার সকাল সাড়ে ছয়টার দিকে তাঁদের গ্রেপ্তার করা হয়। তবে পুলিশের দাবি, গ্রেপ্তারকৃত ব্যক্তিরা জামায়াতের রাজনীতির সঙ্গে জড়িত।
গ্রেপ্তারকৃত ব্যক্তিরা হলেন সাতক্ষীরা সদর উপজেলার কাথন্ডা গ্রামের মো. আবদুল্লাহ আল মামুন (২৪), পরানদাহ গ্রামের সফিকুল ইসলাম (৪৮), জোড়দিয়া গ্রামের হাবিবুর রহমান (৩৪), পুরাতন সাতক্ষীরার কামরুল ইসলাম (৫০), আলীপুর গ্রামের আজাদুল ইসলাম (৪৫), গোদাঘাটা গ্রামের (৫৫) ও শ্যামনগর উপজেলা সদরের রেজাউল করিম (৩২)।
সাতক্ষীরা সদর থানায় ভারপ্রাপ্ত কর্মকর্তা (ওসি) মারুফ আহম্মদের দাবি, সাতক্ষীরা সদর উপজেলার ঝাউডাঙ্গা মাধ্যমিক বিদ্যালয়ের মাঠের পশ্চিম পাশে আজ সকালে একদল লোক বৈঠক করছেন—এমন সংবাদ ভিত্তিতে সকাল সাড়ে ছয়টার দিকে পুলিশ ওই এলাকায় অভিযান চালায়। এ সময় পুলিশের উপস্থিতি টের পেয়ে পালানোর চেষ্টাকালে সাতজনকে গ্রেপ্তার করা হয়। অন্যরা পালিয়ে যান। গ্রেপ্তারকৃত ব্যক্তিদের পরে প্রাথমিক জিজ্ঞাসাবাদে জানা যায়, তাঁরা জামায়াতের রাজনীতির সঙ্গে জড়িত।
গ্রেপ্তারকৃত ব্যক্তিদের সঙ্গে কথা বলার চেষ্টা করে পারা যায়নি। তবে নাম প্রকাশ না করার শর্তে দুজনের আত্মীয় জানান, তাঁদের বিভিন্ন স্থান থেকে আটক করে পুলিশ বলছে, তাঁরা গোপনে বৈঠক করছিলেন।
ওসি জানান, উপপরিদর্শক (এসআই) অনুপ কুমার দাস এ ঘটনায় বাদী হয়ে গ্রেপ্তারকৃত সাতজনের নাম উল্লেখ করে ১৩০ থেকে ১৪০ জনের বিরুদ্ধে থানায় মামলা করেছেন। গ্রেপ্তারকৃত ব্যক্তিদের আদালতে পাঠানো হয়েছে।
