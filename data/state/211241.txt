
বাংলাদেশের সংবিধান প্রণয়ন কমিটির অন্যতম সদস্য, বঙ্গবন্ধু শেখ মুজিবুর রহমানের ঘনিষ্ঠ সহচর এবং দিনাজপুর সদর আসনের সাবেক সাংসদ এম আবদুর রহিমের দাফন সম্পন্ন হয়েছে। গতকাল সোমবার দুপুরে পাঁচকুড় মাদ্রাসা মাঠে পরপর দুটি জানাজা অনুষ্ঠিত হয়।সোমবার ভোরে ঢাকা থেকে দিনাজপুর শহরের বাসভবনে আনা হয় আবদুর রহিমের মরদেহ। সকাল ১০টায় মরদেহ আনা হয় দিনাজপুর কেন্দ্রীয় শহীদ মিনারে। সেখানে রাজনীতিক, ঘনিষ্ঠজনসহ সর্বস্তরের মানুষ তাঁর কফিনে ফুল দিয়ে শ্রদ্ধা জানায়।আবদুর রহিম (৯০) গত সোমবার ইন্তেকাল করেন। কাল বুধবার বাদ আসর দিনাজপুর স্টেশন ক্লাবে তাঁর আত্মার মাগফিরাত কামনা করে কোরআনখানি ও দোওয়া মাহফিল অনুষ্ঠিত হবে। এতে আত্মীয়স্বজন ও শুভাকাঙ্ক্ষীদের উপস্থিত থাকতে তাঁর পরিবারের পক্ষ থেকে অনুরোধ করা হয়েছে।
