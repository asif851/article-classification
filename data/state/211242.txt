
ডিসেম্বর মাস এলেই লাল–সবুজ পতাকায় ছেয়ে যায় চারদিক। গাড়ি–বাড়ি থেকে শুরু করে দোকানেও পতাকা ঝুলছে। তবে শুধু ডিসেম্বরই নয়, সরকারি প্রতিষ্ঠানে সব কর্মদিবসে জাতীয় পতাকা উত্তোলনের বিধান রয়েছে। কিন্তু রাজউক ভবনে পতাকার স্ট্যান্ড থাকলেও পতাকা নেই।
আজ সোমবার দুপুরে রাজউক (রাজধানী উন্নয়ন কর্তৃপক্ষ) ভবনে দেখা যায়, পতাকার স্ট্যান্ডটি খালি। পতাকা নেই। জাতীয় পতাকা বিধিমালা-১৯৭২ (সংশোধিত ২০১০) অনুযায়ী সরকারি প্রতিষ্ঠানে সব কর্মদিবসে জাতীয় পতাকা উত্তোলন বাধ্যতামূলক। কিন্তু এ প্রতিষ্ঠানটিতে এর আগেও পতাকা দেখা যায়নি। ২০১৫ সালের ১৮ জুনেও জাতীয় পতাকা উত্তোলন না করার একটি ছবি প্রথম আলো অনলাইনে ছাপানো হয়েছিল।
এ ব্যাপারে রাজউকের চেয়ারম্যান আবদুর রহমান প্রথম আলোকে বলেন, ‘প্রশাসনিক ভবনে কেন পতাকা থাকবে না?’ পরে না থাকার বিষয়টি জানানো হলে তিনি অন্য একজনকে দেখার জন্য নির্দেশ দেন এবং বলেন বিষয়টি তিনি দেখবেন।
 
