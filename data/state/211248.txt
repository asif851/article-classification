
নেত্রকোনার মোহনগঞ্জ উপজেলায় বড়তলী বানিয়াহারী ইউনিয়নের ১ নম্বর ওয়ার্ড আওয়ামী লীগের কমিটি গঠন নিয়ে দলের দুই পক্ষের মধ্যে সংঘর্ষে চারজন আহত হয়েছেন। গত শুক্রবার কয়েক দফায় এই ধাওয়া-পাল্টাধাওয়া, ভাঙচুর ও অগ্নিসংযোগের ঘটনা ঘটে।মোহনগঞ্জের স্থানীয় সাংসদ রেবেকা মোমিন ও উপজেলা আওয়ামী লীগের সাধারণ সম্পাদক শহীদ ইকবাল-সমর্থিত পক্ষের মধ্যে এ ধাওয়া-পাল্টাধাওয়া, ভাঙচুর ও অগ্নিসংযোগের ঘটনা ঘটে। পুলিশ জানায়, স্থানীয় সাংসদ রেবেকা মোমিন-সমর্থিত নেতা-কর্মীরা গত বৃহস্পতিবার ১ নম্বর ওয়ার্ড আওয়ামী লীগের কমিটি গঠন করেন। পরদিন শুক্রবার আওয়ামী লীগের নেতা শহীদ ইকবাল-সমর্থিত নেতা-কর্মীরা একই ওয়ার্ড আওয়ামী লীগের আরেকটি কমিটি করেন। এতে দুই পক্ষের নেতা-কর্মীদের মধ্যে উত্তেজনা দেখা দেয়।শুক্রবার দুপুর ১২টার দিকে বড়তলী আখড়ার সামনে সাংসদ-সমর্থিত কয়েকজন নেতা-কর্মী শহীদ ইকবাল-সমর্থিত ১ নম্বর ওয়ার্ড আওয়ামী লীগের সভাপতি জীবন দত্তকে (৪৫) একা পেয়ে মারধর করেন। সন্ধ্যায় সাংসদ-সমর্থিত হীরা মিয়া নামের যুবলীগের এক কর্মীকে আবার পৌর শহরের বসুন্ধরা মার্কেটের সামনে পেয়ে মারধর করেন শহীদ ইকবালের লোকজন।এ খবর ছড়িয়ে পড়লে সন্ধ্যা থেকে রাত ১০টা পর্যন্ত মোহনগঞ্জ বাজারে দুই পক্ষের মধ্যে দফায় দফায় ধাওয়া-পাল্টাধাওয়া এবং পাঁচ থেকে ছয়টি দোকান ও দুটি অতিথিশালা ভাঙচুরের ঘটনা ঘটে। এতে চারজন আহত হন। পরে পুলিশ ৩৫টি ফাঁকা গুলি ছুড়ে পরিস্থিতি নিয়ন্ত্রণে আনে। এ ঘটনায় জড়িত থাকার অভিযোগে রাতেই চারজনকে আটক করা হয়েছে।
