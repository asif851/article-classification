
গাজীপুরে টঙ্গীর তিলারগাতিতে এক বাড়ির চারটি ফ্ল্যাটে সোমবার রাতে ডাকাতি হয়েছে। ডাকাতদের হামলায় দুজন আহত হয়েছেন। পালানোর সময় ডাকাতেরা ককটেলের বস্ফোরণ ঘটায়।পুলিশ ও স্থানীয়রা জানান, তিলারগাতি এলাকার বাহাদুর মণ্ডলের বাড়ির দোতলার পূর্ব দিকে দুই ফ্ল্যাটে বাহাদুর মণ্ডল ও তাঁর বড় ছেলে মোস্তফা মণ্ডল, পশ্চিম দিকে ছোট ছেলে মাসুদ মণ্ডল ও ভাড়াটে দেলোয়ার হোসেন থাকেন। ডাকাতেরা নিচতলায় ভবনের মূল ফটকের তালা, দ্বিতীয় তলার কলাপসিবল গেটের তালা ও ফ্ল্যাটের তালা ভেঙে ভেতরে ঢোকে।বাহাদুর মণ্ডল, মাসুদ মণ্ডল, দেলোয়ার ও প্রতিবেশীরা জানান, রাত সাড়ে তিনটার দিকে তালা ভাঙার শব্দ পেয়ে মাসুদ ফ্ল্যাটের বেলকনিতে দাঁড়িয়ে ডাকাত বলে চিৎকার দেন। এর পরই ডাকাতেরা একসঙ্গে চারটি ফ্ল্যাটে দরজার তালা ভেঙে ভেতরে ঢোকে। এ সময় ফ্ল্যাটের লোকজনকে পিস্তল ও দেশীয় অস্ত্রের ভয় দেখিয়ে জিম্মি করে ফেলা হয়। মাসুদ তাদের প্রতিহত করতে গেলে তাঁকে কুপিয়ে জখম করে বেঁধে ফেলা হয়। পরে মাসুদ ও মোস্তফার স্ত্রীর কাছ থেকে চার ভরি স্বর্ণালংকারসহ সাতটি মুঠোফোন সেটও লুট করা হয়।
 
