
মানবতাবিরোধী অপরাধের বিচারের রায়ে ফাঁসির দণ্ডপ্রাপ্ত জামায়াত নেতা মীর কাসেম আলী আপিলের রায় পুনর্বিবেচনা (রিভিউ) চাইবেন। গাজীপুরের কাশিমপুর কেন্দ্রীয় কারাগার-২-এ বন্দী এই নেতার সঙ্গে আইনজীবী ছেলে মীর আহমেদ বিন কাসেমসহ পাঁচ আইনজীবী গতকাল দুপুর ১২টার দিকে দেখা করতে গেলে তিনি এই ইচ্ছার কথা জানান।কারাগার-২-এর সুপার প্রশান্ত কুমার বণিক বলেন, মীর কাসেম আলীর ছেলে ব্যারিস্টার মীর আহমেদ বিন কাসেম চারজন আইনজীবী মতিউর রহমান আকন, মো. নাজিবুর রহমান, মো. বজলুর রহমান ও মো. নুরু উল্লাহকে সঙ্গে নিয়ে তাঁর বাবার সঙ্গে দেখা করেছেন।আইনজীবী মতিউর রহমান আকন বলেন, মীর কাসেম আলী তাঁর বিরুদ্ধে মৃত্যুদণ্ডের রায়ের রিভিউ আবেদন করবেন। এ জন্য তিনি প্রস্তুতি নিতে বলেছেন। রায়ের সার্টিফায়েড কপির জন্য আদালতে আবেদন করা হয়েছে। রোববার তা হাতে পাওয়ার কথা।কাশিমপুর কারাগারের জেলার মো. নাশির আহমেদ বলেন, গত ৮ মার্চ আদালত মীর কাসেম আলীর ফাঁসির রায় বহালের আদেশ দেন। পূর্ণাঙ্গ রায় প্রকাশের পর ৬ জুন রাতে তাঁর মৃত্যু পরোয়ানা কাশিমপুর কারাগারে পৌঁছায়। পরদিন সকালে ফাঁসির সেলে তাঁকে মৃত্যু পরোয়ানা পড়ে শোনানো হয়।
