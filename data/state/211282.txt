
দুর্যোগ-ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়া বলেছেন, বিএনপির ভারপ্রাপ্ত মহাসচিব মির্জা ফখরুল ইসলামের কথায় বিভ্রান্ত হয়ে দলের নেতা-কর্মীরা আওয়ামী লীগে যোগদান করছেন।
আজ শনিবার দুপুরে চাঁদপুরের মতলব উত্তরে মোহনপুর এলাকায় নিজ বাড়িতে সাংবাদিকদের প্রশ্নের জবাবে মায়া এসব কথা বলেন।
মন্ত্রী বলেন, ‘মির্জা ফখরুলের কথায় নেতা-কর্মীরা আস্থা হারিয়ে ফেলছে। তারা যেটা বলে, সেটা বিপরীত হয়। মানুষ তাদের কাছ থেকে সরে এসেছে। যার প্রমাণ শত শত নেতা-কর্মীর আওয়ামী লীগে যোগদান।’
এর আগে সকালে মন্ত্রীর হাতে ফুলের তোড়া দিয়ে চাঁদপুর জেলা বিএনপির ক্রীড়া ও আপ্যায়ন সম্পাদক সফিক উল্ল্যাহ সরকার, মতলব উত্তর উপজেলার বিএনপি-সমর্থিত বিনা প্রতিদ্বন্দ্বিতায় নির্বাচিত মহিলা ভাইস-চেয়ারম্যান নিলুফা আক্তারসহ বিএনপির ২০০ নেতা-কর্মী আওয়ামী লীগে যোগদান করেন।
