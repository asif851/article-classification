

রায় ঘোষণার সময় আদালতে হাজির করা ও আদালতের কাঠগড়ায় থাকাকালে চুপ ছিলেন বদরুল আলম। তবে পুরো সময় তাঁকে কিছুটা বিচলিত দেখা যাচ্ছিল। রায় ঘোষণার পর আদালত থেকে বের হওয়ার সময়ও চুপ ছিলেন। কিন্তু আদালত ভবনের সিঁড়ি দিয়ে নামার সময় তিনি বলেন, ‘জন্ম বাংলায়, মরব বাংলায়, এখানেই শেষ নয়। জয় বাংলা...’ বলতে শুরু করেন। অনেকটা চিৎকার করে কথাগুলো বলছিলেন তিনি। এ অবস্থায় পুলিশ দ্রুত তাঁকে প্রিজন ভ্যানে তুলে নিয়ে যায়।
সিলেটের মুখ্য মহানগর বিচারিক হাকিম আদালতে মামলার অভিযোগ গঠনের দিন ও সর্বশেষ সাক্ষ্য গ্রহণের দিন বদরুল জয় বাংলা বলেছিলেন।
আদালতের অতিরিক্ত সরকারি কৌঁসুলি মাহফুজুর রহমান প্রথম আলোকে জানান, ২৬ ফেব্রুয়ারি মুখ্য মহানগর বিচারিক হাকিম আদালতে খাদিজার সাক্ষ্য শেষে আসামির কাঠগড়ায় থাকা বদরুল করজোড়ে ‘কিছু বলতে চাই’ বলে আদালতের দৃষ্টি আকর্ষণ করেছিলেন। বদরুল বলতে থাকেন, ‘আমি কিছু বলতে চাই। আমাকে একটা সুযোগ দিন। আমি সত্য কথা বলব। আমি একজন শিক্ষক ছিলাম, আমি বঙ্গবন্ধুর সৈনিক।’
এ সময় বিচারক ‘আদালত বক্তৃতা দেওয়ার জায়গা নয়’ বলে সতর্ক করে দেন। এ কথা শুনে বদরুলকে কিছুক্ষণ কাঁদতে দেখা গেছে। পরে যুক্তিতর্কের তারিখ নির্ধারিত হলে বদরুল ফের উচ্চ স্বরে বলে ওঠেন, ‘তুমি সুখী হও, খাদিজা। বিচারক আল্লাহ আছেন। আমার ফাঁসি হোক।’
