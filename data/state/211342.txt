
রাজধানীর বাংলামোটর মোড়ে পেট্রলবোমা হামলায় পুলিশ কনস্টেবল নিহত হওয়ার ঘটনায় করা মামলায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীরসহ ২০ জনের অব্যাহতি চেয়ে এবং ছয়জনকে আসামি করে অভিযোগপত্র দিয়েছে ঢাকা মহানগর গোয়েন্দা পুলিশ (ডিবি)।গতকাল সোমবার ডিবি পুলিশের পরিদর্শক বাহাউদ্দিন ফারুকী মুখ্য মহানগর হাকিম আদালতে এই অভিযোগপত্র দাখিল করেন। অভিযোগপত্রে মির্জা ফখরুল, বিএনপির স্থায়ী কমিটির সদস্য গয়েশ্বর চন্দ্র রায়, মির্জা আব্বাস, যুগ্ম মহাসচিব আমানউল্লাহ, বরকত উল্লা, যুবদলের নেতা সাইফুল আলম, জামায়াতে ইসলামীর ভারপ্রাপ্ত মহাসচিব শফিকুর রহমান, ইসলামী ছাত্রশিবিরের সাবেক সভাপতি সফিকুল ইসলাম মাসুদের বিরুদ্ধে সাক্ষ্য-প্রমাণ না পাওয়ায় তাঁদের মামলা থেকে অব্যাহতির আবেদন করা হয়। অভিযোগপত্রে আসামি হিসেবে বিএনপির কর্মী রবিউলসহ ছয়জনের নাম দেওয়া হয়েছে। বাকি পাঁচজনও দলটির কর্মী। অভিযোগপত্রের গ্রহণযোগ্যতার বিষয়ে শুনানির জন্য ১৭ জুন দিন ধার্য করেছেন আদালত।২০১৪ সালের ২৪ ডিসেম্বর রাত সাড়ে ১১টার দিকে বাংলামোটর ট্রাফিক পুলিশ বক্সের অদূরে পুলিশের রিকুইজিশন করা একটি বাসে পেট্রলবোমা ও হাতবোমা নিক্ষেপ করা হয়। এতে বাসে আগুন ধরে যায় এবং ট্রাফিক কনস্টেবল ফেরদৌস খলিল নিহত হন। কনস্টেবল ফাইজুল ইসলাম ও বাসচালক মো. বায়েজিদ গুরুতর দগ্ধ হন। এ ঘটনায় পুলিশ বাদী হয়ে রমনা থানায় মামলা করে। এজাহারে বলা হয়, বিএনপির চেয়ারপারসন খালেদা জিয়ার লংমার্চ ফর ডেমোক্রেসি কর্মসূচি ঘোষণার পর রাত ১১টা ২০ মিনিটে মির্জা ফখরুলসহ ১৮ জনের নির্দেশে অজ্ঞাতনামা দুই মোটরসাইকেল আরোহী পুলিশের রিকুইজিশন করা বাসে পেট্রলবোমা ও হাতবোমা নিক্ষেপ করেন।এদিকে মৎস্য ভবন মোড়ে বাসে পেট্রলবোমা হামলায় এক পুলিশ সদস্য হত্যার মামলায় বিএনপির নেতা এম কে আনোয়ার, রুহুল কবির রিজভী, আমানউল্লাহসহ ৩১ জনের অব্যাহতি চেয়ে দেওয়া অভিযোগপত্র গতকাল আদালতে উপস্থাপন করা হয়েছে। এ মামলায় ঢাকা মহানগর বিএনপির সদস্যসচিব হাবিব-উন-নবী খান সোহেলসহ সাতজনকে আসামি করা হয়েছে। ২২ জুন অভিযোগপত্রের গ্রহণযোগ্যতার বিষয়ে শুনানির দিন ধার্য করেছেন আদালত।হাবিব-উন-নবী ছাড়া অভিযোগপত্রভুক্ত বাকি ছয়জন হলেন নিউমার্কেট থানা বিএনপির সভাপতি আবদুস সাত্তার, ঢাকা কলেজ শাখা ছাত্রদলের সাবেক সভাপতি আনোয়ার হোসেন ওরফে টিপু, ঢাকা দক্ষিণ সিটি করপোরেশনের ১৮ নম্বর ওয়ার্ড বিএনপির ভারপ্রাপ্ত সভাপতি মোহাম্মদ হোসেন, মিরপুর রোডের গাউছিয়া মার্কেট ইউনিট বিএনপির সদস্য মো. রফিক আকন্দ, নিউমার্কেট থানা বিএনপির সদস্য মো. আলফাজ ও আনোয়ার হোসেনের বন্ধু শাহ আলম। সাতজনের মধ্যে হাবিব-উন-নবী, সাত্তার ও আনোয়ারকে পলাতক দেখানো হয়েছে। বাকি চারজন কারাগারে আছেন।৪ জুন এই অভিযোগপত্র আদালতের সাধারণ নিবন্ধন শাখায় জমা দেওয়া হয়। গতকাল তা আদালতে উপস্থাপন করা হয়।গত ১৭ জানুয়ারি রাতে মৎস্য ভবন মোড়ে পুলিশ সদস্যদের বহনকারী বাসে পেট্রলবোমা হামলায় পুলিশের ১৩ জন সদস্য দগ্ধ হন। কনস্টেবল শামীম মিয়া ৫ ফেব্রুয়ারি স্কয়ার হাসপাতালে চিকিৎসাধীন অবস্থায় মারা যান।
