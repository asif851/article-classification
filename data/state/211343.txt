
বান্দরবানের থানচি উপজেলার নাফাকুম ঝরনা দেখতে গিয়ে নিখোঁজ হওয়া পর্যটক মইনুল ইসলামের মরদেহের সন্ধান পাওয়া গেছে গতকাল সোমবার। নাফাকুমের ঝরনা থেকে প্রায় আধা কিলোমিটার দূরে মরদেহটি ভাসমান অবস্থায় রয়েছে। মরদেহটি থানচিতে নিয়ে আসতে উদ্ধারকারী দল ঘটনাস্থলে পৌঁছেছে।
গত শুক্রবার ঢাকা থেকে মইনুল ইসলামসহ পাঁচ বন্ধু থানচি সদর থেকে প্রায় ৩০ কিলোমিটার দূরে অবস্থিত রেমাক্রি বাজারে যান। সেখান থেকে পরদিন ভোরে আরও প্রায় ছয় কিলোমিটার দূরে সংকীর্ণ পাহাড়ের ভেতর দিয়ে বয়ে চলা রেমাক্রি খালের নাফাকুম ঝরনা দেখতে যান তাঁরা। সেখানে ঝরনার প্রবল স্রোতে মইনুল পা পিছলে প্রায় ১৫ ফুট নিচে পড়ে যান। এর পর থেকেই তিনি নিখোঁজ ছিলেন।
পুলিশ ও স্থানীয় লোকজন জানান, মইনুল নিখোঁজ হওয়ার পর থেকে পুলিশ-বিজিবি ও স্থানীয় লোকজন উদ্ধার তৎপরতা চালিয়ে আসছে। তবে তীব্র খরস্রোতা রেমাক্রি খালে পানি বেশি থাকায় এবং উদ্ধারকারী দলে প্রশিক্ষিত ডুবুরি না থাকায় মরদেহ উদ্ধার করা যাচ্ছিল না।
থানচি উপজেলা নির্বাহী কর্মকর্তা (ইউএনও) শেখ আবু ছালেহ জানান, ৫০ থেকে ৫৫ জনের একটি উদ্ধারকারী দল আড়াই দিন ধরে পানির প্রবল স্রোতের মধ্যেই বিভিন্ন উপায়ে অনুসন্ধান চালিয়ে আসছিল। শেষ গতকাল সকালে রেমাক্রি খালে ভাসমান অবস্থায় মঈনুলের মরদেহ দেখতে পান উদ্ধারকারীরা।
তবে গতকাল বিকেলে এ প্রতিবেদন লেখা পর্যন্ত মরদেহ থানচি উপজেলা সদরে পৌঁছায়নি।
ইউএনও জানিয়েছেন, মরদেহ নিয়ে আসতে বেলা দুইটার দিকে একটি নৌকা পাঠানো হয়েছে। তিনি আশা প্রকাশ করেন, সন্ধ্যায় (গতকাল) অথবা আজ মঙ্গলবার সকালে মরদেহটি উদ্ধার করে থানচিতে নিয়ে আসতে সক্ষম হবেন উদ্ধারকারীরা।
