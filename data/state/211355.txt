
জামায়াতে ইসলামীর সহকারী সেক্রেটারি জেনারেল মোহাম্মদ কামারুজ্জামানের প্রধান আইনজীবী আবদুর রাজ্জাক বলেছেন, ‘এই রায়ে আমরা স্তব্ধ, বিস্মিত ও আতঙ্কিত।’
আজ বৃহস্পতিবার মানবতাবিরোধী অপরাধের মামলায় মোহাম্মদ কামারুজ্জামানের ফাঁসির রায় ঘোষণার ৪৩ মিনিট পর ধানমন্ডির বাসায় প্রতিক্রিয়া জানাতে গিয়ে আবদুর রাজ্জাক এ কথা বলেন।
আবদুর রাজ্জাক বলেন, ‘১৯৭১ সালে কামারুজ্জামানের বয়স ছিল মাত্র ১৯ বছর।১৯ বছরের একজন তরুণকে আন্তর্জাতিক যুদ্ধাপরাধের কোনো আদালতেই বিচারের মুখোমুখি করা হয়নি।আমরা মনে করি, তিনি জামায়াতের সহকারী সেক্রেটারি জেনারেল বলে তাঁকে বিচারের মুখোমুখি করা হয়েছে।অন্যথায় মৃত্যুদণ্ড তো দূরের কথা, কোনো সাজাই হওয়ার কথা নয়।’
আসামিপক্ষের এই আইনজীবী বলেন, ‘এই মামলায় রাষ্ট্রপক্ষ যেসব সাক্ষী এনেছেন, তাঁরা স্ববিরোধী বক্তব্য দিয়েছেন।এটি সুপ্রিম কোর্টের রায়ের মানের অনেক নিচে।এ রায়ের বিরুদ্ধে আমরা আপিল করব।’
 
