
চুয়াডাঙ্গায় ট্রাফিক পুলিশ একই নিবন্ধন নম্বরের (খুলনা মেট্রো ল ১১-২৪৫৭) তিনটি মোটরসাইকেল জব্দ করেছে। পৃথক তল্লাশি চালিয়ে এসব মোটরসাইকেল জব্দ করা হয়।সংশ্লিষ্ট সূত্র জানায়, বাংলাদেশ সড়ক পরিবহন কর্তৃপক্ষের (বিআরটিএ) কাছে সংরক্ষিত তথ্য অনুযায়ী ওই নিবন্ধন নম্বরের মোটরসাইকেলের বৈধ মালিক খুলনার নিরালা আবাসিক এলাকার মাসুদুজ্জামান। তবে একই নিবন্ধন নম্বরের হলেও জব্দকৃত তিনটি মোটরসাইকেলের চ্যাসিস ও ইঞ্জিন নম্বরে ঘষামাজা করা হয়েছে।জেলা ট্রাফিক পুলিশ কার্যালয় সূত্রে জানা গেছে, গত ২৯ সেপ্টেম্বর চুয়াডাঙ্গা-কুষ্টিয়া মহাসড়কে পৌর এলাকার সরকারি ছাগল খামারের পাশে যানবাহনের বৈধ কাগজপত্র তল্লাশির সময় কালো ও নীল রঙের ১৫৩ সিসি ইয়ামাহা এফজেড মডেলের একটি মোটরসাইকেল জব্দ করা হয়, যার নিবন্ধন নম্বর খুলনা মেট্রো ল ১১-২৪৫৭। মোটরসাইকেলটির চালক চুয়াডাঙ্গা সদরের কুতুবপুর গ্রামের মো. সোহাগের কাছ থেকে পাওয়া কাগজপত্র যাচাইকালে বিআরটিএ কর্তৃপক্ষ তা সঠিক নয় বলে জানায়। ওই ঘটনায় পরদিন সদর থানায় সাধারণ ডায়েরি (জিডি) করা হয়।জেলা ট্রাফিক পুলিশের সার্জেন্ট মো. মশিউর রহমান প্রথম আলোকে বলেন, একটি সংঘবদ্ধ চক্র চোরাই মোটরসাইকেলে এভাবে ভুয়া নিবন্ধন নম্বর লাগিয়ে ব্যবসা করছে। চক্রের সদস্যদের ধরতে পদক্ষেপ নেওয়া হয়েছে।
