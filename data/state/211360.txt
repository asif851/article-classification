
বিয়ে যেমন এক আনন্দঘন জমকালো উৎসব, তেমনি বিয়ের ঝক্কি-ঝামেলাও কম নয়। পোশাক-আশাক, গয়না, প্রসাধনীসহ হরেক রকমের কেনাকাটা, কার্ড ছাপানো, অনুষ্ঠানের জায়গা ঠিক করা, ছবি তোলা, বর-কনের সাজসজ্জা, খাবারের আয়োজন, গাড়ির ব্যবস্থাসহ হরেক রকমের কাজ থাকে একটি বিয়ের নেপথ্যে। বিয়ের আনুষঙ্গিক উপকরণ এক ছাদের তলায় এনে গতকাল থেকে শুরু হলো ‘ডব্লিউপিপিবি ব্রাইডাল ফেস্টিভ্যাল’।গুলশান শুটিং ক্লাবে ওয়েডিং অ্যান্ড পোর্ট্রেট ফটোগ্রাফার্স অব বাংলাদেশ (ডব্লিউপিপিবি) আয়োজিত তিন দিনের এই উৎসবেরউদ্বোধন করেন অভিনয়শিল্পী ও মডেল বিদ্যা সিনহা মিম। প্রতিদিন বেলা তিনটা থেকে রাত নয়টা পর্যন্ত ২১ নভেম্বর অবধি সবার জন্য খোলা থাকবে।ডব্লিউপিপিবির উপদেষ্টা আক্কাস মাহমুদ জানালেন উৎসবে পোশাক, গয়না, প্রসাধনী, ইভেন্ট ম্যানেজমেন্ট, রেন্ট-এ-কার, ডেকোরেটর, গৃহসজ্জার সামগ্রী, ফুল, বিউটি পারলার, খাবার, ট্যুর অপারেটর, হোটেল, ব্যাংক, কাজী ও ফটো এবং ভিডিও গ্রাফারদের প্রায় ৬০টি স্টল রয়েছে এই উৎসবে। প্রতিষ্ঠানগুলোর মধ্যে রয়েছে ওয়েডিং কালার্স, ব্রাইডাল মোমেন্ট, সাজ, আপন ক্রিয়েশন, জাহিদ খান মেকওভার, ড্রিম উইভ্যার, ফখরুদ্দীন, দোসা এক্সপ্রেস, চেকমেট ইভেন্টস, অরেঞ্জ ট্রাভেলস, রিজেন্সি হোটেল ইত্যাদি। অংশগ্রহণকারী প্রতিষ্ঠানগুলো উৎসব উপলক্ষে দিচ্ছে বিশেষ ছাড়। তা ছাড়া প্রয়োজনীয় পরামর্শও পাওয়া যাবে এখানে বিনা খরচায়।আয়োজকেরা জানালেন, প্রতিদিন বিকেল পাঁচটা থেকে থাকবে ফ্যাশন শো। আর উৎসবে যাঁরা আসবেন তাঁরা অংশ নিতে পারবেন সেলফি প্রতিযোগিতায়। সমাপনী দিনে বিজয়ীদের দেওয়া হবে আকর্ষণীয় পুরস্কার।
