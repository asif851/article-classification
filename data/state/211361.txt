
বরিশাল নগর সিটি করপোরেশনে রূপান্তরিত হওয়ার পর সেখানে বহুতল ভবন নির্মাণ শুরু হয়। বর্তমানে মাস্টারপ্ল্যান হওয়ার পর নিয়মের মধ্যেই কাজ হচ্ছে বলে দাবি করেছে সিটি করপোরেশন কর্তৃপক্ষ। এটাও শুরু হয়েছে ছয় মাস ধরে। সিটি করপোরেশনের প্রধান নগর পরিকল্পনাবিদ নন্দিতা বসু প্রথম আলোকে বলেন, ‘নগর পরিকল্পনার অংশ হিসেবে স্থাপনা নির্মাণের খুব অল্প অংশ আমরা দেখতে পারি। আগে প্ল্যান দেওয়ার ক্ষেত্রে সরেজমিনে পরিদর্শন করা হতো না। ছয় মাস ধরে পরিদর্শন ব্যতীত কোনো অনুমোদন দেওয়া হচ্ছে না। এ ছাড়া প্ল্যান সঠিকভাবে বাস্তবায়িত হয় কি না, সেটা দেখার জন্য ভবন নির্মাণের পরও পরিদর্শন করা হবে।’স্থপতি হৈমন্তী শুক্লা বসু বলেন, ‘বরিশাল সিটি করপোরেশনে মাত্র এক বছর আগে এই বিভাগ চালু হয়। এর আগে ভবন নির্মাণের জন্য কী পদ্ধতি অনুসরণ করা হতো, তা আমাদের জানা নেই।’ হৈমন্তী শুক্লা বসু বলেন, ‘বর্তমানে মাস্টারপ্ল্যান অনুযায়ী প্ল্যান দেওয়া হচ্ছে। গত বছরের মার্চ মাস থেকে যেসব ভবন নির্মাণের অনুমোদন দেওয়া হয়েছে, তাদের ক্ষেত্রে অবশ্যই বিল্ডিং কোড মেনেই দেওয়া হচ্ছে।
