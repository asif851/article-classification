
টাঙ্গাইলে মধুপুর পৌর এলাকায় গতকাল বুধবার ট্রাক ও টেম্পোর মুখোমুখি সংঘর্ষে একই পরিবারের তিনজনসহ ১০ জন নিহত হয়েছেন। নওগাঁর মহাদেবপুরে ট্রাকের ধাক্কায় নিহত হয়েছেন শিশুসহ চারজন। এ ছাড়া সড়ক দুর্ঘটনায় আরও চার জেলায় পাঁচজন নিহত হয়েছেন।টাঙ্গাইল: টাঙ্গাইল-ময়মনসিংহ সড়কের মধুপুর পৌর এলাকার আশুরায় গতকাল বেলা একটার দিকে ট্রাক ও টেম্পোর মুখোমুখি সংঘর্ষ হয়। মধুপুর থানার উপপরিদর্শক (এসআই) আলমগীর হোসেন জানান, মধুপুর উপজেলার গাঙ্গাইর থেকে মধুপুরগামী যাত্রীবাহী একটি টেম্পো আশুরায় পৌঁছালে বিপরীত দিক থেকে আসা একটি মালবাহী ট্রাকের সঙ্গে মুখোমুখি সংঘর্ষ হয়। এতে ঘটনাস্থলেই নয়জন নিহত হন। তাঁরা হলেন মধুপুর পৌর এলাকার মাস্টারপাড়ার ব্যবসায়ী রেজাউল ইসলামের স্ত্রী সালমা বেগম (৩০), তাঁর দুই ছেলে সাদিকুল ইসলাম (১২) ও সামিউল ইসলাম (৭), আরালিয়া গ্রামের আ. রহিমের স্ত্রী রহিমা খাতুন (৫০), রক্তিপাড়া গ্রামের হাবিবুর রহমান (৫৫), গাঙ্গাইর গ্রামের আ. জলিলের স্ত্রী ফিরোজা বেগম (৪০), দেলোয়ার হোসেনের ছেলে সাজিদ হোসেন (৩০), টেম্পোচালক আ. কাদের (৫০) ও ঘাটাইল উপজেলার শাহাপুর গ্রামের হেনা আক্তার (৩৫)। এসআই আলমগীর আরও জানান, গুরুতর আহত চারজনকে উদ্ধার করে ময়মনসিংহ মেডিকেল কলেজ হাসপাতালে নেওয়া হয়। সেখানে নিহত হেনা আক্তারের মেয়ে এশা (১০) মারা যায়।  দুর্ঘটনার পর বিক্ষুব্ধ এলাকাবাসী রাস্তা অবরোধ করেন ও গতিরোধক নির্মাণের দাবি জানিয়ে বিক্ষোভ করেন। বেলা দুইটার দিকে ঘটনাস্থলে যান মধুপুর উপজেলা পরিষদের চেয়ারম্যান সরোয়ার আলম খান ও উপজেলা নির্বাহী কর্মকর্তা (ইউএনও) মোহাম্মদ হাবিব উল্লাহ। তাঁদের অনুরোধে এলাকাবাসী অবরোধ তুলে নেন।ঘটনার প্রত্যক্ষদর্শী নরকোনা এলাকার আক্তারুজ্জামান জানান, ট্রাকটি বেপরোয়া গতিতে চলছিল। হঠাৎ করেই টেম্পোটির সঙ্গে সংঘর্ষ হয়। দুর্ঘটনার পর পর এলাকাবাসী হতাহত যাত্রীদের উদ্ধারকাজ শুরু করেন। খবর পেয়ে পুলিশ ও ফায়ার সার্ভিসের কর্মীরা এসে উদ্ধারকাজে অংশ নেন।  মধুপুর থানার ভারপ্রাপ্ত কর্মকর্তা (ওসি) মজিবর রহমান জানান, ট্রাকটি আটক করা হলেও চালক পালিয়ে গেছেন। এ ব্যাপারে একটি মামলা হয়েছে। নওগাঁ: নওগাঁর মহাদেবপুর উপজেলার বাগাচারায় নওগাঁ-রাজশাহী মহাসড়কে গতকাল ট্রাকের ধাক্কায় শিশুসহ চারজন ভ্যানযাত্রী নিহত হয়েছেন। নিহত ব্যক্তিরা হলেন উপজেলার এনায়েতপুর গ্রামের ভ্যানচালক আ. সাত্তার (৪৫) ও তাঁর মেয়ে খুশি (৮), শরীফপুর গ্রামের ইসমত আলী (৩৫) ও নওগাঁ সদর উপজেলার দোগাছী গ্রামের সোহেল আহম্মেদ (২২)।পুলিশ ও প্রত্যক্ষদর্শী সূত্র জানায়, দ্রুতগামী একটি ট্রাক বিপরীত দিক থেকে এসে ব্যাটারিচালিত ভ্যানটিকে চাপা দিয়ে পালিয়ে যায়। এতে ঘটনাস্থলেই চারজনের মৃত্যু হয়। এ সময় উত্তেজিত জনতা মহাসড়ক অবরোধ করে। পরে নওগাঁর অতিরিক্ত পুলিশ সুপার কফিল উদ্দিন, সদর মডেল থানার ভারপ্রাপ্ত কর্মকর্তা (ওসি) জাকিরুল ইসলাম, মহাদেবপুর থানার ওসি সাইফুল ইসলাম পুলিশ নিয়ে ঘটনাস্থলে যান। ট্রাকের চালকের বিরুদ্ধে শাস্তিমূলক ব্যবস্থা নেওয়ার আশ্বাস দিলে অবরোধ তুলে নেয় জনতা। অবরোধের সময় সড়কের দুই পাশে ব্যাপক যানজটের সৃষ্টি হয়। অবরোধ তুলে নেওয়ার পর নওগাঁ ফায়ার সার্ভিসের একটি গাড়িতে করে লাশগুলো নওগাঁ সদর হাসপাতালের মর্গে আনা হয়।ওসি জাকিরুল ইসলাম জানান, ট্রাক ও ট্রাকের চালক আবদুল মান্নানকে ঘটনাস্থল থেকে ১০ কিলোমিটার দূরে খোশালবাড়ী এলাকায় আটক করা হয়েছে। এ ব্যাপারে মামলা হয়েছে।ময়মনসিংহ: ময়মনসিংহের গৌরীপুর উপজেলার ভবানীপুর এলাকায় গতকাল সকালে ব্যাটারিচালিত ইজিবাইক উল্টে ফাতেমা আক্তার (৩৭) নামের এক নারী নিহত হয়েছেন। আহত হয়েছেন দুই ব্যক্তি। গৌরীপুর থানার ওসি মোহাম্মদ আলী শেখ জানান, আরেকটি ইজিবাইককে জায়গা দিতে গিয়ে এ ইজিবাইকটি পাশের খেতে পড়ে গিয়ে হতাহতের ঘটনা ঘটে। পরিবারের আবেদনে লাশ ময়নাতদন্ত ছাড়াই স্বজনদের দেওয়া হয়েছে।তারাগঞ্জ (রংপুর): রংপুরের তারাগঞ্জে গত মঙ্গলবার রাত ১০টার দিকে রংপুর-সৈয়দপুর মহাসড়কে নৈশকোচের ধাক্কায় অটোরিকশা উল্টে একজন নিহত ও পাঁচজন আহত হয়েছেন। তারাগঞ্জ হাইওয়ে থানার ওসি বিনে আলম জানান, নিহত ব্যক্তির নাম নবকান্ত রায় (৪৫)। বাড়ি নীলফামারীর কিশোরগঞ্জ উপজেলার বাহাগিলী গ্রামে।মানিকগঞ্জ: মানিকগঞ্জে সিঙ্গাইর-হেমায়েতপুর সড়কের কিটিংচরে গতকাল বেইলি সেতু ভেঙে পাথরবোঝাই একটি ট্রাক পানিতে পড়ে গিয়ে চালক ও তাঁর সহকারী নিহত হয়েছেন। সেতুটি ভেঙে যাওয়ায় যানবাহনগুলোকে অন্তত ১৫ কিলোমিটার ঘুরে বিকল্প পথে চলাচল করতে হচ্ছে।পুলিশ ও স্থানীয় সূত্রে জানা গেছে, সাভারের হেমায়েতপুর থেকে পাথরবোঝাই ট্রাকটি জামশা এলাকায় যাচ্ছিল। ভোর সাড়ে পাঁচটার দিকে কিটিংচর এলাকায় নির্মাণাধীন সেতুর দক্ষিণ পাশে বিকল্প বেইলি সেতুতে উঠলে সেটি ভেঙে ট্রাকটি িনচের পানিতে ডুবে যায়। ফায়ার সার্ভিসের কর্মীরা বেলা সাড়ে ১১টার দিকে ডুবে যাওয়া ট্রাক থেকে চালক আবুল হোসেন (৫০) ও সহকারী মহিদুর রহমানের লাশ উদ্ধার করেন। লাশ মানিকগঞ্জ সদর হাসপাতালের মর্গে পাঠানো হয়েছে। এ ব্যাপারে মামলা হয়েছে।ভান্ডারিয়া (পিরোজপুর): পিরোজপুরের ভান্ডারিয়া উপজেলায় গতকাল সকালে বাসের চাকায় পিষ্ট শাহ জালাল (২৮) নামের এক ব্যক্তি নিহত হয়েছেন। পিরোজপুর-মঠবাড়িয়া সড়কের দক্ষিণ ইকড়িতে ওই দুর্ঘটনায় নিহত শাহ জালালের বাড়ি মঠবাড়িয়া উপজেলার ফুলঝুড়ি গ্রামে। ভান্ডারিয়ার ওসি মতিউর রহমান জানান, বাসটি আটক করা হলেও চালক পালিয়ে গেছেন।ঝালকাঠি: বরিশাল খুলনা আঞ্চলিক মহাসড়কের ঝালকাঠির রাজাপুর উপজেলার বিশ্বাসবাড়ি সেতুতে বাস দুর্ঘটনায় নিহত আটজনেরই পরিচয় জানা গেছে। পরিচয় নিশ্চিত হওয়ার পর রাজাপুর থানার পুলিশ মঙ্গলবার রাতে স্বজনদের কাছে লাশ হস্তান্তর করে।এ ঘটনায় রাজাপুর সদর ইউপি সদস্য তৌহিদুল ইসলাম বাসের অজ্ঞাতনামা চালককে আসামি করে রাজাপুর থানায় হত্যা মামলা করেছেন। ঝালকাঠির জেলা প্রশাসক মো. শাখাওয়াত হোসেন দুর্ঘটনা তদন্তে চার সদস্যের একটি তদন্ত কমিটি গঠন করেছেন। কমিটিকে তিন দিনের মধ্যে প্রতিবেদন দিতে বলা হয়েছে। {প্রতিবেদন তৈরিতে সহায়তা করেছেন, টাঙ্গাইল প্রতিনিধি, আদমদীঘি (বগুড়া) প্রতিনিধি, ময়মনসিংহ প্রতিনিধি, তারাগঞ্জ (রংপুর) প্রতিনিধি, মানিকগঞ্জ প্রতিনিধি, মঠবাড়িয়া (পিরোজপুর) প্রতিনিধি, ঝালকাঠি প্রতিনিধি}
