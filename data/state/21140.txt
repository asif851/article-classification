
বান্দরবানের রুমা উপজেলার দুর্গম আদিগা ত্রিপুরা পাড়া থেকে গতকাল বুধবার সঞ্জয় ত্রিপুরা নামের আট মাসের অপহূত এক শিশুর লাশ উদ্ধার করা হয়েছে। শিশুটির মামা পূর্ণচন্দ্র ত্রিপুরা পারিবারিক কলহের জের ধরে অপহরণের পর শিশুটিকে হত্যা করেছেন বলে বিজিবি ও পুলিশের কাছে স্বীকার করেছেন বলে জানা গেছে। লাশ উদ্ধার করে ময়নাতদন্তের জন্য বান্দরবান সদর হাসপাতালের মর্গে পাঠানো হয়েছে।
শিশুটির বাবার নাম হাতিরাং ত্রিপুরা। আদিগা এলাকার বাসিন্দা মনিরাম ত্রিপুরা বলেন, গত সোমবার বিকেলে জুমঘর থেকে শিশুটি অপহূত হয়। এলাকাবাসী অপহরণকারী সন্দেহে শিশুটি মামা পূর্ণচন্দ্রকে জিজ্ঞাসাবাদ করেন। একপর্যায়ে পূর্ণচন্দ্র শিশুকে অপহরণের কথা স্বীকার করেন।
