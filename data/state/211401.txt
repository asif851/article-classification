
পটুয়াখালীর গলাচিপা পৌরসভা নির্বাচনে ভোট গ্রহণ শুরুর আড়াই ঘণ্টা পর নির্বাচন থেকে সরে দাঁড়িয়েছে বিএনপি। আজ রোববার সকাল সাড়ে ১০টায় গলাচিপা উপজেলা বিএনপি কার্যালয়ে সংবাদ সম্মেলন করে এ ভোট বর্জনের এ ঘোষণা দেওয়া হয়। তবে আওয়ামী লীগ প্রার্থীর দাবি, হেরে যাওয়ার ভয়ে নির্বাচন থেকে সরে দাঁড়িয়েছে বিএনপি।
সংবাদ সম্মেলনে গলাচিপা পৌরসভা নির্বাচন উপলক্ষে গঠিত দলটির নির্বাচন পরিচালনা কমিটির আহ্বায়ক মো. শাহজাহান খান বলেন, ‘বিএনপির প্রার্থী মো. আবু তালেব মিয়াকে নির্বাচনী মাঠ থেকে সরিয়ে দেওয়ার জন্য দুই দিন আগে থেকেই ক্ষমতাসীন আওয়ামী লীগের পটুয়াখালী জেলা ও গলাচিপা উপজেলার নেতাদের সরাসরি নির্দেশে বিএনপি প্রার্থীর কর্মী-সমর্থকদের বিরুদ্ধে একাধিক মিথ্যা মামলা করে হয়রানি করা শুরু হয়। আজ সকালে ভোট গ্রহণ শুরু হতে না হতেই আওয়ামী লীগের প্রার্থী আবদুল ওহাব খলিফার ভাড়া করা বহিরাগত ক্যাডাররা বিভিন্ন কেন্দ্র থেকে বিএনপির প্রার্থীর নির্বাচনী এজেন্টদের বের করে দিয়ে কেন্দ্র দখল করে নেয়। এ অবস্থায় বিএনপির পক্ষ থেকে আমরা গলাচিপা পৌরসভা নির্বাচনের ভোট বর্জন করলাম।’
সংবাদ সম্মেলনে অন্যান্যের মধ্যে উপস্থিত ছিলেন নির্বাচন পরিচালনা কমিটির সদস্যসচিব মো. গোলাম মোস্তফা, যুগ্ম আহ্বায়ক আবদুস সাত্তার হাওলাদার, মো. ছিদ্দিকুর রহমান, জাহাঙ্গীর হোসেন খান ও বিএনপি মনোনীত মেয়র পদপ্রার্থী মো. আবু তালেব মিয়া।
এদিকে আজ বেলা সাড়ে ১১টায় আওয়ামী লীগ-মনোনীত মেয়র পদপ্রার্থী আবদুল ওহাব খলিফা গলাচিপা উপজেলা আওয়ামী লীগ কার্যালয়ে আয়োজিত সংবাদ সম্মেলনে বলেন, ‘বিএনপি-মনোনীত প্রার্থী মো. আবু তালেব মিয়া এর আগে দুবার নির্বাচন করে আমার সঙ্গে হেরেছেন। এবারও হেরে যাবেন—এ আশঙ্কায় তিনি নির্বাচন থেকে সরে দাঁড়িয়েছেন। কেন্দ্র থেকে বিএনপির এজেন্ট বের করে দেওয়া বা কেন্দ্র দখল করে নেওয়ার অভিযোগ সঠিক নয়।’
