
ব্রাহ্মণবাড়িয়ার বাঞ্ছারামপুর উপজেলার সোনারামপুর ইউনিয়নের সাধারণ নির্বাচন স্থগিত করেছেন উপজেলা নির্বাচন কর্মকর্তা। আজ সোমবার উপজেলা নির্বাচন কর্মকর্তা সৌমেন বিশ্বাস গণবিজ্ঞপ্তি জারি করে এ স্থগিত করেন। আগামীকাল মঙ্গলবার এ নির্বাচন অনুষ্ঠিত হওয়ার কথা ছিল। 
উপজেলা নির্বাচন কর্মকর্তার কার্যালয় সূত্রে জানা গেছে, উপজেলার সোনারামপুর ইউনিয়নের ৫ নম্বর ওয়ার্ডের গুচ্ছ গ্রামের বাসিন্দা রবিস মিয়া সোনারামপুর ইউনিয়ন ছেড়ে পার্শ্ববর্তী দরিয়াদৌলত ইউনিয়নে যুক্ত হতে গত বছরের ৭ অক্টোবর উচ্চ আদালতে একটি রিট করেন। ওই রিটের নিষ্পত্তি না করে সোনারামপুর ইউনিয়নের নির্বাচনের তফসিল ঘোষণা করায় গত ২ মার্চ নির্বাচন স্থগিত চেয়ে উচ্চ আদালতে আবেদন করেন রবিস মিয়ার আইনজীবী। বিচারপতি সৈয়দ মোহাম্মদ দস্তগীর হোসাইন ও বিচারপতি এ কে এম শহীদুল হক এর দ্বৈত বেঞ্চ সোনারামপুর ইউনিয়নের নির্বাচন তিন মাসের জন্য স্থগিত করেন। আজ সোমবার এ সংক্রান্ত একটি চিঠি বাঞ্ছারামপুর উপজেলা নির্বাচন কার্যালয়ে পৌঁছানোর পর গণবিজ্ঞপ্তি জারি করে এ নির্বাচন স্থগিত করা হয়।
উপজেলা নির্বাচন কর্মকর্তা সৌমেন বিশ্বাস বলেন, সীমানা সংক্রান্ত জটিলতায় উচ্চ আদালতের আদেশে সোনারামপুর ইউনিয়ন পরিষদের সাধারণ নির্বাচন স্থগিত করা হয়েছে। এতে তিন মাসের স্থগিতাদেশ দেওয়া হয়েছে।
