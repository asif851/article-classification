
আদিবাসী নেত্রী কল্পনা চাকমা অপহরণের ১৯ বছর পেরিয়ে গেলেও এ ঘটনার যথাযথ বিচার নিশ্চিত না হওয়ায় ক্ষোভ প্রকাশ করেছেন আদিবাসীসহ বিভিন্ন সামাজিক ও নাগরিক সংগঠনের নেতারা।তাঁরা বলেছেন, অপহরণের ১৯ বছরেও সরকার বা প্রশাসন অপহৃত কল্পনা চাকমার কোনো হদিস দিতে পারেনি। অভিযুক্ত চিহ্নিত অপরাধীদের গ্রেপ্তার করেনি। এ ঘটনার যথাযথ বিচার নিশ্চিত করতে পারেনি। এ বিচার না হলে দেশ তার মুক্তিযুদ্ধের মানবিক চেতনা হারাবে।কল্পনা চাকমা অপহরণের ১৯তম বার্ষিকীতে মামলার তদন্ত প্রতিবেদন প্রকাশ ও দোষী ব্যক্তিদের দৃষ্টান্তমূলক শাস্তির দাবিতে গতকাল জাতীয় শহীদ মিনারে অনুষ্ঠিত এক প্রতিবাদ সমাবেশে তাঁরা এসব কথা বলেন।হিল উইমেন্স ফেডারেশনের তৎকালীন সাধারণ সম্পাদক কল্পনা চাকমা ১৯৯৬ সালের ১১ জুন মধ্যরাতে রাঙামাটির বাঘাইছড়ি উপজেলার নিউ লাল্যাঘোনা গ্রামের নিজ বাড়ি থেকে অপহৃত হন। ঘটনার জন্য কল্পনা চাকমার দুই ভাই, বিভিন্ন আদিবাসী ছাত্র, নারী ও রাজনৈতিক সংগঠন কজইছড়ি সেনাছাউনির তৎকালীন অধিনায়ক লেফটেন্যান্ট ফেরদৌস ও তাঁর সহযোগীদের দায়ী করে আসছে।গত ২৭ মে রাঙামাটি জেলা জজ আদালতের বিচারিক হাকিম মোহসিনুল হক ১৬ জুন অধিকতর তদন্ত প্রতিবেদন দাখিলের নতুন দিন ধার্য করেন। গতকালের সমাবেশ থেকে বক্তারা বলেন, ২০১৩ সালের ১৬ জানুয়ারি আদালত কর্তৃক মামলাটির অধিকতর তদন্ত প্রতিবেদন দেওয়ার নির্দেশের পর থেকে মোট ২২ বারের মতো সময় বাড়ানো হয়েছে। আর এ ১৯ বছরে মোট ৩৫ জন তদন্ত কর্মকর্তা বদল হয়েছেন।
