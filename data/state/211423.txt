
চট্টগ্রাম জেলা প্রশাসনের উদ্যোগে ‘জেলা বইমেলা’ গতকাল সোমবার সন্ধ্যায় শুরু হয়েছে। চট্টগ্রাম শিল্পকলা একাডেমী প্রাঙ্গণে এই বইমেলার আয়োজন করা হয়।বইমেলার উদ্বোধনী অনুষ্ঠানে প্রধান অতিথি ছিলেন চট্টগ্রাম বিশ্ববিদ্যালয়ের বাংলা বিভাগের সাবেক অধ্যাপক ভাষাবিজ্ঞানী মনিরুজ্জামান। বক্তব্য দেন চট্টগ্রামের অতিরিক্ত জেলা প্রশাসক (সার্বিক) সানাউল হক ও চট্টগ্রাম সৃজনশীল প্রকাশক পরিষদের সভাপতি মহিউদ্দিন শাহ আলম।চট্টগ্রাম সৃজনশীল প্রকাশক পরিষদের সহযোগিতায় আয়োজিত এই বইমেলায় প্রথমা, বলাকা, কালধারা, শব্দশিল্প, বাতিঘরসহ বিভিন্ন প্রকাশনা প্রতিষ্ঠান অংশগ্রহণ করে।প্রধান অতিথির বক্তব্যে ভাষাবিজ্ঞানী মনিরুজ্জামান বলেন, শুধু বই প্রকাশ করলে হবে না। মানসম্মত বই প্রকাশ করতে হবে। যাতে ভবিষ্যতের জন্য সংরক্ষণ করা যায়।শিশুদের জন্য বইমেলা আকর্ষণীয় করার পরামর্শ দিয়ে তিনি বলেন, শিশুরাই হচ্ছে জাতির ভবিষ্যৎ। তাই তাদের জন্য বইমেলায় নির্ধারিত স্টল অথবা কর্নার রাখতে হবে। শিশুরা বইমেলার আগ্রহ হারিয়ে ফেললে তখন মেলা আয়োজনের সার্থকতা থাকবে না।অতিরিক্ত জেলা প্রশাসক সানাউল হক ভবিষ্যতে বড় পরিসরে বইমেলা আয়োজনের প্রতিশ্রুতি দেন। শিশুদের জন্যও আলাদা কর্নার রাখার আশ্বাস দেন তিনি। উদ্বোধনী অনুষ্ঠান শেষে শিল্পীরা সাংস্কৃতিক অনুষ্ঠান পরিবেশন করেন।
 
