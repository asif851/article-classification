
বগুড়াকে সার্ক কালচারাল সিটি ঘোষণার সম্ভাব্যতা যাচাই করতে গতকাল বুধবার মহাস্থানগড় পরিদর্শনে আসে শ্রীলঙ্কার সার্ক কালচারাল সেন্টারের দুই সদস্যের প্রতিনিধিদল। দলটি মহাস্থানগড় দুর্গনগরী এবং এখানকার প্রত্নতাত্ত্বিক নিদর্শন ছাড়াও গোবিন্দভিটা, বেহুলার বাসরঘরখ্যাত গোকুল মেধ, মহাস্থান জাদুঘর এবং ভাসুবিহার ও বিহার ধাপ পরিদর্শন করেন। প্রতিনিধিদলে ছিলেন কালচারাল সেন্টারের পরিচালক ওয়াসনথি কটুয়েলা এবং উপপরিচালক (কর্মসূচি) ডেভিড রদ্রিগো। তাঁরা মহাস্থানগড় প্রত্নতাত্ত্বিক নগরীর ঐতিহাসিক নিদর্শন ও ঐতিহ্য দেখে মুগ্ধতা প্রকাশ করেন। দলটির সঙ্গে ছিলেন প্রত্নতত্ত্ব অধিদপ্তরের উপপরিচালক আফরোজা খান মিতা, আঞ্চলিক পরিচালক নাহিদ সুলতানা, বগুড়া জেলা শিল্পকলা একাডেমীর কালচারাল কর্মকর্তা সাগর বসাক প্রমুখ। 
