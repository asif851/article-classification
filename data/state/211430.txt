
সমাজে বিশেষ অবদান রাখায় বৌদ্ধ সম্প্রদায়ের ছয় নারীকে সম্মাননা দিয়েছে বাংলাদেশ বুড্ডিস্ট উইমেন্স ফেডারেশন। গতকাল শুক্রবার বিকেলে রাজধানীর মেরুল বাড্ডায় আন্তর্জাতিক বৌদ্ধবিহারে এক জমকালো অনুষ্ঠানে এই সম্মাননা দেওয়া হয়। অনুষ্ঠানের প্রধান অতিথি আইন ও সালিশ কেন্দ্রের (আসক) নির্বাহী পরিচালক সুলতানা কামাল বলেন, অন্যায় ও অসত্য পরিত্যাগ করার মূল দায়িত্ব পালন করেন নারীরা। গণতন্ত্র ও অসাম্প্রদায়িক দেশ গড়তে নারীদের এগিয়ে আসতে হবে। তিনি আরও বলেন, সমাজকে সুসংগঠিত করতে নারীর অবদান সব সময় লক্ষণীয়। নারী অধিকারের প্রতি সম্মান ও প্রত্যয় প্রকাশ করতে এমন আয়োজন প্রশংসনীয়।
বিশেষ অতিথি ঢাকা বিশ্ববিদ্যালয়ের মনোবিজ্ঞান বিভাগের অধ্যাপক মেহতাব খানম বলেন, এই আয়োজন নতুন আশার আলো দেখায়।
বিশেষ অতিথি নাট্যব্যক্তিত্ব সারা যাকের বলেন, শুধু নারীই পারেন পরিবার-পরিজন, সংসার, সামাজিকতা একা দুই হাতে রক্ষা করতে।
অনুষ্ঠানে অতিথিরা সম্মাননা হিসেবে ছয় নারীর হাতে পদক ও ফুল তুলে দেন। সম্মাননা পাওয়া নারীরা হলেন শিক্ষায় অধ্যক্ষ প্রতিভা মুৎসুদ্দি, ব্যবসায় মঞ্জুলিকা চাকমা, সংগীতে মিনা বড়ুয়া, চাকরিতে রুপালী চৌধুরী, চিকিৎসায় দীপি বড়ুয়া ও চারুকলায় কনকচাঁপা চাকমা।
সম্মাননা পেয়ে প্রতিভা মুৎসুদ্দি বলেন, ‘জীবনে অনেক পুরস্কার ও সম্মাননা পেয়েছি, তবে আজ নিজেকে ভাগ্যবান মনে করছি।’
মধুমিতা বড়ুয়ার সভাপতিত্বে অনুষ্ঠান উপস্থাপনা করেন মৌসুমী বড়ুয়া।
