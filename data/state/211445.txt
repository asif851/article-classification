
বঙ্গোপসাগরে সন্দ্বীপ চ্যানেল পাড়ি দেওয়ার সময় আজ রোববার বিকেলে যাত্রীবাহী একটি জাহাজের ইঞ্জিন বিকল হয়ে পড়ে। চট্টগ্রামের সন্দ্বীপ উপজেলার গুপ্তছড়া ঘাট থেকে যাত্রী নিয়ে সীতাকুণ্ড উপজেলার কুমিরা ঘাটে ফেরার পথে এ ঘটনা ঘটে।
বেলা তিনটার দিকে বিকল হওয়ার পর ‘এমভি কাজল’ নামের জাহাজটি সন্দ্বীপ চ্যানেলে ভাসতে থাকে। একপর্যায়ে এটি যাত্রাপথ থেকে সরে সন্দ্বীপ চ্যানেলের বাঁশবাড়িয়ার দিকে চলে যায়। এর পরপরই বিকেল পাঁচটার মধ্যে জাহাজের ৭০০ যাত্রীকে উদ্ধার করা হয়। কুমিরা ঘাট থেকে ইঞ্জিনচালিত নৌকার মাধ্যমে এসব যাত্রীকে পালাক্রমে উদ্ধার করা হয়।
ঘটনার বর্ণনা দিয়ে উদ্ধার হওয়া যাত্রী মো. হাসান মোবাইল ফোনে প্রথম আলোকে বলেন, ‘দুপুর ১২টায় যাত্রী নিয়ে জাহাজটি গুপ্তছড়া ঘাট ছেড়ে যায়। এটি সীতাকুণ্ডের কুমিরা ঘাটে ভেড়ার কথা ছিল। কিন্তু সন্দ্বীপ চ্যানেলের মাঝপথ অতিক্রম করার পর বেলা তিনটার দিকে ইঞ্জিন বিকল হয়ে পড়ে। এ সময় যাত্রীদের মধ্যে আতঙ্ক ছড়িয়ে পড়ে। পরে বিকেল পাঁচটার দিকে ইঞ্জিনচালিত নৌকার মাধ্যমে আমাদের উদ্ধার করা হয়।’
বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) উপমহাব্যবস্থাপক নাছির মোহাম্মদ চৌধুরী প্রথম আলোকে বলেন, জাহাজের দুটির মধ্যে একটি ইঞ্জিন বিকল হয়ে পড়ে। সন্দ্বীপ চ্যানেল উত্তাল থাকায় ঝুঁকি না নিয়ে যাত্রীদের ইঞ্জিনচালিত নৌকার সাহায্যে উদ্ধার করা হয়।
সন্দ্বীপ অধিকার সংরক্ষণ কমিটির সভাপতি মো. জসীম উদ্দিন জানান, খবর পাওয়ার পর নৌপরিবহনমন্ত্রীসহ অভ্যন্তরীণ নৌপরিবহন সংস্থার কর্মকর্তাদের বিষয়টি জানানো হয়। দ্রুত পদক্ষেপ নেওয়ায় সব যাত্রী নিরাপদে তীরে পৌঁছেছেন।
