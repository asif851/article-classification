
কুমিল্লার দাউদকান্দি উপজেলায় মেঘনা-গোমতি সেতু এলাকায় ঢাকা-চট্টগ্রাম মহাসড়কে তীব্র যানজটের সৃষ্টি হয়েছে। গতকাল মঙ্গলবার সন্ধ্যায় এই যানজট প্রায় ১০ কিলোমিটার এলাকায় ছড়িয়ে পড়ে। আজ বুধবার সকালেও সেই যানজট রয়েছে।
মেঘনা-গোমতি সেতুর টোল প্লাজায় ওজন পরিমাপক যন্ত্রের ধীরগতির কারণে এই যানজটের সৃষ্টি হয় বলে অভিযোগ উঠেছে।
লাকসাম থেকে ঢাকাগামী তিশা পরিবহনের বাসের চালক সুমন মিয়া বলেন, ‘সকাল সাতটায় দাউদকান্দির আমিরাবাদে এসে যানজটে আটকা পড়ি। দাউদকান্দি বিশ্বরোড পর্যন্ত মাত্র নয় কিলোমিটার অতিক্রম করতে আড়াই ঘণ্টা লেগেছে।’
চাঁদপুরের হাজীগঞ্জ থেকে ঢাকাগামী লোকাল বাসের যাত্রী মাহবুব আলম বলেন, ‘সকাল সাতটায় দাউদকান্দির গৌরীপুরে যানজটে আটকা পড়েছি। দাউদকান্দি বিশ্বরোড পর্যন্ত যেতে আড়াই ঘণ্টা সময় লেগেছে।’
দাউদকান্দি হাইওয়ে পুলিশের সহকারী উপপরিদর্শক (এএসআই) কামরুল হাসান বলেন, টোল প্লাজার ওজন পরিমাপক যন্ত্রে ধীরগতির কারণে এ যানজটের সৃষ্টি হয়েছে। যানজট নিরসনে হাইওয়ে পুলিশ প্রাণপণ চেষ্টা চালিয়ে যাচ্ছে।
