
স্বেচ্ছাসেবক লীগের সাবেক ভাইস প্রেসিডেন্ট ও তেজগাঁও কলেজের বাংলা বিভাগের সহকারী অধ্যাপক আবদুল হান্নান নিখোঁজ হয়েছেন। গত সোমবার সকালে ঢাকার ইন্দিরা রোডের কলেজ ছাত্রাবাস-সংলগ্ন বাসা থেকে বেরিয়ে যাওয়ার পর তিনি আর ফিরে আসেননি। এ ব্যাপারে শেরেবাংলা নগর থানায় গত মঙ্গলবার তাঁর স্ত্রী আফরোজা সুলতানা জিডি করেন। স্ত্রীও ওই কলেজের প্রভাষক। আবদুল হান্নানের স্ত্রী আফরোজা সুলতানা প্রথম আলোকে বলেন, তাঁর স্বামী তেজগাঁও কলেজের ছাত্রাবাসের তত্ত্বাবধায়ক ছিলেন। তিনি স্নায়ু সমস্যায় ভুগছিলেন। ৭ ডিসেম্বর সকালে তিনি পাজামা ও ফুলহাতা শার্ট পরে বাইরে যান। এরপর আর ফিরে আসেননি। বিভিন্ন স্থানে খোঁজ করেও তাঁর সন্ধান মেলেনি। বাসা থেকে বেরিয়ে যাওয়ার সময় তিনি নিজের মোবাইল ফোনটি রেখে যান। কেউ তাঁর খোঁজ পেলে তেজগাঁও কলেজের ছাত্রাবাস-সংলগ্ন বাসায় যোগাযোগ করার জন্য পরিবারের পক্ষ থেকে অনুরোধ করা হয়েছে। তাঁর গ্রামের বাড়ি জামালপুরের সরিষাবাড়িতে।
