
রাজশাহীর পবা উপজেলার হরিয়ান এলাকায় নিজ বাসায় আজ রোববার দিনদুপুরে গলা কেটে হত্যা করা হয়েছে এক ব্যক্তিকে। হত্যার পরে বাইরের ফটকে তালা লাগিয়ে চলে যায় দুর্বৃত্তরা। পুলিশ জিজ্ঞাসাবাদের জন্য একজনকে আটক করেছে।
হত্যার শিকার ব্যক্তির নাম নজরুল ইসলাম (৭৫)। তিনি রাজশাহী চিনিকলের ফোরম্যান পদে চাকরি করতেন। প্রায় ১৫ বছর আগে তিনি চাকরি থেকে অবসর নিয়েছেন।
নজরুল ইসলামের চার ছেলে পেশাগত কারণে বাইরে থাকেন। একমাত্র মেয়ে নূরজাহান বেগমের বিয়ে হয়েছে পবা উপজেলার বড় মল্লিকপুর গ্রামে। বাসায় নজরুল ইসলাম ও তাঁর স্ত্রী পাপিয়া ইসলাম থাকতেন।
মেয়ে নূরজাহান বেগম বলেন, তাঁর মায়ের শরীর খারাপ। তাঁকে নিয়ে হাসপাতালে যাওয়ার জন্য তিনি রোববার সকালে বাবার বাসায় যান। সকাল সাড়ে ১০টার দিকে তিনি মাকে নিয়ে বাড়ির পাশে কাটাখালীর দেওয়ানপাড়া এলাকায় যান। তখন বাবা নজরুল ইসলাম একাই বাসায় ছিলেন। দুপুর সাড়ে ১২টার দিকে তাঁরা বাসায় ফিরে দেখেন বাইরের ফটক ভেতর থেকে বন্ধ করা। তিনি ফটকের ফাঁক দিয়ে দেখেন যে বাসার পেছন দিক দিয়ে এক যুবক পালিয়ে যাচ্ছে। তখন তিনি তাদের বাসার গৃহকর্মীর ছেলে অনিককে (২০) ডেকে আনেন। অনিক দেয়াল টপকে ভেতরে ঢুকে দেখেন সব ঘরের দরজা খোলা। ঘরে নজরুল ইসলাম নেই। শুধু রান্নাঘরের শিকল তুলে দেওয়া। অনিক শিকল খুলে দেখেন নজরুল ইসলাম গলা কাটা অবস্থায় মেঝেতে পড়ে রয়েছেন। বাসার ভেতরেই চাবি ছিল। অনিক চাবি দিয়ে তালা খুলে দিলে নূরজাহান ও তাঁর মা ভেতরে ঢোকেন।
খবর পেয়ে নজরুল ইসলামের জামাই গোলাম কিবরিয়া ঘটনাস্থলে যান। তিনি সাংবাদিকদের বলেন, তাঁরা হত্যার কোনো কারণ খুঁজে পাচ্ছেন না। তবে বাসায় অন্য লোকজন নেই ভেবে স্থানীয় দুষ্কৃতকারীরা টাকাপয়সার জন্য বাসার ভেতরে ঢুকতে পারে। তাদের চিনতে পারার কারণেও দুর্বৃত্তরা তাঁর শ্বশুরকে হত্যা করতে পারে বলে তিনি ধারণা করছেন। তিনি বলেন, দুষ্কৃতকারীরা বাসায় রাখা মাটির ব্যাংকও ভেঙেছে। তাঁর শ্বশুরের ব্যবহত মুঠোফোনটাও নিয়ে গেছে।
রাজশাহী মহানগর পুলিশের উপকমিশনার (পূর্ব) আমির জাফর বলেন, প্রাথমিকভাবে একজন বৃদ্ধ মানুষকে খুনের ব্যাপারে তাঁরা কিছু ধারণা করতে পারছেন না। তবে জিজ্ঞাসাবাদের জন্য বাসার গৃহকর্মীর ছেলে অনিককে আটক করা হয়েছে। তদন্তের পরে হত্যার রহস্য উদ্‌ঘাটিত হবে বলে তাঁরা আশা করছেন।
