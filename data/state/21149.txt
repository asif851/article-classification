
স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, যুক্তরাষ্ট্র ও ইউরোপে ইবোলা ভাইরাস ছড়িয়ে পড়ায় দেশের বন্দরগুলোতে নজরদারি বাড়ানো হয়েছে। এ ব্যবস্থা আগামী কয়েক মাস অব্যাহত থাকবে।আজ রোববার সচিবালয়ে মন্ত্রণালয়ের সভাকক্ষে ইবোলা ভাইরাস সংক্রমণ মোকাবিলায় জরুরি সভায় মন্ত্রী এসব কথা বলেন।নাসিম দেশবাসীকে ইবোলা ভাইরাস সম্পর্কে আতঙ্কিত না হয়ে সতর্ক থাকার আহ্বান জানিয়েছেন। তিনি বলেন, কোনোভাবেই যেন এই ভাইরাস দেশে প্রবেশ করতে না পারে সে জন্য সরকার সর্বোচ্চ সতর্কাবস্থায় আছে।স্বাস্থ্যসচিব এম এম নিয়াজউদ্দিনের সভাপতিত্বে অনুষ্ঠানে অন্যান্যের মধ্যে স্বাস্থ্য ও পরিবারকল্যাণ প্রতিমন্ত্রী জাহিদ মালেক, বিশ্ব স্বাস্থ্য সংস্থার বাংলাদেশ প্রতিনিধি পারানিথরন, স্বাস্থ্য অধিদপ্তরের মহাপরিচালক দীন মো. নূরুল হক বক্তব্য দেন।
স্বাস্থ্যমন্ত্রী বলেন, ইবোলা ভাইরাসের সংক্রমণ যুক্তরাষ্ট্র ও ইউরোপে ছড়িয়ে পড়ায় বিশ্বব্যাপী যে সতর্কতামূলক কৌশল বাড়ানো হয়েছে বাংলাদেশও তার বাইরে থাকতে পারে না। তিনি গণমাধ্যমসহ সংশ্লিষ্ট সবাইকে এই ভাইরাস মোকাবিলায় সতর্কতামূলক প্রচার চালিয়ে যাওয়ার আহ্বান জানান।
এ সময় মন্ত্রী গত সেপ্টেম্বরে বাংলাদেশে অনুষ্ঠিত দক্ষিণ এশীয় স্বাস্থ্যমন্ত্রীদের সম্মেলন সফলভাবে সম্পন্ন করায় স্বাস্থ্য মন্ত্রণালয়, বিশ্ব স্বাস্থ্য সংস্থা, স্বাস্থ্য অধিদপ্তর এবং আইনশৃঙ্খলা রক্ষাকারী বাহিনীর কর্মকর্তাদের অভিনন্দন জানান।
