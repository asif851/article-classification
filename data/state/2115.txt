
মাদারীপুরের কালকিনি উপজেলায় চাঁদাবাজি মামলায় জামিন পেয়েছেন সাংবাদিক শহিদুল ইসলাম। গতকাল বৃহস্পতিবার দুপুরে মাদারীপুরের জ্যেষ্ঠ বিচারিক হাকিম আদালতের বিচারক আফরোজা বেগম এ জামিন মঞ্জুর করেন। আসামিপক্ষের আইনজীবী ওবায়দুর রহমান কালু খান প্রথম আলোকে বলেন, দৈনিক যায়যায়দিন পত্রিকার উপজেলা প্রতিনিধি শহিদুলকে গাছের সঙ্গে বেঁধে নির্যাতনের ঘটনায় হাইকোর্টের স্বতঃপ্রণোদিত রুলের তদন্ত না হওয়া পর্যন্ত এ জামিন বহাল থাকবে। অভিযোগ রয়েছে, গত শুক্রবার দুপুরে উপজেলার পূর্ব এনায়েতনগরে নির্বাচনী প্রচারণার সংবাদ সংগ্রহ করতে গেলে আওয়ামী লীগ-সমর্থিত চেয়ারম্যান প্রার্থী বাদল তালুকদারের সমর্থকেরা শহিদুলের ওপর নির্যাতন চালান। তাঁকে গাছের সঙ্গে বেঁধে নির্যাতন করা হয়। পরে পুলিশ তাঁকে উদ্ধার করে হাসপাতালে ভর্তি করায়। এ ছাড়া চেয়ারম্যান প্রার্থীর ছোট ভাই সরোয়ার তালুকদারসহ দুজনকে আটক করে পুলিশ। পরে রাতে চাঁদাবাজির মামলায় শহিদুলকে গ্রেপ্তার দেখানো হয়।
