
প্রতিদ্বন্দ্বী প্রার্থীদের মনোনয়নপত্র ছিনতাইয়ের চেষ্টার অভিযোগে কুমিল্লার মনোহরগঞ্জ উপজেলা ছাত্রলীগের সাধারণ সম্পাদক এস এম নোমানকে দলীয় পদ থেকে অব্যাহতি দেওয়া হয়েছে।গত শনিবার রাতে কুমিল্লা দক্ষিণ জেলা ছাত্রলীগের এক জরুরি সভায় ওই সিদ্ধান্ত নেওয়া হয়। কুমিল্লা দক্ষিণ জেলা ছাত্রলীগের সভাপতি আবু তৈয়ব ওরফে অপি গতকাল রোববার বিকেলে প্রথম আলোকে বিষয়টি নিশ্চিত করেন। অব্যাহতি পাওয়া ওই ছাত্রলীগ নেতা বর্তমানে কুমিল্লা কেন্দ্রীয় কারাগারে রয়েছেন।কুমিল্লা-৯ (লাকসাম ও মনোহরগঞ্জ) আসনের সাংসদ মো. তাজুল ইসলাম বলেন, কোনো ব্যক্তিবিশেষের অপরাধের জন্য দল দায়িত্ব নেবে না।
