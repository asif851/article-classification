
জয়পুরহাটের আক্কেলপুরে রিনা খাতুন (২৪) নামের এক গৃহবধূকে টাকা চুরির অপবাদ দিয়ে তাঁর স্বামী পাশবিক নির্যাতন চালিয়েছেন বলে অভিযোগ উঠেছে। পৌর শহরের মানিকপাড়া মহল্লায় এ ঘটনা ঘটে। আহত ওই গৃহবধূকে গত রোববার রাতে উপজেলা স্বাস্থ্য কমপ্লেক্সে ভর্তি করা হয়।এ ঘটনায় স্থানীয় ওয়ার্ড কাউন্সিলরসহ তিনজনকে আসামি করে গৃহবধূর মা হাসিনা বেওয়া রোববার রাতে থানায় মামলা করেছেন। পুলিশ গৃহবধূর শ্বশুর মুনছুর আলীকে (৪৫) আটক করে জিজ্ঞাসাবাদ করছে। গতকাল সোমবার সকালে হাসপাতালে গিয়ে দেখা গেছে, নির্যাতনের শিকার ওই গৃহবধূ মহিলা ওয়ার্ডে চিকিৎসা নিচ্ছেন। আত্মীয়স্বজনেরা তাঁর দেখাশোনা করছেন।গৃহবধূ রিনা খাতুন বলেন, গত বৃহস্পতিবার সকালে তাঁর দেবর রিয়াদের শার্টের পকেট থেকে আট হাজার টাকা চুরি হয়। এ ঘটনায় স্বামী সাদ্দাম হোসেন তাঁকে সন্দেহ করে চুরি যাওয়া টাকা দেওয়ার জন্য চাপ দেন। গত শুক্রবার রাতে সাদ্দাম বাড়ি এসে তাঁকে ঘরে আটকে চুরির বিষয়টি স্বীকার করতে বলেন। তিনি চুরির কথা অস্বীকার করলে লাঠিপেটা করে শরীরে জ্বলন্ত সিগারেটের ছেঁকা দেন। একপর্যায়ে হাত-পাসহ শরীরের বিভিন্ন স্থানে পেরেক ঠুকলে তিনি জ্ঞান হারিয়ে ফেলেন। কিছুক্ষণ পর জ্ঞান ফিরলে তাঁর দুই হাতের তালু ব্লেড দিয়ে কেটে বাটা মরিচ ও লবণ ছিটিয়ে দেওয়া হয়। পরে প্রতিবেশীরা এসে তাঁকে উদ্ধার করেন। তবে স্বামী ও দেবর তাঁকে হাসপাতালে চিকিৎসা নিতে দেননি। এ অবস্থায় রোববার রাতে পৌরসভার ৮ নম্বর ওয়ার্ডের কাউন্সিলর রেজাউল করিম তাঁদের বাড়িতে এসে সালিস বৈঠক করে তাঁর কাছ থেকে ৩০০ টাকার ননজুডিশিয়াল স্ট্যাম্পে স্বাক্ষর নেন। স্ট্যাম্পে কিছু লেখা ছিল না। পরে স্বজনেরা ঘটনা জানতে পেরে তাঁকে উদ্ধার করে হাসপাতালে ভর্তি করেন।রিনার চাচা নূর মোহামঞ্চদ মণ্ডল জানান, তাঁদের বাড়ি বদলগাছী উপজেলার মিঠাপুর গ্রামে। পাঁচ বছর আগে রিমার সঙ্গে আক্কেলপুর পৌর সদরের মানিকপাড়া মহল্লার মুনছুর আলীর ছেলে সাদ্দাম হোসেনের বিয়ে হয়। সাদ্দাম পেশায় একজন ভ্যানচালক। আক্কেলপুর হাসপাতালের আবাসিক চিকিৎসা কর্মকর্তা রাধেশ্যাম আগরওয়ালা বলেন, তাঁর শরীরে সিগারেট ছেঁকা ও পেরেক ঠোকার জখম রয়েছে। তালুতেও ব্লেডের ক্ষত।আক্কেলপুর থানার ভারপ্রাপ্ত কর্মকর্তা (ওসি) রেজাউস সাদিক জানান, গৃহবধূর শ্বশুরকে আটক করে জিজ্ঞাসাবাদ করা হচ্ছে। অভিযুক্ত ব্যক্তিরা পলাতক রয়েছেন।
 
