
চট্টগ্রাম বিশ্ববিদ্যালয়ে আধিপত্য বিস্তারকে কেন্দ্র করে আজ রোববার সকাল সাড়ে ছয়টার দিকে ছাত্রলীগের দুই পক্ষের মধ্যে গুলিবিনিময় ও ধাওয়া-পাল্টাধাওয়ার ঘটনা ঘটেছে। এতে দুজন আহত হন। ঘটনার কয়েক ঘণ্টা পর ক্যাম্পাসের মূল ফটকে তালা লাগিয়ে দিয়েছে এক পক্ষ। এ নিয়ে ক্যাম্পাসে উত্তেজনা বিরাজ করছে।
ছাত্রলীগের বিবদমান দুটি পক্ষের একটি হলো ‘ভিএক্স’ (ভার্সিটি এক্সপ্রেস)। আর ‘সিএফসি’ (চুজ ফ্রেন্ডস উইথ কেয়ার) ও ‘ক্যাম্পাস ছাত্রলীগ’ মিলে আরেক পক্ষ।
ক্যাম্পাস সূত্র জানায়, দীর্ঘ দিন বাইরে থাকার পর আজ সকালে ‘ভিএক্স’ পক্ষ ক্যাম্পাসে প্রবেশ করে। খবর পেয়ে প্রতিপক্ষ গ্রুপও পাল্টা অবস্থান নেয়। এ সময় দুই পক্ষের মধ্যে গুলিবিনিময় ও পাল্টাপাল্টি ধাওয়ার ঘটনা ঘটেছে। পরে পুলিশ গিয়ে কাঁদানে গ্যাসের শেল ছুড়ে উভয় পক্ষকে সরিয়ে দেয়।
প্রত্যক্ষদর্শীদের ভাষ্য, এ ঘটনায় দুজন আহত হয়েছেন। তবে তাঁদের নাম-পরিচয় প্রাথমিকভাবে জানা যায়নি।
ঘটনার পর থেকে ক্যাম্পাসে থমথমে অবস্থা বিরাজ করছে। সকাল সোয়া নয়টার দিকে ‘সিএফসি’ ও ‘ক্যাম্পাস ছাত্রলীগ’ পক্ষ ক্যাম্পাসের মূল ফটকে তালা লাগিয়ে দেয়।
হাটহাজারী থানার ভারপ্রাপ্ত কর্মকর্তা (ওসি) মো. ইসমাইল বলেন, ‘ছাত্রদের দুই পক্ষের মধ্যে উত্তেজনা বিরাজ করছে। আমরা তাঁদের শান্ত করার চেষ্টা করছি।’
