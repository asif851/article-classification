
বান্দরবানের রুমা উপজেলায় সাঙ্গু নদে ডুবে বেসরকারি বিশ্ববিদ্যালয়ের এক শিক্ষকসহ দুই যুবকের মৃত্যু হয়েছে। আজ শনিবার বেলা দুইটার দিকে উপজেলা সদর বাজার এলাকার বড়ুয়াপাড়া ঘাটে এই দুর্ঘটনা ঘটে।মৃত দুই যুবক হলেন ঢাকার ইউনাইটেড ইন্টারন্যাশনাল ইউনিভার্সিটির প্রভাষক শান্তনু সরকার (২৮) ও তাঁর বন্ধু জুনায়েদ এহসান (২৬)। শান্তুনু ঢাকার মহাখালী এলাকায় থাকতেন, তাঁর বাবার নাম শিপন সরকার। জুনায়েদের বাবার নাম তারিকুল এহসান। তাঁদের বাড়ি ঢাকার যাত্রাবাড়ীতে।স্থানীয় বাসিন্দা ও প্রশাসন সূত্রে জানা যায়, শান্তনু সরকার ও তাঁর বন্ধুসহ চারজনের একটি দল গত বৃহস্পতিবার রুমার বগালেক ও কেওক্রাডংয়ে ঘুরতে গিয়েছিলেন। সেখান থেকে আজ সকালে রুমা উপজেলা সদরে আসেন। তাঁরা বেলা তিনটায় বান্দরবানের দিকে যাওয়ার জন্য গাড়ি টিকিট করে সাঙ্গু নদে গোসল করতে নামেন। কিছুক্ষণের মধ্যে তাঁরা পানিতে ডুবে যান।
রুমা উপজেলা স্বাস্থ্য ও পরিবার পরিকল্পনা কর্মকর্তা (ইউএইচএফপিও) বামংপ্রু মারমা প্রথম আলোকে বলেন, স্থানীয় লোকজন ও অন্য পর্যটকেরা দুজনকে উদ্ধার করে হাসপাতালে নিয়ে আসেন। ততক্ষণে তাঁদের মৃত্যু হয়।
রুমা উপজেলা নির্বাহী কর্মকর্তা (ইউএনও) শামসুল আলম প্রথম আলোকে বলেন, মৃত শান্তনু সরকার ও জুনায়েদ এহসানের সঙ্গে আত্মীয় সম্পর্কের দুই নারী ছিলেন। তাঁরা নিরাপদে আছেন। কিন্তু মানসিকভাবে খুবই বিপর্যস্ত হওয়ায় তাঁদের কাছ থেকে বিস্তারিত জানা যাচ্ছে না। ওই দুই বন্ধু যেখানে ডুবেছেন, সেখানে পানি খুব বেশি নয়। সাঁতার না জানার কারণে সম্ভবত তাঁরা ডুবে যান।
