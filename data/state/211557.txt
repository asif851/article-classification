
বাচ্চু কুমার গোপ ১৫ ডিসেম্বর সুনামগঞ্জের জগন্নাথপুরে সরকারি একটি প্রকল্পের মাঠ সহকারী পদে চুক্তিভিত্তিক নিয়োগ পান। ১ জানুয়ারি কাজে যোগ দেন। কিন্তু ১৬ জানুয়ারি জানতে পারেন, তাঁর চাকরি নেই।বাচ্চু কুমার প্রথম আলোকে বলেন, ‘পল্লী উন্নয়ন ও সমবায় বিভাগের নিয়োগ বিজ্ঞপ্তি অনুযায়ী একটি বাড়ি একটি খামার প্রকল্পের মাঠ সহকারী পদে আবেদন করি। পরে লিখিত পরীক্ষায় উত্তীর্ণ হয়ে নিয়োগপত্র পেয়ে চাকরিতে যোগ দিই। ১৫ দিন কাজ করি। এরপর গেজেটে আমার নাম নেই বলে চাকরি থেকে বাদ দেওয়া হয়। পরে খোঁজ নিয়ে জানতে পারি, মৌখিক পরীক্ষায় অংশ না নেওয়ায় আমাকে বাদ দেওয়া হয়েছে। আমি মৌখিক পরীক্ষার কোনো চিঠি পাইনি।’একটি বাড়ি একটি খামার প্রকল্পের জগন্নাথপুর উপজেলা সমন্বয়কারী দেবাশীষ ঘোষ বলেন, ‘১৫ ডিসেম্বর মন্ত্রণালয় থেকে নিয়োগের গেজেট প্রকাশিত হয়। সেখানে নাম থাকায় বাচ্চুকে যোগদান করতে বলি। কিন্তু ১৬ জানুয়ারি প্রকাশিত চূড়ান্ত তালিকায় নাম না থাকায় তাঁকে বাদ দিতে হয়েছে। কারণ তিনি মৌখিক পরীক্ষায় অংশ নেননি।’জগন্নাথপুর উপজেলা নির্বাহী কর্মকর্তা (ইউএনও) মোহামঞ্চদ হুমায়ুন কবির বলেন, প্রথমে তালিকায় বাচ্চুর নাম ছিল। চূড়ান্ত তালিকায় নাম না থাকায় তাঁকে বাদ দেওয়া হয়েছে। কেন এমন হলো, এ ব্যাপারে সংশ্লিষ্ট কর্তৃপক্ষের কাছে খোঁজ নেওয়া হবে।
