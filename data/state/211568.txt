
রাজধানীর গুলশানে ইউনাইটেড হাসপাতালে এক রোগীকে যৌন হয়রানির ঘটনায় ওই হাসপাতালের সেবক (স্টাফ নার্স ) সাইফুল ইসলামের বিরুদ্ধে মামলা হয়েছে।এ ঘটনায় হাইকোর্ট স্বতঃপ্রণোদিত নির্দেশ দেওয়ার পর গত বৃহস্পতিবার হাসপাতাল কর্তৃপক্ষ এ মামলাটি করে। তবে আসামিকে এখনো পর্যন্ত গ্রেপ্তার করতে পারেনি পুলিশ।মামলার তদন্ত কর্মকর্তা গুলশান থানার উপপরিদর্শক (এসআই) মহিদুল ইসলাম প্রথম আলোকে বলেন, হাসপাতালের প্রশাসন ও নিরাপত্তা শাখার ব্যবস্থাপক মেজর (অব.) মোহাম্মদ মইনুল হোসেন এ মামলাটি করেন। এতে সাইফুল ইসলামকে আসামি করা হয়েছে।গত বৃহস্পতিবার রোগীকে যৌন হয়রানির ঘটনাটি একটি জাতীয় দৈনিকে প্রকাশিত হওয়ার পর তা আমলে নেন হাইকোর্ট। হাইকোর্ট স্বতঃপ্রণোদিত হয়ে অভিযুক্ত সাইফুলকে গ্রেপ্তার করে ৭ ডিসেম্বর আদালতে হাজির করার জন্য নির্দেশ দেন। একই সঙ্গে যৌন নির্যাতনের ওই ঘটনায় ইউনাইটেড হাসপাতাল কর্তৃপক্ষ ও সাইফুল ইসলামের বিরুদ্ধে কেন ব্যবস্থা নেওয়া হবে না, এ ব্যাপারে জানতে চেয়ে রুলও জারি করেন হাইকোর্ট।প্রকাশিত ওই প্রতিবেদন থেকে জানা যায়, ইউনাইটেড হাসপাতালের নিবিড় পরিচর্যাকেন্দ্রে (আইসিইউ) চিকিৎসাধীন এক নারীকে সম্প্রতি যৌন নির্যাতন করেন সাইফুল। এ কারণে হাসপাতাল কর্তৃপক্ষ সাইফুলকে বরখাস্ত করে।
