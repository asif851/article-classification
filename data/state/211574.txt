
পবিত্র ঈদুল ফিতর সামনে রেখে বাড়ি ফিরতে শুরু করেছে লোকজন। এতে মহাসড়কে বাড়ছে যানবাহনের চাপ। তবে ঢাকা-বঙ্গবন্ধু সেতু মহাসড়কের টাঙ্গাইল অংশে গতকাল মঙ্গলবার সন্ধ্যা পর্যন্ত কোনো যানজট ছিল না। এই মহাসড়কে যানজট মোকাবিলায় সংশ্লিষ্ট বিভাগগুলো ব্যাপক প্রস্তুতি নিয়ে রেখেছে। তবে সবার দুশ্চিন্তার কারণ মির্জাপুরের রেলক্রসিং। আবার মাঝপথে গাড়ি নষ্ট হলেও দেখা দিতে পারে ভয়াবহ যানজট। গতকাল বিকেলে সরেজমিনে মহাসড়ক ঘুরে দেখা গেছে, যানজটমুক্ত সড়কে স্বাভাবিক অবস্থায় চলছে যানবাহন। যানবাহনের চাপ খুব বেশি নয়। আজ বুধবার থেকে অতিরিক্ত যানবাহনের চাপে যানজটের আশঙ্কা করছেন সংশ্লিষ্ট বিভাগগুলোর কর্মকর্তারা।
বঙ্গবন্ধু সেতুর টোল প্লাজা সূত্রে জানা গেছে, সাধারণ অবস্থায় সেতু দিয়ে প্রতিদিন গড়ে পাঁচ-ছয় হাজার যানবাহন চলাচল করে। ঈদের দু-এক দিন আগে যানবাহন বেড়ে প্রায় দ্বিগুণ হয়। অতিরিক্ত যানবাহনের চাপে প্রতিবছর ঈদের আগে-পরে যানজট দেখা দেয়।
টাঙ্গাইল সড়ক ও জনপথ বিভাগের (সওজ) নির্বাহী প্রকৌশলী শওকত হোসেন জানান, ঈদ সামনে রেখে ঢাকা-বঙ্গবন্ধু সেতু মহাসড়কের মির্জাপুরের গোড়াই থেকে বঙ্গবন্ধু সেতু পর্যন্ত ৬৩ কিলোমিটার সড়কে ২২টি গতিরোধক অপসারণ করা হয়েছে। এই গতিরোধকগুলোর কারণে যানবাহনের স্বাভাবিক চলাচল ব্যাহত হয়ে যানজট বেঁধে যেত। এ ছাড়া যানবাহন চলাচল নির্বিঘ্ন করতে পুরো মহাসড়ক সংস্কার করা হয়েছে।
টাঙ্গাইল সদর থানার ভারপ্রাপ্ত কর্মকর্তা (ওসি) নজরুল ইসলাম জানান, ঢাকা শহরের মধ্যে চলাচলকারী ‘লক্কড়ঝক্কড়’ অনেক গাড়ি ঈদের আগে ভাড়ায় দূরপাল্লার যাত্রী পরিবহন করে। এসব গাড়ি অনেক সময় মহাসড়কে বিকল হয়ে যানজটের সৃষ্টি করে। সংশ্লিষ্ট ব্যক্তিরা জানান, এই মহাসড়কের যানজটের অন্যতম কারণ মির্জাপুরের ধেরুয়ার রেলক্রসিং। ঢাকার সঙ্গে উত্তর ও দক্ষিণবঙ্গের সংযোগ স্থাপনকারী এই রেললাইন গাজীপুরের কালিয়াকৈর এবং মির্জাপুরের ধেরুয়ায় মহাসড়কের ওপর দিয়ে গেছে। কালিয়াকৈরে রেলক্রসিংয়ে উড়ালসেতু থাকায় যানবাহন চলাচলে সমস্যা হয় না। কিন্তু মির্জাপুরে ট্রেন চলাচলের জন্য প্রতি ২৪ ঘণ্টার মধ্যে গড়ে প্রায় তিন ঘণ্টা মহাসড়ক বন্ধ থাকে।
টাঙ্গাইল রেলস্টেশনের মাস্টার জালাল উদ্দিন জানান, প্রতিদিন ১৪টি ট্রেন মির্জাপুর হয়ে ঢাকায় যায় এবং আবার ফিরে আসে। এই ট্রেন চলাচলের জন্য দিনে ২৮ বার মহাসড়ক বন্ধ রাখতে হয়। প্রতিবার পাঁচ মিনিট করে বন্ধ রাখলে তিন ঘণ্টার বেশি সময় মহাসড়ক বন্ধ থাকে। ফলে স্বাভাবিক সময়ও যানজট দেখা দেয়। ঈদের আগে-পরে এই যানজট দীর্ঘ হতে পারে।
টাঙ্গাইলের পুলিশ সুপার সালেহ মোহামঞ্চদ তানভীর মির্জাপুরের রেলক্রসিংয়ের কারণে যানজট হতে পারে আশঙ্কা প্রকাশ করে বলেন, যানজট নিরসনে মহাসড়কের টাঙ্গাইল অংশে পাঁচ শতাধিক পুলিশ মোতায়েন করা হচ্ছে। দুর্ঘটনাকবলিত ও বিকল যানবাহন দ্রুত সরিয়ে ফেলার জন্য রেকার প্রস্তুত রাখা হয়েছে।
