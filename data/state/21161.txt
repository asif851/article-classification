
ময়মনসিংহের ভালুকা উপজেলায় ধর্ষণের মামলার আসামির সঙ্গে এবার ফেসবুকে কলেজছাত্রীর আপত্তিকর ছবি ছড়ানোর অভিযোগ পাওয়া গেছে। আসামির সঙ্গে বিয়ে না দেওয়ায় সামাজিকভাবে হেয় করার জন্য এ কাজ করা হচ্ছে বলে জানিয়েছেন বাদী।
পুলিশ ও ছাত্রলীগের স্থানীয় সূত্রে জানা যায়, গত ১১ জানুয়ারি ময়মনসিংহ শহরের একটি কলেজের সামনে থেকে থেকে ইউনিয়ন ছাত্রলীগের এক নেতা মাইক্রোবাসে করে ওই তরুণীকে তুলে নিয়ে যান। পরে মাইক্রোবাসেই তরুণীকে ধর্ষণ করেন তিনি। এ ঘটনায় ১৫ মে থানায় মামলা হয়। এরপর ২৩ মে ওই নেতাকে আজীবন বহিষ্কারের সুপারিশ করে ছাত্রলীগের জেলা কমিটি। মামলার ১২ দিন পরও ওই নেতাকে গ্রেপ্তার করতে পারেনি পুলিশ।
ওই তরুণীর বাবা ও মামলার বাদী বলেন, ‘মামলা ও সংগঠন থেকে বহিষ্কারের পর থেকে ওই নেতা ও তার পক্ষের কয়েকজন কর্মী ফেসবুকে মেয়ের সঙ্গে আপত্তিকর ছবি প্রকাশ করে। আসামির সঙ্গে মেয়ের বিয়ের জন্য চাপ দিচ্ছে একটি প্রভাবশালী পক্ষ। মেয়েকে ৫ থেকে ৬ কোটি টাকার সম্পত্তি লিখে দিয়ে বিয়ের প্রলোভনও দেখাচ্ছে। আমি টাকা চাই না। মেয়ের সঙ্গে যে অন্যায় করা হয়েছে, তার বিচার চাই।’
এ বিষয়ে ময়মনসিংহ কোতোয়ালি মডেল থানার ওসি কামরুল ইসলাম গতকাল শনিবার বলেন, আসামিকে গ্রেপ্তারের চেষ্টা চলছে।
 
