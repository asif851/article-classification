
সামাজিক যোগাযোগের মাধ্যম ফেসবুকে মানহানিকর স্ট্যাটাস ও মন্তব্যের অভিযোগে সাতক্ষীরার তালা উপজেলায় এক স্কুলশিক্ষকসহ তিনজনের বিরুদ্ধে মামলা হয়েছে। গত সোমবার রাতে উপজেলা সদরের খাজরা এলাকার সৈয়দ তরিকুল ইসলাম বাদী হয়ে তথ্য ও যোগাযোগপ্রযুক্তি আইনের ৫৭ (২) ধারায় তালা থানায় এই মামলা করেন।
মামলার আসামিরা হলেন তালা সিরাউদ্দিন মাধ্যমিক বিদ্যালয়ের শিক্ষক নলতা গ্রামের অরবিন্দু মণ্ডল এবং মহল্লাপাড়া মীর মাসুম ওরফে বিকুল ও মীর রাসেল।
এজাহারে উল্লেখ করা হয়েছে, ১৫ জুলাই ‘মীর জাকিরের সমর্থক’ নামের ফেসবুক আইডি থেকে তাঁকে (তরিকুল) হেয়প্রতিপন্ন করতে নানা ধরনের অশ্লীল মন্তব্য করা হয়। একই উদ্দেশ্যে ১৬ জুলাই অরবিন্দু মণ্ডল তাঁর নিজ আইডি থেকে তরিকুলের উদ্দেশে লেখেন, ‘এই সেই চিটার। যে উপজেলা চেয়ারম্যানের নামে মিথ্যা প্রচার করছে।’ পরদিন মীর রাসেল তাঁর আইডি থেকে তরিকুলের উদ্দেশে নানা আপত্তিকর মন্তব্য লেখেন।
এর আগে উপজেলা নির্বাহী কর্মকর্তাকে (ইউএনও) দেওয়ার নাম করে দুই ব্যবসায়ীর কাছ থেকে ৪ লাখ ৩০ হাজার টাকা নেওয়ার অভিযোগ ওঠে। এ ঘটনায় ইউএনও ১১ জুলাই উপজেলা আওয়ামী লীগের সাংগঠনিক সম্পাদক ও তালা বণিক সমিতির সভাপতি মীর জাকির ও তালা সদরের খাজরা এলাকার সৈয়দ তরিকুলের ইসলামের বিরুদ্ধে মামলা করেন।
শিক্ষক অরবিন্দু মণ্ডল বলেন, মামলার পর পক্ষে-বিপক্ষে ফেসবুকে নানা মন্তব্য দেওয়া হচ্ছিল। এক মন্তব্যে তিনি বলেছিলেন, ‘এই সেই তরিকুল। যিনি চিটার নামে পরিচিত। বিভিন্ন মানুষের কাছ থেকে টাকা নেওয়ায় তাঁর নামে মামলা বিচারাধীন।’
তালা থানার ভারপ্রাপ্ত কর্মকর্তা (ওসি) হাসান হাফিজুর রহমান বলেন, তদন্ত করে আসামিদের বিরুদ্ধে ব্যবস্থা নেওয়া হবে।
 
