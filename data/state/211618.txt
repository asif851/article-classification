
ফরিদপুরের বোয়ালমারী উপজেলা সদর ইউনিয়ন পরিষদের (ইউপি) সাবেক চেয়ারম্যান সহিদুল হক গত শনিবার বোয়ালমারী-চিতারবাজার সড়কের পাশ থেকে ২০ বছর বয়সী দুটি একাশিয়াগাছ কেটে নিয়েছেন।এলাকাবাসী সূত্রে জানা যায়, চালিনগর গ্রামে বর্তমান ইউপি চেয়ারম্যান এম এম আতিয়ার রহমানের বাড়ির সামনে থেকে শনিবার দুপুরে স্থানীয় সরকার প্রকৌশল অধিদপ্তরের (এলজিইডি) আওতাধীন ওই সড়কের পাশের দুটি গাছ কেটে নেন সাবেক চেয়ারম্যান সহিদুল হক।বর্তমান চেয়ারম্যান এম এম আতিয়ার রহমান ঘটনার সত্যতা নিশ্চিত করেছেন।সাবেক ইউপি চেয়ারম্যান সহিদুল হক বলেন, ‘আমার জায়গার গাছ আমি কেটেছি। এলাকায় বিদ্যুতের লাইন টানার সময় গাছ দুটির ডালপালা ছেঁটে দেওয়া হয়। মরার উপক্রম হয়েছিল গাছ দুটির। এদিকে আমার বাড়ির নির্মাণকাজ চলছে, এ জন্য গাছ দুটি কেটে বাড়ির কাজ করেছি।’উপজেলা প্রকৌশলী আজহারুল ইসলাম বলেন, সরকারি জায়গায় কোনো ব্যক্তি গাছ রোপণ করলেই তিনি সেটির মালিক হয়ে যান না। বিষয়টি উপজেলা নির্বাহী কর্মকর্তাকে (ইউএনও) জানানো হয়েছে।ইউএনও রওশন আরা বলেন, সরকারি জায়গা থেকে দুটি গাছ কেটে নেওয়া হয়েছে বলে অভিযোগ পেয়েছি। এ ঘটনা সরেজমিনে তদন্ত করে প্রতিবেদন দেওয়ার জন্য বোয়ালমারী পৌরসভার তহশিলদারকে নির্দেশ দেওয়া হয়েছে।বোয়ালমারী পৌরসভার তহশিলদার তৈয়বুর রহমান বলেন, ‘রোববার (গতকাল) দুপুরে ঘটনাস্থল পরিদর্শন করেছি। সরকারি জায়গা থেকে গাছ কেটে নেওয়ার সত্যতা পেয়েছি। আগামী দু-এক দিনের মধ্যে এ-সংক্রান্ত প্রতিবেদন ইউএনওর কাছে জমা দেওয়া হবে।’
