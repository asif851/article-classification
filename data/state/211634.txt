
আওয়ামী লীগের যুগ্ম সাধারণ সম্পাদক মাহবুব উল আলম হানিফ বিরোধী দলের উদ্দেশে বলেছেন, জাতীয় নির্বাচনের ব্যাপারে বিদেশিদের কাছে ধরনা দিয়ে লাভ নেই। এখনো আলোচনার দরজা খোলা আছে। নিজেদের সমস্যা আলাপ-আলোচনার মাধ্যমে সমাধান করতে হবে। অরাজনৈতিক ব্যক্তিদের কাছে গেলে সমস্যা বাড়বে।আজ শনিবার দুপুরে রাজধানীর কমলাপুরে বিআরটিসি কর্মচারী শ্রমিক লীগ আয়োজিত শোক দিবসের আলোচনা সভায় হানিফ এ কথা বলেন।রাজনৈতিক সমস্যা রাজনৈতিক ব্যক্তিদের মাধ্যমেই সমাধান হওয়া উচিত মন্তব্য করে প্রধানমন্ত্রীর বিশেষ সহকারী হানিফ বলেন, ‘দুই কান কাটা গেলে যেমন হয়, বিএনপির এখন তেমন অবস্থা হয়েছে। কথায় আছে, মানুষের এক কান কাটা গেলে রাস্তার এক পাশে হাঁটে, দুই কান কাটা গেলে রাস্তার মাঝখান দিয়ে হাঁটে। এখন বিএনপির অবস্থা এমনই হয়েছে।’হানিফ বলেন, ‘নির্বাচন এলে একশ্রেণীর অরাজনৈতিক লোকজনের দৌড়ঝাঁপ বেড়ে যায়। তারা বিভিন্ন কলাকৌশলে নানা রকম ফর্মুলা দেওয়ার প্রলোভন দেখিয়ে ক্ষমতায় যাওয়ার চেষ্টা করে। তাদের এ ষড়যন্ত্র থেকে রাজনৈতিক ব্যক্তিদের সতর্ক থাকতে হবে।’ দুর্নীতি করে পাচার করা টাকা বিদেশিরা ফিরিয়ে দিয়েছে, এর চেয়ে লজ্জাজনক ঘটনা আর কিছু হতে পারে না বলেও মন্তব্য করেন হানিফ।সংগঠনের সভাপতি মোস্তফা কামালের সভাপতিত্বে অনুষ্ঠানে বক্তব্য দেন আওয়ামী লীগের শ্রমবিষয়ক সম্পাদক হাবিবুর রহমান, জাতীয় শ্রমিক লীগের সাধারণ সম্পাদক সিরাজুল ইসলাম প্রমুখ।
 
