
জয়দেবপুর-উত্তরবঙ্গ রেললাইনের গাজীপুরের কালিয়াকৈর উপজেলার বক্তারপুর এলাকায় যাত্রীবাহী ট্রেন ও পিকআপের সংঘর্ষের ঘটনা ঘটেছে। এতে পিকআপে থাকা দুজন যাত্রী নিহত হয়েছে। আজ শনিবার বেলা আড়াইটার দিকে ওই দুর্ঘটনা ঘটে।
তাৎক্ষণিকভাবে নিহত যাত্রীদের পরিচয় পাওয়া যায়নি। তবে ধারণা করা হচ্ছে, নিহত দুজন মাছ ব্যবসায়ী ছিলেন।
প্রত্যক্ষদর্শী সূত্রে জানা গেছে, গাজীপুরের কালিয়াকৈর উপজেলার হাইটেক পার্কের পূর্ব পাশে বক্তারপুর এলাকায় একটি অরক্ষিত রেলক্রসিং রয়েছে। সেখানে কোনো গেট বা গেটম্যান নেই। আজ বেলা আড়াইটার দিকে একটি পিকআপ ওই রাস্তা ধরে উত্তর দিকে যাচ্ছিল। বক্তারপুর রেলক্রসিং অতিক্রম করার সময় হঠাৎ পিকআপটি থেমে যায়। এ সময় খুলনা থেকে ঢাকাগামী সুন্দরবন এক্সপ্রেস ট্রেনটি পিকআপকে ধাক্কা দেয়। পরে ট্রেনটি পিকআপকে ঘটনাস্থল থেকে বেশ কিছু দূর ঠেলে নিয়ে যায়। এতে পিকআপে থাকা দুজনের ঘটনাস্থলেই মৃত্যু হয়। এ ঘটনায় আহত আরও চারজনকে কালিয়াকৈর উপজেলা স্বাস্থ্য কমপ্লেক্সে ভর্তি করা হয়েছে।
কালিয়াকৈর দমকল বাহিনীর স্টেশন কর্মকর্তা অপূর্ব বল ঘটনার সত্যতা নিশ্চিত করেছেন।
