
নারায়ণগঞ্জে সাত খুনের মামলায় গ্রেপ্তার হওয়া র‌্যাবের সাবেক কর্মকর্তা লেফটেন্যান্ট কমান্ডার এম এম রানার জামিন আবেদন নামঞ্জুর করেছেন আদালত। আজ রোববার দুপুরে শুনানি শেষে জামিনের আবেদন নামঞ্জুর করেন নারায়ণগঞ্জের জ্যেষ্ঠ বিচারিক হাকিম কে এম মহিউদ্দিন।
আদালত সূত্রে জানা গেছে, বেলা ১১টার দিকে সাত খুনের ঘটনায় গ্রেপ্তার র‌্যাব-১১-এর সাবেক কর্মকর্তা এম এম রানার পক্ষে জামিনের আবেদন করেন খুলনা জজকোর্ট ও সুপ্রিম কোর্টের আইনজীবী ফরহাদ আব্বাস। এ সময় তাঁর সঙ্গে উপস্থিত ছিলেন খুলনা মেট্রোপলিটন আদালতের সরকারি কৌঁসুলি সুলতান রহমান ওরফে শিল্পী। জামিনের বিপক্ষে শুনানি করেন জেলা আইনজীবী সমিতির সভাপতি অ্যাডভোকেট সাখাওয়াৎ হোসেন, জেলা আইনজীবী সমিতির সাধারণ সম্পাদক হাসান ফেরদৌস ওরফে জুয়েলসহ অর্ধশতাধিক আইনজীবী। দুই পক্ষের শুনানি শেষে আদালত এম এম রানার জামিনের আবেদন নামঞ্জুর করেন।
জেলা আইনজীবী সমিতির সাধারণ সম্পাদক হাসান ফেরদৌস প্রথম আলোকে বিষয়টির সত্যতা নিশ্চিত করেছেন।
সাত খুনের ঘটনায় এ পর্যন্ত র‌্যাবের সাবেক তিন কর্মকর্তা র‌্যাব-১১ ব্যাটালিয়নের অধিনায়ক লেফটেন্যান্ট কর্নেল তারেক সাঈদ মোহাম্মাদ, মেজর আরিফ হোসেন ও র‌্যাব-১১-এর নারায়ণগঞ্জ ক্যাম্প অফিসের কমান্ডার লেফটেন্যান্ট কমান্ডার এম এম রানাসহ মোট ১১ র‌্যাব সদস্যসহ ২৪ জনকে গ্রেপ্তার করা হয়েছে। গ্রেপ্তার হওয়া ব্যক্তিদের মধ্যে তারেক সাঈদ মোহাম্মাদ, আরিফ হোসেন, এম এম রানাসহ ১১ জন র‌্যাব সদস্য হত্যার দায় স্বীকার করে ১৬৪ ধারায় আদালতে স্বীকারোক্তিমূলক জবানবন্দি দিয়েছেন। হত্যাকাণ্ডের ঘটনায় এ ১১ জন র‌্যাব সদস্যসহ মোট ১৩ জন স্বীকারোক্তিমূলক জবানবন্দি দিয়েছেন। এ ছাড়া ১১ জন র‌্যাব সদস্যসহ মোট ১৬ জন আদালতে সাক্ষ্য দিয়েছেন।
গত ২৭ এপ্রিল নারায়ণগঞ্জ সিটি করপোরেশনের প্যানেল মেয়র নজরুল ইসলাম ও আইনজীবী চন্দন কুমার সরকারসহ সাতজন অপহৃত হন। ৩০ এপ্রিল শীতলক্ষ্যা নদী থেকে তাঁদের লাশ উদ্ধার করা হয়। এ ঘটনায় ফতুল্লা মডেল থানায় নজরুলের স্ত্রী সেলিনা ইসলাম ওরফে বিউটি ও চন্দন সরকারের মেয়ের জামাই বিজয় কুমার পাল বাদী হয়ে আলাদা দুটি মামলা দায়ের করেন।
