
চট্টগ্রাম ও রাজশাহী মেডিকেল কলেজকে বিশ্ববিদ্যালয়ে রূপান্তর করা হবে বলে জানিয়েছেন স্বাস্থ্যমন্ত্রী মোহাম্মদ নাসিম। তিনি বলেন, ‘প্রধানমন্ত্রী আমাকে বলেছেন, রাজশাহী ও চট্টগ্রাম মেডিকেল কলেজকে বিশ্ববিদ্যালয়ে রূপান্তরের কাজ শুরু করতে। বিষয়টি প্রক্রিয়াধীন। ইনশাআল্লাহ দ্রুতই সেটা বাস্তবায়ন করা হবে।’
আজ বৃহস্পতিবার দুপুরে ঢাকা রিপোর্টার্স ইউনিটির সাগর-রুনি মিলনায়তনে ন্যাশনাল আই কেয়ার ও স্বাস্থ্য মন্ত্রণালয়ের যৌথ আয়োজনে গণমাধ্যম ব্যক্তিদের সম্মাননা প্রদান অনুষ্ঠানে স্বাস্থ্যমন্ত্রী এ কথা বলেন।
স্বাস্থ্য সেক্টরে অপ্রয়োজনীয় যন্ত্রপাতি ক্রয়কারী কর্মকর্তাদের বিরুদ্ধে ব্যবস্থা নেওয়া হবে জানিয়ে স্বাস্থ্যমন্ত্রী বলেন, ‘অধিদপ্তরের কোটি কোটি টাকার অপ্রয়োজনীয় যন্ত্রপাতি কেনা হয়েছে। অনেক যন্ত্র আছে, যেগুলোর এখনো প্যাকেটও খোলা হয়নি। কোনো কোনো মেশিন চলে না। স্বাস্থ্য মন্ত্রণালয়ের অতিরিক্ত সচিবের নেতৃত্বে একটি কমিটি করা হয়েছে। এই কমিটির প্রতিবেদনের পর যাঁরা জড়িত, তাঁদের বিরুদ্ধে ব্যবস্থা নেওয়া হবে।’ কাদের প্রতিবেদনের ভিত্তিতে এই যন্ত্রপাতি কেনা হয়েছে বলেও প্রশ্ন তোলেন মন্ত্রী। 
মোহাম্মদ নাসিম বলেন, ‘আমি একজন রাজনীতিবিদ। তার পরও প্রধানমন্ত্রী আমাকে এই দায়িত্ব দিয়েছেন। এ জন্য আমি ছোট্ট একটা উপদেষ্টা কমিটি গঠন করব। এখানে সাংবাদিক প্রতিনিধিও রাখা হবে,  যারা আমাকে মন্ত্রণালয় চালাতে সাহায্য করবে।’
নির্দিষ্ট সময় পর্যন্ত চিকিত্সকদের অবশ্যই গ্রামে থাকার হুঁশিয়ারি দিয়ে নাসিম বলেন, ধনী মানুষদের চিকিত্সাসেবা পেতে সমস্যা হয় না। তারা বিদেশে গিয়ে চিকিত্সা নিতে পারে। কিন্তু গরিব, মধ্যবিত্ত শ্রেণীর মানুষ চিকিত্সাসেবা নেয় স্থানীয় এলাকায়। এ জন্য চিকিত্সকদের নির্দিষ্ট সময় গ্রামে থাকতে হবে। প্রয়োজনে তাদের প্রণোদনা দেওয়া হবে। ঢাকায় আসতে কোনো তদবির গ্রহণ করা হবে না।
স্বাস্থ্য খাতের সব ধরনের অনিয়ম দূর করতে সবার সহযোগিতা চেয়ে স্বাস্থ্যমন্ত্রী নাসিম বলেন, ‘সবার কাছে স্বাস্থ্যসেবা পৌঁছে দিতে আমরা কাজ করছি। যারা কাজ করে, তাদের ভুল-ত্রুটি থাকে। যারা করে না, তাদের ভুলও থাকে না। আমরা কাজ করি, আমাদের ভুল হয় না, তা নয়। আমি স্বাস্থ্য খাতে সব অনিয়ম দূর করতে চাই। এ কাজে সবাই আমাকে সহযোগিতা করবেন।’ 
অনুষ্ঠানে স্বাস্থ্যমন্ত্রী স্বাস্থ্য খাতে বিশেষ অবদানের জন্য সংগঠন হিসেবে ঢাকা রিপোর্টার্স ইউনিটি, বাংলাদেশ টেলিভিশন, ডেইলি স্টার, দৈনিক সমকাল ও দৈনিক ইত্তেফাককে গণমাধ্যম এবং মনজুরুল আহসান বুলবুল, নাইমুল ইসলাম খান, মুন্নী সাহা ও সৈয়দ ইশতিয়াক রেজাকে গণমাধ্যম ব্যক্তিত্ব হিসেবে বিশেষ সম্মাননা প্রদান করেন।
অনুষ্ঠানে সভাপতিত্ব করেন ন্যাশনাল আই কেয়ারের পরিচালক জালাল উদ্দিন। বক্তব্য দেন স্বাস্থ্যসচিব এম এম নিয়াজউদ্দিন। মূল প্রবন্ধ উপস্থাপন করেন স্বাস্থ্য অধিদপ্তরের মহাপরিচালক দীন মো. নূরুল হক।
