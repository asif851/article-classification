
বাংলা ভাষার পাশাপাশি পার্বত্য চট্টগ্রামসহ সারা দেশের সব জাতিগোষ্ঠীর ভাষাকে বিকশিত করতে উদ্যোগ গ্রহণের আহ্বান জানিয়েছে রাঙামাটির সাংবাদিক সমাজ, জনপ্রতিনিধি, সরকারি কর্মকর্তা ও সুশীল সমাজের প্রতিনিধিরা।গতকাল বুধবার বেলা সাড়ে তিনটায় মহান ভাষা দিবস ও আন্তর্জাতিক মাতৃভাষা দিবস উপলক্ষে রাঙামাটি পার্বত্য জেলা পরিষদ মিলনায়তনে আয়োজিত আলোচনা সভায় এ আহ্বান জানানো হয়।রাঙামাটি সাংবাদিক সমাজের ব্যানারে জেলার চারটি সাংবাদিক সংগঠন যৌথভাবে এ আলোচনা সভার আয়োজন করে।আলোচনা সভায় প্রধান অতিথি রাঙামাটি পার্বত্য জেলা পরিষদের চেয়ারম্যান নিখিল কুমার চাকমা জানান, দেশের সব জাতিগোষ্ঠীর শিশুরা যেন মাতৃভাষায় শিক্ষা লাভ করতে পারে, তা নিয়ে সরকার কাজ করছে। পাশাপাশি জেলার প্রাথমিক বিদ্যালয়গুলোতেশিশুদের কীভাবে মাতৃভাষায় শিক্ষা দেওয়া যায়, তা নিয়ে রাঙামাটি পার্বত্য জেলা পরিষদ কাজ করে যাচ্ছে।রাঙামাটি প্রেসক্লাবের সভাপতি সাখাওয়াৎ হোসেনের সভাপতিত্বে আলোচনা সভায় বিশেষ অতিথি ছিলেন রাঙামাটি সদর উপজেলা পরিষদের চেয়ারম্যান অরুণ বিকাশ চাকমা, রাঙামাটি সদর সার্কেলের অতিরিক্ত পুলিশ সুপার (এএসপি) মো. রেজাউল করিম, উপজেলা নির্বাহী কর্মকর্তা (ইউএনও) রুমানা রহমান ও রাঙামাটি পৌরসভার প্যানেল মেয়র রবিউল আলম।
