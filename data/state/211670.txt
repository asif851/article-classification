
রাজধানীতে ছিনতাইকারীদের গুলিতে সাইফুল ইসলাম নামের এক ব্যবসায়ী আহত হয়েছেন। গত সোমবার রাতে এ ঘটনা ঘটে।ঢাকা মেডিকেল কলেজ হাসপাতাল সূত্র জানায়, গুলিবিদ্ধ সাইফুল বিকাশের এজেন্ট। তেজগাঁও শিল্পাঞ্চল থানার বেগুনবাড়ী এলাকায় শুভ টেলিকম নামে তাঁর একটি দোকান আছে। একই এলাকায় তাঁর বাসা। সোমবার রাত ১২টার দিকে তিনি দোকান বন্ধ করে হেঁটে বাসায় ফিরছিলেন। এ সময় গাড়িযোগে চারজন যুবক তাঁর গতি রোধ করে। একপর্যায়ে তাঁর ডান পায়ে গুলি করে টাকার ব্যাগ, মুঠোফোনের সিম কার্ড ও বিকাশ হিসাবে টাকা জমা আছে—এমন কয়েকটি মুঠোফোন ছিনিয়ে নিয়ে যায় তারা।সাইফুল প্রথম আলোকে বলেন, সব মিলিয়ে ছিনতাই হওয়া টাকা ও মালামালের পরিমাণ দু-তিন লাখ টাকা।তেজগাঁও শিল্পাঞ্চল থানার ভারপ্রাপ্ত কর্মকর্তা (ওসি) মিজানুর রহমান প্রথম আলোকে বলেন, মামলার প্রস্তুতি ও দুর্বৃত্তদের গ্রেপ্তারের চেষ্টা চলছে।
