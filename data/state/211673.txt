
২৫ অক্টোবরের সমাবেশে সর্বোচ্চ জনসমাগম নিশ্চিত করার পাশাপাশি ‘আক্রমণ প্রতিহত করতে প্রয়োজনে’ দা-কুড়াল নিয়ে প্রস্তুত থাকতে নির্দেশ দিয়েছেন ঢাকা মহানগর বিএনপির আহ্বায়ক সাদেক হোসেন খোকা। আজ সোমবার মহানগর বিএনপির এক যৌথ সভায় তিনি এই নির্দেশ দেন।২৫ অক্টোবরের সমাবেশ সামনে রেখে নয়াপল্টনের ভাসানী মিলনায়তনে ওই যৌথ সভার আয়োজন করা হয়। এতে মহানগরের সব ওয়ার্ডের নেতারা অংশ নেন।ওই সভায় ‘ফাইনাল খেলায়’ জয়ের জন্য সাত দিনের মধ্যে সব প্রস্তুতি নেওয়ার নির্দেশ দেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর।সাদেক হোসেন খোকা বলেন, ‘আমরা সংঘাত সৃষ্টি করতে চাই না। কিন্তু আওয়ামী লীগ যদি হামলা করতে আসে, তার জবাব যেভাবে দেওয়া দরকার, তার সব প্রস্তুতি গ্রহণ করুন।’ তিনি নেতাদের উদ্দেশে বলেন, ‘দুটি বিষয়ে প্রস্তুতি নিতে হবে। সভা সফল করা এবং আক্রমণের শিকার হলে প্রয়োজনে দা-কুড়াল যা যা আছে, সব নিয়ে প্রস্তুত থাকা। আমরা আগে আক্রমণ করব না। যদি আওয়ামী লীগ মানুষ হত্যার জন্য কিছু নিয়ে আসে, যেকোনোভাবে তাদের মোকাবিলা করতে হবে। কোনো ছাড় দেওয়া হবে না।’আতঙ্কগ্রস্ত হয়ে সরকার ফায়দা লোটার জন্য ২৪ অক্টোবরের পরও সংসদ অধিবেশন চালানোর চেষ্টা করছে বলে তিনি অভিযোগ করেন।
মির্জা ফখরুল বলেন, ‘কোয়ার্টার ফাইনাল হয়েছে, সেমিফাইনাল হয়েছে। এবার ফাইনাল রাউন্ডের খেলা। এ খেলার সময় সাত দিন। এর মধ্যে সব প্রস্তুতি নিতে হবে। এ খেলায় জয়ের কোনো বিকল্প নেই। না হলে টিকে থাকা যাবে না।’ তিনি বলেন, ‘সামনে রাস্তা একটাই। দুর্বার গণ-আন্দোলন। দুর্বার গণ-আন্দোলন। দুর্বার গণ-আন্দোলন। এই সরকারের পতন।’
ফখরুল দাবি করেন, বিএনপি জঙ্গিবাদ নিয়ন্ত্রণ করেছে। জঙ্গিদের বিচার করেছে। কিন্তু আওয়ামী লীগ বিএনপিকে জড়িয়ে জঙ্গিবাদের কথা বলে। এটাকে আওয়ামী লীগের ‘অপপ্রচারের কৌশল’ বলে তিনি দাবি করেন। বিদেশিদের সমর্থনের জন্য আওয়ামী লীগ এই অপপ্রচার চালাচ্ছে বলেও তিনি দাবি করেন।
মহানগর বিএনপির সদস্যসচিব এম এ সালাম বলেন, ২৫ অক্টোবর যদি আওয়ামী লীগ তাদের দলীয় কার্যালয়ের সামনে সমাবেশ করে, তাহলে বিএনপিও নয়াপল্টনে দলীয় কার্যালয়ের সামনে সমাবেশ করবে।
