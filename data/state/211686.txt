
সুনির্দিষ্ট তথ্য ছাড়া পশুবাহী ট্রাক থামানো যাবে না। ট্রাকের কাগজপত্র পরীক্ষার অজুহাতেও পশুবাহী ট্রাক যাতে থামানো না হয়, এ ব্যাপারে নির্দেশনা দেওয়া হয়েছে। আজ সোমবার পুলিশ সদর দপ্তরে এক সংবাদ সম্মেলনে পুলিশের মহাপরিদর্শক (আইজিপি) একেএম শহীদুল হক এসব কথা বলেন।সংবাদ সম্মেলনে ঈদের নিরাপত্তা ও ট্রাফিক ব্যবস্থাপনার বিষয়ে পুলিশের প্রস্তুতি সম্পর্কে জানানো হয়।আইজিপি বলেন, পুলিশের সব রেঞ্জের ডিআইজি, মহানগর পুলিশের কমিশনারসহ বিভিন্ন কর্মকর্তাদের সঙ্গে বৈঠক হয়েছে। সেখানে এসব সিদ্ধান্ত নেওয়া হয়েছে। পশুবাহী ট্রাকে কোনো ধরনের কোনো মহলের চাঁদাবাজি সহ্য করা হবে না বলেও সতর্ক করেন তিনি। একেএম শহীদুল হক বলেন, পশুর হাটগুলোতে জাল টাকা ও অজ্ঞান পার্টির সদস্যদের ধরতে পুলিশ তৎপর থাকবে। যানবাহন চলাচল যাতে ব্যাহত না হয়, এমন জায়গায় পশুর হাট না বসাতে ইতিমধ্যে ঢাকার দুই মেয়র রাজি হয়েছেন। আইজিপি বলেন, গত ঈদে পুলিশ অনেক চেষ্টা করেও উত্তরবঙ্গ মহাসড়কের চন্দ্রা থেকে টাঙ্গাইল পর্যন্ত যানজট নিয়ন্ত্রণ করতে পারেনি। পুলিশ অনেক চেষ্টা করেছে, কিন্তু শেষ পর্যন্ত লোকজনকে স্বস্তি দিতে পারেনি। তা পুলিশের সাধ্যের বাইরে ছিল। 
সংবাদ সম্মেলনে একেএম শহীদুল হক বলেন, দেশব্যাপী নিবন্ধনহীন মোটরসাইকেলের বিরুদ্ধে চলমান অভিযানে এখন পর্যন্ত মোট ৩৭ হাজার ৭৫১টি মোটরসাইকেল আটক করে পুলিশ। এর মধ্যে বিআরটিএতে নিবন্ধনের জন্য টাকা জমা দিয়ে ১১ হাজার মালিক মোটরসাইকেল নিয়ে গেছেন।
