
স্বরাষ্ট্র প্রতিমন্ত্রী আসাদুজ্জামান খান কামাল বলেছেন, ভারতে গ্রেপ্তার হওয়া নারায়ণগঞ্জের সাত খুন মামলার প্রধান আসামি নূর হোসেনের বিষয়ে কিছু তথ্য চেয়েছে ভারত। তিনি জানান, নূর হোসেনের তথ্য চেয়ে ভারত সরকারের পক্ষ থেকে আনুষ্ঠানিক চিঠি (নোট ভারবাল) পাঠানো হয়েছে। খবর ইউএনবির।আজ বুধবার সচিবালয়ে সাংবাদিকদের সঙ্গে আলাপকালে স্বরাষ্ট্র প্রতিমন্ত্রী এ কথা বলেন।চিঠিতে ভারত সরকার কী ধরনের তথ্যের কথা উল্লেখ করেছে? সাংবাদিকদের এমন প্রশ্নের জবাবে স্বরাষ্ট্র প্রতিমন্ত্রী বলেন, এ বিষয়ে তিনি এখনো সঠিকভাবে জানেন না। তবে এর ভিত্তিতে প্রয়োজনীয় পদক্ষেপ নেওয়া হবে বলে জানান তিনি।
১৪ জুন রাত নয়টার দিকে কলকাতার নেতাজী সুভাষচন্দ্র বসু বিমানবন্দর-সংলগ্ন বাগুইয়াটি থানা এলাকার কৈখালীর ইন্দ্রপ্রস্থ আবাসনের চতুর্থ তলা থেকে নূর হোসেন ও তাঁর দুজন সহযোগীকে গ্রেপ্তার করে কলকাতা পুলিশ। তাঁদের কাছ থেকে কিছু টাকা ও আগ্নেয়াস্ত্র উদ্ধার হয়।১৫ জুন দুপুরে তিনজনকে উত্তর ২৪ পরগনা জেলার সদর বারাসাতের দ্বিতীয় মুখ্য বিচারিক হাকিমের আদালতে হাজির করা হয়। আদালত তাঁদের আট দিন করে রিমান্ডে নেওয়ার আদেশ দেন।গত ২৭ এপ্রিল নারায়ণগঞ্জ সিটি করপোরেশনের প্যানেল মেয়র নজরুল ইসলামসহ সাতজনকে অপহরণ করা হয়। তিন দিন পর ৩০ এপ্রিল তাঁদের লাশ উদ্ধার করা হয় শীতলক্ষ্যা নদী থেকে। এর আগে ২৮ এপ্রিল নজরুলের স্ত্রী সেলিনা ইসলাম নূর হোসেনকে প্রধান আসামি করে ফতুল্লা মডেল থানায় মামলা করেন।
