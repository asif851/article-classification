
চট্টগ্রামের সীতাকুণ্ড পৌর সদরের চৌধুরীপাড়ার ছায়ানীড় বাড়ির বোমা নিষ্ক্রিয়করণের কাজ শেষ করেছে নগর গোয়েন্দা পুলিশের বোমা নিষ্ক্রিয়করণ দল। আজ সোমবার বেলা একটার দিকে তাদের কার্যক্রম শেষ করে সীতাকুণ্ড থানা-পুলিশের কাছে ভবনটি হস্তান্তর করে।
বিষয়টি নিশ্চিত করেছেন সীতাকুণ্ড থানার পরিদর্শক (তদন্ত) মোজাম্মেল হক। তিনি প্রথম আলোকে বলেন, ছায়ানীড় বাড়িটির একটি কক্ষে বোমা নিষ্ক্রিয়করণ দলের অভিযান বাকি ছিল। আজ সকাল ১০টার দিকে ওই কক্ষে অভিযান চালায় বোমা নিষ্ক্রিয়করণ দল।
সোমবার সকাল ১০টার দিকে পুলিশের বোমা নিষ্ক্রিয়করণ দল ছায়ানীড়ে যায়। তারা ওই ফ্ল্যাটের অবশিষ্ট কক্ষে অভিযান চালান। আজও সেখান থেকে একটি বোমা ও ১১টি জেল বোমা উদ্ধার করা হয়। একটি বোমা ওই কক্ষের লেপ-তোশকের ভেতর ও জেল বোমাগুলো ঘরের এক কোনায় পাওয়া গেছে বলে জানিয়েছেন নাম প্রকাশ না করার শর্তে ঘটনাস্থলে থাকা সিএমপির বোমা নিষ্ক্রিয়করণ দলের এক সদস্য।
তিনি জানান, আজ পর্যন্ত মোট ৩৭টি ছোট-বড় বোমা উদ্ধার করে নিষ্ক্রিয় করা হয়েছে। এ ছাড়া সাতটি ড্রামের ছয়টিতে হাইড্রোজেন পার-অক্সাইড ও অন্যটিতে অজ্ঞাত কেমিক্যাল ছিল। ড্রাম থেকে কেমিক্যাল ঘরের পাশের নালায় ফেলে দেওয়া হয়েছে।
পরিদর্শক (তদন্ত) মোজাম্মেল হক বলেন, বোমা নিষ্ক্রিয়করণ দল ভবনটি নিরাপদ ঘোষণা করলেও এই মুহূর্তে সেটি হস্তান্তর করা হচ্ছে না। সেখানে পুলিশের অন্যান্য দল তদন্ত করবে। তাই সেটি এখনো সিলগালা করে রাখা হয়েছে। ছায়ানীড় ও সাধন কুঠির বাড়ি দুটিতে পুলিশের পাহারা রয়েছে।
