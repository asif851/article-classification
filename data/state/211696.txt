
নির্বাচনকালীন সরকার নিয়ে খালেদা জিয়ার প্রস্তাবকে অবাস্তব ধরনের বলেছেন প্রধানমন্ত্রী শেখ হাসিনা। আজ বুধবার প্রধানমন্ত্রীর সরকারি বাসভবন গণভবনে আওয়ামী লীগের নেতৃত্বাধীন ১৪ দলের বৈঠকের সূচনা বক্তব্যে প্রধানমন্ত্রী এ কথা বলেন।
এর আগে আজ বুধবার রাত নয়টার দিকে ১৪ দলের বৈঠক শুরু হয়। এতে সভাপতিত্ব করছেন আওয়ামী লীগ সভানেত্রী ও ১৪-দলীয় জোটনেত্রী শেখ হাসিনা।
সূচনা বক্তব্যে শেখ হাসিনা আরও বলেন, ‘কিছুদিন আগে বিরোধীদলীয় নেতা নির্বাচনকালীন সরকারের একটি প্রস্তাব দিয়েছেন। আজ সেটা সংসদে উপস্থাপনও করেছেন। কিন্তু তারা শুধু বলেই গেল। শুনে গেল না। ওয়াকআউট করে চলে গেল। আসলে তাঁরা আলোচনার জন্য আন্তরিক নয়।’ তিনি বলেন, ১৯৯৬ ও ২০০১ সময়ে তত্ত্বাবধায়ক সরকারে থাকা অনেকেই বেঁচে নেই। অনেকে দায়িত্ব পালনে অপারগতা প্রকাশ করেছেন।
শেখ হাসিনা বলেন, ‘আমি আগেই বলেছিলাম, সবার সঙ্গে আলোচনা করে রাষ্ট্রপতিকে আমি একটি প্রস্তাব দেব। এর আগে জাতীয় পার্টির সঙ্গে আলোচনা করেছি। এখন ১৪-দলের সঙ্গে আলোচনা করছি। এখন কীভাবে নির্বাচন হবে, সেটা নিয়েও এ বৈঠকে আলোচনা হবে।’
 বৈঠকে উপস্থিত দলগুলো হলো আওয়ামী লীগ, বাংলাদেশের ওয়ার্কার্স পার্টি, সাম্যবাদী দল, জাতীয় সমাজতান্ত্রিক দল (জাসদ), গণতন্ত্রী পার্টি, গণআজাদী লীগ, কমিউনিস্ট কেন্দ্র, ন্যাপ ও গণতান্ত্রিক মজদুর পার্টি। বৈঠকে আওয়ামী লীগের ১৫ জন ও অন্যান্য দলের ৩৬ জন নেতা উপস্থিত আছেন।
