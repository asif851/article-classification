
স্বাধীন বাংলাদেশে এক চরম বিভ্রান্তির সময় শহীদজননী জাহানারা ইমাম দিশারির ভূমিকা পালন করেছেন। তিনি তাঁর জীবদ্দশায় যে জাগরণ সৃষ্টি করে গেছেন, তা ধরে রাখতে হবে। তাঁর চেতনাকে জাগ্রত রেখে যুদ্ধাপরাধীদের বিচার নিশ্চিত করতে হবে।
জাহানারা ইমামের মৃত্যুবার্ষিকী উপলক্ষে গতকাল শনিবার যুক্তরাষ্ট্রের নিউইয়র্কে ঘাতক দালাল নির্মূল কমিটির এক আলোচনা সভায় বক্তারা এসব কথা বলেন।
নগরীর জ্যাকসন হাইটসে অনুষ্ঠিত এই আলোচনা সভায় সভাপতিত্ব করেন ফাহিম রেজা নূর। সঞ্চালনা করেন স্বীকৃতি বড়ুয়া।
মুক্তিযুদ্ধের চেতনা সমুন্নত রাখার মধ্য দিয়ে জাতি সময়ের সীমানা পেরিয়ে শহীদজননীকে স্মরণে রাখবে বলে আশা প্রকাশ করেন বক্তারা।
মুক্তিযোদ্ধা ও বিজ্ঞানী ড. নুরুন্নবী বলেন, হতাশ হয়ে পড়া জাতিকে আলোর দিশা দিয়ে গেছেন শহীদজননী। তাঁর শুরু করা লড়াই শেষ হয়ে যায়নি। জীবনের শেষ নিঃশ্বাস পর্যন্ত জাহানারা ইমাম তাঁর সংকল্পে অবিচল ছিলেন। বীর প্রজন্মের কাছে শহীদজননীর মাতৃমূর্তি নতুন করে লড়াইয়ের প্রেরণা জোগায়।
যুক্তরাষ্ট্রে জাহানারা ইমামের শেষ দিনগুলো নিয়ে লেখা গ্রন্থের লেখক নুরুন্নবী আরও বলেন, গ্রন্থটি অচিরেই অনলাইনে পাওয়া যাবে। এতে তাঁর জীবনের শেষ সংগ্রাম এবং সংকল্পের লড়াই আরও বেশি করে জানার সুযোগ মিলবে।
সভায় আরও বক্তব্য রাখেন সৈয়দ মুহাম্মদ উল্লাহ, কবির আনোয়ার, শিতাংশু গুহ, জিনাত নবী, সুব্রত বিশ্বাস, মাহফুজুর রহমান, ওবায়দুল্লাহ মামুন, মিনহাজ সাম্মু, জাকারিয়া চৌধুরী, মাহফুজা হোসেন প্রমুখ।
