
জাতীয় পার্টির চেয়ারম্যান হুসেইন মুহম্মদ এরশাদকে ‘বহিষ্কারের’ ঘোষণা দেওয়ার পর এবার নিজেকে পার্টির ‘নির্বাচিত চেয়ারম্যান’ হিসেবে ঘোষণা দিয়েছেন কাজী জাফর আহমেদ। আজ শুক্রবার রাতে কাজী জাফরের ব্যক্তিগত সহকারী গোলাম মোস্তফার পাঠানো এক বিজ্ঞপ্তিতে এমনটাই দাবি করা হয়েছে।বিবৃতিতে বলা হয়, জাতীয় পার্টির প্রেসিডিয়াম সদস্য, দলীয় সংসদ সদস্য, ভাইস চেয়ারম্যান এবং জাতীয় নির্বাহী কমিটির সদস্যদের এক যৌথ সভা পার্টির সিনিয়র প্রেসিডিয়াম সদস্য ও সাবেক প্রধানমন্ত্রী কাজী জাফর আহমেদের সভাপতিত্বে গোলাম মসিহর গুলশানের বাসায় অনুষ্ঠিত হয়।বিবৃতিতে বলা হয়, সভায় ‘ডিগবাজি’ ও ‘জাতির সাথে বিশ্বাসঘাতকতার’ কারণে দলীয় চেয়ারম্যান হুসেইন মুহম্মদ এরশাদকে অপসারণের পরিপ্রেক্ষিতে কাজী জাফর আহমেদকে আগামী কাউন্সিল পর্যন্ত পার্টির চেয়ারম্যান নির্বাচিত করা হয়। কিছুদিন আগে দলের প্রেসিডিয়াম সদস্য পদ থেকে পদত্যাগকারী গোলাম মসিহকে মহাসচিবের দায়িত্ব দেওয়া হয়।এ ছাড়া গঠনতন্ত্রের ৩৭ দ্বারা অনুযায়ী আগামী ১৮ জানুয়ারি বেলা ১১টায় পার্টির কাউন্সিল অনুষ্ঠানের জন্য সিদ্ধান্ত নেওয়া হয় হয়।প্রসঙ্গত, গতকাল বৃহস্পতিবার এরশাদ কাজী জাফরকে বহিষ্কারের ঘোষণা দিলে কাজী জাফর পাল্টা এরশাদকে বহিষ্কারের ঘোষণা দেন। নির্বাচনকালীন সরকারে যোগ দেওয়া নিয়ে এরশাদ ও কাজী জাফরের মধ্যে মতবিরোধের জের ধরে বহিষ্কার-পাল্টা বহিষ্কারের ঘটনা ঘটে।
