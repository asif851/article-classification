
তুচ্ছ ঘটনায় নোয়াখালী চিকিৎসা সহকারী প্রশিক্ষণ স্কুলের (ম্যাট্স) দুই দল ছাত্রের মধ্যে সংঘর্ষ ও পাল্টাপাল্টি ধাওয়া হয়েছে। গত রোববার দিবাগত রাত পৌনে একটার দিকে এ ঘটনা ঘটে। সংঘর্ষে বিভিন্ন বর্ষের অন্তত ২৫ জন শিক্ষার্থী আহত হয়েছেন। উদ্ভূত পরিস্থিতিতে কর্তৃপক্ষ গতকাল সোমবার থেকে অনির্দিষ্টকালের জন্য ম্যাট্স বন্ধ ঘোষণা করেছে। ঘোষণা মোতাবেক ছাত্রদের গতকাল বিকেল পাঁচটার মধ্যে এবং ছাত্রীদের আজ মঙ্গলবার বেলা ১১টার মধ্যে হোস্টেল ত্যাগের নির্দেশ দেওয়া হয়েছে।সাধারণ শিক্ষার্থীদের সঙ্গে কথা বলে জানা গেছে, বেশ কিছুদিন ধরে ক্যাম্পাসে ‘সিনিয়র-জুনিয়র’ ইস্যুতে ছাত্রদের দুটি পক্ষের মধ্যে মতবিরোধ চলছে। রোববার রাতে হোস্টেলের হলরুমে বসে টেলিভিশনে খেলা দেখার সময় সিনিয়র ছাত্রদের সামনে জুনিয়র ছাত্রদের বসা নিয়ে দুই পক্ষে প্রথমে কথা-কাটাকাটি হয়। রাত পৌনে একটার দিকে এক পক্ষ অন্য পক্ষের ওপর হামলা চালালে সংঘর্ষ বেধে যায়। সুধারাম থানার ভারপ্রাপ্ত কর্মকর্তা মোশারফ হোসেন তরফদার বলেন, আধিপত্য বিস্তার নিয়ে দুই দল ছাত্রের মধ্যে সংঘর্ষের খবর পেয়ে পুলিশ গিয়ে পরিস্থিতি নিয়ন্ত্রণে আনে। ম্যাটসের ভারপ্রাপ্ত অধ্যক্ষ সালাউদ্দিন শরীফ বলেন, টেলিভিশনে খেলা দেখার সময় আগে-পিছে বসা নিয়ে কথা-কাটাকাটির জের ধরে ছাত্রদের দুই পক্ষ সংঘর্ষে লিপ্ত হয়। উদ্ভূত পরিস্থিতিতে গতকাল একাডেমিক কাউন্সিলের জরুরি বৈঠক করে অনির্দিষ্টকালের জন্য ম্যাট্স বন্ধ ঘোষণা করা হয়েছে।
