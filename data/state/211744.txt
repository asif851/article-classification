
কিশোরগঞ্জের শোলাকিয়ায় জঙ্গি হামলার ‘মূল পরিকল্পনাকারী’ হিসেবে জাহাঙ্গীর আলম ওরফে রাজীব গান্ধী ওরফে সুভাস ওরফে জাহিদকে (৩২) তিন দিনের রিমান্ডে নিয়েছে পুলিশ। সোমবার সকালে কিশোরগঞ্জের ১ নম্বর আদালতের জ্যেষ্ঠ বিচারিক হাকিম মো. ইকবাল মাহমুদ এই রিমান্ড মঞ্জুর করেন। শোলাকিয়ায় জঙ্গি হামলার ঘটনায় করা মামলার তদন্ত কর্মকর্তা ও কিশোরগঞ্জ সদর মডেল থানার তদন্ত পরিদর্শক মো. মুর্শেদ জামান আসামির রিমান্ডের আবেদন করেন।
রাজীব গান্ধী গাইবান্ধা জেলার গোবিন্দগঞ্জ থানার পশ্চিম রাঘবপুর গ্রামের ওসমান গণির ছেলে। গত ১৩ জানুয়ারি রাতে টাঙ্গাইলের এলেঙ্গা থেকে তাঁকে সন্দেহভাজন জঙ্গি হিসেবে আটক করে পুলিশ। পরে গুলশানের হলি আর্টিজান ও উত্তরবঙ্গের বিভিন্ন মামলায় রিমান্ডে জিজ্ঞাসাবাদ শেষে রোববার বিকেলে দিনাজপুর জেলা কারাগার থেকে তাঁকে কিশোরগঞ্জে আনা হয়।মামলার তদন্ত কর্মকর্তা মো. মুর্শেদ জামান প্রথম আলোকে বলেন, রাজীব গান্ধীকে রিমান্ডে নিয়ে জিজ্ঞাসাবাদ করা হবে। তাঁর নির্দেশেই গত বছরের ৭ জুলাই ঈদুল ফিতরের দিন শোলাকিয়া ঈদগাহ মাঠের কাছে জঙ্গি হামলার ঘটনা ঘটে। সেখানে নিহত দুই জঙ্গি আবির রহমান ও শফিউল তাঁর মাধ্যমেই নব্য জেএমবিতে আসে।ঈদুল ফিতরের দিন আজিমউদ্দিন উচ্চবিদ্যালয়ের কাছে পুলিশের তল্লাশির সময় জঙ্গিদের গ্রেনেডের বিস্ফোরণ ও চাপাতির কোপে দুই পুলিশ কনস্টেবল মারা যান। এ সময় আরও ১২ পুলিশ সদস্য আহত হন। পুলিশের সঙ্গে বন্দুকযুদ্ধে ঘটনাস্থলে আবির রহমান মারা যান। উভয় পক্ষের গোলাগুলির মধ্যে নিজ বাসায় গুলিবিদ্ধ হয়ে মারা যান এলাকার গৃহবধূ ঝর্ণা রাণী ভৌমিক। আটক করা হয় জঙ্গি শফিউল ও স্থানীয় তরুণ জাহিদুল ইসলাম ওরফে তানিমকে। পরে র‍্যাবের সঙ্গে এক বন্দুকযুদ্ধে শফিউল নিহত হন।গতকাল রাজীব গান্ধী ছাড়াও এ ঘটনায় আটক জাহিদুল ইসলাম ও শফিউলের গাইবান্ধার বাড়ির মালিক আনোয়ার হোসেনকে আদালতে হাজির করা হয়।
