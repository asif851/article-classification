
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, বিএনপি তাদের শান্তিপূর্ণ আন্দোলনের কর্মসূচিকে সংঘর্ষের দিকে নিয়ে যাচ্ছে। বিএনপির শান্তিপূর্ণ আন্দোলনে কেউ বাধা দিচ্ছে না।
রাজধানীর ইঞ্জিনিয়ার্স ইনস্টিটিউশনের (আইইবি) সেমিনার কক্ষে আজ রোববার বিকেলে আওয়ামী লীগের বিজ্ঞান ও প্রযুক্তিবিষয়ক উপকমিটির প্রথম সভায় ওবায়দুল কাদের এ কথা বলেন।
ওবায়দুল কাদের বলেন, রাস্তা বন্ধ করে কোনো সভা সমাবেশ করা যাবে না। বিএনপি ঘণ্টার পর ঘণ্টা রাস্তা বন্ধ করে আন্দোলন করে মানুষের দুর্ভোগ সৃষ্টি করছে। তিনি বলেন, ‘আপনারা যদি শান্তিপূর্ণ আন্দোলন করেন, তাহলে ঘরে-অফিসে করুন। রাস্তায় কেন? জনদুর্ভোগ সৃষ্টি করছেন কেন?’
ওবায়দুল কাদের বলেন, ‘শান্তিপূর্ণ আন্দোলনের নামে অশান্তির ক্ষেত্র তৈরি করছেন। ৫ জানুয়ারির মতো কার্যক্রম করা কি শান্তিপূর্ণ আন্দোলন?’
খালেদা জিয়ার সাজা সম্পর্কে ওবায়দুল কাদের বলেন, ‘এ সিদ্ধান্ত সম্পূর্ণভাবে আদালতের এখতিয়ার। খালেদা জিয়ার জেলে থাকা শর্ট, মিড না লং টার্ম হবে, তার সিদ্ধান্ত নেবেন আদালত। খালেদা জিয়া এখন উচ্চ আদালতে আপিল করেছেন। উচ্চ আদালত যদি জামিন দেন, তাহলে তো আমাদের কিছু করার নেই।’ তিনি বলেন, ‘নির্বাচনে অংশগ্রহণ করলেও আমাদের কিছু করার নেই। যদি আদালত অনুমতি দেন। এটার সঙ্গে আমাদের কোনো সম্পর্ক নেই।’
সেতুমন্ত্রী ওবায়দুল কাদের বলেন, খালেদা জিয়া জামিন পেলে নিয়ম অনুযায়ী পাবেন। না পেলে আদালত দেখবেন। এখানে সরকারের কোনো প্রকার হস্তক্ষেপ নেই।
আওয়ামী লীগের উপদেষ্টামণ্ডলীর সদস্য এবং বিজ্ঞান ও প্রযুক্তিবিষয়ক উপকমিটির চেয়ারম্যান হোসেন মনসুরের সভাপতিত্বে স্বাগত বক্তব্য দেন আওয়ামী লীগের বিজ্ঞান ও প্রযুক্তিবিষয়ক সম্পাদক আবদুস সবুর।
