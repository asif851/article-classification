
ব্রাহ্মণবাড়িয়ার সরাইল উপজেলায় যাত্রীবাহী মাইক্রোবাস ও পণ্যবাহী ট্রাকের মধ্যে মুখোমুখি সংঘর্ষে দুজন নিহত হয়েছে। আহত হয়েছে ১৪ জন।
আজ সোমবার সকাল সাড়ে ছয়টার দিকে উপজেলার বেড়তলা এলাকায় ঢাকা-সিলেট মহাসড়কে এই দুর্ঘটনা ঘটে।
নিহত দুজন হলেন দুধ মিয়া (৬০) ও তাঁর ভাইয়ের ছেলে রুমান মিয়া (৩৫)। তাঁদের বাড়ি জেলার সদর উপজেলার সাদেকপুর ইউনিয়নের সাদেকপুর গ্রামে।
আহত ব্যক্তিদের মধ্যে পাঁচজনকে ঢাকায় পাঠানো হয়েছে। অন্যরা ব্রাহ্মণবাড়িয়া জেলা সদর হাসপাতালে চিকিৎসাধীন আছেন।
হতাহত ব্যক্তিদের মধ্যে অন্তত ১৪ জন পরস্পরের স্বজন। আহত ব্যক্তিদের মধ্যে মাইক্রোবাসের চালক ও তাঁর সহকারী আছেন।
পুলিশ ও প্রত্যক্ষদর্শী ব্য​ক্তিদের ভাষ্য, যাত্রীবাহী মাইক্রোবাসটি ঢাকার দিকে যাচ্ছিল। পণ্যবাহী ট্রাকটি বিপরীত দিক থেকে আসছিল। বেড়তলা এলাকায় মাইক্রোবাস ও ট্রাকের মধ্যে মুখোমুখি সংঘর্ষ হয়। এতে মাইক্রোবাসটি দুমড়েমুচড়ে যায়। ঘটনাস্থলেই নিহত হয় দুজন।
হতাহত ব্যক্তিদের স্বজনদের ভাষ্য, দুধ মিয়ার দুই ছেলের আজ বিদেশ থেকে দেশে ফেরার কথা। ঢাকার হজরত শাহজালাল আন্তর্জাতিক বিমানবন্দরে তাঁদের অভ্যর্থনা জানাতে যাচ্ছিলেন স্বজনেরা। পথে দুর্ঘটনা ঘটে।
দুর্ঘটনার পর মহাসড়কে যানজট সৃষ্টি হয়। পরে থানা ও হাইওয়ে পুলিশ গিয়ে পরিস্থিতি নিয়ন্ত্রণে আনে। যান চলাচল স্বাভাবিক হয়।
সরাইল বিশ্বরোড মোড় হাইওয়ে থানার ভারপ্রাপ্ত কর্মকর্তা (ওসি) মো. আলমগীর সিদ্দিক বলেন, নিহত দুজনের লাশ উদ্ধার করা হয়েছে। আহত ব্যক্তিদের চিকিৎসার জন্য হাসপাতালে পাঠানো হয়েছে। ট্রাকের চালক পালিয়েছেন। এ ঘটনায় মামলা হবে।
