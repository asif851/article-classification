
যশোরে আজ সোমবার সন্ধ্যায় কবির হোসেন ওরফে পলাশ (৩০) নামের শহর ছাত্রদলের সহসভাপতিকে গুলি করে হত্যা করেছে দুর্বৃত্তরা। এ ঘটনায় শামসুজ্জামান নামের ছাত্রদলের আরও এক নেতা গুলিবিদ্ধ হয়েছেন। আজ সন্ধ্যা সাতটার দিকে শহরের উকিলবার মোড়ে এ ঘটনা ঘটে।ঘটনাকে কেন্দ্র করে শেষ খবর পাওয়া পর্যন্ত যশোর শহরে গাড়ি ও দোকানপাট ভাঙচুর করছেন ছাত্রদলের নেতা-কর্মীরা। কবির হোসেনের বাড়ি শহরের নীলরতনধর সড়কে। তাঁর বাবার নাম মহিদুল ইসলাম।প্রত্যক্ষদর্শী সূত্রে জানা গেছে, আজ সন্ধ্যায় কবির হোসেন ও শামসুজ্জামান বন্ধুদের সঙ্গে শহরের উকিলবার মোড়ে বসে চা খাচ্ছিলেন। এ সময় হঠাত্ করেই কয়েকজন যুবক এসে পিস্তল ঠেকিয়ে কবির হোসেনের মাথায় ও শামসুজ্জামানের পায়ে গুলি করে। পরে দুর্বৃত্তরা ঘটনাস্থলে ককটেলের বিস্ফোরণ ঘটিয়ে পালিয়ে যায়। স্থানীয় জনতা কবির হোসেন ও শামসুজ্জামানকে আহত অবস্থায় উদ্ধার করে যশোর ২৫০ শয্যাবিশিষ্ট জেনারেল হাসপাতালে নিয়ে যান। পরে চিকিত্সাধীন অবস্থায় কবির হোসেনের মৃত্যু হয়।হাসপাতালের জরুরি বিভাগের চিকিত্সক কল্লোল কুমার সাহা জানান, চিকিত্সাধীন অবস্থায় গুলিবিদ্ধ কবির হোসেনের মৃত্যু হয়েছে। এ ঘটনার পর হাসপাতাল থেকে ছাত্রদলের নেতা-কর্মীরা একটি বিক্ষোভ মিছিল বের করেন। মিছিল থেকে ছাত্রদলের নেতা-কর্মীরা শহরের দড়াটানা মোড়ে বেশ কয়েকটি মোটরসাইকেল, অটোরিকশা ও অস্থায়ী দোকানপাটে ভাঙচুর চালান। শেষ খবর পাওয়া পর্যন্ত তাঁরা ভাঙচুর চালাচ্ছেন।পুলিশ সুপার জয়দেব ভদ্র ঘটনাস্থলে উপস্থিত আছেন। তবে শহরে উত্তেজনা বিরাজ করায় কারও মন্তব্য নেওয়া সম্ভব হয়নি।
