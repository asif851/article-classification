
ডাক ও টেলিযোগাযোগ প্রতিমন্ত্রী তারানা হালিম আগামী ১২ জানুয়ারি ফেসবুকের সঙ্গে বৈঠক করবেন। সিঙ্গাপুরে ওই বৈঠক হবে। সরকারের দুই বছর পূর্তি উপলক্ষে অর্জন এবং নতুন বছরের ভবিষ্যৎ পরিকল্পনা তুলে ধরতে আজ বুধবার সচিবালয়ে আয়োজিত সংবাদ সম্মেলনে এ তথ্য জানান প্রতিমন্ত্রী।
তারানা হালিম জানান, ১২ জানুয়ারি থেকে তাঁর সিঙ্গাপুর ও মালয়েশিয়া সফরের প্রথম দিন ফেসবুকের সঙ্গে বৈঠকটি হবে। ওই সফরে মাইক্রোসফট ও গুগলের সঙ্গেও তাঁর বৈঠক হবে বলে জানান তিনি।এর আগে গত ডিসেম্বরে ফেসবুকের একটি প্রতিনিধিদলের সঙ্গে ঢাকায় বৈঠক হয়। আলোচনায় সরকারের পক্ষে অংশ নেন স্বরাষ্ট্রমন্ত্রী আসাদুজ্জামান খান কামাল, তথ্য ও যোগাযোগ প্রযুক্তি প্রতিমন্ত্রী জুনাইদ আহমেদ পলক এবং ডাক ও টেলিযোগাযোগ প্রতিমন্ত্রী তারানা হালিম। ফেসবুকের পক্ষে ছিলেন ফেসবুকের দক্ষিণ এশিয়ার পলিসি ম্যানেজার দিপালী লিবারহেন এবং রাজনৈতিক ও আইন উপদেষ্টা বিক্রম লাং।বৈঠকে বাংলাদেশের প্রেক্ষাপটে ফেসবুকের নানা ধরনের অপব্যবহারসহ নেতিবাচক বিষয়গুলো তুলে ধরা হয় ফেসবুকের প্রতিনিধিদের কাছে। সব ধরনের পোস্ট আগে থেকে তদারকির জন্য বাংলাদেশে ফেসবুকের অ্যাডমিন চেয়ে এখানে আলাদা একটি সার্ভার স্থাপনের অনুরোধ জানানো হয়েছে। পাশাপাশি যেকোনো বিষয়ে সরকারের অনুরোধে দ্রুত সাড়াও চায় বাংলাদেশ।তবে প্রতিনিধিদলের সদস্যরা কোনো বিষয়েই তাৎক্ষণিক কোনো সিদ্ধান্ত দিতে পারেননি। তাঁরা বিষয়টি ভেবে দেখার কথা জানিয়ে বলেছেন, ফিরে গিয়ে এসব বিষয়ে সিদ্ধান্ত জানাবেন। ওই ধারাবাহিকতায় সরকারের পক্ষ থেকে নিয়মিতভাবেই যোগাযোগ রাখা হয় এবং তারই পরিপ্রেক্ষিতে প্রতিমন্ত্রীর সঙ্গে এবারের বৈঠকটি হবে।সংবাদ সম্মেলনে নতুন বছরের পরিকল্পনা তুলে ধরতে গিয়ে প্রতিমন্ত্রী বলেন, সেবার মান উন্নয়ন, সেবাকে সহজলভ্য করা, নিরাপদ ও সম্প্রসারণ-এই চারটি নীতি নিয়ে ডাক ও টেলিযোগাযোগ বিভাগ অগ্রসর হবে। সেবার মান উন্নয়নের জন্য মোবাইল অপারেটরদের সঙ্গে কথা বলেছেন জানিয়ে প্রতিমন্ত্রী বলেন, কল ড্রপ রোধ, নেটওয়ার্কের মান বৃদ্ধি এবং বিটিআরসির সেবার মান সংক্রান্ত নির্দেশনা মেনে চলা, অবাঞ্ছিত প্যাকেজ বন্ধ করা, কপিরাইট লঙ্ঘন রোধ করা-ইত্যাদি বিষয়ে ইতিমধ্যেই নির্দেশনা দিয়েছি। চলতি বছরের মধ্যেই কল ড্রপের জন্য গ্রাহকদের ক্ষতিপূরণ বাস্তবায়িত হবে বলে জানান তিনি।চলতি বছরের মধ্যেই ফোর-জি চালু করা হবে জানিয়ে তারানা হালিম বলেন, ফোর-জি নেটওয়ার্ক কাভারের জন্য এ বছরই তরঙ্গ নিলাম অনুষ্ঠিত হবে। পাশাপাশি ২.৫ জি সম্প্রসারণ ও পূর্ণাঙ্গ থ্রি-জি কাভারেজ দেওয়া সম্ভব হবে।
