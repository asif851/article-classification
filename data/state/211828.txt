
যশোর-বেনাপোল মহাসড়কসহ বিভিন্ন মহাসড়কের দুরবস্থা নিয়ে সংসদীয় কমিটিতে ক্ষোভ প্রকাশ করেছেন কমিটির একাধিক সদস্য। আজ বৃহস্পতিবার সংসদ ভবনে সড়ক পরিবহন ও সেতু মন্ত্রণালয় সম্পর্কিত সংসদীয় স্থায়ী কমিটির ওই বৈঠক হয়।বৈঠকে উপস্থিত দুটি সূত্র প্রথম আলোকে জানায়, বৈঠকের আলোচ্যসূচিতে না থাকলেও মহাসড়কে দুরবস্থার কথা বৈঠকে তুলে ধরেন সরকারদলীয় সাংসদ কমিটির সদস্য মো. মনিরুল ইসলাম। তিনি বলেন, যশোর-বেনাপোল মহাসড়কের অনেক জায়গায় অবস্থা বেহাল। যে কারণে মানুষকে দুর্ভোগ পোহাতে হচ্ছে। নির্ধারিত সময়ের চেয়ে যাতায়াতে সময়ও বেশি লাগছে। অনেকে অন্য রাস্তা ঘুরে যাতায়াত করতে বাধ্য হচ্ছে। তাঁর বক্তব্যের সূত্র ধরে কমিটির আরও কয়েকজন সদস্য দেশের বিভিন্ন সড়ক মহাসড়কের দুরবস্থার কথা তুলে ধরেন। কেউ কেউ বলেন, সংস্কার করা হলেও তা বেশি দিন ভালো থাকছে না। মন্ত্রণালয়ের পক্ষ থেকে জানানো হয়, ক্ষতিগ্রস্ত মহাসড়ক সংস্কারে প্রকল্প গ্রহণ করা হচ্ছে। শিগগিরই সংস্কারকাজ শুরু হবে।
জানতে চাইলে কমিটির সভাপতি মো. একাব্বর হোসেন প্রথম আলোকে বলেন, ক্ষোভ ঠিক না, কমিটির সদস্যরা বলতেই পারেন। বৃষ্টি বাদলে অনেক জায়গায় রাস্তাঘাট খারাপ হয়েছে। এ বিষয়টি কেউ কেউ বলেছেন। কমিটি দ্রুত রাস্তা সংস্কার করতে বলেছে। আর পদ্মা সেতুর অগ্রগতি নিয়ে বৈঠকে আলোচনা হয়েছে।বৈঠক শেষে সংসদ সচিবালয়ের এক সংবাদ বিজ্ঞপ্তিতে বলা হয়, বৈঠকে যশোর-বেনাপোল আন্তর্জাতিক মহাসড়কসহ সারা দেশে বেশ কিছু সড়ক মহাসড়কের দুরবস্থার কারণে যান চলাচলে সাধারণ মানুষের ভোগান্তি লাঘবে দ্রুত এসব সড়ক মহাসড়ক সংস্কারের সুপারিশ করা হয়। বৈঠকে পদ্মা বহুমুখী সেতু নির্মাণ প্রকল্পের সর্বশেষ অবস্থা ও বাস্তবায়ন অগ্রগতি এবং তৃতীয় শীতলক্ষ্যা সেতু নির্মাণ প্রকল্পের অগ্রগতি নিয়ে আলোচনা হয়।বৈঠকের উপস্থাপন করা প্রতিবেদনে দেখা যায়, এখন পর্যন্ত মূল সেতুর কাজের বাস্তব অগ্রগতি ৪৯ শতাংশ। নদী শাসনের কাজ ৩৪ শতাংশ, জাজিরা সংযোগ সড়কের কাজ ৯৯ দশমিক ৫৫ শতাংশ, মাওয়া সংযোগ সড়কের কাজ শতভাগ শেষ হয়েছে। জানতে চাইলে কমিটির সদস্য নাজমুল হক প্রধান প্রথম আলোকে বলেন, বৈঠকে মূলত পদ্মা সেতুর অগ্রগতি নিয়ে আলোচনা হয়েছে। এ ছাড়া রাজধানীর যাত্রাবাড়ী এলাকায় প্রায় আট বিঘা সরকারি জমি বেদখল হয়ে আছে। এ বিষয়ে একটি তদন্ত কমিটি গঠন করা হয়েছে।মো. একাব্বর হোসেনের সভাপতিত্বে কমিটির সদস্য সড়ক পরিবহন ও সেতুমন্ত্রী ওবায়দুল কাদের, রমেশ চন্দ্র সেন, এ কে এম এ আউয়াল, রেজওয়ান আহাম্মদ তৌফিক, ফয়জুর রহমান, নাজমুল হক প্রধান, মো. মনিরুল ইসলাম, নাজিম উদ্দিন আহমেদ বৈঠকে অংশ নেন।
