
প্রধান শিক্ষকদের দ্বিতীয় শ্রেণির গেজেটেড কর্মকর্তার পদমর্যাদা বাস্তবায়ন ও জাতীয় বেতন স্কেলে দশম গ্রেডে অন্তর্ভুক্ত করাসহ ৫ দফা দাবিতে কর্মসূচি ঘোষণা করেছে বাংলাদেশ সরকারি প্রাথমিক বিদ্যালয় প্রধান শিক্ষক সমিতি। সংগঠনটির নেতারা বলেছেন, ৩০ সেপ্টেম্বরের মধ্যে দাবি বাস্তবায়ন না হলে সব সরকারি প্রাথমিক বিদ্যালয়ে ৩ অক্টোবর থেকে ৫ অক্টোবর সকাল নয়টা থেকে ১২টা পর্যন্ত তিন ঘণ্টা কর্মবিরতি এবং ৬ অক্টোবর থেকে লাগাতার পূর্ণদিবস কর্মবিরতি পালন করা হবে। এরপরও দাবি না মানা হলে নভেম্বরে অনুষ্ঠেয় প্রাথমিক শিক্ষা সমাপনী পরীক্ষার দায়িত্ব বর্জনে বাধ্য হবেন তাঁরা।
আজ রোববার জাতীয় প্রেসক্লাবে সংবাদ সম্মেলন করে সংগঠনের নেতারা এসব কথা বলেন। সংবাদ সম্মেলনে লিখিত বক্তব্যে পড়েন সংগঠনের আহ্বায়ক রিয়াজ পারভেজ। সংগঠনটি এর আগেও বিভিন্ন কর্মসূচি পালন করেছে।এ ছাড়া প্রাথমিক শিক্ষকদের বেশ কয়েকটি সংগঠন বিভিন্ন দাবিতে পৃথকভাবে কর্মসূচি পালন করছেন। এর মধ্যে বাংলাদেশ প্রাথমিক শিক্ষক সমিতি গতকাল শনিবার ও আজ রোববার সকাল ১০ থেকে দুপুর ১২টা পর্যন্ত কর্মবিরতি পালন করেছেন।
