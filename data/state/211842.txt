
ঢাকা বিশ্ববিদ্যালয় সিনেটে ২৫ জন রেজিস্টার্ড গ্র্যাজুয়েট প্রতিনিধি নির্বাচনের তফসিল ঘোষণা করা হয়েছে। আগামী ৬, ১৩ ও ২০ জানুয়ারি তিন ধাপে ঢাকার তিনটি কেন্দ্র ও সারা দেশের ৪২টি কেন্দ্রে এ নির্বাচন হবে। ফল প্রকাশ করা হবে ২১ জানুয়ারি।আজ বৃহস্পতিবার বিশ্ববিদ্যালয়ের এক সংবাদ বিজ্ঞপ্তিতে এ তথ্য জানানো হয়। এ নির্বাচন নিয়ে গত জুলাই মাস থেকে নানা নাটকীয়তার পর অবশেষে আজ তফসিল ঘোষণা করা হলো। বিশ্ববিদ্যালয়ের জনসংযোগ দপ্তরের ভারপ্রাপ্ত পরিচালক নূর-ই-ইসলাম প্রথম আলোকে বলেন, নির্বাচনের কেন্দ্রগুলো সংবাদপত্রে বিজ্ঞপ্তির মাধ্যমে জানিয়ে দেওয়া হবে।
বিজ্ঞপ্তিতে বলা হয়, ৬ নভেম্বর থেকে ২০ নভেম্বর পর্যন্ত প্রশাসনিক ভবন থেকে ১০০ টাকা দিয়ে নির্বাচনে অংশ নেওয়ার মনোনয়নপত্র সংগ্রহ ও জমা দিতে হবে। ২৯ নভেম্বর প্রার্থিতা প্রত্যাহারের শেষ দিন। ভোটারদের সশরীরে ১৫ নভেম্বর থেকে ৭ ডিসেম্বর পর্যন্ত প্রশাসনিক ভবন থেকে পরিচয়পত্র নিতে হবে।
রেজিস্টার্ড গ্র্যাজুয়েট নির্বাচন ছাড়াই উপাচার্য প্যানেল নির্বাচনের জন্য সিনেটের বিশেষ অধিবেশন আহ্বান করা হলে গত ২৪ জুলাই ১৫ জন শিক্ষক ও রেজিস্টার্ড গ্র্যাজুয়েট হাইকোর্টে রিট আবেদন করেন। হাইকোর্ট বিশেষ অধিবেশন ডাকার চিঠির কার্যকারিতা স্থগিত করলেও চেম্বার আদালতের স্থগিতাদেশ নিয়ে ২৯ জুলাই উপাচার্য প্যানেল নির্বাচন হয়ে যায়। সেই নির্বাচনে সাবেক উপাচার্য অধ্যাপক আ আ ম স আরেফিন সিদ্দিকসহ তিনজনের প্যানেল নির্বাচিত হয়। কিন্তু ৩ আগস্ট আপিল বিভাগ এই প্যানেলের পরবর্তী কার্যক্রম স্থগিত করে হাইকোর্টে নিষ্পত্তির জন্য পাঠান। নিষ্পত্তির আগেই গত ৪ সেপ্টেম্বর অধ্যাপক মো. আখতারুজ্জামানকে সাময়িকভাবে ঢাকা বিশ্ববিদ্যালয়ের নতুন উপাচার্য হিসেবে নিয়োগ দেন আচার্য রাষ্ট্রপতি মো. আবদুল হামিদ। পরে (১০ অক্টোবর) হাইকোর্ট সিনেটের মাধ্যমে নির্বাচিত প্যানেলকে অবৈধ ঘোষণা করে পূর্ণাঙ্গ সিনেটের মাধ্যমে ছয় মাসের মধ্যে উপাচার্য প্যানেল নির্বাচনের নির্দেশ দেন।
