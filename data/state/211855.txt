
জিয়া অরফানেজ ট্রাস্ট দুর্নীতির মামলায় বিএনপির চেয়ারপারসন খালেদা জিয়ার করা দুটি লিভ টু আপিল (আপিলের অনুমতি চেয়ে আবেদন) খারিজ করেছেন সুপ্রিম কোর্টের আপিল বিভাগ। গতকাল সোমবার প্রধান বিচারপতি মো. মোজাম্মেল হোসেনের নেতৃত্বাধীন আপিল বিভাগের পাঁচ বিচারপতির বেঞ্চ এ আদেশ দেন।একই বেঞ্চে জিয়া চ্যারিটেবল ট্রাস্ট মামলায় খালেদা জিয়ার লিভ টু আপিলের ওপর গতকাল শুনানি শেষ হয়েছে। আজ মঙ্গলবার এ আবেদনের ওপর আদেশ দেওয়া হবে। এই দুটি মামলায় শুনানির জন্য গতকাল বিচারিক আদালত ১ ডিসেম্বর পরবর্তী দিন ধার্য করেন।জিয়া অরফানেজ ট্রাস্ট মামলায় অভিযোগ আমলে নেওয়া ও অভিযোগ গঠনের বিরুদ্ধে আবেদন খারিজ করে হাইকোর্টের আদেশের বিরুদ্ধে খালেদা জিয়া দুটি লিভ টু আপিল করেন। আর জিয়া চ্যারিটেবল ট্রাস্ট মামলায় অভিযোগ গঠনের বিরুদ্ধে করা রিট খারিজের আদেশের বিরুদ্ধে অপর লিভ টু আপিল করা হয়।আপিল বিভাগের আদেশের পর অ্যাটর্নি জেনারেল মাহবুবে আলম প্রথম আলোকে বলেন, আপিল বিভাগ দুটি আবেদন খারিজ করে দিয়েছেন। ফলে মামলার কার্যক্রম চলতে আইনগত কোনো বাধা নেই।খালেদা জিয়ার আইনজীবী জয়নুল আবেদীন বলেন, ‘ফৌজদারি কার্যবিধির ৫২৬ অনুসারে মামলা অন্য আদালতে বদলির জন্য সর্বোচ্চ আদালতে আবেদন করেছি। এটি শুনানির জন্য প্রয়োজনীয় পদক্ষেপ নেওয়া হবে। মনে করি, এ আবেদনের নিষ্পত্তি না হওয়া পর্যন্ত নিম্ন আদালতে মামলা চলতে পারে না।’জিয়া অরফানেজ ও জিয়া চ্যারিটেবল ট্রাস্ট দুর্নীতি মামলায় গতকাল বিচারিক আদালত ঢাকার বিশেষ জজ আদালত-৩-এ শুনানির দিন ধার্য ছিল। বকশীবাজারের আলিয়া মাদ্রাসাসংলগ্ন মাঠে স্থাপিত বিশেষ জজ আদালত-৩-এর অস্থায়ী এজলাসে এই দুই মামলার কার্যক্রম চলছে।গতকাল খালেদা জিয়ার পক্ষে সময়ের আবেদন করে তাঁর আইনজীবীরা আদালতে জানান, এই দুটি মামলার বৈধতা নিয়ে আপিল বিভাগে আবেদন করা হয়েছে। তা আদেশের জন্য রয়েছে। আপিল বিভাগে আবেদনগুলো নিষ্পত্তি না হওয়া পর্যন্ত¯সাক্ষ্য গ্রহণের কার্যক্রম মুলতবি রাখা প্রয়োজন।শুনানি শেষে বিচারক বাসুদেব রায় আবেদন মঞ্জুর করে আগামী ১ ডিসেম্বর পরবর্তী তারিখ ধার্য করেন।জিয়া অরফানেজ ট্রাস্ট মামলায় ২০০৯ সালের ৫ আগস্ট অভিযোগপত্র দেওয়া হয়। এর বিরুদ্ধে খালেদা জিয়ার করা বাতিল আবেদনের শুনানি শেষে ২০১১ সালের ১৪ ডিসেম্বর হাইকোর্ট খারিজ (রুল ডিসচার্জ) করেন। এর বিরুদ্ধে ২০১২ সালের ২৬ ফেব্রুয়ারি লিভ টু আপিল করেন খালেদা জিয়া। এই দুই মামলায় গত ১৯ মার্চ বিশেষ জজ আদালত-৩ অভিযোগ গঠন করেন। এই অভিযোগ গঠনের আদেশ বাতিল চেয়ে খালেদা জিয়ার করা রিট ২৩ এপ্রিল হাইকোর্টে খারিজ হয়। ৭ জুলাই দুটি লিভ টু আপিল করা হয়।জিয়া চ্যারিটেবল ট্রাস্টের নামে অবৈধভাবে তিন কোটি ১৫ লাখ ৪৩ হাজার টাকা লেনদেনের অভিযোগে খালেদা জিয়াসহ চারজনের বিরুদ্ধে একটি মামলা করে দুদক। জিয়া অরফানেজ ট্রাস্টের দুই কোটি ১০ লাখ ৭১ হাজার ৬৪৩ টাকা আত্মসাতের অভিযোগে খালেদা জিয়া ও তারেক রহমানসহ ছয়জনের বিরুদ্ধে অপর মামলাটি করা হয়।
