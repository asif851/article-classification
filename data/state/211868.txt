
চট্টগ্রাম নগরের ষোলশহর ভূমি কার্যালয়ের এক কর্মচারীকে ঘুষের টাকা লেনদেনের সময় হাতেনাতে গ্রেপ্তার করেছে দুর্নীতি দমন কমিশন (দুদক)।
আজ মঙ্গলবার বেলা ১১টার দিকে ষোলশহরে অভিযান চালিয়ে ওই ব্যক্তিকে গ্রেপ্তার করা হয়। অভিযানে নেতৃত্ব দেন দুদকের চট্টগ্রাম কার্যালয়ের উপপরিচালক মো. মোশাররফ হোসেন মৃধা।
গ্রেপ্তার হওয়া ব্যক্তির নাম সঞ্জীব কুমার দে। তিনি ষোলশহর ভূমি কার্যালয়ের অফিস সহকারী। তাঁর বাড়ি নগরের এনায়েতবাজার গোয়ালপাড়া এলাকায়।
দুদকের উপরিচালক মো. মোশাররফ হোসেন মৃধা প্রথম আলোকে বলেন, ঘুষের টাকা লেনদেন করার সময় সঞ্জীবকে হাতেনাতে ধরা হয়েছে। তিনি ১০ হাজার টাকা ঘুষ নিয়েছেন। আরও ১০ হাজার টাকা দাবি করেছেন। ছদ্মবেশে থাকা দুদকের লোকজন তা শুনেছেন, দেখেছেন। সঞ্জীবের বিরুদ্ধে মামলা দায়েরের প্রস্তুতি চলছে।
ঘুষ দিতে বাধ্য হওয়া মোহাম্মদ সফির ভাষ্য, নামজারি সংশোধনের জন্য ছয় মাস ধরে ভূমি কার্যালয়ে দৌড়ঝাঁপ করেন তিনি। একপর্যায়ে ২০ হাজার টাকার বিনিময়ে কাজ করিয়ে দিতে রাজি হন সঞ্জীব। আজ ১০ হাজার টাকা লেনদেনের সময় সঞ্জীব ধরা পড়েন।
অভিযোগ অস্বীকার করে সঞ্জীব বলেন, তিনি টাকা চাননি। তাঁকে জোর করা হয়েছে।
ষোলশহর ভূমি কার্যালয়ের সহকারী কমিশনার মো. নোমান হোসেন বলেন, ভুক্তভোগী ব্যক্তিরা তাঁর কাছে এলে সহজ সমাধান দিতে পারতেন তিনি। আর দুর্নীতির ব্যাপারে কর্মকর্তা-কর্মচারীদের সতর্ক করেছেন তিনি। এরপরও কেউ অপকর্ম করলে এর দায় ব্যক্তিকেই নিতে হবে।
