
দেশের বিভিন্ন জেলায় অভিযান চালিয়ে গতকাল মঙ্গলবার আরও ১৪ জনকে গ্রেপ্তার করেছে দুর্নীতি দমন কমিশন (দুদক)। যাঁদের বিরুদ্ধে অর্থ পাচার, জ্ঞাত আয়বহির্ভূত সম্পদ অর্জন, প্রতারণা, জালিয়াতি, অর্থ আত্মসাৎসহ নানা অভিযোগে মামলা রয়েছে।গত ২৭ মার্চ থেকে দুদক গ্রেপ্তার অভিযান শুরু করেছে। গতকাল পর্যন্ত মোট ৪৪ জনকে গ্রেপ্তার করেছে সংস্থাটি।দুদকের প্রধান কার্যালয় থেকে জানা গেছে গতকাল ঢাকা, চট্টগ্রাম, যশোর, ময়মনসিংহ, কুমিল্লা ও টাঙ্গাইলে অভিযান চালিয়ে ১৪ জনকে গ্রেপ্তার করা হয়। তাঁরা হলেন, রাজধানী উন্নয়ন কর্তৃপক্ষের (রাজউক) সাবেক তদারককারী ছফির উদ্দিন আকন্দ, যশোর হাউজিং এস্টেটের সাবেক প্রশাসনিক কর্মকর্তা মো. মোক্তার আলী, রূপালী ব্যাংক ময়মনসিংহের ফুলবাড়িয়া শাখার সাবেক কর্মকর্তা মো. মোর্শেদ আলম, ময়মনসিংহের ফুলপুরের রামভদ্রপুর ইউপির চেয়ারম্যান মো. রোকনুজ্জামান, ময়মনসিংহের ধোবাউড়া উপজেলার প্রকল্প বাস্তবায়ন কর্মকর্তা মোহাম্মদ শফিকুল ইসলাম, ময়মনসিংহ বিদ্যুৎ উন্নয়ন বোর্ডের সাবেক সহকারী প্রকৌশলী মো. মঈদুল ইসলাম ও জুনিয়র অ্যাকাউন্ট অ্যাসিস্ট্যান্ট হোসনে আরা, জামালপুরের ছনকান্দা শাখা গ্রামীণ ব্যাংকের সিনিয়র কেন্দ্র ব্যবস্থাপক আবদুল ওহাব, ব্যবসায়িক প্রতিষ্ঠান হান্ডি ইন্টারন্যাশনালের মালিক খালেদ সাইফুল, সিজিএ সমবায় ঋণদান সমিতির কোষাধ্যক্ষ আবদুল কাদের, অগ্রণী কমার্স অ্যান্ড ফাইন্যান্স মাল্টিপারপাস কো-অপারেটিভ সোসাইটির সহসভাপতি এম এ সাত্তার, ওরিয়ন এয়ার সার্ভিসের শাকিল আহমেদ, চট্টগ্রামের ব্যবসায়ী নাইমুল ইসলাম ও কুমিল্লার হোমনার মনিরুল হক।
