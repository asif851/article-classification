
রাজধানীর গুলশানের হলি আর্টিজান বেকারি রেস্তোরাঁয় হামলার ঘটনাকে দেশের জন্য বড় রকমের ধাক্কা বলে মন্তব্য করেছেন নোবেলজয়ী অর্থনীতিবিদ ড. মুহাম্মদ ইউনূস।
চট্টগ্রাম সামাজিক ব্যবসা কেন্দ্র লিমিটেড ও নোবেলজয়ী ইউনূস সুহৃদ আয়োজিত এক ইফতার মাহফিলে মুহাম্মদ ইউনূস এ মন্তব্য করেন। আজ মঙ্গলবার সন্ধ্যায় চট্টগ্রাম ক্লাব টেনিস কমপ্লেক্সে এ ইফতার মাহফিল অনুষ্ঠিত হয়।
ইফতার মাহফিলে ড. ইউনূস জানান, ঢাকায় সামাজিক ব্যবসা দিবস উপলক্ষে ২৮ ও ২৯ জুলাই ঢাকায় দুই দিনব্যাপী অনুষ্ঠানের আয়োজনের কথা ছিল। কিন্তু গুলশানে হামলার ঘটনার পরিপ্রেক্ষিতে গতকাল সোমবার তা বাতিল করা হয়েছে। তিনি বলেন, এই বছর বড় আকারের অনুষ্ঠানের আয়োজনের প্রস্তুতি নেওয়া হয়েছে। জাপান, চীন ও ভারতসহ বিভিন্ন দেশের বিশ্ববিদ্যালয়ের অধ্যাপক, সংসদ সদস্য, মন্ত্রী, বড় বড় কোম্পানির উচ্চপদস্থ কর্মকর্তারা এতে অংশ নেওয়ার জন্য নিবন্ধন করেছেন। কিন্তু কখন কী হয়ে যায় তা কেউও জানি না।
অধ্যাপক মুহাম্মদ ইউনূস বলেন, ‘এই অনুষ্ঠানে জাপানের এক শ জন প্রতিনিধি আসার কথা ছিল। ভারত থেকে আসার কথা ছিল বড় একটি প্রতিনিধি দল। অন্যান্য দেশের অনেকেই নিবন্ধন করেছিল। কিন্তু তাঁদের আমরা কোন মুখে বলি, আমাদের এখানে আস। তাদের বলেছি তোমাদের আসার দরকার নেই। তোমাদের কাছে মাপ চাই। ভবিষ্যতে যখন সময়-সুযোগ আসবে তখন এখানে আস।’
অনুষ্ঠানের প্রধান অতিথির বক্তব্যে দেশের প্রথম এই নোবেল জয়ী বলেন, ‘গুলশানের হামলায় জাতির যে ক্ষতি হয়ে গেল তা সামান্য নয়। যে প্রক্রিয়া শুরু হয়েছে এটা তো একটা ঘটনা দিয়ে শেষ হবে না। এর হয়তো বহু রকমফের আমরা দেখব। আল্লাহ না দেখাক। কিন্তু দুঃস্বপ্ন থেকে তো আমরা বাঁচছি না। এই দুঃস্বপ্ন তাড়া করতে থাকবে। দেশের সব নাগরিক যদি সচেতন না হয়ে দাঁড়ায়, তাহলে এর থেকে রক্ষা নেই।’
গুলশানের হামলাকে বড় আঘাত উল্লেখ করে গ্রামীণ ব্যাংকের প্রতিষ্ঠাতা মুহাম্মদ ইউনূস বলেন, দেশের বাইরে গেলে এই আঘাত টের পাওয়া যাবে। সারা দুনিয়ার মানুষের কাছে এই খবর চলে গেছে। দুনিয়ার এমন কোনো পত্রিকা ও টিভি চ্যানেল নেই, যারা হামলার ঘটনা সবিস্তারে বর্ণনা করেনি। সিএনএন সারাক্ষণ দেখিয়েছে। তাদের সাংবাদিক না থাকা সত্ত্বেও রাউন্ড দ্যা ক্লক এই ঘটনা প্রচার করেছে। কাজেই ‘আমি কিছুই জানি না’ এটা দুনিয়াকে বলার সুযোগ নেই। গোপন করারও কিছু নেই। গোপন করাও নিরাপদ নয়।
অনুষ্ঠানে ড. ইউনূস আরও বলেন, ‘দেশে ভয়ঙ্কর কাণ্ড হয়ে গেল। এটি ভবিষ্যতে আমাদের কোনো দিক নির্দেশনা দিচ্ছে, সেটি ধারণা করতে পারছি না। এমন কোনো লোক নেই, যিনি এই ঘটনায় ভ্যাবাচ্যাকা খাননি। এই ঘটনা যতই পরিষ্কারভাবে এসে যাচ্ছে, ততই আমরা ছোট হয়ে যাচ্ছি।’
নোবেলজয়ী অর্থনীতিবিদ ড. মুহাম্মদ ইউনূস বলেন, ‘যে ছেলেরা মুরগি জবাই করতে ভয় পায়, সে আজ চোখের সামনে মানুষ জবাই করে ফেলেছে। এমনকি তাদের সমবয়সী একজনকে জবাই করেছে। এই ঘটনা আমাদের একটি পথ দেখিয়ে দিল। এর পেছনে দীর্ঘ প্রক্রিয়া আছে। তাদের কুবুদ্ধি কে দিল? কোথায় থেকে এ প্রক্রিয়া শুরু হয়েছে? এই প্রক্রিয়ার পুরোপুরি বিবরণ আমাদের জানতে হবে। এই প্রক্রিয়াটি বন্ধ না করা পর্যন্ত আমরা সুস্থ জাতি হিসেবে দাঁড়াতে পারব না।’
ড. মুহাম্মদ ইউনূস আরও বলেন, ‘এর প্রক্রিয়াটা যদি আমরা ধরতে না পারি তাহলে এটা আমাদের ভেতরে ঢুকে যাবে। আজ পাঁচজনকে পেয়েছি, পরে আরও পাঁচজনকে পাব। আজ হয়তো মনে করছেন আপনার ছেলে-মেয়ে নিরাপদ। তাদের (হামলাকারী) বাবা-মাও মনে করেছিলেন তাঁরা নিরাপদ। আরও কত ছেলেমেয়ে এর ভেতরে আছে তা আমরাও জানি না। আরেকদিন আরেক আরও ভয়াবহ কাণ্ডে আমাদের হয়তো বোধোদয় হবে।’
মুহাম্মদ ইউনূস বলেন, ‘আমরা এখন পরস্পরকে দোষারোপ করছি। কিন্তু দোষারোপ করে ওখানে নিষ্পত্তি করে ফেলতে হবে, যে ভয়াবহতার মধ্যে আছি। এর মূলোৎপাটন করে ফেলতে হবে। এটা যদি আমাদের শিক্ষাব্যবস্থা, পারিবারিক পরিস্থিতি ও রাজনৈতিক কারণে হয়ে থাকে, এখান থেকে আমাদের উদ্ধার হতে হবে।
অনুষ্ঠানে বক্তব্য দেন ইস্ট ডেল্টা বিশ্ববিদ্যালয়ের উপাচার্য মুহাম্মদ সিকান্দর খান। উপস্থিত ছিলেন চট্টগ্রাম বিশ্ববিদ্যালয়ের অর্থনীতি বিভাগের ইউজিসি অধ্যাপক মইনুল ইসলাম, দৈনিক আজাদীর সম্পাদক এম এ মালেক, দৈনিক পূর্বকোণের সম্পাদক তসলিম উদ্দিন চৌধুরী প্রমুখ।
