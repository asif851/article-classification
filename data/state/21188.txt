
চাঁপাইনবাবগঞ্জের গোমস্তাপুর উপজেলায় র‍্যাপিড অ্যাকশন ব্যাটালিয়নের (র‍্যাব) সঙ্গে ‘গুলিবিনিময়ে’ দুই ব্যক্তি নিহত হয়েছে।
গতকাল রোববার রাত সোয়া ১২টার পর উপজেলার চৌডালা ইউনিয়নের কুইচ্চাপাড়া-আরগাড়া সড়কে কথিত এই গুলিবিনিময়ের ঘটনা ঘটে।
র‍্যাবের ভাষ্য, নিহত ব্যক্তিরা ডাকাত দলের সদস্য ছিল। তারা র‍্যাবের টহল দলের ওপর হামলা চালিয়েছিল। এ সময় র‍্যাবের সঙ্গে গুলিবিনিময়ে তারা নিহত হয়। এ ঘটনায় র‍্যাবের চার সদস্য আহত হয়েছেন।
নিহত ব্যক্তিদের নাম-পরিচয় জানাতে পারেনি র‍্যাব।
র‍্যাবের ভাষ্য, ঘটনাস্থল থেকে একটি বিদেশি পিস্তল, একটি ম্যাগাজিন, চারটি গুলি, একটি বুলেট, তিনটি হাঁসুয়া ও একটি চায়নিজ কুড়াল উদ্ধার করা হয়েছে।
র‍্যাব-৫ চাঁপাইনবাবগঞ্জ ক্যাম্পের কোম্পানি কমান্ডার মোহাম্মদ সাঈদ আবদুল্লাহ আল মুরাদ প্রথম আলোকে বলেন, কুইচ্চাপাড়া-আরগাড়া সড়কে একদল লোক ডাকাতির প্রস্তুতি নিচ্ছিল। খবর পেয়ে র‍্যাবের একটি টহল দল ঘটনাস্থলে যায়। র‍্যাবের ওপর ডাকাতেরা হামলা চালায়। র‍্যাবের সঙ্গে গুলিবিনিময়ের দুই ডাকাত গুলিবিদ্ধ হয়।
গুলিবিদ্ধ দুজনকে উদ্ধার করে গোমস্তাপুর উপজেলা স্বাস্থ্য কমপ্লেক্সে নেওয়া হয়। সেখানে তাঁদের মৃত ঘোষণা করা হয়। পরে ময়নাতদন্তের জন্য তাঁদের লাশ সদর হাসপাতালের মর্গে পাঠানো হয়।
