
দিনাজপুরের বিরামপুর উপজেলার মা-মেয়ের অস্বাভাবিক মৃত্যু হয়েছে। স্থানীয়রা বলছেন, তাঁরা ফাঁস লাগিয়ে আত্মহত্যা করে থাকতে পারেন। রোববার সন্ধ্যার পর বিরামপুরের পলি মাহমুদ গ্রামে এ ঘটনা ঘটে।
ওই মায়ের নাম লতিফা আক্তার ওরফে সুমি (২৮)। তিনি তোফাজ্জল হোসেনের স্ত্রী। তাঁদের মেয়ের নাম নাসরিন আকতার (৯)।
স্থানীয় কাটলা ইউনিয়ন পরিষদের (ইউপি) চেয়ারম্যান নাজির হোসেন বলেন, মৃত দুজনের প্রতিবেশীদের কাছে জানতে পেরেছেন রোববার বিকেলে পারিবারিক কলহের জের ধরে গৃহবধূ সুমির স্বামী তোফাজ্জল তাঁকে মারধর করেন। এরপর বেরিয়ে যান তোফাজ্জল। সন্ধ্যার পর ঘরে ফাঁস লাগানো অবস্থায় লাশ পাওয়া যায়।
বিরামপুর থানার ভারপ্রাপ্ত কর্মকর্তা (ওসি) মো. মোখলেছুর রহমান প্রথম আলোকে বলেন, মেয়েকে হত্যা করে লতিফা আক্তার নিজে আত্মহত্যা করেছেন বলে তিনিও জানতে পেরেছেন। ঘটনাস্থলে পুলিশ পাঠানো হয়েছে। লাশ দুটি ময়নাতদন্তের পর বিস্তারিত জানা যাবে।
রোববার রাত সোয়া ১০টার দিকে বিরামপুর থানার উপরিদর্শক (এসআই) মতিয়ার রহমান মুঠোফোনে প্রথম আলোকে বলেন, ঘটনাস্থল থেকে লতিফার স্বামী তোফাজ্জলকে আটকের পর জিজ্ঞাসাবাদের জন্য থানায় নেওয়া হয়েছে।
 
