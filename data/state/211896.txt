
প্রধান বিচারপতি ও সুপ্রিম কোর্ট নিয়ে বক্তব্যের জন্য নিঃশর্ত ক্ষমা চেয়েছেন খাদ্যমন্ত্রী কামরুল ইসলাম। গতকাল রোববার তাঁর আইনজীবী সৈয়দ মামুন মাহবুব আদালতের সংশ্লিষ্ট শাখায় আবেদনটি জমা দেন।আজ সোমবার সৈয়দ মামুন মাহবুব প্রথম আলোকে বলেন, কামরুল ইসলাম নিঃশর্ত ক্ষমা চেয়েছেন। আর সরকারি কাজে দেশের বাইরে থাকায় সশরীরে আদালতে হাজির হওয়ার বিষয়ে সময় চেয়েছেন।প্রসঙ্গত, আগামীকাল খাদ্যমন্ত্রী কামরুল ইসলামের আদালতের হাজির হওয়ার নির্ধারিত দিন।৮ মার্চ দেশের সর্বোচ্চ আদালত নিয়ে খাদ্যমন্ত্রী কামরুল ইসলাম ও মুক্তিযুদ্ধ-বিষয়ক মন্ত্রী আ ক ম মোজাম্মেল হকের বক্তব্যে স্তম্ভিত হয়ে তাঁদের তলব করেন সুপ্রিম কোর্টের আপিল বিভাগ। আদালত অবমাননার অভিযোগে তাঁদের বিরুদ্ধে কেন কার্যক্রম শুরু করা হবে না, তা জানতে চেয়ে রুলও দেন আদালত। প্রধান বিচারপতি সুরেন্দ্র কুমার সিনহার নেতৃত্বাধীন নয় সদস্যের পূর্ণাঙ্গ আপিল বিভাগ এ আদেশ দেন। আগামীকাল ১৫ মার্চ সকাল নয়টায় দুই মন্ত্রীকে আপিল বিভাগে হাজির হয়ে তাঁদের বক্তব্যের বিষয়ে ব্যাখ্যা দিতে বলেছেন আদালত।৬ মার্চ একাত্তরের ঘাতক দালাল নির্মূল কমিটি আয়োজিত এক গোলটেবিল বৈঠকে খাদ্যমন্ত্রী কামরুল ইসলাম একাত্তরের মানবতাবিরোধী অপরাধে ফাঁসির আদেশ পাওয়া মীর কাসেম আলীর আপিল মামলা পুনঃশুনানির দাবি জানান। ওই শুনানিতে প্রধান বিচারপতি ও রাষ্ট্রের প্রধান আইন কর্মকর্তা হিসেবে অ্যাটর্নি জেনারেলকে অংশ না নেওয়ার পরামর্শ দেন তিনি। একই অনুষ্ঠানে মুক্তিযুদ্ধ বিষয়ক মন্ত্রী মোজাম্মেল হকও প্রধান বিচারপতিকে নিয়ে কিছু মন্তব্য করেন। পরে দুই মন্ত্রীর মন্তব্য নিয়ে আইন অঙ্গনে ব্যাপক বিতর্কের সৃষ্টি হয়। প্রধানমন্ত্রী শেখ হাসিনাও মন্ত্রীদের ওই বক্তব্যে বিরক্তি প্রকাশ করেন।
