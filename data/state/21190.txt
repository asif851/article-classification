
সিরাজগঞ্জের রায়গঞ্জ উপজেলায় এক অবসরপ্রাপ্ত প্রধান শিক্ষকের বাড়িতে হাতবোমা নিক্ষেপ করেছে দুর্বৃত্তরা। এতে অগ্নিকাণ্ডে ওই শিক্ষকের একটি ঘর পুরোপুরি এবং আরেকটি ঘর আংশিক পুড়ে গেছে। গত শনিবার রাতে চান্দাইকোনা ইউনিয়নের সিমলা গ্রামে ওই ঘটনা ঘটে।এলাকাবাসী ও পুলিশ সূত্রে জানা যায়, উপজেলার ধানগড়া মডেল উচ্চবিদ্যালয়ের সাবেক প্রধান শিক্ষক সিমলা গ্রামের বিজয় কুমার সাহার বাড়িতে শনিবার গভীর রাতে দুর্বৃত্তরা কয়েকটি হাতবোমা নিক্ষেপ করে। এতে বাড়ির একটি ঘরে আগুন ধরে যায়। একপর্যায়ে আগুন পাশের আরেকটি ঘরে ছড়িয়ে পড়ে। বাড়ির লোকজনের চিৎকারে প্রতিবেশীরা ছুটে এসে আগুন নেভানোর চেষ্টা করেন। খবর পেয়ে উপজেলার ফায়ার সার্ভিস ও সিভিল ডিফেন্সের কর্মীরা এসে আগুন নিয়ন্ত্রণে আনেন।গতকাল রোববার সকালে রায়গঞ্জ থানা-পুলিশ ঘটনাস্থল থেকে তিনটি বোমাসদৃশ বোতল উদ্ধার করে। থানার ওসি রাশেদুল ইসলাম বিশ্বাস বলেন, বোতলগুলোতে দাহ্য পদার্থের গন্ধ পাওয়া গেছে। তবে এতে কী ধরনের দাহ্য পদার্থ ছিল, তা পরীক্ষার পর জানা যাবে।বেলা ১১টার দিকে সিরাজগঞ্জ-৩ আসনের সাংসদ গাজী ম ম আমজাদ হোসেন ক্ষতিগ্রস্ত বাড়ি পরিদর্শনে আসেন। রায়গঞ্জ থানার পরিদর্শক (তদন্ত) মুমিনুল হক বলেন, এ বিষয়ে মামলার প্রস্তুতি চলছে। ক্ষতিগ্রস্ত বিজয় কুমার সাহা ঘটনার সুষ্ঠু তদন্ত করে বিচার দাবি করেন।
