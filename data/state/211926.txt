
আজিমপুর কমিউনিটি সেন্টার মাঠে কাল শনিবার থেকে শুরু হচ্ছে সাত দিনব্যাপী ‘বঙ্গবন্ধু শেখ মুজিব উৎসব-২০১৭’। প্রতিদিন সকাল নয়টা থেকে রাত আটটা পর্যন্ত এই উৎসব চলবে।
বঙ্গবন্ধু শেখ মুজিবুর রহমানের ৯৭তম জন্মবার্ষিকী উপলক্ষে দ্বিতীয়বারের মতো এই উৎসবের আয়োজন করেছে বঙ্গবন্ধু শেখ মুজিব উৎসব উদ্‌যাপন পরিষদ, কেন্দ্রীয় কমিটি। এই উৎসবে আলোচনা সভা, শিশু-কিশোরদের চিত্রাঙ্কন, বিস্কুট দৌড়, মোরগ লড়াই, রচনা, নৃত্য, কবিতা, আবৃতি ও বঙ্গবন্ধুর ৭ মার্চের ঐতিহাসিক ভাষণের ওপর প্রতিযোগিতা অনুষ্ঠিত হবে। এতে আজিমপুর, পলাশী, রসুলবাগ, হাজারীবাগ, ইসলামবাগ ও লালবাগসহ পুরান ঢাকার বিভিন্ন শিক্ষাপ্রতিষ্ঠানের শিক্ষার্থীরা অংশগ্রহণ করবে। বিজয়ীদের বিভিন্ন পুরস্কার দেওয়া হবে। এ ছাড়া অনুষ্ঠানে অংশগ্রহণকারীদের শেখ হাসিনা (১৯৮৭) রচিত ওরা টোকাই কেন? বই ও কলম উপহার দেওয়া হবে। কাল সকাল সাড়ে ১০টায় জাতীয় সংসদের স্পিকার শিরীন শারমিন চৌধুরীর এই উৎসবের উদ্বোধন করার কথা রয়েছে।
বঙ্গবন্ধু শেখ মুজিব উৎসব উদ্‌যাপন পরিষদের আহ্বায়ক ও ঢাকা দক্ষিণ সিটি করপোরেশনের (ডিএসসিসি) ২৬ নম্বর ওয়ার্ডের কাউন্সিলর হাসিবুর রহমান বলেন, এই উৎসবের মাধ্যমে তরুণ প্রজন্ম বঙ্গবন্ধু ও স্বাধীনতার ইতিহাস সম্পর্কে জানতে পারবে। এতে তাদের হৃদয়ে দেশের প্রতি ভালোবাসার সৃষ্টি হবে। এই উৎসব জাতীয়ভাবে পালনের আহ্বান জানান তিনি।
