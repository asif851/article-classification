
একাত্তরে বাংলাদেশের মহান মুক্তিযুদ্ধে অবদান রাখার জন্য আগামীকাল মঙ্গলবার আরও ৫৯ জন বিদেশি ব্যক্তিত্ব ও একটি বিদেশি সংগঠনকে সম্মাননা জানাবে সরকার। বঙ্গবন্ধু আন্তর্জাতিক সম্মেলন কেন্দ্রে রাষ্ট্রপতি আবদুল হামিদ ও প্রধানমন্ত্রী শেখ হাসিনা আগামীকাল এ সম্মাননা প্রদান করবেন।
আজ সোমবার তথ্য অধিদপ্তরে এক সংবাদ সম্মেলনে মুক্তিযুদ্ধবিষয়ক প্রতিমন্ত্রী এ বি তাজুল ইসলাম এ কথা জানান ।
৫৯ জনের মধ্যে ভারতের ৪৪ জন, পাকিস্তানের চারজন, যুক্তরাষ্ট্রের চারজন, যুক্তরাজ্যের দুজন, জাপানের দুজন, শ্রীলঙ্কার একজন, তুরস্কের একজন ও মিসরের একজন রয়েছেন। আর সংগঠনটি হলো মিসরভিত্তিক সংগঠন আফ্রো-এশিয়ান পিপলস সলিডারিটি অরগানাইজেশন।
৫৯ জনের মধ্যে ভারতের প্রয়াত রাষ্ট্রপতি ফখরুদ্দিন আলী আহমেদ ও প্রয়াত প্রধানমন্ত্রী গুলজারিলাল নন্দকে দেওয়া হবে ‘বাংলাদেশ মুক্তিযুদ্ধ সম্মাননা’। বাকি ৫৭ জন এবং সংগঠনটিকে দেওয়া হবে ‘বাংলাদেশ মুক্তিযুদ্ধ মৈত্রী সম্মাননা’।
প্রতিমন্ত্রী জানিয়েছেন, এ সরকারের আমলে এটিই সর্বশেষ সম্মাননা।
এর আগে ছয় দফায় মোট ২৭৮ জন বিদেশিকে এ সম্মাননা দেওয়া হয়।
