
গজারি বনের ভেতর থেকে প্রচণ্ড দুর্গন্ধ আসছিল। স্থানীয় কয়েকজন বাসিন্দা অতিষ্ঠ হয়ে গন্ধের উৎস খুঁজতে বনের ভেতরে যান। সেই উৎস খুঁজে পেয়ে তাঁরা খবর দেন থানায়।
থানা থেকে পুলিশ গিয়ে আজ শুক্রবার সন্ধ্যায় বনের ভেতর থেকে তরুণীর গলিত লাশ উদ্ধার করে। গাজীপুরের কালিয়াকৈর উপজেলার বক্তারপুর এলাকার গজারি বন থেকে ওই লাশ উদ্ধার করা হয়। আনুমানিক ২৩ বছর বয়সী ওই তরুণীর পরিচয় পাওয়া যায়নি।
এলাকাবাসী ও পুলিশ সূত্রে জানা যায়, আজ বিকেলে দুর্গন্ধের উৎস খুঁজতে বনে ঢুকে গিয়ে স্থানীয় লোকজন এক তরুণীর প্রায় গলিত লাশ পড়ে থাকতে দেখেন। খবর পেয়ে পুলিশ সন্ধ্যার দিকে ওই লাশ উদ্ধার করে। পুলিশের ধারণা, দুর্বৃত্তরা ১৫ থেকে ২০ দিন আগে হত্যা করে লাশ ওই বনের ভেতর ফেলে গেছে। তাৎক্ষণিকভাবে তরুণীর পরিচয় পাওয়া যায়নি।
কালিয়াকৈর থানার উপপরিদর্শক (এসআই) নায়েবুল ইসলাম জানান, প্রাথমিকভাবে ধারণা করা হচ্ছে, তরুণীকে হত্যার পর লাশ বনে ফেলা হয়েছে। লাশ ময়নাতদন্তের জন্য গাজীপুর শহীদ তাজউদ্দীন আহমদ মেডিকেল কলেজ হাসপাতালের মর্গে পাঠানো হয়েছে।
