
নাটোর ও পাবনা জেলার দায়িত্বে থাকা জেলা ক্রীড়া কর্মকর্তা রাকিবুল হাসান এছাহী (২৯) গত তিন দিন থেকে নিখোঁজ। তাঁর মোবাইল ফোন বন্ধ থাকায় কোনো খোঁজ পাচ্ছে না পরিবার।
আজ মঙ্গলবার নাটোর জেলা ক্রীড়া কর্মকর্তার কার্যালয় ও রাকিবুল হাসানের পরিবার তাঁর নিখোঁজ হওয়ার তথ্যের সত্যতা নিশ্চিত করেছে। তাঁর বাড়ি পাবনার চাটমোহর উপজেলার ছাইকোলা গ্রামে। বাবার নাম এছাম উদ্দিন। নাটোর জেলা ক্রীড়া কর্মকর্তার কার্যালয়ের অফিস সহকারী আসিক হোসেন বলেন, গত রোববার সকাল সাড়ে আটটার দিকে রাকিবুলের সঙ্গে মোবাইল ফোনে তাঁর শেষ কথা হয়েছিল। তিনি নাটোরের গুরুদাসপুরে শ্বশুরবাড়ি থেকে অফিসে আসছেন বলে জানিয়েছিলেন। কিন্তু সেদিন আর তিনি অফিসে আসেননি। পরে বিষয়টি নাটোরের পুলিশ সুপারকে ও রাকিবুলের বড় ভাইকে জানানো হয়। রোববার দুপুর থেকেই তাঁর মোবাইল ফোন বন্ধ। তিনি পাবনা জেলার অতিরিক্ত দায়িত্বে আছেন। সেখানেও তাঁর কোনো সন্ধান পাওয়া যায়নি।
রাকিবুল হাসানের শ্বশুর আবুল কালাম বলেন, ‘আমরা তাঁর কোনো খোঁজ পাচ্ছি না। রাকিবুলের মোবাইল ফোনও বন্ধ।’
এ ব্যাপারে জানতে রাকিবুল হাসানের ভাই রাজশাহী বিশ্ববিদ্যালয়ের অধ্যাপক শামসুজ্জোহার মোবাইল ফোনে যোগাযোগের চেষ্টা করা হয়েছে। তাঁর মোবাইল ফোনও বন্ধ পাওয়া গেছে।
এ ব্যাপারে নাটোরের গোয়েন্দা পুলিশের পরিদর্শক আবদুল হাই বলেন, বিষয়টি তিনি শুনেছেন। তাঁকে খোঁজার চেষ্টা হচ্ছে।
