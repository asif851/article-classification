
ঢাকা সেনানিবাসের রজনীগন্ধা-বনানী সংযোগ সড়কটি কাফরুল-মিরপুর এলাকার সঙ্গে বনানী-উত্তরা-গুলশানগামী যানবাহনের প্রধান পথ। সড়কটির পাশেই একাধিক শিক্ষাপ্রতিষ্ঠান অবস্থিত এবং শিক্ষার্থী-অভিভাবকসহ সামরিক ও বেসামরিক লোকজন নিয়মিত সড়কটি ব্যবহার করেন। ফলে সেনানিবাসের অন্যতম প্রধান এই সড়কটিতে অধিকাংশ সময়ই যানজট সৃষ্টি হয়।এ অবস্থা থেকে উত্তরণে গত বছর সড়কটির উন্নয়ন প্রকল্প গ্রহণ করা হয়। উন্নয়নকাজ শেষে গতকাল বুধবার সড়কটি উদ্বোধন করা হয়েছে। ঢাকা উত্তর সিটি করপোরেশনের মেয়র আনিসুল হক সেনানিবাসের নির্ধারিত অংশের সড়কটি উদ্বোধন করেন।রজনীগন্ধা-বনানী সংযোগ সড়কটিতে শহীদ বীর উত্তম লে. আনোয়ার গার্লস স্কুল অ্যান্ড কলেজ, আদমজী ক্যান্টনমেন্ট পাবলিক স্কুল অ্যান্ড কলেজ এবং মুসলিম মডার্ন স্কুল অবস্থিত। যানজট কমানোর লক্ষ্যে সংযোগ সড়কটির উন্নয়ন প্রকল্প গ্রহণ করা হয়। ঢাকা উত্তর সিটি করপোরেশনের অর্থায়নে গত ১৭ মে ২০১৫ তারিখে উন্নয়নকাজ শুরু হয়। প্রকল্পের মেয়াদ ছিল এক বছর। ১৫ মিটার প্রস্থের ৪ লেন বিশিষ্ট এ সড়কটি ৯৫০ মিটার দীর্ঘ। সড়কটিতে এক হাজার ২৩৪ মিটার দীর্ঘ টাইলস বসানো ফুটপাতসহ ড্রেন এবং ১ হাজার ১৬৯ মিটার দৈর্ঘ্যের সীমানাপ্রাচীর নির্মাণ করা হয়েছে। জনসাধারণের ব্যবহারের জন্য গৃহীত এ প্রকল্পটি বাংলাদেশ সেনাবাহিনীর স্পেশাল ওয়ার্কস অর্গানাইজেশনের (পশ্চিম) সার্বিক তত্ত্বাবধানে ১৭ ইঞ্জিনিয়ার কনস্ট্রাকশন ব্যাটালিয়ন বাস্তবায়ন করেছে। ‘পদাতিক সরণি উন্নয়ন’ নামের এই প্রকল্পের কাজ নির্দিষ্ট সময়ের দুই মাস আগেই শেষ হয়েছে। প্রকল্পটি বাস্তবায়নের ফলে প্রতিনিয়ত স্কুল-কলেজগামী শিক্ষার্থী-অভিভাবকসহ সামরিক ও বেসামরিক লোকজনের চলাচল সহজতর হবে।গতকালের উদ্বোধনী অনুষ্ঠানে সামরিক ও বেসামরিক উচ্চপদস্থ কর্মকর্তারা, প্রকল্পের সঙ্গে সংশ্লিষ্ট ঢাকা উত্তর সিটি করপোরেশনের কর্মকর্তারা এবং সেনাবাহিনীর জেসিও উপস্থিত ছিলেন।
