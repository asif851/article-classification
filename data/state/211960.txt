
বাংলাদেশ প্রেস ইনস্টিটিউটের (পিআইবি) নতুন চেয়ারম্যান হিসেবে নিয়োগ পেয়েছেন দৈনিক সমকাল পত্রিকার সম্পাদক গোলাম সারওয়ার। গত সোমবার সরকারি এক প্রজ্ঞাপনে বলা হয়, প্রতিষ্ঠানটির পরিচালনা বোর্ডের সাবেক চেয়ারম্যান হাবিবুর রহমান মিলন মারা যাওয়ায় শূন্য পদে তাঁকে নিযুক্ত করা হয়েছে।গোলাম সারওয়ারের সাংবাদিকতার শুরু ১৯৬৩ সালে। কিছুদিন দৈনিক পয়গাম ও সংবাদ-এ বিভিন্ন দায়িত্বে ১৯৭১ এর ২৫ মার্চ পর্যন্ত কাজ করেন। ১৯৭১ সালে নিজ এলাকা বরিশালের বানারীপাড়ায় মুক্তিযুদ্ধে সক্রিয় অংশগ্রহণ করেছিলেন৷ ১৯৭৩ থেকে ১৯৯৯ সাল পর্যন্ত তিনি ইত্তেফাক পত্রিকায় কর্মরত ছিলেন। এর মধ্যে দীর্ঘদিন কাজ করেছেন বার্তা সম্পাদক হিসেবে। পরে ১৯৯৯ সালে তাঁর সম্পাদনায় প্রকাশিত হয় দৈনিক যুগান্তর। ২০০৫ সালে তাঁর সম্পাদনায় প্রকাশিত হয় আরেকটি দৈনিক সমকাল। গোলাম সারওয়ার ২০১৩ সালে সাংবাদিকতায় একুশে পদকে ভূষিত হন। তিনি সম্পাদকদের সংগঠন ‘সম্পাদক পরিষদের’ সভাপতি ও সেন্সর বোর্ডের আপিল বিভাগের সদস্য। এ ছাড়া তিনি একাধিকবার জাতীয় প্রেসক্লাবের জ্যেষ্ঠ সহসভাপতি ছিলেন। বিজ্ঞপ্তি।
