
সিলেটের ‘আতিয়া মহলে’ অভিযান চলাকালে যে জঙ্গি হামলা হয়েছিল, ওই হামলাকারীদের সঙ্গে নরসিংদীর গাবতলীর উত্তরপাড়ার সন্দেহভাজন জঙ্গি আস্তানা থেকে উদ্ধারকৃতদের সম্পর্ক আছে বলে মনে করছে র‍্যাব।
আজ রোববার নরসিংদীর সন্দেহভাজন জঙ্গি আস্তানা থেকে পাঁচজনকে উদ্ধারের পর র‍্যাবের আইন ও গণমাধ্যম শাখার পরিচালক কমান্ডার মুফতি মাহমুদ খান সাংবাদিকদের বলেন, ‘আতিয়া মহলে অভিযানকালে যে জঙ্গি হামলা হয়েছিল, ওই হামলাকারীদের সঙ্গে এখানে যাদের উদ্ধার করা হয়েছে, তাদের একটা সম্পর্ক আছে। মূলত এ কারণেই অভিযান শুরু করা হয়। তবে আত্মীয়স্বজনেরা যখন আমাদের সঙ্গে যোগাযোগ করে আটকে পড়াদের নির্দোষ দাবি করেন, তখন আমরা উদ্ধারকাজে তাদের সহযোগিতাও নিই।’
মুফতি মাহমুদ খান জানান, বাড়িটির ভেতরে তিনটি কক্ষ আছে। বাহ্যিকভাবে একটি কক্ষের তল্লাশি শেষ হয়েছে। সেখানে কিছু পাওয়া যায়নি। বাড়িটি যথাযথ প্রক্রিয়ায় ভাড়া নেওয়া হয়েছিল কি না, তা জানতে চাইলে তিনি বলেন, ‘প্রথমে যারা বাড়িটি ভাড়া নিয়েছিল, তারা যথাযথ নিয়ম মেনেই নিয়েছিল। তবে তাদের অনেকে এখন এখানে থাকছে না। অনেকে নতুন করে এসেছে। যাদের থাকার কথা, তাদের অনেকেই এখন নেই।’
নরসিংদীর গাবতলীর উত্তরপাড়ায় সন্দেহভাজন জঙ্গি আস্তানা থেকে আজ সকালে পাঁচজনকে বের করে আনা হয়েছে। তাদের বয়স ১৫ থেকে ২২ বছরের মধ্যে। সকালে দ্বিতীয় দিনের অভিযান শুরুর আধা ঘণ্টার মধ্য তাদের বের করে আনেন র‍্যাব সদস্যরা। এখন বোমা নিষ্ক্রিয়কারী দলের সদস্যরা ঘটনাস্থলে তল্লাশি চালাচ্ছেন।
সিলেট মহানগরের দক্ষিণ সুরমার শিববাড়িতে জঙ্গি আস্তানা ‘আতিয়া মহলে’ সেনা অভিযানের মধ্যে গত ২৫ মার্চ জঙ্গি হামলায় দুই পুলিশ কর্মকর্তাসহ ছয়জন নিহত হন। সাংবাদিক, পুলিশ, র‍্যাব সদস্যসহ আহত হন ৫০ জন।
আরও পড়ুন:বের করে আনা হয়েছে পাঁচজনকে‘আমরা নিরপরাধ আ.লীগ কর্মী, আমাদের বাঁচান’
