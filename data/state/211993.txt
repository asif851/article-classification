
পুলিশ সুপার (এসপি) বাবুল আক্তারের স্ত্রী হত্যা মামলায় এহতাশেমুল হক ভোলাকে গ্রেপ্তার দেখিয়ে কারাগারে পাঠানোর আদেশ দিয়েছেন আদালত। আজ মঙ্গলবার বিকেল সোয়া পাঁচটার দিকে চট্টগ্রাম মহানগর হাকিম নাজমুল হোসেন চৌধুরী তাঁকে কারাগারে পাঠানোর আদেশ দেন।
বাকলিয়া থানার পুলিশ আজ একটি অস্ত্র মামলায় ভোলা ও তাঁর এক সহযোগী মনিরকে জিজ্ঞাসাবাদ করতে ১০ দিনের রিমান্ডে নেওয়ার আবেদন করে। চট্টগ্রাম মহানগর হাকিম নওরিন আক্তার কাঁকন দুই আসামিকে কারাগারে পাঠানোর নির্দেশ দেন। রিমান্ড শুনানির জন্য এখনো তারিখ ধার্য করেননি আদালত।
প্রথম আলোকে এ তথ্য নিশ্চিত করেন চট্টগ্রাম মহানগর পুলিশের অতিরিক্ত উপকমিশনার (প্রসিকিউশন) নির্মলেন্দু বিকাশ চক্রবর্তী।
আজ ভোরে নগরের বাকলিয়া এলাকা থেকে দুটি অস্ত্র, গুলিসহ মনিরকে গ্রেপ্তার করে পুলিশ। এর আগে গতকাল সোমবার রাতে ভোলাকে গ্রেপ্তার করা হয়। তাঁর তথ্যের ভিত্তিতে আজ অস্ত্রসহ মনির গ্রেপ্তার হয়। বাকলিয়া থানায় অস্ত্র আইনে মামলা হয় দুজনের বিরুদ্ধে। এর মধ্যে ভোলাকে এসপির স্ত্রী হত্যায় গ্রেপ্তার দেখানো হয়।
