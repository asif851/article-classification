
রাজধানীর রামপুরা এলাকার বনশ্রীতে এক পুলিশ কর্মকর্তার বাসা থেকে আম্বিয়া খাতুন (১৬) নামের এক গৃহকর্মীর লাশ উদ্ধার করা হয়েছে। আম্বিয়া পুলিশের অপরাধ তদন্ত বিভাগের (সিআইডি) পরিদর্শক জাহাঙ্গীর আলমের বাসায় কাজ করত।গতকাল রোববার রাত সাড়ে আটটার দিকে রামপুরা ব্লক-সি, রোড-২, বাসা-৩৬-এর পঞ্চম তলায় এ ঘটনা ঘটে। তবে আজ সোমবার দুপুর সাড়ে ১২টার দিকে রামপুরা থানা পুলিশ আম্বিয়ার লাশ উদ্ধার করে।রামপুরা থানার উপপরিদর্শক (এসআই) মোজাম্মেল হক প্রথম আলোকে বলেন, আম্বিয়ার লাশ উদ্ধারের পর ময়নাতদন্তের জন্য ঢাকা মেডিকেল কলেজ হাসপাতালে পাঠানো হয়েছে। ময়নাতদন্তের প্রতিবেদন পেলে মূল কারণ জানা যাবে। কর্মস্থল পরিবর্তন হওয়ার কারণে আজ সকালে মালামাল নিয়ে সপরিবারে জাহাঙ্গীর আলমের বগুড়ায় যাওয়ার কথা ছিল।আম্বিয়ার চাচা সেকান্দার আলী খান রামপুরা থানায় আজ সকালে একটি অপমৃত্যু মামলা করেছেন। তিনি জানান, গতরাতে তাঁরা আম্বিয়ার মৃত্যু সংবাদ জানতে পারেন। তাঁকে জানানো হয়েছে, সিআইডির পরিদর্শক জাহাঙ্গীরের বাসার বাথরুমে ঝরনার সঙ্গে ওড়না পেঁচিয়ে আম্বিয়া আত্মহত্যা করেছে।আম্বিয়ার গ্রামের বাড়ি পাবনার সুজানগরে।
