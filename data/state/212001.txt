
পিরোজপুর শহরের তিনটি ক্লিনিককে ১৫ হাজার টাকা জরিমানা করেছেন ভ্রাম্যমাণ আদালত। গতকাল সোমবার দুপুরে নির্বাহী হাকিম এস এম মুনিম লিংকনের নেতৃত্বে পরিচালিত ভ্রাম্যমাণ আদালত এ জরিমানা করেন। দুপুরে শহরের সার্জিকেয়ার ক্লিনিক, আইডিয়াল ক্লিনিক অ্যান্ড নার্সিং হোম ও নিউ সুন্দরবন ক্লিনিক অ্যান্ড নার্সিং হোমে ভ্রাম্যমাণ আদালতের নেতৃত্বে র‍্যাব-৮-এর সদস্যরা অভিযান চালান। এ সময় ক্লিনিকগুলোতে মেয়াদোত্তীর্ণ ওষুধ রাখা এবং অস্ত্রোপচারকক্ষ অপরিষ্কার থাকায় প্রতিটি ক্লিনিককে পাঁচ হাজার টাকা করে মোট ১৫ হাজার টাকা জরিমানা করা হয়। জরিমানার অর্থ রাষ্ট্রীয় কোষাগারে জমা দেওয়া হয়েছে। 
