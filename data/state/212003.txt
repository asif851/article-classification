
ঝিনাইদহের কোটচাঁদপুরে ধর্ষণের অভিযোগে করা মামলায় তিন যুবককে গ্রেপ্তার করেছে পুলিশ। গ্রেপ্তার হওয়া যুবকেরা হলেন কোটচাঁদপুর উপজেলা ছাত্রলীগের সভাপতি শাহিন হোসেন ওরফে শেখ শাহীন (২৩), ছাত্রলীগ কর্মী রাজু আহম্মেদ (২৪) ও কৃষ্ণ সাহা (২৩)। আজ বুধবার সকালে কোটচাঁদপুর পৌর এলাকা থেকে তাঁদের গ্রেপ্তার করা হয়।কোটচাঁদপুর থানার ভারপ্রাপ্ত কর্মকর্তা (ওসি) বিপ্লব কুমার সাহা জানান, ৫ মে দুই তরুণী ট্রেনযোগে ঢাকা যাওয়ার জন্য কালীগঞ্জ শহর থেকে কোটচাঁদপুর রেলস্টেশনে যান। রাত ১০টার দিকে তাঁরা স্টেশনে ট্রেনের অপেক্ষায় বসে ছিলেন। এমন সময় পাঁচ যুবক কৌশলে তাঁদের পাশের আমবাগানে নিয়ে যান। সেখানে তাঁরা রাতভর দুই তরুণীর ওপর পাশবিক নির্যাতন চালান। পরে ওই যুবকেরা ভয় দেখিয়ে তাঁদের বাড়িতে পাঠিয়ে দেন। এ ঘটনায় ধর্ষণের শিকার দুই তরুণী কাউকে কিছু বলতে না পারায় মানসিক যন্ত্রণায় ভুগছিলেন। একপর্যায়ে আজ ১০ মে বুধবার সকালে ধর্ষণের শিকার এক তরুণী বাদী হয়ে কোটচাঁদপুর থানায় শেখ শাহীনকে প্রধান আসামি করে পাঁচজনের বিরুদ্ধে একটি মামলা করেন। মামলার পর পুলিশ এজাহারে নাম থাকা পাঁচ যুবকের মধ্যে তিনজনকে গ্রেপ্তার করে।
এ ব্যাপারে কোটচাঁদপুর উপজেলা ছাত্রলীগের সাধারণ সম্পাদক তৌহিদুজ্জামান ওরফে তৌহিদ বলেন, এটি ষড়যন্ত্র। ছাত্রলীগের সভাপতি শেখ শাহীন কোনোভাবেই এ ঘটনার সঙ্গে যুক্ত নন। প্রতিপক্ষের লোকজন শাহীনকে হয়রানি করতে এ চক্রান্ত করেছে। তিনি বলেন, থানায় ধর্ষণের শিকার দুজনের সঙ্গে তিনি কথা বলেছেন। শাহীনের নাম তাঁরা বলেননি। যাঁরা এ ঘটনার সঙ্গে জড়িত, তাঁরা বলেছেন যে আমরা শাহীনের সঙ্গে থাকি। এতেই পুলিশ তাঁকে গ্রেপ্তার করেছে। এ বিষয়ে সংগঠনের পক্ষ থেকে প্রতিবাদ জানানো হয়েছে।
