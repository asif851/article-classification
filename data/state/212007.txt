
মানবতাবিরোধী অপরাধের মামলায় অভিযুক্ত জামায়াতের সাবেক সাংসদ মাওলানা সাখাওয়াত হোসেনসহ নয় আসামির অভিযোগ গঠনের শুনানি ১৭ নভেম্বর ধার্য করেছেন আদালত।
ওই নয় আসামির বিরুদ্ধে মুক্তিযুদ্ধের সময় গণহত্যা, হত্যাসহ পাঁচ ধরনের মানবতাবিরোধী অপরাধ সংঘটনের অভিযোগ আনা হয়েছে।
আজ মঙ্গলবার বিচারপতি আনোয়ারুল হকের নেতৃত্বাধীন তিন সদস্যের আন্তর্জাতিক অপরাধ ট্রাইব্যুনাল-১ এ আদেশ দিয়েছেন।
এ মামলায় মাওলানা সাখাওয়াত ছাড়া আরও দুই আসামি বিল্লাল হোসেন ও লুৎফর মোড়ল গ্রেপ্তার রয়েছেন। তবে মামলার অন্য ছয় আসামি ইব্রাহিম, মুজিবর, আজিজ সর্দার, আজিজ সর্দার (২), কাজী ওবায়দুল ইসলাম ও আবদুল খালেক পলাতক রয়েছেন।
যশোর-৬ আসনের সাবেক সাংসদ মাওলানা সাখাওয়াতকে গত বছরের ২৯ নভেম্বর গ্রেপ্তার করা হয়। এরপর চলতি বছরের ২৭ জুলাই রাষ্ট্রপক্ষ আদালতে আনুষ্ঠানিকভাবে অভিযোগ দাখিল করে। ৮ অক্টোবর ট্রাইব্যুনাল অভিযোগ আমলে নেন। আজ অভিযোগ শুনানির দিন ধার্য করেন।
