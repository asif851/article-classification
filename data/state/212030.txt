
সরকার সুশাসনের পরিবর্তে দমনমূলক শাসন করছে বলে মন্তব্য করেছেন বাংলাদেশের সমাজতান্ত্রিক দলের (বাসদ) সাধারণ সম্পাদক খালেকুজ্জামান। আজ মঙ্গলবার রাজধানীতে জাতীয় প্রেসক্লাবের সামনে নাগরিক ঐক্যের আহ্বায়ক মাহমুদুর রহমান মান্নার মুক্তির দাবিতে নাগরিক ছাত্র ঐক্য আয়োজিত এক মানববন্ধনে তিনি এ মন্তব্য করেন।
খালেকুজ্জামান বলেন, মেগা উন্নয়নের নামে মেগা দুর্নীতি হচ্ছে। যড়যন্ত্র করার কথা বলে মান্নাকে গ্রেপ্তার করা হয়েছিল। কিন্তু গত দেড় বছরেও কোনো তথ্য-প্রমাণ হাজির করা হয়নি। মূল অভিযোগের কোনো ভিত্তি আদালতও পাননি। ঈদের আগেই মান্নার মুক্তি দাবি করা হয়েছিল। কিন্তু এখন এতে বিলম্ব করা হচ্ছে। এ সময় অবিলম্বে মাহমুদুর রহমান মান্নার মুক্তি দাবি করেন তিনি।
মান্নাকে অন্যায়ের বিরুদ্ধে প্রতিবাদী শক্তি হিসেবে অভিহিত করেন জাতীয় সমাজতান্ত্রিক দলের (জেএসডি) সভাপতি আ স ম আবদুর রব। তিনি বলেন, মান্না একটি আপসহীন কণ্ঠ। তিনি কারাগারে অসুস্থ হয়ে পড়েছেন। তাঁর চিকিৎসা দরকার। বিভিন্ন সময় মান্না সরকারের দুর্বলতা নিয়ে কথা বলেছেন বলেই তাঁর প্রতি দমনমূলক ব্যবস্থা নেওয়া হচ্ছে।
সাম্প্রতিক জঙ্গিবাদ নিয়ে আ স ম আবদুর রব বলেন, হত্যা করে সন্ত্রাস বন্ধ করা যাবে না। বেকার যুবকদের মধ্যে হতাশা আছে। ছাত্রসমাজকে দমন করার চেষ্টা চলছে। বর্তমান সংকট নিরসনে ছাত্রসমাজকে এগিয়ে আসার আহ্বান জানান তিনি।
মানববন্ধনে ঐক্যবদ্ধ ছাত্রসমাজের সভাপতি আহমেদ আজম বলেন, দেশ এখন সংকটে আছে। একদিকে জঙ্গিবাদ, অন্যদিকে দুর্নীতি চলছে। এর মধ্যে যখনই কেউ গণতন্ত্রকে রক্ষা করতে চায়, তখনই তাঁকে অত্যাচার করা হয়। মান্নার মুক্তির দাবি রাজপথেই আদায় করা হবে।
মানববন্ধনে নাগরিক ছাত্র ঐক্যের বিভিন্ন স্তরের নেতা-কর্মীরা উপস্থিত ছিলেন।
