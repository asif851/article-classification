
ঘন কুয়াশার কারণে প্রায় সাত ঘণ্টা বন্ধ থাকার পর রাজবাড়ীর দৌলতদিয়া ও মানিকগঞ্জের পাটুরিয়া নৌপথে ফেরিসহ সব ধরনের নৌযান চলাচল শুরু হয়েছে। গতকাল মঙ্গলবার দিবাগত রাত আড়াইটার দিকে এই নৌপথে নৌযান চলাচল বন্ধ হয়ে যায়। আজ বুধবার সকাল নয়টার দিকে ফের নৌযান চলাচল শুরু হয়।
বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) দৌলতদিয়া কার্যালয় সূত্র জানায়, গতকাল দিবাগত রাত থেকে কুয়াশা পড়তে থাকে। এতে নৌযান চলাচল ব্যাহত হয়। ঘন কুয়াশার কারণে রাত আড়াইটার দিকে নৌযান চলাচল বন্ধ করতে বাধ্য হয় কর্তৃপক্ষ। এ সময় দুই ঘাট থেকে ছেড়ে যাওয়া আটটি ফেরি মাঝনদীতে আটকা পড়ে। ফেরিগুলোতে শতাধিক যানবাহন ছিল। কুয়াশা কমে গেলে আজ সকাল নয়টার দিকে এই নৌপথে ফের নৌযান চলাচল শুরু হয়। মাঝনদীতে আটকে পড়া ফেরিগুলোও গন্তব্যে রওনা দেয়।
বিআইডব্লিউটিসি দৌলতদিয়া কার্যালয়ের ব্যবস্থাপক শফিকুল ইসলাম বলেন, ফেরি চলাচল শুরু হওয়ায় দৌলতদিয়া ও পাটুরিয়া ঘাটে অপেক্ষায় থাকা যানবাহন এখন ধীরে ধীরে নদী পার হচ্ছে।
আরও  পড়ুন..দৌলতদিয়া-পাটুরিয়ায় নৌচলাচল বন্ধ
