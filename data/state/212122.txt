
রাজিব আহসানকে সভাপতি ও আকরামুল হাসানকে সাধারণ সম্পাদক করে জাতীয়তাবাদী ছাত্রদলের নতুন কেন্দ্রীয় কমিটি গঠন করা হয়েছে। আজ মঙ্গলবার রাতে বিএনপির ছাত্রবিষয়ক সম্পাদক শহীদউদ্দিন চৌধুরী এ্যানির সই করা এক বিজ্ঞপ্তিতে একথা জানানো হয়েছে।বিজ্ঞপ্তিতে বলা হয়, জাতীয়তাবাদী ছাত্রদলের বর্তমান কমিটি বিলুপ্ত করে ২০১ সদস্য বিশিষ্ট নতুন কমিটি (আংশিক) অনুমোদন করেছেন বিএনপি চেয়ারপারসন খালেদা জিয়া।নতুন সভাপতি রাজীব আহসান আগের কমিটির সাংগঠনিক সম্পাদক এবং একসময় ঢাকা বিশ্ববিদ্যালয়ের কবি জসীমউদ্দিন হল ছাত্রদলের সভাপতি ছিলেন। আকরামুল হাসান আগের কমিটির যুগ্ম সম্পাদক এবং একসময় ঢাকা বিশ্ববিদ্যালয়ের বঙ্গবন্ধু হলের ছাত্রদলের সভাপতি ছিলেন।কমিটির সিনিয়র সহ-সভাপতি করা হয়েছে মামুনুর রশিদ মামুনকে এবং সাংগঠনিক সম্পাদক মনোনীত হয়েছেন ইসহাক সরকার। সহ-সভাপতি মনোনীত হয়েছেন ৩৩ জন আর যুগ্ম সম্পাদক করা হয়েছে ৩৫ জনকে। সহসাধারন সম্পাদক মনোনয়ন দেওয়া হয়েছে ২৭ জনকে, সহ সাংগঠনিক সম্পাদক করা হয়েছে ২৮ জনকে।
এছাড়াও সম্পাদকমন্ডলীর বেশ কয়েকটি পদে মনোনয়ন দেওয়া হলেও সদস্য পদে মনোনয়ন দেওয়া হয়েছে ৩ জনকে (যুগ্ম সম্পাদক পদমর্যাদায়)।
