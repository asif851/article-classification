
গ্রামীণফোন-প্রথম আলো আই-জেন ২০১৫-এর জেলা পর্যায়ের প্রতিযোগিতা প্রায় শেষ পর্যায়ে। আমরা পেয়ে গেছি ৬৩ জেলার সেরা স্কুল দলকে৷ শেষ জেলা হিসেবে ঢাকার প্রতিযোগিতাও হবে শিগগিরই৷ এবার পালা আঞ্চলিক প্রতিযোগিতার৷ এ পর্যায়ে সারা দেশে আটটি অঞ্চলে অংশ নেবে ৬৪ জেলার সেরা স্কুল দলগুলো৷ প্রতি দলে থাকবে একই স্কুলের পাঁচজন প্রতিযোগী৷ সেপ্টেম্বর মাসের প্রথম সপ্তাহে শুরু হবে আই-জেনের আঞ্চলিক প্রতিযোগিতা৷ তোমরা যারা তোমাদের জেলার প্রতিনিধিত্ব করছ, এ পর্যায়ের জন্য এই সময়ের মধ্যে নিজেকে কিছুটা প্রস্তুত করে নিতে পারো৷রোমাঞ্চকর আই-জেন ক্যাম্পআঞ্চলিক প্রতিযোগিতা হবে একেবারে ভিন্নমাত্রায়৷ এ পর্যায়ের সবচেয়ে রোমাঞ্চকর বিষয় হবে তিন দিনের আবাসিক কর্মশালা৷ আমরা বলছি, আই-জেন ক্যাম্প৷ এই ক্যাম্প থেকেই নানামাত্রিক প্রতিযোগিতার মাধ্যমে বাছাই করা হবে অঞ্চলের সেরা দলকে৷ তবে এটি শুধু একটি প্রতিযোগিতাই হবে না, আমরা চেষ্টা করব তোমাদের নতুন কিছু শেখাতে৷ তথ্যপ্রযুক্তির কোনো একটি নতুন বিষয়ে হাতে-কলমে প্রশিক্ষণ দেওয়া ছাড়াও প্রাসঙ্গিক নানা বিষয়কে তোমাদের মতো করে উপস্থাপন করা হবে৷ ইন্টারনেট আর তথ্যপ্রযুক্তির মতো বিষয় তো থাকছেই; থাকবে নেতৃত্ব, লক্ষ্য, উপস্থাপন, ব্যক্তিত্বসহ জ্ঞান-বিজ্ঞানের নানা বিষয়ের পাঠ আর এগুলোর ওপর অভিজ্ঞদের সঙ্গে আলাপচারিতা৷ আর এটা যেহেতু একটা ক্যাম্প, জানা-শেখার পাশাপাশি ক্যাম্পের মজা তো থাকবেই৷ গানবাজনা, গল্প-আড্ডা কিছুই বাদ যাবে না৷ সঙ্গে থাকবে আরও কিছু চমক৷ সব মিলিয়ে তিন দিনের এই আবাসিক ক্যাম্প তোমার জন্য হবে সত্যিই রোমাঞ্চকর৷খেলার ছলে প্রতিযোগিতাআই-জেন ক্যাম্পে জমজমাট অনেক কিছুই হচ্ছে৷ এর মধ্য থেকেই আমাদের বাছাই করতে হবে সেরা দলটি৷ এ পর্যায়ে প্রতি অঞ্চল থেকে একটি দল নির্বাচন করা হবে, যারা আই-জেনের চূড়ান্ত অর্থাৎ জাতীয় পর্যায়ে অংশ নেবে৷ সেই সঙ্গে অবশ্যই প্রতিনিধিত্ব করবে নিজের স্কুলের, জেলার ও অঞ্চলের৷ জাতীয় পর্যায়ে থাকবে আরও বেশি চমক৷ পুরো বিষয়টি নিয়ে রীতিমতো টিভি রিয়েলিটি শোয়ের আয়োজন হবে৷ আট অঞ্চলের সেরা দলগুলোকে অর্থাৎ তোমাদের তখন এসএমএস ও অনলাইনে ভোট করবে তোমার অঞ্চলের মানুষেরা৷
আঞ্চলিক পর্যায়ের নির্বাচন প্রক্রিয়াটিও হবে একটু ভিন্ন মাত্রার৷ পরীক্ষার মতো কিছু জিনিস থাকবে, তবে নির্বাচন-প্রক্রিয়ার বেশির ভাগ অংশ জুড়ে থাকবে নানামাত্রিক মূল্যায়ন৷ তথ্যপ্রযুক্তির কোনো একটি বিষয় হয়তো তোমাকে শেখানো হবে, যার ওপর তোমার মূল উপস্থাপনা থাকবে৷ পাশাপাশি প্রতিদিন প্রতি সেশনে থাকবে মূল্যায়নের বিষয়টি৷ আর তিন দিনের সবকিছু মিলেই হবে চূড়ান্ত ফলাফল৷
তোমরা প্রস্তুত তো?তবে একটা বিষয়, এখন থেকে সব প্রতিযোগিতাই কিন্তু দলগত৷ তাই ক্যাম্পে তোমাদের দলগত দক্ষতা ও টিমওয়ার্ক দেখা হবে৷ সে জন্যই একটা জিনিস খেয়াল রেখো, নিজের দলের বোঝাপড়াটা যেন ভালো হয় তোমাদের৷ এটা শুরু হতে পারে এখন থেকেই৷ আঞ্চলিক পর্যায়ের প্রতিযোগিতার সবচেয়ে গুরুত্বপূর্ণ প্রস্তুতি এটা৷ আরেকটি বিষয়, ক্যাম্পে তথ্যপ্রযুক্তি বিষয়ে কিছু হাতে-কলমে শিক্ষার ব্যবস্থা থাকবে৷ সে জন্য সবারই কম্পিউটার ব্যবহারের একেবারে মৌলিক বিষয়গুলো জানাশোনা থাকলে ভালো হয়। নিদেন পক্ষে খুব প্রাথমিক পর্যায়ের কম্পিউটার চালনা জানলেও হবে; এই যেমন কম্পিউটারে মাইক্রোসফট ওয়ার্ডে কিছু টাইপ করা, ইন্টারনেট ব্রাউজিং, গুগল থেকে কোনো তথ্য খুঁজে বের করা এমন বিষয়গুলো জানা৷ আমরা জানি, এ বিষয়গুলো তোমরা জানো৷ তবে তোমাদের দলে কেউ যদি কম্পিউটার ব্যবহারের প্রাথমিক বিষয়গুলো এখনো না জানে, এ কয় দিনে তাকে কম্পিউটার ব্যবহারের প্রাথমিক বিষয়গুলো তোমরা শেখাতে পারো৷ প্রস্তুতি এটুকুই৷ তৈরি থেকো৷ তোমাদের অঞ্চলের ক্যাম্পের সময়সূচি জানিয়ে যোগাযোগ করা হবে প্রত্যেকের সঙ্গে৷ দেখা হবে রোমাঞ্চকর আই-জেন ক্যাম্পে৷গ্রামীণফোন ও প্রথম আলোর উদ্যোগে আই-জেন ২০১৫ আয়োজনে সহযোগিতা করছে শিক্ষা মন্ত্রণালয়। সহযোগী হয়েছে অ্যালপেনলিবে, মাইক্রোসফট, অপেরা মিনি, এখানেই ডট কম, মিউচুয়াল ট্রাস্ট ব্যাংক, ফার্স্ট সিকিউরিটি ইসলামী ব্যাংক, উরি ব্যাংক, রেডিও ফুর্তি ও চ্যানেল আই। ই-জেনের প্রথম পর্যায় অনুষ্ঠিত হয়েছে সারা দেশের দুই হাজার স্কুলে৷ এতে অংশ নিয়েছে ৮ লাখ ৭০ হাজার শিক্ষার্থী৷ এর মধ্য থেকে জেলা অংশ নিয়েছে এক হাজার স্কুলের স্কুল দল৷ জেলা পর্যায়ে আমরা পাচ্ছি প্রতি জেলা থেকে একটি দল, যারা এখন অংশ নেবে আই-জেনের বিভাগীয় পর্যায়ের প্রতিযোগিতায়৷আই-জেনের বিস্তারিত তথ্য থাকছে আই-জেনের ফেসবুক পেজ (www.fb.com/IGEN) ও প্রথম আলোর বিশেষ ওয়েবপেইজে www. prothom-alo.com/igen।
  
