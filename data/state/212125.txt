
ঈদের আগে সাত দিন এবং পরে তিন দিন মাওনা-চন্দ্রার মোড়-কালিহাতি-জয়দেবপুরসহ সব গুরুত্বপূর্ণ সড়কে চলমান উন্নয়নকাজ বন্ধ রাখার সিদ্ধান্ত নিয়েছে যোগাযোগ মন্ত্রণালয়। একই সঙ্গে বিভিন্ন রাস্তায় যে কাটাকাটি-খোঁড়াখুঁড়ির কাজ চলছে, এগুলো ঈদের আগে আপাতত বন্ধ রাখার সিদ্ধান্ত নেওয়া হয়।আজ মঙ্গলবার মন্ত্রণালয়ের সভাকক্ষে যানজট নিরসনে করণীয় নির্ধারণসংক্রান্ত সভা শেষে যোগাযোগমন্ত্রী ওবায়দুল কাদের সাংবাদিকদের এ কথা জানান। খবর বাসসের।যোগাযোগমন্ত্রী বলেন, মগবাজার-বাংলামোটর-মৌচাক-শান্তিনগর-সাতরাস্তা সড়ক অবিলম্বে যান চলাচলের উপযোগী এবং যাত্রাবাড়ীর মেয়র হানিফ ফ্লাইওভারের নিচের সড়ক অবিলম্বে চলাচলের উপযোগী করতে হবে। তিনি বলেন, ফ্লাইওভার নিয়ে মালিক-ঠিকাদার সমস্যা নিরসন করতে হবে। ঢাকা শহরে শান্তিনগরে অসংখ্য জায়গায় ছোট গর্ত তৈরি হয়েছে, অবিলম্বে তা মেরামত করতে হবে। শহরে ডাস্টবিন রাখায় অহেতুক যানজট সৃষ্টি হচ্ছে। এসব ডাস্টবিনের ক্ষেত্রে শৃঙ্খলা আনার কথাও বলেন তিনি।
সভায় বাংলাদেশ পুলিশের মহাপরিদর্শক হাসান মাহমুদ খন্দকার, সড়ক বিভাগের সচিব এম এ এন ছিদ্দিক, স্থানীয় সরকার বিভাগের সচিব মনজুর হোসেন, নৌপরিবহন মন্ত্রণালয়ের সচিব সৈয়দ মঞ্জুরুল ইসলাম, ডিএমপির কমিশনার বেনজীর আহমেদ, বিআরটিএর চেয়ারম্যান মো. নজরুল ইসলাম, বিআরটিসির চেয়ারম্যান জসিমউদ্দিন আহমেদ, ডিটিসিএর নির্বাহী পরিচালক মো. কায়কোবাদ হোসেন, সড়ক বিভাগের প্রধান প্রকৌশলী মফিজুল ইসলাম রাজখান, বিশিষ্ট সাংবাদিক ও কলামিস্ট সৈয়দ আবুল মকসুদ প্রমুখ উপস্থিত ছিলেন।
