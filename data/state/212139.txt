
সিলেটের দক্ষিণ সুরমা উপজেলার কুচাই ইউনিয়নের ৩ নম্বর ওয়ার্ড বিএনপির সদস্য জামিল আহমদ উপজেলা ছাত্রলীগের সাংগঠনিক সম্পাদক মনোনীত হয়েছেন। গত বুধবার জেলা ছাত্রলীগের সভাপতি শাহরিয়ার আলম সামাদ ও সাধারণ সম্পাদক এম রায়হান চৌধুরী এই কমিটির অনুমোদন দেন।উপজেলা ছাত্রলীগের দুজন কর্মী জানান, ২০১৩ সালে উপজেলার কুচাই ইউনিয়নের ৩ নম্বর ওয়ার্ড বিএনপির কমিটিতে জামিল আহমদ সদস্য নির্বাচিত হয়েছিলেন। তিনি ইউনিয়নের দক্ষিণ সুলতানপুর গ্রামের কুনু মিয়ার ছেলে। সে কমিটি বহাল রয়েছে। বুধবার দক্ষিণ সুরমা উপজেলার ৬৩ সদস্যবিশিষ্ট যে এক বছর মেয়াদি কার্যকরী কমিটির অনুমোদন দেওয়া হয়েছে, সে কমিটির সাংগঠনিক সম্পাদক হিসেবে জামিল মনোনীত হয়েছেন।তবে জামিল আহমদ বিএনপির রাজনীতির সঙ্গে নিজের সম্পৃক্ততার বিষয়টি অস্বীকার করেছেন। তিনি বলেন, ‘কেউ শয়তানি করে আমার নাম বিএনপির কমিটিতে রেখেছে। এক বন্ধুর মারফত সে খবর আমি পেয়েছি। আমি মূলত ছাত্রলীগের রাজনীতির সঙ্গে সম্পৃক্ত।’ তিনি জানান, ২০১৪ সালে তিনি বিএ পাস করেছেন।মুঠোফোনে একাধিকবার যোগাযোগ করেও কুচাই ইউনিয়ন বিএনপির আহ্বায়ক মো. বজলুর রহমানের সঙ্গে কথা বলা সম্ভব হয়নি। তবে ওয়ার্ড বিএনপির কয়েকজন কর্মী জামিল আহমদের বিএনপির কমিটিতে থাকার বিষয়টি নিশ্চিত করেছেন।সিলেট জেলা ছাত্রলীগের সভাপতি শাহরিয়ার আলম সামাদ ও সাধারণ সম্পাদক এম রায়হান চৌধুরীর মুঠোফোন বন্ধ থাকায় তাঁদের সঙ্গে কথা বলা সম্ভব হয়নি। সহসভাপতি রশিদুল ইসলাম রাশেদ বলেন, ‘আমাদের জানামতে, ঘোষিত কমিটির সবাই ছাত্রলীগের রাজনীতির সঙ্গে জড়িত। এরপরও যদি কারও বিরুদ্ধে অন্য কোনো রাজনৈতিক সংগঠনের সঙ্গে জড়িত থাকার প্রমাণ মেলে, তাহলে তার বিরুদ্ধে অবশ্যই সাংগঠনিক ব্যবস্থা নেওয়া হবে।’
