
‘ওলামা লীগ’ বাংলাদেশের আওয়ামী লীগের কোনো অঙ্গ-সহযোগী কিংবা ভ্রাতৃপ্রতিম সংগঠন নয় বলে জানালেন দলটির প্রচার ও প্রকাশনা সম্পাদক হাছান মাহমুদ। তিনি বলেছেন, ‘কিছু কিছু নেতা ওলামা লীগের নাম ভাঙায়। আসলে তারা আওয়ামী লীগের নেতা-কর্মী কিংবা আওয়ামী ঘরানা কোনো সংগঠন নয়।’আজ বুধবার দুপুরে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে দলটির পক্ষ থেকে আয়োজিত সংবাদ সম্মেলনে সাংবাদিকদের এক প্রশ্নের জবাবে হাছান মাহমুদ এসব কথা বলেন। গত শনিবার জাতীয় প্রেসক্লাবের সামনে আয়োজিত এক মানববন্ধন কর্মসূচিতে বাংলাদেশের সর্বজনীন উৎসব পয়লা বৈশাখকে ‘অনৈসলামিক ও হারাম’ বলে উল্লেখ করে আওয়ামী ওলামা লীগের একাংশ।চলতি অর্থবছরে মোট দেশজ উৎপাদনে (জিডিপি) ৭ দশমিক শূন্য ৫ শতাংশ প্রবৃদ্ধি নিয়ে বিএনপির মহাসচিব মির্জা ফখরুল ইসলাম আলমগীরের প্রতিক্রিয়ার জবাব দিতে আজকের এই সংবাদ সম্মেলন ডাকা হয়।
বিএনপির নেতা-কর্মীদের উদ্দেশে হাছান মাহমুদ বলেন, ‘সারা পৃথিবী যখন প্রশংসা করে, তখন রাজনৈতিক ও চেতনার দৈন্য এত নিচে যে তারা বাংলাদেশের অগ্রগতিকে প্রশংসা করতে পারে না। আমরা আশা করব, আওয়ামী লীগের সমালোচনা করুন। কিন্তু দেশ যে এগিয়ে যাচ্ছে সেটি মেনে নিন।’ তিনি আরও বলেন, ‘সঠিক সমালোচনাকে আমরা সমাদৃত করি। কিন্তু যারা অন্ধের মতো কোনো কিছু দেখতে পায় না, সমগ্র পৃথিবী যখন দেখতে পায়, তখন বিএনপির নেত্রী খালেদা জিয়া, মহাসচিব দেখতে পায় না, তখন তাদের মানসিক সুস্থতা নিয়েও আমাদের প্রশ্ন দেখা দেয়।’
অর্থাৎ, ২০০৫-০৬ অর্থবছরে জিডিপি প্রবৃদ্ধির হার ছিল ৭ দশমিক ৬ শতাংশ—মির্জা ফখরুলের এমন তথ্যকে ‘ডাহা মিথ্যা’ উল্লেখ করে হাছান মাহমুদ বলেন, এ রকম ডাহা মিথ্যা কথা কীভাবে মির্জা ফখরুল বললেন, তা দেশবাসীকে অবাক করেছে। বিএনপি যখন ক্ষমতায় ছিল ২০০১-০৬ সাল পর্যন্ত, কোনো বছরই তারা জিডিপি ৬ শতাংশের ওপর তুলতে পারেনি। শেষ বছরে তাদের জিডিপির হার ৬ শতাংশের বেশি ছিল।
হাছান মাহমুদ বলেন, ‘আমি আশা করেছিলাম মির্জা ফখরুল সাহেব ভারমুক্ত হওয়ার পর অতীতের মতো মিথ্যাচার করবেন না। কিন্তু দেখা যাচ্ছে তিনি পুরোনো অভ্যাস ত্যাগ করতে পারেননি।’
সংবাদ সম্মেলনে আওয়ামী লীগের দপ্তর সম্পাদক আবদুস সোবহান গোলাপ, স্বাস্থ্য ও পরিসংখ্যান–বিষয়ক সম্পাদক বদিউজ্জামান ভূঁইয়া, কেন্দ্রীয় সদস্য এস এম কামাল হোসেন, সুজিত রায় নন্দী প্রমুখ উপস্থিত ছিলেন।
