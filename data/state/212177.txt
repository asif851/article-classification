
শীতের কাপড় বুনছেন এক বৃদ্ধা নারী। কাজের ফাঁকে দোলনায় বসে থাকা ছোট্ট নাতনির সঙ্গে খুনসুটিও করছেন। দরজার ওপাশ থেকে উঁকি দিয়ে তা-ই দেখছেন শিশুটির মা। ‘থ্রি জেনারেশন’ নামের তিন প্রজন্মের এমন অনন্য ছবি তুলেছেন তাইওয়ানের আলোকচিত্রী জাও জে-ইয়াং।জে-ইয়াংয়ের থ্রি জেনারেশনসহ ৩৭টি আলোকচিত্র নিয়ে ‘আমাকে দেখাও বিশ্ব’ শিরোনামের আলোকচিত্র প্রদর্শনী শুরু হয়েছে নগরের বিশদ বাঙলায়। বিশদ বাঙলার পরম্পরা গ্যালারিতে ১১ সেপ্টেম্বর সন্ধ্যা সাতটায় এই প্রদর্শনীর উদ্বোধন করেন আলোকচিত্রশিল্পী মওদুদুল আলম ও শোয়েব ফারুকী।এর আগে প্রদর্শনীটি অনুষ্ঠিত হয়েছিল কানাডার কুইবেক বিশ্ববিদ্যালয়ে। ওই প্রদর্শনীতে অংশ নিয়েছিলেন ১৫টি দেশের ২০০ জন অলোকচিত্রী। তাঁদের মধ্য থেকে ৩০টি আলোকচিত্র পেয়েছিল সেরা ছবির মনোনয়ন। কুইবেক বিশ্ববিদ্যালয়ের প্রদর্শনীর পুরস্কারপ্রাপ্ত আলোকচিত্র ও জুরিদের তোলা ছবি নিয়েই ভিন্নধর্মী এই আয়োজন করে বিশদ বাঙলা।প্রদর্শনীতে ‘দ্য চুজেন’ ‘ওয়েটিং নর্থ অব বাংলাদেশ’ ‘উইশেস’ ‘ডিভাইন কালার’ ও ‘পিস’ শিরোনামের ছবিগুলো দর্শকদের নজর কাড়ে। এতে কানাডা, ফ্রান্স, যুক্তরাষ্ট্র, যুক্তরাজ্য, চীন, তাইওয়ান, শ্রীলঙ্কা, ভারত, নেপাল, মিয়ানমার, ভিয়েতনাম, মিসর, সুইজারল্যান্ড, ভুটান ও জার্মানির আলোকচিত্রশিল্পীদের ছবি স্থান পায়।১০ দিনব্যাপী এই প্রদর্শনী চলবে ২১ সেপ্টেম্বর পর্যন্ত। প্রতিদিন সকাল ১০টা থেকে রাত ১০টা পর্যন্ত প্রদর্শনী সবার জন্য উন্মুক্ত থাকবে।
