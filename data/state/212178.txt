
সিরাজগঞ্জ প্রাইমারি ট্রেনিং ইনস্টিটিউটের (পিটিআই) ভারপ্রাপ্ত সুপারিনটেনডেন্টের পদত্যাগের দাবিতে গতকাল সোমবার বিকেলে ক্লাস বর্জন ও বিক্ষোভ করেছেন প্রশিক্ষণার্থীরা। প্রশিক্ষণার্থীদের অভিযোগ, সুপারিনটেনডেন্ট তাঁদের সঙ্গে অশালীন আচরণ করেন এবং তিনি নানা অনিয়ম-দুর্নীতির সঙ্গে জড়িত।
প্রশিক্ষণার্থীরা অভিযোগ, প্রায় আট মাস পেরিয়ে গেলেও প্রশিক্ষণার্থী শিক্ষকদেরবরাদ্দকৃত শিক্ষা উপকরণ দেওয়া হয়নি। এ নিয়ে সম্প্রতি তাঁরা ভারপ্রাপ্ত সুপারিনটেনডেন্ট নাছির উদ্দিনের সঙ্গে কথা বলতে যান। ভারপ্রাপ্ত সুপারিনটেনডেন্ট প্রশিক্ষণার্থীদের গালিগালাজ করেন। তিনি আসলে এ টাকাটা আত্মসাৎ করতে চাইছেন।
তাঁরা আরও বলেন, প্রশিক্ষণার্থীরা ছুটি চাওয়াসহ কোনো বিষয়ে জানতে চাইলেই খারাপ ব্যবহার করেন ভারপ্রাপ্ত সুপারিনটেনডেন্ট।
এ অবস্থায় নাছির উদ্দিনের অপসারণের দাবিতে গতকাল বিক্ষোভ ও সমাবেশ করেন প্রশিক্ষণার্থীরা। তাঁরা অফিস কক্ষেও তালা ঝুলিয়ে দেন। সুপারিনটেনডেন্টের পদত্যাগও দাবি করেন তাঁরা।
ভারপ্রাপ্ত সুপারিনটেনডেন্ট নাসির উদ্দিন বলেন, দাপ্তরিক কিছু কাজ বাকি থাকায় এখনো শিক্ষা উপকরণ দেওয়া হয়নি। এ মাসের ২৪ তারিখের মধ্যে শিক্ষা উপকরণগুলো বিতরণ করা হবে। প্রশিক্ষণার্থীরা খারাপ আচরণের মিথ্যা অভিযোগ তুলে অফিস কক্ষে তালা ঝুলিয়ে দিয়েছেন। আর ছুটির বিষয়ে তিনি বলেন, প্রতিদিন প্রায় ১০ জন ছুটির আবেদন করেন। তাই সবাইকে একসঙ্গে ছুটি দেওয়া সম্ভব হয় না।
জেলা প্রশাসক বিল্লাল হোসেন বলেন, এ বিষয়ে কোনো অভিযোগ পাওয়া যায়নি। খোঁজখবর নিয়ে প্রয়োজনীয় ব্যবস্থা নেওয়া হবে। 
