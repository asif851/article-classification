
সৌরবিদ্যুতের সংযোগ দেওয়াকে কেন্দ্র করে গত মঙ্গলবার সিরাজগঞ্জের চৌহালী উপজেলার হাট ঘোরজান গ্রামে দুই পক্ষের মধ্যে সংঘর্ষে আকবার আলী (৪০) নামের এক ব্যক্তি নিহত ও অন্য তিনজন আহত হয়েছেন। আকবার আলী একই গ্রামের বাসিন্দা ছিলেন।চৌহালী থানার ভারপ্রাপ্ত কর্মকর্তা (ওসি) শামসুল হক বলেন, লাশ উদ্ধার করে ময়নাতদন্তের জন্য সিরাজগঞ্জ জেনারেল হাসপাতালের মর্গে পাঠানো হয়েছে। এ ঘটনায় নিহত আকবার আলীর স্ত্রী নূরজাহান খাতুন বাদী হয়ে থানায় একটি হত্যা মামলা করেছেন। ইতিমধ্যে একই গ্রামের মোকাদ্দেস আলীর ছেলে স্বপন মিয়া (২২) ও আবদুস সালাম ব্যাপারীর ছেলে বাদশা মিয়াকে (২৪) গ্রেপ্তার করা হয়েছে।মামলার এজাহার ও পুলিশ সূত্রে জানা গেছে, সোমবার উপজেলার চরাঞ্চলের ঘোরজান ইউনিয়নের হাট ঘোরজান গ্রামের জাহাঙ্গীর আলম তাঁর বাড়ির সৌরবিদ্যুতের সিস্টেম থেকে একটি সংযোগ পাশের এরশাদ আলীর বাড়িতে দেন। এ নিয়ে কথা-কাটাকাটির একপর্যায়ে এরশাদের সঙ্গে জাহাঙ্গীরের হাতাহাতি হয়। এর জের ধরে মঙ্গলবার সকালে দুই পক্ষের সংঘর্ষে এরশাদের সমর্থক চারজন আহত হন। তাদের স্বাস্থ্য কমপ্লেক্সে নেওয়ার পর আকবর আলী মারা যান।
