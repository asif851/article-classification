
হজরত শাহজালাল আন্তর্জাতিক বিমানবন্দরে ছয় কেজি সোনাসহ ইতালি থেকে আসা এক যাত্রীকে আজ মঙ্গলবার সকালে আটক করেছে শুল্ক বিভাগ। আটক যাত্রীর নাম তানজিলুর রহমান (৩০)। তাঁর বাড়ি নারায়ণগঞ্জ জেলায়।শুল্ক বিভাগের দাবি, আটক সোনার মূল্য তিন কোটি টাকা।শুল্ক বিভাগ সূত্রে জানা গেছে, আজ সকাল সোয়া ১০টার দিকে তানজিলুর রহমান বাংলাদেশ বিমানের ফ্লাইটে করে ইতালির রোম থেকে ঢাকায় আসেন। বিমানবন্দরের গ্রিন চ্যানেলে স্ক্যানিংয়ের সময় তাঁর সঙ্গে থাকা ফলের ব্যাগের মধ্যে এক কেজি ওজনের ছয়টি সোনার বার পাওয়া যায়।ঢাকা কাস্টম হাউসের সহকারী কমিশনার সানজিদা অনুসুয়া প্রথম আলোকে জানান, এ ঘটনায় বিমানবন্দর থানায় মামলা করা হবে।
