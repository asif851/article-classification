
রাজধানীর যাত্রাবাড়ী থানা এলাকায় গতকাল শুক্রবার বিকেলে কারের ধাক্কায় সজল ফকির (৫০) নামের এক সিএনজিচালিত অটোরিকশাচালক নিহত হয়েছেন। পুলিশ চালকসহ ওই প্রাইভেট কারটি আটক করেছে।এ ছাড়া গতকাল রাজধানীর ভাটারা ও সবুজবাগ থানা এলাকায় দুই নারীর অস্বাভাবিক মৃত্যু হয়েছে। তাঁদের লাশ উদ্ধার করে ময়নাতদন্তের জন্য ঢাকা মেডিকেল কলেজ হাসপাতালের মর্গে পাঠিয়েছে পুলিশ।যাত্রাবাড়ী থানার উপপরিদর্শক (এসআই) জাহাঙ্গীর আলম খান প্রথম আলোকে বলেন, গতকাল বিকেল চারটার দিকে যাত্রাবাড়ীর সড়ক জনপথ রোড এলাকায় উড়ালসেতুতে একটি কার পেছন দিক থেকে একটি অটোরিকশাকে ধাক্কা দেয়। এতে গুরুতর আহত হন চালক সজল। তাঁকে উদ্ধার করে ঢাকা মেডিকেল কলেজ হাসপাতালে নেওয়া হলে কর্তব্যরত চিকিৎসক মৃত ঘোষণা করেন।এসআই জাহাঙ্গীর বলেন, নিয়ন্ত্রণ হারিয়ে প্রাইভেট কারটি ওই সিএনজিকে পেছন দিক থেকে ধাক্কা দেয়। চালকসহ প্রাইভেট কারটিকে আটক করা হয়েছে।এদিকে সবুজবাগ থানার পুলিশ জানায়, গতকাল সকাল ১০টার দিকে সবুজবাগ থানার দক্ষিণগাঁও এলাকার ২ নম্বর সড়কের এক বাসা থেকে মোছাম্মৎ স্বপ্না (২০) নামের এক গৃহবধূর লাশ উদ্ধার করা হয়।
