
নাশকতা ও সন্ত্রাসের পথ ছাড়লে বিএনপির সঙ্গে সংলাপ হলেও হতে পারে বলে মন্তব্য করেছেন খাদ্যমন্ত্রী কামরুল ইসলাম। আজ সোমবার বেলা ১১টায় রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে প্রতিবাদী অবস্থান-সমাবেশে এ মন্তব্য করেন খাদ্যমন্ত্রী।বিএনপির নেতৃত্বাধীন ২০-দলীয় জোটের হরতাল-অবরোধের বিরুদ্ধে সম্মিলিত আওয়ামী সমর্থক জোট এ কর্মসূচির আয়োজন করে।কামরুল ইসলাম বলেন, বিএনপির হরতাল-অবরোধ রাজনৈতিক কর্মসূচি নয়, সন্ত্রাস। বিএনপিকে এই পথ পরিহার করতে পরামর্শ দিতে সংলাপের পক্ষে কথা বলা ব্যক্তিদের প্রতি আহ্বান জানান তিনি। তাঁর ভাষ্য, এই নাশকতা-সন্ত্রাস না ছাড়লে বিএনপির সঙ্গে কোনো সংলাপ হবে না।পাকিস্তানি কূটনীতিকেরা বাংলাদেশে নাশকতায় ইন্ধন জোগাচ্ছেন বলে অভিযোগ করেন কামরুল ইসলাম।অবস্থান-সমাবেশে উপস্থিত ছিলেন দুর্যোগ ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়া, ঢাকা মহানগর আওয়ামী লীগের সাংগঠনিক সম্পাদক শাহে আলম মুরাদ প্রমুখ।
