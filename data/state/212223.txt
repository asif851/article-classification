
সিরাজগঞ্জের পুরোনো জেলখানার কাছে স্থায়ী শহর রক্ষা বাঁধের (হার্ডপয়েন্ট) ১০০ মিটার অংশ ধসে পড়েছে। আজ বৃহস্পতিবার ভোররাত পৌনে চারটার দিকে এই ধসের ঘটনা ঘটে। চতুর্থবারের মতো বাঁধে এই ধসের কারণে সিরাজগঞ্জ শহরবাসীর মধ্যে চরম আতঙ্ক বিরাজ করছে। পানি উন্নয়ন বোর্ড (পাউবো) থেকে জানানো হয়, পানির ঘূর্ণাবর্তের কারণে বাঁধের নিচের অংশে মাটি সরে যাওয়ায়, ওপরের সিসি ব্লকগুলো দেবে যাওয়ায় এই ধস নেমেছে। তবে বালুর বস্তা ও সিসি ব্লক ফেলে ধস নিয়ন্ত্রণে আসায় আতঙ্কিত হওয়ার কারণ নেই। ধসে যাওয়া অংশসহ পুরো হার্ডপয়েন্ট এলাকা পর্যবেক্ষণে সেনা মোতায়েন করা হয়েছে। সিরাজগঞ্জ পাউবোর বিশেষায়িত শাখার কর্মকর্তা ও প্রত্যক্ষদর্শীরা জানান, আজ ভোর পৌনে চারটার দিকে যমুনা নদী থেকে সিরাজগঞ্জ শহর রক্ষা বাঁধ হার্ডপয়েন্টের পুরোনো জেলখানা ঘাটের কাছে ৮৫০ থেকে ৯৫০ চেইনেজ বাঁধের তলদেশ থেকে বুদবুদ উঠতে শুরু করে। এর কয়েক মিনিটের মধ্যে সিসি ব্লক আর কংক্রিটের অংশ দেবে যেতে শুরু করে। ১০ মিনিটের ব্যবধানে কংক্রিটের বাঁধ ও ওপরের রাস্তার প্রায় দীর্ঘ ১০০ মিটার প্রস্থের ২০ মিটার অংশ ধসে নদীগর্ভে চলে যায়। খবর পেয়ে তাত্ক্ষণিক প্রধানমন্ত্রীর কার্যালয়ের জনপ্রশাসন বিভাগের মহাপরিচালক কবীর বিন আনোয়ার, জেলা প্রশাসক, পুলিশ সুপার, উপজেলা পরিষদের চেয়ারম্যান, পাউবো ও র‌্যাব-১২-এর ঊর্ধ্বতন কর্মকর্তারা ঘটনাস্থলে ছুটে যান। তাঁদের উপস্থিতিতেই ধসে যাওয়া স্থানে শত শত মানুষ স্বেচ্ছাশ্রমের ভিত্তিতে পাথর আর সিসি ব্লক ফেলতে শুরু করে। এক ঘণ্টা পর ধস নিয়ন্ত্রণে আসে। ধসেপড়া স্থানে পর্যবেক্ষণের দায়িত্বে নিয়োজিত ৯৮ সংমিশ্রিত ব্রিগেডের ১০ রিভারাইন ইঞ্জিনিয়ারিং ব্যাটালিয়নের মেজর পঙ্কজ মল্লিক জানান, ‘খবর পাওয়ার পর আমরা ঘটনাস্থলে এসে দায়িত্ব গ্রহণ করেছি। পর্যবেক্ষণ শেষে সার্বিক বিষয়টি ঊর্ধ্বতন কর্তৃপক্ষকে জানানো হবে।’ সিরাজগঞ্জের জেলা প্রশাসক মো. বিল্লাল হোসেন বলেন, আর যাতে ধস না নামে, এ জন্য জরুরিভাবে বালুর বস্তা, পাথরের সিসি ব্লক ফেলতে পানি উন্নয়ন বোর্ডের কর্মকর্তাদের নির্দেশ দেওয়া হয়েছে। তবে এখন আর আতঙ্কিত হওয়ার কোনো কারণ নেই। যমুনা নদীর ভাঙনের হাত থেকে সিরাজগঞ্জ শহরকে রক্ষার জন্য ১৯৯৫-২০০০ অর্থবছরে প্রায় ৩৫০ কোটি টাকা ব্যয়ে নির্মিত আড়াই কিলোমিটার দীর্ঘ এই শহর রক্ষা বাঁধটি নির্মাণ করা হয়। বিদেশি ঠিকাদারি প্রতিষ্ঠান কোরিয়ার হুন্দাই কোম্পানি ১০০ বছরের নিশ্চয়তা (গ্যারান্টি) দিয়ে বাঁধটি নির্মাণ করলেও ২০০৯, ২০১০ ও ২০১১ সালে তিন দফা ধস নামার ঘটনা ঘটে। এ কারণে বাঁধের ব্যাপক অংশ ক্ষতিগ্রস্ত হয়। পরে বিপুল পরিমাণ অর্থ ব্যয়ে তা সংস্কার করা হয়।
