
ঢাকায় অবস্থানরত বিদেশি গণমাধ্যমের প্রতিনিধিদের কাছে খালেদা জিয়ার কারাদণ্ড, নেতা-কর্মীদের গ্রেপ্তারসহ দেশের সার্বিক পরিস্থিতি তুলে ধরেছে বিএনপি।
গতকাল শুক্রবার বিকেলে গুলশান কার্যালয়ে বিএনপির মহাসচিব মির্জা ফখরুল ইসলাম আলমগীর ব্রিফ করেন। এ সময় দলের জ্যেষ্ঠ নেতা খন্দকার মোশাররফ হোসেনসহ সাতজন নেতা উপস্থিত ছিলেন।
উল্লেখযোগ্য বিদেশি গণমাধ্যমগুলোর মধ্যে উপস্থিত ছিল বিবিসি, ভয়েস অব আমেরিকা, আল-জাজিরা, গার্ডিয়ান, এপি, এএফপি, কলকাতা ২৪ ঘণ্টা, জি-নিউজ, সিনহুয়া, জার্নাল রেডিও।
আন্তর্জাতিক গণমাধ্যমকে কী জানিয়েছেন, সাংবাদিকদের এমন প্রশ্নের জবাবে বিএনপির মহাসচিব বলেন, ‘দেশের বর্তমান অবস্থা আমরা তাঁদের জানিয়েছি। আপনাদের সঙ্গে তো প্রতিদিন দু-তিনবার করে কথা হয়। তাঁদের সঙ্গে আমাদের বছরে একবারও কথা হয় না।’ বিএনপির নেতাদের মধ্যে স্থায়ী কমিটির সদস্য নজরুল ইসলাম খান, আমীর খসরু মাহমুদ চৌধুরী, ভাইস চেয়ারম্যান মো. শাহজাহান, বিশেষ সম্পাদক আসাদুজ্জামান, আইনবিষয়ক সম্পাদক কায়সার কামাল ও আন্তর্জাতিক বিষয়ক সম্পাদক নওশাদ জমির উপস্থিত ছিলেন।
 আমরা ধিক্কার জানাচ্ছি
মির্জা ফখরুল ইসলাম খালেদা জিয়া সম্পর্কে সরকারের অপপ্রচারের অভিযোগ করে এর নিন্দা জানান। তিনি বলেন, ‘আমাদের চেয়ারপারসন শুধু বিএনপির চেয়ারপারসন নন, তিনি ১৬ কোটি মানুষের নেতা। তাঁর রাজনৈতিক জীবনটাই ছিল গণতন্ত্রের জন্য। তিনি লড়াই করেছেন, উড়ে এসে জুড়ে বসেননি। তিনি গণতন্ত্রের জন্য সংগ্রাম করেছেন, গণতন্ত্র প্রতিষ্ঠা করেছেন, সংসদীয় গণতন্ত্র এনেছেন। এই দেশে বহু উন্নয়নকাজের সঙ্গে তিনি সরাসরি সম্পৃক্ত ছিলেন।’
বিএনপির মহাসচিব বলেন, ‘তাঁকে এভাবে একটা মিথ্যা মামলায় অভিযুক্ত করে এবং তাঁর বিরুদ্ধে সরকারের পক্ষ থেকে এখন যেসব প্রচারণা চালানো হচ্ছে, তাতে আমরা শুধু লজ্জিত হচ্ছি না, দুঃখিত হচ্ছি না, আমরা ধিক্কার জানাচ্ছি। আমরা আশা করিনি আওয়ামী লীগের মতো একটা পুরোনো রাজনৈতিক দল একজন রাজনৈতিক নেতাকে এভাবে হেয়প্রতিপন্ন করার জন্য হীন পন্থার আশ্রয় নেবে।’
