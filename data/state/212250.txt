
সমন্বিত প্রচেষ্টায় সার্ক অঞ্চলের দরিদ্রতা উত্খাত করতে হবে বলে মন্তব্য করেছেন প্রধানমন্ত্রী শেখ হাসিনা। ঢাকায় সফররত সার্কভুক্ত দেশের মন্ত্রিপরিষদের সচিবেরা আজ শনিবার সকালে গণভবনে প্রধানমন্ত্রীর সঙ্গে দেখা করতে এলে তিনি এ কথা বলেন।আজ ২৬ ও কাল ২৭ এপ্রিল দুই দিনব্যাপী বৈঠক উপলক্ষে সার্কভুক্ত আটটি দেশের মন্ত্রিপরিষদের সচিবেরা এখন ঢাকায় অবস্থান করছেন।বাসসের এক খবরে বলা হয়, বৈঠক শেষে প্রধানমন্ত্রীর বিশেষ সহকারী মাহবুবুল হক শাকিল সাংবাদিকদের ব্রিফিংয়ে বলেন, সমন্বিত প্রচেষ্টায় এ অঞ্চলের অভিন্ন শত্রু দারিদ্র্যকে ‘স্টাম্প আউট’ করার কথা পুনর্ব্যক্ত করেছেন প্রধানমন্ত্রী।প্রধানমন্ত্রী বলেছেন, সন্ত্রাসবাদ, নারী ও শিশু পাচার এবং অস্ত্র চোরাচালানের বিরুদ্ধে কারও এককভাবে লড়াই করা সম্ভব নয়। এর জন্য প্রয়োজন সমন্বিত উদ্যোগ।
রাজনীতিবিদেরা সিদ্ধান্ত নেন, কিন্তু তা বাস্তবায়নের দায়িত্ব প্রশাসনিক কর্মকর্তাদের, এ কথা উল্লেখ করে প্রধানমন্ত্রী শেখ হাসিনা বলেন, সার্কভুক্ত দেশের প্রশাসনের সর্বোচ্চ কর্মকর্তারা রাজনৈতিক নেতাদের নেওয়া সিদ্ধান্ত বাস্তবায়নে সমন্বিতভাবে কাজ করবেন বলেই তাঁর বিশ্বাস।প্রধানমন্ত্রী আরও বলেন, একটি সমৃদ্ধ এবং শান্তিপূর্ণ অঞ্চল হিসেবে সার্ককে গড়ে তুলতে হলে আঞ্চলিক সহযোগিতার কোনো বিকল্প নেই। আর এ লক্ষ্যে সার্কভুক্ত দেশগুলোকে সমন্বিত উদ্যোগ নিয়ে কাজ করতে হবে।সার্ক মহাসচিব অর্জুন বাহাদুর থাপা ও প্রধানমন্ত্রীর মুখ্য সচিব আবদুস সোবহান সিকদার অন্যদের মধ্যে উপস্থিত ছিলেন।
