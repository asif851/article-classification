
র‌্যাব, পুলিশ ও বিজিবিকে সরকার ভিন্নমতের নেতা-কর্মীদের নির্মূলে ব্যবহার করছে বলে অভিযোগ করেছে চরমোনাই পীরের দল ইসলামী আন্দোলনের ছাত্রসংগঠন ইসলামী শাসনতন্ত্র ছাত্র আন্দোলন।সংগঠনের কেন্দ্রীয় সহসভাপতি এইচ এম রফিকুল ইসলাম গতকাল মঙ্গলবার সকালে রাজধানীর পুরানা পল্টনে দলের কার্যালয়ে এক সংবাদ সম্মেলনে এ অভিযোগ করেন। শাসনতন্ত্র ছাত্র আন্দোলনের সভাপতি আরিফুল ইসলামসহ ছয় নেতাকে গ্রেপ্তার ও মিথ্যা মামলা দেওয়ার প্রতিবাদে সংবাদ সম্মেলন করা হয়।নেতারা দাবি করেন, প্রধানমন্ত্রীর ছেলে সজীব ওয়াজেদ জয়ের মাদ্রাসা ধ্বংসের ষড়যন্ত্রের প্রতিবাদ করায় ছয় নেতাকে গ্রেপ্তার করা হয়েছে। কিন্তু র‌্যাব দাবি করেছিল, ছয় নেতা ফেসবুকে সরকার ও রাষ্ট্রের বিরুদ্ধে উসকানিমূলক প্রচারণা চালিয়েছেন। এর সপক্ষে আদালতে কোনো প্রমাণ উপস্থাপন করতে পারেনি। ছয় নেতাকে আটক করে র‌্যাব-৩-এর কার্যালয়ে নিয়ে ঝুলিয়ে নির্মমভাবে পেটানো হয় বলেও অভিযোগ করেন নেতারা।
