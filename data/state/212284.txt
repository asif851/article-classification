
ময়মনসিংহ শহরের কালীবাড়ি এলাকার একটি বাড়ির দরজা ভেঙে জঙ্গি সন্দেহে সাতজনকে আটক করা হয়েছে। আটক হওয়া সাতজনের নাম তাৎক্ষণিকভাবে জানায়নি পুলিশ। পুলিশের দাবি, আটক হওয়া ব্যক্তিদের মধ্যে একজন ময়মনসিংহ মেডিকেল কলেজের ছাত্র। বাড়িটি থেকে জিহাদি বই ও কম্পিউটারে ইসলামি বিপ্লবসংক্রান্ত প্রচুর তথ্য পাওয়া গেছে।
দুপুর একটা থেকে একতলা টিনশেডের বাড়িটি ঘিরে রেখেছে পুলিশ ও র‍্যাপিড অ্যাকশন ব্যাটালিয়ন (র‍্যাব)। আটক করা জঙ্গিদের নিয়ে পুলিশ এখনো সেখানে অবস্থান করছে। বাড়িটিতে গণমাধ্যমকর্মীসহ কাউকে প্রবেশ করতে দেওয়া হচ্ছে না।
পুলিশের ভাষ্য, ‘জঙ্গি’রা চার মাস আগে বাড়িটি ভাড়া নেয়। গোপন সংবাদের ভিত্তিতে র‍্যাব ও পুলিশ দুপুর একটার দিকে বাড়িটি ঘিরে ফেলে। দুপুর দুইটা থেকে অভিযান শুরু করে। প্রথমে ‘জঙ্গি’দের আত্মসমর্পণের আহ্বান জানানো হয়। এতে সাড়া না দেওয়ায় বাড়িটির একাধিক কক্ষের দরজা ভেঙে সাতজনকে আটক করা হয়। প্রথমে ‘জঙ্গি’রা প্রতিরোধের চেষ্টা করলেও র‍্যাব ও পুলিশের ব্যাপক উপস্থিতির কারণে পালাতে পারেনি।
পুলিশের ময়মনসিংহ রেঞ্জের অতিরিক্ত উপমহাপরিদর্শক (ডিআইজি) চৌধুরী আবদুল্লাহ আল মামুন সাংবাদিকদের বলেন, ‘ধারণা করা হচ্ছে, বাড়িটির ভেতর আর কোনো জঙ্গি নেই। অল্প কিছুক্ষণের মধ্যে অভিযান সমাপ্ত করা হবে।’
