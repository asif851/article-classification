
যুক্তরাষ্ট্রের নবনির্বাচিত প্রেসিডেন্ট ডোনাল্ড ট্রাম্পের কাছে বঙ্গবন্ধুর পলাতক খুনিদের ফেরত চাইলেন আওয়ামী লীগের সভাপতিমণ্ডলীর সদস্য ও স্বাস্থ্যমন্ত্রী মোহাম্মদ নাসিম। আজ শুক্রবার দুপুরে রাজশাহী মেডিকেল কলেজ মিলনায়তনে সন্ধানীর ষাণ্মাসিক সভায় প্রধান অতিথির বক্তব্যে তিনি এ দাবি জানান। এর আগে গত বুধবারও ঢাকায় এক অনুষ্ঠানে একই আহ্বান জানান মোহাম্মদ নাসিম।
মোহাম্মদ নাসিম বলেন, ‘আমেরিকার প্রেসিডেন্ট হয়েছেন ট্রাম্প। তিনি হয়েছেন ভালো কথা, জনগণ তাকে ভোট দিয়েছে। তার কাছে আমার একটাই আবেদন থাকবে, আপনি যদি গণতন্ত্রে বিশ্বাস করেন, আমেরিকার প্রেসিডেন্টকে অনুরোধ করব, আপনি বঙ্গবন্ধুর খুনিদের আমেরিকা থেকে বাংলাদেশে ফেরত দিন, দণ্ড কার্যকর করতে দিন।’
সন্ধানীর কেন্দ্রীয় সভাপতি জাহারুল হোসাইন খানের সভাপতিত্বে অনুষ্ঠানে বিশেষ অতিথি ছিলেন আওয়ামী লীগের কেন্দ্রীয় নির্বাহী কমিটির সদস্য ও নগর আওয়ামী লীগের সভাপতি এ এইচ এম খায়রুজ্জামান লিটন। এ ছাড়া বক্তব্য দেন বিএমএ ও স্বাচিপের কেন্দ্রীয় সহসভাপতি তবিবুর রহমান শেখ, রাজশাহী মেডিকেল কলেজের উপাধ্যক্ষ নওশাদ আলী, বাংলাদেশ প্রাইভেট মেডিকেল কলেজ অ্যাসোসিয়েশনের সভাপতি মোয়াজ্জেম হোসেন, সন্ধানী জাতীয় চক্ষুদান সমিতির মহাসচিব জয়নাল আবেদীন, সন্ধানী রাজশাহী মেডিকেল কলেজ ইউনিটের সভাপতি সালেহ আনজুম, রাজশাহী মেডিকেল কলেজ শাখা ছাত্রলীগের সভাপতি শফিকুল ইসলাম প্রমুখ।
রাজশাহী মেডিকেল বিশ্ববিদ্যালয় প্রতিষ্ঠার বিষয়ে স্বাস্থ্যমন্ত্রী বলেন, শিগগিরই রাজশাহী মেডিকেল বিশ্ববিদ্যালয়ের কাজ শুরু হতে যাচ্ছে। রাজশাহী বাইপাস সড়কের কাছে বহুপ্রতীক্ষিত রাজশাহী মেডিকেল বিশ্ববিদ্যালয়ের কাজ শুরু হবে। শেখ হাসিনার সরকারের আমলেই এটা বাস্তবে রূপ নেবে বলে জানান তিনি।
তিনি বলেন, ‘বাংলাদেশ এগিয়ে যাচ্ছে, এ কথা আজ পুরো বিশ্ব স্বীকার করছে। কারণ, শেখ হাসিনা বারবার নির্বাচিত হয়েছেন। আমাদের লক্ষ্য হলো একটাই। এখানে চিকিৎসক ভাইয়েরা আছেন, শিক্ষকেরা আছেন। আপনাদের কাছে আমার একটাই আবেদন থাকবে, ২০১৯ সালেও শেখ হাসিনাকে আবার বিজয়ী করতে হবে। বাংলার জনগণকে ভোট দিয়ে আবার তাঁকে নির্বাচিত করতে হবে।’
মোহাম্মদ নাসিম বলেন, ‘আমি স্বাস্থ্যমন্ত্রী হিসেবে বলি, কেউ স্বাচিপ করতে পারেন, কেউ বিএমএ করতে পারেন, ড্যাব করতে পারেন। কিন্তু আমার কথা হলো একটাই, স্বাস্থ্যসেবার সঙ্গে কোনো রাজনীতি নেই। এটা মানবধর্ম। মানুষের সেবা করাই মানবধর্ম। যাঁরা চিকিৎসক হবেন, সাদা অ্যাপ্রোন পরবেন, তাঁদের কাজ হবে দায়িত্ব পালন করা। তারপর রাজনীতি করা।’
