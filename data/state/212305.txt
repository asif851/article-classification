
গোপালগঞ্জের কাশিয়ানীতে পুলিশের ওপর হামলা চালিয়ে এক আসামিকে ছিনিয়ে নেওয়ার ঘটনায় নিজামকান্দি ইউনিয়ন পরিষদের (ইউপি) চেয়ারম্যান মোকলেসুর রহমান ওরফে মকুকে (৬০) গ্রেপ্তার করা হয়েছে।গতকাল বুধবার বেলা আড়াইটার দিকে গোপালগঞ্জ সদরের গোপীনাথপুর এলাকার এক বিয়েবাড়ি থেকে তাঁকে গ্রেপ্তার করা হয়।মোকলেসুর রহমানের বিরুদ্ধে দুটি হত্যাসহ পাঁচটি মামলা রয়েছে।গত সোমবার রাতে কাশিয়ানী উপজেলার নিজামকান্দি ইউনিয়নের ফলসী গ্রামের বাজার-সংলগ্ন মাঠ থেকে পুলিশ ইয়াবা বড়িসহ আটক করে আরিফ মোল্লা (২৫) নামের এক তরুণকে। ওই রাতেই একদল গ্রামবাসী পুলিশের ওপর হামলা চালিয়ে আরিফকে ছিনিয়ে নেয়। এ হামলায় পুলিশের চার সদস্য আহত হন।এ ঘটনায় গত মঙ্গলবার রামদিয়া পুলিশ তদন্তকেন্দ্রের দায়িত্বরত কর্মকর্তা উপপরিদর্শক (এসআই) আক্তারুজ্জমান বাদী হয়ে ৩১ জনের নাম উল্লেখ করে এবং অজ্ঞাতনামা আরও ৫০ থেকে ৬০ জনকে আসামি করে একটি মামলা করেন। আক্তারুজ্জমান বলেন, ওই মামলায় ইউপি চেয়ারম্যান মোকলেসুর রহমান চার নম্বর আসামি। পুলিশের কাছ থেকে ছিনিয়ে নেওয়া আসামি আরিফ মোল্লা মোকলেসুর রহমানের নাতি।
