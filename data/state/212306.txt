
ঢাকার কাকরাইলে বাড়িতে ঢুকে মা-ছেলেকে হত্যার ঘটনায় পরিবারের সদস্যদের জিজ্ঞাসাবাদ করছে পুলিশ। বাড়ির মালিক ও নিহত শামসুন্নাহারের স্বামী আবদুল করিমের আরেক স্ত্রী শারমিন মুক্তাকে জিজ্ঞাসাবাদ করা হচ্ছে। তিনি অভিনেত্রী বলে পুলিশ জানিয়েছে।
আজ বৃহস্পতিবার এই প্রতিবেদন লেখা পর্যন্ত আর কেউ আটক হয়নি বলে জানিয়েছে পুলিশ। এ ঘটনায় এখনো মামলা হয়নি।
পুলিশের রমনা বিভাগের সহকারী কমিশনার এহসানুল ফেরদৌস বলেন, যিনি নিহত হয়েছেন, তাঁর পরিবারের লোকজন মামলা করতে পারে।
গতকাল বুধবার সন্ধ্যায় বাড়িতে ঢুকে মা শামসুন্নাহার (৪৬) ও ছেলে সাজ্জাদুল করিম ওরফে শাওনকে (১৮) ছুরিকাঘাতে হত্যা করে দুর্বৃত্তরা।
শামসুন্নাহারের স্বামী আবদুল করিম ওই বাড়ির মালিক এবং তিনি একজন ব্যবসায়ী। পুলিশ গতকাল রাতেই করিমকে আটক করে রমনা থানায় নিয়ে যায়। এ ঘটনায় বাড়ির দারোয়ান আবদুল নোমান ও বাসার গৃহকর্মী রাশিদা বেগমকেও পুলিশ আটক করেছে। পুলিশ সাজ্জাদুলের লাশের পাশ থেকে রক্তমাখা একটি ছুরি উদ্ধার করেছে। সাজ্জাদুল উইলস লিটল ফ্লাওয়ার স্কুল অ্যান্ড কলেজ থেকে এবার এ লেভেল পরীক্ষা দিয়েছিলেন।
পুলিশ বলেছে, প্রাথমিকভাবে ধারণা করা হচ্ছে, পারিবারিক কলহ ও অর্থ–সম্পদ নিয়ে বিরোধের জের ধরে হত্যাকাণ্ড ঘটতে পারে।
মা-ছেলের রক্তাক্ত লাশ উদ্ধার করে ময়নাতদন্তের জন্য ঢাকা মেডিকেল কলেজের মর্গে পাঠানো হয়েছে।
