
রাজধানীর ডেমরা থানার আমুলিয়া এলাকায় অভিযান চালিয়ে ৩ হাজার ৩০০ ফুট অবৈধ গ্যাসলাইন উচ্ছেদ করেছেন ভ্রাম্যমাণ আদালত। আজ সোমবার সকাল ১০টা থেকে বিকেল ৪টা পর্যন্ত যৌথভাবে ঢাকা জেলা প্রশাসন ও তিতাস গ্যাস ট্রান্সমিশন লিমিটেড এ অভিযান পরিচালনা করেছে।
অভিযান পরিচালনা করেন ঢাকা জেলা প্রশাসনের নির্বাহী ম্যাজিস্ট্রেট তৌহিদ এলাহী। তিনি প্রথম আলোকে বলেন, আজ সকাল ১০টার দিকে আমুলিয়া এলাকা থেকে অবৈধ গ্যাসলাইন উচ্ছেদ কার্যক্রম শুরু হয়। এ সময় আমুলিয়ার আতিক মার্কেটের পাশে প্রায় ১ হাজার ৮০০ ফুট গ্যাসলাইন উচ্ছেদ করা হয়। বেলা দুইটার দিকে একই এলাকার ব্যাপারীপাড়া এলাকা থেকে আরও ১ হাজার ৫০০ ফুট গ্যাসলাইন উচ্ছেদ করা হয়। অভিযান চলাকালে এই দুটি এলাকার প্রায় ৩০০ বাসাবাড়ি, দোকানপাট, কারখানায় অবৈধ গ্যাস–সংযোগ বিচ্ছিন্ন করা হয়। এ ছাড়া গ্যাস সঞ্চালনের অবৈধ পাইপ, মালামাল জব্দ করা হয়েছে। অবৈধ গ্যাসলাইন ব্যবহারকারীদের বিরুদ্ধে থানায় মামলা করার নির্দেশ দেওয়া হয়েছে। এ অভিযান ঢাকার বিভিন্ন স্থানে নিয়মিত পরিচালিত হবে।
অভিযান চলাকালে উপস্থিত ছিলেন তিতাস গ্যাস ঢাকা মেট্রো শাখার ডেপুটি জেনারেল ম্যানেজার রুহুল আমিন, ম্যানেজার খালেদ মাকসুদ, ডেপুটি ম্যানেজার মুসতাক আহমেদ, ডেমরা থানার ভারপ্রাপ্ত কর্মকর্তা (ওসি) এস এম কাউসার আহমেদ, র‌্যাব-১০-এর ডিএডি শামীম রেজা প্রমুখ।
