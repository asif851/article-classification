
দেশে গত এক বছরে নতুন ৮৬৫ জন এইচআইভি/এইডস আক্রান্ত ব্যক্তি শনাক্ত হয়েছে। এ নিয়ে গত ২৮ বছরে দেশে শনাক্ত করা এইচআইভি আক্রান্ত রোগীর সংখ্যা দাঁড়াল ৫ হাজার ৫৮৬ জন। বিশেষ করে রাজধানীর একটি অঞ্চলে শিরায় মাদক গ্রহণকারীদের মধ্যে এইচআইভির সংক্রমণ উদ্বেগজনকভাবে বেড়েছে।স্বাস্থ্য মন্ত্রণালয়ের সভাকক্ষে আয়োজিত সংবাদ ব্রিফিংয়ে আজ সোমবার সরকারি কর্মকর্তারা এসব তথ্য দেন। ‘বিশ্ব এইডস দিবস-২০১৭’ উপলক্ষে এই ব্রিফিংয়ের আয়োজন করা হয়। গত ১ ডিসেম্বর ছিল বিশ্ব এইডস দিবস। ওই দিন স্বাস্থ্যমন্ত্রী মোহাম্মদ নাসিম দেশে না থাকায় এ বছর ৬ ডিসেম্বর দিবসটি পালন করা হবে বলে ব্রিফিংয়ে জানানো হয়।
প্রেস ব্রিফিংয়ে এইডস/এসটিডি কর্মসূচির বিষয়ভিত্তিক পরিচালক (লাইন ডিরেক্টর) অধ্যাপক ইহতেশামুল হক চৌধুরী বলেন, দেশে সাধারণ মানুষের মধ্যে এইচআইভি সংক্রমণের হার দশমিক শূন্য ১ শতাংশের নিচে। দেশে সম্ভাব্য এইচআইভি আক্রান্তের সংখ্যা ১১ হাজার ৭০০। দেশে প্রথম এইচআইভি আক্রান্ত ব্যক্তি শনাক্ত হয় ১৯৮৯ সালে। তিনি বলেন, সম্প্রতি ঢাকা শহরের একটি বিশেষ অঞ্চলে শিরার মাধ্যমে মাদক গ্রহণকারীদের মধ্যে সংক্রমণ উদ্বেগজনকভাবে বেড়েছে।
প্রেস ব্রিফিংয়ে স্বাস্থ্যমন্ত্রী মোহাম্মদ নাসিম তাঁর সাম্প্রতিক রাশিয়া ও যুক্তরাষ্ট্র সফরের বিভিন্ন তথ্য তুলে ধরেন। অনুষ্ঠানে মন্ত্রণালয়ের দুজন সচিবসহ ঊর্ধ্বতন কর্মকর্তারা উপস্থিত ছিলেন।
