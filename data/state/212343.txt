
বেসামরিক বিমান পরিবহন ও পর্যটনমন্ত্রী রাশেদ খান মেনন বলেছেন, পর্যটন খাতের জন্য যোগাযোগ ও অবকাঠামো উন্নয়ন সবচেয়ে জরুরি। সরকার ২০১৬ থেকে ২০১৮ সালকে পর্যটন বর্ষ ঘোষণা করেছে। এ দেশে বিদেশি পর্যটকদের আকৃষ্ট করতে সরকার নানা পদক্ষেপ নিয়েছে।গতকাল ঢাকার রোজ গার্ডেনে পর্যটনবিষয়ক এক আলোচনা অনুষ্ঠানে মন্ত্রী এসব কথা বলেন। ২০ মার্চ ফরাসি ভাষাভাষীদের ফ্রাঙ্কোফনি উৎসবকে কেন্দ্র করে ঢাকার আলিয়ঁস ফ্রঁসেজ ও পর্যটনবিষয়ক ম্যাগাজিন ভ্রমণ যৌথভাবে এই অনুষ্ঠানের আয়োজন করে। অনুষ্ঠানের পর সাংবাদিকদের প্রশ্নের জবাবে মেনন বলেন, ‘বাংলাদেশের মানুষ এখন দেশের ভেতরে ঘুরছে। আমরা চাইছি বিদেশের পর্যটকেরা বাংলাদেশে আসুক।’ তিনি বলেন, পর্যটন খাতের উন্নয়নে কানাডা ও ফ্রান্স সহায়তা দিতে চায়। অনুষ্ঠানে রোজ গার্ডেনের উত্তরাধিকারী লায়লা রকিব বাড়িটির ইতিহাস তুলে ধরেন। ১৯৩০ সালের প্রথম দিকে জমিদার হৃষিকেশ দাস সাত একর জমির ওপরে এই অট্টালিকা নির্মাণ করেন। বাড়ির চারপাশে ফুলবাগান ও গাছগাছালিতে দৃষ্টিনন্দন পরিবেশ সৃষ্টি করেন। তবে বাড়িটির সামনে প্রচুর গোলাপগাছ থাকায় শুরু থেকেই এটি স্থানীয় মানুষের কাছে ‘রোজ গার্ডেন’ নামে পরিচিতি পায়। লায়লা রকিব বলেন, ১৯৩৬ সালে হৃষিকেশ দাসের কাছ থেকে বিত্তশালী ব্যবসায়ী খান বাহাদুর কাজী আবদুর রশীদ ক্রয়সূত্রে এই সম্পত্তির অধিকারী হন। ১৯৩৭ সালে তিনি সপরিবারে সেখানে বসবাস শুরু করেন। তিনি বাড়িটির নামকরণ করেন ‘রশীদ মঞ্জিল’। অনুষ্ঠানে ঢাকায় নিযুক্ত ফ্রান্সের রাষ্ট্রদূত সোফিওবের ও কানাডার রাষ্ট্রদূত বেনওয়া পিয়েলাহামে বক্তৃতা করেন। পর্যটন বোর্ডের প্রধান নির্বাহী কর্মকর্তা মোহাম্মদ নাসিরউদ্দিন বলেন, পর্যটন খাতে দক্ষ জনসম্পদ তৈরি করা দরকার।
