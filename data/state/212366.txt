
রোহিঙ্গাদের ফেরাতে মিয়ানমারের সঙ্গে সরকারের চুক্তিকে ‘ফাঁদ’ বলে মন্তব্য করেন বিএনপির নেতা মওদুদ আহমদ। তিনি বলেন, ‘ইট ইজ এ ট্র্যাপ, ইট ইজ এ হোকস। কারণ, ১৯ দফা শর্তের ওপরে যে চুক্তি হয়েছে, তা কোনো দিন কার্যকর করা সম্ভব হবে না।’
গতকাল দুপুরে জাতীয় প্রেসক্লাবে বাংলাদেশ ডেমোক্রেটিক কাউন্সিল নামের একটি সংগঠনের আলোচনা সভায় বিএনপির স্থায়ী কমিটির সদস্য মওদুদ আহমদ এ কথা বলেন।
সরকারের কূটনৈতিক ব্যর্থতার সমালোচনা করে মওদুদ আহমদ বলেন, ভারত, চীন, রাশিয়াকে সরকার পক্ষে আনতে পারেনি। তাদের কারণেই বাংলাদেশকে মিয়ানমারের সঙ্গে এই চুক্তি স্বাক্ষর করতে হয়েছে।
বিএনপির এই নেতা রোহিঙ্গাদের নোয়াখালীর ভাসানচরে স্থানান্তরে সরকারের নেওয়া ২ হাজার ৩১২ কেটি টাকার প্রকল্পেরও সমালোচনা করেন। তিনি এই প্রকল্প অবিলম্বে বাতিল করার দাবি জানিয়ে সরকারের উদ্দেশে বলেন, ‘একদিকে বলছেন, আপনি রোহিঙ্গাদের ফেরত পাঠানোর জন্য মিয়ানমারের সঙ্গে চুক্তি করেছেন। অন্যদিকে আপনি তাদের স্থায়ী থাকার ব্যবস্থা করে দিচ্ছেন। তার মানে কী?’
ডেমোক্রেটিক কাউন্সিলের সভাপতি এম এ হালিমের সভাপতিত্বে আরও বক্তব্য দেন আমার দেশ-এর ভারপ্রাপ্ত সম্পাদক মাহমুদুর রহমান, সাবেক মন্ত্রী জাকারিয়া খান চৌধুরী, বিএনপির যুগ্ম মহাসচিব সৈয়দ মোয়াজ্জেম হোসেন, প্রচার সম্পাদক শহীদ উদ্দিন চৌধুরী প্রমুখ।
