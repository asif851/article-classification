
বৃহত্তর কুমিল্লা ও নোয়াখালীর ছয় জেলা নিয়ে কুমিল্লা বিভাগ গঠনের জন্য প্রশাসনিক কাজ শুরু হয়েছে। ইতিমধ্যে মন্ত্রিপরিষদ বিভাগের সচিব (সমন্বয় ও সংস্কার) মো. নজরুল ইসলামকে সভাপতি করে নয় সদস্যবিশিষ্ট কমিটি গঠন করা হয়েছে।কমিটিকে আগামী এক মাসের মধ্যে সুপারিশসহ প্রতিবেদন দিতে বলা হয়েছে। এ ছাড়া কুমিল্লা বিভাগীয় কার্যালয়ের জন্য দুটি স্থানের প্রস্তাব করা হয়েছে।মন্ত্রিপরিষদ বিভাগের অতিরিক্ত সচিব (সমন্বয়) বিজয় ভট্টাচার্য স্বাক্ষরিত চিঠিতে বলা হয়, চলতি বছরের ২৬ জানুয়ারি মন্ত্রিসভার বৈঠকে ফরিদপুর ও কুমিল্লা বিভাগ গঠনের লক্ষ্যে একটি সিদ্ধান্ত হয়। এতে বিষয়টি সামগ্রিকভাবে পরীক্ষা ও পর্যালোচনা করে সুপারিশ পেশ করতে বলা হয়। গত ২১ সেপ্টেম্বর মন্ত্রিপরিষদ বিভাগ নয় সদস্যবিশিষ্ট একটি কমিটি গঠন করে। এ কমিটি বিষয়টি নিয়ে কাজ করছে। ৩০ সেপ্টেম্বর ওই কমিটির প্রথম সভা মন্ত্রিপরিষদ বিভাগের সম্মেলন কক্ষে অনুষ্ঠিত হয়। গতকাল বৃহস্পতিবার মন্ত্রিপরিষদ বিভাগে ওই কমিটির দ্বিতীয় সভা হয়। সভায় কুমিল্লার অতিরিক্ত জেলা প্রশাসক (রাজস্ব) আবদুল মতিন প্রয়োজনীয় নথিপত্র উপস্থাপন করেন।এদিকে ৫ অক্টোবর কুমিল্লার ভারপ্রাপ্ত জেলা প্রশাসক এ কে এম মামুনুর রশিদ চট্টগ্রাম বিভাগীয় কমিশনারের কাছে কুমিল্লা বিভাগ বাস্তবায়ন নিয়ে একটি প্রতিবেদন পাঠান। ওই প্রতিবেদনে কুমিল্লা বিভাগ বাস্তবায়নের যৌক্তিকতা তুলে ধরা হয়। একই সঙ্গে বর্তমানে কুমিল্লা জেলার প্রশাসনিক কাঠামো উল্লেখ করা হয়।ভারপ্রাপ্ত জেলা প্রশাসক বলেন, ‘কুমিল্লা বিভাগ বাস্তবায়নের জন্য চট্টগ্রাম বিভাগীয় কমিশনারের কার্যালয় থেকে কিছু তথ্য চাওয়া হয়। এ পরিপ্রেক্ষিতে আমরা বিভাগ গঠনের পর্যাপ্ত তথ্য দিয়ে প্রতিবেদন পাঠাই। কুমিল্লায় বিভাগীয় কমিশনার ও পুলিশের উপমহাপরিদর্শকের (ডিআইজি) কার্যালয় ও বাসা নির্মাণের জন্য দুটি স্থানের প্রস্তাব দেওয়া হয়। এর একটি হলো কুমিল্লার আদর্শ সদর উপজেলার দৌলতপুর মৌজার সড়ক ও জনপথ (সওজ) বিভাগের পাঁচ একর জায়গা। এটি ঢাকা-চট্টগ্রাম মহাসড়কের আদর্শ সদর উপজেলার নন্দনপুর থেকে ১ দশমিক ৭৫ কিলোমিটার পূর্বে চিশতিয়া টেক্সটাইল মিলের বিপরীতে। অন্যটি হলো একই মহাসড়কের লাগোয়া সদর দক্ষিণ উপজেলার সুরাতলি মৌজার বেলতলি-সংলগ্ন সাওড়াতলি এলাকার তিন একর জায়গা। ওই জায়গায় একসময় কুমিল্লা ট্রমা সেন্টার হওয়ার কথা ছিল। পরে তা হয়নি। বর্তমানে ওই জায়গা অব্যবহৃত পড়ে আছে।
