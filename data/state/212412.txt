
সাভারে ধসে পড়া রানা প্লাজার ধ্বংসস্তূপ থেকে আরও ২৮টি মৃতদেহ উদ্ধার করা হয়েছে। গতকাল শুক্রবার মধ্যরাত থেকে আজ শনিবার বেলা একটা পর্যন্ত মৃতদেহগুলো উদ্ধার করা হয়। এ নিয়ে ওই ভবনধসের ঘটনায় মৃতের সংখ্যা দাঁড়িয়েছে এক হাজার ৮৫।জেলা প্রশাসনের নিয়ন্ত্রণকক্ষ থেকে জানানো হয়, ধ্বংসস্তূপ থেকে এক হাজার ৭৩ জনের মৃতদেহ উদ্ধার করা হয়েছে। আর হাসপাতালে মারা গেছেন ১২ জন।আজ বেলা একটা পর্যন্ত ৭৯২টি মৃতদেহ স্বজনদের কাছে হস্তান্তর করা হয়েছে। হস্তান্তরের অপেক্ষায় ছিল আরও ১৩৭টি মৃতদেহ। এর মধ্যে ৫৩টি মৃতদেহ স্থানীয় অধরচন্দ্র উচ্চবিদ্যালয়ের মাঠে রাখা ছিল এবং হাসপাতালের মর্গে ছিল আরও ৮৪টি। এ ছাড়া, ১৫৬টি মৃতদেহ দাফন করা হয়েছে।উদ্ধার অভিযান এখনো চলছে। নিখোঁজ স্বজনদের খোঁজে মানুষের ভিড় এখনো আছে।গত ২৪ এপ্রিল সকাল পৌনে নয়টার দিকে সাভার বাসস্ট্যান্ডের পাশে রানা প্লাজা ভবনটি ধসে পড়ে। এ ঘটনায় করা মামলায় ভবনের মালিক সোহেল রানাকে গত ২৮ এপ্রিল যশোরের বেনাপোল সীমান্ত থেকে গ্রেপ্তার করে র্যাব।
