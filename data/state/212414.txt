
চট্টগ্রাম নগরে ঈদুল আজহার প্রধান জামাত অনুষ্ঠিত হয়েছে জমিয়তুল ফালাহ জাতীয় মসজিদ ময়দানে। এখানে আওয়ামী লীগ, বিএনপি, জাতীয় পার্টিসহ (জাপা) বিভিন্ন দলের নেতারা এক কাতারে ঈদের নামাজ আদায় করেন। নামাজ শেষে আওয়ামী লীগ, বিএনপিসহ বিভিন্ন রাজনৈতিক দলের নেতা-কর্মী ও সাধারণ মুসল্লিরা পরস্পরের সঙ্গে ঈদের কোলাকুলি এবং শুভেচ্ছা বিনিময় করেন।
যথাযথ ধর্মীয় ভাবগাম্ভীর্যের মধ্য দিয়ে চট্টগ্রামে উদ্‌যাপিত হচ্ছে মুসলমান সম্প্রদায়ের অন্যতম বড় ধর্মীয় উৎসব পবিত্র ঈদুল আজহা। নামাজ আদায়ের মধ্য দিয়েই সকালে শুরু হয় ঈদের আনুষ্ঠানিকতা। চট্টগ্রাম নগরে প্রধান জামাত অনুষ্ঠিত হয়েছে সকাল পৌনে আটটায় জমিয়তুল ফালাহ জাতীয় মসজিদ ময়দানে। চট্টগ্রাম সিটি করপোরেশন ও জেলা প্রশাসনের তত্ত্বাবধানে এবার নগরে ১৬২টি ঈদের জামাত অনুষ্ঠিত হয়েছে। জমিয়তুল ফালাহ মসজিদ ময়দানে সকাল পৌনে নয়টায় ঈদের দ্বিতীয় জামাত অনুষ্ঠিত হয়।
প্রথম ও প্রধান ঈদ জামাতের ইমামতি করেছেন জমিয়তুল ফালাহ মসজিদের জ্যেষ্ঠ পেশ ইমাম মাওলানা নূর মোহাম্মদ সিদ্দিকী। চট্টগ্রাম জেলা প্রশাসনের উদ্যোগে সকাল আটটায় এম এ আজিজ স্টেডিয়াম-সংলগ্ন জিমনেশিয়াম মাঠে ঈদের জামাত অনুষ্ঠিত হয়েছে।
জমিয়তুল ফালাহ মসজিদ প্রাঙ্গণে নামাজ আদায় করেছেন প্রবাসী কল্যাণ মন্ত্রী নূরুল ইসলাম বিএসসি, চট্টগ্রামের মেয়র আ জ ম নাছির উদ্দিন, বিএনপির ভাইস চেয়ারম্যান আবদুল্লাহ আল নোমান, দক্ষিণ জেলা আওয়ামী লীগের সভাপতি মোছলেম উদ্দিন আহমেদ, সাবেক মেয়র মীর মোহাম্মদ নাছির উদ্দিন ও মাহমুদুল ইসলাম চৌধুরী, নগর বিএনপির সভাপতি ডা. শাহাদাত হোসেন ও জ্যেষ্ঠ সহ সভাপতি আবু সুফিয়ান, জাতীয় পার্টির প্রেসিডিয়াম সদস্য সোলায়মান আলম শেঠসহ বিভিন্ন রাজনীতিক, ব্যবসায়ী ও সাধারণ মানুষ।
