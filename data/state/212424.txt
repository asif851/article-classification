
প্রহসনের নির্বাচনের ফলাফল বাতিল ও ভোটের দিন সারা দেশে নেতা-কর্মীদের হত্যার প্রতিবাদে আগামীকাল সোমবার ভোর ছয়টা থেকে বুধবার ভোর ছয়টা পর্যন্ত সারা দেশে টানা ৪৮ ঘণ্টার হরতাল ডেকেছে বিএনপির নেতৃত্বাধীন ১৮-দলীয় জোট। সেই সঙ্গে সারা দেশে অনির্দিষ্টকালের অবরোধও চলবে।
ভোট শেষ হওয়ার দুই ঘণ্টা পরে আজ রোববার সন্ধ্যা ছয়টার দিকে বিএনপির চেয়ারপারসন খালেদা জিয়ার উপদেষ্টা ওসমান ফারুক রাজধানীর গুলশানে তাঁর বাসভবনে অনুষ্ঠিত এক সংবাদ সম্মেলনে এ কর্মসূচি ঘোষণা করেন।
ওসমান ফারুক বলেন, একদলীয় নির্বাচন জনগণ স্বতঃস্ফূর্তভাবে বর্জন করেছে। সকাল থেকে বিভিন্ন স্থানে নির্বাচনী সহিংসতায় ২১ জন নেতা-কর্মী নিহত হয়েছেন বলে তিনি দাবি করেন। রংপুর, গাইবান্ধা, ফেনী, নীলফামারী, লক্ষ্মীপুর, চট্টগ্রামের  লোহাগাড়া উপজেলা ও নওগাঁয় বিএনপি ও জামায়াতের এসব নেতা-কর্মী নিহত হয়েছেন বলে তিনি দাবি করেন।
বিএনপির নেতা ওসমান ফারুক আরও বলেন, জনগণ ঘৃণাভরে ভোট প্রত্যাখ্যান করেছে। সরকার জনগণ থেকে সম্পূর্ণ বিচ্ছিন্ন হয়ে গেছে। গুন্ডাবাহিনী ও আইনশৃঙ্খলা বাহিনীর ওপর নির্ভর করে সরকার টিকে থাকার চেষ্টা করছে। জালিম সরকারের পতন অনিবার্য বলে তিনি মন্তব্য করেন। নির্বাচন প্রতিহত করতে গতকাল শনিবার ও আজ রোববার ১৮ দলীয় জোটের ডাকা হরতাল চলে। সেই সঙ্গে সারা দেশে চলছে অনির্দিষ্টকালের অবরোধ। গত সোমবার রাতে ৫ জানুয়ারির নির্বাচন প্রতিহত করতে অনির্দিষ্টকালের অবরোধ কর্মসূচির ঘোষণা করেন বিএনপির চেয়ারপারসনের উপদেষ্টা খন্দকার মাহবুব হোসেন। এর আগে গত ২৬ নভেম্বর থেকে পাঁচ দফায় মোট ২২ দিনের অবরোধ পালন করে বিরোধী জোট।

