
সিলেট সদর উপজেলা আওয়ামী লীগের জরুরি সভা আহ্বানের চিঠিতে ঠিকানা ‘২৩ বঙ্গবন্ধু অ্যাভিনিউ’ লেখা ফটোকপি করার কারণে ভুল হয়েছে বলে দপ্তর সম্পাদক সিরাজুল ইসলাম খান স্বাক্ষরিত একটি চিঠিতে বলা হয়েছে। গত বৃহস্পতিবার রাতে প্রথম আলোর সিলেট কার্যালয়ে লিখিতভাবে এ তথ্য জানানো হয়। তবে ভুল স্বীকার করে নিলেও প্রকাশিত সংবাদে ‘তাঁরা মর্মাহত ও ভিত্তিহীন তথ্যের প্রতিবাদ’ জানিয়েছেন।
ভোটার তালিকা হালনাগাদ করার কার্যক্রমে জনসচেতনতায় নগরের আম্বরখানায় গত মঙ্গলবার বিকেলে সিলেট সদর উপজেলা আওয়ামী লীগ কার্যকরী কমিটি জরুরি সভা করে। সভা আহ্বানের চিঠিতে দলীয় কার্যালয়ের ঠিকানা ২৩ বঙ্গবন্ধু অ্যাভিনিউ উল্লেখ ছিল। এ নিয়ে সভায় হট্টগোল ও একাংশের বয়কট নিয়ে গত বুধবার প্রথম আলোয় একটি সংবাদ ছাপা হয়।
দপ্তর সম্পাদক স্বাক্ষরিত পত্রে বলা হয়, কেন্দ্রীয় নির্দেশনাসংক্রান্ত চিঠির সঙ্গে কেন্দ্রীয় চিঠির আলোকে সদর উপজেলা আওয়ামী লীগের চিঠি সদর উপজেলার বিভিন্ন ইউনিয়ন কমিটির সভাপতি ও সাধারণ সম্পাদক বরাবরে পাঠানো হয়। এতে দুটি চিঠি সংযুক্ত করেও দেওয়া হয়। এ ক্ষেত্রে কেন্দ্রীয় চিঠির সঙ্গে উপজেলার চিঠি ফটোকপি করতে গিয়ে উপজেলার চিঠির সঙ্গে কেন্দ্রের চিঠির ঠিকানা একসঙ্গে হয়ে যায়। এটি ভুল হিসেবে উল্লেখ করে বলা হয়, ‘এ বিষয়টি সভায় কারও চোখে ধরা পড়েনি, এ নিয়ে কোনো আলোচনাও হয়নি। সভা বয়কট করা, হট্টগোল হয়েছে বলে প্রকাশিত সংবাদে ভিত্তিহীন তথ্য প্রকাশ হওয়ায় আমরা মর্মাহত।’
ভুল স্বীকার করে আবার প্রতিবাদ জানালেন কেন, এ ব্যাপারে দপ্তর সম্পাদক প্রথম আলোকে বলেন, ওই সভায় সদর উপজেলার সাংগঠনিক সম্পাদক আমির উদ্দিন শুরু থেকে শেষ পর্যন্ত উপস্থিত ছিলেন এবং তাঁর স্বাক্ষর সভার কার্যবিবরণীতে আছে। তাই সভা বয়কটের তথ্যের প্রতিবাদ জানানো হয়েছে।
তবে যোগাযোগ করলে সাংগঠনিক সম্পাদক আমির উদ্দিন প্রথম আলোকে বলেন, সভা বয়কট করার তথ্য সঠিক। তিনি দাবি করেন, তাঁর নেতৃত্বে যেহেতু সভা বয়কট হয়েছে, তাই এ বিষয়ে সংগঠনের কেউ কোনো দাবি করলেও সত্য হয় না।
