

পুলিশের মহাপরিদর্শক (আইজিপি) এ কে এম শহীদুল হক বলেছেন, গুলশানের হলি আর্টিজানের হামলায় আইএস নিয়ে দেওয়া রোহান গুণারত্নের বক্তব্য তাঁর নিজস্ব। এই বক্তব্য পুলিশ সমর্থন (এনডোর্স) করে না। আইএসের সঙ্গে যোগাযোগ থাকলে ভার্চ্যুয়াল ওয়ার্ল্ডে থাকতে পারে।
রাজধানীর প্যান প্যাসিফিক সোনারগাঁও হোটেলে পুলিশপ্রধানদের আন্তর্জাতিক সম্মেলনের দ্বিতীয় দিন আজ সোমবার দুপুরে আইজিপি এ কথা বলেন। বাংলাদেশ পুলিশ ও পুলিশের আন্তর্জাতিক সংস্থা ইন্টারপোল যৌথভাবে সম্মেলনটির আয়োজন করেছে।
শহীদুল হক বলেন, এ পর্যন্ত গ্রেপ্তার করা ব্যক্তিদের কেউ কখনো বলেননি তাঁরা আইএসের সদস্য। এমনকি তাঁদের পরিবারের কেউই এমন কথা বলেননি। তিনি বলেন, তদন্তের কাজটা যেহেতু পুলিশ করেছে, পুলিশ জানে, হামলা কে চালিয়েছে।
ইন্টারন্যাশনাল সেন্টার ফর পলিটিক্যাল ভায়োলেন্স অ্যান্ড টেররিজম রিসার্চের (আইসিপিভিটিআর) পরিচালক রোহান গুণারত্নে গতকাল রোববার সম্মেলনে বলেন, ‘হলি আর্টিজানে যারা হামলা চালিয়েছিল, তারা জেএমবি নয়, তারা আইএস। এটি সেই সন্ত্রাসীগোষ্ঠী, যারা নিজেদের ইসলামিক স্টেট বলে পরিচয় দেয়। কিন্তু দুঃখজনক হলেও সত্য, বাংলাদেশের রাজনৈতিক নেতৃত্ব ওই হামলা সম্পর্কে সত্য বলেননি।’
গুণারত্নের এই বক্তব্য প্রসঙ্গে আইজিপি আজ এসব কথা জানান।
সম্মেলনে ১৪টি দেশের পুলিশের প্রতিনিধিরা ছাড়াও ফেসবুক, ইন্টারপোল গ্লোবাল কমপ্লেক্স ফর ইনোভেশন (আইজিসিআই), যুক্তরাষ্ট্রের ফেডারেল ব্যুরো অব ইনভেস্টিগেশন (এফবিআই), আসিয়ানাপোল, ইন্টারন্যাশনাল ক্রিমিনাল ইনভেস্টিগেশন ট্রেনিং অ্যাসিস্ট্যান্স প্রোগ্রামসহ (আইসিআইটিএপি) বিভিন্ন আন্তর্জাতিক সংস্থার ঊর্ধ্বতন কর্মকর্তারা অংশ নিচ্ছেন।
গত বছরের ১ জুলাই হলি আর্টিজান বেকারি ও কিচেন রেস্তোরাঁয় জঙ্গি হামলা হয়। জঙ্গিরা ১৮ বিদেশিসহ ২০ জনকে নৃশংসভাবে হত্যা করে। তাৎক্ষণিক ঘটনাস্থলে গেলে জঙ্গিদের বোমায় নিহত হন পুলিশের দুই কর্মকর্তা। পরদিন সকালে সেনা কমান্ডো অভিযানে হামলাকারী পাঁচ জঙ্গি ও রেস্তোরাঁর এক পাচক নিহত হন। হামলার রাতেই অনলাইনে নৃশংসতার ছবি প্রকাশ করে ঘটনার দায় স্বীকার করে আইএস। বাংলাদেশ সরকার তা নাকচ করে দেয়।
আরও পড়ুন:হলি আর্টিজানে হামলা চালিয়েছিল আইএস
 
