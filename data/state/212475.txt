
স্বরাষ্ট্রমন্ত্রী আসাদুজ্জামান খান বলেছেন, মিয়ানমারের বিদ্রোহী গোষ্ঠী আরাকান লিবারেশন পার্টিকে দমনের জন্য যে ধরনের অপারেশন দরকার, তা চালানো হবে। সেটা কমবিং (চিরুনি) অপারেশন বা যৌথ অভিযানও হতে পারে; যাতে তারা ভবিষ্যতে এ ধরনের ঘটনা না ঘটাতে পারে।আজ বুধবার বিকেলে জাতীয় প্রেসক্লাবে ওলামা মাশায়েখ ঐক্যজোট আয়োজিত সমাবেশ শেষে সাংবাদিকদের স্বরাষ্ট্রমন্ত্রী এসব কথা বলেন।মন্ত্রী বলেন, বিজিবির আহত সদস্য জাকির হোসেনকে হেলিকপ্টারে করে ঢাকায় আনা হচ্ছে। তাঁর চিকিৎসার জন্য যথাযথ ব্যবস্থা নেওয়া হবে। বিজিবির অন্য সদস্যরা নিরাপদে বেজক্যাম্পে ফেরত এসেছেন।আজ সকালে বান্দরবানের থানচি উপজেলার বড়মদক এলাকায় বর্ডার গার্ড বাংলাদেশের (বিজিবি) সদস্যদের সঙ্গে মিয়ানমারের সন্ত্রাসীদের গোলাগুলির ঘটনায় জাকির হোসেন নামের এক বিজিবি সদস্য আহত হয়েছেন। বিজিবির জনসংযোগ কর্মকর্তা মোহসীন রেজা প্রথম আলোকে এ তথ্যের সত্যতা নিশ্চিত করেছেন।
বিজিবি সূত্রের বরাত দিয়ে বার্তা সংস্থা ইউএনবির খবরে জানানো হয়, সকাল সাড়ে নয়টার দিকে মিয়ানমারের বিদ্রোহী গোষ্ঠী আরাকান লিবারেশন পার্টির সদস্যরা বিজিবির একটি টহল দলকে লক্ষ্য করে গুলি ছোড়ে। এতে বিজিবির বড়কদম বিওপির নায়েক জাকির হোসেন আহত হন। এ সময় বিজিবি পাল্টা গুলি ছুড়লে দুই পক্ষের মধ্যে গোলাগুলি চলে।
বাংলাদেশ সেনাবাহিনীর আলীকদম সেনানিবাস থেকে একটি দল ও বিজিবির বলিপাড়া ব্যাটালিয়নের একটি দলের দুটি হেলিকপ্টারে করে ঘটনাস্থলে যাওয়ার খবর পাওয়া গেছে।
অারও পড়ুন :-
বিজিবির সঙ্গে মিয়ানমারের সন্ত্রাসীদের গোলাগুলি, আহত ১
