
জনগণকে জিম্মি করে আন্দোলন না করতে বিরোধী দলের প্রতি আহ্বান জানিয়েছেন আওয়ামী লীগের উপদেষ্টা পরিষদের সদস্য আমির হোসেন আমু। আজ সোমবার দুপুরে রাজধানীর বঙ্গবন্ধু অ্যাভিনিউয়ে ঢাকা মহানগর যুবলীগ দক্ষিণ আয়োজিত হরতালবিরোধী সমাবেশে তিনি এ আহ্বান জানান। আমির হোসেন আমু অভিযোগ করেন, ‘খালেদা জিয়া কখনো তত্ত্বাবধায়ক সরকারে বিশ্বাস করেননি, আজও করেন না। তত্ত্বাবধায়কের আড়ালে তিনি যুদ্ধাপরাধীদের রক্ষার আন্দোলন করছেন।’ তাঁর অভিযোগ, ‘যুদ্ধাপরাধীরা বেগম জিয়ার দোসর। তারা তাঁর সঙ্গে জোট করে পাকিস্তানের এজেন্ডা বাস্তবায়ন করতে চায়। পাকিস্তানপ্রেমিকেরা চায় না আমরা খাদ্যে স্বয়ংসম্পূর্ণ একটি সমৃদ্ধ দেশ গঠন করি।’এই আওয়ামী লীগ নেতা বলেন, ‘খালেদা জিয়া যা বলেন, তার উল্টোটা করে তাঁর বাহিনী। সংখ্যালঘুদের ওপর নির্যাতন করবেন না। অথচ তাঁর সাথিরা সংখ্যালঘুদের ওপর নির্যাতন করছে। পাবনার সাঁথিয়ায় তা আমরা দেখেছি। আমরা আমাদের সময়ে নেত্রীর নির্দেশে সকাল-সন্ধ্যা হরতাল দিয়েছি যাতে মানুষ স্বস্তিতে থাকে। আর আজকে তাঁরা টানা হরতাল দিচ্ছেন। এতে মানুষের জীবনযাত্রা বিপর্যস্ত হয়ে পড়ছে।’ এ হরতাল পরিহার করে মানুষকে স্বস্তি দিতে বিরোধী দলের প্রতি আহ্বান জানান আমু।
যুবলীগের চেয়ারম্যান ওমর ফারুক চৌধুরী বলেন, ‘নতুন ধারার রাজনীতি করবেন বলে খালেদা জিয়া যা করছেন, তা যেন সুন্দরীর বেশে রাক্ষসীর আচরণ। তিনি শক্তি প্রদর্শনের রাজনীতি শিখাচ্ছেন, এতে মানুষের মধ্যে স্বস্তি আসে না।’ সমাবেশে ঢাকা মহানগর যুবলীগ দক্ষিণের সভাপতি ইসমাইল চৌধুরী আগামীকাল তাঁদের ৭৩টি সাংগঠনিক ওয়ার্ডে বিক্ষোভ মিছিল করার ঘোষণা দেন। সমাবেশে আরও বক্তব্য দেন ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী, যুবলীগের সাধারণ সম্পাদক হারুনুর রশীদ, যুবলীগ দক্ষিণের সহসভাপতি সোহরাব হোসেন, সাধারণ সম্পাদক রেজাউল করিম।

