
‘দেশের সমৃদ্ধি ও গণতন্ত্র সুসংহত করার কাজে রাজাকার-জঙ্গি-জানোয়ার প্রতিহত করার বিকল্প নেই। এ লক্ষ্যে সবার সঙ্গে শিল্পী-সাহিত্যিক-সংস্কৃতিসেবীদেরও একনিষ্ঠভাবে কাজ করতে হবে।’আজ সোমবার সন্ধ্যায় রাজধানীর শিল্পকলা একাডেমীর এক্সপেরিমেন্টাল হলে নেত্রকথন নাট্যসংঘের বাঙ্গালীর দায়মুক্তি যাত্রাপালা মঞ্চায়নের প্রাক্কালে প্রধান অতিথির বক্তব্যে এসব কথা বলেছেন তথ্যমন্ত্রী হাসানুল হক ইনু।শিল্পী-সাহিত্যিক-সংস্কৃতিসেবীদের শ্রদ্ধা জানিয়ে তথ্যমন্ত্রী বলেন, ‘কোনো শিল্পী-সাহিত্যিক কখনো কোনো শয়তানের বা রাজাকারের জয়গাঁথা লেখেননি। একাত্তরের বিশ্বাসঘাতক-রাজাকার, রাজাকারদের সমর্থক-নব্য রাজাকার, জঙ্গি ও নারী-নির্যাতনকারী জানোয়ারদের প্রতিহত করতে তাই শিল্পী-সাহিত্যিকদের অংশগ্রহণের বিকল্প নেই।’অনেকে অতীত নিয়ে ঘাঁটাঘাঁটি পছন্দ করেন না, মন্তব্য করে ইনু বলেন, ‘অতীতকে স্মরণ করতে হয় আমাদের পিতা-মাতা-পূর্বপুরুষ যারা আমাদের শেকড়, তাঁদেরকে স্মরণ করার জন্য। একাত্তরের মহাযুদ্ধকে স্মরণ করতে হয়, কারণ সেটা আমাদের শেকড়। মুক্তিযুদ্ধ প্রমাণ করেছে বাঙালি বীরের জাতি, প্রমাণ করেছে হানাদার-রাজাকারেরা আমাদের পায়ের কাছে আত্মসমর্পণ করেছে।’শিল্পী-সাহিত্যিকদের উদ্দেশে মন্ত্রী ইনু বলেন, ‘বঙ্গবন্ধু শেখ মুজিবুর রহমানের আত্মত্যাগ নিয়ে ও মুক্তিযুদ্ধ নিয়ে নাটক ও চলচ্চিত্র নির্মাণের কাজ এখনো বাকি রয়েছে।’ যেখানে আত্মত্যাগের মহিমা থাকবে, বিশ্বাসঘাতকতার সত্যিকারের চিত্র ফুটে উঠবে ও বিজয়ী মুক্তিযোদ্ধার সংগ্রামের গাথা লেখা থাকবে, এমন নাটক ও চলচ্চিত্র নির্মাণের আহ্বান জানান তিনি।
