
ইয়াবা নিয়ে পালিয়ে যাচ্ছিল জুবায়ের নামের এক ব্যক্তি। গোপন খবরের ভিত্তিতে পুলিশ তাঁকে ধরে ফেলে। এ সময় তিনি পুলিশকে কামড়ে পালাতে চান।আজ বুধবার দুপুরে পিরোজপুর পৌরসভার বৌদ্ধপাড়া মোড় এলাকায় এ ঘটনা ঘটে। জুবায়ের পৌরসভার পালপাড়া মহল্লার বাসিন্দা।পুলিশ সূত্রে জানা গেছে, আজ দুপুরে পুলিশ জানতে পারে সদর উপজেলার মূলগ্রাম থেকে জুবায়ের ইয়াবা বড়ি নিয়ে মোটরসাইকেলে করে পৌর শহরের দিকে যাচ্ছেন। এরপর পুলিশ পৌরসভার বৌদ্ধপাড়া মোড়ে অবস্থান নেয়। বেলা সোয়া দুইটার দিকে ওই পথ দিয়ে যাওয়ার সময় পুলিশ তাঁকে থামার সংকেত দেয়। কিন্তু তিনি পালানোর চেষ্টা করলে পুলিশ তাঁকে আটক করে দেহ তল্লাশি করে ১১টি ইয়াবা বড়ি উদ্ধার করে। তখন সহকারী উপপরিদর্শক (এএসআই) রুবেল মিয়ার সঙ্গে জুবায়েরের ধস্তাধস্তি হয়। এ সময় আরেক সহকারী উপপরিদর্শক নাজির হোসেন জুবায়েরকে জাপটে ধরলে তিনি নাজির হোসেনের দুই হাত কামড়ে পালানোর চেষ্টা করেন। পরে নাজির পিরোজপুর সদর হাসপাতালে ভর্তি হয়েছেন এবং রুবেল মিয়া প্রাথমিক চিকিৎসা নিয়েছেন।পিরোজপুর সদর থানার পরিদর্শক (তদন্ত) হাচনাইন পারভেজ বলেন, এ ঘটনায় পুলিশ বাদী হয়ে পুলিশের ওপর হামলা ও মাদকদ্রব্য নিয়ন্ত্রণ আইনে জুবায়েরের বিরুদ্ধে স্থানীয় থানায় দুটি মামলা করেছে।
 
