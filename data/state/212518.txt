
সম্প্রতি ‘ক্রসফায়ারে’ নিহত ফাহিম (ফায়জুল্লাহ ফাহিম) সম্পর্কে বিএনপির চেয়ারপারসন খালেদা জিয়ার বক্তব্যের সমালোচনা করে প্রধানমন্ত্রী শেখ হাসিনা বলেছেন, মাদারীপুরে একজন কলেজশিক্ষককে হত্যার জন্য আঘাত করা হলো। যে লোকটা একজন কলেজশিক্ষককে মারতে গিয়ে জনগণের কাছে হাতেনাতে ধরা পড়ল, তার জন্য খালেদা জিয়ার এত মায়াকান্না কেন?
আজ বুধবার জাতীয় সংসদে প্রস্তাবিত বাজেটের ওপর সাধারণ আলোচনায় প্রধানমন্ত্রী শেখ হাসিনা এসব কথা বলেন। স্পিকার শিরীন শারমিন চৌধুরী অধিবেশনে সভাপতিত্ব করেন।প্রধানমন্ত্রী বলেন, ‘আমরা অনেক আগেই সন্দেহ করেছিলাম হঠাৎ গুপ্তহত্যা কেন? মাদারীপুরের জনগণ সাহসের সঙ্গে কলেজশিক্ষকের ওপর আঘাতকারীকে ধরে ফেলল। পরে তাকে নিয়ে আরও লোকজন ধরতে গেলে সে ক্রসফায়ারে বা যেকোনো কারণে হোক মৃত্যুবরণ করেছে। তার জন্য খালেদা জিয়ার এত মায়াকান্না কেন, এটা আমার প্রশ্ন? তার মানে হাঁড়ির ভাত সেদ্ধ হচ্ছে কি না, তা একটা টিপলেই বোঝা যায়। এ থেকেই বোঝা যায় গুপ্তহত্যার সঙ্গে তাঁদের একটা সম্পর্ক রয়েছে। প্রকাশ্যে মানুষ পুড়িয়ে তারা জনগণের রুদ্ররোষের শিকার হয়েছে। এখন গুপ্তহত্যা ঘটিয়ে তারা দেশে একটা অস্থিতিশীল পরিবেশ সৃষ্টি করতে চাইছে। তিনি বলেন, ‘এ ধরনের হত্যাকাণ্ড যারাই ঘটাবে, তার বিরুদ্ধে অবশ্যই দ্রুত ব্যবস্থা নেওয়া হবে। জনগণের নিরাপত্তা দেওয়া আমাদের দায়িত্ব এবং আমরা এ ব্যাপারে যথেষ্ট সচেতন।’
শেখ হাসিনা খালেদা জিয়ার তীব্র সমালোচনা করে বলেন, ‘রমজানের দিনে আমরা ইফতার অনুষ্ঠানে গিয়ে আল্লাহ এবং রাসুল (সা.)-এর নাম নিই। আর তিনি ইফতারে গিয়ে প্রতিদিন নতুন নতুন গিবত গাওয়া, মানুষের বদনাম করা আর অসত্য কথা বলেন। এটাই হচ্ছে তাঁর চরিত্র। এর বেশি আমি বলতে চাই না। জনগণ এর বিচার করবে।’
শেখ হাসিনা চলমান গুপ্তহত্যা ও সন্ত্রাসী কর্মকাণ্ড প্রসঙ্গে বলেন, ‘আমরা সরকারে আসার পর সিদ্ধান্ত নিয়েছি, জঙ্গিবাদ ও সন্ত্রাসের স্থান এখানে হবে না। আর বাংলার মাটি ব্যবহার করে কেউ কখনো জঙ্গি তৎপরতা চালাতে পারবে না। এ ব্যাপারে আমরা শক্ত ব্যবস্থা নিয়েছি। তবে কিছু ঘটনা ঘটছে। এসব ঘটনা তদন্ত করে অপরাধীদের গ্রেপ্তার ও বিচারের ব্যবস্থা করা হচ্ছে।’
শেখ হাসিনা তাঁর সরকারের কর্মকাণ্ডের বর্ণনা দিয়ে বলেন, বাজেটে পরনির্ভরশীলতা কমিয়ে আনা হয়েছে। এখন উন্নয়ন বাজেটের ৯০ শতাংশ নিজস্ব অর্থায়নে বাস্তবায়ন করা হয়। আত্মমর্যাদাশীল জাতি হিসেবে পৃথিবীর অনেক উন্নত দেশের সঙ্গে তাল মিলিয়ে চলার সক্ষমতা অর্জন করেছি। বিশ্বমন্দা সত্ত্বেও বিনিয়োগ ৪৪ শতাংশ বেড়েছে। বিদ্যুৎ খাত প্রসঙ্গে তিনি বলেন, বিদ্যুৎ নিয়ে অনেক সমালোচনা শুনতে হয়েছে। অনেক লেখালেখি হয়। টক শোতে টেলিভিশন ভেঙে ফেলার উপক্রম হয়। বর্তমানে ১৪ হাজার ৭০০ মেগাওয়াট বিদ্যুৎ উৎপাদনের সক্ষমতা অর্জন করেছি। এখন ৭৩ শতাংশ মানুষ বিদ্যুৎ পাচ্ছে। ২০২১ সালের মধ্যে ঘরে ঘরে বিদ্যুতের আলো পৌঁছে দেওয়া হবে।
পরমাণু বিদ্যুৎ প্রকল্প নিয়ে বিরোধীদলীয় নেতা রওশন এরশাদের উদ্বেগের জবাবে প্রধানমন্ত্রী বলেন, ‘এই উদ্বেগ থাকা অস্বাভাবিক নয়। তবে পরমাণু বিদ্যুৎকেন্দ্রগুলো অনেক আধুনিক হয়েছে। এখন আর চেরোনোবিলের ঘটনার মতো ঘটনা ঘটার সুযোগ নেই। রামপাল কয়লাভিত্তিক বিদ্যুৎ প্রকল্প প্রসঙ্গে তিনি বলেন, এই বিদ্যুৎকেন্দ্র স্থাপন নিয়ে অনেক হইচই। কী কারণে হইচই তা আমার বোধগম্য নয়। পরিবেশ নষ্টের কথা যাঁরা বলছেন, তাঁদের জানাতে চাই, বিশ্বের অনেক বড় বড় দেশের শহরের পাশেই এই কয়লাভিত্তিক বিদ্যুৎকেন্দ্র রয়েছে। এখানে পরিবেশের ক্ষতি হওয়ার আশঙ্কা মোটেও নেই। পরিবেশ বা সুন্দরবন নষ্টের এতটুকু আশঙ্কা থাকলে নিশ্চয়ই এটা আমরা করতাম না।’
সশস্ত্র বাহিনীকে শক্তিশালী করার প্রসঙ্গে শেখ হাসিনা বলেন, আগে সেনাবাহিনীর অনেকে সরকারপ্রধান ছিলেন। রাষ্ট্রপ্রধান হিসেবে অবৈধভাবে ক্ষমতা দখল করেছেন। তাঁরা কিন্তু প্রতিরক্ষা বাহিনীর উন্নয়নের জন্য কিছু করেননি। তাঁরা এই বাহিনী ব্যবহার করেছেন ক্ষমতা দখলের জন্য। আর আওয়ামী লীগ এসে সশস্ত্র বাহিনীকে আধুনিক যুগোপযোগী ও শক্তিশালী করেছে।
আরও পড়ুন:
ক্রসফায়ার’ নয়, ফাহিমকে হত্যা করা হয়েছে : খালেদা জিয়া
