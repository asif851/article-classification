
কর্ণফুলী নদীর চরপাথরঘাটা এলাকায় আজ শুক্রবার দুপুরে মাছ ধরার একটি ট্রলার ডুবে এর তিনজন মাঝিমাল্লা নিখোঁজ হয়েছেন। একটি বড় জাহাজের ধাক্কায় এফবি মা শহরবানু নামের ট্রলারটি ডুবে যায়।
নিখোঁজ মাঝিমাল্লারা হলেন মো. হোসেন, ইউনুস ও বাবুল। ট্রলারে মোট ১১ জন মাঝিমাল্লা ছিলেন। অন্যদের আশপাশে থাকা নৌকার লোকজন উদ্ধার করেছেন।এফবি মা শহরবানুর মালিক মো. জয়নাল আবেদিন জানান, দুপুর সাড়ে ১২টার দিকে চরপাথরঘাটা বরফকলের কাছে ট্রলারটি দাঁড়ানো ছিল। এ সময় একটি তেলবাহী জাহাজ এসে ট্রলারটিকে ধাক্কা দিলে সেটি ডুবে যায়। অন্যসব মাঝিমাল্লা পাড়ে উঠলেও তিনজন নিখোঁজ হন।ফায়ার সার্ভিস ও কোস্টগার্ডের সদস্যররা উদ্ধারকাজ চালাচ্ছেন বলে জানা গেছে। কর্ণফুলী থানার ভারপ্রাপ্ত কর্মকর্তা (ওসি) মহিউদ্দিন মাহমুদ বলেন, ‘বড় জাহাজের ধাক্কায় কাঠের ট্রলারটি নিখোঁজ হয়। তিনজনকে উদ্ধারে অভিযান চলছে।’প্রসঙ্গত, বঙ্গোপসাগরে ঘূর্ণিঝড় সৃষ্টি হওয়ায় সব মাছ ধরার ট্রলার ও নৌকাকে পরবর্তী নির্দেশ না দেওয়া পর্যন্ত উপকূলের কাছাকাছি থাকতে বলা হয়েছে।
 
