
র‌্যাপিড অ্যাকশন ব্যাটালিয়নের (র‌্যাব) মহাপরিচালক বেনজীর আহমেদ নারায়ণগঞ্জে সাত খুনের ঘটনা প্রসঙ্গে বলেছেন, এ ঘটনার দায় র‌্যাবের নয়, যাঁরা অপরাধ করেছেন তাঁদের। ব্যক্তির অপরাধের দায় কখনোই র‌্যাব গ্রহণ করতে পারে না।
বেনজীর আহমেদ আজ শুক্রবার দুপুরে রংপুর শহরের স্টেশন এলাকায় র‌্যাব-১৩ প্রধান কার্যালয়ে দরিদ্র শীতার্ত মানুষজনের মধ্যে র‌্যাবের পক্ষ থেকে কম্বল বিতরণকালে সাংবাদিকদের সঙ্গে আলাপকালে এসব কথা বলেন।তিনি আরও বলেন, ওই ঘটনার (সাত খুন) পর প্রত্যেককে র‌্যাব থেকে প্রত্যাহার করা হয়েছে। ঘটনার পরপরই র‌্যাবই তদন্ত করে তাঁদের দায়ী করেছে। এরপর তাঁদের বিরুদ্ধে মামলা করে তাঁদের গ্রেপ্তার করা হয়েছে। এখানে কিন্তু র‌্যাব কোনো অন্যায়কারীকে আশ্রয়-প্রশ্রয় দেয়নি।র‌্যাব মহাপরিচালক বলেন, র‌্যাব প্রতিষ্ঠার পর ১৩ বছরে যেসব র‌্যাব সদস্য অপকর্মে লিপ্ত হয়েছেন, তাঁদের চিহ্নিত করা হয়েছে। এ পর্যন্ত অনেককে জেলে পাঠানো হয়েছে, তাঁদের চাকরি থেকে বরখাস্ত করা হয়েছে। উত্তরাঞ্চলে জঙ্গি তৎপরতা প্রসঙ্গে তিনি বলেন, উত্তরাঞ্চলে জঙ্গিগোষ্ঠীর উত্থান বিষয় নিয়ে র‌্যাব ঢাকা বিশ্ববিদ্যালয়ের সঙ্গে যৌথভাবে ১৪টি জেলায় গবেষণা করার সিদ্ধান্ত নিয়েছে। কী কারণে বারবার জঙ্গিবাদী কর্মকাণ্ড হচ্ছে, এটা খুঁজে বের করা হবে। এর প্রতিকারমূলক ব্যবস্থা গ্রহণ করতে হবে।দুস্থ মানুষের মধ্যে কম্বল বিতরণ করার আগে র‌্যাব মহাপরিচালক বলেন, রংপুর, কুড়িগ্রামে শীতের কারণে মানুষ কষ্ট পায়, বিশেষ করে দুস্থ মানুষেরা। এই সংখ্যা এখন একেবারেই কমে গেছে। এ অঞ্চলে যে মঙ্গা হতো, প্রধানমন্ত্রীর পদক্ষেপের ফলে তা পুরোপুরি দূর হয়েছে। এ সময় র‌্যাব ও পুলিশের ঊর্ধ্বতন কর্মকর্তারা উপস্থিত ছিলেন।
