
উন্নত শিক্ষা ও সেবার প্রতিশ্রুতি দিয়ে যাত্রা শুরু করল গাজীপুর মেডিকেল কলেজ। ৫০ জন শিক্ষার্থী নিয়ে যাত্রা করা প্রতিষ্ঠানটিকে দেশের অন্যতম সেরা মেডিকেল কলেজ হিসেবে প্রতিষ্ঠা করার প্রতিশ্রুতি দিলেন স্বাস্থ্য ও পরিবারকল্যাণ মন্ত্রণালয়ের সচিব এম এম নিয়াজ উদ্দিন।গতকাল বুধবার দুপুরে গাজীপুর শহরের বঙ্গতাজ মিলনায়তনে নতুন মেডিকেল কলেজের ২০১৩-১৪ শিক্ষাবর্ষে এমবিবিএস শিক্ষা কার্যক্রমের উদ্বোধনী অনুষ্ঠানে সচিব ওই প্রতিশ্রুতি দেন।সচিব বলেন, চলতি বছরেই গাজীপুর মেডিকেল কলেজে আধুনিক ইনটেনসিভ কেয়ার ইউনিট (আইসিইউ) স্থাপন করা হবে। এখানে সার্বক্ষণিক ২০০ অভিজ্ঞ চিকিৎসক সেবা দিয়ে যাবেন। রোগীদের সুবিধার কথা চিন্তা করে ঢাকা-ময়মনসিংহ মহাসড়ক থেকে গাজীপুর মেডিকেল কলেজ পর্যন্ত বাইপাস সড়ক নির্মাণ করা হবে।উদ্বোধনী অনুষ্ঠানে আরও বক্তব্য দেন স্বাস্থ্য মন্ত্রণালয়ের অতিরিক্ত সচিব আইয়ুবুর রহমান খান, স্বাস্থ্য অধিদপ্তরের মহাপরিচালক খন্দকার সিফায়েত উল্লাহ, কলেজের অধ্যক্ষ সুবাস চন্দ্র সাহা, গাজীপুরের জেলা প্রশাসক নূরুল ইসলাম, গাজীপুর সম্মিলিত নাগরিক পরিষদের আহ্বায়ক এম এ বারী, সিভিল সার্জন শাহ আলম শরীফ, পুলিশ সুপার মো. আবদুল বাতেন, প্রথম বর্ষের শিক্ষার্থী নিশাত ফারজিনা প্রমুখ।
