
শিক্ষামন্ত্রী নুরুল ইসলাম নাহিদ বলেছেন, উন্নত চিকিৎসা ও সেবার লক্ষ্যে বাংলাদেশে আধুনিক নার্সিং ইনস্টিটিউট গড়ার পরিকল্পনা রয়েছে। যুক্তরাষ্ট্রের নিউইয়র্ক সফরে এসে বাংলা সংবাদমাধ্যমের সঙ্গে আলাপে এ কথা বলেন শিক্ষামন্ত্রী।গত বুধবার রাতে উডহ্যাভেন জয়া পার্টি হলে গোলাপগঞ্জ-বিয়ানীবাজারবাসীর আয়োজনে এক গণসংবর্ধনায় অংশ নেন নুরুল ইসলাম নাহিদ। সংবর্ধনায় প্রধান অতিথি হিসেবে বক্তব্য দেন তিনি। এ সময় তিনি দেশের শিক্ষাব্যবস্থার উন্নয়ন ও আধুনিকায়নে সরকারের নানা উদ্যোগের কথা তুলে ধরেন।শিক্ষামন্ত্রী বলেন, বিশ্বের বিভিন্ন দেশে নার্সিং পেশাকে বড় করে দেখা হয়। অথচ বাংলাদেশে নার্সিং পেশার প্রতি অনীহা দেখা যায়। নার্সদের দ্বিতীয় শ্রেণির মর্যাদা দেওয়ার পরও অন্যান্য পেশা থেকে এই পেশার প্রতি অনেকের আগ্রহ কম।এক প্রশ্নের জবাবে নাহিদ বলেন, চিকিৎসাসেবার উন্নয়নে উন্নত বিশ্বের সঙ্গে তাল মিলিয়ে বাংলাদেশে কর্মী সৃষ্টির উদ্যোগ নেওয়া হয়েছে। এ জন্য প্রয়োজনীয় প্রতিষ্ঠান গড়ে তোলা হবে।শিক্ষামন্ত্রী বলেন, দেশে বাংলাদেশি-আমেরিকান শিক্ষার্থীদের চাকরি ও উচ্চশিক্ষার সুযোগ দেওয়া হবে। দক্ষতা অনুসারে তারা বাংলাদেশে চাকরি করতে পারবে। পাশাপাশি দেশেই উচ্চতর ডিগ্রি নিতে পারবে।সংবর্ধনা অনুষ্ঠানে সভাপতিত্ব করেন মুস্তফা কামাল। অনুষ্ঠান সঞ্চালনায় ছিলেন আবদুল হাছিব মামুন। অনুষ্ঠানের সমন্বয় করেন শেখ আতিকুল ইসলাম।গণসংবর্ধনায় বৃহত্তর সিলেটের প্রবাসীসহ কমিউনিটির নেতা ও বিশিষ্টজনেরা অংশ নেন।
