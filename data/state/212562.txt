
মুক্তিযুদ্ধের সময় চট্টগ্রামের সীতাকুণ্ডের কুমিরায় সম্মুখসমরের স্মৃতি স্মরণে ‘স্মৃতি ৭১’ উদ্বোধন করা হয়েছে। গতকাল শনিবার বিকেলে এই স্মৃতিস্তম্ভের উদ্বোধন করেন গৃহায়ণ ও গণপূর্তমন্ত্রী মোশাররফ হোসেন। স্মৃতিস্তম্ভের উদ্বোধন উপলক্ষে আয়োজিত সুধী সমাবেশে মন্ত্রী বিএনপি-জামায়াত জোটের সমালোচনা করে বলেন, যারা অগ্নিসংযোগ করেছে, পুড়িয়ে মানুষ হত্যা করেছে, ইউনিয়ন পরিষদ নির্বাচনে মানুষ তাদের প্রত্যাখ্যান করেছে। উপজেলা মুক্তিযোদ্ধা কমান্ডার আলিম উল্ল্যাহর সভাপতিত্বে ও ডেপুটি কমান্ডার হাবিবুর রহমান চৌধুরীর সঞ্চালনায় অনুষ্ঠানে বিশেষ অতিথি ছিলেন সীতাকুণ্ডের সাংসদ দিদারুল আলম, চট্টগ্রাম জেলা পরিষদের প্রশাসক এম এ সালাম, জেলা প্রশাসক মেজবাহ উদ্দীন, জেলা মুক্তিযোদ্ধা কমান্ডার সাহাব উদ্দীন, সীতাকুণ্ড উপজেলা চেয়ারম্যান এস এম আল মামুন, উপজেলা নির্বাহী কর্মকর্তা নাজমুল ইসলাম ভূঁইয়া।
