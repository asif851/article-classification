
বাংলা সাহিত্যের অন্যতম প্রধান কবি জীবনানন্দ দাশের তিরোধানের পর তাঁকে নিয়ে একটি পূর্ণাঙ্গ জীবনীগ্রন্থ প্রকাশ হতে দীর্ঘ ১৭ বছর লেগে গিয়েছিল। জীবনানন্দ নামে গোপালচন্দ্র রায়ের এই গ্রন্থটি প্রকাশের দীর্ঘ ১৯ বছর পর আমাদের লজ্জায় অধোবদন করে দিয়ে জীবনানন্দের ওপর সম্পূর্ণ গবেষণাধর্মী একটি সাহিত্যিক-জীবনী আ পোয়েট অ্যাপার্ট রচনা করেন মার্কিন গবেষক ও অধ্যাপক ক্লিন্টন বুথ সিলি। সুদূর যুক্তরাষ্ট্র থেকে এ রকম সমৃদ্ধ একটি গ্রন্থের প্রকাশ আমাদের জন্য কোনোভাবে স্বস্তি ও গৌরবের বিষয় ছিল না, কারণ বাংলার বিরলপ্রজ এই কবির ওপর একখানি প্রতিনিধিত্বশীল ও সুসমন্বিত গ্রন্থের জন্য একজন ভিনদেশি গবেষকের ওপর যেন নির্ভর করে ছিলাম আমরা। উভয় বাংলার কোনো গবেষক কেন জীবনানন্দকে এ রকম মমত্বের সঙ্গে উন্মোচনের তাগিদ অনুভব করেননি, সেটাও এক পরম বিস্ময়। আরও বিস্ময়কর যে ১৯৬০-এর দশকে বরিশালে তাঁর কয়েক বছর অবস্থানকালে যাঁর নামটিও তিনি শোনেননি, সেই জীবনানন্দই ছিল পরবর্তীকালে তাঁর পিএইচডি গবেষণার বিষয়।
জীবনানন্দ বিষয়ে আগ্রহ সম্পর্কে ক্লিন্টন ২০০৬ সালে দেওয়া এক সাক্ষাৎকারে (শারদীয় কবিসম্মেলন পত্রিকায় প্রকাশিত) বলেন, জ্যোতির্ময় দত্ত (বুদ্ধদেব বসুর জামাতা) ‘আমাকে জীবনানন্দের কবিতার সঙ্গে পরিচিত করিয়েছিলেন। কোন কবিতাটি আমরা প্রথম পড়েছিলাম আমি মনে করতে পারছি না, বোধ হয় “আট বছর আগের একদিন”, যেটিতে ছিল তাড়া করে ফেরা আত্মহত্যা, মানুষের রক্তের ভেতর খেলা করা “বিপন্ন বিস্ময়” এবং লাশকাটা ঘর। সেই শব্দগুচ্ছ, জানালা গলে আসা নিস্তব্ধতার চিত্রকল্প, সেই নিস্তব্ধতা উটের গ্রীবায় পরিণত হয়ে ঘাড় বাঁকা করে মাথা বাড়িয়ে দেয় জানালার ভেতর দিয়ে—কী এক চিত্রকল্প! তবে সেটা ছিল আরম্ভ মাত্র। কে এই লোক, কে লিখেছে কবিতার এই সব পঙ্ক্তি, এঁকেছে এই সব মানসিক চিত্রাবলি? জ্যোতি আমাকে তাঁর সম্পর্কে কিছু কিছু বলেছিলেন, তবে এ-ও বলেছিলেন যে আমার বাংলা পর্বের প্রথম দুই বছর কাটানো শহর বরিশালের এই নির্জনতাকামী, মুখচোরা, লাজুক কবিটি সম্পর্কে বেশি কিছু জানা যায়নি। তখনো মনে হতো এবং এখনো মনে হয়, তাঁকে এবং তাঁর কবিতা সম্পর্কে জানার প্রয়াসমূল্য আছে।’
বস্তুত, সে সময় থেকেই বাংলার এই ‘নির্জনতম’ কবি তাঁকে বিমোহিত করেন। ১৯৭৬ সালে প্রকাশিত তাঁর পিএইচডি অভিসন্দর্ভটির নাম ছিল ডো ইন হিট: অ্যা ক্রিটিক্যাল বায়োগ্রাফি অব দ্য বেঙ্গলি পোয়েট জীবনানন্দ দাশ (১৮৯৯-১৯৫৪)। উল্লেখ্য, ক্লিন্টন জীবনানন্দের বহুল আলোচিত ও বিতর্কিত ‘ক্যাম্পে’ কবিতায় ব্যবহৃত ‘ঘাইহরিণী’ শব্দটির ইংরেজি করেছিলেন ‘ডো ইন হিট’।
বাংলাপ্রেমী গুটি কয়েক বিদেশির তালিকায় আমরা যদি ক্লিন্টনকে শীর্ষে স্থান না দিই, সেটি হবে আমাদেরই ব্যর্থতা। শুধু স্থান দেওয়া নয়, তাঁকে বাংলাদেশের সাম্মানিক নাগরিকত্বও দেওয়া উচিত। জীবনানন্দের সাহিত্যিক-জীবনী রচনার মধ্যেই তাঁর বাংলাপ্রীতি থেমে থাকেনি। বাংলায় প্রবন্ধ রচনা করেছেন একাধিক, যেমন ‘আট বছর আগের এক বিস্ময়কর মৃত্যু’, ‘অসাধারণ অথচ স্বাভাবিক এক ভাষাশিল্পী’, ‘মাইকেলের হাতে রামাদি চরিত্র’, ‘দুই বাংলা না দুই বাঙালি’ ইত্যাদি। বাংলা থেকে ইংরেজিতে অনুবাদ করেছেন দ্য স্লেইং অব মেঘনাদ শিরোনামে মেঘনাদবধ, লিওনার্ড নাথানের সঙ্গে অনুবাদ করেছেন গ্রেস অ্যান্ড মার্সি ইন হার ওয়াইল্ড হেয়ার নামে রামপ্রসাদের কালীবন্দনা, ইট রেইনড অল নাইট নামে অনুবাদ করেছেন বুদ্ধদেব বসুর রাতভর বৃষ্টি। বরিশাল অ্যান্ড বিয়ন্ড বইয়ে তিনি লিখেছেন জীবনানন্দ ও মেঘনাদবধ ছাড়াও ভারতচন্দ্র রায়ের অন্নদামঙ্গল, রবীন্দ্রনাথ, মঙ্গলকাব্য, মীর মশাররফ হোসেন, রবীন্দ্রনাথ ও সত্যজিৎ রায়, রিজিয়া রহমান প্রসঙ্গে। রমা দত্তের সঙ্গে মিলে যৌথভাবে সম্পাদনা করেছেন রবীন্দ্রনাথবিষয়ক বই সেলেব্রেটিং টেগোর: আ কালেকশান অব এসেজ। ক্লিন্টনের অন্যান্য বইয়ের তালিকায় পাওয়া যায় তাঁর বাংলাপ্রীতির পরিচয়, যেমন উওমেন, পলিটিক্স অ্যান্ড লিটারেচার ইন বেঙ্গল, আ বেঙ্গলি প্রোজ রিডার ফর সেকেন্ড ইয়ার স্টুডেন্টস, ইন্টারমিডিয়েট বাংলা, ক্যালকাটা, বাংলাদেশ অ্যান্ড বেঙ্গল স্টাডিজ: নাইন্টিন নাইন্টি বেঙ্গল স্টাডিজ কনফারেন্স প্রসিডিংস, বেঙ্গল স্টাডিজ: আ কালেকশান অব এসেজ।
তাঁর বরিশাল স্মৃতির সবকিছু না হলেও প্রায় সব কথাই তিনি লিখেছেন। তবে এখন সেসব দিনের কথা ভাবতে ভালোই লাগে তাঁর। এক ব্যক্তিগত বার্তায় এই নিবন্ধকারকে তিনি লেখেন, ‘...দেখতে পাই হাসপাতাল রোডে সুনীল গঙ্গোপাধ্যায় জমিদারবাড়িতে অবস্থিত ইউসিসে আড্ডা দেওয়ার জন্য বগুড়া রোড ধরে হেঁটে যাচ্ছি আমি। এই আড্ডায় আসতেন বিএম কলেজের অধ্যাপকেরা। এখানে রবীন্দ্রনাথসহ বিভিন্ন বিষয়ে আলোচনা হতো, কিন্তু সেখানে জীবনানন্দের নাম কখনো উঠেছে কি না বলতে পারি না।’
এখন সাতাত্তর বছর বয়সে এসেও তাঁর লেখালেখি থেমে নেই। অতি সম্প্রতি তিনি লিখেছেন ক্যারোলিন ব্রাউন অনূদিত মোহাম্মদ রফিকের কাব্য সংকলনের ভূমিকা। জানালেন, গায়ত্রী চক্রবর্তী স্পিভাক কলাম্বিয়া ইউনিভার্সিটি প্রেস থেকে অনুবাদ গ্রন্থের একটা সিরিজ বের করার উদ্যোগ নিয়েছেন। ক্লিন্টনের অনূদিত মেঘনাদবধ দিয়ে এই গ্রন্থমালা শুরু হবে বলে তাঁর সঙ্গে যোগাযোগ করেছেন স্পিভাক।
বাংলার প্রতি ক্লিন্টনের অনুরাগের আরও বহিঃপ্রকাশ ঘটে যখন জানা যায় যে অবাঙালিদের বাংলা পঠনের সুবিধার্থে তাঁর লেখা ‘ফ্ল্যাশওয়ার্ড বেঙ্গলি’, ‘স্ক্রিপ্ট বেঙ্গলি’ ও ‘হাইপারবেঙ্গলি’ এবং ‘লার্ন লেটারস’ নামের চারটি সফটওয়্যার রয়েছে। এ রকম নীরব বাংলাপ্রেমীকে আমরা কিছুই কি দিতে পেরেছি, কেবল বাংলা একাডেমির ফেলোশিপ ছাড়া? কলকাতা থেকে তাঁকে দেওয়া হয়েছে ১৯৯৩ সালের আনন্দ পুরস্কার এবং ১৯৯৯ সালের দীনেশ চন্দ্র সেন রিসার্চ সোসাইটির বার্ষিক পুরস্কার। অন্ততপক্ষে বাংলাদেশের একুশে পদকটি কি তাঁকে দেওয়া যেত না? উপরন্তু দেখা যাচ্ছে তিনি উল্টো আমাদের দিচ্ছেন। ২০১১ সালে প্রথমা থেকে প্রকাশিত আ পোয়েট অ্যাপার্ট বইটির অনুবাদ অনন্য জীবনানন্দ থেকে প্রাপ্য তাঁর সম্মানীর সমুদয় অর্থ তিনি দান করে দিয়েছেন, যাতে এই অর্থ দিয়ে প্রতিবছর একজন তরুণ কবির সেরা পাণ্ডুলিপিকে দেওয়া হয় ‘জীবনানন্দ পাণ্ডুলিপি পুরস্কার’। এমনকি পুরস্কারটির নামের সঙ্গে তাঁর নাম যুক্ত করার প্রস্তাবও সবিনয়ে ফিরিয়ে দিয়েছেন তিনি। আমাদের আত্মপ্রচারের প্রবণতার এই যুগে নিভৃতচারী এই বাংলাপ্রেমী মানুষটিকে আমরা কীভাবে সম্মান জানাতে পারি, সেটি ভাবার সময় এখনো ফুরিয়ে যায়নি।
ক্লিন্টন বুথ সিলি, যুক্তরাষ্ট্র
জন্ম: ২১ জুন ১৯৪১
উল্লেখযোগ্য কাজ
জীবনানন্দ দাশের সম্পূর্ণ সাহিত্যিক-জীবনী আ পোয়েট অ্যাপার্ট 
পলিটিক্স অ্যান্ড লিটারেচার ইন বেঙ্গল 
বেঙ্গল স্টাডিজ: আ কালেকশান অব এসেজ
অবাঙালিদের বাংলা পড়ার সুবিধার্থে রচনা করেছেন ‘ফ্ল্যাশওয়ার্ড বেঙ্গলি’, ‘স্ক্রিপ্ট বেঙ্গলি’ ও ‘হাইপারবেঙ্গলি’ এবং ‘লার্ন লেটারস’ নামের চারটি সফটওয়্যার
মূল বাংলা ভাষায় লিখেছেন বেশ কয়েকটি প্রবন্ধ 
