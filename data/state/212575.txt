
পাবনার সাঁথিয়া উপজেলার মোবারকপুর গ্যাসক্ষেত্রে আজ শুক্রবার নতুন বৈশিষ্ট্যের ভূ-কাঠামোয় গ্যাসকূপ খনন শুরু করেছে রাষ্ট্রীয় তেল-গ্যাস অনুসন্ধান ও উত্তোলন কোম্পানি-বাপেক্স।
বেলা ১১টার দিকে পেট্রোবাংলার চেয়ারম্যান অধ্যাপক হোসেন মনসুর এই কূপ খননকাজের আনুষ্ঠানিক উদ্বোধন করেছেন। কূপ খননে বাপেক্সের সবচেয়ে নতুন ধরনের খননযন্ত্র (রিগ) বিজয়-১২ ব্যবহার করা হচ্ছে। দেশে এর আগে এ ধরনের ভূ-কাঠামোয় কূপ খননের কাজ করা হয়নি।
উপজেলার খেতুপাড়া ইউনিয়নের মোবারকপুরে গ্যাসক্ষেত্রটি অবস্থিত। এখানে কূপ খননকাজের আরেকটি বৈশিষ্ট্য হলো দেশের উত্তরাঞ্চলে দ্বিতীয়বারের মতো তেল-গ্যাসের কূপ খনন করা।
১৯৯৪ সালে বগুড়ার গাবতলীতে প্রথমবার তেল-গ্যাসের কূপ খনন করা হয়েছিল। সেখানে কোনো তেল-গ্যাসের সন্ধান পাওয়া যায়নি।
কূপ খননকাজের উদ্বোধন করার পরে পেট্রোবাংলার চেয়ারম্যান হোসেন মনসুর প্রথম আলোকে বলেন, ‘এই নতুন ভূ-কাঠামোয় তেল-গ্যাস অনুসন্ধান একটি চ্যালেঞ্জিং কাজ। বাপেক্স এটি শুরু করেছে। আশা করি, এখানে আমরা সফল হব।’এ সময় বাপেক্সের ব্যবস্থাপনা পরিচালক (এমডি) মো. আব্দুল বাকী ও অন্য কর্মকর্তারা উপস্থিত ছিলেন।
