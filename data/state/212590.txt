
বিএনপির চেয়ারপারসন খালেদা জিয়া বলেছেন, আন্দোলন নয়, নির্বাচনের মাধ্যমে সরকারকে ঘায়েল করতে হবে। বড়দিন উপলক্ষে আজ রোববার রাতে গুলশানে নিজের কার্যালয়ে খ্রিষ্টান ধর্মাবলম্বীদের সঙ্গে শুভেচ্ছা বিনিময় অনুষ্ঠানে খালেদা জিয়া এ কথা বলেন।আসন্ন পৌর নির্বাচনে নিজের দলের প্রার্থীদের জন্য ধানের শীষ প্রতীকে ভোট চান খালেদা জিয়া। তিনি বলেন, ‘আপনারা যার যার অবস্থান থেকে, যে যেখানে আছেন, যেখানে পৌরসভা আছে, নির্বাচন হচ্ছে, আপনারা প্রতীক চিনেন, ধানের শীষ প্রতীককে সম্মান করে ভোট দিন।’খালেদা জিয়া অভিযোগ করেন, বিচার বিভাগ, পুলিশ, প্রশাসনসহ সবখানে আওয়ামী লীগ দলীয়করণ করেছে। তাঁর ভাষায়, ‘আজ সবকিছু আওয়ামী লীগ পাল্টে দিয়েছে। সংবিধান থেকে শুরু করে সবকিছু পরিবর্তন করে দিচ্ছে। এমন অবস্থা করেছে, কোনো প্রতিষ্ঠান নিরপেক্ষ নেই।’আওয়ামী লীগের আমলে কোনো ধর্মের মানুষ নিরাপদ নয়—এমন অভিযোগ করে খালেদা জিয়া বলেন, বিএনপি ক্ষমতায় গেলে সব ধর্মের মানুষ শান্তিতে, সবাই একসঙ্গে বসবাস করতে পারবে। কোনো ভেদাভেদ থাকবে না। চাকরি ক্ষেত্রেও কারও কোনো সমস্যা হবে না।আওয়ামী লীগের কঠোর সমালোচনা করে খালেদা জিয়া বলেন, আওয়ামী লীগে এখন আর মানুষ নেই। তারা হিংস্র হয়ে উঠেছে। প্রধানমন্ত্রী শেখ হাসিনার নাম উল্লেখ না করে তাঁর প্রতি ইঙ্গিত করে খালেদা জিয়া বলেন, এখন তিনি সম্পূর্ণ অসুস্থ। মানসিক দিক থেকে আরও বেশি অসুস্থ।অনুষ্ঠানে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, স্থায়ী কমিটির সদস্য আবদুল মঈন খান, গয়েশ্বর চন্দ্র রায়, খ্রিষ্টান অ্যাসোসিয়েশনের সভাপতি আলবার্ট ডি কস্তাসহ সংগঠনটির সদস্যরা উপস্থিত ছিলেন।
