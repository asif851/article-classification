

সিলেট থেকে আপন জুয়েলার্সের মালিক দিলদার আহমেদে ও তাঁর ছেলে শাফাত আহমেদের একটি বিলাসবহুল গাড়ি জব্দ করেছেন শুল্ক গোয়েন্দারা। আজ মঙ্গলবার গাড়িটি নগরের জিন্দাবাজার এলাকার একটি বাড়ি থেকে জব্দ করা হয়। মার্সিডিজ ব্র্যান্ডের এই গাড়িটির মূল্য প্রায় দেড় কোটি টাকা।
শুল্ক গোয়েন্দা সূত্র জানায়, গাড়িটি চৌকিদেখি এলাকায় শুল্ক গোয়েন্দা কার্যালয়ে রাখা হয়েছে। যে বাড়ি থেকে গাড়ি আটক করা হয়, সেটি দিলদার আহমেদের মামার বাড়ি। দিলদারের পৈতৃক বাড়ি সিলেটের গোলাপগঞ্জ উপজেলার ঢাকাদক্ষিণ ইউপির নগরগ্রামে।
যোগাযোগ করলে সিলেট শুল্ক গোয়েন্দা কার্যালয়ের সহকারী কমিশনার প্রভাত কুমার সিংহ প্রথম আলোকে বলেন, গাড়িটি শুল্ক গোয়েন্দা কার্যালয়ে রাখা হয়েছে এবং পরীক্ষা–নিরীক্ষা করে দেখা হচ্ছে।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান বলেন, গাড়িটিতে যে কাগজপত্র পাওয়া গেছে, সেখানে মালিক হিসেবে দিলদার আহমেদ ও তাঁর ছেলে শাফাত আহমেদ। কাগজে দেখা যায় গাড়ির রেজিস্ট্রেশন ২০১১ সালে করা। অথচ পিন কোড দেখে জানা যায়, গাড়িটি ২০০২ সালে আনা হয়েছে।
