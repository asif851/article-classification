
ঠাকুরগাঁওয়ে বিলুপ্ত প্রজাতির দুটি লক্ষ্মীপ্যাঁচা উদ্ধার করা হয়েছে। সদর উপজেলার বোচাপুকুর পোকাতি সরকারি প্রাথমিক বিদ্যালয় থেকে গতকাল মঙ্গলবার প্যাঁচা দুটি উদ্ধার করা হয়।
বিদ্যালয় সূত্র জানায়, ওই বিদ্যালয়ে গতকাল মিস্ত্রিরা টিনের চাল মেরামত করছিলেন। সকাল সাড়ে ১০টার দিকে লক্ষ্মীপ্যাঁচা দুটি শিক্ষার্থীদের নজরে আসে। পরে শিক্ষার্থীরা বিষয়টি বিদ্যালয়ের পিয়ন কাম নৈশপ্রহরী সাজু ইসলামকে জানায়। সাজু প্যাঁচাগুলোর কথা বিদ্যালয়ের সহকারী শিক্ষক আখতার হামিদ খানকে জানালে তিনি প্যাঁচা দুটিকে উদ্ধার করে বিদ্যালয়ের একটি ঘরে রেখে দেন। পরে তিনি বিষয়টি মুঠোফোনে এই প্রতিবেদককে জানান। এই প্রতিবেদক বন বিভাগের রেঞ্জ কর্মকর্তার কার্যালয়ে গিয়ে ফরেস্ট্রার মাহবুবুর রহমানকে লক্ষ্মীপ্যাঁচা দুটি উদ্ধারের অনুরোধ জানান। পরে তিনি বিষয়টি নিয়ে রেঞ্জ কর্মকর্তা হরিপদ দেবনাথের সঙ্গে কথা বলেন। সে সময় রেঞ্জ কর্মকর্তা লক্ষ্মীপ্যাঁচা দুটি উদ্ধারে পদক্ষেপ নেওয়ার আশ্বাস দিয়ে বলেন, ‘দ্রুত লোক পাঠিয়ে প্যাঁচাগুলোকে উদ্ধার করে সিংড়া বনে ছেড়ে দেওয়ার উদ্যোগ নিচ্ছি।’
প্যাঁচা দুটির ছবি দেখে ঠাকুরগাঁও সরকারি কলেজের প্রাণিবিদ্যা বিভাগের সহকারী অধ্যাপক মাজেদ জাহাঙ্গীর বলেন, এটি বিলুপ্ত প্রজাতির লক্ষ্মীপ্যাঁচা। ডিম পাড়ার আগে এরা সাধারণত পাকা ভবন বা বাড়িঘরের পরিত্যক্ত কার্নিশে বাসা বেঁধে ডিম পাড়ে। আর এ সময়ে এরা গভীর বন থেকে লোকালয়ে এলেও এখানকার পরিবেশের সঙ্গে খাপ খাওয়াতে পারে না। এ ছাড়া কাকসহ বিভিন্ন প্রজাতির পাখিও এদের বিরুদ্ধে অবস্থান নেয়। তাই এ সময় তারা ভীষণ অসহায় হয়ে পড়ে।
এ বিষয়ে বন বিভাগের রেঞ্জ কর্মকর্তা হরিপদ বলেন, বিকেল সাড়ে পাঁচটার দিকে শিক্ষক আখতার হামিদ খানের শহরের বাড়িতে গিয়ে প্যাঁচা দুটিকে এনে বন বিভাগ কার্যালয়ে রাখা হয়েছে। 
