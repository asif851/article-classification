
প্রধানমন্ত্রী শেখ হাসিনাকে বৈধভাবে ক্ষমতাচ্যুত করা সম্ভব নয় বলে মনে করেন আওয়ামী লীগের সাধারণ সম্পাদক ও স্থানীয় সরকারমন্ত্রী সৈয়দ আশরাফুল ইসলাম। আজ শনিবার রাজধানীর ইঞ্জিনিয়ার্স ইনস্টিটিউশন মিলনায়তনে ছয় দফা দিবস উপলক্ষে আওয়ামী লীগ আয়োজিত আলোচনা সভায় তিনি এ মন্তব্য করেন।আওয়ামী লীগের নেতা-কর্মীদের উদ্দেশে সৈয়দ আশরাফুল ইসলাম বলেন, ‘সব সময় সতর্ক থাকুন, তাহলে ১৫ আগস্টের মতো ঘটনা আর ঘটবে না। এখন আর উপায় নেই। এখন তাদের (বিএনপি) নির্বাচন করে পরাজিত করার সুযোগ নাই। বৈধ পথে শেখ হাসিনাকে পরাজিত করা সম্ভব না। তাঁকে সরানো যাবে অবৈধ পথে। আওয়ামী লীগ ও আওয়ামী পরিবার ঐক্যবদ্ধ থাকলে ১৫ আগস্টের মতো আরেকটি নীলনকশা বাস্তবায়ন সম্ভব না।’২০১৪-১৫ অর্থবছরের বাজেটের সমালোচনাকারীদের ভর্ত্সনা করে সৈয়দ আশরাফ বলেন, ‘মাত্র কয়েক জন এই বাজেটের সমালোচনা করেছেন। বিদেশি অর্থ এনে আপনাদের দেশপ্রেমিক সাজা জনগণ বুঝে। এরা না জানে পলিটিক্স, না জানে ইকোনমিক্স। এই সুশীল ও বুদ্ধিজীবীরা কেউ ছয় দফার পক্ষে ছিল না। এমনকি আমাদের বাসায় চায়ের দাওয়াত দিলেও আসত না।’
কালোটাকা সাদা করায় বাংলাদেশ গোল্লায় যায়নি উল্লেখ করে আওয়ামী লীগের সাধারণ সম্পাদক বলেন, ‘গত ৩০ বছর ধরে কালোটাকা সাদা করার সুযোগ ছিল। এতে বাংলাদেশ গোল্লায় যায়নি। গত বছরে মাত্র ৩০ কোটি কালোটাকা সাদা করা হয়েছে। বর্তমান বাজারে কালোটাকাও কম।’ তিনি বলেন, ‘বাজেট হলো আমাদের রাজনৈতিক ও অর্থনৈতিক দর্শন। যারা এই দর্শনে বিশ্বাস করে না, তারা এর সমালোচনা করতেই পারে। যাদের বাজেট পছন্দ হয়নি, পরিবর্তন, পরিবর্ধন চান, তাহলে সেগুলো অর্থমন্ত্রী কিংবা সংসদে পেশ করুন। আপনাদের যদি কোনো বিকল্প প্রস্তাব থাকে সেগুলো দিন।’আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, ‘একশ্রেণির মানুষ আছে যাদের বাজেটের সমালোচনা না করলে পাণ্ডিত্য জাহির হয় না। আপনাদের বাজেট ভালো না লাগলে একটা বাজেট দেন, দেখি কত নির্ভুল হয়।’সংসদ উপনেতা সৈয়দা সাজেদা চৌধুরীর সভাপতিত্বে আলোচনা সভায় আরও বক্তব্য দেন আওয়ামী লীগের নেতা সাহারা খাতুন, মোফাজ্জল হোসেন চৌধুরী, আহমদ হোসেন, কামরুল ইসলাম, সুজিত রায় নন্দী প্রমুখ।
