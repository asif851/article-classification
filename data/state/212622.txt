
দুর্নীতির আলাদা মামলায় অবসরপ্রাপ্ত এক সেনাসদস্য ও একজন সরকারি কর্মকর্তাকে গ্রেপ্তার করেছে দুর্নীতি দমন কমিশন (দুদক)। আজ রোববার দুদকের ঢাকা সমন্বিত জেলা কার্যালয়-১ এর উপপরিচালক আবু বকর সিদ্দিকের নেতৃত্বে দুদকের একটি দল রাজধানীর খিলক্ষেত এলাকা থেকে তাঁদের গ্রেপ্তার করে।
দুদকের জনসংযোগ বিভাগ প্রথম আলোকে এ তথ্য নিশ্চিত করে। গ্রেপ্তারকৃতরা হলেন সার্জেন্ট (অব.) মো. রফিক মিয়া ও টাঙ্গাইলের সখীপুর উপজেলা হিসাবরক্ষণ কর্মকর্তা মো. শাহ জামাল। ক্ষমতার অপব্যবহার করে প্রতারণা ও জালিয়াতির আশ্রয় নিয়ে ভুয়া টিএ/ডিএ ও বেতন ভাতার বিল তৈরি করে সরকারি অর্থ আত্মসাতের অভিযোগে মামলা রয়েছে তাঁদের বিরুদ্ধে।দুদক সূত্র জানায় গত বছরের ২৪ নভেম্বর রাজধানীর সেনানিবাস থানায় দুদকের করা একটি মামলার (মামলা নম্বর ৯) একমাত্র আসামি সার্জেন্ট (অব.) মো. রফিক মিয়া। ওই মামলায় তাঁর বিরুদ্ধে ৩৬ লাখ ৭১ হাজার ১৮১ টাকা আত্মসাতের অভিযোগ আনা হয়েছে।সরকারি কর্মকর্তা (অডিটর) মো. শাহ জামালের বিরুদ্ধে দুটি মামলা রয়েছে। গত বছরের ২৪ নভেম্বর রাজধানীর সেনানিবাস থানায় দুদকের করা একটি মামলা (মামলা নম্বর ১০) এবং ২০০৮ সালে ২১ সেপ্টেম্বর করা আরেকটি মামলায় (মামলা নম্বর ১৫) মোট ৮৯ লাখ টাকা আত্মসাতের অভিযোগ রয়েছে।১৪ মার্চ দুদকে নতুন চেয়ারম্যান দায়িত্ব নেওয়ার পর ২৭ মার্চ থেকে গ্রেপ্তার অভিযান শুরু করে সংস্থাটি। এ নিয়ে গত ৩৫ দিনে সারা দেশে অভিযান চালিয়ে ৮৬ জনকে গ্রেপ্তার করেছে দুদক।
