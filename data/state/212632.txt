
জুনিয়র স্কুল সার্টিফিকেট (জেএসসি) পরীক্ষায় পাসের হারে সেরা হয়েছে রাজশাহী শিক্ষা বোর্ড। এ শিক্ষা বোর্ডে পাসের হার ৯৭ দশমিক ৬৮ শতাংশ। জিপিএ-৫ পেয়েছে ৪০ হাজার ৪৭১ জন। পাসের হার ও জিপিএ-৫ পাওয়ায় মেয়েরা ছেলেদের চেয়ে এগিয়ে আছে। রাজশাহী শিক্ষা বোর্ড মিলনায়তনে গতকাল বৃহস্পতিবার দুপুর সাড়ে ১২টায় আনুষ্ঠানিকভাবে এ ফলাফল ঘোষণা করেন বোর্ডের পরীক্ষা নিয়ন্ত্রক তরুণ কুমার সরকার। এদিকে পাসের হারে পাবনা এবং জিপিএ-৫-এ বগুড়া সেরা হয়েছে।সংবাদ সম্মেলনে জানানো হয়, এ বছর এ শিক্ষা বোর্ডের অধীনে ২ লাখ ২৬ হাজার ৮৯২ জন শিক্ষার্থী পরীক্ষায় অংশ নেয়। পাস করেছে ২ লাখ ২১ হাজার ৬১৭ জন। মেয়েদের পাসের হার ৯৭ দশমিক ৯২ শতাংশ। আর ছেলেদের পাসের হার ৯৭ দশমিক ৪৩ শতাংশ। এবার মোট জিপিএ-৫ প্রাপ্ত শিক্ষার্থীর সংখ্যা ৪০ হাজার ৪৭১। এর মধ্যে ২১ হাজার ৮৭৬ জন ছাত্রী এবং ১৮ হাজার ৫৯৫ জন ছাত্র। গতবারের চেয়ে এবার জিপিএ-৫-এর সংখ্যা প্রায় পাঁচ হাজার বেড়েছে।রাজশাহী শিক্ষা বোর্ডের অধীনে আট জেলার মধ্যে ৯৮ দশমিক ২১ শতাংশ পাসের হার নিয়ে প্রথম অবস্থানে আছে পাবনা জেলা। এ বিভাগের সবচেয়ে কম পাসের হার চাঁপাইনবাবগঞ্জে, ৯৫ দশমিক ৭৪ শতাংশ। জিপিএ-৫-এ এগিয়ে বগুড়া জেলা। এই জেলায় জিপিএ-৫ পেয়েছে ৯ হাজার ৪৪ জন শিক্ষার্থী। সবচেয়ে কম জিপিএ-৫ চাঁপাইনবাবগঞ্জে। এ জেলায় ২ হাজার ৪৪১ জন জিপিএ-৫ পেয়েছে।এদিকে রাজশাহী জেলায় জিপিএ-৫ পেয়েছে ৬ হাজার ২০৮ জন, নাটোরে ৩ হাজার ২৮ জন, নওগাঁয় ৫ হাজার ৯৬৬ জন, পাবনায় ৫ হাজার ৭৩১ জন, সিরাজগঞ্জে ৫ হাজার ৭৫৭ জন ও জয়পুরহাটে ২ হাজার ২৯৬ জন শিক্ষার্থী।
