
পেশাগত দায়িত্ব পালন করতে গিয়ে অসুস্থ হলে শ্রমিকদের চিকিৎসার জন্য নারায়ণগঞ্জ ও টঙ্গীতে ২০০ করে মোট ৪০০ শয্যার দুটি হাসপাতাল নির্মাণ করা হচ্ছে। ইতিমধ্যে এ বিষয়ে দরপত্রও আহ্বান করা হয়েছে।
আজ রোববার সচিবালয়ে এক অনুষ্ঠান শেষে শ্রম ও কর্মসংস্থান প্রতিমন্ত্রী মো. মুজিবুল হক সাংবাদিকদের এ কথা বলেন। এই অনুষ্ঠানে শ্রমিক কল্যাণ তহবিলে গ্রামীণফোন ১৭ কোটি ৪২ লাখ টাকা দিয়েছে। এই টাকাসহ তহবিলে মোট জমা হয়েছে প্রায় ১৪৭ কোটি টাকা।
প্রতিমন্ত্রী বলেন, এই তহবিল শুধু অপ্রাতিষ্ঠানিক শ্রমিকদের জন্য। এর বাইরে রপ্তানিমুখী কারখানার শ্রমিকদের জন্য আলাদা তহবিল রয়েছে।
মুজিবুল হক আরও বলেন, এই টাকা শুধু অপ্রাতিষ্ঠানিক শ্রমিকদের কল্যাণে ব্যয় করা হবে। কোনো শ্রমিক মারা গেলে বা অঙ্গহানি হলে দুই লাখ করে টাকা দেওয়া হবে। এ ছাড়া শ্রমিকদের অন্যান্য রোগ এবং সন্তানদের পড়াশোনার জন্যও এই তহবিল থেকে টাকা দেওয়া হবে। নির্ধারিত পদ্ধতিতে আবেদনের পরিপ্রেক্ষিতে যাচাই-বাছাই করে এই টাকা দেওয়া হবে।
অনুষ্ঠানে গ্রামীণফোনের পক্ষ থেকে চিফ করপোরেট অ্যাফেয়ার্স অফিসার মাহমুদ হোসাইন ও মানবসম্পদ বিভাগের প্রধান মোহাম্মদ শরিফুল ইসলাম প্রতিমন্ত্রীর হাতে চেক তুলে দেন। এ সময় শ্রমসচিব মিকাইল শিপার উপস্থিত ছিলেন।
