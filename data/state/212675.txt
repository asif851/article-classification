
চাঁপাইনবাবগঞ্জের শিবগঞ্জে আওয়ামী লীগের কর্মী আবুল কালাম আজাদ নিহত হওয়ার ঘটনায় হত্যা মামলা হয়েছে। গতকাল শনিবার তাঁর বাবা আবদুস সালাম শিবগঞ্জ থানায় মামলা করেছেন।শিবগঞ্জ থানার ভারপ্রাপ্ত কর্মকর্তা (ওসি) ময়নুল ইসলাম জানান, আবুল কালামের বাবা নয়জনের নাম উল্লেখ ও অজ্ঞাতনামা আরও অনেকের বিরুদ্ধে মামলা দায়ের করেন। গত শুক্রবার সন্দেহভাজন হিসেবে আটক করা মতিউর রহমান, মিজানুর রহমান ও ইদিলের নাম আসামির তালিকায় রয়েছে। আবুল কালামের বাবা আবদুস সালাম জানান, বাড়ির সীমানা নিয়ে বিরোধের জের ধরে গত শুক্রবার সন্ধ্যায় হত্যাকাণ্ডের ঘটনা ঘটেছে। তবে অধিকাংশ আসামিই জামায়াত-বিএনপির কর্মী। তাঁদের বাড়ি শিবগঞ্জ উপজেলার পারদিলালপুর গ্রামে।
