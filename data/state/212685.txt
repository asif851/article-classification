
সড়ক পরিবহন ও সেতুমন্ত্রী ওবায়দুল কাদের বলেছেন, পেট্রলবোমা-নাশকতা চললে সংলাপ-সমঝোতার দরজা বন্ধ হয়ে যাবে। আন্দোলনে ব্যর্থ হয়ে বিএনপির নেতাদের মাথা খারাপ হয়ে গেছে। গতকাল বৃহস্পতিবার ফেনী শহরের ট্রাঙ্করোডে ১৪ দল আয়োজিত সমাবেশে তিনি এসব কথা বলেন। সমাবেশে গৃহায়ণ ও গণপূর্তমন্ত্রী মোশাররফ হোসেন বলেন, আমেরিকার প্রেসিডেন্ট আল-কায়েদা নেতা লাদেনের সঙ্গে বৈঠক করেননি। তিনি অভিযোগ করেন, খালেদা জিয়া এখন জঙ্গিনেত্রী। প্রধানমন্ত্রী শেখ হাসিনা তাঁর সঙ্গে বৈঠক করবেন না। জেলা আওয়ামী লীগের সভাপতি আবদুর রহমানের সভাপতিত্বে ফেনী পৌর আওয়ামী লীগের সাধারণ সম্পাদক আবদুল করিম ও জেলা যুবলীগের যুগ্ম আহ্বায়ক শিাসেন চন্দ্র শীলের সঞ্চালনায় সমাবেশে বক্তব্য দেন আওয়ামী লীগের চট্টগ্রাম বিভাগীয় সাংগঠনিক সম্পাদক বীর বাহাদুর, সাংসদ নিজাম উদ্দিন হাজারী, নারী সাংসদ জাহানারা বেগম, আওয়ামী লীগ কেন্দ্রীয় নির্বাহী কমিটির সদস্য সুজিত রায় নন্দী, আমিনুল ইসলাম, ফেনী পৌরসভার মেয়র ও জাতীয় পার্টির যুগ্ম মহাসচিব আলাউদ্দিন, গণতন্ত্রী পার্টির কেন্দ্রীয় নেতা মিনহাজ উদ্দিন সেলিম, ওয়ার্কার্স পার্টির আবু হানিফ, গণআজাদী লীগের নজরুল ইসলাম মাইজভান্ডারী, জেলা মুক্তিযোদ্ধা কমান্ডার মীর আবদুল হান্নান, জেলা আওয়ামী লীগের সহসভাপতি আক্রামুজ্জমান, সাবেক সভাপতি আজিজ আহম্মদ চৌধুরী, কেন্দ্রীয় ছাত্রলীগের সাবেক সহসভাপতি জহির উদ্দিন মাহমুদ। ওবায়দুল কাদের বলেন, যাঁরা রাজনীতিতে দলের নিয়ম মানেন না, তাঁদের দল করার অধিকার নেই। তিনি বলেন, এখন এজেন্ডা একটা। মানুষের মন জয় করা। একটা খারাপ আচরণ ১০টি উন্নয়ন কাজ ম্লান করে দিতে পারে। তিনি বলেন, ফুলগাজী উপজেলা চেয়ারম্যান ও উপজেলা আওয়ামী লীগের সভাপতি একরাম হত্যার বিচার হতেই হবে। মামলার অভিযোগপত্রভুক্ত কেউ রেহাই পাবে না। ওবায়দুল কাদের বলেন, ফেনীর স্কুলছাত্র অনিক ও হৃদয় ককটেলে চোখ হারিয়ে এসএসসি পরীক্ষা দিতে পারেনি। তাদের কী অপরাধ ছিল? বোমা মেরে বাস-ট্রাকের চালক, হেলপার, দিনমজুর মারার এ হরতাল-অবরোধ মানুষ প্রত্যাখ্যান করেছে।
