
বগুড়ার সোনাতলা উপজেলায় যমুনা নদীর চর থেকে গতকাল মঙ্গলবার সকালে নজরুল ইসলাম (২২) নামে এক তরুণের লাশ উদ্ধার করেছে পুলিশ। গত শুক্রবার তিনি সারিয়াকান্দি উপজেলার শিমুলতাইড় চর এলাকায় শ্বশুরবাড়ি থেকে স্ত্রীকে আনতে যান। এদিকে সারিয়াকান্দি উপজেলার পাঁচপীরতলা এলাকা থেকে গতকাল সকালে অজ্ঞাত এক যুবকের (৩৫) লাশ উদ্ধার করেছে পুলিশ।সোনাতলা থানার ভারপ্রাপ্ত কর্মকর্তা (ওসি) এ কে এম খালেকুজ্জামান জানান, সোনাতলার নূরারপোটল গ্রামের শহিদুল ইসলাম মণ্ডলের ছেলে নজরুলের সঙ্গে তিন মাস আগে সারিয়াকান্দি উপজেলার শিমুলতাইড় চরের দুলাল প্রামাণিকের মেয়ে দরদী খাতুনের (১৯) বিয়ে হয়। গত বুধবার পরিবারের লোকজন দরদীকে বাড়িতে নিয়ে আসেন। পরে শুক্রবার নজরুল তাঁর বাবা-মাকে নিয়ে শিমুলতাইড় চরে দরদীকে আনতে যান। দরদীর বাবা মেয়েকে জামাইবাড়িতে পাঠাবেন না বলে জানিয়ে দেন। সেই সঙ্গে বিয়ের সময় জামাইকে দেওয়া বিভিন্ন দানসামগ্রীও ফেরত আনতে নজরুলকে রেখে তাঁর বাবা-মাকে বাড়ি পাঠিয়ে দেওয়া হয়। এরপর সোমবার রাতে সোনাতলার পূর্ব সুজাইতপুর গ্রামসংলগ্ন যমুনা নদীর তীরে নজরুলের লাশ পাওয়া যায়। এ ঘটনায় নজরুলের বাবা বাদী হয়ে হত্যা মামলা দায়ের করেছেন।এদিকে সারিয়াকান্দি উপজেলার হাটফুলবাড়ির পাঁচপীরতলা সেতুর নিচ থেকে গতকাল সকালে অজ্ঞাত এক যুবকের লাশ উদ্ধার করেছে পুলিশ। তাঁর পরনে জিনসের প্যান্ট ও হাফ চেক গেঞ্জি রয়েছে। তাঁর শরীরের আঘাতের চিহ্ন রয়েছে।
