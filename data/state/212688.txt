
নারায়ণগঞ্জে আলোচিত সাত খুন মামলায় আসামিদের বিরুদ্ধে নিম্ন আদালতের দেওয়া দণ্ড হাইকোর্টে বহাল থাকবে কি না, সে সিদ্ধান্ত জানা যেতে পারে আজ মঙ্গলবার। আসামিদের ডেথ রেফারেন্স (মৃত্যুদণ্ড অনুমোদন) ও আপিলের ওপর আজ হাইকোর্টে রায়ের জন্য দিন ধার্য আছে।
১৩ আগস্ট বিচারপতি ভবানী প্রসাদ সিংহ ও বিচারপতি মোস্তফা জামান ইসলামের সমন্বয়ে গঠিত হাইকোর্ট বেঞ্চ রায়ের দিন পিছিয়ে নতুন এদিন ধার্য করেন। ডেথ রেফারেন্স ও আসামিদের আপিলের ওপর শুনানি শেষে গত ২৬ জুলাই একই বেঞ্চ এর আগে রায়ের জন্য ১৩ আগস্ট দিন রেখেছিলেন।
রাষ্ট্রপক্ষে এই মামলায় নিয়োজিত ডেপুটি অ্যাটর্নি জেনারেল কে এম জাহিদ সারওয়ার গতকাল সোমবার প্রথম আলোকে বলেন, ‘রায় ঘোষণার জন্য দুটি ডেথ রেফারেন্স ও আসামিদের আপিলগুলো এই বেঞ্চের মঙ্গলবারের কার্যতালিকার শীর্ষে রয়েছে। আশা করি, সকাল সাড়ে ১০টা থেকে রায় ঘোষণা শুরু হবে।’
সাত খুনের ঘটনায় করা দুই মামলায় চলতি বছরের ১৬ জানুয়ারি নারায়ণগঞ্জের জেলা ও দায়রা জজ আদালত রায় দেন। রায়ে র‍্যাবের সাবেক ১৬ কর্মকর্তা ও সদস্য এবং নারায়ণগঞ্জের সাবেক ওয়ার্ড কাউন্সিলর নূর হোসেন ও তাঁর ৯ সহযোগীসহ মোট ২৬ জনের মৃত্যুদণ্ডের আদেশ দেন আদালত। এ ছাড়া র‍্যাবের আরও নয়জন সাবেক সদস্যকে বিভিন্ন মেয়াদে কারাদণ্ড দেওয়া হয়। র‍্যাবের সাবেক ওই সব কর্মকর্তা ও সদস্যরা সেনাবাহিনী, নৌবাহিনী, বিজিবি, পুলিশ ও আনসার বাহিনী থেকে প্রেষণে র‍্যাবে এসেছিলেন। অপরাধ সংঘটনের সময় তাঁরা সবাই র‍্যাব-১১-তে কর্মরত ছিলেন। সাত খুনের মামলার পর তাঁদের নিজ নিজ বাহিনী থেকে অব্যাহতি দেওয়া হয়।
নিম্ন আদালতের রায়ের বিরুদ্ধে ৩৫ আসামির মধ্যে ২৮ জন আপিল করেন। অপর ৭ জন পলাতক। ডেথ রেফারেন্স ও আপিলের ওপর গত ২২ মে হাইকোর্টে শুনানি শুরু হয়, ৩৩তম দিনে ২৬ জুলাই শুনানি শেষ হয়।
২০১৪ সালের ২৭ এপ্রিল ঢাকা-নারায়ণগঞ্জ লিংক রোড থেকে অপহৃত হন নারায়ণগঞ্জ সিটি করপোরেশনের তৎকালীন কাউন্সিলর নজরুল ইসলাম, আইনজীবী চন্দন সরকারসহ সাতজন। ৩০ এপ্রিল শীতলক্ষ্যা নদী থেকে ছয়জনের এবং পরদিন আরেকজনের লাশ উদ্ধার করা হয়। সাত খুনের ঘটনায় দুটি মামলা হয়।
 
