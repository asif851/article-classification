
ইতালির চিকিৎসক ও ধর্মযাজক পিয়েরো পারোলারির ওপর হামলার নিন্দা জানিয়েছেন ঢাকায় ইউরোপীয় ইউনিয়নের (ইইউ) রাষ্ট্রদূত পিয়েরে মায়াদু। তিনি হামলাকারীদের দ্রুত বিচারের আওতায় আনতে সরকারের প্রতি আহ্বান জানিয়েছেন। আজ বৃহস্পতিবার এক বিবৃতিতে পিয়েরে মায়াদু এ আহ্বান জানান। 
দিনাজপুর শহরের গতকাল বুধবার সকালে পারোলারিকে গুলি করে দুর্বৃত্তরা। তিনি ঢাকায় সম্মিলিত সামরিক হাসপাতালে চিকিৎসাধীন। ইইউর রাষ্ট্রদূত পিয়েরে মায়াদু পারোলারির দ্রুত ও পুরোপুরি আরোগ্য কামনা করেছেন। অতীতের দুই বিদেশি হত্যার প্রসঙ্গ টেনে মায়াদু বলেন, এ নিয়ে দুই মাসেরও কম সময়ের মধ্যে বিদেশিদের ওপর বর্বরোচিত তৃতীয় হামলার ঘটনা ঘটল। এ ধরনের সহিংসতা সবার জন্য উদ্বেগের। যুক্তরাজ্যের সতর্কবার্তা: ইতালির নাগরিক পারোলারির ওপর হামলা এবং জামায়াতে ইসলামীর ডাকা আজকের হরতালের পরিপ্রেক্ষিতে আজ আবারও বাংলাদেশে যুক্তরাজ্যের নাগরিকদের জন্য ভ্রমণবিষয়ক বার্তা হালনাগাদ করেছে দেশটির পররাষ্ট্র মন্ত্রণালয়। এতে যুক্তরাজ্যের নাগরিকদের সতর্ক থাকতে বলা হয়েছে। হালনাগাদ করা ওই বার্তায় যুক্তরাজ্যের নাগরিকদের উদ্দেশে বলা হয়েছে, ‘আজকের সকাল-সন্ধ্যা হরতাল এবং পৃথক ঘটনায় এক বিদেশিকে গুলিতে আহত করার ঘটনায় আপনাদের বিশেষভাবে সতর্ক থাকা, চলাফেরার বিষয়টি বিবেচনা করা ও প্রয়োজনীয় নিরাপত্তামূলক ব্যবস্থা নিতে বলা হচ্ছে।’হালনাগাদ করা ওই বার্তায় বাংলাদেশে সন্ত্রাসের উচ্চ ঝুঁকি ও সম্প্রতি দুই বিদেশি হত্যার দায় ইসলামিক স্টেটের (আইএস) স্বীকার করার দাবির বিষয়টি উল্লেখ করা হয়েছে। এ ছাড়া তাজিয়া মিছিলের প্রস্তুতির আগে বোমা হামলায় দুজনের মৃত্যু এবং পুলিশ ফাঁড়িতে হামলা চালিয়ে এক পুলিশ হত্যার বিষয়টি তুলে ধরা হয়েছে। বার্তায় আরও বলা হয়, পশ্চিমাদের লক্ষ্য করে আরও হামলার আশঙ্কা রয়েছে এবং সেই হামলা নির্বিচারে হতে পারে।
