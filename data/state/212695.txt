
জামালপুরের সরিষাবাড়ী উপজেলায় পুলিশের হেফাজতে হত্যা মামলার এক আসামির মৃত্যু হয়েছে। ওই আসামি আত্মহত্যার চেষ্টা করেছিলেন বলে পুলিশের ভাষ্য। আর পরিবার পুলিশের বিরুদ্ধে নির্যাতনের অভিযোগ এনেছে। আজ সোমবার ভোরে উপজেলা স্বাস্থ্য কমপ্লেক্সে ওই আসামিকে মৃত ঘোষণা করা হয়। মারা যাওয়া আসামির নাম আবুল হাসেম (৩৮)। তাঁর বাড়ি সরিষাবাড়ী পৌর এলাকায়।
পুলিশ জানায়, স্ত্রী লাকী বেগম হত্যা মামলায় হাসেমকে গতকাল রোববার রাতে ঢাকা থেকে গ্রেপ্তার করা হয়। রাতেই তাঁকে সরিষাবাড়ী নেওয়া হয়। ভোররাতে তাঁর মৃত্যু হয়।
সরিষাবাড়ী থানার পুলিশের ভাষ্য, সরিষাবাড়ী এনে হাসেমকে থানাহাজতে রাখা হয়। তিনি আত্মহত্যার চেষ্টা করেন। তা টের পেয়ে তাঁকে উদ্ধার করে ভোররাতে উপজেলা স্বাস্থ্য কমপ্লেক্সে নেওয়া হয়।
উপজেলা স্বাস্থ্য কমপ্লেক্সের আবাসিক চিকিৎসা কর্মকর্তা মমতাজ উদ্দিন বলেন, হাসপাতালে আনার পর ভোর পাঁচটার দিকে হাসেমের মৃত্যু হয়। তাঁর গলায় আঘাতের চিহ্ন দেখা গেছে।
হাসেমের মা হাচু বেওয়া অভিযোগ করেন, পুলিশের নির্যাতনে তাঁর ছেলের মৃত্যু হয়েছে।
হাসেমের মৃত্যুর ঘটনায় এলাকাবাসী ক্ষুব্ধ। কয়েক শ মানুষ এলাকায় বিক্ষোভ করছে। হাসেমের মৃত্যুতে তারা বিচার দাবি করেছে।
সরিষাবাড়ী থানার ভারপ্রাপ্ত কর্মকর্তা (ওসি) বিল্লাল উদ্দিন বলেন, হাসেমকে নির্যাতন করা হয়নি। হাজতখানায় আত্মহত্যার চেষ্টা করেছিলেন তিনি। এরপর তাঁকে হাসপাতালে নেওয়া হয়।
পুলিশ জানায়, গত পয়লা বৈশাখ হাসেমের স্ত্রী লাকীর লাশ উদ্ধার করা হয়। লাকীর মৃত্যুর ঘটনায় গতকাল সরিষাবাড়ী থানায় হত্যা মামলা হয়। ওই মামলায় হাসেমকে গ্রেপ্তার করে পুলিশ।
হাসেমের লাশ উপজেলা স্বাস্থ্য কমপ্লেক্সের জরুরি বিভাগে রাখা হয়েছে।
