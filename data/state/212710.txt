
দলছুট হয়ে গাঢ় বাদামি রঙের কালো মুখের এক জোড়া হনুমান এসেছে চুয়াডাঙ্গা শহরে। গতকাল রোববার চুয়াডাঙ্গা পৌসভার সরদারপাড়া এলাকার কয়েকটি বাড়ির ছাদ ও গাছের ডালে লাফিয়ে চলাচল করতে দেখা যায় তাদের। হনুমান দুটি যখন যে এলাকায় অবস্থান করছে, সে এলাকার বাসিন্দারা নিজেদের মেহমানের মতো তাদের খাতির–যত্ন করছে।
এলাকাবাসী সূত্রে জানা যায়, গতকাল সকালে হনুমান দুটিকে প্রথমে সরদারপাড়ায় আইনজীবী এ কে এম মুসার বাড়ির ছাদে অবস্থান করতে দেখা যায়। এরপর তারা শহরের বিভিন্ন এলাকায় গেছে। বিকেলে আবারও তারা সরদারপাড়া এলাকায় আসে।
এ পাড়ার মুদিদোকানি উজ্জ্বল হোসেন বলেন, খাবারের জন্য হনুমান দুটি মাঝেমধ্যে নিচে নেমে আসছে। তিনিসহ কয়েকজন একবার কলা খেতে দেন। কিছুক্ষণ পর লোকজনের ভিড় বেড়ে গেলে এবং অনেকে বিরক্ত করতে থাকলে হনুমান দুটি অন্যত্র চলে যায়।
চুয়াডাঙ্গার পরিবহন শ্রমিক মোহর আলী বলেন, গত শনিবার সন্ধ্যায় হনুমান দুটি যশোর-চুয়াডাঙ্গা পথে চলাচলকারী একটি বাসের ছাদে চড়ে চুয়াডাঙ্গা শহরে আসে।
চুয়াডাঙ্গা সদর উপজেলা প্রাণিসম্পদ কর্মকর্তা আ হ ম শামীমুজ্জামান প্রথম আলোকে বলেন, ধরন দেখে মনে হয়েছে, হনুমান দুটি যশোরের কেশবপুর এলাকার। দলছুট হয়ে তারা চুয়াডাঙ্গায় চলে এসেছে। বন বিভাগের কর্মকর্তাদের সঙ্গে আলাপ করে প্রয়োজনীয় ব্যবস্থা নেওয়া হবে।
 
