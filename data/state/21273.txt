
চট্টগ্রাম নগরের পাহাড়তলী থানাধীন সাগরিকা রোডের কাজীরদীঘি এলাকায় গতকাল মঙ্গলবার রাত পৌনে নয়টার দিকে পুলিশের গাড়ি লক্ষ্য করে পেট্রলবোমা ছোড়ে দুর্বৃত্তরা। এ সময় পুলিশের গুলিতে আরাফাত নামে বিএনপির এক কর্মী আহত হন। তাঁকে চট্টগ্রাম মেডিকেল কলেজ হাসপাতালে ভর্তি করা হয়েছে।পুলিশ সূত্রে জানা যায়, গতকাল রাতে পাহাড়তলী থানার ভারপ্রাপ্ত কর্মকর্তা এ কে এম আজিজুর রহমান মিয়ার নেতৃত্বে পুলিশ সদস্যরা টহল দিচ্ছিলেন। এ সময় সাত-আটজন দুর্বৃত্ত তাদের লক্ষ্য করে ইটপাটকেল ও পেট্রলবোমা নিক্ষেপ করে। বোমাটি লক্ষ্যভ্রষ্ট হয়ে রাস্তায় বিস্ফোরিত হয়। এ সময় দুর্বৃত্তদের ঠেকাতে পুলিশ গুলি ছুড়লে আরাফাত আহত হন। বিষয়টি নিশ্চিত করে পাহাড়তলী থানার ভারপ্রাপ্ত কর্মকর্তা এ কে এম আজিজুর রহমান মিয়া প্রথম আলোকে বলেন, ‘গত ৩০ নভেম্বর নগরের এ কে খান এলাকায় পুলিশকে লক্ষ্য করে ককটেল নিক্ষেপকারীর যে ছবি পত্রিকায় ছাপা হয়েছে, আরাফাতের সঙ্গে তার পুরো মিল রয়েছে। আমরা এ ছাড়াও সন্দেহভাজন আরও তিনজনকে আটক করে জিজ্ঞাসাবাদ করছি।’
