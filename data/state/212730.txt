
ফেনীতে র‍্যাবের সঙ্গে ‘বন্দুকযুদ্ধে’ এক ব্যক্তি নিহত হয়েছেন। আরেক ব্যক্তিকে গুলিবিদ্ধ অবস্থায় আটক করা হয়েছে। নিহত ও আটক ব্যক্তিকে ডাকাত বলছে র‍্যাব।
গতকাল মঙ্গলবার দিবাগত রাত তিনটার দিকে সদর উপজেলার লেমুয়া পুলের কাছে ঢাকা-চট্টগ্রাম মহাসড়কে কথিত এই বন্দুকযুদ্ধ হয়।
র‍্যাবের ভাষ্য, বন্দুকযুদ্ধের এই ঘটনায় তাদের তিন সদস্য আহত হয়েছেন। ঘটনাস্থল থেকে দুটি ওয়ান শুটারগান, দুটি গুলি, একটি করে রামদা, চাপাতি ও ছুরি উদ্ধার করা হয়েছে।
বন্দুকযুদ্ধে নিহত ব্যক্তির নাম মো. ফয়সল (২৫)। তাঁর লাশ ফেনী সদর হাসপাতালের মর্গে রাখা হয়েছে।
গুলিবিদ্ধ অবস্থায় আটক হওয়া ব্যক্তির নাম নুর হোসেন সেলিম (২৩)। তাঁর বাড়ি ফেনীর সোনাগাজী উপজেলার আমিরাবাদ ইউনিয়নের চর সোনাপুর গ্রামে। বাবা ওবায়দুল হক।
র‍্যাব-৭ ফেনী ক্যাম্পের অধিনায়ক স্কোয়াড্রন লিডার শাফায়েত জামিল ফাহিমের ভাষ্য, লেমুয়া পুলের কাছে ঢাকা-চট্টগ্রাম মহাসড়কে একদল লোক ডাকাতির প্রস্তুতি নিচ্ছে বলে খবর পাওয়া যায়। র‍্যাবের টহল দল ঘটনাস্থলে যায়। ডাকাতদের চ্যালেঞ্জ করে র‍্যাব। এ সময় র‍্যাবকে লক্ষ্য করে গুলি ছোড়ে ডাকাতেরা। র‍্যাবও পাল্টা গুলি ছোড়ে। একপর্যায়ে ডাকাত দল পালিয়ে যায়। ঘটনাস্থলে দুজনকে গুলিবিদ্ধ অবস্থায় পায় র‍্যাব। তাঁদের উদ্ধার করে ফেনী সদর হাসপাতালে নেওয়া হয়। সেখানে এক ব্যক্তিকে মৃত ঘোষণা করেন কর্তব্যরত চিকিৎসক।
শাফায়েত জামিল বলেন, বন্দুকযুদ্ধের এই ঘটনায় র‍্যাবের পক্ষ থেকে মামলা দায়ের করা হবে।
 
