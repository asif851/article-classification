
ঢাকা-টাঙ্গাইল মহাসড়কে টাঙ্গাইলের মির্জাপুর উপজেলার জামুর্কী থেকে গাজীপুরের চন্দ্রা পর্যন্ত প্রায় ৩০ কিলোমিটার এলাকায় যানজটের সৃষ্টি হয়েছে। এতে ঈদে ঘরমুখো যাত্রীরা পড়েছেন দুর্ভোগে।গতকাল বৃহস্পতিবার রাত থেকে যানজট শুরু হয়। আজ শুক্রবার বেলা দুইটায় শেষ খবর পাওয়া পর্যন্ত ওই সড়কে ধীরগতিতে গাড়ি চলছিল বলে জানা গেছে।এলাকাবাসী ও পুলিশ সূত্রে জানা গেছে, গাজীপুরের কালিয়াকৈর উপজেলার চন্দ্রা ত্রিমোড় এলাকা থেকে তিন দিক মিলিয়ে প্রায় ৩০ কিলোমিটার দীর্ঘ যানজটের সৃষ্টি হয়েছে।ঈদ ও পূজার ছুটি উপলক্ষে গতকাল বৃহস্পতিবার অফিস-আদালতে ছিল শেষ কর্মদিবস। সেই সঙ্গে শিল্পকারখানাগুলোও ওই দিন ছুটি হয়ে যায়। ফলে মহাসড়কে গাড়ির চাপ বেশি ছিল। রাতে টাঙ্গাইলের মির্জাপুর এলাকায় একটি ট্রাক বিকল হয়ে যায়। এতে সড়কের একপাশে গাড়ি চলাচল বন্ধ হয়ে যায়। ভোরে ট্রাকটি সরিয়ে নিলেও যানজট কমেনি। ঢাকা-টাঙ্গাইল মহাসড়কের চন্দ্রা ত্রিমোড় এলাকা থেকে মির্জাপুরের দিকে ১০ কিলোমিটার, চন্দ্রা থেকে নবীনগর সড়কের ১০ কিলোমিটার এবং চন্দ্রা থেকে গাজীপুরের দিকে ১০ কিলোমিটার পর্যন্ত দীর্ঘ যানজটের সৃষ্টি হয়েছে।যানজটে আটকে পড়া গাড়ির চালক ও যাত্রীরা জানান, গতকাল রাত একটার দিকে মহাসড়কের শুভল্যা এলাকায় একটি গরুভর্তি ট্রাক বিকল হয়ে যায়। এতে একপাশের গাড়ি চলাচল বন্ধ হয়ে যায়। ভোররাত সাড়ে পাঁচটার দিকে ট্রাকটি সরানো হয়।
নরসিংদীর ঘোড়াশাল থেকে ট্রাকে করে গ্রামের বাড়ি গাইবান্ধায় যাচ্ছেন ফরিদুল, তানজিল ও সাদেকুল নামের তিন শ্রমিক। তাঁরা জানান, ভোররাত তিনটার দিকে গাজীপুরের চন্দ্রায় এসে যানজটে পড়েছেন। সকাল পৌনে আটটার দিকে তাঁরা মির্জাপুরে পৌঁছেছেন। মাত্র ২০ মিনিটের পথ আসতে সাড়ে চার ঘণ্টা সময় লেগেছে।
কালিয়াকৈর থানার ভারপ্রাপ্ত কর্মকর্তা (ওসি) ওমর ফারুক জানান, মহাসড়কে ধীরগতিতে গাড়ি চলছে। চন্দ্রা এলাকায় গাড়ি চলাচলে কোনো সমস্যা নেই। সামনে থেকে (মির্জাপুর দিক থেকে) যানজট লেগে চন্দ্রা পর্যন্ত চলে আসে।
মির্জাপুর থানার চেকপোস্টের (সেন্ট্রিপোস্ট) সার্জেন্ট মো. মাসুদ বলেন, যানবাহনের তীব্র চাপ থাকায় ধীরগতিতে গাড়ি চলছে।>>মাওয়া ঘাটে গাড়ির দীর্ঘ সারি>>সিরাজগঞ্জে বাসের ধাক্কায় দুজন নিহত
