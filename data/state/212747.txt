
বাংলাদেশ সম্পর্কে ভুল খবর প্রকাশের জন্য দ্য হিন্দু পত্রিকার প্রতিবেদক কল্লোল ভট্টাচার্য দুঃখ প্রকাশ করেছেন। গত ২৫ নভেম্বর দ্য হিন্দু পত্রিকায় উই আর ট্র্যাকিং টু আইএস কিলার ইনসাইড ইন্ডিয়া, সেজ বাংলাদেশ’ শিরোনামে একটি প্রতিবেদন প্রকাশ করে। 
প্রতিবেদনে বলা হয়, ‘বাংলাদেশের স্বরাষ্ট্র প্রতিমন্ত্রী আসাদুজ্জামান খান কামাল বলেছেন জাপানি নাগরিক কুনিও হোশির দুই গুপ্তঘাতক আইএস সদস্য ভারতে পালিয়ে গেছে।’এ নিয়ে ভারতের রাজধানী নয়াদিল্লিতে নিযুক্ত বাংলাদেশ হাইকমিশন থেকে আজ মঙ্গলবার স্বরাষ্ট্র মন্ত্রণালয়ে ফ্যাক্সযোগে চিঠি পাঠায়। সেখানেই কল্লোলের দুঃখ প্রকাশের কথা বলা হয়। মন্ত্রণালয়ের জনসংযোগ কর্মকর্তা শরিফ মাহমুদের বরাবর এ ফ্যাক্স পাঠানো হয়। ফ্যাক্সে বলা হয়, প্রতিবেদনটি উদ্দেশ্য প্রণোদিতভাবে প্রকাশ করা হয়। স্বরাষ্ট্র মন্ত্রণালয় সূত্র জানায়, ভারতে ওই প্রতিবেদন প্রকাশ হওয়ার পর স্বরাষ্ট্র মন্ত্রণালয় স্বরাষ্ট্রমন্ত্রী ও কল্লোল ভট্টাচার্যের মধ্যে মোবাইলে হওয়া কথাবার্তা পরীক্ষা নিরীক্ষা করে দেখেন। সেখানে তাঁদের কথাবার্তার সঙ্গে প্রতিবেদনের মিল পাওয়া যায়নি। এরপর স্বরাষ্ট্র মন্ত্রণালয় এ বিষয়টি নয়াদিল্লিতে বাংলাদেশের হাইকমিশনারকে জানান। হাইকমিশনার সৈয়দ মোয়াজ্জেম আলী প্রতিবেদক কল্লোলকে ডেকে পাঠান ও এ ধরনের অসত্য সংবাদ প্রকাশের তীব্র প্রতিবাদ জানান। দ্য হিন্দুর ওই প্রতিবেদনে স্বরাষ্ট্রমন্ত্রীকে প্রতিমন্ত্রী উল্লেখ করায় এরও প্রতিবাদ জানানো হয়। পরে ভুল প্রতিবেদন প্রকাশের জন্য ক্ষমা চান কল্লোল ভট্টাচার্য। ভবিষ্যতে এ ধরনের প্রতিবেদন প্রকাশের ক্ষেত্রে সতর্ক থাকার প্রতিজ্ঞা করেন এ প্রতিবেদক।
