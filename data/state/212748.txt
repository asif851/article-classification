
দুদকের কর্মকর্তাদের নির্ভয়ে অভিযান পরিচালনা করার নির্দেশ দিয়েছেন দুর্নীতি দমন কমিশনের (দুদক) মহাপরিচালক মোহাম্মদ মুনীর চৌধুরী। গতকাল বুধবার কমিশনের প্রধান কার্যালয়ে সংস্থার উপপরিচালকদের এক প্রশিক্ষণ কোর্সে বক্তব্য দেওয়ার সময় এ নির্দেশ দেন তিনি।ওই প্রশিক্ষণে কমিশনের উপপরিচালক পদমর্যাদার ২০ জন কর্মকর্তা অংশ নিচ্ছেন।দুদকের মহাপরিচালক হিসেবে গত মাসে যোগ দিয়েছেন যুগ্ম সচিব মোহাম্মদ মুনীর চৌধুরী। এর আগে বন্দর, পরিবেশ, জনস্বাস্থ্য, ভূমি ও বিদ্যুৎ খাতে দায়িত্ব পালনের সময় সরকারি সম্পদ উদ্ধার, রাজস্ব আদায় করে আলোচিত হন তিনি।দুদকের কর্মকর্তাদের উদ্দেশে মুনীর চৌধুরী বলেন, অভিযানে শুধু রুই-কাতলাদের গ্রেপ্তার নয়, তাদের দুর্নীতির মাধ্যমে অর্জিত সম্পদ যথাযথ আইনি প্রক্রিয়ায় বাজেয়াপ্ত করে রাষ্ট্রের অনুকূলে আনার ব্যবস্থা নেওয়া হবে। দুর্নীতি করে উপার্জিত অর্থ কাউকেই ভোগ করতে দেওয়া হবে না। নির্ভয়ে ও নিঃশঙ্কচিত্তে দুর্নীতিবিরোধী অভিযান সফল করতে হলে আগে দুদকের কর্মকর্তাদেরই দুর্নীতিমুক্ত হতে হবে বলে মন্তব্য করেন তিনি।
