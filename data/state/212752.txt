
বরগুনার তালতলী উপজেলার আদিবাসী রাখাইন অধ্যুষিত বিভিন্ন গ্রামে দুই দিনব্যাপী প্রবারণা উৎসব উদ্যাপিত হয়েছে। এ উপলক্ষে গত মঙ্গল ও গতকাল বুধবার আদিবাসী গ্রামগুলোতে ছিল উৎসবের আমেজ। তালতলীর পাশাপাশি বরগুনা সদরের বালিয়াতলী রাখাইন গ্রামেও এ উৎসব অনুষ্ঠিত হয়। রাখাইন সম্প্রদায়ের নেতারা জানান, বৌদ্ধবিহারে প্রার্থনা, সমবেত ধর্মসভা, ফানুস ওড়ানো, পিঠা-পায়েস তৈরি ও বিতরণের মধ্য দিয়ে তালতলীর ১৩টি আদিবাসী রাখাইন গ্রামে এ উৎসব হয়। মঙ্গলবার সকালে উপজেলার তালতলীপাড়া, ছাতনপাড়া নামিশেপাড়াসহ ১৩টি গ্রামের বৌদ্ধবিহারে বিশেষ প্রার্থনার মধ্য দিয়ে দুই দিনের এ উৎসবের সূচনা করা হয়। গতকাল বুধবার সন্ধ্যায় ফানুস ওড়ানোর মধ্য দিয়ে এ উৎসব শেষ হয়। 
