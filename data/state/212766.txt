
রাজধানীর আশকোনায় পুলিশের অভিযানের সময় আত্মসমর্পণকারী দুই নারী ‘জঙ্গি’ জেবুন্নাহার শীলা ও তৃষ্ণা মণিকে আবার ছয় দিনের রিমান্ডে নেওয়ার আদেশ দিয়েছেন আদালত। আজ সোমবার মহানগর হাকিম সত্যব্রত শিকদার এ আদেশ দেন।
আদালত পুলিশের সাধারণ নিবন্ধন কর্মকর্তা লিয়াকত আলী প্রথম আলোকে জানান, আশকোনায় আত্মসমর্পণকারী দুই নারীকে ছয় দিনের রিমান্ডে নেওয়ার আদেশ দিয়েছেন আদালত।
এর আগে এই দুই নারীকে আদালতে হাজির করে পুনরায় ১০ দিনের রিমান্ডের আবেদন করেন এ মামলায় তদন্ত কর্মকর্তা পুলিশের কাউন্টার টেররিজম ইউনিট পরিদর্শক সাইদুর রহমান। শুনানি শেষে আদালত ছয় দিনের রিমান্ড মঞ্জুর করেন।  এর আগে গত বছরের ২৬ ডিসেম্বর রাজধানীর জেবুন্নাহার ও তৃষ্ণা মণিকে সাত দিনের রিমান্ডে নেওয়ার আদেশ দেন আদালত।
রাজধানীর আশকোনায় পুলিশের অভিযানের সময় জেবুন্নাহার ও তৃষ্ণা মণি দুই শিশুকে নিয়ে গত ২৪ ডিসেম্বর আত্মসমর্পণ করেন। জেবুন্নাহার শীলা ওরফে সুমাইয়া ওরফে মারজুন (৩৪) মিরপুরের রূপনগরে পুলিশের অভিযানে নিহত অবসরপ্রাপ্ত মেজর জাহিদুল ইসলামের স্ত্রী। আর তৃষ্ণা মণি ওরফে উম্মে আয়েশা (২২) পলাতক ‘জঙ্গি’ মাইনুল ইসলাম ওরফে মুসার স্ত্রী।
তাঁদের দুজনকে দক্ষিণখান থানায় সন্ত্রাসবিরোধী আইনে করা মামলায় আবার রিমান্ডে নেওয়া হলো। আশকোনার পূর্বপাড়ার সূর্য ভিলার জঙ্গি আস্তানায় অভিযানের ঘটনায় রোববার এই মামলা করে পুলিশ। মামলায় মোট আটজনকে আসামি করা হয়েছে।
বাকি আসামিরা হলেন শাকিরা ওরফে তাহিরা (৩৫), আফিফ কাদেরী ওরফে আদর (১৪), মো. মাইনুল ইসলাম ওরফে আবু মুসা (২৯), রাশেদুর রহমান ওরফে সুমন (২৪), মো. সেলিম (২৬) ও মো. ফিরোজ (২০)। তাঁদের মধ্যে শাকিরা ও আফিফ অভিযানের সময় নিহত হন। এজাহারে শাকিরা, সুমন, সেলিম ও ফিরোজের বাবার নাম ও ঠিকানা ‘অজ্ঞাত’ বলা হয়েছে। মামলায় বলা হয়, অভিযান শেষে ধরা পড়া নারী জঙ্গিরা জিজ্ঞাসাবাদে জানিয়েছেন, নব্য জেএমবির শীর্ষ নেতা মাইনুল ইসলাম ওরফে আবু মুসা তিন থেকে চার মাস আগে আশকোনার বাসাটি ভাড়া নিয়ে পলাতক সুমন, সেলিম, ফিরোজসহ আরও অজ্ঞাতনামা তিন থেকে চারজন একত্র হতেন। তাঁরা ঢাকাসহ সারা দেশে তাঁদের জঙ্গি কর্মকাণ্ডকে গতিশীল ও জঙ্গি কার্যক্রমের পরিকল্পনা গ্রহণ করার জন্য প্রায়ই একত্র হতেন এবং নাশকতার উদ্দেশ্যে প্রশিক্ষণ গ্রহণ করতেন। পুলিশের অভিযানের আগে মাইনুল, সেলিমসহ অজ্ঞাতনামা তিন থেকে চারজন পালিয়ে যান।
