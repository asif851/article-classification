
ভারতের পর্যটন খাতে বাংলাদেশ একটি বড় অবদানকারী দেশ হিসেবে উঠে আসছে বলে মন্তব্য করেছেন ঢাকায় নিযুক্ত ভারতীয় হাইকমিশনার হর্ষবর্ধন শ্রিংলা। তিনি বলেছেন, বাংলাদেশিদের ভিসা দেওয়ার বিষয়টি সহজ করা হয়েছে।
আজ সোমবার মেট্রোপলিটন চেম্বার অব কমার্স অ্যান্ড ইন্ডাস্ট্রির (এমসিসিআই) এক মধ্যাহ্ন ভোজসভায় ভারতীয় হাইকমিশনার বলেন, গত ঈদের সময়ে ভিসা ক্যাম্প করে প্রায় ৬০ হাজার ভিসা দেওয়া হয়েছে। এটি বাংলাদেশি পর্যটক বাড়াতে আরও ভূমিকা রেখেছে।
২০১৫ সাল থেকে ব্যবসায়িক ভিসা দেওয়ার বিষয়টি আরও উদার করা হয়েছে উল্লেখ করে হর্ষবর্ধন বলেন, ‘এ সময় সাত হাজার ব্যবসায়ীকে পাঁচ বছর মেয়াদি ভিসা দেওয়া হয়েছে। শুধু বড়দের নয়, ক্ষুদ্র ও মাঝারি উদ্যোক্তাদেরও এ ভিসা দেওয়া হবে।’
ভোজসভায় শুরুতে দেওয়া বক্তব্যে এমসিসিআইয়ের সভাপতি সৈয়দ নাসিম মঞ্জুর বলেন, ভিসা দেওয়ার ক্ষেত্রে ভারতীয় দূতাবাস আগের চেয়ে উদার হয়েছে। ভবিষ্যতে বাংলাদেশিরা ভারতে গিয়ে অন-অ্যারাইভাল ভিসা পাবে বলে আশা করা যায়।
অনুষ্ঠানে এফবিসিসিআই ও এমসিসিআইসহ বিভিন্ন ব্যবসায়ী সংগঠনের সাবেক ও বর্তমান নেতারা উপস্থিত ছিলেন।
