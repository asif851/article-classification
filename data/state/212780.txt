
গত ২৬ মে ২০১৪, প্রথম আলোর আয়োজনে ‘আসুন নিরাপদ মাতৃত্ব নিশ্চিত করি’ শীর্ষক গোলটেবিল বৈঠক অনুষ্ঠিত হয়। সহযোগিতায় ছিল ইউনিসেফ। অনুষ্ঠানে উপস্থিত আলোচকদের বক্তব্য সংক্ষিপ্ত আকারে এই ক্রোড়পত্রে ছাপা হলো। অতিরিক্ত রক্তক্ষরণে ৩১ শতাংশ মায়ের মৃত্যু রোধ করতে হবে ইউনিয়ন স্বাস্থ্য ও পরিবার পরিকল্পনার চার হাজার সেবাকেন্দ্রকেই আধুনিক সুযোগ-সুবিধার আওতায় আনতে হবে। প্রসূতি মায়েদের ২৪ ঘণ্টা সেবা দিতে হবে। প্রসবকালে সেবদানকারীদের আন্তর্জাতিক মানের প্রশিক্ষণ নিশ্চিত করতে হবে। ঠিকমতো তদারকি না করলে এই প্রশিক্ষণ, অর্থ বিনিয়োগ, সময়—সবই বৃথা যাবে। কর্মকর্তাদের রাজনৈতিক আশ্রয় বন্ধ করতে হবে।
আলোচনাআব্দুল কাইয়ুম: দেশে মাতৃমৃত্যুর হার কমে আসছে। এখন প্রতি এক লাখ শিশু জীবিত জন্মে ১৭০ জন মা মারা যাচ্ছেন। দেশে স্বাস্থ্যসেবার অনেক উন্নতি হয়েছে। আমরা আশা করি, একজন মাও মারা যাবেন না। অঞ্চলভেদে মাতৃমৃত্যুর হারের মধ্যে পার্থক্য রয়েছে। সব মায়ের জন্য সমান মাতৃস্বাস্থ্যসেবা নিশ্চিত করা আমাদের দায়িত্ব। এসব বিষয় আলোচনায় আসবে। এখন আলোচনা করবেন এম এম নিয়াজউদ্দিন।
এম এম নিয়াজউদ্দিন: নিরাপদ মাতৃত্ব আমাদের সরকারের অঙ্গীকার। ১৭০ থেকে মাতৃমৃত্যুর হার ১৪৩-এ নামিয়ে আনতে চাই। মনে, হচ্ছে কাজটি কঠিন। হাতে সময় আছে দুই বছর। তবে সবাই মিলে কাজ করলে লক্ষ্যে পৌঁছাতে পারব। আমাদের বিভিন্ন কর্মসূচি রয়েছে। এর মাধ্যমে জেলাগুলোয় কাজ করতে হবে। জনসাধারণের মধ্যে মাতৃমৃৃত্যুর বিষয়টি ব্যাপকভাবে প্রচার করতে হবে। তাহলে মানুষের মধ্যে সচেতনতা তৈরি হবে। প্রসবসহ (ডেলিভারি) বিভিন্ন কারণে মায়েদের মৃত্যু হচ্ছে। অতিরিক্ত রক্তক্ষরণে ৩১ শতাংশ মা মারা যাচ্ছেন। এটা রোধ করতে হবে। তাহলে ৩১ শতাংশ মাতৃমৃত্যু কমে যাবে। মিজোপ্রোস্টল ট্যাবলেট খেলে অতিরিক্ত রক্তক্ষরণ হবে না। এ ট্যাবলেটের কথা সারা দেশের মা-সহ সবাইকে জানাতে হবে। স্বাস্থ্য সহকারী, পরিবার পরিকল্পনার এফডব্লিউএ, এফডব্লিউভিসহ অন্যান্য কর্মকর্তা-কর্মচারী সবাই যদি উদ্যোগ নিই, তাহলে অবশ্যই মাতৃমৃত্যুর হার কমে আসবে। গ্রামের মেম্বর, চেয়ারম্যানসহ সব জনপ্রতিনিধিকে এ ক্ষেত্রে এগিয়ে আসতে হবে। ২০১৫ সালের মধ্যে লক্ষ্যে পৌঁছানো হয়তো কিছুটা কঠিন, কিন্তু সাবই মিলে কাজ করলে পৌঁছাতে পারব। প্রাতিষ্ঠানিক প্রসব নিশ্চিত করতে হবে।
লিয়ানা কুপেন্স: বাংলাদেশে মাতৃমৃত্যুর হার ধারাবাহিকভাবে কমে ২০১৩ সালে প্রতি লাখ জীবিত জন্মে ১৭০-এ নেমে এসেছে। ২০১৫ সালের মধ্যে কমিয়ে এমডিজি-৫ লক্ষ্যমাত্রা অনুযায়ী এই হার ১৪৩-এ কমিয়ে আনতে হবে। এ জন্য মাতৃমৃত্যুর হার বার্ষিক ৫ দশমিক ৪ শতাংশ হারে কমাতে হবে। বাংলাদেশে হাসপাতালে প্রসবের হার ধারাবাহিকভাবে বাড়ছে। বিডিএইচএস জরিপ ২০১১ অনুযায়ী হাসপাতালে প্রসবের হার ২৯ শতাংশ। ২০০৭ সালে এটা ছিল ১৪ শতাংশ। ২০১৩ সালের খসড়া টিকাদান জরিপ অনুযায়ী হাসপাতালে প্রসবের হার ৪১ শতাংশ। তাই সরকার ও উন্নয়ন-সহযোগীদের হাসপাতালে প্রসবের ওপর আরও গুরুত্ব দিতে হবে। গর্ভবতী মায়েদের চারবার প্রসবপূর্ব সেবা গ্রহণের হার মাত্র ২৬ শতাংশ। প্রসবপরবর্তী সেবার হার ২৭ শতাংশ। প্রসবপরবর্তী সেবার হার অনেক বাড়াতে হবে। কারণ, ৭৩ শতাংশ মা প্রসবপরবর্তী সময়ে মারা যাচ্ছেন। মাতৃমৃত্যুর হার ও চিকিৎসা গ্রহণের ক্ষেত্রে আঞ্চলিকতা, ধনী ও দ্ররিদ্রের মধ্যে বৈষম্য রয়েছে। সিলেট বিভাগে মাতৃমৃত্যুর হার প্রতি লাখ জীবিত জন্মে ৪২৫ জন। এটা খুলনা বিভাগে মাত্র ৬৪। বাংলাদেশে ২০ থেকে ৪৯ বছর বয়সী নারীদের মধ্যে ৩৯ শতাংশের বিয়ে হয় ১৫ বছরের আগে। এটা কৈশোরে গর্ভধারণের ঝুঁকি বাড়ায়। এ কারণে মা ও নবজাতকের মৃত্যুর ঝুঁকি বৃদ্ধি পায়।ইউনিসেফ প্রাতিষ্ঠানিক প্রসবের হার বৃদ্ধি, ২৪ ঘণ্টা সমন্বিত জরুরি প্রসূতিসেবা অব্যাহত রাখা, গুণগত মানসম্পন্ন মাতৃস্বাস্থ্যসেবা নিশ্চিত করা, সেবাকেন্দ্রে দিনরাত বিশেষজ্ঞ জনবলের উপস্থিতির ওপর গুরুত্ব দিচ্ছে। মাতৃমৃত্যু হ্রাসের জন্য নির্দিষ্ট সেবাকেন্দ্রে ২৪ ঘণ্টা জরুরি প্রসূতিসেবা নিশ্চিত করতে হবে। জেলা ও উপজেলা পর্যায়ে প্রয়োজনীয়সংখ্যক জরুরি প্রসূতিসেবা প্রদানকারী হাসপাতাল নিরূপণ করে পর্যাপ্ত বিশেষজ্ঞ জনবল নিয়োগ দিতে হবে। সরকার ও উন্নয়ন-সহযোগীরা একসঙ্গে কাজ করলে নিশ্চয়ই মাতৃমৃত্যুর হার কমে আসবে।
আবু জাফর মো. মুসা: ১৯৯০ সালে লাখে মাতৃমৃত্যুর হার ছিল ৫৭০। ২০১৩ সালে নেমে এসেছে ১৭০ জনে। আমরা সঠিক পথে আছি বলে মনে করি। আমরা থাইল্যান্ডে একটি সভা করেছি। এ সভার লক্ষ্যমাত্রা অনুযায়ী, ২০৩০ সলের মধ্যে মাতৃমৃত্যুর হার ৬৩ জনে নামিয়ে আনতে হবে। এ কাজের জন্য কিছু কৌশলপত্রও ঠিক করা হয়েছে। মাতৃমৃত্যুর অনেকগুলো প্রত্যক্ষ-পরোক্ষ কারণ রয়েছে। পরোক্ষ কারণে ৩৫ শতাংশ মায়ের মৃত্যু হচ্ছে। এর মধ্যে জন্ডিস, টিবি, অ্যানিমিয়া, হার্ট ডিজিস ইত্যাদি রয়েছে। খুলনা ও সিলেটের মাতৃমৃত্যুর হারের মধ্যে বেশি পার্থক্য রয়েছে।সিলেটের জনপ্রতিনিধি, স্বাস্থ্যসেবাদানকারীসহ সবার সঙ্গে বসেছি। চেষ্টা করছি এখনকার মাতৃমৃত্যুর হার কমাতে। গত ২৮ মে আমদের স্লোগান ‘আসুন নিরাপদ মাতৃত্ব নিশ্চিত করি’। এখানে সরকারসহ পরিবারগুলোকে সম্পৃক্ত করতে হবে। দুর্গম অঞ্চলগুলোয় লোকবল, চিকিৎসকসহ কিছু সমস্যা রয়েছে। এ সমস্যা কাটিয়ে ওঠার চেষ্টা করছি। এ জন্য তদারকি ও মান নিশ্চিত করার চেষ্টা করছি। আমাদের সেবার গুণগত মানের দিকে আরও জোর দিতে হবে।
মোহাম্মদ শরীফ: মাতৃমৃত্যুর হার কমাতে হলে নিরাপদ প্রসব করাতে হবে। স্বাস্থ্য ও পরিবার পরিকল্পনায় সমন্বিতভাবে কাজ করছি। আমাদের সঙ্গে রয়েছে বিভিন্ন এনজিও ও উন্নয়ন-সহযোগী। গ্রামাঞ্চলে ইউনিয়ন স্বাস্থ্য ও পরিবার পরিকল্পনার চার হাজারের অধিক কেন্দ্র আছে। এ কেন্দ্রগুলোর মধ্যে কোথাও একতলা ও দ্বিতল ভবন আছে। এগুলোর মধ্যে প্রায় এক হাজার ৫০০ মানোন্নয়নকেন্দ্র আছে। এ কেন্দ্রগুলোয় প্রসবের আধুনিক সুযোগ-সুবিধা বিদ্যমান। ইউনিয়ন স্বাস্থ্য ও পরিবার পরিকল্পনার চার হাজার কেন্দ্রকেই আধুনিক সুযোগ-সুবিধার আওতায় আনতে হবে। তাহলে মাতৃমৃত্যু অনেক কমে আসবে। প্রসূতি মায়েদের ২৪ ঘণ্টা সেবা দেওয়ার বিষয়টি সংশ্লিষ্ট সবাইকে গুরুত্বের সঙ্গে ভাবতে হবে এবং এ লক্ষ্যে সবাইকে কাজ করতে হবে। কিছু সেবাদানকারী কাজে গাফিলতি করেন। গ্রামাঞ্চলে সিএসবিএরা ঠিকমতো কাজ করেন না। তাঁদের বিরুদ্ধে ব্যবস্থা নেওয়া হচ্ছে। পিপিএইচ কমালে, হাসপাতালে প্রসবের সুযোগ-সুবিধা বাড়ালে মাতৃমৃত্যুহার ১৪৩-এ আসবে বলে বিশ্বাস। এ জন্য আমরা কাজ করছি।
হ্যাডি ডায়ালো: বাংলাদেশে মাতৃস্বাস্থ্য নিশ্চিতকরণের চ্যালেঞ্জের বিষয়ে বিশ্ব স্বাস্থ্য সংস্থার ধারণা আছে। এ ক্ষেত্রে সঠিকভাবে কাজ করার প্রতি দায়বদ্ধতা থাকতে হবে। এর জন্য চিকিৎসক, লোকবল, ওষুধপত্র ও বিনিয়োগের প্রয়োজন। প্রসূতি মায়েদের সেবাদানকারীদের আন্তর্জাতিক মানের প্রশিক্ষণ নিশ্চিত করতে হবে। মাতৃমৃত্যু হ্রাসের ক্ষেত্রে রক্তক্ষরণ একটি বড় সমস্যা। জেলা-উপজেলাগুলোতে নিরাপদ রক্ত সঞ্চালনব্যবস্থা নিশ্চিত করতে হবে। বাংলাদেশের কমিউনিটি ক্লিনিক ভালো সেবা দিচ্ছে। কাঠমান্ডু ঘোষণায় বিশ্ব স্বাস্থ্য সংস্থার প্রতিনিধিসহ অন্য প্রতিনিধিরা মাতৃমৃত্যুর হ্রাসের লক্ষ্যমাত্রা ঘোষণা করেছে। বাংলাদেশ সেই লক্ষ্য অর্জনে কাজ করবে। পোস্ট এমডিজিতে ২০৩৫ সাল পর্যন্ত নতুন লক্ষ্যমাত্রা ঠিক করা হবে। বাংলাদেশ লক্ষ্যমাত্রা পূরণে সঠিকভাবে কাজ করবে বলে আমাদের বিশ্বাস।
ফেরদৌসি বেগম: মাতৃমৃত্যুর হার কমানোর জন্য যেসব পদক্ষেপের কথা আলোচনায় এসেছে, আমরা সেসব কাজ করছি। আমাদের কাজের এলাকাগুলোয় মাতৃমৃত্যুর হার কম। সবকিছু ঠিকভাবে করতে পারলে ২০৩০ সালে মাতৃমৃত্যুর হার ৬৩-তে নেমে আসার কথা। যেকেনো কর্মসূচিতে দীর্ঘমেয়াদি পরিকল্পনা থাকতে হবে। এমডিজির লক্ষ্য পূরণ করলেই কি আমাদের কাজ শেষ হবে? এমডিজির পর কী? দিন দিন আমদের শিক্ষা, চিন্তাভাবনা, আচরণ ও পরিবেশ বদলে যাবে। তারপর কী করব, সেটাও এখন ভাবতে হবে। আমাদের জনসংখ্যার একটা বড় অংশ কৈশোরে রয়েছে। ১৮ বছরের নিচে মেয়েদের বিয়ে বন্ধ করতে না পারলেও যেন ১৮ বছরের আগে সন্তান না হয়, সে ক্ষেত্রে সবাইকে চেষ্টা করতে হবে। দরিদ্র লোকজনের দিকে বেশি খেয়াল রাখতে হবে।
লতিফা শামসুদ্দিন: মাতৃত্ব সুন্দর হোক, এটাই আমাদের কামনা। আমি ওজিএসবির সভাপতি। মায়েদের সেবা দেওয়া আমাদের উদ্দেশ্য। আট হাজারের বেশি সিএসবিএকে প্রশিক্ষণ দিয়েছি। তাঁরা তাঁদের দক্ষতার চর্চা করছেন কি না, তা তদারকি করতে হবে। ঠিকমতো তদারকি না করলে এই প্রশিক্ষণ, অর্থ বিনিয়োগ, সময়—সবই বৃথা যাবে। জেলা হাসপাতালগুলোয় দুইটার মধ্যে কাজ সেরে কেউ কেউ ঢাকায় ফেরেন। যাঁরা থাকেন, তাঁরা কী করেন জানি না। আমি যাঁদের তৈরি করেছি, তাঁদের একই অবস্থা। যেমন পিপিএইচ নিয়ন্ত্রণের জন্য প্রশিক্ষণ দিই। মাকে বিশ্বাস করে তাঁর হাতে দুটি বড়ি (ট্যাবলেট) রেখে আসি। সন্তান প্রসবের পর মা দুটি বড়ি খেয়ে নেবেন। তাতে তাঁর রক্তক্ষরণের ঝুকি থাকবে না। ইউএসএআইডির ‘মা মণি’ প্রকল্পে কাজের গতি অনেক। একই কাজ কুমিল্লায় সরকার করছে। কিন্তু সেখানে একই গতিতে কাজই হচ্ছে না। তদারকিটা খুবই গুরুত্বপূর্ণ হয়ে উঠেছে।
এ টি এম ইকবাল আনোয়ার: বাংলাদেশ একটা আশ্চর্যের দেশ। অনেক কম সুযোগ-সুবিধা নিয়ে আমরা মাতৃমৃত্যুর হার কমিয়েছি। অ্যাবর্শনজনিত মৃত্যু এখন আর নেই। কারণ, দীর্ঘদিন পরিবার পরিকল্পনা কর্মসূচি সফলাতার সঙ্গে কাজ করেছে। প্রাইভেট হাসপাতালের সংখ্যা প্রচুর বেড়েছে। মায়েদের বড় একটা অংশ প্রাইভেট সেক্টরে চিকিৎসা নেয়। চিকিৎসার ক্ষেত্রে ব্যক্তি খাত ব্যাপক অবদান রাখছে। এর সঙ্গে মানুষের আয় বৃদ্ধি, শিক্ষা বৃদ্ধি এ ক্ষেত্রে যথেষ্ট অবদান রেখেছে। তবে প্রাইভেট সেক্টরে কিছু অপ্রয়োজনীয় সিজার হচ্ছে। এখন একটা বড় প্রশ্ন এসে দাঁড়ায় প্রাইভেট সেক্টরে কোনো তদারকির ব্যবস্থা আছে কি না? তারা কি কোনো কমিশনের অধীনে আছে? তাদের কি কোনো দায়বদ্ধতা আছে? যদি এগুলো থেকে থাকে, তাহলে বলতে হবে এর কোনোটাই কাজ করছে না। তাই প্রাইভেট হাসপাতালের মানের দিকে সবাইকে লক্ষ রাখাতে হবে।
ইয়োকি ইয়োশিমুরা: নিরাপদ মাতৃত্বের জন্য প্রাতিষ্ঠানিক প্রসবকে ব্যাপকভাবে উৎসাহিত করতে হবে। কাজের পরিবেশকে উন্নত করতে হবে। তাহলে সেবার মান বাড়বে। বেশি সময় কাজ করবে। মায়েরা ভালো সেবা পাবেন। কমিউনিটি গ্রুপকে নিরাপদ প্রসবের সঙ্গে সম্পৃক্ত করতে হবে। এরা কমিউনিটি ক্লিনিকের সঙ্গে সম্পৃক্ত। এরা জানে, তাদের কমিউনিটিতে কোন মায়েরা গর্ভবতী। এসব গর্ভবতী মাকে তারা পরামর্শ দিতে পারে। সচেতন করতে পারে। নিরাপদ প্রসবের জন্য কমিউনিটি গ্রুপ খুব ফলপ্রসূ হবে। প্রাইভেট সিএসবিএরাও ভূমিকা রাখতে পারে। সরকারি লোকজন দুর্গম এলাকায় কাজ করতে চান না। এ ক্ষেত্রে প্রাইভেট সিএসবিএ দিয়ে দুর্গম এলাকার মায়েদের সেবা দেওয়া যেতে পারে। বাংলাদেশে প্রায় ৭০০ প্রাইভেট সিএসবিএ কাজ করছে।
মহসীন আলি: বাংলাদেশের প্রেক্ষাপটে পুষ্টি বিশেষ বিবেচনার দাবি রাখে। ২০১১ সালে একটি জরিপমতে, বাংলাদেশে ১৫ থেকে ৪৫ বছরের নারীদের মধ্যে ১৩ শতাংশের উচ্চতা ১৪৫ সেন্টিমিটারের নিচে। সন্তান জন্ম দেওয়ার সময় তাদের শারীরিক সমস্যা হতে পারে। ২০০১ সালের জরিপ অনুযায়ী মাতৃমৃত্যুর একটা প্রধান কারণ ছিল অবস্ট্রাকটেড প্রসব। ২০১০ সালেও এর কোনো পরিবর্তন হয়নি। এর কারণ হলো খর্বতা। ২০০১ সালে বিডিএইলস জরিপে দেখা যায়, বাংলাদেশে ১৫ থেকে ৪৫ বছরের নারীদের দশমিক ২ শতাংশ মারাত্মক অ্যানিমিয়াতে ভোগে। কিন্তু সিলেটে এ হার দশমিক ৪ শতাংশ, যেখানে খুলনায় শূন্য শতাংশ। অ্যানিমিয়া প্রতিরোধের দিকে জোর দিতে হবে। বাংলাদেশে মাতৃমৃত্যুর হার কমার পেছনে নন-হেলথ খাতের ভূমিকা বেশি। যেমন: পরিবার পরিকল্পনা, নারীশিক্ষা, সচেতনতা ইত্যাদি। সমন্বিতভাবে কাজ করলে ভবিষ্যতে মাতৃমৃত্যুর হার আরও কমবে।
শামিনা শারমিন: ইউএনএফপিএ বাংলাদেশ সরকারের সঙ্গে কাজ করছে। গাইনি ওয়ার্ডে কাজ করার জন্য বাংলাদেশ সরকারের সঙ্গে আমরা এক হাজার ১০০ নার্সকে প্রশিক্ষণ দিয়েছি। কিন্তু তাঁরা হাসপাতালে ফিরে গিয়ে কী করছেন, সেটা তদারকি হচ্ছে না। অনেকে গাইনি ওয়ার্ডে কাজই করেন না বা করানো হয় না। ফলে, আমরা প্রশিক্ষণ দেওয়ার পরও কোনো লাভ হবে না, যদি সঠিকভাবে তদাকরি করা না হয়। আমরা লিয়ানির উপস্থাপনায় দেখেছি, ডাক্তার, নার্স যেসব বিষয়ে প্রশিক্ষণ নিয়েছেন, কর্মস্থলে ফিরে গিয়ে তাঁরা প্রশিক্ষণপ্রাপ্ত ক্ষেত্রে কাজ করছেন না। তাহলে এই প্রশিক্ষণ, অর্থ বিনিয়োগ, সময়—এসবের ফল কী হলো? বিষয়টি গুরুত্বের সঙ্গে বিবেচনা করতে হবে।
মোমেনা খাতুন: সব মা-ই দাবি করতে পারেন, তাঁদের প্রসব হবে ঝুঁকিমুক্ত। আমরা কতটুকু দায়িত্ব পালন করছি, সেটা নিজেদের বিশ্লেষণ করতে হবে। হাসপাতাল, যন্ত্রপাতি ওষুধপত্র—সবই আছে। কিন্তু মানবসম্পদ নেই। তাহলে সবকিছুই বিফলে যাবে। প্রায় সবারই প্রবণতা ঢাকামুখী। এ সমস্যার সমাধান না হলে মাতৃমৃত্যুর ক্ষেত্রে অগ্রগতি হবে না। ‘সাত দিন ২৪ ঘণ্টা সেবা’—এই স্ল্লোগান আমরা অনেক দিন থেকে করছি। কোনো কোনো জায়গায় শুরু হয়েছে। কিন্তু কত দিন থাকবে, সেটি একটি বিষয়। কেন আমরা প্রশিক্ষিত লোকজনকে রাখতে পারি না, সেটি খুঁজে বের করতে হবে। হাসপাতালে প্রসাবের হার এখনো ৩৪ শতাংশ। এত দিনে কেন এটা ৫০ শতাংশ নয়? চিকিৎসকেরা যেহেতু গ্রামে থাকেন না, সে ক্ষেত্রে এনজিও বা অন্যান্য সেক্টরের মতো বিকল্পভাবে অ্যানেসথেশিয়া প্রশিক্ষণের ব্যবস্থা করতে হবে।
ইশতিয়াক মান্নান: আমাদের মধ্যে একধরনের আত্মতৃপ্তি কাজ করছে কি না জানি না। এখন লাখে ১৭০ জন মা মারা যাচ্ছেন। ২০১৫ সালে নির্ধারণ করা হয়েছে ১৪৩ জনে। অর্থাৎ, এখন বছরে মারা যাচ্ছেন ছয় হাজার ৮৪৮ জন মা। আমরা যদি ঠিকভাবে কাজ করি, তাহলে ২০১৫ সালে কমপক্ষে পাঁচ হাজার মা মারা যাবেন। এই মৃত্যুকে মেনে নিচ্ছি। এটা কত বড় নির্মমতা, নিষ্ঠুরতা, সেটা মানাই যায় না। তাই আমরা কী করতে চাই, সেটা আরও গভীরভাবে ভাবতে হবে। এমডিজির সঙ্গে আমাদের নিজেদের মতো করে একটা লক্ষ্য ঠিক করতে হবে। জাতীয়ভাবে মৃত্যুর হার কমাতে হলে ঢাকা জেলার ওপর জোর দিতে হবে। অ্যান্টিনেটাল চেকআপের কভারেজ বাড়াতে না পারলে কোনোভাবেই অ্যাকলামশিয়া নির্ণয় করা যাবে না। অ্যান্টিনেটাল চেকআপে ইউরিন অ্যালবোমিন না করা হলে, ব্লাড প্রেসার না মাপা হলে কোনোভবেই প্রি-অ্যাকলামশিয়া রোধ করা সম্ভব না। বিষয়টি ভাবতে হবে।নুর হোসেন তালুকদার: অনেক কাজ আমাদের অজান্তে হয়েছে। বাঙালি জাতি উৎসব পছন্দ করে। উৎসবের মাধ্যমে কোনো কাজ করলে সে কাজে সফালতা আসে। দরিদ্র মায়েদের ক্ষেত্রে মাতৃমৃত্যুর হার বেশি। বাংলাদেশের প্রতিটি গ্রামে পরিব�
