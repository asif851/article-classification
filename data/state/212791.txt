
বাংলাদেশে আসা নিবন্ধিত রোহিঙ্গার সংখ্যা আজ সোমবার বিকেল পর্যন্ত দাঁড়িয়েছে ১১ লাখ ৩ হাজার ২৭২ জনে। প্রথম আলোকে এ তথ্য নিশ্চিত করেছেন বহিরাগমন বিভাগ ও পাসপোর্ট অধিদপ্তরের উপপরিচালক আবু নোমান মোহাম্মদ জাকির হোসেন।
আবু নোমান মোহাম্মদ জাকির হোসেন বলেন, বহিরাগমন বিভাগ ও পাসপোর্ট অধিদপ্তরের তত্ত্বাবধানে বাংলাদেশ সেনাবাহিনী, বিজিবি, আনসার এবং ইউএনএইচসিআরের কর্মীরা রোহিঙ্গাদের নিবন্ধনের কাজ করছেন। উখিয়া ও টেকনাফে ১২টি আশ্রয়কেন্দ্রে বসবাসকারী রোহিঙ্গাদের প্রথমে সাতটি শিবিরের মাধ্যমে গত ১১ সেপ্টেম্বর থেকে রোহিঙ্গাদের বায়োমেট্রিক পদ্ধতিতে নিবন্ধনের কাজ শুরু করা হয়। এর মধ্যে বর্তমানে তিনটি শিবিরে কাজ চলছে। সেগুলো হলো উখিয়ার কুতুপালং, থাইংখালী ও টেকনাফের নয়াপাড়া।
মোহাম্মদ জাকির হোসেন বলেন, আজ পর্যন্ত ১১ লাখ ৩ হাজার ২৭২ জন রোহিঙ্গাকে নিবন্ধনের আওতায় আনা সম্ভব হয়েছে।
গত ২৫ আগস্টের পর থেকে নির্যাতনের মুখে কক্সবাজারের উখিয়া ও টেকনাফ সীমান্তের বিভিন্ন পয়েন্ট দিয়ে রোহিঙ্গারা আশ্রয়ের খোঁজে মিয়ানমার থেকে বাংলাদেশে পালিয়ে আসার ঢল নেমেছিল। এরপর থেকে রোহিঙ্গারা এ দুই উপজেলার বিভিন্ন পাহাড়ি এলাকার বনভূমিতে ঝুপড়ি ঘরে বসবাস করে আসছে।
