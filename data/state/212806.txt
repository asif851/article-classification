
জঙ্গিবাদ মোকাবিলায় জামায়াতকে সঙ্গে নিয়ে জাতীয় ঐক্যের ডাক দিয়ে বিএনপি জাতির সঙ্গে তামাশা করেছে বলে মন্তব্য করেছেন বাণিজ্যমন্ত্রী তোফায়েল আহমেদ। এ সময় চলতি অর্থবছরের জন্য ৩৭ বিলিয়ন ডলার রপ্তানি আয়ের লক্ষ্যমাত্রা ঘোষণা করেন তিনি।আজ বৃহস্পতিবার সকালে রপ্তানি লক্ষ্যমাত্রা ঘোষণা উপলক্ষে সচিবালয়ে আয়োজিত সংবাদ সম্মেলনে তোফায়েল আহমেদ এসব কথা বলেন। তোফায়েল আহমেদ বলেন, ‘আমাদের খারাপ লাগে, যারা সন্ত্রাসী বা জঙ্গি তৎপরতার সঙ্গে লিপ্ত, যে দলের বিরুদ্ধে স্বাধীনতাবিরোধী, মানবতাবিরোধী অপরাধের বিচার হচ্ছে, যে দলকে একটা মানবতাবিরোধী সন্ত্রাসী দল হিসেবে চিহ্নিত করা হয়েছে, সেই দলের সঙ্গে বিএনপি ঐক্য করে জাতীয় ঐক্যের আহ্বান জানিয়েছে। একটা সন্ত্রাসী দলকে সঙ্গে নিয়ে যারা জাতীয় ঐক্যের ডাক দেয়, মূলত তারা জাতির সঙ্গে তামাশা করেছে।’ বাণিজ্যমন্ত্রী বলেন, ‘বঙ্গবন্ধু শেখ মুজিবুর রহমান বলেছিলেন, ঘরে ঘরে দুর্গ গড়ে তোলো। একাত্তরের মুক্তিযুদ্ধে ঘরে ঘরে দুর্গ গড়ে তুলে আমরা বিজয়ী হয়েছি। প্রধানমন্ত্রী শেখ হাসিনার নেতৃত্বে বাংলাদেশ আন্তর্জাতিক বিশ্বে একটি মর্যাদাশীল রাষ্ট্রে পরিণত হয়েছে। আন্তর্জাতিক বিশ্বে বাংলাদেশ মর্যাদা লাভ করেছে।’ তিনি আর​ও বলেন, ‘বাঙালি বীরের জাতি, বাঙালি অতীতে বহুবার চ্যালেঞ্জ মোকাবিলা করেছে। মুক্তিযুদ্ধে আমরা বিজয়ী হয়েছি। আগামী দিনগুলোতেও আমাদের চলার পথে কেউ বাধা সৃষ্টি করতে পারবে না। আজকে ঘরে ঘরে সন্ত্রাসের বিরুদ্ধে আবার একাত্তরের মতো দুর্গ গড়ে তুলতে হবে।’ এ সময় বাণিজ্য মন্ত্রণালয়ের জ্যেষ্ঠ সচিব হেদায়েতুল্লাহ আল মামুন, শিল্প মন্ত্রণালয়ের সিনিয়র সচিব মোশাররফ হোসেন ভূঁইয়া, বিকেএমইএ সভাপতি সেলিম ওসমান, বিজিএমইএ নেতা সফিউল ইসলাম মহিউদ্দিন ছাড়াও বাণিজ্য মন্ত্রণালয় এবং অধীনস্থ দপ্তর-সংস্থার কর্মকর্তারা সভায় উপস্থিত ছিলেন।
