
সারা দেশে ওয়াক্ফ প্রশাসনের ৮৫ হাজার ৬৭২ একর জমি বেহাত হয়ে গেছে। গতকাল রোববার ধর্ম মন্ত্রণালয়-সম্পর্কিত সংসদীয় কমিটির বৈঠকে মন্ত্রণালয় থেকে এ তথ্য উপস্থাপন করা হয়।জাতীয় সংসদ ভবনে অনুষ্ঠিত বৈঠকের কার্যপত্র থেকে জানা যায়, ওয়াক্ফ প্রশাসনের বেহাত হওয়া জমির মধ্যে চট্টগ্রাম বিভাগে ১৪ হাজার ৯৫২ দশমিক ৬৮ একর, রাজশাহীতে ১৬ হাজার ৯৫৪ দশমিক ৮৩ একর, ঢাকায় ১২৬ একর, রংপুরে ৩৯৮ দশমিক ৩৯ একর, বরিশালে ২৪০ দশমিক ৭৪ একর, সিলেটে ৫ হাজার ৩০৪ দশমিক ৫৪ একর এবং খুলনায় ৪ হাজার ৮৫৯ দশমিক শূন্য ৫ একর জমি রয়েছে।বৈঠকে ওয়াক্ফ প্রশাসন থেকে জানানো হয়, রাজা-জমিদারেরা জমি ওয়াক্ফ করেছিলেন। এখন তাঁদের তৃতীয় প্রজন্ম এসে জমি দখল করে নিচ্ছে। অনেকে জমি নিজেদের নামে রেকর্ড করিয়ে নিয়েছে।সংসদ সচিবালয় থেকে জানানো হয়, বৈঠকে সারা দেশের ওয়াক্ফ প্রশাসনের সম্পত্তি সম্পর্কে বিস্তারিত তথ্য সংগ্রহ করে সুপারিশ করার জন্য সৈয়দ নজিবুল বশর মাইজভান্ডারীকে প্রধান এবং হাবিবুর রহমান মোল্লা ও সাধন চন্দ্র মজুমদারকে সদস্য করে তিন সদস্যের একটি উপকমিটি গঠন করা হয়েছে।বৈঠকে ওয়াক্ফ প্রশাসনের স্বচ্ছতা ও জবাবদিহি নিশ্চিত করতে ধর্ম মন্ত্রণালয়কে প্রয়োজনীয় পদক্ষেপ নেওয়ার সুপারিশ করা হয়। এ ছাড়া মিরপুরের শাহ আলী মাজার সুষ্ঠু ও সুন্দরভাবে পরিচালনার জন্য ব্যবস্থাপনা কমিটি গঠনের সুপারিশ করা হয়।
