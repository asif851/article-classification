
জয়পুরহাটের আক্কেলপুর উপজেলার তিলকপুর রেলস্টেশনের কাছে ট্রেন ও ট্রাকের সংঘর্ষের ঘটনায় ট্রাকচালক খোকা মিয়া (৫০) ও সহকারী শাকিল হোসেন (৩০) আহত হয়েছেন। আজ বুধবার সকাল ৭টা ১০ মিনিটে এ দুর্ঘটনা ঘটে।
প্রত্যক্ষদর্শী ও স্থানীয় বাসিন্দারা জানান, পঞ্চগড় থেকে নওগাঁর উদ্দেশে ছেড়ে আসা ধানবোঝাই ট্রাকটি তিলকপুর রেলগেট পার হওয়ার সময় রাজশাহীগামী উত্তরা (ডাউন-৩২) লোকাল ট্রেনের সঙ্গে সংঘর্ষ হয়। এতে ট্রাকটির সামনের অংশ দুমড়েমুচড়ে যায়। স্থানীয় লোকজন সেখানে দ্রুত ছুটে গিয়ে ট্রাকের ভেতর থাকা চালক ও সহকারীকে আহতাবস্থায় উদ্ধার করে নওগাঁ সদর হাসপাতালে পাঠায়।
ঘটনাস্থলে গিয়ে দেখা যায়, দুর্ঘটনার শিকার ধানবোঝাই ট্রাকটি রেললাইনের পাশে দুমড়েমুচড়ে পড়ে আছে। খবর পেয়ে ট্রাকমালিকের লোকজন ঘটনাস্থলে ছুটে আসেন। তাঁরা শ্রমিক লাগিয়ে দুর্ঘটনাকবলিত ট্রাক থেকে ধানের বস্তা খালাস করছিলেন।
তিলকপুর রেলস্টেশনের দায়িত্বে থাকা পোটার শারমিন আখতার বলেন, এই রেলস্টেশনটি কার্যত বন্ধ রয়েছে। এখানে শুধু লোকাল ট্রেন বিরতি করে। দুর্ঘটনার আধা ঘণ্টা পর ট্রেনটি তিলকপুর স্টেশন ছেড়ে যায়।
