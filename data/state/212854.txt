
দিনাজপুর বোর্ডে জুনিয়র স্কুল সার্টিফিকেট (জেএসসি) পরীক্ষায় সেরা দশের মধ্যে প্রথম স্থানসহ রংপুর নগরের চারটি শিক্ষাপ্রতিষ্ঠান স্থান করে নিয়েছে।রংপুর ক্যান্টনমেন্ট পাবলিক স্কুল অ্যান্ড কলেজে ৩১৫ জন শিক্ষার্থীর মধ্যে ৩০৫ জন জিপিএ-৫ পেয়ে এ বছরও বোর্ড সেরা শিক্ষাপ্রতিষ্ঠান হয়েছে।দি মিলিনিয়াম স্টারস স্কুল অ্যান্ড কলেজের ১০২ জন শিক্ষার্থীর মধ্যে ৯৯ জন জিপিএ-৫ পেয়ে গত বছরের চেয়ে অনেক ভালো ফলাফল করেছে। এ বছর তারা তৃতীয় স্থান অধিকার করেছে। গত বছর তারা ১১তম হয়েছিল। রংপুর ক্যাডেট কলেজ ৫৪ জন শিক্ষার্থীর মধ্যে ৫৪ জনই জিপিএ-৫ পেয়ে চতুর্থ হয়েছে। গত বছর তারা অষ্টম হয়েছিল। পুলিশ লাইনস স্কুল অ্যান্ড কলেজ গত বছরের চেয়ে অনেক ভালো করেছে। এ বছর তারা ২৮২ জনের মধ্যে ২০৭ জন জিপিএ-৫ পেয়ে দশম স্থান অধিকার করেছে। গত বছর তারা ১৮তম হয়েছিল।এদিকে রংপুর সরকারি বালিকা উচ্চবিদ্যালয় জিলা স্কুলকে টপকে এ বছর ২২৬ জনের মধ্যে ১৭৭ জন জিপিএ-৫ পেয়ে ১১তম স্থান অধিকার করেছে। রংপুর জিলা স্কুলের ফলাফল গত বছরের চেয়ে এ বছর খারাপ হয়েছে। এই শিক্ষাপ্রতিষ্ঠানটি গত বছর ১০ম স্থান অধিকার করলেও এ বছর ২২১ জনের মধ্যে ১৬৬ জন জিপিএ-৫ পেয়ে ১৩তম স্থান করেছে। এ ছাড়া ক্যান্টবোর্ড বালিকা উচ্চবিদ্যালয় ৯৫ জনের মধ্যে ৭৫ জন শিক্ষার্থী জিপিএ-৫ পেয়ে ১৮তম, আইডিয়াল পাবলিক স্কুল ৮৬ জনের মধ্যে ৬৬ জন জিপিএ-৫ পেয়ে ১৯তম স্থান অধিকার করেছে।রংপুর ক্যান্টনমেন্ট পাবলিক স্কুল অ্যান্ড কলেজের জিপিএ-৫ পাওয়া শিক্ষার্থী সামিয়া আক্তার বলে, ‘আমাদের চেষ্টার বাইরে এই ভালো ফলের জন্য শিক্ষকদের বড় ভূমিকা রয়েছে।’ ক্যান্টনমেন্ট পাবলিক স্কুল অ্যান্ড কলেজের অধ্যক্ষ কর্নেল মো. রশিদুল ইসলাম খান বলেন, ‘শিক্ষাপ্রতিষ্ঠানটি এবারও বোর্ড সেরা হওয়ায় আমরা আনন্দিত। এত ভালো ফলের জন্য শিক্ষার্থীদের চেষ্টা তো আছেই। সেই সঙ্গে শিক্ষক ও অভিভাবকদেরও বড় ভূমিকা রয়েছে। এ ছাড়া শৃঙ্খলা ও নিয়মিত মডেল টেস্ট নিয়ে শিক্ষার্থীদের মেধা বিকাশের মূল্যায়নও করা হয়।’
