
বেসরকারি সংস্থা সেফটি অ্যান্ড রাইটস সোসাইটি বলেছে, চলতি বছরের প্রথম ছয় মাসে শুধু কর্মক্ষেত্রে দুর্ঘটনায় সারা দেশে ২০২ জন শ্রমিক মারা গেছেন। যা আগের বছর একই সময়ের তুলনায় ৭৩ জন বেশি।সংস্থাটি দেশের ২৬টি জাতীয় ও স্থানীয় দৈনিকে প্রকাশিত সংবাদের ওপর ভিত্তি করে গতকাল বুধবার এই তথ্য প্রকাশ করে।তথ্য বিশ্লেষণে দেখা গেছে, নিহত ব্যক্তিদের মধ্যে ৭৬ জনই নির্মাণ খাতের শ্রমিক ছিলেন। কলকারখানা ও অন্য উৎপাদনশীল প্রতিষ্ঠানের শ্রমিক মারা যান ৬১ জন। হোটেল, ওয়ার্কশপ, বিদ্যুৎ সরবরাহ প্রতিষ্ঠানসহ সেবা খাতের শ্রমিক রয়েছেন ৪৭ জন। আর পরিবহন ও কৃষি খাতের শ্রমিক যথাক্রমে ১৩ ও ৫ জন। নিহত শ্রমিকদের বেশির ভাগই মারা যান বিদ্যুৎস্পৃষ্ট হয়ে, আগুনে পুড়ে, ভারী বস্তুর আঘাতে ও উঁচু স্থান থেকে পড়ে।সেফটি অ্যান্ড রাইটসের নির্বাহী পরিচালক সেকেন্দার আলী বলেন, কর্মক্ষেত্রে শ্রমিকের মারা যাওয়ার যে তথ্য তাঁরা পেয়েছেন, প্রকৃত সংখ্যা আরও বেশি হবে। কারণ, সব ঘটনা সংবাদপত্রে প্রকাশিত হয় না। এভাবে মৃত্যু হ্রাস করতে হাইকোর্টের রায় অনুসারে একটি কর্তৃপক্ষ গঠন ও জাতীয় ভবন নির্মাণ আইনের যথাযথ বাস্তবায়নের সুপারিশ করেন তিনি। বিজ্ঞপ্তি।
