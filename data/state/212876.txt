
নরসিংদীর বেলাব উপজেলায় ঢাকা-সিলেট মহাসড়কে আজ রোববার দুপুরে বাস ও প্রাইভেট কারের মুখোমুখি সংঘর্ষে দেওয়ান আরফানুল আলম (৫৫) নামের এক বেসরকারি ব্যাংক কর্মকর্তা নিহত হয়েছেন। আরফানুল প্রাইম ব্যাংকের ভাইস প্রেসিডেন্ট। ওই ব্যাংকের ‘কনজিউমার কালেকশন রিকভারি’ বিভাগের প্রধান হিসেবে দায়িত্ব পালন করতেন তিনি।
আরফানুলের গ্রামের বাড়ি ব্রাহ্মণবাড়িয়া জেলার হরিপুর ইউনিয়নের শংকরাদহ গ্রামে। গ্রামের লোকজন ও প্রত্যক্ষদর্শীরা জানান, গত শুক্রবার আরফানুল ব্যক্তিগত গাড়ি দিয়ে ঢাকা থেকে গ্রামের বাড়ি যান। আজ নিজেই গাড়ি চালিয়ে ঢাকায় ফিরছিলেন। বেলা দেড়টার দিকে বেলাব উপজেলার নীলকুঠি এলাকায় পৌঁছালে বিপরীত দিক থেকে আসা সিলেটগামী আল মোবারকা পরিবহনের একটি বাসের সঙ্গে তাঁর গাড়ির মুখোমুখি সংঘর্ষ হয়। এতে তাঁর গাড়ি ছিটকে সড়কের পাশে খাদের পানিতে পড়ে যায়। গুরুতর আহত অবস্থায় তাঁকে ভৈরব উপজেলার স্বাস্থ্য কমপ্লেক্সে নিয়ে যাওয়া হয়। সেখানে কর্তব্যরত চিকিৎসক তাঁকে মৃত ঘোষণা করেন।ঘটনাস্থলটি ভৈরব হাইওয়ে থানার অধীনে। ঘটনার পর এ থানার পুলিশ ঘটনাস্থলে যায়। পুলিশ বাসটি আটক করলেও চালক পালিয়ে গেছেন। আরফানুলের মৃত্যুর খবর পেয়ে প্রাইম ব্যাংক ভৈরব শাখার কর্মকর্তারা স্বাস্থ্য কমপ্লেক্সে যান। ভৈরব শাখার ব্যবস্থাপক হাসমত আলী মোল্লা সাংবাদিকদের কাছে ব্যাংকে আরফানুলের পদবি ও দায়িত্বের বিষয়টি নিশ্চিত করেন।আরফানুলের গ্রামের বাড়ির প্রতিবেশী রফিকুল ইসলাম সাংবাদিকদের বলেন, চালক নিয়ে গ্রামের বাড়িতে এলেও আরফানুল তাঁকে ছুটি দিয়ে দেন। তাই আজ তিনি নিজেই গাড়ি চালিয়ে ঢাকা ফিরছিলেন।ভৈরব হাইওয়ে থানার ভারপ্রাপ্ত কর্মকর্তা (ওসি) মিজানুল হক সাংবাদিকদের বলেন, লাশ এখনো স্বাস্থ্য কমপ্লেক্সে আছে। ময়নাতদন্ত শেষে লাশ পরিবারের কাছে হস্তান্তর করা হবে। এ ঘটনায় থানায় মামলার প্রক্রিয়া চলছে।
