
সাতক্ষীরা সদর উপজেলার লাবসা ইউনিয়নের মথুরাপুর এলাকায় ফেনসিডিলবাহী একটি পাজেরো উল্টে একজন নিহত হয়েছেন। আজ সোমবার ভোর সাড়ে চারটার দিকে এ দুর্ঘটনা ঘটে। নিহত ব্যক্তির নাম শফিবুল ইসলাম ওরফে কুদ্দুস। তিনি সাতক্ষীরা সদর উপজেলার রামেরডাঙ্গা গ্রামের সোবহান আলীর ছেলে। গাড়িতে তল্লাশি চালিয়ে নয়টি বস্তায় ২ হাজার ৯০০ বোতল ফেনসিডিল জব্দ করা হয়েছে। স্থানীয় লোকজন ও পুলিশ জানায়, আজ ভোর সাড়ে চারটার দিকে একটি কালো পাজেরো জিপ সাতক্ষীরার মথুরাপুর মোড় ঘুরতে গিয়ে উল্টে যায়। এলাকাবাসী খবর দিলে পুলিশ এসে গাড়ির ভেতর থেকে একজনের মরদেহ উদ্ধার করে। পরে গাড়িটি থেকে নয় বস্তা ফেনসিডিল উদ্ধার করা হয়।সাতক্ষীরা গোয়েন্দা পুলিশের পরিদর্শক (ডিবি) এনামুল হক প্রথম আলোকে বলেন, পাজেরো গাড়ি থেকে নয়টি বস্তায় ২ হাজার ৯০০ বোতল ফেনসিডিল উদ্ধার করে সাতক্ষীরা সদর থানায় নিয়ে যাওয়া হয়েছে। নিহত ব্যক্তির লাশের সুরতহাল প্রতিবেদন শেষে ময়নাতদন্তের জন্য সাতক্ষীরা সদর হাসপাতালের মর্গে পাঠানো হবে।
