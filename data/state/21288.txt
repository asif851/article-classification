
দেশে এ মুহূর্তে ক্রান্তিকাল চলছে বলে মন্তব্য করেছেন র‌্যাপিড অ্যাকশন ব্যাটালিয়নের (র‌্যাব) মহাপরিচালক বেনজীর আহমেদ। আজ রোববার বিকেলে রংপুর নগরের কেরানীপাড়া এলাকায় পুলিশ অফিসার্স মাঠে সাংবাদিকদের সঙ্গে মতবিনিময়কালে এ মন্তব্য করেন র‍্যাব মহাপরিচালক।বেনজীর আহমেদ বলেন, দেশে এ মুহূর্তে ক্রান্তিকাল চলছে। সাধারণ মানুষের বেঁচে থাকার অধিকারে লঙ্ঘিত হচ্ছে। তিনি বলেন, যারা বাসে আগুন দিয়ে নৃশংসভাবে মানুষ হত্যা করছে তারা জঙ্গি ও সন্ত্রাসী। সাধারণ মানুষের বিরুদ্ধে যুদ্ধ ঘোষণা করে কিছুই অর্জিত হবে না। বরং রাষ্ট্রের উন্নয়ন ব্যাহত হবে।র‍্যাবের মহাপরিচালক গাইবান্ধায় শিশুসহ নিরীহ বাসযাত্রীদের পুড়িয়ে হত্যার ঘটনায় তীব্র ক্ষোভ প্রকাশ করেন। তিনি বলেন, সেখানে যা ঘটেছে তা মর্মান্তিক ও পৈশাচিক। যেসব নরপিশাচ খুনি ও জঙ্গি এ নিষ্ঠুর হত্যাকাণ্ড ঘটিয়েছে তাদের বিরুদ্ধে কঠোরতম দৃষ্টান্তমূলক ব্যবস্থা নেওয়া হবে।
র‌্যাবের মহাপরিচালক নাশকতাকারীদের ইঙ্গিত করে বলেন, ‘খুন-হত্যা থেকে সরে আসুন। পরিস্থিতি স্বাভাবিক করুন। জনগণের শক্তি অপরিসীম। জনগণকে সঙ্গে নিয়ে এ ধরনের নৃশংস হত্যা বন্ধে আমাদের প্রয়াস অব্যাহত থাকবে।’
সাংবাদিকদের এক প্রশ্নের উত্তরে বেনজীর আহমেদ আরও বলেন, ‘দেশটা সবার। এখানে বিভিন্ন মতভেদ থাকতে পারে। আমরা এমন কোনো খবর করব না, যাতে দেশেরÿক্ষতি হয়।’
মতবিনিময় সভায় আরও উপস্থিত ছিলেন রংপুরের বিভাগীয় কমিশনার মুহাম্মদ দিলওয়ার বখত, পুলিশের রংপুর রেঞ্জের ডিআইজি হুমায়ূন কবির, জেলা প্রশাসক ফরিদ আহাম্মদ, রংপুর র‌্যাব-১৩-এর পরিচালক লে. কর্নেল কিসমত হায়াৎ প্রমুখ।
