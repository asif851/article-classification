
২০১৮ সালের ডিসেম্বরের মধ্যে বাংলাদেশের সব ইউনিয়ন পরিষদ (ইউপি) ডিজিটাল সেন্টারে উচ্চগতির ইন্টারনেট পৌঁছে দেওয়া হবে। গতকাল রোববার দুপুরে ঝিনাইদহ পৌরসভায় পৌরসভার উদ্ভাবনী প্রকল্প অনলাইন বিলিং অ্যান্ড পেমেন্ট সিস্টেম ও মানববর্জ্য শোধনাগার উদ্বোধনী অনুষ্ঠানে প্রধান অতিথির বক্তব্যে এ কথা বলেন তথ্য ও যোগাযোগপ্রযুক্তি প্রতিমন্ত্রী জুনাইদ আহমেদ পলক।
পলক আরও বলেন, বর্তমানে দেশে ৫ হাজার ২৭২টি ইউনিয়ন ডিজিটাল সেন্টারের মাধ্যমে ৬০ লাখ মানুষ প্রতি মাসে ডিজিটাল সেবা পাচ্ছে। ঝিনাইদহ পৌরসভার উদ্ভাবনী প্রকল্প অনলাইন বিলিং অ্যান্ড পেমেন্ট সিস্টেম উদ্বোধন করে প্রতিমন্ত্রী বলেন, ‘অনলাইনেরমাধ্যমে মানুষ এখন ঘরে বসেই পৌরকরসহ পৌরসভার সব বিল প্রদান করতে পারবে।’
পৌরসভার মেয়র সাইদুল করিমের সভাপতিত্বে সমাবেশে আরও বক্তব্য দেন প্রধানমন্ত্রীর কার্যালয়ের যুগ্ম সচিব মোস্তাফিজুর রহমান, জেলা প্রশাসক মাহবুব আলম তালুকদার, পুলিশ সুপার মিজানুর রহমান, জ্যেষ্ঠ সফটওয়্যার প্রকৌশলী শাকিলা রহমান প্রমুখ।
 
