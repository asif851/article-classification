
পশ্চিমবঙ্গের রাজধানী কলকাতার  চিড়িয়াখানায় বাঘ-বাঘিনীর জন্য এবার চিড়িয়াখানা কর্তৃপক্ষ তৈরি করেছে নতুন একটি আবাসন। তাতে গুহা তো থাকছেই, আরও রয়েছে বিশ্রামের জন্য গাছপালার ছায়া। থাকছে গরমে গা ভেজানোর জন্য কৃত্রিম ঝরনা। আছে  সুইমিং পুল। বাঘের জন্য এই নতুন আবাস তৈরি করা হয়েছে বিদেশের একটি চিড়িয়াখানার ধাঁচে। গোটা আবাসন এলাকা ঢেকে দেওয়া হয়েছে কাচের দেয়াল দিয়ে। দর্শক কাচের মধ্য দিয়েই দেখতে পারবে রয়েল বেঙ্গল টাইগার। এই আবাসন এলাকায় থাকছে পাঁচটি গুহা। একদিকে ঝরনা আর অন্যদিকে সুইমিং পুল। তৈরি করা হয়েছে নদীর মতো আঁকাবাঁকা একটি ক্যানেলও। আরও থাকছে জঙ্গল।
