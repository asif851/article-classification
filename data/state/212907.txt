
স্বাস্থ্য ও সরকারি কর্মকমিশনসহ (পিএসসি) চার মন্ত্রণালয়ে নতুন সচিব নিয়োগ দেওয়া হয়েছে। এ ছাড়া সচিব মর্যাদার আরেকটি দপ্তরের প্রধান পদে রদবদল করা হয়েছে। আজ রোববার জনপ্রশাসন মন্ত্রণালয় এ বিষয়ে প্রজ্ঞাপন জারি করে।
স্বাস্থ্যসচিব হিসেবে নিয়োগ দেওয়া হয়েছে নৌসচিব সৈয়দ মনজরুল ইসলামকে। আর জনপ্রশাসন মন্ত্রণালয়ের অতিরিক্ত সচিব মো. শাহজাহান আলী মোল্লাকে পিএসসি সচিবালয়ের সচিব করা হয়েছে। অন্যদিকে বিসিএস প্রশাসন একাডেমির রেক্টর শফিক আলম মেহেদীকে নৌসচিব ও রেক্টর পদে শিক্ষা মন্ত্রণালয়ের অতিরিক্ত সচিব সোহরাব হোসাইন এবং সড়ক পরিবহন ও মহাসড়ক বিভাগের অতিরিক্ত সচিব ফরিদ উদ্দিন আহমেদ চৌধুরীকে বস্ত্র ও পাট মন্ত্রণালয়ের ভারপ্রাপ্ত সচিব করা হয়েছে।উল্লেখ্য, অনিয়ম করে মুক্তিযোদ্ধা সনদ নেওয়ার ঘটনায় স্বাস্থ্যসচিব এম এম নিয়াজ উদ্দিন মিঞা এবং পিএসসির সচিব এ কে এম আমির হোসেন স্বেচ্ছায় অবসরে যান।
