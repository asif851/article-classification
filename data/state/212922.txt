
পদ্মা সেতু প্রকল্পে দুর্নীতির অভিযোগ বিষয়ে দুর্নীতি দমন কমিশনের (দুদক) তদন্ত সঠিক ছিল। কানাডার আদালতের মাধ্যমে সেটাই প্রমাণ হয়েছে। এমনটাই মনে করেন দুদক সচিব আবু মো. মোস্তফা কামাল। আজ রোববার বিকেলে নিজ কার্যালয়ে কয়েকজন সাংবাদিকের কাছে এমন মন্তব্য করেন তিনি।
দুদক সচিব বলেন, পদ্মা সেতু নিয়ে দুদকের তদন্ত নিয়ে যারা সমালোচনা করেছিলেন তাঁরা না জেনেই করেছেন।পদ্মা সেতু প্রকল্পে দুর্নীতির ষড়যন্ত্রের মামলার রায়ে কোনো দুর্নীতির প্রমাণ পাওয়া যায়নি বলে শুক্রবার রায় দেন কানাডার টরন্টোর এক আদালত। তাই কানাডার মন্ট্রিলভিত্তিক প্রকৌশল প্রতিষ্ঠান এসএনসি-লাভালিনের সাবেক তিন কর্মকর্তাকে অভিযোগ থেকে খালাস দেওয়া হয়।গত বছরের ১৩ মার্চ বিদায়ী সংবর্ধনায় দুদকের সাবেক চেয়ারম্যান মো. বদিউজ্জামান বলেছিলেন, ২০১২ সালে বিশ্বব্যাংকের চাপের মুখেই কোনো দালিলিক তথ্য-প্রমাণ ছাড়া পদ্মা সেতু দুর্নীতির অভিযোগে মামলা করেছিল তাঁর সংস্থা। তাঁর আমলেই মামলাটি হয়েছিল। পরে তদন্ত শেষে আসামিদের অব্যাহতি দেওয়া হয়। বদিউজ্জামান বলেন, ‘পদ্মা সেতু দুর্নীতির অভিযোগে আমরা (দুদক) যে এজাহারটি করেছি তাতে মামলা করার মতো কোনো উপাদান ছিল না। আসলে এটা ঠিক হয়নি।’অবশ্য ওই সময়ে এ বিষয়ে ব্যাখ্যাও দেন তিনি। মূলত দেশের স্বার্থেই মামলা করেছি মন্তব্য করে বদিউজ্জামান বলেন, ‘তবে মামলাটি করেছি যেন বাংলাদেশ পদ্মা সেতুতে অর্থ ছাড় পায়।’ পরবর্তী সময় সুষ্ঠু তদন্তের মাধ্যমে আসামিদের অব্যাহতি দেওয়া হয়েছে উল্লেখ করে তিনি বলেন, ‘মামলা-পরবর্তী তদন্তে আমরাই তুলে ধরেছি এ দুর্নীতির অভিযোগটি মিথ্যা।’
