
রাজধানীর বাড্ডা এলাকার পোস্ট অফিস গলিতে গতকাল বুধবার পুলিশের সঙ্গে কথিত ‘বন্দুকযুদ্ধে’ বাদশা নামের এক যুবক নিহত হয়েছেন। পুলিশের দাবি, বাদশা ডাকাতদলের সদস্য।
গুলশান বিভাগের উপকমিশনার খন্দকার লুত্ফুল কবির জানান, রাত ১২টার দিকে পাঁচ থেকে ছয়জনের ডাকাতদল পোস্ট অফিসের গলিতে একটি বড় মুদির দোকানে ডাকাতি করতে ঢোকে। এ সময় দোকানটি খোলা ছিল। দোকানের লোকজনের চিত্কার শুনে ঘটনাস্থলের কাছেই কর্তব্যরত পুলিশ সেখানে যায়। এ সময় ডাকাতরা পুলিশকে লক্ষ্য করে গুলি ছোড়ে। পুলিশও পাল্টা গুলি ছোড়ে। দুই পক্ষের ‘বন্দুকযুদ্ধের’ একপর্যায়ে বাদশা নামের ওই যুবকের শরীরে একাধিক গুলি লাগে। বাদশা মাটিতে লুটিয়ে পড়েন। তাঁর সঙ্গে থাকা অন্যরা পালিয়ে যান। রাত একটার দিকে পুলিশ বাদশাকে ঢাকা মেডিকেল কলেজ হাসপাতালে নিয়ে যায়। সেখানে চিকিত্সক তাঁকে মৃত ঘোষণা করেন।
গুলশান বিভাগের উপকমিশনার খন্দকার লুত্ফুল কবির আরও জানান, বাদশার কাছ থেকে একটি পিস্তল, আটটি গুলি ও দুটি ম্যাগাজিন পাওয়া গেছে। এ ব্যাপারে মামলার প্রস্তুতি চলছে। 
