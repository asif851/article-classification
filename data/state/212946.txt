
স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, আন্দোলনের নামে বিএনপি-জামায়াত রাস্তায় একটা গাড়ি পোড়ালে সরকার একজন চিকিৎসককে গ্রামে পাঠাবে। একজন নিরীহ মানুষকে মারলে হাসপাতালে আইসিইউ (নিবিড় পরিচর্যাকেন্দ্র) প্রতিষ্ঠা করা হবে। এভাবেই দেশের মানুষের জন্য কাজ করবে সরকার। দিনাজপুর মেডিকেল কলেজ ও হাসপাতালে গতকাল রোববার দুপুরে চিকিৎসাসেবার মানোন্নয়নবিষয়ক এক মতবিনিময় সভায় প্রধান অতিথির বক্তব্যে তিনি এসব কথা বলেন।মেডিকেল কলেজের গ্যালারিতে অনুষ্ঠিত এ মতবিনিময় সভায় সভাপতিত্ব করে কলেজের অধ্যক্ষ মো. কামরুল আহসান। বিশেষ অতিথি ছিলেন জাতীয় সংসদের হুইপ ও দিনাজপুর সদর আসনের সাংসদ ইকবালুর রহিম।স্বাস্থ্যমন্ত্রী ৫০০ শয্যাবিশিষ্ট দিনাজপুর মেডিকেল কলেজ হাসপাতালের ৩৫০ জন চতুর্থ শ্রেণির কর্মচারীকে ছয় মাসের মধ্যে রাজস্ব খাতে নিয়োগের প্রতিশ্রুতি দেন। এসব কর্মচারী নিয়োগপত্র ছাড়াই ২০১০ সালের মার্চ মাস থেকে বিনা বেতনে কাজ করে আসছেন। এ ছাড়া দিনাজপুর মেডিকেল কলেজের শিক্ষার্থীদের জন্য আধুনিক সুযোগ-সুবিধাসম্পন্ন লাইব্রেরি ও মাল্টিপারপাস অডিটরিয়াম নির্মাণেরও প্রতিশ্রুতি দেন।সভায় আরও বক্তৃতা করেন সাংসদ আবুল কালাম আজাদ, স্বাস্থ্য অধিদপ্তরের মহাপরিচালক অধ্যাপক দীন মোহম্মদ নূরুল হক, দিনাজপুর মেডিকেল কলেজ হাসপাতালের পরিচালক মো. সিদ্দিকুর রহমান, বাংলাদেশ মেডিকেল অ্যাসোসিয়েশনের (বিএমএ) মহাসচিব ইকবাল আর্সলান, বিএমএ দিনাজপুর শাখার সাধারণ সম্পাদক গোপীনাথ বসাক।
