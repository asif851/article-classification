
ফেনী সদর উপজেলার ধর্মপুর ইউনিয়নের পাটোয়ারী পুকুর নামক স্থানে গত শনিবার রাতে ছাত্রলীগের দুই পক্ষের পাল্টাপাল্টি হামলায় পাঁচজন আহত হয়েছেন।পুলিশ ও স্থানীয় সূত্র জানায়, আধিপত্য বিস্তারকে কেন্দ্র করে বেশ কিছুদিন ধরে পাটোয়ারী পুকুর এলাকায় ছাত্রলীগের দুই পক্ষের মধ্যে বিরোধ চলে আসছে। শনিবার রাত ১০টার দিকে সাইফুল ইসলাম ওরফে মাসুদের নেতৃত্বে ২০-২৫ জন প্রতিপক্ষের ওপর হামলা চালান। এ সময় কাজী রাশেদ (২০), তুহিন (৩৫) ও মোহাম্মদ হোসেন (২০) নামের তিনজনকে পিটিয়ে ও কুপিয়ে আহত করা হয়।স্থানীয় সূত্র জানায়, হামলার একপর্যায়ে কাজী রাশেদের পক্ষের লোকজন জড়ো হয়ে সাইফুলের পক্ষকে ধাওয়া করেন। তাঁরা আকাশ (২৩) ও সুজন (২০) নামের দুজনকে ধরে মারধর করে মুজিব সেনা সংসদ ক্লাবে আটকে রাখেন। খবর পেয়ে ফেনী মডেল থানার পুলিশ তাঁদের উদ্ধার করে ফেনী সদর হাসপাতালে নিয়ে যায়।আহত ব্যক্তিদের মধ্যে দুজনকে ঢাকা মেডিকেল কলেজ হাসপাতালে পাঠানো হয়েছে। অন্যরা ফেনী সদর হাসপাতালে চিকিৎসাধীন আছেন।এ ঘটনায় ফেনী সদর মডেল থানায় দুটি মামলা হয়েছে।এ সম্পর্কে বক্তব্য জানতে মুঠোফোনে যোগাযোগ করা হলে ধর্মপুর ইউনিয়ন আওয়ামী লীগের সাধারণ সম্পাদক মোতাহের হোসেন ওরফে সোহাগ পরে কথা বলবেন বলে সংযোগ কেটে দেন।ফেনী সদর মডেল থানার ওসি মাহবুব মোরশেদ পাল্টাপাল্টি হামলা ও মামলার সত্যতা নিশ্চিত করেছেন।
