
সারা দেশে সরকারি হাসপাতালগুলোতে শিগগিরই চিকিৎসক সংকট নিরসনে ৭ হাজার ৬২১ জন চিকিৎসক নিয়োগ পাচ্ছেন। আজ মঙ্গলবার স্বাস্থ্যমন্ত্রী মোহাম্মদ নাসিম রাজধানীর জাতীয় নাক কান গলা ইনস্টিটিউটে (ইএনটি) অপারেশন থিয়েটারের উদ্বোধনী অনুষ্ঠানে এ কথা বলেন।স্বাস্থ্যমন্ত্রী জানিয়েছেন নতুন নিয়োগ পাওয়া চিকিৎসকেরা ২৬ আগস্টের মধ্যে কর্মস্থলে যোগ দেবেন। ৭ আগস্ট সকাল আটটা থেকে রাজধানীর ওসমানী স্মৃতি মিলনায়তনে ৩৩তম বিসিএসের মাধ্যমে নিয়োগ পাওয়া চিকিৎসকেরা যোগদান করবেন। স্বাস্থ্যমন্ত্রী বলেন, নতুন নিয়োগ দেওয়া চিকিৎসকদের নিজ নিজ জেলা-উপজেলায় পদায়ন করা হবে। এদের মধ্যে চিকিৎসক দম্পতি থাকলে তাঁদের একই স্থানে পদায়ন করা হবে। নিজ এলাকায় অবস্থান করে এসব চিকিৎসক মানুষের স্বাস্থ্যসেবা নিশ্চিত করবেন বলে আশাবাদ ব্যক্ত করেন তিনি।
চলতি মাস থেকেই ইএনটি ইনস্টিটিউটে জরুরি সেবা চালুর তাগিদ দিয়ে মোহাম্মদ নাসিম বলেন, সার্বক্ষণিক স্বাস্থ্যসেবা দিতে জরুরি বিভাগ প্রয়োজন। ৭ আগস্ট চিকিৎসক নিয়োগ শেষে উদ্বৃত্তদের ইএনটি ইনস্টিটিউটে পদায়ন করা হবে।
সিঙ্গাপুর সফরের কথা উল্লেখ করে মো. নাসিম বলেন, বাংলাদেশের তৈরি ওষুধ বিদেশে প্রশংসা কুড়িয়েছে। সিঙ্গাপুরের স্বাস্থ্যমন্ত্রী বাংলাদেশ থেকে ওষুধ নেওয়ার প্রতিশ্রুতি দিয়েছেন। শ্রীলঙ্কায় খুব শিগগির ওষুধ রপ্তানি করা হবে। এ ছাড়া ইন্দোনেশিয়া ও ফিলিপাইনে ওষুধ রপ্তানির উদ্যোগ নেওয়া হচ্ছে।
ধর্মঘট থেকে বিরত থাকতে চিকিৎসকদের প্রতি আহ্বান জানিয়ে মোহাম্মদ নাসিম বলেন, রোগীর সেবা বন্ধ করে ধর্মঘট থেকে চিকিৎসকদের বিরত থাকতে হবে। চিকিৎসকদের লাঞ্ছিত করা ও হাসপাতাল ভাঙচুর কাম্য নয়, তেমনি রোগী ফেলে রেখে চিকিৎসকদের কর্মবিরতি কেউ আশা করে না।
ইএনটি ইনস্টিটিউটের পরিচালক অধ্যাপক জাহেদুল ইসলামের সভাপতিত্বে অনুষ্ঠানে অন্যদের মধ্যে বক্তব্য দেন বঙ্গবন্ধু শেখ মুজিব মেডিকেল বিশ্ববিদ্যালয়ের উপাচার্য অধ্যাপক প্রাণ গোপাল দত্ত, অধ্যাপক শারফুদ্দিন আহমেদ আহমেদ প্রমুখ।
