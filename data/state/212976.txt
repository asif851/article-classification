
মুন্সিগঞ্জ সদর উপজেলায় আট বছরের এক শিশুকে ধর্ষণের অভিযোগ পাওয়া গেছে। আজ বৃহস্পতিবার মেয়েটিকে হাসপাতালে ভর্তি করা হলে ধর্ষণের আলামত পাওয়া গেছে বলে জানিয়েছেন কর্তব্যরত চিকিৎসক। গতকাল বুধবার সকালে ধর্ষণের শিকার হয় মেয়েটি।
মেয়ের বাবার ভাষ্যমতে, গতকাল সকালে তাঁর স্ত্রী মেয়েকে ঘরে রেখে ওই এলাকার একটি টেক্সটাইল মিলে কাজে যান। মেয়েটি সকাল সাতটার দিকে পাশের বাড়ির এক নারীর কাছে আরবি পড়ার উদ্দেশে বের হয়। এ সময় ওই এলাকার মহসিন নামের এক যুবক মেয়েটিকে জোর করে তুলে নিয়ে ধর্ষণ করে।
মেয়েটির মায়ের ভাষ্য, কাজ শেষে বিকেলে বাড়ি ফিরে মেয়েকে কাঁদতে দেখেন তিনি। প্রথমে মাকে সে কিছুই জানাতে চায়নি। একপর্যায়ে শিশুটি মাকে সব খুলে বলে। সে জানায়, ওই ঘটনার কথা কাউকে বললে মহসিন তার পরিবারের সবাইকে হত্যা করবে বলে হুমকি দিয়েছে।
মুন্সিগঞ্জ জেনারেল হাসপাতালের গাইনি সার্জন নাজ চৌধুরী বলেন, মেয়েটিকে সকাল ১০টার দিকে হাসপাতালে আনা হয়। তার শারীরিক অবস্থা ভালো নয়। ধর্ষণের আলামত পাওয়া গেছে। স্বাস্থ্য পরীক্ষা শেষে বিস্তারিত বলা যাবে।
সদর থানার সহকারী উপপরিদর্শক (এএসআই) সাচ্চু মিয়া বলেন, ঘটনা কী ঘটেছে, ডাক্তারি পরীক্ষার পর তা বলা যাবে। তখন ব্যবস্থা নেওয়া হবে।
