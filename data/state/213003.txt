
নারায়ণগঞ্জের মেধাবী ছাত্র তানভীর মুহাম্মদ ত্বকী হত্যা মামলার আসামি সুলতান শওকত ওরফে ভ্রমর ১২ নভেম্বর আদালতে ১৬৪ ধারায় দেয়া স্বীকারোক্তিমূলক জবানবন্দিতে বলেছেন, গত ৬ মার্চ শহরের কলেজ রোডে সাংসদ নাসিম ওসমানের ছেলে আজমেরী ওসমানের নেতৃত্বেই ত্বকীকে খুন করা হয়েছে। আজমেরী ওসমানের ঘনিষ্ঠ সহযোগী সুলতান শওকতের এই জবানবন্দির পর চাঞ্চল্যকর এই হত্যা মামলা নতুন মোড় নিয়েছে। ত্বকী হত্যা মামলায় এই প্রথম কোনো আসামি আদালতে স্বীকারোক্তিমূলক জবানবন্দি দিলেন। সমগ্র বিষয় নিয়ে আজ শুক্রবার দুপুরে নিহত ত্বকীর পিতা ও মামলার বাদী নারায়ণগঞ্জের নাগরিক ও সাংস্কৃতিক আন্দোলনের নেতা রফিউর রাব্বি তাঁর বাসভবনে প্রথম আলো ডটকমের সঙ্গে কথা বলেন।প্রথম আলো: ত্বকী হত্যা মামলার তদন্তের বর্তমান অবস্থা সম্পর্কে আপনার মূল্যায়ন কী?রফিউর রাব্বি: দেখুন, র্যাব, পুলিশ বা আইনশৃঙ্খলা রক্ষাকারী আমাদের অন্যান্য প্রতিষ্ঠানগুলোতে আমি মনে করি এখনো সত্, দক্ষ, মেধাবী ও দেশপ্রেমিক কিছু মানুষ আছেন, যাঁরা ইচ্ছে করলে এ রকম হত্যার ঘটনার রহস্য দ্রুতই উন্মোচন করে সুষ্ঠু বিচার নিশ্চিত করতে পারেন। কিন্তু সমস্যা হচ্ছে সরকার ও রাজনীতি। এসব ঘটনায় সরকার ও রাজনীতিবিদেরা এমনভাবে জড়িয়ে যান ও প্রভাব বিস্তার করেন, যাতে করে সুষ্ঠু ও নিরপেক্ষ তদন্ত বা বিচার সম্ভব হয় না। অধিকাংশ ক্ষেত্রেই রাজনীতির কর্তাব্যক্তিরাই এসব হত্যাকাণ্ড ঘটিয়ে থাকেন। পক্ষান্তরে তদন্তকারী এ প্রতিষ্ঠানগুলো বিতর্কিত হয়। আমরা প্রথম থেকেই বলে আসছি, ওসমান পরিবারই ত্বকীকে হত্যা করেছে। নারায়ণগঞ্জের ৯৫ শতাংশ মানুষও তা-ই মনে করে। আসামি সুলতান শওকতের জবানবন্দিতে প্রমাণিত হলো, আজমেরী ওসমানের নেতৃত্বেই ত্বকীকে হত্যা করা হয়েছে। তবে ৬ মার্চ বিকেলে বাসা থেকে বের হওয়ার পর কারা, কীভাবে ত্বকীকে অপহরণ করে কলেজ রোডে আজমেরী ওসমানের টচার্র সেলে নিয়ে গেছে, এ বিষয়টি ভ্রমরের জবানবন্দিতে আসেনি। একটা বিষয় স্পষ্ট, শামীম ওসমান ও তাঁর ভাই সাংসদ নাসিম ওসমানের নির্দেশে নাসিম ওসমানের ছেলে আজমেরী ওসমান ও শামীম ওসমানের ছেলে অয়ন ওসমান পরিকল্পিতভাবে তাঁদের সহযোগীদের সহায়তায় ত্বকীকে অপহরণের পরে টর্চার সেলে নিয়ে নৃশংসভাবে নির্যাতন চালিয়ে হত্যা করে লাশ নদীতে ফেলে দিয়েছেন। ত্বকীর ময়নাতদন্তকারী চিকিত্সকদের বোর্ডপ্রধান বলেছেন, ‘ত্বকীকে মাথার তিন দিক থেকে আঘাত করে হত্যা করা হয়েছে। এই আঘাতই ত্বকীর মৃত্যুর জন্য যথেষ্ট ছিল। কিন্তু হত্যাকারীরা মৃত্যুটাকে ত্বরান্বিত করার জন্য তার গলা চেপে শ্বাসরোধে হত্যা করেছে। একটি চোখ উপড়ে ফেলা হয়েছে। অণ্ডকোষ থেঁতলে দেওয়া হয়েছে।’ নারায়ণগঞ্জের মানুষের দাবি, ত্বকীর খুনিদের সবাইকে এবং খুনের নির্দেশদাতাদের গ্রেপ্তার করে তাদের দ্রুত আইনের আওতায় আনা হোক। ত্বকীকে অপহরণ ও হত্যার পর লাশ ফেলার কাজে ব্যবহূত গাড়ি ও অন্যান্য আলামত দ্রুত জব্দ করতে হবে। প্রভাবমুক্ত হয়ে ও নির্ভয়ে র্যাব যদি কাজ করতে পারে বা তাদের কাজ করতে দেওয়া হয়, তা হলে তারা সফল হবে বলে আমি এখনো বিশ্বাস রাখি।
প্রথম আলো: সুলতান শওকতের জবানবন্দিতে হত্যাকাণ্ডে অংশগ্রহণকারী হিসেবে যাদের নাম এসেছে, আপনার বা ত্বকীর সাথে তাদের কী নিয়ে বিরোধ?রফিউর রাব্বি: ভ্রমরের জবানবন্দিতে উল্লেখ রয়েছে, আজমেরী ওসমানের নেতৃত্বে তাঁর অফিসে ত্বকীকে খুন করা হয়েছে। খুনের ঘটনায় আজমেরীর সহযোগী হিসেবে কালাম সিকদার, লিটন, রাজিব, মামুন, কাজল, শিপন, জ্যাকির নাম এসেছে। এদের কাউকেই আমি এখনো পর্যন্ত দেখিনি। আজমেরীকেও আমি কখনো দেখিনি। এদের কারও সাথেই ত্বকীর কখনো পরিচয় বা সম্পর্ক থাকার কোনো কারণ নেই। এদের সাথে আমার অথবা ত্বকী কারোরই পূর্বশত্রুতা নেই। মূলত শামীম ওসমানের ও নাসিম ওসমানের নির্দেশে ত্বকীকে খুন করা হয়েছে। যাদের নাম এসেছে, তাদের কারও সাথে আমার অথবা ত্বকীর বয়সের কোনো মিল নেই। জবানবন্দিতে উল্লেখ করা হয়েছে, আজমেরী ওসমানের ব্যক্তিগত গাড়ি টয়োটা এক্স ফিল্ডারের পেছনে বস্তায় লাশ ভরে শীতলক্ষ্যা নদীতে নিয়ে ফেলা হয়। এই ড্রাইভার জামশেদ শুধু আজমেরীর নয়, মাঝে মাঝে সে নাসিম ওসমান ও তাঁর স্ত্রী পারভীন ওসমানের ব্যক্তিগত গাড়ি চালান। খুনি হিসেবে যাদের নাম এসেছে, তারা সবাই ওসমান পরিবারের অনুগত হিসেবে পরিচিত। নাসিম, সেলিম ও শামীম ওসমানের বিভিন্ন সভা-সমাবেশে তাদের নিয়মিত দেখা যায়।
প্রথম আলো: ওসমান পরিবার কেন ত্বকীকে খুন করবে?রফিউর রাব্বি: মূলত আমাদের প্রতি ওসমান পরিবারের বর্বর আক্রোশের বহিঃপ্রকাশই ত্বকী হত্যাকাণ্ড। ২০১১ সালের সিটি করপোরেশন নির্বাচনে মেয়র পদপ্রার্থী ডা. সেলিনা হায়াত্ আইভীর নির্বাচন পরিচালনা কমিটির সদস্যসচিব ছিলাম আমি। সেই নির্বাচনে শামীম ওসমান লক্ষাধিক ভোটের ব্যবধানে পরাজিত হন। নিজের ওয়ার্ডে, নিজের ভোটকেন্দ্রেও শামীম ওসমান জিততে পারেননি। তারও আগে নারায়ণগঞ্জে বর্ধিত বাসভাড়া নিয়ে যাত্রী-অধিকার সংরক্ষণ ফোরাম গণ-আন্দোলন গড়ে তোলে। আমি ছিলাম ফোরামের আহ্বায়ক। শামীম ওসমান বাসভাড়া বাড়ানোর পক্ষে অবস্থান নেন। ব্যাপক গণ-আন্দোলনের মুখে পরিবহনের মালিকেরা বাসভাড়া কমাতে বাধ্য হয়। বন্ধন পরিবহনের মালিকেরা এর পূর্বে র্যাবকে যে চিঠি দিয়েছিল তাতে উল্লেখ করেছে, শামিম ওসমান ও নাসিম ওসমানের পক্ষ হয়ে ইব্রাহিম চেঙ্গিস বছরে কোটি কোটি টাকা নিয়ে যাচ্ছে। আমরা তখন র্যাবকে সেটি দেখিয়ে বলেছিলাম, শামিম ওসমান ও নাসিম ওসমানের চাঁদা যদি বন্ধ করা যায়, তবে আমাদের বাসভাড়া বাড়াতে তো হয় না বরং আরও কমানো সম্ভব। ২০১২ সালে নারায়ণগঞ্জ রেলস্টেশনে রেলওয়ের মূল্যবান জমিতে নাসিম ওসমানের ছত্রছায়ায় অবৈধ মার্কেট নির্মাণকাজ শুরু হয়। দোকান বরাদ্দ দেওয়ার নামে নাসিম ওসমান ও কয়েকজন কোটি কোটি টাকা অগ্রিম সেলামি হাতিয়ে নেন। আমরা নারায়ণগঞ্জের সব মানুষকে নিয়ে গণ-আন্দোলন গড়ে তুলি। আন্দোলনের একটা পর্যায়ে আমাদের আন্দোলনের মুখে রেলওয়ে ওই জায়গা তাদের নিয়ন্ত্রণে নিয়ে জেলা প্রশাসনের জিম্মায় দেয়। ভেস্তে যায় মার্কেট নির্মাণের নামে তাঁদের শত কোটি টাকা হাতিয়ে নেওয়ার পরিকল্পনা। মূলত এসব কারণেই ওসমান পরিবার আমার প্রতি চরমভাবে ক্ষুব্ধ হয়। তাঁদের ক্রোধের বহিঃপ্রকাশ ঘটায় আমার নিরপরাধ ছেলেকে পরিকল্পিতভাবে অপহরণ করে নির্মম নির্যাতন চালিয়ে খুন করার মধ্য দিয়ে।ত্বকীকে যখন খুন করা হয়, তখন নারায়ণগঞ্জে যুদ্ধাপরাধী কাদের মোল্লার ফাঁসির দাবিতে আমাদের উদ্যোগে শহীদ মিনারে গণজাগরণ মঞ্চ গড়ে উঠেছিল। ওসমান পরিবার ত্বকীকে খুনের জন্য সেই সময়টাকেই যথার্থ বলে মনে করে। তারা ভাবে, এ সময়ে করলে একে জামায়াত-শিবিরের কাজ বলে সহজে চালিয়ে দেওয়া যাবে। ত্বকীর লাশ দেখতে এসেছিলেন নাসির উদ্দীন ইউসুফ বাচ্চু, মফিদুল হক, মিতা হকসহ সম্মিলিত সাংস্কৃতিক জোটের অনেকেই, কিন্তু তাঁরা কেউই ত্বকীকে খুনের জন্য জামায়াত-শিবিরকে দায়ী না করলেও রহস্যজনক কারণে নাসিম, সেলিম ও শামীম ওসমান এই তিন ভাই বিবৃতি দিয়ে হত্যাকাণ্ডের জন্য জামায়াত-শিবিরকে দায়ী করলেন।
প্রথম আলো: সম্প্রতি শামীম ওসমান বিভিন্ন টক শোতে চ্যালেঞ্জ দিয়ে বলেছেন, তিনি কাউকে মারা তো দূরের কথা কারো সাথে খারাপ ব্যবহার করেছেন—এটি প্রমাণ করতে পারলে রাজনীতি থেকে পদত্যাগ করবেন।রফিউর রাব্বি: বেশি দিন আগের কথা নয়, ২০১১ সালের ১৮ জুন। সে দিন জেলা প্রশাসকের কার্যালয়ে আঞ্চলিক পরিবহন কমিটির সভায় ডিসি-এসপির সামনেই সাংসদ কবরীকে শামীম ওসমান লাঞ্ছিত করেন। মহানগর আওয়ামী লীগের সভাপতি আনোয়ার হোসেনের মুখে সজোরে ঘুষি মারেন। এই দৃশ্য সবকটি বেসরকারি টেলিভিশন চ্যানেলের সংবাদে প্রচারিত হয়েছে। আওয়ামী লীগের সাধারণ সম্পাদক সৈয়দ আশরাফুল ইসলাম সম্পর্কে তিনি জঘন্য মন্তব্য করেছেন, তা-ও গণমাধ্যমে এসেছে। গত ৮ অক্টোবর শহীদ জিয়া হলে অনুগতদের এক সভায় শামীম ওসমান মেয়র আইভী, আমি ও সন্ত্রাস নির্মূল ত্বকী মঞ্চের কয়েকজন শীর্ষ নেতার নাম উল্লেখ করে তাঁদের হত্যার হুমকি দিয়েছেন। সর্বশেষ গত ২৫ অক্টোবর শামীম ওসমান নিজে সাবেক জাতীয় ফুটবলার সম্রাট হোসেন এমিলিকে পিটিয়ে মুখে পিস্তল ঢুকিয়ে প্রাণনাশের হুমকি দেন। শামীম ওসমানের ছেলে অয়ন ওসমানের হাতে গত ৫ বছরে নারায়ণগঞ্জের অনেক কিশোর-তরুণ যুবক নির্যাতনের শিকার হয়েছেন। টর্চার সেলে আদালত বসিয়ে তাত্ক্ষণিকভাবে রায় কার্যকর করা হতো। তাদের পরিচালিত টর্চার সেলগুলোতে প্রতি রাতে মানুষকে নির্যাতনের আহাজারি, গুলির শব্দ আশেপাশের মানুষ শুনতে পেত। আজমেরী ওসমান নারায়ণগঞ্জের মানুষের কাছে একজন ভয়ংকর খুনি হিসেবে পরিচিত। তার টর্চার সেলের ভয়ে সন্ধ্যার পর কলেজ রোডে মানুষ চলাচল করতে ভয় পায়। টর্চার সেলের সামনের রাস্তায় আজমেরী সিটি করপোরেশনের অনুমতি ছাড়াই পরপর ছয়টি গতিরোধক নির্মাণ করেছে, যাতে আইনশৃঙ্খলা বাহিনী তার আস্তানায় দ্রুত গাড়ি নিয়ে আসতে না পারে। সড়কে লোহার ব্যারিকেড স্থাপন করেছে, যাতে শুধু জিপ, মাইক্রো, রিকশা চলাচল করতে পারে। র্যাব ও পুলিশের পিক-আপ ঢুকতে না পারে। আজমেরীর বিরুদ্ধে ইতিপূর্বে উত্তর চাষাঢ়ার ব্যবসায়ী রাজা মিয়া, সময়মতো মাদক না আনায় বন্ধু আলমগীর, মিথ্যা চুরির অপরাধে নাসিম ওসমানের বাড়ির কেয়ারটেকার নুরুন্নবীকে খুনের অভিযোগ রয়েছে। বর্তমান সরকারের আমলে আশিক, ভুলু, চঞ্চল ও মিঠু হত্যাকাণ্ডের অভিযোগ আজমেরীর ওপর। মিঠুকে আজমেরী খুন করায় সহযোগী হামীমকে দিয়ে। খুনের সাক্ষী যাতে বেঁচে না থাকে সেই জন্য কয়েক দিন পর হামীমকে কক্সবাজারে খুন করায়। মানুষের ধারণা, আজমেরী ওসমান জড়িত থাকার কারণে এসব হত্যার বিচার হয়নি। ভয়ে ভুক্তভোগীরা প্রতিবাদ করতেও সাহস পায়নি। হাজি রিপন নামের নাসিম ওসমানের এক ক্যাডারের মাধ্যমে আজমেরী নারায়ণগঞ্জে মাদক ব্যবসা নিয়ন্ত্রণ করে। আজমেরী ওসমানের বিরুদ্ধে নারী কেলেংকারীর অসংখ্য অভিযোগ রয়েছে। তার কোনো পারিবারিক সুস্থ, স্বাভাবিক জীবন নেই। টর্চার সেলে সে দিনরাত কাটায়। শহরে অস্ত্রধারী ক্যাডার গাড়ির বহর নিয়ে ঘুরে বেড়ায়। তার টর্চার সেলে র্যাব অভিযান চালাতে গিয়ে দেয়ালে শত শত রাউন্ড গুলির চিহ্ন পেয়েছে। এত সব ঘটনার পরেও তার বিরুদ্ধে একটি মামলা নেই। তাদের নামে মামলা করতে গেলে থানা মামলা নেয় না। দিনদুপুরে মিঠুকে প্রকাশ্যে আজমেরী হত্যা করলেও আজমেরীর নাম থাকায় থানা মিঠুর বাবার মামলা গ্রহণ করেনি। ওর নাম বাদ দেওয়ার পর মামলা গ্রহণ করে। আর সে জন্যেই শামীম ওসমান বলতে সাহস পান তিনি নিরপরাধ। খুন করলেও তিনি খুনি নন, শত কোটি টাকার চাঁদাবাজি করলেও তাঁরা চাঁদাবাজ নন, নিরীহ মানুষের ভূমি জোর জবরদস্তি দখল করলেও তারা ভূমিদস্যু নন; কারণ তাঁদের নামে মামলা নেই।
প্রথম আলো: ত্বকী হত্যাকাণ্ডের বিচারের দাবিতে আপনারা সন্ত্রাস নির্মূল ত্বকী মঞ্চ গড়ে তুলেছেন। বিএনপি-জামায়াত ছাড়া মুক্তিযুদ্ধের সপক্ষের সব রাজনৈতিক দল, সংগঠন এমনকি স্থানীয় আওয়ামী লীগের কয়েকজন শীর্ষস্থানীয় নেতাও ত্বকী মঞ্চের আন্দোলনে সম্পৃক্ত হয়েছেন। ত্বকী মঞ্চের আন্দোলনের সফলতা সম্পর্কে আপনি কতটা আশাবাদী। কোনো ধরনের হুমকি...
রফিউর রাব্বি: না, আমাকে কেউ কখনো হুমকি দেয়নি। প্রকাশ্যে মাইক লাগিয়ে শামীম ওসমান যা করছেন, তা তিনি নিজে ভয় পাওয়ার কারণেই। সন্ত্রাস নির্মূল ত্বকী মঞ্চের কার্যক্রম শুধু ত্বকী হত্যার বিচারের জন্য নয়; এখানে মধ্যযুগীয় যে রাজত্ব তাঁরা তৈরি করেছেন, তার বিরুদ্ধে। সকল হত্যা, লুণ্ঠন, সন্ত্রাস, চাঁদাবাজি, ভূমিদস্যুতা সবকিছুর বিরুদ্ধে। আমরা আমাদের আগামী প্রজন্মকে এভাবে খুনি-জল্লাদদের হাতে রেখে যেতে পারি না। ত্বকী মঞ্চের আন্দোলন, সে বাসযোগ্য পরিবেশ তৈরির আন্দোলন।ত্বকী হত্যার বিচারের দাবিতে শুধু ঢাকা, নারায়ণগঞ্জ নয়, দেশের বিভিন্ন স্থানে কর্মসূচি পালিত হয়েছে। দেশের বাইরে মালয়েশিয়া, ব্রিটেন, জার্মানি, আমেরিকাতে বসবাসরত বাঙালিরাও নানা কর্মসূচি পালন করেছেন। আমরা আশাবাদী ত্বকীর সব খুনিকে একদিন না একদিন রাষ্ট্র আইনের আওতায় আনবে।
