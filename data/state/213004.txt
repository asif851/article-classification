
ফিলিস্তিন ও ইসরায়েল দুটি পৃথক রাষ্ট্র হিসেবে প্রতিষ্ঠার যে আন্তর্জাতিক উদ্যোগ, তার প্রতি বাংলাদেশ সমর্থন পুনর্ব্যক্ত করেছে। প্রধানমন্ত্রী শেখ হাসিনা আজ বৃহস্পতিবার তেজগাঁওয়ে তাঁর কার্যালয়ে সফররত ফিলিস্তিনের প্রেসিডেন্ট মাহমুদ আব্বাসের সঙ্গে দ্বিপক্ষীয় বৈঠকে এ কথা বলেন।
বৈঠকের পরে সাংবাদিকদের ব্রিফ করেন পররাষ্ট্রসচিব শহীদুল হক। প্রধানমন্ত্রীর প্রেস সচিব ইহসানুল করিম এ সময় উপস্থিত ছিলেন।
পররাষ্ট্রসচিব বলেন, বাংলাদেশ ফিলিস্তিনিদের স্বতন্ত্র জাতিসত্তায় সমর্থন করে বলেও প্রধানমন্ত্রী বৈঠকে উল্লেখ করেছেন। ফিলিস্তিনের সংকটময় পরিস্থিতি বিদ্যমান থাকার উল্লেখ করে তিনি বলেন, ফিলিস্তিন ও ইসরায়েল ইস্যু সমাধানে দীর্ঘদিন ধরে চলমান ‘দুই জাতির জন্য দুই রাষ্ট্র’ নীতিটিও বর্তমানে ফিলিস্তিনে ইসরায়েলের আগ্রাসনের কারণে প্রশ্নের মুখে পড়েছে।
শহীদুল হক বলেন, বিভিন্ন প্রতিকূলতা সত্ত্বেও বাংলাদেশ আন্তর্জাতিক মহলের সিদ্ধান্তের পরিপ্রেক্ষিতে ফিলিস্তিন ও ইসরায়েল দুটি পৃথক রাষ্ট্র হিসেবে প্রতিষ্ঠার উদ্যোগের প্রতি তার সমর্থন পুনর্ব্যক্ত করেছে। একই সঙ্গে বাংলাদেশ ফিলিস্তিনি জনগণের জন্য জাতিসংঘসহ বিভিন্ন আন্তর্জাতিক ফোরামে তার অকুণ্ঠ সমর্থন অব্যাহত রাখবে বলে জানানো হয়েছে।
