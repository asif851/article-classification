
ফেনীতে ককটেল হামলায় দুই স্কুলশিক্ষার্থীর আহত হওয়ার ঘটনার প্রতিবাদে ও বোমা হামলাকারীদের গ্রেপ্তারের দাবিতে মানববন্ধন হয়েছে। গতকাল মঙ্গলবার সকালে শহরের কলেজ রোডে ফেনী সরকারি পাইলট উচ্চবিদ্যালয়সহ ১২টি বিদ্যালয়ের শিক্ষক-শিক্ষার্থীরা এ মানববন্ধন করে।মানববন্ধনে শিক্ষার্থীদের সঙ্গে সংহতি প্রকাশ করে বক্তব্য দেন ফেনী-২ আসনের সাংসদ নিজাম উদ্দিন হাজারী, ফেনী সদর উপজেলা পরিষদের চেয়ারম্যান আবদুর রহমান, ফেনী পৌরসভার মেয়র আলা উদ্দিন, জেলা শিক্ষা কর্মকর্তা আলফত আলী, সরকারি পাইলট উচ্চবিদ্যালয়ের প্রধান শিক্ষক হোসনে আরা বেগম।গত সোমবার বিকেলে শহরের শহীদ মিনার চত্বরে আওয়ামী লীগের সমাবেশ চলাকালে পাশের খেজুর চত্বর দিয়ে রিকশাযোগে যাওয়ার সময় ফেনী সরকারি পাইলট উচ্চবিদ্যালয়ের এসএসসি পরীক্ষার্থী মিনহাজুল ইসলাম ওরফে অনিক (১৫) ও শাহরিয়ার ওরফে হৃদয় (১৫) দুর্বৃত্তদের ছোড়া ককটেল বিস্ফোরণে মারাত্মক আহত হয়।
