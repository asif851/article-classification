
চোরাচালানের অভিযোগে চলতি বছরের জানুয়ারি থেকে জুন—এই ছয় মাসে ১৩ হাজার ৫০০ ব্যক্তিকে আটক করা হয়েছে। মামলা হয়েছে ৭২ হাজার। আর এ সময়ের মধ্যে চোরাচালানিদের ধরতে ৩ লাখ ২২ হাজার বার অভিযান চালানো হয়েছে বলে জানিয়েছেন স্বরাষ্ট্রমন্ত্রী আসাদুজ্জামান খাঁন কামাল।আজ বুধবার সচিবালয়ে জাতীয় চোরাচালান প্রতিরোধ কমিটির সভা শেষে সাংবাদিকদের সঙ্গে কথা বলেন তিনি। প্রায় দেড় বছর পর এ সভা অনুষ্ঠিত হলো বলে জানান মন্ত্রী।স্বরাষ্ট্রমন্ত্রী বলেন, চোরাচালানের কারণে রাজস্ব হারাচ্ছে সরকার। ইতিমধ্যে চোরাচালানের আড়াই হাজার মামলার নিষ্পত্তি হয়েছে। বাকি মামলাগুলোর নিষ্পত্তি প্রক্রিয়া আরও গতিশীল করা হবে। মাদকের বিষয়টি গুরুত্ব দিয়ে বৈঠকে আলোচনা হয়েছে।আসাদুজ্জামান খাঁন কামাল আরও বলেন, ‘এর আগে আমরা তামাক নিয়ে কাজ করেছি। এর ফলে মানুষের তামাক খাওয়া কমেছে। এখন আমরা চোরাচালান নিয়ে কাজ করছি। চোরাচালানও কমবে। তবে, পাট চোরাচালানের বিষয়টি বিশেষভাবে গুরুত্ব দেওয়া হচ্ছে, যাতে পাট বাইরে যেতে না পারে।’
