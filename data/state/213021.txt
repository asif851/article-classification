
ঢাকা বিশ্ববিদ্যালয়ের কেন্দ্রীয় শহীদ মিনার এলাকা ও মিলন চত্বরে আজ রোববার সন্ধ্যায় ককটেল বিস্ফোরণ হয়েছে। এতে আট ব্যক্তি আহত হয়েছেন।
ঢাকা মেডিকেল কলেজ হাসপাতাল সূত্র জানায়, সন্ধ্যা সাড়ে ছয়টার দিকে শহীদ মিনারের পাশে চায়ের দোকানগুলোর সামনে একটি ককটেলের বিস্ফোরণ ঘটে। এতে ঢাকা কলেজের দুই শিক্ষার্থী সবুজ (২৫) ও ফারাবি (২৫), ঢাকা বিশ্ববিদ্যালয়ের শিক্ষার্থী শম্পা আক্তার (২০) এবং অজ্ঞাতপরিচয়ের আরেকজন স্প্লিন্টার বিদ্ধ হন। তাঁরা ঢাকা মেডিকেল কলেজ হাসপাতালে চিকিৎসা নিয়েছেন।
এদিকে একই সময় টিএসসির অদূরে মিলন চত্বরে একটি ককটেল বিস্ফোরণ হয়। এতে সেখানে উপস্থিত চার শিক্ষার্থী তামান্না (২২), নিয়াজ (২২), এমদাদুল (২২), শামিম (২৩) আহত হন। তাঁরা ঢাকা মেডিকেলে চিকিৎসা নিয়েছেন।
ঢাকা মেডিকেল কলেজ হাসপাতালের পুলিশ ক্যাম্পের দায়িত্বপ্রাপ্ত কর্মকর্তা উপপরিদর্শক (এসআই) মোজাম্মেল হক প্রথম আলোকে ঘটনা দুটির সত্যতা নিশ্চিত করেছেন।
