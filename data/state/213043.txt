
সিটি করপোরেশন নির্বাচন শেষ হয়েছে প্রায় দেড় বছর হলো। এই সময়ে রাজধানীর অনেক স্থানেই লেগেছে উন্নয়নের ছোঁয়া। আবার কোথাও এখনো কোনো কাজই হয়নি। নির্বাচিত কাউন্সিলররাই বা কী করছেন? আবার নতুন করে যেসব এলাকা অন্তর্ভুক্ত হয়েছে, সেসব এলাকায় হাতই দেয়নি দুটি করপোরেশন। এ নিয়ে ভোটারদের মধ্যে আছে নানা ক্ষোভ-আক্ষেপ। এলাকার সমস্যা, সম্ভাবনা, অভাব-অভিযোগ, সুবিধা-অসুবিধা নিয়ে নিয়মিত প্রকাশিত হবে ওয়ার্ডের চালচিত্র
উত্তরা মডেল টাউনের ১৪টি সেক্টর ঢাকা উত্তর সিটি করপোরেশনের ১ নম্বর ওয়ার্ডের আওতাধীন। গত বছরের এপ্রিলে সিটি করপোরেশন নির্বাচনের আগে উত্তরার অন্যতম সমস্যা ছিল সেক্টরের ভেতরকার ভাঙাচোরা রাস্তাঘাট। রাস্তা সংস্কার হলেও উত্তরাবাসীর ভোগান্তি কমেনি। দিনের বেশ কিছু সময় যানজটে কাটাতে হচ্ছে উত্তরাবাসীকে।
শহর থেকে একটু দূরে নিরিবিলি পরিবেশে আদর্শ জীবনযাপনের জন্য উত্তরা মডেল টাউন (উপশহর) গড়ে তোলার পরিকল্পনা করা হয় ১৯৭০-এর দশকে। কমপক্ষে ১০ লাখ মানুষ সব রকম নাগরিক সুযোগ-সুবিধা ভোগ করতে পারবে এমন পরিকল্পনা করেই উত্তরায় ১৪টি সেক্টর নির্মাণ করা হয়। সর্বশেষ সিটি করপোরেশন নির্বাচনে উত্তরা এলাকায় ভোটার ছিলেন ৬৩ হাজারের বেশি। উত্তরায় বসবাস করেন কয়েক লাখ মানুষ।২০১৫ সালের ২৮ এপ্রিল ঢাকা উত্তর সিটি করপোরেশন (ডিএনসিসি) নির্বাচনের আগে উত্তরার ১৪টি সেক্টরের প্রায় প্রতিটির ভেতরের রাস্তাঘাট ভাঙাচোরা ও খানাখন্দে ভরা ছিল। এসব রাস্তায় ঝাঁকুনি খেতে খেতে যানবাহন চলাচল করত। গত দেড় বছরে রাস্তাঘাটের পরিস্থিতি অনেকটাই ভালো হয়েছে।ডিএনসিসি সূত্রে জানা গেছে, ২০১৫-১৬ অর্থবছরে ৬৮ কোটি টাকা ব্যয়ে উত্তরার বিভিন্ন সেক্টরের ৫২টি সড়ক সংস্কার করেছে ডিএনসিসি। এ সময় প্রায় ২৩ কিলোমিটার সড়ক, ১৫ কিলোমিটার ফুটপাত ও ২৭ কিলোমিটার পানিনিষ্কাশন নালা সংস্কার করা হয়।তবে সড়ক উন্নয়নের জন্য কয়েক শ গাছ কাটে ডিএনসিসি কর্তৃপক্ষ। গাছ কাটা নিয়ে ক্ষোভ দেখা দেয় উত্তরার বিভিন্ন সেক্টেরের বাসিন্দাদের মধ্যে। আগের চেয়ে প্রশস্ত করে ওই সড়কগুলো ডিএনসিসি কর্তৃপক্ষ সংস্কার করায় বাসিন্দাদের ক্ষোভ অনেকটাই কমেছে।উত্তরা ৬ নম্বর সেক্টরের সভাপতি মো. নজরুল ইসলাম প্রথম আলোকে বলেন, রাস্তাগুলো আগের চেয়ে ভালো হওয়ায় বাসিন্দারা খুশি। নাগরিকেরা যেমন আশা করে, সেভাবে কাজ হলে সবাই সন্তুষ্ট হয়। সিটি করপোরেশন রাস্তাগুলোয় সবুজায়ন করতে গাছ লাগানোর চেষ্টা করছে।
গত বছর সিটি করপোরেশন নির্বাচনে আওয়ামী লীগ-সমর্থিত প্রার্থী আফছার উদ্দিন খান ১ নম্বর ওয়ার্ডের কাউন্সিলর নির্বাচিত হন। আফসার উদ্দিন প্রথম আলোর সঙ্গে এলাকার বিভিন্ন বিষয়ে কথা বলেন। আফছার উদ্দিন বলেন, ‘সার্বক্ষণিক এলাকার উন্নয়নে কাজ করছি। উত্তরার সড়ক, ফুটপাত ও ড্রেন উন্নয়নে বিশেষ বরাদ্দ আনা হয়েছে। গত দেড় বছরে অনেক সড়ক সংস্কার করা হয়েছে। আর এক বছর পরে উত্তরায় কোনো খারাপ সড়ক থাকবে না।’ যানজট সমস্যার বিষয়ে কাউন্সিলর বলেন, যানজট নিরসন সিটি করপোরেশনের একার পক্ষে সম্ভব নয়। সড়কে অবৈধ পার্কিং ও দোকানপাট উচ্ছেদ করা হচ্ছে। কয়েকটি সড়ক একমুখী চলাচলের ব্যবস্থা করে যানজট নিয়ন্ত্রণের চেষ্টা করা হবে। আফছার উদ্দিন বলেন, ‘জনগণ ভোট দিয়েছে। দৈনিক কার্যালয়ে বসে তাদের অভিযোগ শোনার চেষ্টা করি। জন্মসনদ, ওয়ারিশ সনদ, নাগরিক সনদ যতটা সম্ভব দ্রুত দেওয়ার চেষ্টা করি।’ আগামী বছরের শুরুতেই উত্তরার সব সেক্টরে এলইডি সড়কবাতি লাগানো হবে বলে কাউন্সিলর জানান।
চলতি অর্থবছরেও উত্তরার ১৪টি সেক্টরের সব সেক্টরেরই কয়েকটি করে সড়ক সংস্কারের তালিকায় আছে। ডিএনসিসি সূত্রে জানা যায়, এ অর্থবছরে ১২৫ কোটি টাকা ব্যয়ে উত্তরার বিভিন্ন সেক্টরের প্রায় ৪০ কিলোমিটার সড়ক, ৪৯ কিলোমিটার ফুটপাত এবং ২০ কিলোমিটার ড্রেন নির্মাণ করা হবে।প্রায় প্রতিটি সেক্টরেই বেসরকারি স্কুল অবস্থিত। স্কুলে ক্লাস শুরু ও শেষের সময় পুরো সেক্টরে যানজট ছড়িয়ে পড়ে বলে এলাকার বাসিন্দারা জানান। মূলত শিক্ষার্থীদের নিতে ও দিতে আসা ব্যক্তিগত গাড়িগুলোর কারণে এই যানজট তৈরি হয়। স্কুল চলার সময় এসব গাড়ি সড়কের ওপরেই পার্কিং করা হয়।যানজটের একই চিত্র উত্তরার গুরুত্বপূর্ণ পয়েন্ট আবদুল্লাহপুর বাসস্ট্যান্ড, জসীমউদ্দীন মোড় এবং হজরত শাহজালাল আন্তর্জাতিক বিমানবন্দর চত্বরেও।ঢাকার ভেতরে চলাচলকারী বাসগুলো সড়কের যত্রতত্র দাঁড়ানোয় এবং সিএনজি স্টেশনে আসা গাড়িগুলো সড়কে সারি করে থাকায় আবদুল্লাহপুর বাসস্ট্যান্ড এলাকায় সার্বক্ষণিক যানজট লেগে থাকছে। জসীমউদ্দীন সড়কের মোড়ে দিনের কোনো না কোনো সময় যানজটে পড়তে হয় উত্তরাবাসীকে।উত্তরা ৩ নম্বর সেক্টরের বাসিন্দা জাকারিয়া হোসেন বলেন, ধানমন্ডি কিংবা ফার্মগেট থেকে উত্তরার দূরত্ব খুব বেশি না হলেও যানজটের কারণে পৌঁছাতে দু-তিন ঘণ্টা লেগে যায়। আবাসিক এলাকা হলেও উত্তরায় বাণিজ্যিক প্রতিষ্ঠান বেশি হয়ে গেছে। যেখানে-সেখানে গাড়ি রেখে দেওয়ায় সেক্টরের ভেতরে যানজট হচ্ছে।আবাসিক এলাকা হলেও উত্তরায় স্থায়ী কাঁচাবাজার নেই। কাঁচাবাজার না থাকায় উত্তরার বিভিন্ন সেক্টরের অলিগলিতে গড়ে উঠেছে অবৈধ দোকানপাট। কোথাও বসেছে ভাসমান কাঁচাবাজার। গলির মুখে পসরা সাজিয়ে বসছেন ভাসমান দোকানিরা। ফুটপাত দখল করে দোকান বসানোয় পথচারীদের চলাচলে সমস্যা হচ্ছে।এলাকার বাসিন্দারা সেক্টরগুলোর নিরাপত্তা জোরদার করতে ক্লোজড সার্কিট (সিসি) ক্যামেরা বসানো, সেক্টরের ভেতরে গড়ে ওঠা অবৈধ দোকানপাট উচ্ছেদ, হকার উচ্ছেদ, পার্ক উন্নয়ন, যানজট কমানো, ঢাকা-ময়মনসিংহ সড়কের সার্ভিস সড়ক সংস্কার ও পার্কিংমুক্ত করার দাবি জানান।
