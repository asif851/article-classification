
ভারতে পাঁচ বছরের (মাল্টিপল এন্ট্রি ভ্রমণ) ভিসার জন্য আবেদন করতে মুক্তিযোদ্ধাদের এখন থেকে কোনো অ্যাপয়েন্টমেন্ট করা লাগবে না। বাংলাদেশের মুক্তিযোদ্ধাদের বিশেষ সৌজন্য স্বীকৃতি দিয়ে ভারত সরকার এই বিধান বর্ধিত করেছে। 
আজ মঙ্গলবার এক সংবাদ বিবৃতিতে ভারতীয় হাইকমিশন, বাংলাদেশ এ তথ্য জানিয়েছে। এত দিন শুধু ৬৫ বছরের ঊর্ধ্বে যেকোনো বাংলাদেশি নাগরিক আবেদন ছাড়াই পাঁচ বছর মাল্টিপল এন্ট্রি ভ্রমণ ভিসা পেতেন। এখন থেকে দেশের মুক্তিযোদ্ধারা এই সেবা পাবেন। ভিসা পেতে মুক্তিযোদ্ধারা অ্যাপয়েন্টমেন্ট ছাড়াই ভ্রমণ আবেদনপত্র ঢাকার গুলশানে ইন্ডিয়ান ভিসা অ্যাপ্লিকেশন সেন্টারে সরাসরি জমা দিতে পারবেন। এ ছাড়া চট্টগ্রাম, রাজশাহী, সিলেট, বরিশাল, খুলনা, যশোর, ময়মনসিংহ ও রংপুর আইভিএসিতে সরাসরি জমা দেওয়া যাবে। আবেদনের সঙ্গে মুক্তিযোদ্ধা সনদের ফটোকপি, আইডি অথবা জাতীয় পরিচয়পত্রের একটি ফটোকপি সংযুক্ত থাকতে হবে। আবেদন জমা দেওয়ার সময় আইভিএসিতে মুক্তিযুদ্ধের সনদের মূল কপি দেখাতে হবে। এ ছাড়া ভ্রমণ ভিসা পেতে অন্য শর্তাবলি অপরিবর্তিত থাকবে। বিস্তারিত জানতে- www.ivacbd.com
