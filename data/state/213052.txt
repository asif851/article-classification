
মানবতাবিরোধী অপরাধের দায়ে মৃত্যুদণ্ডের চূড়ান্ত রায় পুনর্বিবেচনা চেয়ে জামায়াতে ইসলামীর কেন্দ্রীয় নির্বাহী পরিষদের সদস্য মীর কাসেম আলীর করা আবেদনের ওপর আগামীকাল বুধবার শুনানির দিন ধার্য রয়েছে।
এর আগে ২৫ জুলাই প্রধান বিচারপতি সুরেন্দ্র কুমার সিনহার নেতৃত্বাধীন পাঁচ সদস্যের আপিল বেঞ্চ ২৪ আগস্ট শুনানির দিন ধার্য করেন।বেঞ্চের অন্য চার সদস্য হলেন বিচারপতি সৈয়দ মাহমুদ হোসেন, বিচারপতি হাসান ফয়েজ সিদ্দিকী ও বিচারপতি মির্জা হোসেইন হায়দার ও বিচারপতি মোহাম্মদ বজলুর রহমান।
মঙ্গলবার বিকেলে সুপ্রিম কোর্টের ওয়েবসাইটে দেখা যায়, ‘রায়ের বিরুদ্ধে’ হিসেবে শুনানির জন্য আপিল বিভাগের বুধবারের দৈনন্দিন কার্যতালিকায় রিভিউ আবেদনটি ৫ নম্বর ক্রমিকে রয়েছে, সঙ্গে রয়েছে একটি মুলতবির আবেদন।
মুলতবি আবেদন বিষয়ে মীর কাসেমের প্রধান আইনজীবী খন্দকার মাহবুব হোসেন প্রথম আলোকে বলেন, ‘আমরা একটি মুলতবির আবেদন দিয়েছি। কেননা এই মামলায় আমাকে যে সহায়তা করতেন, মীর কাসেম আলীর ছেলে আরমান (মীর আহমেদ বিন কাসেম)। তাঁকে কিছুদিন আগে তুলে নেওয়া হয়েছে। নথিপত্র তাঁর কাছে। তাঁর বাসায়ও কেউ নেই। আশা ছিল, হয়তো বা পুলিশ তাঁকে থানায় সোপর্দ করলে বা কারাগারে পাঠালে সেখানে গিয়ে দেখা করে হুদিস পাব কোথায় কাগজপত্রগুলো আছে। এসব কারণে তিন সপ্তাহ সময় চাওয়া হয়েছে।’
মুক্তিযুদ্ধকালে মানবতাবিরোধী অপরাধের দায়ে একাত্তরের গুপ্তঘাতক কুখ্যাত আলবদর বাহিনীর নেতা মীর কাসেমের মৃত্যুদণ্ড বহাল রেখে আপিলের পূর্ণাঙ্গ রায় ৬ জুন প্রকাশের পর তা পুনর্বিবেচনা চেয়ে ১৯ জুন আবেদন করেন মীর কাসেম। রাষ্ট্রপক্ষ এই রিভিউ আবেদনের শুনানির দিন ধার্যের জন্য আবেদন জানালে ২১ জুন চেম্বার বিচারপতি বিষয়টি ২৫ জুলাই আপিল বিভাগের নিয়মিত বেঞ্চে শুনানির জন্য পাঠান। ২৫ জুলাই আসামিপক্ষ প্রস্তুতির জন্য দুই মাস সময়ের আবেদন জানালে আপিল বিভাগ ২৪ আগস্ট শুনানির দিন ধার্য করেন দেন।
এর আগে ২০১২ সালের ১৭ জুন মানবতাবিরোধী অপরাধের মামলায় মীর কাসেমকে গ্রেপ্তার করা হয়।
