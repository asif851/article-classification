
দশম জাতীয় সংসদের প্রথম অধিবেশনের দিন ২৯ জানুয়ারি সারা দেশে হরতালের কর্মসূচি দিতে যাচ্ছে বিএনপির নেতৃত্বাধীন ১৮-দলীয় জোট। গতকাল সোমবার রাতে বিএনপির চেয়ারপারসন খালেদা জিয়ার সভাপতিত্বে তাঁর গুলশান কার্যালয়ে অনুষ্ঠিত জোটের বৈঠকে এই সিদ্ধান্ত নেওয়া হয় বলে বার্তা সংস্থা ইউএনবি জানিয়েছে।বৈঠক শেষে ১৮-দলীয় জোটের এই সিদ্ধান্তের কথা জানান ইসলামিক পার্টির চেয়ারম্যান আবদুল মবিন।কাল বুধবার বিএনপির চেয়ারপারসন এবং জোট নেত্রী খালেদা জিয়া সংবাদ সম্মেলন করে নতুন কর্মসূচির ঘোষণা করবেন। পাশাপাশি ৫ জানুয়ারির নির্বাচন নিয়ে জোটের পর্যবেক্ষণও তুলে ধরবেন তিনি। প্রায় দুই মাস পর গতকাল ১৮-দলীয় জোটের শীর্ষ নেতারা বৈঠকে বসে দেশের রাজনৈতিক পরিস্থিতি নিয়ে কথা বলেন। একই সঙ্গে ভবিষ্যত্ করণীয় নিয়ে আলোচনা হয়।বৈঠক শেষে এলডিপির সভাপতি অলি আহমদ সাংবাদিকদের জানান, আন্দোলনের ভুলত্রুটি, সমস্যা ও পরবর্তী করণীয় নিয়ে আলোচনা হয়েছে।বৈঠক সূত্রে জানা গেছে, ১৯ জানুয়ারি বিএনপির প্রতিষ্ঠাতা জিয়াউর রহমানের জন্মদিন এবং বিশ্ব ইজতেমার জন্য আপাতত কঠোর কর্মসূচি থাকছে না। তবে কর্মীদের মনোবল চাঙা করে সরকারবিরোধী আন্দোলন জোরদার করতে শিগগিরই খালেদা জিয়া দেশের বিভিন্ন এলাকা সফরে যাবেন।
 
