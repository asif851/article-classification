
প্রতিরক্ষা গোয়েন্দা মহাপরিদপ্তরের (ডিজিএফআই) সাবেক মহাপরিচালক মেজর জেনারেল (অব.) রেজ্জাকুল হায়দার চৌধুরী রায়ের প্রতিক্রিয়ায় বলেছেন, ‘এটি সাজানো রায়। এই রায়ের বিরুদ্ধে আমার কিছু বলার নেই।’অস্ত্র চোরাচালান মামলায় যে ১৪ জনের ফাঁসির আদেশ হয়েছে তার মধ্যে রেজ্জাকুল হায়দার চৌধুরীও আছেন। এ ছাড়া অস্ত্র আটক মামলার দুটি ধারায় তিনিসহ ১৪ জন যাবজ্জীবন ও সাত বছর করে কারাদণ্ড পান। আজ বৃহস্পতিবার দুপুর সাড়ে ১২টার দিকে চট্টগ্রামের বিশেষ ট্রাইব্যুনাল-১-এর বিচারক এস এম মজিবুর রহমান এ রায় ঘোষণা করেন।রায় ঘোষণার পর রেজ্জাকুল হায়দার চৌধুরী বলেন, ‘ঘটনা তদন্তে যে কমিটি গঠন করা হয়েছিল, আমি তার সদস্য ছিলাম। সাবেক সচিব ওমর ফারুকও সদস্য ছিলেন। তাঁকে দিয়ে আমার বিরুদ্ধে অন্যায়ভাবে মিথ্যা কথা বলানো হয়েছে।’ 
