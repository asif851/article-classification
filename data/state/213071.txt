
মিরসরাই ট্র্যাজেডি দিবস আজ বৃহস্পতিবার। ২০১১ সালের ১১ জুলাই চট্টগ্রামের মিরসরাই উপজেলার আবু তোরাব সড়কের সৈদালী এলাকায় ট্রাক রাস্তার পাশের ডোবায় পড়ে ৪২ ছাত্রসহ ৪৪ জন নিহত হয়। ছাত্ররা খেলা দেখে ওই ট্রাকে করে বাড়ি ফিরছিল। ওই ঘটনায় শুধু আবু তোরাব উচ্চবিদ্যালয়েরই ৩৪ জন শিক্ষার্থী মারা যায়। এ ছাড়া আবু তোরাব সরকারি প্রাথমিক বিদ্যালয়ের তিনজন এবং আবু তোরাব এসএম সরকারি প্রাথমিক বিদ্যালয়, আবু তোরাব ফাজিল মাদ্রাসা ও প্রফেসর কামালউদ্দীন চৌধুরী কলেজের দুজন করে ছাত্র মারা যায়। স্বেচ্ছাসেবী সংগঠন প্রিন্সেস ডায়ানা মেমোরিয়াল ক্লাব বাংলাদেশের সদস্য মোরশেদ শিবলী বলেন, ১১ জুলাইয়ের মর্মান্তিক ওই সড়ক দুর্ঘটনার দিনটিকে জাতীয় নিরাপদ সড়ক দিবস ঘোষণা করা উচিত।  আবু তোরাব উচ্চবিদ্যালয়ের প্রধান শিক্ষক জাফর সাদেক বলেন, ওই দিন নিহত শিক্ষার্থীদের মধ্যে অনেকেই অসম্ভব মেধাবী ছিল। বিদ্যালয়ের শিক্ষার্থীরা জানায়, ১১ জুলাইয়ের কথা তারা কখনো ভুলবে না। এই দিন তারা অনেক সহপাঠীকে হারিয়েছে। ২০১২ সালের ১১ জুলাই দুর্ঘটনাস্থলে স্মৃতিসৌধ নির্মাণের জন্য ভিত্তিপ্রস্তর স্থাপন করেন স্থানীয় সাংসদ মোশাররফ হোসেন ও উপজেলা চেয়ারম্যান মো. গিয়াস উদ্দীন। কিন্তু এখনো স্মৃতিস্তম্ভটি নির্মাণ করা হয়নি। আবু তোরাব উচ্চবিদ্যালয়ের প্রধান শিক্ষক জাফর সাদেক বলেন, তাঁরা চেয়েছিলেন দুর্ঘটনার স্থানে একটি স্মৃতিস্তম্ভ হোক। কিন্তু এখনো সেটি হয়নি। স্থানীয় ইউপি চেয়ারম্যান শাহীনুল কাদের চৌধুরী বলেন, মিরসরাইবাসী চেয়েছিল দুর্ঘটনাস্থলে একটি স্মৃতিস্তম্ভ হোক। কিন্তু সেটি নির্মিত না হওয়ায় এলাকাবাসী হতাশ। যোগাযোগ করা হলে সাংসদ মোশাররফ হোসেন ও উপজেলা পরিষদের চেয়ারম্যান মো. গিয়াস উদ্দীন বলেন, শিগগিরই স্মৃতিস্তম্ভটির নির্মাণকাজ শুরু হবে।
