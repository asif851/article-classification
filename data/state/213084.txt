
কালক্ষেপণ না করে বিচারাধীন যুদ্ধাপরাধীদের মৃত্যুদণ্ড কার্যকরসহ সব যুদ্ধাপরাধীর বিচার দাবি করেছেন বক্তারা। তাঁরা বলেন, প্রয়াত নূর-উজ-জামানের শুরু করা রাজাকারবিরোধী আন্দোলনের ধারাবাহিকতায় এসব যুদ্ধাপরাধীর বিচার জনগণের দাবি। পাশাপাশি আইন করে জামায়াত-শিবিরসহ স্বাধীনতাবিরোধী রাজনীতি ও সংগঠন নিষিদ্ধের দাবিও জানান তাঁরা।
আজ শনিবার বিকেলে রাজধানীর পাবলিক লাইব্রেরির সেমিনার কক্ষে আয়োজিত ‘লেফটেন্যান্ট কর্নেল কাজী নূর-উজ-জামান, বীর উত্তম (অব.)-এর তৃতীয় মৃত্যুবার্ষিকী’ শীর্ষক আলোচনা সভায় বক্তারা এসব কথা বলেন। সমাজ চিন্তা ফোরাম আয়োজিত এ সভায় সভাপতিত্ব করেন ফোরামের আহ্বায়ক কামাল হোসেন।মুক্তিযুদ্ধকালীন ৭ নম্বর সেক্টরের অধিনায়ক এবং একাত্তরের ঘাতক-দালাল নির্মূল কমিটির উদ্যোক্তা ও প্রধান সমন্বয়কারী কাজী নূর-উজ-জামানের সঙ্গে কাজ করার বিভিন্ন স্মৃতিচারণা করেন মেজর জেনারেল (অব.) কে এম সফিউল্লাহ। নতুন প্রজন্মের প্রতি আহ্বান জানিয়ে সফিউল্লাহ বলেন, কাজী নূর-উজ-জামান মুক্তিযুদ্ধ-পরবর্তী রাজাকারবিরোধী যে আন্দোলন শুরু করেছিলেন, সেটাকে এগিয়ে নিতে হবে তরুণদের।ফোরামের সদস্যসচিব রঞ্জন দাশের সঞ্চালনায় আলোচনা সভায় আরও বক্তব্য দেন প্রয়াত নূর-উজ-জামানের মেয়ে লুবনা মারিয়াম, মুক্তিযুদ্ধ জাদুঘরের ট্রাস্টি আক্কু চৌধুরী, অধ্যাপক শেখ বাতেন, আইনজীবী খুরসিদ আলম, ৭ নম্বর সেক্টর পরিষদের আহ্বায়ক এম এ গফুর প্রমুখ।
