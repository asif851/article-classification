
রাজশাহী বিশ্ববিদ্যালয়ে গত রোববারের হামলার সময় অস্ত্রধারী একজনের ছবি গতকাল মঙ্গলবার প্রথম আলোর প্রথম পাতায় ছাপা হয়েছিল। গতকাল তাঁর পরিচয় নিশ্চিত হওয়া গেছে।
অস্ত্রধারী ওই যুবকের নাম আনোয়ারুল ইসলাম ওরফে শুভ্র। তিনি বিশ্ববিদ্যালয় ছাত্রলীগের উপ-প্রচার সম্পাদক।
আনোয়ারুল রাষ্ট্রবিজ্ঞান বিভাগের তৃতীয় বর্ষের ছাত্র।
গতকাল বিকেলে আনোয়ারুল ইসলামের মুঠোফোনে যোগাযোগ করা হয়। পত্রিকায় ছাপা ছবি সম্পর্কে তাঁর মতামত জানতে চাওয়া হলে তিনি বলেন, ‘এটি তাঁর ছবি না হওয়ারই কথা। কারণ, তিনি ওই দিন ক্যাম্পাসে যাননি।’ 
 রোববার ক্যম্পাসে মোট ছয়জনকে অস্ত্রহাতে দেখা গেছে। বাকি পাঁচজনও ছাত্রলীগের নেতা। এঁরা হলেন ছাত্রলীগের বিশ্ববিদ্যালয় কমিটির যুগ্ম সম্পাদক নাসিম আহাম্মেদ, সাংগঠনিক সম্পাদক শামসুজ্জামান ও ফয়সাল আহাম্মেদ, পরিবেশবিষয়ক সম্পাদক মুস্তাকিম বিল্লাহ এবং বিগত কমিটির যুগ্ম সম্পাদক সুদীপ্ত সালাম।
এদের মধ্যে নাসিম আহাম্মেদ ও শামসুজ্জামানকে সংগঠন থেকে বহিষ্কার করা হয়েছে।
 
