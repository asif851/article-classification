
সিলেটের শাহজালাল বিজ্ঞান ও প্রযুক্তি বিশ্ববিদ্যালয় শাখা ছাত্রলীগের তিন নেতাকে অব্যাহতি দেওয়া হয়েছে। কেন স্থায়ী বহিষ্কার করা হবে না, তা জানাতে চেয়ে সংগঠনের পক্ষ থেকে তাঁদের কারণ দর্শানোর নোটিশও দেওয়া হয়েছে।
এই তিন নেতা হলেন-বিশ্ববিদ্যালয় শাখা ছাত্রলীগের সহসভাপতি আবু সাঈদ আকন্দ ও অঞ্জন রায় এবং যুগ্ম সাধারণ সম্পাদক মাজেদুল ইসলাম।
ছাত্রলীগের কেন্দ্রীয় কমিটির সভাপতি সাইফুর রহমান সোহাগ আজ মঙ্গলবার সকালে প্রথম আলোকে বলেন, গত রোববার শিক্ষকদের ওপর হামলায় জড়িত থাকার অভিযোগ ওঠায় এই তিন নেতাকে বিশ্ববিদ্যালয় ছাত্রলীগের সব কর্মকাণ্ড থেকে অব্যাহতি দেওয়া হয়েছে।
কয়েকজন শিক্ষকের সঙ্গে অসৌজন্যমূলক আচরণের অভিযোগ এনে বিশ্ববিদ্যালয়ের উপাচার্যের পদত্যাগের দাবিতে ১২ এপ্রিল থেকে আন্দোলন করছে শিক্ষকদের একাংশ। অন্যদিকে এ আন্দোলনের বিপক্ষে অবস্থান নিয়েছেন সরকার-সমর্থক হিসেবে পরিচিত শিক্ষকদের অপর একটি অংশ। এর পাশাপাশি উপাচার্যবিরোধী আন্দোলন থেকে সরে দাঁড়ানোর দাবিতে ‘সাধারণ শিক্ষার্থী’ ব্যানারে আন্দোলনে নেমেছে বিশ্ববিদ্যালয় শাখা ছাত্রলীগ।
শিক্ষা মন্ত্রণালয় গত ২৪ আগস্ট এক নির্দেশনায় আন্দোলনরত শিক্ষকদের আন্দোলন বন্ধ রেখে স্বাভাবিক শিক্ষা কার্যক্রম চালিয়ে বিশ্ববিদ্যালয় সচল রাখার আহ্বান জানিয়েছিল। গত রোববার সকালে উপাচার্যবিরোধী আন্দোলন চলাকালে ব্যানার কেড়ে নিয়ে শিক্ষকদের ওপর হামলা চালায় ছাত্রলীগ। এর আগে আন্দোলনরত শিক্ষকদের হাতে লাঞ্ছিত হন উপাচার্য মো. আমিনুল হক ভুইয়া।
শিক্ষকদের ওপর হামলার প্রতিবাদে গতকাল সোমবার বিশ্ববিদ্যালয়ের আন্দোলনরত শিক্ষকেরা সকাল নয়টা থেকে দুপুর ১২টা পর্যন্ত কর্মবিরতি পালন করেন। তবে সব বিভাগের পরীক্ষা কর্মবিরতির আওতামুক্ত ছিল।
আরও পড়ুন:
ছাত্রলীগের হাতে শিক্ষক এবং শিক্ষকের হাতে উপাচার্য লাঞ্ছিত
