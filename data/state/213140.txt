
রাজধানীর ফার্মগেট ও শাহবাগ এলাকায় আজ সোমবার পৃথক সড়ক দুর্ঘটনায় দুজন নিহত হয়েছেন।
নিহত ব্যক্তিরা হলেন মো. আক্কাস (৪৫) ও আমেনা বেগম (৫০)। আক্কাস ফার্মগেট এলাকায় ফুটপাতে পত্রিকা বিক্রি করতেন।
তেজগাঁও থানার পুলিশ জানায়, সকাল সাতটার দিকে পল্লবী থেকে আসা বিআরটিসির একটি বাসের চালক নিয়ন্ত্রণ হারালে বাসটি লোহার রেলিং ভেঙে ফুটপাতে উঠে যায়। এ সময় মো. আক্কাস বাসটির নিচে চাপা পড়েন। ঘটনাস্থলে তাঁর মৃত্যু হয়।
স্থানীয় লোকজন জানান, বেশ কিছুক্ষণ বাসের নিচে আক্কাসের লাশ আটকে ছিল। পরে পুলিশ এসে রেকার দিয়ে বাসটি উঁচু করে লাশ বের করে ঢাকা মেডিকেল কলেজ হাসপাতালের মর্গে পাঠায়।
সকাল পৌনে ১০টার দিকে শাহবাগের রূপসী বাংলা হোটেলের সামনে রাস্তা পার হওয়ার সময় সিএনজিচালিত অটোরিকশার ধাক্কায় মারা যান আমেনা বেগম।
পুলিশ জানায়, আমেনা বেগম ও তাঁর জামাই মো. ইকবাল হোসেন রাস্তা পার হচ্ছিলেন। হঠাত্ একটি সিএনজিচালিত অটোরিকশা তাঁদের ধাক্কা দেয়। এতে দুজনই রাস্তার ওপর ছিটকে পড়েন। তাঁদের ঢাকা মেডিকেল কলেজ হাসপাতালে নিয়ে যায় কর্তব্যরত পুলিশ। চিকিত্সাধীন অবস্থায় বেলা একটার দিকে আমেনা বেগম মারা যান। ইকবাল হোসেন সেখানে চিকিত্সাধীন রয়েছেন। তাঁর অবস্থা আশঙ্কাজনক বলে জানিয়েছেন চিকিত্সকেরা।
উদ্ধারকারী পুলিশ কর্মকর্তা রমনা থানার সহকারী উপপরিদর্শক (এএসআই) সুমন কান্ত দে জানান, ‘আমেনা বেগম বঙ্গবন্ধু শেখ মুজিব মেডিকেল বিশ্ববিদ্যালয়ে চিকিত্সার জন্য যাচ্ছিলেন। পথেই এ দুর্ঘটনা ঘটে। আমরা তাঁদের হাসপাতালে নিয়ে যাই।’
