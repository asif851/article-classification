
কক্সবাজারের টেকনাফ উপজেলার সাবরাং ইউনিয়নের ৫ নম্বর স্লুইসগেটসংলগ্ন এলাকা থেকে তিনটি বস্তাভর্তি ৪ লাখ ৩০ হাজার ইয়াবা বড়ি উদ্ধার করেছে বর্ডার গার্ড বাংলাদেশ (বিজিবি)। এ ঘটনায় কেউ আটক হয়নি।
আজ রোববার ভোররাত চারটার দিকে ইয়াবা বড়িগুলো উদ্ধার করা হয়েছে।
টেকনাফ ২ বিজিবির অধিনায়ক লেফটেন্যান্ট কর্নেল এস এম আরিফুল ইসলাম জানান, গোপন তথ্যের ভিত্তিতে বিজিবির একটি দল ওই এলাকায় অভিযানে যায়। তাদের দেখে পাচারকারী চক্রের সদস্যরা তিনটি বস্তা ফেলে দৌড়ে পাশের গ্রামে ঢুকে পালিয়ে যায়। পরে ওই বস্তার ভেতর থেকে পলিথিন ব্যাগে মোড়ানো প্রায় ১৩ কোটি টাকার মূল্যের ৪ লাখ ৩০ হাজার ইয়াবা বড়ি পাওয়া যায়।
আরিফুল ইসলাম আরও বলেন, ইয়াবাগুলো ব্যাটালিয়ন সদরে জমা রাখা হয়েছে। পরে এগুলো ঊর্ধ্বতন কর্মকর্তাদের সামনে ধ্বংস করা হবে।
