
স্বাস্থ্যমন্ত্রী মো. নাসিম বিএনপির চেয়ারপারসন খালেদা জিয়াকে দেশে ফিরে নির্বাচনের প্রস্তুতি নেওয়ার আহ্বান জানিয়েছেন। তবে বিএনপি নির্বাচনে এলে জিম্বাবুয়ের মতো হারবে বলেও মন্তব্য করেন তিনি।আজ মঙ্গলবার বাংলাদেশ মেডিকেল অ্যাসোসিয়েশন মিলনায়তনে এক সমাবেশে তিনি এ কথা বলেন। বাংলাদেশ উপজেলা পরিষদ অ্যাসোসিয়েশন এ সমাবেশের আয়োজন করে।
খালেদা জিয়ার উদ্দেশে স্বাস্থ্যমন্ত্রী বলেন, ‘দেশে ২০১৯ সালে শেখ হাসিনার নেতৃত্বে নির্বাচন হবে। দেশে ফিরে আপনি সেই নির্বাচনে অংশ নেওয়ার প্রস্তুতি নিন।’
বিএনপিকে উদ্দেশ করে আওয়ামী লীগের সভাপতিমণ্ডলীর এই সদস্য আরও বলেন, ‘বিএনপি এখন কোথাও নেই। জনবিচ্ছিন্ন হয়ে রাজনীতি করা যায় না। বিএনপি-জামায়াতের বিরুদ্ধে আমরা যত দিন আন্দোলন করেছি, প্রতিদিন আমরা মার খেয়েছি, জেলে গেছি। কিন্তু এসব নিয়ে দুঃখ করিনি। কিন্তু আপনারা সারাক্ষণ দুঃখ করছেন। আন্দোলন করবেন আর পুলিশ কি চুমো দিবে! আপনারা জনগণের জন্য আন্দোলন করেন। নৈরাজ্য করবেন না।’
স্বাস্থ্যমন্ত্রী আরও বলেন, প্যারিসে বোমা হামলা হয়েছে। প্রায় ১২৯ জন মারা গেছে। কিন্তু কেউ সেই দেশের প্রেসিডেন্টের পদত্যাগ দাবি করেনি। কিন্তু বাংলাদেশে বিদেশি হত্যা, শিয়াদের ওপর হামলার পর প্রধানমন্ত্রীর পদত্যাগ চাওয়া হয়েছে।
ওই অনুষ্ঠানে নৌপরিবহনমন্ত্রী শাজাহান খান বলেন, অ্যামনেস্টি ইন্টারন্যাশনালকে ‘ঝাঁটা-পেটা’ করা হবে। তাদের এ দেশে কাজ করতে দেওয়া হবে না। এ ছাড়া সংসদ নিয়ে মন্তব্য করায় টিআইবির বিরুদ্ধে ব্যবস্থা নিতেও প্রধানমন্ত্রীর কাছে অনুরোধ জানান তিনি।
অনুষ্ঠানে উপজেলা পরিষদের চেয়ারম্যান ও ভাইস চেয়ারম্যানেরা সন্ত্রাসের বিরুদ্ধে ৬ ডিসেম্বর ঢাকায় মানববন্ধন ও বিক্ষোভ করার ঘোষণা দেন। একই সঙ্গে পর্যায়ক্রমে নিজ নিজ এলাকায় এ ধরনের কর্মসূচি পালন করা হবে বলেও জানিয়েছেন তাঁরা।
