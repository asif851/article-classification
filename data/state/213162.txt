
পদ্মা সেতু প্রকল্পে দুর্নীতির বিষয়টি বিশ্বব্যাংক প্রমাণ করতে না পারায় প্রধানমন্ত্রী শেখ হাসিনাকে ধন্যবাদ ও অভিনন্দন জানিয়েছে মন্ত্রিসভা। আজ সোমবার সচিবালয়ে অনুষ্ঠিত মন্ত্রিসভার নিয়মিত বৈঠকে এই ধন্যবাদ জানানো হয়।
প্রধানমন্ত্রী শেখ হাসিনার সভাপতিত্বে আজ সকালে এই বৈঠক শুরু হয়। দুপুরে বৈঠক শেষে মন্ত্রিপরিষদ সচিব মোহাম্মদ শফিউল আলম সংবাদ ব্রিফিংয়ে এ এ কথা জানান।
মন্ত্রিপরিষদ বলেছেন, বিশ্বব্যাংক পদ্মা সেতুতে দুর্নীতির অভিযোগ তোলার পর প্রধানমন্ত্রী শেখ হাসিনা বারবার তা প্রমাণের চ্যালেঞ্জ জানিয়েছিলেন। তিনি বারবার বলেছেন, এই প্রকল্পে কোনো দুর্নীতি হয়নি, হয়ে থাকলে বিশ্বব্যাংককে তা প্রমাণ করতে হবে। কিন্তু বিশ্বব্যাংক সেটি প্রমাণ করতে পারেনি। কানাডার আদালতে প্রমাণ হয়েছে পদ্মা সেতুতে কোনো দুর্নীতি হয়নি। এটি প্রধানমন্ত্রীর অবিচল অবস্থানের কারণেই সম্ভব হয়েছে।
মন্ত্রিপরিষদের সদস্যরা বৈঠকে বলেন, প্রধানমন্ত্রীর দৃঢ় অবস্থানের কারণে প্রমাণ হয়েছে, কোনো দুর্নীতি হয়নি। এজন্য তাঁকে অভিনন্দন জানিয়েছেন মন্ত্রিপরিষদ।
মন্ত্রিপরিষদ সচিব সংবাদ ব্রিফিংয়ে বলেন, দুর্নীতি হয়নি এটি প্রমাণ হওয়ায় বাংলাদেশের ভাবমূর্তি উজ্জ্বল হয়েছে। তিনি বলেন, দুর্নীতির অভিযোগ তুলে বিশ্বব্যাংক পদ্মা সেতু থেকে সরে যাওয়ায় দেশ ক্ষতিগ্রস্ত হয়েছে। আন্তর্জাতিক পরিমণ্ডলে দেশের ভাবমূর্তি নষ্ট হয়েছিল। দেশের জিডিপিও কাঙ্ক্ষিত ভাবে বাড়েনি। এই ঘটনা না ঘটলে জিডিপি ১ বা ২ শতাংশ বাড়ত।
