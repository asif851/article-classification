
কুষ্টিয়া-প্রাগপুর সড়কের ভেড়ামারা উপজেলার সাতবাড়িয়ায় গতকাল মঙ্গলবার সকাল সাড়ে সাতটার দিকে বাস উল্টে জুলিয়া খাতুন (৩০) নামের এক যাত্রী নিহত হয়েছেন।এ ঘটনায় আহত সাতজনকে ভেড়ামারা স্বাস্থ্য কমপ্লেক্স ও কুষ্টিয়া জেনারেল হাসপাতালে ভর্তি করা হয়েছে। জুলিয়া খাতুন ঝিনাইদহের কালীগঞ্জ উপজেলার আড়পাড়া গ্রামের রইচ উদ্দিনের স্ত্রী।পুলিশ সূত্রে জানা গেছে, কুষ্টিয়াগামী একটি যাত্রীবাহী বাসের চালক ঘন কুয়াশার মধ্যে নিয়ন্ত্রণ হারিয়ে ফেললে বাসটি সাতবাড়িয়া এলাকায় সড়কের পাশে উল্টে যায়। এতে ঘটনাস্থলেই ওই যাত্রী নিহত হন।ভেড়ামারা থানার ভারপ্রাপ্ত কর্মকর্তা (ওসি) পারভেজ ইসলাম বলেন, লাশ ময়নাতদন্তের জন্য কুষ্টিয়া জেনারেল হাসপাতাল মর্গে পাঠানো হয়েছে।
