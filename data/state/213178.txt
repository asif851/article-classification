
দেশে আবারও নতুন করে ‘গুম-খুন’ শুরু হয়েছে বলে অভিযোগ করেছে বিএনপি। সম্প্রতি আইনশৃঙ্খলা রক্ষাকারী বাহিনীর সদস্যরা দলের ছয় কর্মীকে গুম করেছে দাবি করে অবিলম্বে এসব ঘটনার বিচার বিভাগীয় তদন্ত দাবি করেছে দলটি।
আজ সোমবার দুপুরে রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে বিএনপির মুখপাত্র আসাদুজ্জামান রিপন এই দাবি জানান। তিনি দাবি করেন, গত ২২ থেকে ৩০ আগস্ট দেশের বিভিন্ন স্থান থেকে ছয়জনকে ‘গুম’ করা হয়েছে। তাঁরা এখনো নিখোঁজ আছেন।
আসাদুজ্জামান রিপন বলেন, সরকারি দলের দু-একজনকে বন্দুকযুদ্ধে হত্যার ঘটনার পর বিএনপি আশঙ্কা করেছিল, এরপর বিরোধী দলের নেতা-কর্মীদের গুম-খুন করা শুরু হবে। তাদের সেই আশঙ্কাই সত্যি হয়েছে। তিনি বলেন, নিখোঁজ ব্যক্তিদের স্বজনেরা আইনশৃঙ্খলা রক্ষাকারী বাহিনীর সদস্যদের দায়ী করছেন। আইনশৃঙ্খলা রক্ষাকারী বাহিনীকে এই অবস্থা থেকে বেরিয়ে আসতে হবে।
জাতীয় পার্টির (জাপা) চেয়ারম্যান এইচ এম এরশাদের বক্তব্য আমলে নেওয়ার জন্য প্রধানমন্ত্রী শেখ হাসিনার প্রতি আহ্বান জানান রিপন। তিনি বলেন, প্রধানমন্ত্রীর বিশেষ দূতও বলছেন, দেশে অন্ধকার যুগ চলছে। রিপন বলেন, তাঁরা আগে থেকেই বলে আসছেন দেশের কেউ নিরাপদ নয়। এ পরিস্থিতি স্বৈরাচার এরশাদের সামরিক শাসনকেও হার মানিয়েছে। বিরোধী নেতা-কর্মীরা গুম-গুলির আতঙ্কে কোনো কর্মসূচিও পালন করতে পারছে না।
