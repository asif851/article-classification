
নারায়ণগঞ্জের আলোচিত সাত খুন মামলার রায় আইনের শাসন প্রতিষ্ঠা ও জনগণের আতঙ্ক দূর করতে প্রত্যাশিত ভূমিকা রাখবে বলে মন্তব্য করেছেন বিএনপির ভাইস চেয়ারম্যান শামসুজ্জামান।
আজ সোমবার জাতীয় প্রেসক্লাবের সামনে এক মানববন্ধনে শামসুজ্জামান এই মন্তব্য করেন। নিরপেক্ষ নির্বাচন কমিশন গঠনের দাবিতে ‘দেশ বাঁচাও মানুষ বাঁচাও’ নামের একটি সংগঠন ওই মানববন্ধনের আয়োজন করে।আজ সকালে নারায়ণগঞ্জে আলোচিত সাত খুনের মামলায় সাবেক কাউন্সিলর নূর হোসেন, র‍্যাবের সাবেক কর্মকর্তা লে. কর্নেল তারেক সাঈদ মোহাম্মদসহ ২৬ আসামিকে মৃত্যুদণ্ডাদেশ দেন আদালত। বাকি নয় আসামির সবাইকে বিভিন্ন মেয়াদে কারাদণ্ড দেওয়া হয়েছে।এই প্রসঙ্গে শামসুজ্জামান বলেন, বর্তমান সরকারের একজন প্রভাবশালী মন্ত্রীর জামাতা এবং একটি গুরুত্বপূর্ণ আইনশৃঙ্খলা রক্ষাকারী বাহিনীর কর্মকর্তা এই মামলার আসামি। অনেকে আশঙ্কা করেছিল এই মামলার পরিণতিও অন্যান্য মামলার মতো হবে। তবে নিম্ন আদালতে এই মামলায় যে রায় হয়েছে, তা আইনের শাসন প্রতিষ্ঠা এবং মানুষের মধ্যে যে আতঙ্ক ও অসহায়ত্ব দূর করতে এই রায় প্রত্যাশিত ভূমিকা রাখবে। বিএনপির এই নেতা বলেন, নিম্ন আদালতের এই রায় কার্যকরে আরও কয়েকটি ধাপ পাড়ি দিতে হবে। এ রায় কার্যকর হওয়ার পর এই বিষয়ে সর্বশেষ মন্তব্যটা করা যাবে। তিনি বলেন, যেকোনো অন্যায়ের বিচার হওয়া উচিত।শামসুজ্জামান বলেন, মানুষ একটি নিরপেক্ষ নির্বাচন প্রত্যাশা করছে। তারা চায় উৎসবমুখর পরিবেশে নির্বাচন। এর প্রথম ধাপ হচ্ছে, একটি নিরপেক্ষ নির্বাচন কমিশন গঠন। নিরপেক্ষ নির্বাচন কমিশন গঠনে বিএনপির চেয়ারপারসন খালেদা জিয়া রাষ্ট্রপতির সঙ্গে কথা বলেছেন। কিন্তু প্রধানমন্ত্রী নিরপেক্ষ কমিশন গঠনের জন্য রাষ্ট্রপতিকে সুপরামর্শ না দিলে কিছুই হবে না। বিএনপির এই নেতা প্রশ্ন করেন, প্রধানমন্ত্রী যদি সব ক্ষেত্রেই এত সফল হয়ে থাকেন, তবে নিরপেক্ষ নির্বাচন কমিশন গঠন করছেন না কেন?শামসুজ্জামান দাবি করেন, ৫ জানুয়ারির নির্বাচনের মাধ্যমে গণতন্ত্রকে হত্যা করা হয়েছে। যারা গণতন্ত্রকে ‘হত্যা’ করেছে গণ-আদালতে তাদের বিচার হবে।মানববন্ধনে বিএনপির প্রশিক্ষণবিষয়ক সম্পাদক মোশাররফ হোসেন, লেবার পার্টির সভাপতি মোস্তাফিজুর রহমান প্রমুখ বক্তব্য দেন।
