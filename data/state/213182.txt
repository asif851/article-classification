
খাগড়াছড়ির রামগড় উপজেলায় আজ রোববার সকালে পাহাড়ধসে দুই ভাইয়ের মৃত্যু হয়েছে বলে খবর পাওয়া গেছে। এ ছাড়া লক্ষ্মীছড়া উপজেলার যতীন্দ্র কারবারিপাড়ায়ও পাহাড়ধসে এক শিশুর মৃত্যু হয়েছে। এর আগেও লক্ষ্মীছড়ায় পাহাড়ধসে একজনের মৃত্যু হয়েছিল।
রামগড় থানার ভারপ্রাপ্ত কর্মকর্তা (ওসি) শরিফুল ইসলাম জানান, নিহত দুই ভাই হলো ১০ বছরের নূরনব্বী ও ১৪ বছরের নূর হোসেন। আর লক্ষ্মীছড়ায় নিহত শিশুর নাম নিপন চাকমা। বয়স সাত বছর। গতকাল শনিবার প্রবল বৃষ্টির কারণে আজ এই পাহাড়ধস হয়েছে।  গত কয়েক দিনের প্রবল বৃষ্টিতে খাগড়াছড়িতে পাহাড়ধসের ঘটনায় সদরে একটি ও মানিকছড়িতে দুটি আশ্রয়কেন্দ্র খোলা হয়েছে। এর মধ্যে সদরের আশ্রয়কেন্দ্রে ঠাঁই নেওয়া ৩০টি পরিবার বাড়ি ফিরে গেছে। আর মানিকছড়ির দুটি আশ্রয়কেন্দ্রে ২৩টি পরিবার রয়েছে।
১২ জুন মধ্যরাতে তিন পার্বত্য জেলা, চট্টগ্রাম ও কক্সবাজারে পাহাড়ধসে ১৪৭ জনের মৃত্যু হয়েছে। এর মধ্যে রাঙামাটিতে ১০৫ জন মারা গেছেন।
