
সুনামগঞ্জসহ অন্যান্য জেলার হাওর রক্ষা বাঁধের নির্মাণ ও সংস্কারকাজে অনিয়ম, দুর্নীতি ও ধীরগতির অভিযোগ ওঠায় পানি উন্নয়ন বোর্ডের (পাউবো) তিন কর্মকর্তাকে সাময়িকভাবে বরখাস্তের নির্দেশ দিয়েছে পানিসম্পদ মন্ত্রণালয়।
আজ মঙ্গলবার মন্ত্রণালয় থেকে পাউবোকে এ নির্দেশ দেওয়া হয়। অভিযুক্ত কর্মকর্তারা হলেন পাউবোর উত্তর-পূর্বাঞ্চল, সিলেটে পাউবোর প্রধান প্রকৌশলী মো. আবদুল হাই; সিলেটের তত্ত্বাবধায়ক প্রকৌশলী নুরুল ইসলাম সরকার ও সুনামগঞ্জের সাবেক নির্বাহী প্রকৌশলী আফসার উদ্দীন।
মন্ত্রণালয়ের সংবাদ বিজ্ঞপ্তিতে এ কথা জানানো হয়েছে। এতে ওই অভিযোগকে গুরুতর উল্লেখ করে বলা হয়, তদন্তের জন্য সংশ্লিষ্ট কাজের সঙ্গে সরাসরি সম্পৃক্ত এই তিন কর্মকর্তাকে সাময়িকভাবে বরখাস্তের নির্দেশ দেওয়া হয়।
অন্যদিকে ওই অভিযোগে গত ৯ এপ্রিল গঠিত তদন্ত কমিটি সংশোধন করে পুনর্গঠন করা হয়েছে। পানিসম্পদ মন্ত্রণালয়ের অতিরিক্ত সচিব মোহাম্মদ আলী খানকে আহ্বায়ক করে এই কমিটিতে সদস্য করা হয়েছে যুগ্ম সচিব খলিলুর রহমান, পাউবোর চিফ মনিটরিং কাজী তোফায়েল হোসেন। সদস্যসচিব হিসেবে আছেন মন্ত্রণালয়ের যুগ্ম প্রধান মন্টু বিশ্বাস।
