
রাজধানীর অ্যাপোলো হাসপাতালকে পাঁচ লাখ টাকা জরিমানা করা হয়েছে। র‍্যাবের ভ্রাম্যমাণ একটি আদালত বসুন্ধরায় অ্যাপোলো হাসপাতালে অভিযান চালিয়ে এ জরিমানা করেন।
র‍্যাব, স্বাস্থ্য মন্ত্রণালয় ও ঔষধ প্রশাসন যৌথভাবে এ অভিযান পরিচালনা করে। হাসপাতালের ল্যাবে ও ফার্মেসিতে সকাল নয়টা থেকে বেলা সাড়ে তিনটা পর্যন্ত এ অভিযান পরিচালনা করা হয়। এতে নেতৃত্ব দেন র‍্যাবের নির্বাহী ম্যাজিস্ট্রেট সরোয়ার আলম।
অভিযান শেষে সরোয়ার আলম সাংবাদিকদের বলেন, হাসপাতালের ল্যাবে মেয়াদ শেষ হয়ে যাওয়া রি-এজেন্ট পাওয়া গেছে। এগুলোর মেয়াদ চার মাস আগেই শেষ হয়েছে। অন্যদিকে ফার্মেসিতে কিছু বিদেশি ওষুধ পাওয়া গেছে, যেগুলোর কোনো অনুমোদন নেই। এ কারণে পাঁচ লাখ টাকা জরিমানা করা হয়েছে।
এ ব্যাপারে হাসপাতাল কর্তৃপক্ষের কোনো বক্তব্য পাওয়া যায়নি।
