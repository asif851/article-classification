
রাজধানীর মিরপুর এলাকায় ক্রিকেট খেলাকে কেন্দ্র করে সংঘর্ষে বাবুল সিকদার নামের এক এসএসসি পরীক্ষার্থী মারা গেছে। আজ বুধবার সকাল সাড়ে ১০টার দিকে মিরপুরের জনতা হাউজিং এলাকায় এ ঘটনা ঘটে।
মিরপুর থানার ভারপ্রাপ্ত কর্মকর্তা (ওসি) ভূঁইয়া মাহবুব হাসান প্রথম আলোকে বলেন, জনতা হাউজিংয়ের ধানখেত মোড় এলাকার একটি ফাঁকা প্লটে আজ সকালে ক্রিকেট খেলা হচ্ছিল। ওই খেলায় উইকেটকিপিং করছিল বাবুল। বিপক্ষ দলের হয়ে ব্যাট করছিল বিধান নামের আরেকটি ছেলে। খেলার একপর্যায়ে বিধান আউট হলে ম্যাচের আম্পায়ার নো বল ঘোষণা দেন। পরের বলে বিধান আবারও আউট হলে বাবুল বলে ওঠে, ‘এটিও তাহলে নো বল।’ এ সময় ক্ষিপ্ত হয়ে বিধান স্টাম্প তুলে বাবুলকে আঘাত করে। গুরুতর আহত অবস্থায় বাবুলকে প্রথমে মিরপুর শিশু স্বাস্থ্য ফাউন্ডেশনে নেওয়া হয়। সেখান থেকে নেওয়া হয় গ্যালাক্সি হাসপাতালে। পরে আগারগাঁওয়ের নিউরো সায়েন্স হাসপাতালে আনার পর চিকিৎসকেরা তাকে মৃত ঘোষণা করেন।
ওসি ভূঁইয়া মাহবুব হাসান বলেন, বাবুল মিরপুরের আদর্শ উচ্চবিদ্যালয়ের ছাত্র। আজ সে এসএসসি পরীক্ষায় উত্তীর্ণ ​হয়েছে। বাবুলের বাবা মোস্তফা সিকদার যানবাহন মেরামতের গ্যারেজের মালিক। বাবুলের বাবা বাদী হয়ে মামলা করবেন বলে তিনি জানান।
