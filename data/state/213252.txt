
জাতীয় পার্টির (জাপা) চেয়ারম্যান এইচ এম এরশাদ দলের প্রার্থীদের মনোনয়নপত্র দাখিল করে তাঁর ‘সিগন্যালের’ জন্য অপেক্ষা করতে বলেছেন। তিনি বলেন, ‘মনোনয়নপত্র দাখিল করে আমার নির্দেশের জন্য অপেক্ষা করবে। যদি মনে করি নির্বাচন সুষ্ঠু হবে, তোমরা নির্বাচনে যাবে।’
আজ শুক্রবার সকালে রাজধানীর গুলশানের একটি মিলনায়তনে দশম জাতীয় সংসদ নির্বাচনে জাতীয় পার্টির প্রার্থীদের সঙ্গে এক মতবিনিময় অনুষ্ঠানে এরশাদ এ কথা বলেন।
এত দিন এরশাদ নির্বাচন হবে কি না, তা নিয়ে সংশয় প্রকাশ করে আসছিলেন। বলেছিলেন জাতীয় পার্টি নির্বাচন করলে নির্বাচন হবে, না করলে হবে না। গত কয়েক দিন থেকে এরশাদ বলে বেড়াচ্ছেন সুষ্ঠু নির্বাচনের পরিবেশ নেই।
সুষ্ঠু নির্বাচন হবে কি না, তা নিয়ে সংশয় প্রকাশ করে তিনি বলেন, ‘সুষ্ঠু পরিবেশ না থাকলে নির্বাচন করা সম্ভব হবে না। আমরা নির্বাচনের জন্য এক শ ভাগ প্রস্তুত আছি। নির্বাচনের পরিবেশ সৃষ্টি করুন। মানুষ মারা, জ্বালাও-পোড়াও বন্ধ করুন। আমি আমার প্রার্থীদের বোমা হামলার মুখে ঠেলে দিতে পারি না। এঁরা আমার সন্তান।’
প্রধান বিরোধী দল বিএনপিকে উদ্দেশ করে এরশাদ আবারও বলেন, যেকোনো পরিস্থিতি হোক, নির্বাচনে আসতে পারতেন। তিনি আক্ষেপের সুরে বলেন, ‘নির্বাচনে কেন আসলেন না। কী সুযোগ না ছিল এ সরকারের হাত থেকে দেশকে রক্ষা করার।’ তিনি বলেন, ‘এখনো সুযোগ আছে, আসুন, সবাই মিলে নির্বাচন করি, এ সরকারের দুঃশাসন থেকে মানুষ মুক্তি পাক। মানুষের মুখে হাসি ফুটুক, অনিশ্চয়তা দূর হয়ে যাক।’
সভায় জানানো হয়, দশম সংসদ নির্বাচনে অংশ নিতে এক হাজার ৪৯৮ জন জাপার মনোনয়ন ফরম কিনেছেন। এর মধ্যে ৭২৮ জনকে প্রাথমিকভাবে বাছাই করা হয়েছে। চূড়ান্তভাবে মনোনীত প্রার্থীদের আজকের মধ্যে মুঠোফোনে খুদেবার্তার মাধ্যমে জানিয়ে দেওয়া হবে। বার্তা পাওয়া প্রার্থীদের দলীয় ফরম সংগ্রহ করতে বলা হয়েছে।
মতবিনিময় সভায় জাপার মহসচিব এ বি এম রুহুল আমীন হাওলাদার, সভাপতিমণ্ডলীর সদস্য রওশন এরশাদ, কাজী ফিরোজ রশীদ, জিয়াউদ্দিন আহমদ, মোস্তাফা জামাল হায়দারসহ কেন্দ্রীয় নেতারা উপস্থিত ছিলেন।
