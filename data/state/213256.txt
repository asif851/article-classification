
বিএনপির চেয়ারপারসন খালেদা জিয়া লন্ডনে তার ছেলে তারেক রহমানের হাতে বন্দী কি না এমন সন্দেহ পোষণ করলেন খোদ স্বাস্থ্যমন্ত্রী ও আওয়ামী লীগের সভাপতিমণ্ডলীর সদস্য মোহাম্মদ নাসিম। আজ শুক্রবার বিকেলে রাজধানীর বঙ্গবন্ধু অ্যাভিনিউয়ে আওয়ামী লীগ কেন্দ্রীয় কার্যালয়ের সামনে কৃষক লীগের এক আলোচনা সভায় নাসিম এমন সন্দেহ প্রকাশ করেন। আলোচনা সভায় আগত সাংবাদিকদের দৃষ্টি আকর্ষণ করে নাসিম বলেন, এখানে সাংবাদিক বন্ধুরা আছেন। আমি জানি না! খালেদা জিয়া আজকে লন্ডনে তার ছেলের হাতে বন্দী কি না? খালেদা জিয়া এখন নিজের ইচ্ছায় সিদ্ধান্ত নিতে পারছেন কি না, জানি না। তিনি তার ছেলের হাতে বন্দী হয়ে আছেন কি না। তাই সাবধান থাকবেন। চক্রান্ত চলবে, চক্রান্ত চলবে।দলীয় নেতা-কর্মীদের উদ্দেশে মোহাম্মদ নাসিম বলেন, চিকিৎসার নামে একজন নেত্রী লন্ডনে বসে আছেন আর বাংলাদেশে একের পর এক ঘটনা ঘটে চলছে। এর কারণ এবং অশুভ লক্ষণকে মনে রাখতে হবে। আগামী নভেম্বর গুরুত্বপূর্ণ মাস। এ মাসে সাবধান থাকবেন। সতর্ক থাকবেন। ওদের চক্রান্ত চলছে। এই নভেম্বর মাসে যুদ্ধাপরাধীদের বিচার দণ্ড কার্যকর হবে। তাই যদি কোনো চক্রান্ত হয় আর শেখ হাসিনা ডাক দেয় রাস্তায় নেমে, মাঠে নেমে পড়বেন। চক্রান্তকারীদের মোকাবিলা করার জন্য।  কৃষক লীগের সভাপতি মোতাহার হোসেন মোল্লার সভাপতিত্বে আলোচনা সভায় আরও বক্তব্য দেন আওয়ামী লীগের যুগ্ম সাধারণ সম্পাদক মাহবুব উল আলম হানিফ, কৃষি ও সমবায়বিষয়ক সম্পাদক আবদুর রাজ্জাক, কৃষক লীগের সাধারণ সম্পাদক খন্দকার শামসুল হক, সহসভাপতি শেখ জাহাঙ্গীর আলম, যুগ্ম সাধারণ সম্পাদক উম্মে কুলসুম প্রমুখ।
