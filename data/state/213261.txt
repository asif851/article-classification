
পিরোজপুরের নাজিরপুর উপজেলায় দ্বিতীয় শ্রেণির এক স্কুলছাত্রী (৭) ধর্ষণের শিকার হয়েছে বলে অভিযোগ পাওয়া গেছে। এ ঘটনায় আজ বুধবার দুপুরে শিশুটির বাবা বাদী হয়ে অমিতাভ সরকার (১৭) নামের এক কলেজছাত্রকে আসামি করে নারী ও শিশু নির্যাতন দমন আইনে নাজিরপুর থানায় মামলা করেছেন। শিশুটিকে পিরোজপুর সদর হাসপাতালের ওয়ান স্টপ ক্রাইসিস সেন্টারে (ওসিসি) ভর্তি করা হয়েছে।
পুলিশ, হাসপাতাল ও শিশুটির পরিবার সূত্রে জানা গেছে, গতকাল মঙ্গলবার রাতে খাবার খেয়ে শিশুটি প্রতিবেশীর ঘরে টেলিভিশন দেখতে যায়। টেলিভিশন দেখে রাত নয়টার দিকে শিশুটি বাড়ি ফিরছিল। এ সময় অমিতাভ সরকার কৌশলে শিশুটিকে ডেকে পাশের খেতে নিয়ে ধর্ষণ করে। ঘটনাটি কাউকে না জানানোর জন্য শিশুটিকে ভয়ভীতি দেখায় অমিতাভ। বাড়িতে গিয়ে শিশুটি অসুস্থ হয়ে পড়ে। শিশুটির মা স্থানীয় পল্লি চিকিৎসকের কাছে নিয়ে তার চিকিৎসা দেন। আজ সকালে শিশুটিকে উপজেলা স্বাস্থ্য কমপ্লেক্সে ভর্তি করা হয়। পরে উন্নত চিকিৎসার জন্য তাকে পিরোজপুর সদর হাসপাতালে স্থানান্তর করা হয়।
শিশুটির মা জানান, অমিতাভ সরকারের বাড়ি উপজেলার মনোহরপুর গ্রামে। সে মামা বাড়িতে থেকে স্থানীয় ঘোষকাঠি কলেজে একাদশ শ্রেণিতে পড়ছে। প্রথমে মেয়েটি ভয়ে তাকে কিছুই জানায়নি। রাতে অসুস্থ হয়ে পড়লে সে ঘটনাটি জানায়।
পিরোজপুর সদর হাসপাতালের চিকিৎসক ফারহানা রহমান বলেন, শিশুটির গোপনাঙ্গে ক্ষতের সৃষ্টি হয়েছে। ক্ষতস্থানের রক্তক্ষরণ বন্ধে চিকিৎসা দেওয়া হয়েছে।
নাজিরপুর থানার ভারপ্রাপ্ত কর্মকর্তা (ওসি) হাবিবুর রহমান বলেন, এ ঘটনায় শিশুটির বাবা বাদী হয়ে মামলা করেছেন। ঘটনার পর থেকে অমিতাভ পলাতক। তাকে গ্রেপ্তারের জন্য পুলিশ অভিযান চালাচ্ছে।
