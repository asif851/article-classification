
ইসলামী বিশ্ববিদ্যালয় খোলার দাবিতে আজ শনিবার বিশ্ববিদ্যালয়ের প্রধান ফটক অবরোধ করে অবস্থান ধর্মঘট করেছেন বিভিন্ন বিভাগের শিক্ষার্থীরা। পরে প্রশাসনের আশ্বাসে কর্মসূচি সাময়িকভাবে স্থগিত করা হয়।
প্রত্যক্ষদর্শী ও বিশ্ববিদ্যালয় সূত্রে জানা যায়, ক্যাম্পাস খোলার দাবিতে আজ বেলা সোয়া ১১টার দিকে শতাধিক শিক্ষার্থী ইসলামী বিশ্ববিদ্যালয়ের প্রধান ফটকে অবস্থান নেন। তাঁরা আবাসিক হলগুলো খুলে দেওয়া ও ক্লাস চালুর দাবিতে বিভিন্ন স্লোগান দেন। পরে বেলা সোয়া দুইটার দিকে বিশ্ববিদ্যালয়ের প্রক্টর ত ম লোকমান হাকিম ও ছাত্র উপদেষ্টা আনোয়ার হোসেন প্রধান ফটকে গিয়ে ৪ এপ্রিলের মধ্যে ক্যাম্পাস খোলার আশ্বাস দেন। এর পরিপ্রেক্ষিতে শিক্ষার্থীরা তাঁদের অবস্থান কর্মসূচি সাময়িকভাবে স্থগিত করেন।বিশ্ববিদ্যালয়ের ছাত্র উপদেষ্টা আনোয়ার হোসেন বলেন, ৪ এপ্রিলের মধ্যে ক্যাম্পাসের কার্যক্রম সচলের চেষ্টা চলছে। শিক্ষার্থীদের বিষয়টি জানানোর পর তারা অবস্থান কর্মসূচি প্রত্যাহার করেছে।বিশ্ববিদ্যালয়ের উপাচার্য অধ্যাপক আবদুল হাকিম সরকার বলেন, দ্রুত ক্যাম্পাস খোলা চেষ্টা চলছে।
