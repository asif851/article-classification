
ঢাকা উত্তর ও দক্ষিণ সিটি করপোরেশন নির্বাচনে সরকারি দল আওয়ামী লীগ মেয়র পদে দলের সমর্থিত প্রার্থী চূড়ান্ত করেছে। আওয়ামী লীগের সমর্থনে মেয়র পদে ঢাকা উত্তর সিটি করপোরেশনে প্রার্থী হচ্ছেন ব্যবসায়ী নেতা আনিসুল হক এবং ঢাকা দক্ষিণ সিটি করপোরেশনে প্রার্থী হচ্ছেন সাবেক মেয়র প্রয়াত মোহাম্মদ হানিফের ছেলে সাঈদ খোকন। তিনি ঢাকা মহানগর আওয়ামী লীগের সাংগঠনিক সম্পাদক।সরকারের উচ্চপর্যায়ের সূত্রে আভাস পাওয়া গেছে, আগামী এপ্রিলের দ্বিতীয় বা তৃতীয় সপ্তাহে এই নির্বাচন করার চিন্তাভাবনা রয়েছে। তবে সব দিক বিবেচনা করে নির্বাচন কমিশনই চূড়ান্ত তারিখ ঘোষণা করবে।আওয়ামী লীগের সূত্র জানায়, গতকাল বৃহস্পতিবার সন্ধ্যা সাতটার দিকে আনিসুল হক ও সাঈদ খোকনকে গণভবনে ডেকে পাঠান প্রধানমন্ত্রী শেখ হাসিনা। সে অনুযায়ী তাঁরা গণভবনে যান। প্রথমে যান আনিসুল হক। তাঁর সঙ্গে কথা বলার পর সাঈদ খোকন যান। প্রধানমন্ত্রী তাঁদের দুজনকেই মেয়র পদে নির্বাচনের জন্য প্রস্তুত হওয়ার পরামর্শ দেন। তবে গতকাল রাত পর্যন্ত আওয়ামী লীগ দলীয়ভাবে মেয়র পদের কোনো প্রার্থীর নাম প্রকাশ বা ঘোষণা করেনি।যোগাযোগ করা হলে ব্যবসায়ীদের শীর্ষ সংগঠন এফবিসিসিআইয়ের সাবেক সভাপতি আনিসুল হক প্রথম আলোকে বলেন, ‘প্রধানমন্ত্রী নির্দলীয় প্রার্থী হিসেবে আমাকে প্রস্তুতি নিতে বলে চমক দিলেন। তিনি স্বপ্নের ঢাকা গড়তে বেশ কিছু পরিকল্পনার কথাও জানিয়েছেন।’জানতে চাইলে সাঈদ খোকন প্রথম আলোকে বলেন, প্রধানমন্ত্রী তাঁকে ডেকেছিলেন। তবে এ বিষয়ে সাঈদ খোকন বিস্তারিত কিছু জানাতে চাননি। প্রসঙ্গত, কয়েক দিন ধরে ঢাকা শহরজুড়ে মেয়র পদপ্রার্থী হিসেবে সাঈদ খোকনের পক্ষে বেশ কিছু বিলবোর্ড লাগানো হয়েছে।বিএনপির নেতৃত্বাধীন ২০-দলীয় জোট এই নির্বাচনে অংশ নেবে কি না, তা এখনো নিশ্চিত নয়। বিএনপির ভাইস চেয়ারম্যান সেলিমা রহমান প্রথম আলোকে বলেন, বিএনপি নির্বাচনমুখী দল। তবে এ মুহূর্তে ঢাকা সিটি করপোরেশন নির্বাচন নিয়ে কোনো চিন্তাভাবনা করছে না। সূত্র জানায়, ঢাকা উত্তর সিটি করপোরেশনে মেয়র পদে সাংসদ এ কে এম রহমতউল্লাহ ও কামাল আহমেদ মজুমদার এবং দক্ষিণে মহানগর আওয়ামী লীগের সাংগঠনিক সম্পাদক শাহ আলম ও সাংসদ মো. সেলিম দলের সমর্থন প্রত্যাশী।২০১১ সালের ১ ডিসেম্বর দায়িত্ব হস্তান্তর করেন তৎকালীন ঢাকা সিটি করপোরেশনের (ডিসিসি) মেয়র সাদেক হোসেন খোকা। এরপর ডিসিসিকে দুই ভাগ করে ঢাকা উত্তর ও দক্ষিণ সিটি করপোরেশন করা হয়। দুজন সরকারি কর্মকর্তাকে প্রশাসক হিসেবে দুই সিটি করপোরেশনের দায়িত্ব দেওয়া হয়। ছয় মাস করে তাঁরা দায়িত্ব পালন করছিলেন। সম্প্রতি মন্ত্রিসভার বৈঠকে প্রধানমন্ত্রী ঢাকার সিটি নির্বাচনের প্রস্তুতি নিতে স্থানীয় সরকার বিভাগকে নির্দেশ দেন। সে অনুযায়ী মন্ত্রণালয় সীমানা নির্ধারণসংক্রান্ত জটিলতা নিরসন করে প্রজ্ঞাপনসহ প্রয়োজনীয় ব্যবস্থা নিতে নির্বাচন কমিশনকে অনুরোধ করে।
