
ভারতীয় সীমান্ত রক্ষী বাহিনীর (বিএসএফ) হাতে ট্রাকচালক লাঞ্ছিত হওয়ার ঘটনাকে কেন্দ্র করে গতকাল বৃহস্পতিবার সকাল থেকে বাংলাবান্ধা-ফুলবাড়ী স্থলবন্দরে তিন দেশের পণ্য আমদানি-রপ্তানি বন্ধ রয়েছে। এতে উভয় পাশে পণ্যবাহী শতাধিক ট্রাক আটকা পড়েছে।বাংলাবান্ধা স্থলবন্দর থেকে জানা যায়, বুধবার ভারতের ফুলবাড়ী সীমান্ত ফাঁড়ির বিএসএফ সদস্যরা ভারতের এক ট্রাকচালককে মারপিট করেন। এ ঘটনাকে কেন্দ্র করে ভারতের ট্রাকচালক ও মালিকেরা সকাল থেকে অনির্দিষ্টকালের জন্য পণ্য পরিবহন বন্ধ করে দেন।ফুলবাড়ীর সিঅ্যান্ডএফ সদস্যদের উদ্ধৃতি দিয়ে বাংলাবান্ধা স্থলবন্দরের সিঅ্যান্ডএফ অ্যাসোসিয়েশনের সাধারণ সম্পাদক নাহিরুল ইসলাম জানান, বিএসএফ সদস্যরা ট্রাকচালককে মারপিট করায় ভারতের ট্রাকচালক ও মালিকেরা সকাল থেকে পণ্য পরিবহন বন্ধ করে দেন। এরপর থেকে এ বন্দর দিয়ে ভারত, বাংলাদেশ ও নেপালের মধ্যে পণ্য আমদানি-রপ্তানি বন্ধ রয়েছে।
