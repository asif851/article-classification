
ঢাকার কেরানীগঞ্জে স্ত্রী ও সৎ ছেলেকে হত্যার অভিযোগে স্বামীকে আটক করেছে পুলিশ। গতকাল মঙ্গলবার দিবাগত রাতে এ হত্যাকাণ্ড ঘটে। নিহত দুজন হলেন শাহেরা বেগম (৩০) ও তাঁর ছেলে ফয়সাল (৯)। একই ঘটনায় শাহেরার মেয়ে জান্নাত (১১) আহত হয়েছে। আটক হয়েছেন শাহেরার স্বামী ইসহাক মিয়া। পুলিশের ভাষ্য, শাহেরাকে কুপিয়ে ও ফয়সালকে শ্বাসরোধে হত্যা করা হয়েছে বলে ধারণা করা হচ্ছে। মেয়ে জান্নাত আহত হয়েছে ধারালো অস্ত্রের আঘাতে। তাকে ঢাকা মেডিকেল কলেজ হাসপাতালে পাঠানো হয়েছে। ইসহাককে রাতেই আটক করা হয়। স্থানীয়দের ভাষ্য, এক ছেলে ও এক মেয়েসহ শাহেরাকে সম্প্রতি বিয়ে করেন ইসহাক। কেরানীগঞ্জ মডেল থানার সহকারী উপপরিদর্শক (এএসআই) সোহরাব হোসেন বলেন, পারিবারিক কলহের জেরে এ ঘটনা ঘটতে পারে। নিহত দুজনের লাশ ময়নাতদন্তের জন্য স্যার সলিমুল্লাহ মেডিকেল কলেজে পাঠানো হয়েছে।
