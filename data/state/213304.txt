
তিন দিনের দ্বিপক্ষীয় সফরে গতকাল বুধবার রাতে সুইডেনে পৌঁছেছেন প্রধানমন্ত্রী শেখ হাসিনা। সেখানে তাঁকে লালগালিচা সংবর্ধনা দেওয়া হয়।
স্ক্যান্ডিনেভিয়ান এয়ারলাইনসের একটি উড়োজাহাজ প্রধানমন্ত্রী ও তাঁর সফরসঙ্গীদের নিয়ে স্থানীয় সময় রাত ৯টা ৪০ মিনিটে সুইডেনের রাজধানীর আরলান্ডা বিমানবন্দরে অবতরণ করে।
সুইডিশ পররাষ্ট্র মন্ত্রণালয়ের চিফ অব প্রটোকল অ্যাম্বাসেডর ককাস মোলিন, স্টকহোমে বাংলাদেশের রাষ্ট্রদূত গোলাম সারোয়ার এবং ঢাকায় নিযুক্ত সুইডিশ রাষ্ট্রদূত যোহান ফ্রিসেল বিমানবন্দরে প্রধানমন্ত্রীকে অভ্যর্থনা জানান।
পরে সুইডিশ সশস্ত্রবাহিনী প্রধানমন্ত্রীকে গার্ড অব অনার প্রদান করে। বাংলাদেশের কোনো সরকার অথবা রাষ্ট্রপ্রধানের এটিই প্রথম দ্বিপক্ষীয় সুইডেন সফর।
সুইডেন সফরে জাতির পিতা বঙ্গবন্ধু শেখ মুজিবুর রহমানের ছোট মেয়ে শেখ রেহানা প্রধানমন্ত্রীর সফরসঙ্গী হিসেবে রয়েছেন। ঢাকা থেকে স্টকহোম যাওয়ার পথে শেখ হাসিনা লন্ডনে প্রায় ২৪ ঘণ্টা যাত্রাবিরতি করেন।
স্টকহোমের আরলান্ডা বিমানবন্দর থেকে প্রধানমন্ত্রীকে মোটর শোভাযাত্রা সহকারে গ্রান্ড হোটেলে নিয়ে যাওয়া হয়। সুইডেন সফরকালে তিনি সেখানেই অবস্থান করবেন।
শেখ হাসিনা হোটেলে পৌঁছালে সেখানে অল-ইউরোপিয়ান আওয়ামী লীগ নেতারা তাঁকে স্বাগত জানান।
শেখ হাসিনা ৪৭ সদস্যের ব্যবসায়ী প্রতিনিধিদলসহ উচ্চক্ষমতাসম্পন্ন প্রতিনিধিদলের নেতৃত্ব দিচ্ছেন। আজ সুইডিশ প্রধানমন্ত্রী স্টিফেন লোফভেনের সঙ্গে শেখ হাসিনার বৈঠক অনুষ্ঠিত হওয়ার কথা রয়েছে।
আলোচনার আগে দুই নেতার মধ্যে একান্ত বৈঠক অনুষ্ঠিত হবে।
প্রধানমন্ত্রী আজ সুইডিশ পার্লামেন্ট পরিদর্শন করবেন এবং সেখানে ভারপ্রাপ্ত স্পিকার তোরিয়াস বিলসস্ট্রোমের সঙ্গে বৈঠক করবেন। তিনি রয়্যাল ক্যাসলে সুইডেনের রাজা ষোড়শ কার্লের সঙ্গে সাক্ষাৎ করবেন এবং সুইডিশ প্রধানমন্ত্রীর ভোজসভায় যোগ দেবেন।
প্রধানমন্ত্রী আজ সন্ধ্যায় প্রবাসী বাংলাদেশিদের দেওয়া এক সংবর্ধনায় এবং আগামীকাল বাংলাদেশ-সুইডেন বিজনেস অ্যান্ড ইনভেস্টমেন্ট ফোরামের বৈঠকে যোগ দেবেন।
প্রধানমন্ত্রীর সঙ্গে এইচ অ্যান্ড এম-এর সিইও কার্ল যোহান পারসন এবং ইনভেস্টরের প্রেসিডেন্ট জ্যাকব ওয়ালেমবার্গ, ভাইস প্রেসিডেন্ট মারকাস ওয়ালেমবার্গ এবং এবিবি সুইডেনের জন সোডারস্টর্মের সঙ্গে বৈঠক হবে বলে আশা করা হচ্ছে।
তিন দিনের সুইডেন সফর শেষে প্রধানমন্ত্রী ১৭ জুন লন্ডন হয়ে দেশে ফিরবেন।
