
নারায়ণগঞ্জের মেধাবী ছাত্র তানভীর মুহাম্মদ ত্বকী হত্যা মামলায় সাত দিনের রিমান্ড শেষে ইউসুফ হোসেন লিটনকে কারাগারে পাঠিয়েছেন আদালত।মামলার তদন্ত সংস্থা র‌্যাব-১১ গতকাল রোববার দুপুরে ইউসুফকে নারায়ণগঞ্জ মুখ্য বিচারিক হাকিম যাবিদ হোসেনের আদালতে হাজির করে। শুনানি শেষে আদালত ইউসুফকে কারাগারে পাঠানোর নির্দেশ দেন। ইউসুফ নারায়ণগঞ্জ-৫ (শহর-বন্দর) আসনের জাতীয় পার্টির সাংসদ নাসিম ওসমানের ছেলে আজমেরী ওসমানের ঘনিষ্ঠ সহযোগী।এর আগে গত ২৯ জুলাই গ্রেপ্তার হওয়া ইউসুফ সিদ্ধিরগঞ্জ থানায় করা মাদক মামলায় আদালতে ফৌজদারি কার্যবিধির ১৬৪ ধারায় তানভীর হত্যাকাণ্ডে জড়িত থাকার কথা স্বীকার করে আদালতে জবানবন্দি দেন।নারায়ণগঞ্জ শহরের পুরাতন কোর্ট এলাকায় অবস্থিত র‌্যাব-১১-এর স্পেশাল ক্রাইম প্রিভেনশন কোম্পানির উপসহকারী পরিচালক রবিউল ইসলাম জানান, সাত দিনের রিমান্ড শেষে ইউসুফকে আদালতের মাধ্যমে কারাগারে পাঠানো হয়েছে। জিজ্ঞাসাবাদে তাঁর দেওয়া তথ্য যাচাই-বাছাই চলছে।গত ৬ মার্চ নিখোঁজের দুই দিন পর শহরের চারারগোপ এলাকায় শীতলক্ষ্যা নদীর কুমুদিনী খাল থেকে তানভীরের লাশ উদ্ধার করা হয়।
