
পঞ্চগড়ের তেঁতুলিয়া সীমান্ত থেকে ভারতীয় সীমান্তরক্ষী বাহিনী (বিএসএফ) দুই বাংলাদেশি গরু ব্যবসায়ীকে ধরে নিয়ে গেছে। তাঁরা হলেন তেঁতুলিয়া উপজেলার খয়খাটপাড়া গ্রামের মো. মামুন ও কালান্দিগছ গ্রামের আজিজুল ইসলাম। আজ মঙ্গলবার ভোরে হাফতিয়াগছ বিএসএফ ফাঁড়ির সদস্যরা তাঁদের আটক করেন।
পরিবার ও বিজিবি সূত্রে জানা গেছে, গতকাল সোমবার রাতে মামুন ও আজিজুল গরু আনতে ভারতে যান। ভোরে ভারত থেকে গরু নিয়ে ফেরার পথে তেঁতুলিয়া সীমান্তের ওপারে ভারতীয় অংশে হাফতিয়াগছ বিএসএফ ফাঁড়ির সদস্যরা তাঁদের আটক করেন।১৮ বর্ডার গার্ড বাংলাদেশ (বিজিবি) ব্যাটালিয়নের অধিনায়ক লে. কর্নেল মোহাম্মদ আরিফুল হক ঘটনার সত্যতা নিশ্চিত করে বলেন, পতাকা বৈঠকে বসার আহ্বান জানিয়ে বিএসএফকে চিঠি পাঠানো হয়েছে। তবে বিএসএফের সাড়া মেলেনি।
