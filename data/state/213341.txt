
ময়মনসিংহের ঈশ্বরগঞ্জ উপজেলায় গোহাটা উচ্ছেদ করতে ভ্রাম্যমাণ আদালতকে বাধা দেওয়ার ঘটনায় মামলা হয়েছে। গত শুক্রবার ঈশ্বরগঞ্জ থানায় মামলাটি দায়ের করেন এক সরকারি কর্মচারী। ওই মামলায় ২৫০ জনকে আসামি করা হয়েছে। পুলিশ ও স্থানীয় সূত্রে জানা যায়, উপজেলার নশতি বাজারে দেড় মাস আগে অবৈধভাবে গোহাটা বসায় স্থানীয় লোকজন। প্রতি বৃহস্পতিবার ওই গোহাটা বসত। ওই অবৈধ গোহাটার কারণে পাশের জাটিয়া ইউনিয়নের লক্ষ্মীগঞ্জ বাজারের ইজারাদারেরা আর্থিক ক্ষতির শিকার হচ্ছিলেন। এ কারণে বৃহস্পতিবার বিকেল পাঁচটার দিকে ওই গোহাটা উচ্ছেদের জন্য ঈশ্বরগঞ্জ উপজেলার সহকারী কমিশনার (ভূমি) নির্বাহী হাকিম তোফায়েল আহমেদ পুলিশ নিয়ে সেখানে অভিযান চালান। এ সময় গোহাটা উচ্ছেদ করতে গেলে বাজারের লোকজন বাধা দেয়। একপর্যায়ে নির্বাহী হাকিমের সঙ্গে বাগ্বিতণ্ডা করায় আব্দুছ সোহবান নামের এক ব্যক্তিকে পুলিশ আটক করে। এতে স্থানীয় লোকজন ক্ষিপ্ত হয়ে পুলিশের কাছ থেকে আটক করা ব্যক্তিকে ছিনিয়ে নেয়। পরে স্থানীয় লোকজনের প্রতিরোধের মুখে নির্বাহী হাকিম ও পুলিশ ঘটনাস্থল থেকে ফিরে আসেন।এ ঘটনায় সরকারি কাজে বাধা ও আটক করা ব্যক্তিকে ছিনিয়ে নেওয়ার অভিযোগে গত শুক্রবার রাতে উপজেলা ভূমি কার্যালয়ের অফিস সহকারী মমিনুল ইসলাম বাদী হয়ে ২৫০ জনকে আসামি করে ঈশ্বরগঞ্জ থানায় মামলা করেন। নির্বাহী হাকিম তোফায়েল আহমেদ বলেন, ‘আমরা আইনগতভাবেই অবৈধ বাজার উচ্ছেদ করতে গিয়েছিলাম। কিন্তু স্থানীয় লোকজন আমাদের বাধা দেয়। লোকবল কম থাকায় ফিরে আসি। যারা আমাদের কাজে বাধা দিয়েছে তাদের কাউকেই আমরা চিনি না।’ঈশ্বরগঞ্জ থানার ভারপ্রাপ্ত কর্মকর্তা (ওসি) মো. বোরহান উদ্দিন বলেন, পুলিশ প্রকৃত দোষী ব্যক্তিদের গ্রেপ্তার করার চেষ্টা করবে।
