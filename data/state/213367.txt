
শেরপুরের নালিতাবাড়ী পৌরসভা নির্বাচনে অংশ নেওয়ার জন্য আওয়ামী লীগ নেতারা দলীয় মনোনয়ন পেতে দৌড়ঝাঁপ করছেন। দলটি থেকে কে মনোনয়ন পাবেন তা নিয়ে দলটির নেতা-কর্মী, ভোটার ও সাধারণ মানুষের মধ্যেও রয়েছে কৌতূহল। তবে বিএনপিতে আর কোনো মনোনয়ন-প্রত্যাশী না থাকায় বর্তমান মেয়র মো. আনোয়ার হোসেনকেই একক প্রার্থী হিসেবে স্থানীয়ভাবে চূড়ান্ত করা হয়েছে।মনোয়ন-প্রত্যাশীরা পৌরবাসীকে ঈদ ও পূজার শুভেচ্ছা জানিয়ে শহরে বিভিন্ন সড়কের মোড় ও দর্শনীয় স্থানে ব্যানার, পোস্টার, ফেস্টুন ও বিলবোর্ড স্থাপন করেছিলেন। নির্বাচন কমিশন নির্দেশ দেওয়ার পর তাঁরা নিজ দায়িত্বে সেসব সরিয়ে নিয়েছেন। তবে দলের সমর্থন ও ভোটের জন্য তাঁরা এখন সকাল থেকে গভীর রাত পর্যন্ত গণসংযোগ চালিয়ে যাচ্ছেন।উপজেলা আওয়ামী লীগ সূত্রে জানা গেছে, গত মঙ্গলবার নির্বাচন কমিশন পৌর নির্বাচনের তফসিল ঘোষণা করার পর আওয়ামী লীগের প্রার্থী কে হবেন তা নিয়ে দলীয় নেতা-কর্মী, ব্যবসায়ী ও ভোটারদের মধ্যে কৌতুহল সৃষ্টি হয়েছে। গত বৃহস্পতিবার উপজেলা আওয়ামী লীগের স্থানীয় কার্যালয়ে দল থেকে প্রার্থী মনোনয়নের জন্য সভা আহ্বান করা হয়। সেই সভায় উপজেলা আওয়ামী লীগের সদস্য আবদুল হালিম উকিল, আওয়ামী লীগের সহসভাপতি আবদুস সবুর, শহর আওয়ামী লীগের সাধারণ সম্পাদক আবু বক্কর ও উপজেলা আওয়ামী লীগের স্বাস্থ্য ও জনসংখ্যা-বিষয়ক সম্পাদক মো. মোখলেছুর রহমান মেয়র পদে মনোনয়ন চেয়েছেন। কেন্দ্রীয় সিদ্ধান্ত অনুযায়ী দলীয় প্রার্থী মনোনয়ন দেওয়া হবে জানিয়ে সন্ধ্যায় সভা মুলতবি করা হয়। বিএনপির আর কোনো প্রার্থী না থাকায় বর্তমান মেয়র আনোয়ার হোসেনকে দলীয় মনোনয়ন দেওয়া হবে বলে দলটির পক্ষ থেকে জানানো হয়েছে।এ ছাড়া উপজেলা আওয়ামী লীগের সাবেক যুগ্ম সাধারণ সম্পাদক সরকার গোলাম ফারুক ও স্বতন্ত্র প্রার্থী হিসেবে পৌর বিএনপির সাবেক সভাপতি ও ব্যবসায়ী শামসুল আলম সওদাগর প্রার্থিতা ঘোষণা করে র্দীঘদিন ধরে গণসংযোগ করছেন।আওয়ামী লীগ নেতা সরকার গোলাম ফারুক বলেন, ‘সভায় আমাকে ডাকা হয় নাই। তবে আমি দল থেকে মনোনয়ন চাইব।’উপজেলা বিএনপির আহ্বায়ক নুরুল আমিন বলেন, দলীয় আর কোনো প্রার্থী না থাকায় আনোয়ার হোসেনই বিএনপির প্রার্থী। কেন্দ্রীয় সিদ্ধান্ত পেলে নির্বাচনের প্রক্রিয়া শুরু করা হবে।উপজেলা আওয়ামী লীগের দপ্তর সম্পাদক রেজাউল করিম বলেন, গতকাল শনিবারের সভায় দলীয় প্রার্থী হিসেবে চারজন মনোনয়ন চেয়েছেন। কেন্দ্রীয় কোনো সিদ্ধান্ত না পাওয়ায় সভা মুলতবি করা হয়েছে। সিদ্ধান্ত পেলেই সভা ডেকে কীভাবে প্রার্থীতা চূড়ান্ত করা যায় তা জানানো হবে।
