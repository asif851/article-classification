
রানা প্লাজা ধসের ঘটনায় বেঁচে যাওয়া ও আহত শ্রমিকদের আগের অবস্থায় ফিরিয়ে আনতে যুক্তরাষ্ট্র সর্বোচ্চ চেষ্টা করবে বলে জানিয়েছেন মার্কিন রাষ্ট্রদূত মার্শা বার্নিকাট। আহত ব্যক্তিদের সহায়তার পথ নিজেদেরই খুঁজে বের করতে হবে বলে মনে করেন তিনি।
আজ শনিবার রাজধানীর গুলশানে স্পেকট্রা কনভেনশন সেন্টারে ব্র্যাকের আয়োজনে ‘ধ্বংসস্তূপ থেকে জীবনের পথে’ শীর্ষক এক অনুষ্ঠানের আয়োজন করা হয়। এতে মার্শা এসব কথা বলেন।
মার্কিন রাষ্ট্রদূত বলেন, বাংলাদেশের শ্রমিকদের পেশাগত ও স্বাস্থ্যগত সুরক্ষায় যুক্তরাষ্ট্র চেষ্টা চালিয়ে যাচ্ছে। বাংলাদেশের পোশাক কারখানার অগ্নি ও ভবন নিরাপত্তার জন্য আন্তর্জাতিক শ্রম সংস্থাকে ১৫ লাখ ডলার দেওয়া হয়েছে। এ ছাড়া শ্রমিকদের অগ্নি ও ভবন নিরাপত্তা বিষয়ক প্রশিক্ষণ দেওয়ার জন্য সলিডারিটি সেন্টারকে ১০ লাখ ডলার দেওয়া হয়েছে। এই প্রশিক্ষণের মাধ্যমে শ্রমিকেরা অগ্নিনিরাপত্তা ও ঝুঁকিপূর্ণ ভবন সম্পর্কে ধারণা পাবে।
মার্শা বার্নিকাট বলেন, এটা দুর্ভাগ্যজনক যে কর্মস্থলে দুর্ঘটনা কমানো সম্ভব হলেও বন্ধ করা সম্ভব নয়।
