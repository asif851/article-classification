
জলসীমা অতিক্রম করে নাফ নদীতে মাছ ধরার সময় ধরে নেওয়ার সাড়ে ছয় ঘণ্টা পর বাংলাদেশি দুই জেলেকে ফেরত দিয়েছে মিয়ানমারের সীমান্তরক্ষী বাহিনী বর্ডার গার্ড পুলিশ (বিজিপি)। আজ শনিবার বিকেল সাড়ে তিনটার দিকে জেলেদের ফেরত দেয় তারা।
বর্ডার গার্ড বাংলাদেশ (বিজিবি) সূত্র জানায়, শনিবার সকাল নয়টার দিকে একটি নৌকাসহ মো. ইউসুফ (৩৫) ও আবু তাহের (২৮) নামে দুই জেলেকে ধরে নিয়ে গিয়েছিল। ইউছুফ টেকনাফ উপজেলার সাবরাং ইউনিয়নের উত্তরপাড়ার মো. এখলাস মিয়ার ছেলে ও আবু তাহের একই ইউনিয়নের মাঝেরপাড়ার মৃত আবদুল গণির ছেলে।  এ ঘটনার সত্যতা নিশ্চিত করেছেন টেকনাফ-২ বিজিবির অধিনায়ক লে. কর্নেল আবুজার আল জাহিদ। প্রথম আলোকে তিনি বলেন, এ বিষয়ে বিজিপির সঙ্গে যোগাযোগ করা হলে জেলেদের ফেরত দেওয়ার আশ্বাস দিয়েছিল তারা। তিনি বলেন, ওই দুই জেলে জলসীমানা অতিক্রম করে মাছ ধরায় তাদের আটক করা হয়েছিল। কিন্তু সীমান্ত এলাকার বন্ধুত্বপূর্ণ সম্পর্ক বজায় রাখার জন্য ফেরত দেওয়া হয়েছে বলে জানিয়েছেন মিয়ানমারের বিজিপির এক কর্মকর্তা।
মো. ইউছুফের ছোট ভাই আবু বক্কর প্রথম আলোকে জানান, শনিবার সকাল নয়টার দিকে কক্সবাজারের টেকনাফের নাফ নদীর শাহপরীর দ্বীপ ঘোলারচর বাংলা চ্যানেল বাংলাদেশ জলসীমায় তাঁর বড় ভাই ইউসুফ তাঁর মালিকানাধীন নৌকা নিয়ে সহযোগী আবু তাহেরসহ জাল দিয়ে মাছ ধরছিলেন। হঠাৎ মিয়ানমারের বিজিপির একটি স্পিডবোট তাঁদের দিকে তেড়ে আসে। কোনো কথা না বলেই তারা স্পিডবোটের সঙ্গে বেঁধে নৌকাসহ তাঁদের মিয়ানমারের ফাতংজা এলাকার খালের দিকে নিয়ে যায়। ওই সময় আরও কয়েকজন ওই এলাকায় মাছ ধরছিলেন। তাদের কাছ থেকে খবর পেয়ে বিষয়টি বিজিবি সীমান্ত চৌকির কোম্পানি কমান্ডারকে জানানো হয়।
এ ব্যাপারে জানতে চাইলে শাহপরীর দ্বীপ বিজিবির কোম্পানি কমান্ডার মো. আতিকুর রহমান বলেন, বিষয়টি জানার পর ঊর্ধ্বতন কর্তৃপক্ষকে অবহিত করা হয়। টেকনাফ-২ বিজিবির অধিনায়ক লে. কর্নেল আবুজার আল জাহিদ সন্ধ্যা ছয়টার দিকে প্রথম আলোকে বলেন, নাফ নদীর বাংলা চ্যানেল এলাকা থেকে ধরে নেওয়া দুজনকে বিজিপির সঙ্গে যোগাযোগের পর ছেড়ে দিয়েছে।
