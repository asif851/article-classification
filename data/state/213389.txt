
রাজধানীর শ্যামপুরে গত শনিবার রাতে সালাম স্টিল মিল নামের একটি ইস্পাত কারখানায় গলিত লোহায় চারজন শ্রমিক দগ্ধ হয়েছেন।
তাঁদের মধ্যে তিনজনের অবস্থা আশঙ্কাজনক বলে জানিয়েছেন ঢাকা মেডিকেল কলেজ হাসপাতালের বার্ন ইউনিটের চিকিৎসকেরা।
আহত চারজন হলেন মতিউর রহমান (২৪), আবু সাঈদ (৪০), মাহাবুবুর রহমান (২৩) ও বুলবুল হোসেন (২১)।
ঢাকা মেডিকেল কলেজ হাসপাতালের বার্ন ইউনিটের চিকিৎসকেরা জানান, মতিউরের শরীরের ৮৫ শতাংশ, বুলবুলের ৮০ শতাংশ ও আবু সাঈদের ৩০ শতাংশ পুড়ে গেছে। তাঁদের তিনজনেরই জীবন শঙ্কায় রয়েছে।
মাহাবুবুরের শরীরের ৫ শতাংশ পুড়েছে। তবে তাঁর মুখমণ্ডল ও চোখ ঝলসে গেছে। তিনি অঙ্গহানির শঙ্কায় রয়েছেন।
শ্যামপুর থানার পুলিশ জানায়, শনিবার রাতে সালাম স্টিল মিলে শ্রমিকেরা লোহা গলানোর কাজ করছিলেন। এ সময় একটি  গলিত লোহা ছিটকে শ্রমিকদের ওপর পড়ে। এতে ওই চারজন দগ্ধ হন।
