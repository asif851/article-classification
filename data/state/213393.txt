
জাতীয় পার্টির চেয়ারম্যান এইচ এম এরশাদ বলেছেন, ‘আমি ক্ষমতায় আসি, সাত দিনের মধ্যে ফরমালিন বন্ধ হবে।’আজ সোমবার দুপুরে রাজধানীর বনানীতে জাতীয় পার্টির চেয়ারম্যানের কার্যালয়ে জাতীয় প্রাক্তন সৈনিক পার্টির প্রতিনিধি সম্মেলনে এরশাদ এসব কথা বলেন।প্রধানমন্ত্রী শেখ হাসিনার উদ্দেশে এরশাদ বলেন, ‘প্রধানমন্ত্রী বলবেন, সাত দিনের মধ্যে ফরমালিন বন্ধ হবে। বন্ধ হয়ে যাবে। সেই সত্ সাহস থাকতে হবে।’জাতীয় পার্টির চেয়ারম্যান বলেন, ‘যে ফরমালিন দেশের ১৬ কোটি মানুষকে মৃত্যুর মুখে ঠেলে দিচ্ছে, দুঃখ হয় সে ফরমালিন নিয়ে আমাদের দেশের রাজনীতিকেরা কৌতুক করেন। লজ্জা করে না তাঁদের।’সম্প্রতি দেশে খুন ও গুমের ঘটনা বেড়ে যাওয়ার ঘটনার সমালোচনা করে এরশাদ বলেন, ‘সরকার চাইলে খুন, গুম বন্ধ করা সম্ভব। এ জন্য পুলিশকে বলতে হবে আমি খুন, গুম বন্ধ চাই।’জাতীয় পার্টির এই নেতা বলেন, ‘পত্রিকায় দেখলাম নারায়ণগঞ্জে নূর হোসেনের কাছে বৈধ অস্ত্র আছে। যে লোক সন্ত্রাসী, খুনের মামলার আসামি, তাঁর কাছে বৈধ অস্ত্র থাকে কী করে?’
অবৈধ লোকদের কাছে বৈধ অস্ত্র যাওয়ার কারণেই আজ দেশের এ অবস্থা বলে মন্তব্য করেন এরশাদ।
সম্মেলনে সভাপতিত্ব করেন জাতীয় প্রাক্তন সৈনিক পার্টির সভাপতি মোহাম্মদ নিজাম উদ্দিন। এতে জাতীয় পার্টির মহাসচিব জিয়াউদ্দিন আহমেদ বাবলু, দলের ঢাকা মহানগর উত্তরের সভাপতি এস এম ফয়সাল চিশতি, বাহাউদ্দিন প্রমুখ বক্তব্য দেন।
