
কুষ্টিয়ার মিরপুরে বাল্যবিবাহের আয়োজন করায় বর, বরের বাবা, কনের বাবা ও কাজিকে এক মাস করে কারাদণ্ড দিয়েছেন ভ্রাম্যমাণ আদালত। আজ শুক্রবার বিকেলে মিরপুর উপজেলা নির্বাহী কর্মকর্তা ও ভ্রাম্যমাণ আদালতের বিচারক এস এম জামাল আহমেদ এ রায় দেন। 
দণ্ডপ্রাপ্ত ব্যক্তিরা হলেন কুষ্টিয়া শহরের কুঠিপাড়া এলাকার রনি (২১), মকছেদ আলী (৫০), মজিবার রহমান (৬০) ও কাজি ইসরাফিল হোসেন (৩৫)। সন্ধ্যায় তাঁদের জেলা কারাগারে পাঠানো হয়। ভ্রাম্যমাণ আদালত সূত্র জানান, পোড়াদহ ইউনিয়নে অষ্টম শ্রেণির ছাত্রীকে বিয়ে করতে যান রনি। বিয়েবাড়িতে বরযাত্রীসহ বর উপস্থিত হন। মেয়ের বয়স কম দেখে ইউএনওকে ফোন দিয়ে জানান গ্রামের কয়েকজন। খবর পেয়ে সেখানে যান। বরের বাবা মকছেদ আলী, কনের বাবা মজিবার রহমান, স্থানীয় কাজি ইসরাফিল হোসেন ও বর রনিকে এক মাস করে বিনাশ্রম কারাদণ্ড দেন তিনি। ইউএনও এস এম জামাল আহমেদ প্রথম আলোকে জানান, বাল্যবিবাহের ব্যাপারে ধারাবাহিকভাবে অভিযান অব্যাহত থাকবে। এ জন্য তিনি এলাকার মানুষকে সচেতন হতে পরামর্শ দেন। যেকোনো সময় বাল্যবিবাহের আয়োজন করা হলে তাঁকে জানানোর পরামর্শ দেন। খবর পেলে সঙ্গে সঙ্গে আইনানুগ ব্যবস্থা নেওয়া হবে বলে তিনি জানান।
