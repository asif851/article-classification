
খুলনা বিশ্ববিদ্যালয়ের গণিত বিভাগের শিক্ষক মোহাম্মদ ওহিদুজ্জামানের বিরুদ্ধে নির্যাতনের অভিযোগ করেছেন তাঁর স্ত্রী জান্নাত আরা ফেরদৌস। গতকাল মঙ্গলবার খুলনা প্রেসক্লাবে সংবাদ সম্মেলন তিনি এই অভিযোগ করেন।এতে লিখিত বক্তব্য পড়েন জান্নাত আরা। তিনি বলেন, বিয়ের কয়েক মাস পর থেকেই তাঁকে শারীরিক ও মানসিক নির্যাতন করতেন ওহিদুজ্জামান। অন্তঃসত্ত্বা হওয়ার পর গর্ভপাত করার জন্য চাপ দিতেন তিনি। বাচ্চা পৃথিবীতে আসার পর তাঁদের দুজনের ওপর বিভিন্নভাবে নির্যাতন করেছেন। অস্ট্রেলিয়া যাওয়ার কথা বলে তাঁর কাছে ১০ লাখ টাকা দাবি করেন তাঁর স্বামী। ওই টাকা দিতে অস্বীকৃতি জানালে গত ১ মার্চ তাঁকে ও তাঁর সন্তানকে মারধর করে বাড়ি থেকে বের করে দেন।অভিযোগ অস্বীকার করে ওহিদুজ্জামান বলেন, স্ত্রীকে তিনি তালাক দিয়েছেন। তাঁর স্ত্রী বাবা-মা, ভাইবোনসহ পাঁচজনের নামে কয়েকটি মামলা দিয়ে হয়রানি করছেন।
