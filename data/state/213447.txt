
নাটোরের বড়াইগ্রাম উপজেলায় আবার মহাসড়কে গাছ ফেলে ডাকাতি হয়েছে। ডাকাতি শেষে পালানোর সময় আরিফ (২২) নামের এক ডাকাতকে গ্রেপ্তার করা হয়েছে। গতকাল রোববার ভোরে নাটোর-পাবনা মহাড়কের কয়েনবাজার এলাকায় এ ঘটনা ঘটে।গ্রেপ্তার আরিফ কুষ্টিয়ার কুমারখালী উপজেলার মানিকদিয়া গ্রামের আবদুস সালামের ছেলে।এলাকাবাসী সূত্র জানায়, গতকাল ভোররাতে কয়েনবাজার কবরস্থানের সামনে মহাসড়কের পাশের পাঁচ-ছয়টি গাছ কেটে রাস্তায় প্রতিবন্ধকতা সৃষ্টি করে ডাকাতেরা। এ সময় কমপক্ষে ১০টি বাস ও ট্রাকে ডাকাতির ঘটনা ঘটে। পরে স্থানীয় লোকজন বুঝতে পেরে এগিয়ে এলে ডাকাতেরা পালিয়ে যায়। এ সময় রাস্তা ভুলে আখখেতে পালিয়ে থাকা ডাকাত আরিফকে স্থানীয় লোকজন আটকে পুলিশের কাছে সোপর্দ করেন।এ ব্যাপারে বনপাড়া হাইওয়ে পুলিশ ফাঁড়ির ভারপ্রাপ্ত কর্মকর্তা (ওসি) ফুয়াদ রুহানী বলেন, এ ঘটনায় গতকাল রাতে বড়াইগ্রাম থানায় একটি ডাকাতি মামলা হয়েছে। আটক আরিফকে জিজ্ঞাসাবাদ শেষে জেলহাজতে পাঠানো হয়েছে। তিনি দাবি করেন, ডাকাতেরা গাছ ফেলে ডাকাতির চেষ্টা করেছে, তবে বিশেষ কিছু নিতে পারেনি।এর আগে গত বৃহস্পতিবার রাতে উপজেলার বাহিমালি এলাকায় মোটরসাইকেল ডাকাতির সময় দুর্বৃত্তদের হামলায় এক গার্মেন্টস ব্যবসায়ী নিহত হন। এ ছাড়া বুধবার রাতে বাস ডাকাতির সময় একই এলাকার ভবানীপুর মোড় থেকে চার ডাকাতকে আটক করেছে স্থানীয় লোকজন।
