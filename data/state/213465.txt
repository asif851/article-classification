
বাংলাদেশ কৃষি বিশ্ববিদ্যালয় শিক্ষক সমিতির ২০১৫ সালের কার্যনির্বাহী কমিটির নির্বাচনে বিএনপিপন্থী শিক্ষকেরা সংখ্যাগরিষ্ঠতা অর্জন করেছেন। সমিতির ১১টি পদের সাতটি পদেই জয়ী হয়েছেন তাঁরা। গতকাল বৃহস্পতিবার ভোট নেওয়া শেষে রাত ১০টার দিকে ফল ঘোষণা করেন সমিতির সাবেক সভাপতি (ভারপ্রাপ্ত) মো. আক্তারুজ্জামান।
বিএনপিপন্থী শিক্ষকদের সংগঠন ‘সোনালী দল’ ঘোষিত প্যানেলে সভাপতি পদে কীটতত্ত্ব বিভাগের অধ্যাপক খন্দকার শরীফুল ইসলাম, কোষাধ্যক্ষ পদে পরিসংখ্যান বিভাগের অধ্যাপক খন্দকার মোস্তাফিজুর রহমান, সাধারণ সম্পাদক পদে ফিশারিজ বায়োলজি ও জেনেটিকস বিভাগের অধ্যাপক রফিকুল ইসলাম সরদার, যুগ্ম সম্পাদক পদে ফুড টেকনোলজি ও গ্রামীণ শিল্প বিভাগের শিক্ষক আবদুল্লাহ ইকবাল নির্বাচিত হয়েছেন। এ ছাড়া একই দলের সদস্য পদে অ্যাকোয়াকালচার বিভাগের অধ্যাপক গিয়াস উদ্দিন আহমদ, মৃত্তিকাবিজ্ঞান বিভাগের অধ্যাপক আবু জোফার মোসলেহ উদ্দিন এবং প্যারাসাইটোলজি বিভাগের শিক্ষক তাহসিন ফারজানা নির্বাচনে জয়ী হয়েছেন।
আওয়ামীপন্থী শিক্ষকদের সংগঠন ‘গণতান্ত্রিক শিক্ষক ফোরাম’ ঘোষিত প্যানেলে সহসভাপতি পদে ফসল উদ্ভিদবিজ্ঞান বিভাগের অধ্যাপক এ কে এম আজাদ-উদ-দৌলা প্রধান এবং সদস্য পদে সিড সায়েন্স অ্যান্ড টেকনোলজি বিভাগের অধ্যাপক মো. আবুল হোসেন, ফুড টেকনোলজি ও গ্রামীণ শিল্প বিভাগের অধ্যাপক মো. আব্দুল আলীম, কৃষি অর্থনীতি বিভাগের অধ্যাপক ফকির আজমল হুদা জয়ী হয়েছেন।
