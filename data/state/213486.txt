
‘মিছিল-মিটিংয়ে বড় ভাইয়েরা ডাকতা। আমার ফুয়া (ছেলে) সবর বিপদ-আপদে যাইত। ইতার লাগি আমার ফুয়া ওগুতারে মারিলাইছে। আমার ফুয়ার দোষ কিতা আছিল?’
এ প্রশ্ন রেখে চোখ মুছছিলেন সিলেটে ছুরিকাঘাতে নিহত ছাত্রলীগের কর্মী জাকায়িরা মোহাম্মদ মাসুমের (২৪) মা আছিয়া বেগমের। কান্না সংবরণ করে আবার বলতে থাকেন, ‘আমার মাসুম ঘরের সবর বড়, পরিবারের খরচ একলাই চলাইত। ওখন আমরার কিতা ওইবো...।’
গত বুধবার বিকেলে ছোট ভাই সাইফুল্লাহ মোহাম্মদ খালেদকে জিম্মি করে তাঁর মাধ্যমে মাসুমকে ডেকে এনে ছুরিকাঘাতে হত্যা করা হয়। মাসুম যুক্তরাজ্য আওয়ামী লীগের এক নেতার সমর্থিত জেলা ছাত্রলীগের নতুন একটি পক্ষের (সুরমা গ্রুপ) কর্মী ছিলেন।
গতকাল শুক্রবার মাসুমের মা বাদী হয়ে ১০ জনের নাম উল্লেখ করে ও অজ্ঞাত আরও ১২ জনকে আসামি করে মামলা করেছেন।
গতকাল দুপুরে নগরের কামালগড় এলাকার বাসায় গেলে আছিয়া জানালেন, ছোট ছেলের সামনে বড় ছেলেকে হত্যার ঘটনা ঘটেছে। এ রকম বর্বর ঘটনা সমাজে ঘটে না। আছিয়ার এক কথা, ‘মাসুমরে যারা মারছে সবর ফাঁসি দেখতাম চাই, তারার ফাঁসি ছাড়া আর কোনো সান্ত্বনা নাই!’
কামলগড়ে তাপু মিয়ার কলোনির একটি ঘরে বসবাস তাঁদের। বাড়ি দক্ষিণ সুনামগঞ্জের শান্তিগঞ্জের ডুংরিয়া গ্রামে। সংসারে বাবা, মা, দুই ভাই আর এক বোন। মাসুম ছিলেন সবার বড়। বাবা ফেরি করে পেঁয়াজ বিক্রি করেন। টানাপোড়েনের সংসারে পরিবারে আর্থিক সহায়তা দিতে মাসুম স্থানীয় একটি খেলাধূলাসামগ্রীর দোকানে খণ্ডকালীন চাকরি করতেন। চাকরির পুরো টাকা মায়ের হাতে তুলে দিতেন। সংসার চলত এ টাকায়। বড় ছেলেকে হারিয়ে ভরসার জায়গাও চিরতরে হারিয়ে গেছে বলে জানালেন আছিয়া।
মাসুম হত্যার প্রত্যক্ষদর্শী তাঁর ছোট ভাই সাইফুল্লাহ মোহাম্মদ খালেদ। বুধবার বেলা তিনটার দিকে খালেদকে জিম্মি করে মাসুমকে ফোন দেওয়া হয়েছিল। খালেদ বলেন, ‘আমার ভাইরে তারা ফোন দিয়া কইছে আমি অ্যাকসিডেন্ট করছি। ইতা কইয়া তারা নেওয়াইছে। আমার ভাইর মোবাইল এখন খুঁজিয়া পাওয়া যায় না। আমার ভাইর নাম্বারে কোন নাম্বার তনে ফোন দিছিল ওউ নাম্বার খুঁজলে বোঝা যাইব কে ফোন দিছিল, কারা কারা আছলা। আমার ভাইরে আমার চউকর সামনে চাক্কু দিয়া পাড়াইছে, দা দিয়া ছেদাইছে (কোপ)।’
 
এমসি কলেজ ছাত্রাবাস ভাঙচুরকারীই প্রধান আসামি
মাসুম হত্যা মামলার প্রধান আসামি সিলেটে এমসি কলেজ ছাত্রাবাস ভাঙচুরকারী ছাত্রলীগ ক্যাডার টিটু চৌধুরী (৩২)। এ ছাড়া মামলায় নাম উল্লেখ করা আরও ৯ জন হচ্ছেন রাজন দেব (২৮), মুকিত আহমদ (২৬), আছাদ আহমদ (২৩), টিটু (২৪), মো. জাকির হোসেন (২০), অয়ন তালুকদার (২০), গৌতম (২২), শাকিল হোসেন (২১) ও জুয়েল আহমদ (১৯)।
শাহপরান থানার ভারপ্রাপ্ত কর্মকর্তা (ওসি) আখতার হোসেন জানান, মাসুমের মা বাদী হয়ে ১০ জনের নাম উল্লেখ করে ও অজ্ঞাত আরও ১২ জনকে আসামি করে মামলা দায়ের করেছেন। আসামিদের গ্রেপ্তারের অভিযান চালানো হচ্ছে।
ছাত্রলীগ সূত্র জানায়, টিটু ছাত্রলীগের জেলা কিংবা নগর কমিটির কোনো পদে নেই। তবে সিলেটের এমসি কলেজে তাঁর নেতৃত্বাধীন একটি পক্ষ আছে। গত ১৩ জুলাই এমসি কলেজের ছাত্রাবাস ভাঙচুর হয়েছিল টিটু চৌধুরীর নেতৃত্বে। ছাত্রাবাস ভাঙচুরের ঘটনায় কলেজ কর্তৃপক্ষের দায়ের করা মামলার প্রধান আসামি টিটু।
 
সংশোধনী 
গতকাল প্রথম আলোর শেষ পাতায় ‘বড় ভাইদের ছত্রচ্ছায়ায় ছয় টুকরা ছাত্রলীগ’ শিরোনামে প্রকাশিত প্রতিবেদনের শেষাংশে আওয়ামী লীগের কেন্দ্রীয় সাংগঠনিক সম্পাদক মিসবাহউদ্দিন সিরাজকে নগর আওয়ামী লীগের সাধারণ সম্পাদক উল্লেখ করা হয়েছে। ভুলবশত আগের দলীয় পরিচয় উল্লেখ করায় আমরা দুঃখিত।
