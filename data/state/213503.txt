
দেশে গণতন্ত্র সুপ্রতিষ্ঠিত হওয়ার পরিবর্তে অসুস্থ ধারার রাজনীতি প্রাধান্য পাচ্ছে বলে মন্তব্য করেছেন বিএনপির ভাইস চেয়ারম্যান আবদুল্লাহ আল নোমান। তিনি বলেন, এখন এমন পরিস্থিতির সৃষ্টি হয়েছে যে একটি ভোট দেওয়ার জন্য আন্দোলন ও সংগ্রাম করতে হচ্ছে। আজ শুক্রবার সকালে রাজধানীর সেগুনবাগিচায় ঢাকা রিপোর্টার্স ইউনিটির (ডিআরইউ) সাগর-রুনি মিলনায়তনে এক আলোচনায় আবদুল্লাহ আল নোমান এসব কথা বলেন। বাংলাদেশ নিউ জেনারেশন পার্টি (বিএনজিপি) ‘রাজনীতিতে সুস্থধারা ফিরিয়ে আনতে করণীয়’ শিরোনামে এই আলোচনা সভার আয়োজন করে।প্রধান অতিথির বক্তব্যে আবদুল্লাহ আল নোমান বলেন, এই অবস্থা একমাত্র পরিবর্তন করতে পারে—বুলেটের চেয়েও শক্তিশালী ব্যালট। ব্যালট যাতে নিশ্চিতভাবে বাক্সে দেওয়ার অধিকার ও সুযোগ জনগণ পায়, তা নিশ্চিত করতে হবে। দলীয় শৃঙ্খলা, দুর্নীতিমুক্ত ও যোগ্য নেতৃত্ব দিতে পারলে বিএনপি আন্দোলন, সংগ্রামের মধ্য দিয়ে কর্তৃত্ববাদী স্বৈরাচারী সরকারের পতন ঘটাতে পারবে।তিনি আরও বলেন, ‘আমরা দুর্নীতিতে নিমজ্জিত হয়েছি। মৌলিক মূল্যবোধ হারিয়ে ফেলেছি। আর সে জায়গা থেকেই নেতৃত্ব গড়ে উঠেছে। কাজেই যে জায়গা থেকে এই নেতৃত্ব গড়ে উঠেছে, তা মানুষের জন্য নয়।’
আলোচনায় বিএনপির চেয়ারপারসনের উপদেষ্টা অধ্যাপক সুকোমল বড়ুয়া বলেন, দেশে বুদ্ধিভিত্তিক রাজনীতির অভাব। আর বিএনপিতে কৌশলগত দিকের বড় অভাব। প্রতিপক্ষের কৌশল কীভাবে এড়াতে হবে—এগুলোর অভাব রয়েছে বিএনপিতে।
আলোচনায় বিএনপির নির্বাহী কমিটির সদস্য নিলুফার মনি চৌধুরী, রফিক সিকদার, বিএনজিপির সভাপতি জাহিদ ইকবাল প্রমুখ বক্তব্য দেন।
