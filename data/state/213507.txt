
সরকার ‘বাধা’ দেওয়ায় কক্সবাজারের উখিয়ায় রোহিঙ্গাদের মধ্যে ত্রাণ বিতরণ করা যায়নি বলে অভিযোগ করেছে বিএনপি। কক্সবাজারে ত্রাণ দিতে আসা দলটির নেতারা বুধবার বিকেলে জেলা বিএনপির কার্যালয়ে সংবাদ সম্মেলন করে এই অভিযোগ করেন। ২২টি ট্রাকে করে ত্রাণ নিয়ে উখিয়ায় যেতে দেওয়া হয়নি বলে তাঁরা জানান।
বুধবার রাত ১১টা পর্যন্ত ত্রাণবাহী ট্রাকগুলো কক্সবাজার শহরের কেন্দ্রীয় শহীদ মিনারের পাশে জেলা বিএনপির কার্যালয়ের সামনে রাখা ছিল। ত্রাণের মধ্যে চাল, ডাল, চিড়া, তেল, লবণ, চিনি, বিস্কুট, পানিসহ বিভিন্ন সামগ্রী রয়েছে।
কক্সবাজারের সাবেক সাংসদ ও বিএনপির মৎস্যবিষয়ক সম্পাদক লুৎফুর রহমান প্রথম আলোকে বলেন, গত মঙ্গলবার উখিয়ার কুতুপালং ও বালুখালী শিবিরে গিয়ে রোহিঙ্গাদের মধ্যে তাঁরা ত্রাণ বিতরণ করতে চেয়েছিলেন। ওই দিন প্রধানমন্ত্রী শেখ হাসিনা কুতুপালং শিবির পরিদর্শনে আসায় বুধবার (গতকাল) সকালে ত্রাণ বিতরণের সময় নির্ধারণ করেন তাঁরা। কূটনীতিকদের কুতুপালং রোহিঙ্গা শিবির পরিদর্শনের কথা বলে জেলা প্রশাসন বিকেলে ত্রাণ বিতরণের সময় নির্ধারণ করে দেয়। কিন্তু বিকেলে পুলিশ এসে ত্রাণবাহী ট্রাক উখিয়ায় যেতে বাধা দেয়।
অভিযোগের বিষয়ে কক্সবাজারের জেলা প্রশাসক মো. আলী হোসেন প্রথম আলোকে বলেন, সরকারি নীতিমালা অনুযায়ী, রোহিঙ্গাদের কেউ ত্রাণ দিতে এলে প্রথমে তা ডিসি অফিসে জানাতে হয়। এ পর্যন্ত তাই হয়ে আসছে। লাখ লাখ রোহিঙ্গার মাঝে ট্রাকভর্তি মালামাল নিয়ে কেউ গেলে হুড়োহুড়িতে প্রাণহানির ঘটনা ঘটলে তখন এ দায় কে নেবে? নিয়মের মধ্যে ত্রাণসামগ্রী বিতরণ করতে কোনো বাধা নেই।
এদিকে কক্সবাজার জেলা বিএনপির কার্যালয়ে বেলা তিনটায় সংবাদ সম্মেলনে বিএনপির স্থায়ী কমিটির সদস্য মির্জা আব্বাস বলেন, বিএনপি রাজনীতি করতে আসেনি, ত্রাণ দিতে এসেছিল। ত্রাণ বিতরণে বাধা দিয়ে সরকার অপরাধ করেছে। তিনি বলেন, ৯ হাজার রোহিঙ্গা পরিবারের জন্য ত্রাণসামগ্রী নিয়ে তাঁরা কক্সবাজারে এসেছিলেন। সাড়ে ৩ হাজার পরিবারকে ঘরের ছাউনি তৈরি করার সামগ্রী দিতে চেয়েছিলেন তাঁরা। তিনি বলেন, ‘আমরা আমাদের ত্রাণ কখনোই সরকারের কাছে জমা দেব না। বিএনপি তো ডিসি ও আওয়ামী লীগের কথামতো চলবে না। আমাদের ত্রাণ আমরাই দেব।’
সংবাদ সম্মেলনে বিএনপির স্থায়ী কমিটির সদস্য নজরুল ইসলাম খান বলেন, যেখানে সবাই মিলে রোহিঙ্গাদের সাহায্যে নামা উচিত, সেখানে সরকার উল্টো বিএনপিকে ত্রাণ বিতরণে বাধা দিয়েছে।
