
‘এই সংসদ জনগণের দাবির পরিপ্রেক্ষিতে কোনো মন্ত্রীর অপসারণকে সমর্থন করে না’—সরকারি দলের এই প্রস্তাবে লেগে যায় তুমুল তর্ক। এক পক্ষ যুক্তি দেয় তো অপর পক্ষ তা খণ্ডন করে ছুড়ছে আরেক যুক্তি। একের পর এক যুক্তিবাণে ত্রাহি অবস্থা দুই দলেরই। অবশেষে পরাস্ত হয় সরকারি দল। ব্রিটিশ সংসদীয় পদ্ধতিতে অনুষ্ঠিত এই বিতর্ক প্রতিয়োগিতার আসর বসে ১৩ ডিসেম্বর নগরের একটি রেস্টুরেন্ট মিলনায়তনে। এতে সরকারপক্ষের উচ্চকক্ষে ছিল চট্টগ্রাম বিশ্ববিদ্যালয়ের বিতর্ক দল এফবিডিএ-৩ ও নিম্নকক্ষে এফবিডিএ-১। অপর দিকে বিরোধী দলের উচ্চকক্ষে চট্টগ্রাম বিশ্ববিদ্যালয়ের সিইউডিএস-৩ ও নিম্নকক্ষে ছিল ঢাকা বিশ্ববিদ্যালয়ের বিতর্ক দল।তর্কের লড়াইয়ে অবশেষে চ্যাস্পিয়ন হয় চট্টগ্রাম বিশ্ববিদ্যালয়ের বিতর্ক দল সিইউডিএস-৩। রানার্সআপ হয় এফবিডিএ-১। শ্রেষ্ঠ বক্তার পুরস্কার ওঠে সিইউডিএসের বিতার্কিক জাহেদুর রহমানের হাতে। প্রতিযোগিতায় ডিবেটার অব দ্য টুর্নামেন্টের পুরস্কার জিতে নেন প্রিমিয়ার বিশ্ববিদ্যালয়ের বিতার্কিক আনিসুর রহমান।প্রিমিয়ার বিশ্ববিদ্যালয়ের কেন্দ্রীয় বিতর্ক সংগঠন প্রিমিয়ার বিশ্ববিদ্যালয় ডিবেটিং সোসাইটি (পিইউডিএস) আয়োজিত দুই দিনব্যাপী এ প্রতিযোগিতায় অংশ নিয়েছে দেশের ২৪টি বিশ্ববিদ্যালয়ের ৩২টি বিতর্ক দল।চূড়ান্ত পর্বের বিতর্ক শেষে ছিল পুরস্কার বিতরণী অনুষ্ঠান। এ পর্বে প্রধান অতিথি হিসেবে বিজয়ীদের হাতে পুরস্কার তুলে দেন প্রিমিয়ার বিশ্ববিদ্যালয়ের উপাচার্য অনুপম সেন। বিশেষ অতিথি ছিলেন চট্টগ্রাম বিশ্ববিদ্যালয়ের সহ–উপাচার্য ইফতেখার উদ্দিন চৌধুরী, পার্বত্য চট্টগ্রাম ভূমি বিরোধ নিষ্পত্তি কমিশনের সচিব মাহবুবুর রহমান ও প্রাইম ব্যাংক লিমিটেডের কার্যনির্বাহী সহসভাপতি এস এইচ মুখতার আহমেদ। পিইউডিএসের সাবেক সভাপতি সাবের শাহের সঞ্চালনায় সমাপনী আয়োজনে সভাপতিত্ব করেন প্রিমিয়ার বিশ্ববিদ্যালয়ের ইংরেজি বিভাগের সভাপতি সাদাত জামান খান।বক্তব্য দেন পিইউডিএসের চিফ মডারেটর জুলিয়া পারভীন, মডারেটর সঞ্জয় বিশ্বাস, সাইফুদ্দিন, হিল্লোল সাহা, সংগঠনের সভাপতি আনিসুর রহমান, সাধারণ সম্পাদক শুভাশিষ চৌধুরী প্রমুখ।প্রধান অতিথি বলেন, যুক্তির চর্চা মানুষের জ্ঞানের পরিধিকে বৃদ্ধি করে। আলোকিত মানুষ হিসেবে গড়ে তুলতে সহায়তা করে। তাই শিক্ষার্থীদের নিয়মিতভাবে বিতর্কের চর্চা করে যাওয়া উচিত। উন্নত বিশ্বের সঙ্গে তাল মিলিয়ে যুক্তির পথে এগিয়ে যেতে পিইউডিএসের এ ধরনের আয়োজন শিক্ষার্থীদের সহায়তা করবে। সমাপনী পর্বের পুরস্কার বিতরণী অনুষ্ঠান শেষে ছিল সাংস্কৃতিক পরিবেশনা। এ সময় গানে গানে উপস্থিত দর্শকদের মাতিয়ে রাখে ব্যান্ড দল মানচিত্র।
