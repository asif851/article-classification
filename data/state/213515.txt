
বান্দরবানের নাইক্ষ্যংছড়ি উপজেলার তুমব্রু সীমান্তে মিয়ানমারের সেনা সমাবেশ ও অস্ত্রের মহড়ার বিষয়ে স্বরাস্ট্রমন্ত্রী আসাদুজ্জামান খান কামাল বলেছেন, ‘আমাদের বিজিবি সেখানে সতর্ক অবস্থায় রয়েছে। দেশের ভেতরে এসে কেউ বিশৃঙ্খলা করবে এটা অসম্ভব। আমাদের বিজিবি অত্যন্ত শক্তিশালী। বিজিবি সদস্যরা জীবনবাজি রেখে দেশপ্রেমে উদ্বুদ্ধ। তাঁরা ট্রেইনিংয়ে সেই জিনিসটাই প্রাপ্ত হয়েছে। আমাদের বিজিবি কখনও মাথা নত করে না।’
আজ বৃহস্পতিবার দুপুরে চট্টগ্রামের সাতকানিয়ার বাইতুল ইজ্জত বর্ডার গার্ড ট্রেইনিং সেন্টার অ্যান্ড কলেজের প্যারেড মাঠে বিজিবির ৯১তম ব্যাচের সমাপনী কুচকাওয়াজ শেষে এক সংবাদ সম্মেলনে তিনি এ কথা বলেন। স্বরাস্ট্রমন্ত্রী বলেন, ‘আমাদের সঙ্গে মিয়ানমারের ফলপ্রসু আলোচনা হয়েছে। কেন তাঁরা অহেতুক সমরাস্ত্র প্রদর্শন করছে, সেটা বিজিবি জানার চেষ্টা করেছে। তাঁরা নাকি বলেছে- তাঁদের কাছে খবর ছিল, যারা জিরো লাইনে আছে, তারা নাকি মিয়ানমারের ভেতর প্রবেশ করবে।’
স্বরাস্ট্রমন্ত্রী আসাদুজ্জামান খান কামাল বলেন, আমাদের দীর্ঘ অভিজ্ঞতা রয়েছে। তাঁরা (মিয়ানমার) যা বলে, তা করে না। আমরা তা দেখেছি। অবশ্য এ ব্যাপারে বিজিবি অত্যন্ত সর্তক অবস্থায় রয়েছে। বিজিবিকে আরও শক্তিশালী করা হবে। যাতে আমাদের বর্ডারটা সুরক্ষিত হয়। শুধু বর্ডার নয়, আমাদের সব ধরনের সুরক্ষা যেন বিজিবি করতে পারে, তাঁদের সে ধরনের ট্রেইনিং দেওয়া হচ্ছে। ইতোমধ্যে প্রধানমন্ত্রী বিজিবিকে আরও শক্তিশালী করার জন্য জনবল বৃদ্ধির নীতিগতভাবে অনুমোদন দিয়েছেন।
এর আগে স্বরাস্ট্রমন্ত্রী নবীন সৈনিকেদর কুচকাওয়াজ পরিদর্শন ও অভিবাদন গ্রহণ করেন। এ সময় মঞ্চে উপস্থিত ছিলেন বর্ডার গার্ড বাংলাদেশের (বিজিবি) মহাপরিচালক মেজর জেনারেল আবুল হোসেন ও বর্ডার গার্ড ট্রেইনিং সেন্টার অ্যান্ড কলেজের কমান্ড্যান্ট ব্রিগেডিয়ার জেনারেল মো. সাজ্জাদ হোসেন, ২৪ পদাতিক ডিভিশনের জেনারেল অফিসার কমান্ডিং মেজর জেনারেল মো. জাহাঙ্গীর কবির তালুকদার ও বান্দরবানের বোমাং সার্কেলের রাজা উচ গ্রু চৌধুরী।
কুচকাওয়াজে ৪৭ জন নারীসহ ৫৩৫ জন নবীন সৈনিক অংশ নেন। কুচকাওয়াজ শেষে স্বরাষ্ট্রমন্ত্রী সব বিষয়ে শ্রেষ্ঠ নবীন সৈনিক তুহিন মিয়া, শারীরিক উৎকর্ষে সেরা নারী সৈনিক নাসরিন আক্তার, শারীরিক উৎকর্ষে সেরা পুরুষ সৈনিক রেজোয়ান মোল্লা ও ফায়ারিংয়ে সেরা সৈনিক হিসেবে মো. মেহেদী হাসান আহাদের হাতে পুরস্কার তুলে দেন।
অনুষ্ঠানে নবীন নারী সৈনিকদের উদ্দেশে প্রধান অতিথির লিখিত বক্তব্যে স্বরাস্ট্রমন্ত্রী আসাদুজ্জামান বলেন, বাংলাদেশের মহান স্বাধীনতা যুদ্ধে মহিয়সী নারীদের অংশগ্রহণ, অবদান ও আত্মত্যাগ অবিস্মরণীয়। আজ নারীরা বিশ্বের বিভিন্ন ক্ষেত্রে যথাযথ যোগ্যতা ও কর্মদক্ষতার স্বাক্ষর রাখছেন। বিজিবিতে অর্ন্তভুক্ত নবীন নারী সৈনিকদের জীবন গড়ার দৃপ্ত শপথে বলীয়ান হয়ে কঠোর প্রশিক্ষণের মাধ্যমে যোগ্য বিজিবি সদস্যের গৌরব অর্জন করতে হবে।
