

কুমিল্লা শহরের দক্ষিণ রসুলপুর এলাকায় দুই শিশু হত্যা মামলার প্রধান আসামি মো. আল সফিউল ইসলাম ওরফে ছোটনকে গ্রেপ্তার করা হয়েছে। আজ মঙ্গলবার সকালে কুমিল্লার অতিরিক্ত পুলিশ সুপার (উত্তর) মো. আলী আশরাফ ভূঞা প্রথম আলোকে এই তথ্য জানান।পুলিশ জানায়, গতকাল সোমবার রাত ১০টার দিকে রাজধানীর মালিবাগ এলাকা থেকে সফিউলকে গ্রেপ্তার কর হয়। রাতেই তাঁকে কুমিল্লায় নেওয়া হয়।অতিরিক্ত পুলিশ সুপার আশরাফ প্রথম আলোকে বলেন, মোবাইল ফোন ট্র্যাক করে সফিউলের অবস্থান নির্ণয় করা হয়। এরপর জেলা পুলিশ ও ডিবি মিলে তাঁকে গ্রেপ্তার করে। গ্রেপ্তারের পর প্রাথমিক জিজ্ঞাসাবাদে হত্যাকাণ্ডের দায় স্বীকার করেছেন তিনি।ঘটনার বিষয়ে জানাতে আজ বেলা ১১টায় জেলা পুলিশ সুপারের কার্যালয়ে সংবাদ সম্মেলন ডাকা হয়েছে। জেলা পুলিশের পক্ষ থেকে বলা হয়েছে, ওই সংবাদ সম্মেলনে জেলা পুলিশ সুপার মো. শাহ আবিদ হোসেন ঘটনার বিষয়ে বিস্তারিত তথ্য জানাবেন।দক্ষিণ রসুলপুর এলাকায় গত শনিবার ব্যবসায়ী আবুল কালামের দুই ছেলে মেহেদী হাসান জয় (৮) ও মেজবাউল হক মনি (৬) খুন হয়।
জয় ও মনিকে হত্যার অভিযোগে তাদের সৎভাই সফিউলসহ অজ্ঞাতনামা কয়েকজনকে আসামি করে গত রোববার কুমিল্লার সদর দক্ষিণ মডেল থানায় মামলা হয়েছে। মামলার বাদী শিশু দুটির মা রেখা বেগম।ঘটনার পর থেকে সফিউল পলাতক ছিলেন। তিনি রাজধানীর একটি বেসরকারি বিশ্ববিদ্যালয়ের শিক্ষার্থী।দুই শিশুর লাশের ময়নাতদন্ত শেষে কুমিল্লা মেডিকেল কলেজের ফরেনসিক মেডিসিন বিভাগের সহকারী অধ্যাপক মো. ওমর ফারুক বলেন, মনির গলায় দাগ পাওয়া গেছে। জয়কে বালিশ ও গামছা বা অন্য কোনো কাপড় পেঁচিয়ে হত্যা করা হয়েছে।
আরও পড়ুন: 
এবার কুমিল্লায় দুই শিশু খুন
‘ওদের একেবারে ঘুম পাড়িয়ে এসেছি আর উঠবে না’
