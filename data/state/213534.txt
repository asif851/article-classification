
ধর্মমন্ত্রী অধ্যক্ষ মতিউর রহমানসহ সরকারি কর্মকর্তাদের কণ্ঠস্বর নকল করে মুঠোফোনে প্রতারণার অভিযোগে ময়মনসিংহে স্বপন মণ্ডল নামের এক ব্যক্তিকে গ্রেপ্তার করেছে জেলা গোয়েন্দা পুলিশ (ডিবি)।
গত রোববার রাতে ময়মনসিংহের ভালুকা উপজেলা থেকে স্বপনকে গ্রেপ্তার করা হয়। গ্রেপ্তারকৃত ব্যক্তি দীর্ঘ সময় ধরে এ ধরনের প্রতারণা করে আসছিলেন বলে ডিবি দাবি করেছে।
গতকাল সোমবার দুপুরে ময়মনসিংহের পুলিশের সুপারের সম্মেলনকক্ষে সংবাদ সম্মেলন করে এ তথ্য জানান পুলিশ সুপার সৈয়দ নুরুল ইসলাম। গত রোববার রাতে ভালুকায় এক ধনাঢ্য বক্তির সঙ্গে এক সরকারি কর্মকর্তার কণ্ঠ নকল করে প্রতারণার চেষ্টা করলে ডিবি পুলিশ ভালুকা থেকে স্বপনকে গ্রেপ্তার করে। তাঁর নামে এর আগে ময়মনসিংহ থানায় প্রতারণার অভিযোগে মামলা ছিল।
সংবাদ সম্মেলনে বলা হয়, স্বপন মণ্ডল দীর্ঘদিন ধরে ময়মনসিংহের সাবেক সাংসদ ও বর্তমান ধর্মমন্ত্রী মতিউর রহমানের কণ্ঠ নকল করে একাধিকবার সরকারি কর্মকর্তাদের কাছে বিভিন্ন প্রয়োজনে তদবির করেন। এ ছাড়া তিনি সাংসদ, উচ্চপদের সরকারি কর্মকর্তা, গোয়েন্দা সংস্থার ঊর্ধ্বতন কর্মকর্তাদের এবং শীর্ষ সন্ত্রাসীদের কণ্ঠ নকল করে মুঠোফোনে দীর্ঘ সময় ধরে প্রতারণা করে আসছিলেন। সম্প্রতি গফরগাঁও উপজেলা প্রকল্প বাস্তবায়ন কর্মকর্তা রেজাউল করিমের কাছ থেকে ধর্মমন্ত্রীর কণ্ঠ নকল করে সরকারি প্লট বরাদ্দ দেওয়ার নাম করে ১৭ লাখ টাকার দুটি চেকসহ ২১ লাখ টাকা আত্মসাৎ করেন তিনি।
সংবাদ সম্মেলন উপস্থিত ছিলেন অতিরিক্ত পুলিশ (দক্ষিণ) সুপার নূরে আলম ও এম এ নেওয়াজী (উত্তর) এবং ডিবির ওসি আশিকুর রহমান।
ডিবির জেলা কার্যালয় সূত্রে জানা গেছে, পিআইও রেজাউল করিম প্রতারণার অভিযোগে স্বপনের বিরুদ্ধে মামলা করেছেন। ডিবি তাঁকে ময়মনসিংহ কোতোয়ালি থানায় গতকাল বিকেলে হস্তান্তর করেছে।
 
