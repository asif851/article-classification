
বিতর্ক হচ্ছে কোনো বিষয়কে গভীরভাবে অনুসন্ধানের চেষ্টা। যুক্তি হচ্ছে তার ভিত্তি। বিদ্যমান সমাজ ও রাজনৈতিক বাস্তবতায় অবক্ষয়ের যে লক্ষণগুলো স্পষ্ট, বিতর্কের সুযোগ থাকলে তার একধরনের সমাধান হতে পারে।তাই বিতর্কের মাধ্যমে পরমতসহিষ্ণুতার চর্চা অব্যাহত রেখে মানবতা প্রতিষ্ঠার আহ্বান জানিয়েছেন প্রথম আলো-আরডিএস জাতীয় বিতর্ক উৎসবের পুরস্কার বিতরণী অনুষ্ঠানে অংশ নেওয়া বক্তারা।গতকাল শনিবার ছিল ঢাকা রেসিডেনসিয়াল মডেল কলেজের আয়োজনে ও প্রথম আলোর সহযোগিতায় ষষ্ঠ প্রথম আলো-আরডিএস জাতীয় বিতর্ক উৎসবের সমাপনী দিন। ‘মুক্তির অন্বেষায় যুক্তির সারথি’-প্রতিপাদ্য সামনে রেখে গত বৃহস্পতিবার কলেজ মিলনায়তনে তিন দিনের এই উৎসবের উদ্বোধন করেন প্রতিষ্ঠানটির অধ্যক্ষ ব্রিগেডিয়ার জেনারেল আসাদুজ্জামান সুবহানী। তিন দিনের এ উৎসবে ঢাকা এবং ঢাকার বাইরের বিভিন্ন শিক্ষাপ্রতিষ্ঠানের ৮০টির মতো বিতার্কিক দল ও প্রায় আড়াই শ প্রতিযোগী অংশ নেয়।অনুষ্ঠানে প্রধান অতিথির বক্তব্যে কথাসাহিত্যিক ও কবি সৈয়দ শামসুল হক বলেন, যুক্তিতর্কের ওপরেই গোটা মানবসভ্যতা দাঁড়িয়ে আছে। মানুষের নিত্য অনুসন্ধিৎসু মন এই প্রক্রিয়ার ভেতর দিয়েই বর্তমানে এসে পৌঁছেছে। বিতর্কের সময় অতি দ্রুতলয়ে বক্তব্য দেওয়ার প্রবণতা থেকে বেরিয়ে আসার পরামর্শ দিয়ে তরুণ বিতার্কিকদের উদ্দেশে তিনি আরও বলেন, এত বেশি দ্রুততার সঙ্গে বললে যুক্তিতর্কের শৃঙ্খলা ভেঙে পড়ার সম্ভাবনা থাকে। চিন্তা পরিষ্কার থাকে না। চিন্তা পরিষ্কার রাখতে পারলে ভাষা উন্নত হয়।বিশেষ অতিথি প্রথম আলোর সহযোগী সম্পাদক আব্দুল কাইয়ুম তাঁর বক্তব্যে বলেন, সমাজের সর্বত্র আজ সহিষ্ণুতার অভাব। আত্মসমালোচনার মাধ্যমে নিজেদের ভুল-ত্রুটি সংশোধনের যে চেষ্টা তার অভাব। বিতর্কের চর্চা এ দুটি গুণকেই মানব মনে প্রোথিত করে দেয়। অনুষ্ঠানে শুভেচ্ছা বক্তব্য দেন ব্রিগেডিয়ার জেনারেল আসাদুজ্জামান সুবহানী। সমাপনী দিনে কলেজ পর্যায়ের চূড়ান্ত বিতর্কে ঢাকা কলেজ ডিবেটিং ক্লাব ও রেসিডেনসিয়াল মডেল কলেজের বিতার্কিক দল রেমিয়ানস ডিবেটিং সোসাইটি (আরডিএস) মুখোমুখি হয়। এতে ঢাকা কলেজ ডিবেটিং ক্লাব জয়ী হয়। বিতর্কের নির্ধারিত বিষয় ছিল—‘বাংলাদেশের রাষ্ট্রপতি শাসিত গণতন্ত্র এখন সময়ের দাবি’।এদিকে স্কুল পর্যায়ের প্রতিযোগিতায় চূড়ান্তভাবে বিজয়ী হয়েছে মতিঝিল আইডিয়াল স্কুল। শিশু পর্যায়ের বিজয়ী আরডিএসের শিশু বিতর্ক দল। সেরা বক্তা এসওএস হারম্যান মেইনার কলেজের শাহরিয়ার কবির রাহাত। উৎসবে প্রধান বিচারকের দায়িত্ব পালন করেন রেসিডেনসিয়াল মডেল কলেজের সহকারী অধ্যাপক সাবেরা সুলতানা।
