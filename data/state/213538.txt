
ঢাকা মহানগর আওয়ামী লীগের সাধারণ সম্পাদক এবং ত্রাণ ও দুর্যোগ ব্যবস্থাপনা মন্ত্রী মোফাজ্জল হোসেন চৌধুরী মায়া বলেছেন, বাংলাদেশে জঙ্গি ও আইএস বলতে কিছু নেই। কিন্তু জঙ্গি ও আইএসের কথা বলে খালেদা জিয়া দেশের পরিস্থিতিকে অস্থিতিশীল করার ষড়যন্ত্র করছেন। আজ বৃহস্পতিবার জাতীয় প্রেসক্লাবে বঙ্গবন্ধু পেশাজীবী পরিষদ ঢাকা মহানগর দক্ষিণ আয়োজিত ‘দলীয়ভাবে স্থানীয় নির্বাচন ও এর সুফল’ শীর্ষক এক আলোচনা সভায় প্রধান অতিথির বক্তব্যে ত্রাণমন্ত্রী এসব কথা বলেন। বিএনপি চেয়ারপারসন খালেদা জিয়া ‘জুজুর ভয় দেখিয়ে’ বিদেশ থেকে বাংলাদেশকে অস্থিতিশীল করার ছক আঁকছেন বলে মন্তব্য করেন মোফাজ্জল হোসেন চৌধুরী। ১৯৭১ সাল থেকে বাংলাদেশকে পিছিয়ে দেওয়ার ষড়যন্ত্র চলছে বলে মন্তব্য করে মন্ত্রী বলেন, ‘১৯৭১ সালে এই ষড়যন্ত্রের নেতৃত্ব দিয়েছেন জিয়াউর রহমান। এরপর নেতৃত্ব দিয়েছেন বেগম জিয়া। এখন বাংলাদেশকে পিছিয়ে দেওয়ার ষড়যন্ত্রের নেতৃত্ব দিচ্ছেন তাঁর ছেলে তারেক রহমান।’ হত্যা ও ষড়যন্ত্রের মাধ্যমে দেশকে অস্থিতিশীল করে মধ্যবর্তী নির্বাচনের ধুয়া তোলার চেষ্টা করা হচ্ছে বলে মন্তব্য করে মায়া বলেন, ‘২০১৯ সালের আগে কোনো নির্বাচন নয়।’ দলীয়ভাবে স্থানীয় সরকারের নির্বাচন প্রসঙ্গে মন্ত্রী বলেন, ‘দলীয়ভাবে স্থানীয় নির্বাচন করা প্রধানমন্ত্রী শেখ হাসিনার ঐতিহাসিক সিদ্ধান্ত। এর মাধ্যমে স্থানীয় সরকার ব্যবস্থা একটি কাঠামোতে চলে আসবে। তৃণমূল থেকে সর্বোচ্চ পর্যায়ে শৃঙ্খলা ফিরে আসবে। এর সুফল ভোগ করবে দেশের মানুষ।’
