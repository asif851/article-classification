
জাতীয় স্মৃতিসৌধের স্থপতি সৈয়দ মাইনুল হোসেন সম্পর্কে এখনো অনেকে ভুল তথ্য দেন বলে দাবি করেছেন তাঁর মেয়ে সৈয়দা তানজিনা হোসেন।
সৈয়দ মাইনুল হোসেনের প্রয়াণে আজ সোমবার বাংলা একাডেমির উদ্যোগে আয়োজিত শোকসভায় সৈয়দা তানজিনা হোসেন বলেন, বাবার নাম সৈয়দ মাইনুল হোসেন। কিন্তু সবাই বলে ‘মইনুল’ হোসেন। তাঁর জন্ম তারিখ ১৭ মার্চ, কিন্তু অনেকে লেখেন ৫ মে। তাঁর জন্মস্থান ঢাকায় কিন্তু লেখা হয় মুন্সিগঞ্জে।
২০০৫ সাল পর্যন্ত স্মৃতিসৌধের নামফলকে বাবার নামের বানান ভুল ছিল—এমনটা দাবি করে তানজিনা হোসেন বলেন, সৈয়দ মাইনুল হোসেনের নকশা অনুযায়ী স্মৃতিসৌধ এখনো অসম্পূর্ণ। মাইনুল হোসেনের বিষয়ে তথ্য প্রয়োজনে তাঁদের কাছ থেকে মিলিয়ে নেওয়ার অনুরোধ জানান তিনি।
ঢাকা বিশ্ববিদ্যালয়ের ইমেরিটাস অধ্যাপক ড. আনিসুজ্জামানের সভাপতিত্বে শোকসভার শুরুতেই এক মিনিট নীরবতা পালন করা হয়। এরপর স্থপতি মোবাশ্বের হোসেন জাতীয় স্মৃতিসৌধের স্থাপত্যশৈলী বর্ণনা করেন।
শোকসভায় সৈয়দ মাইনুল হোসেনের খালাতো বোন শিশুসাহিত্যিক ফাহমিদা মঞ্জু মজিদ এবং তাঁর মামা বাংলা একাডেমির ফেলো শিল্পী মোস্তফা মনোয়ার স্মৃতিচারণা করেন। তাঁরা বলেন, সৈয়দ মাইনুল হোসেনের ডাক নাম ছিল ‘তারেক’।
বক্তৃতায় বাংলা একাডেমির মহাপরিচালক শামসুজ্জামান খান মাইনুল হোসেন সম্পর্কে দুটি লেখা দিতে মোস্তফা মনোয়ার ও তানজিনা হোসেনের কাছে অনুরোধ জানান।সভাপতির বক্তৃতায় ড. আনিসুজ্জামান বলেন, মাত্র ২৬ বছর বয়সে সৈয়দ মাইনুল হোসেন স্মৃতিসৌধের নকশা করেছেন। এটিই তাঁর অসাধারণ প্রতিভার পরিচয় ব্যাখ্যা করে। তাঁর অবদানের জন্য জাতি তাঁর কাছে কৃতজ্ঞ।
