
চাঁদপুরের কচুয়ায় স্কুলের শিক্ষার্থীদের ওপর যুবলীগ কর্মীদের হামলার ঘটনায় গ্রেপ্তার আট আসামির তিনজনকে জিজ্ঞাসাবাদ করা হচ্ছে। বাকি পাঁচজনকে জেলহাজতে পাঠানো হয়েছে।চাঁদপুরের সহকারী পুলিশ সুপার মো. আব্দুল হানিফের ভাষ্য, মামলার প্রধান তিন আসামি ফারুক (৩৭), লিটন (৩৫) ও মনিরকে (৩০) হাজীগঞ্জ ও কচুয়ায় পুলিশের বিশেষ সেলে রেখে প্রাথমিকভাবে জিজ্ঞাসাবাদ করা হচ্ছে। অন্যদের গতকাল সোমবার রাতে চাঁদপুরের সিনিয়র জুডিশিয়াল ম্যাজিস্ট্রেট রাজীব কুমার বিশ্বাসের আদালতে হাজির করা হয়। পরে তাঁদের জেলহাজতে পাঠানো হয়।চাঁদপুরের পুলিশ সুপার শামছুন্নাহারের ভাষ্য, এই তিন আসামিকে আদালতে পাঠিয়ে রিমান্ডের জন্য আবেদন করা হবে।কচুয়া উপজেলার ভূঁইয়ারা উচ্চবিদ্যালয়ের শিক্ষার্থীরা আবারও হামলার ভয়ে ও আতঙ্কে গতকাল শ্রেণিকক্ষে যায়নি। ১৫ আগস্ট জাতীয় শোক দিবসের অনুষ্ঠানের জন্য চাঁদা চেয়ে না পেয়ে স্থানীয় যুবলীগের কর্মী ফারুক, লিটন ও মনিরসহ একদল যুবক বিদ্যালয়ের প্রধান শিক্ষক দুলাল চন্দ্র সরকার ও সহকারী শিক্ষক ফজলুর রহমানকে লাঞ্ছিত করেন। এর প্রতিবাদে স্কুলের শিক্ষার্থীরা রোববার বিক্ষোভের প্রস্তুতি নিলে বিদ্যালয়ের ভেতরে ঢুকে যুবকেরা তাদের ওপর হামলা চালায় বলে অভিযোগ রয়েছে। ওই হামলায় অন্তত ৪০ শিক্ষার্থী আহত হয়।
আরও পড়ুন:
আবার হামলার ভয়ে ক্লাসে যায়নি শিক্ষার্থীরা, গ্রেপ্তার ৮
