
রাজধানীর মহাখালী থেকে টঙ্গী পর্যন্ত দীর্ঘ এই সড়কে আজ মঙ্গলবার বিকেল পাঁচটা থেকে প্রায় সাড়ে চার ঘণ্টা অসহনীয় যানজটের সৃষ্টি হয়। ক্ষমতাসীন দলের সাংসদ রহমত উল্লাহ বিদেশ থেকে দেশে ফেরায় আওয়ামী লীগের ও সহযোগী সংগঠনের নেতা-কর্মীরা তাঁকে সংবর্ধনা জানাতে রাস্তায় অবস্থান নেওয়ায় এই যানজটের সৃষ্টি হয়। আজ সন্ধ্যায় বিদেশ থেকে সাংসদ সিঙ্গাপুর এয়ারলাইনসের একটি উড়োজাহাজে ঢাকায় আসেন। 
বিমানবন্দর সূত্র জানায়, আজ সন্ধ্যা সাড়ে ছয়টার দিকে সিঙ্গাপুর এয়ারলাইনসের একটি উড়োজাহাজে সাংসদ রহমত উল্লাহ হজরত শাহজালাল আন্তর্জাতিক বিমানবন্দরে পৌঁছান। রাত সাড়ে নয়টায় যোগাযোগ করা হলে ঢাকা মহানগর পুলিশের ট্রাফিকের উত্তর বিভাগের উপকমিশনার প্রবীর কুমার রায় প্রথম আলোকে বলেন, সাংসদকে সংবর্ধনা জানাতে লোকজন রাস্তায় অবস্থান নেওয়ায় যানজটের সৃষ্টি হয়। তারা রাস্তা থেকে সরে যাওয়ায় এখন যান চলাচল স্বাভাবিক হয়েছে। পুলিশ ও স্থানীয় সূত্র জানায়, রহমত উল্লাহকে স্বাগত জানাতে বিকেল পাঁচটা থেকে খণ্ড খণ্ড মিছিল হজরত শাহজালাল বিমানবন্দরের আশপাশের সড়কে অবস্থান নেয়। এ সময় দুই দিকের সড়কে যান চলাচল বন্ধ হয়ে যায়। রাত সাড়ে নয়টা পর্যন্ত যানজটে আটকা পড়ে ভ্যাপসা গরমে যাত্রীদের নাভিশ্বাস ওঠে। কেউ কেউ যানবাহন থেকে নেমে গন্তব্যের উদ্দেশে হেঁটে রওনা দেন। বেসরকারি একটি প্রতিষ্ঠানের কর্মকর্তা রাত নয়টায় প্রথম আলোকে ফোনে বলেন, তিনি গাজীপুর থেকে সন্ধ্যা সাড়ে ছয়টায় ঢাকার উদ্দেশে রওনা দিয়ে যানজটে আটকে আছেন। গাজীপুর চৌরাস্তা থেকে টঙ্গী সেতু পর্যন্ত আসতে তাঁর সময় লেগেছে আড়াই ঘণ্টা। আগারগাঁওয়ের তালতলার বাসায় তিনি কখন ফিরতে পারবেন জানেন না তিনি।
