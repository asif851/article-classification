
আসন্ন পৌর নির্বাচনে নির্বাচন কমিশন (ইসি) যথাযথ ভূমিকা রাখতে না পারলে আবার আন্দোলনে যাওয়ার হুমকি দিয়েছেন বিএনপির ভাইস চেয়ারম্যান হাফিজ উদ্দিন আহম্মেদ।আজ রোববার সকালে রাজধানীর জাতীয় প্রেসক্লাবে এক আলোচনা সভায় হাফিজ এই হুঁশিয়ারি দেন। পৌর নির্বাচনে ইসির ভূমিকা নিয়ে ‘অল কমিউনিটি ফোরাম’ নামের একটি সংগঠন ওই অনুষ্ঠানের আয়োজন করে।হাফিজ বলেন, ‘সরকারি দলের প্রার্থীরা যাতে বল প্রয়োগ করে নির্বাচিত হতে না পারেন, সে ক্ষেত্রে ইসি বলিষ্ঠ ভূমিকা রাখবে—এটিই আমরা আশা করি। যদি তা না হয়, এই নির্বাচনের পর বিএনপি আবার আন্দোলনে যাবে। দেশনেত্রী খালেদা জিয়ার ডাকে আমরা আবার গণ-আন্দোলনে নামব। প্রথমেই সরকারের বিরুদ্ধে আন্দোলন করার আগে, ইসির বিরুদ্ধে আমরা সর্বশক্তি নিয়ে মাঠে নামব।’বিএনপির এই নেতা বলেন, দলীয় প্রতীকে এই পৌর নির্বাচনে সবার জন্য সমান সুযোগ নিশ্চিত না হলে এই নির্বাচন দেওয়ার কোনো অর্থ নেই। যদি সাধারণ মানুষ নিঃশঙ্কচিত্তে ভোটকেন্দ্রে যেতে না পারে, তাহলে এ ধরনের নির্বাচনে শুধু বিএনপি ও ২০-দলীয় জোটের নেতা-কর্মীদের জীবন বিপন্ন করা হচ্ছে।২০১১ সালে নির্বাচনকালীন তত্ত্বাবধায়ক সরকার ব্যবস্থা বাতিল করার পর থেকে তা পুনর্বহালের দাবিতে আন্দোলন শুরু করে বিএনপি। তত্ত্বাবধায়ক ব্যবস্থা পুনর্বহাল না হওয়ায় ২০১৪ সালের ৫ জানুয়ারি জাতীয় নির্বাচন বর্জন করে বিএনপি। ওই নির্বাচনের এক বছর পূর্তিতে চলতি বছরের ৫ জানুয়ারি থেকে আবারও আন্দোলন শুরু করে দলটি। টানা তিন মাস অবরোধ চালায় দলটি। অবশ্য ফেব্রুয়ারি থেকে অবরোধ ও হরতাল অনেকটা নিষ্ক্রিয় হয়ে পড়ে। পরবর্তীতে ঢাকা ও চট্টগ্রাম সিটি করপোরেশন নির্বাচনকে কেন্দ্র করে আন্দোলন থেকে ফিরে আসে বিএনপি।
