
পাম অয়েল, মাস্টার গাম (আঠা), রাসায়নিক ​ও রং ব্যবহার করে তৈরি করা হচ্ছিল বাঘাবাড়ির আসল গাওয়া ঘি। চট্টগ্রাম নগরের চাক্তাই আমিন হাজি রোডের পোড়া ভিটা এলাকায় রোববার দুপুরে নকল ঘি তৈরির এই কারখানাটির সন্ধান পান ভ্রাম্যমাণ আদালত। পরে ঘি তৈরির সব সরঞ্জাম এবং উৎপাদিত নকল ঘি জব্দ করে ধ্বংস করা হয়।
অভিযানের নেতৃত্ব দেন নির্বাহী হাকিম রুহুল আমীন। উপস্থিত ছিলেন নির্বাহী হাকিম ইশতিয়াক এবং নুরল আলম।সংশ্লিষ্ট সূত্রে জানা গেছে, পোড়া ভিটার সুজিত আলীর বাড়ির দুটি কক্ষ ভাড়া নিয়ে ইব্রাহিম নামের এক লোক ‘বাঘাবাড়ির আসল গাওয়া ঘি’ প্রস্তুত করছিলেন। অভিযানের খবর পেয়ে মালিক ও শ্রমিকেরা পালিয়ে যান। পরে সেখান থেকে ৩২৭ কৌটা ঘি, একটি বড় কড়াই, পাঁচ ড্রাম পাম অয়েল, পাঁচ কেজি রাসায়নিক, পাঁচ হাজার খালি কৌটা, মাস্টার গাম জব্দ করা হয়।নির্বাহী হাকিম রুহুল আমীন বলেন, ‘ওই ঘি কারখানাটির কোনো অনুমোদন নেই। এ ছাড়া পাম অয়েল, মাস্টার গাম ও রাসায়নিক দিয়ে এই নকল ঘি তৈরি করা হচ্ছিল। আমরা সরঞ্জাম এবং তৈরি করা ঘি জব্দ করে ধ্বংস করেছি।’একই এলাকায় এম এইচ প্যাকেজিং নামে একটি পলিথিন কারখানাকে এক লাখ টাকা জরিমানা করেছেন ভ্রাম্যমাণ আদালত। তারা বিক্রিনিষিদ্ধ পলিথিন উৎপাদন করছিল। পরিবেশ সংরক্ষণ আইন-১৯৯৫ এর ৬(ক) অনুসারে ৫৫ মাইক্রোনের নিচে পলিথিন উৎপাদন ও বিক্রিয় নিষিদ্ধ। তাদের কারখানা থেকে উদ্ধার করা ১৯ বস্তা পলিথিন ধ্বংস করা হয় বলে জানান নির্বাহী হাকিম রুহুল আমীন জানান।
