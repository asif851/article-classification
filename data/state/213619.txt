
মুন্সিগঞ্জের টঙ্গিবাড়ী উপজেলার নয়ানন্দ সরকারি প্রাথমিক বিদ্যালয়ের এক শিক্ষককে মারধরের ঘটনায় থানায় অভিযোগ করা হয়েছে। গতকাল বৃহস্পতিবার বিকেলে ওই শিক্ষক টঙ্গিবাড়ী থানায় এ অভিযোগ দেন। ওই শিক্ষক বলেন, উপজেলার যশলং গ্রামের এক প্রবাসীর স্ত্রী নিজ এলাকাসহ আশপাশের এলাকায় বখাটে যুবকদের নিয়ে অসামাজিক কার্যকলাপ করে আসছিলেন। এসব ঘটনায় তিনি প্রতিবাদ করায় ১১ আগস্ট বিকেলে টঙ্গিবাড়ী বাজারে ওই প্রবাসীর স্ত্রী, তাঁর সহযোগী উপজেলার রংমেহার গ্রামের আবু সাইদ ও যশলং গ্রামের তাজুল ইসলাম তাঁকে (শিক্ষক) প্রথমে জুতাপেটা করেন। এরপর তাঁকে মারধর করা হয়। একপর্যায়ে আশপাশের লোকজন এগিয়ে এলে তাঁরা পালিয়ে যান। এ ঘটনায় গতকাল টঙ্গিবাড়ী উপজেলা পরিষদে সালিস বৈঠক হওয়ার কথা থাকলেও প্রবাসীর স্ত্রী ও তাঁর সহযোগীরা আসেননি। এতে বাধ্য হয়ে তিনি থানায় অভিযোগ দেন। এ বিষয়ে কথা বলতে প্রবাসীর স্ত্রী ও তাঁর সহযোগীদের মুঠোফোনে কল দিলে সেগুলো বন্ধ পাওয়া যায়। টঙ্গিবাড়ী থানার এসআই জাহাঙ্গীর বলেন, তদন্তসাপেক্ষে ব্যবস্থা নেওয়া হবে।
