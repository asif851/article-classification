
বাংলাদেশের মহান স্বাধীনতা ও জাতীয় দিবসে শুভেচ্ছা জানিয়েছেন ভারতের প্রধানমন্ত্রী নরেন্দ্র মোদি। আজ শনিবার সামাজিক যোগাযোগ মাধ্যমে টুইটারে মোদি বাংলাদেশের জনগণকে এই শুভেচ্ছা জানান।
টুইট বার্তায় মোদি লেখেন, ‘বাংলাদেশের জনগণকে স্বাধীনতা দিবসের শুভেচ্ছা। আমাদের দীর্ঘ দিনের সম্পর্ক রয়েছে এবং এই সম্পর্ক আরও জোরদার হবে বলে প্রত্যাশা করি।’এর আগে গতকাল শুক্রবার ভারতের রাষ্ট্রপতি প্রণব মুখার্জি বাংলাদেশের রাষ্ট্রপতি মো. আবদুল হামিদের মাধ্যমে এ দেশের জনগণকে স্বাধীনতা দিবসের শুভেচ্ছা জানান। তিনি তাঁর শুভেচ্ছাবার্তায় আবদুল হামিদকে উদ্দেশ করে বলেন, ‘ভারত সরকারের পক্ষ থেকে আপনাকে এবং বাংলাদেশের জনগণকে জাতীয় দিবসের উষ্ণ অভিনন্দন জানাচ্ছি। বাংলাদেশ এবং ভারতের মধ্যে দ্বিপক্ষীয় সম্পর্ক গত কয়েক বছরে আরও শক্তিশালী হয়েছে। আমি নিশ্চিত, দুই দেশের সম্পর্ক আরও বিস্তৃত হবে এবং পারস্পরিক বোঝাপড়া ও সহযোগিতা এক নতুন উচ্চতায় পৌঁছাবে।’
