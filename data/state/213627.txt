
মাদারীপুরের কালকিনি উপজেলায় অ্যাসিড-সন্ত্রাসের শিকার হয়েছেন লিটন শেখ নামের এক ব্যবসায়ী। দুর্বৃত্তরা তাঁকে মারধর করে পিঠে অ্যাসিড দিয়ে লিখে দিয়েছে, ‘বঙ্গবন্ধু তুমি একজনা বারাক ওবামা’।গত বুধবার রাতে এ ঘটনা ঘটে। লিটনকে শরীয়তপুর সদর হাসপাতালে ভর্তি করা হয়েছে। এ ঘটনায় ছাত্রলীগের এক নেতাকে গ্রেপ্তার করেছে পুলিশ।গতকাল বৃহস্পতিবার সন্ধ্যায় হাসপাতালে গিয়ে দেখা যায়, লিটন শেখ যন্ত্রণায় কাতরাচ্ছেন। তাঁর পিঠে তিন লাইনে লেখা রয়েছে ‘বঙ্গবন্ধু তুমি একজনা বারাক ওবামা’। অ্যাসিড দিয়ে লেখা ওই জায়গা কালো হয়ে গেছে। কিছু কিছু স্থানে ছোট ছোট ফোসকা পড়েছে।লিটন শেখ বলেন, তাঁর বাড়ি কালকিনির বাঁশগাড়ি ইউনিয়নের কানুরগাঁও গ্রামে। স্থানীয় খাসেরহাট বাজারে তাঁর রড-সিমেন্টের একটি দোকান রয়েছে। বুধবার রাত নয়টার দিকে দোকান বন্ধ করে তিনি বাড়ি ফিরছিলেন। ফেরার পথে নূরে আলম, মামুন খান, আরিফ খানসহ ১৪-১৫ জন যুবক তাঁকে আটকে মারধর করেন। এরপর তাঁকে মাটিতে ফেলে অ্যাসিড দিয়ে পিঠে লিখে ফেলে রেখে চলে যান। পরে স্থানীয় লোকজন তাঁকে উদ্ধার করে হাসপাতালে ভর্তি করেন।লিটনের শরীরে অ্যাসিড দিয়ে লেখা হয়েছে বলে নিশ্চিত করেছেন শরীয়তপুর সদর হাসপাতালের চিকিৎসা কর্মকর্তা আকরাম এলাহী। তিনি জানান, হাসপাতালের সার্জারি ওয়ার্ডে তাঁকে চিকিৎসা দেওয়া হচ্ছে।অভিযুক্ত ব্যক্তিদের মধ্যে আরিফ ছাত্রলীগের খাসেরহাট স্কুল অ্যান্ড কলেজ শাখা কমিটির সাংগঠনিক সম্পাদক এবং নূরে আলম বাঁশগাড়ি ইউনিয়ন স্বেচ্ছাসেবক দলের সভাপতি বলে জানা গেছে।লিটনের বাবা সেকান্দার আলী প্রথম আলোকে বলেন, ‘আমার ছেলে আওয়ামী লীগের সমর্থক। তাকে যারা এভাবে নির্যাতন করেছে, তাদের উপযুক্ত বিচার চাই।’কালকিনি থানার ভারপ্রাপ্ত কর্মকর্তা (ওসি) নাজমুল হুদা জানান, ওই ঘটনায় লিটনের বাবা সেকান্দার আলী বাদী হয়ে নয়জনকে আসামি করে মামলা করেছেন। আসামিদের মধ্যে আরিফকে গতকাল সকালে গ্রেপ্তার করেছে পুলিশ।
