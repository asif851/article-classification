
চুয়াডাঙ্গার দামুড়হুদায় অপহরণের দুই ঘণ্টা পর আলী রাজ (১৬) নামের এক কিশোরকে উদ্ধার করা হয়েছে। গত রোববার রাত সোয়া ১০টার দিকে উপজেলার নাটুদহ ইউনিয়নের জগন্নাথপুর গ্রামে ওই অপহরণের ঘটনা ঘটে। ওই সময় দুর্বৃত্তরা সেখানে দুটি বোমার বিস্ফোরণ ঘটায়।
অপহরণের শিকার আলী রাজ জগন্নাথপুর মসজিদপাড়ার বাসিন্দা পরিবহন কাউন্টারের শ্রমিক শুকুর আলীর ছেলে। সে চলতি বছর নাটুদহ মাধ্যমিক বিদ্যালয় থেকে এসএসসি পরীক্ষা দিয়ে অকৃতকার্য হয়।
পারিবারিক সূত্রে জানা গেছে, রোববার রাতে বিদ্যুৎ না থাকায় তীব্র গরমের কারণে পরিবারের সদস্যদের সঙ্গে বাড়ির উঠানে বসে ছিল আলী রাজ। রাত সোয়া ১০টার দিকে একদল দুর্বৃত্ত সেখানে পরপর দুটি বোমার বিস্ফোরণ ঘটিয়ে আতঙ্ক সৃষ্টি করে। এরপর অস্ত্রের মুখে আলী রাজকে অপহরণ করে। নাটুদহ পুলিশ ক্যাম্পে খবর দিলে তাৎক্ষণিক উদ্ধার তৎপরতা শুরু হয়। খবর পেয়ে দামুড়হুদা মডেল থানার ওসি আবু জিহাদ মো. ফকরুল আলম খানের নেতৃত্বে পুলিশের বিশেষ দল উদ্ধার অভিযানে নামে। গ্রামবাসী পুলিশের সঙ্গে উদ্ধার অভিযানে যোগ দেয়।
নাটুদহ ইউপি চেয়ারম্যান শফিউদ্দিন খাঁ বলেন, আইনশৃঙ্খলা রক্ষাকারী বাহিনীর তৎপরতা বুঝতে পেরে অপহরণকারীরা রাত সোয়া ১২টায় আলী রাজকে ছেড়ে দেয়।
ওসি আবু জিহাদ মো. ফকরুল আলম খান বলেন, ঘটনার পরপরই পুলিশের জোর তৎপরতার কারণে ওই কিশোরকে উদ্ধার করা সম্ভব হয়েছে। তিনি জানান, গতকাল সোমবার দুপুর পর্যন্ত থানায় কোনো মামলা হয়নি।
