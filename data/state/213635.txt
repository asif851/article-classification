
নোয়াখালীর সোনাইমুড়ী উপজেলায় সন্ত্রাসীদের গুলিতে এক কলেজছাত্র নিহত হয়েছেন। গতকাল বৃহস্পতিবার দিবাগত রাত সাড়ে ১২টার দিকে উপজেলার আমিশাপাড়া ইউনিয়নের বটগ্রামে এ ঘটনা ঘটে।
নিহত কলেজছাত্রের নাম মো. আসিফ উদ্দিন ওরফে শান্ত (২১)। তাঁর বাড়ি বটগ্রামে। স্কুলশিক্ষক মো. সাহাব উদ্দিনের ছেলে তিনি। নোয়াখালী সরকারি কলেজের গণিত বিভাগের¯স্নাতক (সম্মান) দ্বিতীয় বর্ষের ছাত্র ছিলেন আসিফ।
নিহত আসিফের মামা হাবিবুর রহমানের ভাষ্য, গত বুধবার বিকেলে আসিফের ছোট ভাই শাওন একটি মুঠোফোন সেট নিয়ে বাড়ির পাশে বসে গেমস খেলছিল। এ সময় মোটরসাইকেলে আসা তিন ব্যক্তি তার কাছে থেকে মুঠোফোন কেড়ে নেয়। শাওন চিৎকার করলে আশপাশের লোকজন এসে ধাওয়া করে দুজনকে পিটুনি দিয়ে ছেড়ে দেয়। এর জের ধরে সন্ত্রাসীরা ওই দিন রাতে এলাকায় এসে ত্রাস সৃষ্টি করে। পরদিন, গতকাল রাতে আসিফদের বাড়ির আশপাশে সন্ত্রাসীরা অস্ত্র নিয়ে মহড়া দিতে শুরু করে। রাত সাড়ে ১২টার দিকে সন্ত্রাসীরা তাঁদের বাড়ির বাইরে কয়েকটি গুলি ছোড়ে ও বোমা ফাটায়। এ সময় আসিফ ঘর থেকে বের হয়ে ‘ডাকাত’ বলে চিৎকার করলে তাঁকে গুলি করে সন্ত্রাসীরা। গুলিবিদ্ধ আসিফকে প্রথমে স্থানীয় একটি বেসরকারি হাসপাতালে নেওয়া হয়। পরে নোয়াখালী জেনারেল হাসপাতালে নিলে তাঁকে মৃত ঘোষণা করেন কর্তব্যরত চিকিৎসা কর্মকর্তা।  হাসপাতালের আবাসিক চিকিৎসা কর্মকর্তা (আরএমও) ফরিদ উদ্দিন চৌধুরী বলেন, গুলিবিদ্ধ আসিফকে রাত দুইটার দিকে মৃত অবস্থায় হাসপাতালে আনা হয়। তাঁর লাশ হাসপাতালের মর্গে রয়েছে।
সোনাইমুড়ী থানার ভারপ্রাপ্ত কর্মকর্তা (ওসি) কাজী হানিফুল ইসলাম প্রথম আলোকে বলেন, সন্ত্রাসীদের গুলিতে এক কলেজছাত্র নিহত হওয়ার খবর পেয়ে ঘটনাস্থলে যায় পুলিশ। এ ঘটনায় আইনগত পদক্ষেপ নেওয়ার বিষয়টি প্রক্রিয়াধীন।
