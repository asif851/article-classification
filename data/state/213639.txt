
প্রায় পাঁচ ঘণ্টা বন্ধ থাকার পর কাঁঠালবাড়ি-শিমুলিয়া নৌপথে আবার ফেরি চলাচল শুরু হয়েছে। ঘন কুয়াশার কারণে আজ বুধবার ভোররাত সাড়ে চারটা থেকে এ নৌপথে বন্ধ ছিল ফেরি চলাচল।
বাংলাদেশ অভ্যন্তরীণ নৌপরিবহন করপোরেশনের (বিআইডব্লিউটিসি) কাঁঠালবাড়ি ঘাটের ব্যবস্থাপক আবদুস সালাম হোসেন বলেন, কুয়াশা বেড়ে গেলে ভোররাত সাড়ে চারটা থেকে ফেরি চলাচল বন্ধ রাখা হয়। সকাল ৯টা ২০ মিনিটে আবার ফেরি চলাচল শুরু হয়। তিনি প্রথম আলোকে আজ সকালে বলেন, ‘উভয় ঘাটে যানবাহনের চাপ আছে। তবে এখন ফেরি চালু হওয়ায় তা কমে যাবে বলে আশা করছি।’
আজ ভোরে কুয়াশায় উভয় ঘাটের উদ্দেশ্যে ছেড়ে যাওয়া কয়েকটি ফেরি মাঝনদীতে নোঙর করে রাখা হয়। ঘাটে যানবাহন লোড করে ছিল তিনটি ফেরি। বিআইডব্লিউটিসির কাঁঠালবাড়ি ঘাট সূত্র জানায়, ভোররাতের দিকে কুয়াশা বেড়ে গেলে পদ্মায় দিক নির্ণয়ে ব্যর্থ হয় ফেরিগুলো। এ সময় দুর্ঘটনা এড়াতে কর্তৃপক্ষ ফেরি চলাচল বন্ধ রাখে।
