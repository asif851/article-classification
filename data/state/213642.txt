
ইন্টার্ন চিকিৎসকের ওপর রোগীর স্বজনদের হামলার পর নিরাপত্তার দাবিতে শনিবার বিকেল থেকে অনির্দিষ্টকালের ধর্মঘট শুরু করেছে রংপুর মেডিকেল কলেজ হাসপাতালের ইন্টার্ন চিকিৎসক পরিষদ।
ইন্টার্ন চিকিৎসক পরিষদ রংপুর মেডিকেল কলেজ হাসপাতাল শাখার সভাপতি ফারহান রহমান ধর্মঘটের বিষয়টি নিশ্চিত করেছেন।
ইন্টার্ন চিকিৎসক পরিষদ সূত্র জানায়, গতকাল শুক্রবার রাতে মেডিসিন বিভাগের এক নম্বর ওয়ার্ডে রংপুর সদর উপজেলার পাগলাপীর এলাকার এক রোগীর স্বজনেরা কর্মরত ইন্টার্ন চিকিৎসক জনি সরকারের ওপর হামলা চালান। বিষয়টি নিয়ে শনিবার সকালে হাসপাতাল পরিচালকের সঙ্গে বৈঠক করা হয়। বৈঠকে সন্তোষজনক আলোচনা না হওয়ার পরিপ্রেক্ষিতে পরিষদের সভা করে বিকেল পাঁচটা থেকে অনির্দিষ্টকালের ধর্মঘট শুরু করা হয়। দাবি বাস্তবায়ন না হওয়া পর্যন্ত ধর্মঘট চলবে জানানো হয়।হাসপাতালের পরিচালক মউদুদ আহমেদ ইন্টার্ন চিকিৎসকের ওপর রোগীর স্বজনদের হামলার ঘটনার সত্যতা স্বীকার করে বলেন, ‘রোগীকে নিয়ে পালিয়ে গেছেন তাঁর স্বজনেরা। সকালে ইন্টার্ন চিকিৎসক পরিষদের নেতাদের সঙ্গে বৈঠক করেছি। হঠাৎ সন্ধ্যায় শুনতে পাই ইন্টার্ন চিকিৎসকেরা কাজ করছেন না। তবে বিষয়টি ঠিক হয়ে যাবে।’
