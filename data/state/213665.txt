
রংপুরের কাউনিয়া উপজেলায় বাস ও ট্রাকের মুখোমুখি সংঘর্ষে তিনজন নিহত হয়েছেন। আজ বুধবার ভোরে উপজেলার মীরবাগ বাজারের কাছে রংপুর-কুড়িগ্রাম মহাসড়কে এ দুর্ঘটনা ঘটে।কাউনিয়া থানার ভারপ্রাপ্ত কর্মকর্তা (ওসি) আবদুল লতিফ বলেন, ঘটনাস্থলে দুজন ও হাসপাতালে নেওয়ার পর একজন মারা যান। আহত হয়েছেন ১০ জন। ঘটনার পর ওই মহাসড়কে যান চলাচল বন্ধ হয়ে যায়।নিহত হওয়া ব্যক্তিরা সবাই কুড়িগ্রামের বাসিন্দা বলে জানিয়েছে পুলিশ। প্রাথমিকভাবে তাঁদের নাম-পরিচয় পাওয়া যায়নি। আহত হওয়া ব্যক্তিদের উদ্ধার করে রংপুর মেডিকেল কলেজ হাসপাতালে ভর্তি করা হয়েছে।পুলিশ জানায়, আজ ভোর ছয়টার দিকে মীরবাগ বাজারের কাছে দুর্ঘটনাটি ঘটে। ঢাকা থেকে কুড়িগ্রামগামী শ্যামলী পরিবহনের একটি নৈশকোচের সঙ্গে বিপরীত দিক থেকে আসা ভুট্টাবোঝাই ট্রাকের মুখোমুখি সংঘর্ষ হয়। এতে বাসটি দুমড়েমুচড়ে যায়। ঘটনাস্থলে দুজনের মৃত্যু হয়। আহত ব্যক্তিদের উদ্ধার করে রংপুর মেডিকেল কলেজ হাসপাতালে পাঠানো হয়। সেখানে আরেকজনের মৃত্যু হয়।দুর্ঘটনার পর ট্রাকের চালক পালিয়ে গেছেন।
