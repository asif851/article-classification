
নারায়ণগঞ্জের সোনারগাঁ উপজেলার ভিটিপাড়া এলাকায় গতকাল বুধবার দুপক্ষে সংঘর্ষে অন্তত আটজন আহত হয়েছেন। তাঁদের বিভিন্ন হাসপাতালে ভর্তি করা হয়েছে। স্থানীয় কয়েকজন বাসিন্দা জানান, আধিপত্য ও প্রভাব বিস্তারকে কেন্দ্র করে গতকাল সকাল আটটার দিকে ভিটিপাড়া গ্রামের রতন মিয়ার সঙ্গে একই গ্রামের বিল্লাল হোসেনের মধ্যে প্রথমে কথা-কাটাকাটি হয়। এর জের ধরে সকাল ১০টার দিকে রতন মিয়া, হজরত আলী, ফারুক মিয়াসহ নয়-দশজন লোক একত্র হয়ে রামদা, চাপাতি, ছোরা, বল্লম, শাবলসহ দেশীয় অস্ত্র নিয়ে হামলা চালিয়ে বিল্লাল হোসেনের আত্মীয় আবু হুরাইয়া, নুর মোহাম্মদ, আবুল কাশেম এবং নুরুল হককে কুপিয়ে ও পিটিয়ে আহত করেন। খবর পেয়ে বিল্লাল হোসেনের সমর্থকেরা একত্র হয়ে পাল্টা হামলা চালিয়ে রতন মিয়া, বাবুল মিয়া, রিপন মিয়া ও ফারুক মিয়াকে পিটিয়ে আহত করেন। খবর পেয়ে পুলিশ ঘটনাস্থলে গিয়ে পরিস্থিতি নিয়ন্ত্রণে আনে। গুরুতর অবস্থায় আবু হুরাইয়া ও নুর মোহাম্মদকে ঢাকা মেডিকেল কলেজ হাসপাতালে ভর্তি করা হয়েছে। অন্যদের সোনারগাঁ উপজেলা স্বাস্থ্য কমপ্লেক্সে ভর্তি করা হয়েছে।
