
চাঁদপুরের মতলব উত্তর ও মুন্সিগঞ্জের গজারিয়া উপজেলার মেঘনা নদীতে গত শুক্রবার রাতে বরযাত্রীবাহী একটি ট্রলারে ডাকাতি হয়েছে। ডাকাতদের হামলায় বর-কনেসহ ১০ জন আহত হয়েছেন। বরযাত্রীরা জানিয়েছেন, ডাকাতেরা তাঁদের কাছ থেকে ১৩ ভরি স্বর্ণালংকার ও ছয় লাখ টাকার মালামাল নিয়ে গেছে। আহত ব্যক্তিদের গজারিয়া ও নারায়ণগঞ্জের বিভিন্ন হাসপাতালে চিকিৎসা দেওয়া হয়েছে। প্রত্যক্ষদর্শী ও পুলিশ সূত্রে জানা গেছে, শুক্রবার নারায়ণগঞ্জের বন্দর উপজেলার ইসমাইল মিয়ার ছেলে রুবেল মিয়ার (২৫) সঙ্গে মতলব উত্তর উপজেলার পূর্ব ষাটনল এলাকার ইসমাইল ব্যাপারীর মেয়ে তানিয়ার (১৮) বিয়ে হয়। মুন্সিগঞ্জ প্রতিনিধি
