
আওয়ামী লীগের উপদেষ্টা পরিষদ সদস্য ও প্রধানমন্ত্রীর রাজনৈতিক উপদেষ্টা এইচ টি ইমাম বলেছেন, বিএনপি প্রতিটি নির্বাচনের আগেই বলে নির্বাচন সুষ্ঠুভাবে হচ্ছে না। আসলে ‘বিএনপির জন্মলগ্ন থেকেই তাদের একটি লাই স্পিনিং মিল (মিথ্যা তৈরির কারখানা) আছে। সেখানে মিথ্যা কথার জাল বোনা হয়।’‘চলমান উপজেলা পরিষদ নির্বাচনে দেশের বিভিন্ন স্থানে কেন্দ্র দখল করে সরকারি দলের ক্যাডাররা জাল ভোট দিয়েছে’ বিএনপির নেতাদের এমন অভিযোগের জবাবে আজ বুধবার বিকেলে আওয়ামী লীগের সভাপতি শেখ হাসিনার ধানমন্ডির রাজনৈতিক কার্যালয়ে আয়োজিত এক সংবাদ সম্মেলনে এইচ টি ইমাম এ কথা বলেন।এইচ টি ইমাম বলেন, ‘দেশের বিভিন্ন অঞ্চল থেকে আমরা যে তথ্য পেয়েছি, তাতে আমরা দাবি করতে পারি সব জায়গায় শান্তিপূর্ণভাবে নির্বাচন অনুষ্ঠিত হয়েছে। সবচেয়ে লক্ষণীয় বিষয়, উত্সবমুখর পরিবেশে মানুষ ভোটকেন্দ্রে গিয়ে ভোট দিয়েছে।’ বিএনপির অভিযোগ প্রত্যাখ্যান করে তিনি বলেন, নির্বাচন স্বচ্ছ ও সুষ্ঠু হয়েছে।আওয়ামী লীগের উপদেষ্টা পরিষদের এই সদস্য বলেন, নির্বাচনে যাতে কোনো ধরনের বিশৃঙ্খলা সৃষ্টি না হয়, তাই সকল জায়গায় আইনশৃঙ্খলা বাহিনীর পাশাপাশি সেনাবাহিনী টহল দিয়েছে। জনগণ যাতে স্বতঃস্ফূর্তভাবে নির্বাচনে অংশগ্রহণ করতে পারে, তাই সবার সঙ্গে কথা বলে নির্বাচন কমিশন বিভিন্ন পর্যায়ে উপজেলা নির্বাচন করার সিদ্ধান্ত নিয়েছে।
তিনি পাল্টা অভিযোগ করে বলেন, বিভিন্ন জায়গায় বিএনপি সমর্থকেরাও আমাদের প্রার্থী ও পোলিং এজেন্টদেরকে বের করে দিয়েছে। সিরাজগঞ্জের উল্লাপাড়ায় ভোট গ্রহণ শেষ হওয়ার পর হঠাত্ করে জামায়াতের সমর্থকেরা কেন্দ্রে গিয়ে অগ্নিসংযোগ করে। আইনশৃঙ্খলা বাহিনী আগুন নিয়ন্ত্রণে আনে। সব নির্বাচনেই এমন কিছু ছোটখাটো ঘটনা ঘটে। এগুলো বিচ্ছিন্ন ঘটনা।মার্কিন রাষ্ট্রদূত ড্যান ডব্লিউ মজীনার রাজশাহী সফরের কথা উল্লেখ করে প্রধানমন্ত্রীর রাজনৈতিক উপদেষ্টা বলেন, ড্যান মজীনা রাজশাহী বিভাগে নির্বাচন পর্যবেক্ষণের জন্য গেছেন। তাঁর সঙ্গে ৫০ জন পর্যবেক্ষকও নিয়ে গেছেন। তাঁরা বলেছেন, নির্বাচনের পরিবেশে তাঁরা সন্তুষ্ট।সংবাদ সম্মেলনে আরও উপস্থিত ছিলেন আওয়ামী লীগের উপদেষ্টা পরিষদের সদস্য ও প্রধানমন্ত্রীর অর্থবিষয়ক উপদেষ্টা মসিউর রহমান, সাংগঠনিক সম্পাদক আ ফ ম বাহাউদ্দিন নাছিম ও খালিদ মাহমুদ চৌধুরী, দপ্তর সম্পাদক আবদুস সোবহান গোলাপ, স্বাস্থ্য ও জনসংখ্যাবিষয়ক সম্পাদক বদিউজ্জামান ভূইয়া, প্রচার ও প্রকাশনা সম্পাদক হাছান মাহমুদ, উপপ্রচার ও প্রকাশনা সম্পাদক অসীম কুমার উকিল, কেন্দ্রীয় সদস্য সুজিত রায় নন্দী প্রমুখ।
