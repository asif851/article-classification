
চট্টগ্রাম বিশ্ববিদ্যালয়ের সহউপাচার্য ইফতেখার উদ্দিন চৌধুরী বলেছেন, নিজেদের দক্ষ হিসেবে গড়ে তুলতে না পারলে প্রাতিষ্ঠানিক শিক্ষা কোনো কাজে আসবে না। তাই জাতীয় দক্ষতা উন্নয়ন নীতির আলোকে আত্ম-কর্মসংস্থানের জন্য আনুষ্ঠানিক ও উপানুষ্ঠানিক কারিগরি, বৃক্তিমূলক শিক্ষার প্রতি গুরুত্ব দিতে হবে। তিনি ২৪ মার্চ দুপুরে পটিয়ায় জাতীয় দক্ষতা উন্নয়ন নীতি শীর্ষক সেমিনারে প্রধান অতিথির বক্তব্যে এসব কথা বলেন।  স্বেচ্ছাসেবী সংস্থা নওজোয়ান ও চট্টগ্রাম গণসাক্ষরতা অভিযানের যৌথ উদ্যোগে পটিয়া উপজেলা পরিষদ মিলনায়তনে এ সেমিনার অনুষ্ঠিত হয়। পটিয়া উপজেলা নির্বাহী কর্মকর্তা রোকেয়া পারভীনের সভাপতিত্বে ও নওজোয়ানের প্রধান নির্বাহী ইমাম হোসেন চৌধুরীর সঞ্চালনায় এতে মুখ্য আলোচক ছিলেন সাংবদিক এম নাছিরুল হক। বিশেষ অতিথি ছিলেন গণস্বাক্ষরতা অভিযানের উপ-কর্মসূচি ব্যবস্থাপক মিজানুর রহমান আকন্দ, ফেনী কারিগরি কলেজের অধ্যক্ষ আবদুল আওয়াল, পটিয়ার মহিলা ভাইস চেয়ারম্যান আফরোজা বেগম ও পটিয়া প্রেসক্লাবের সাধারণ সম্পাদক আবদুল হাকিম। এতে শিক্ষক, সাংবাদিক, আইনজীবীসহ সরকারি কর্মকর্তারা মুক্ত আলোচনায় অংশ নিয়ে বিভিন্ন প্রস্তাব তুলে ধরেন। —পটিয়া প্রতিনিধি
 
