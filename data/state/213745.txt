
শেরপুরের নালিতাবাড়ী উপজেলার গারো পাহাড়ে বেড়াতে এসে গত শুক্রবার সন্ধ্যায় ছিনতাইকারীদের হাতে এক কলেজছাত্র খুন হয়েছেন। একই ঘটনায় তাঁর সঙ্গে আসা তিন বন্ধুকেও ধারালো অস্ত্র দিয়ে জখম করা হয়।নিহত ছাত্রের নাম আবদুর রাজ্জাক (২১)। তিনি শেরপুর সদর উপজেলার যুগনিমুড়া গ্রামের সোহরাব আলীর ছেলে এবং শেরপুর পলিটেকনিক ইনস্টিটিউটের শেষ বর্ষের ছাত্র ছিলেন। আহত অন্যরা হলেন একই গ্রামের ফারুক হোসেন (২২), রাকিব রায়হান (২০) ও শামীম মিয়া (১৮)। তাঁরা সবাই চাচাতো ভাই।পুলিশ ও আহত ছাত্রদের পরিবার সূত্রে জানা গেছে, শুক্রবার ওই চার বন্ধু অটোরিকশায় করে নালিতাবাড়ীর গারো পাহাড়ের মধুটিলা ইকোপার্কে বেড়াতে আসেন। বিকেলের দিকে পার্ক থেকে বের হয়ে তাঁরা সীমান্তঘেঁষা লালপাহাড়ে যান। এ সময় ১০-১২ জন ছিনতাইকারী তাঁদের কাছ থেকে মুঠোফোন এবং টাকা ছিনিয়ে নেয়। এতে বাধা দিলে ছিনতাইকারীরা ধারালো অস্ত্র দিয়ে এলোপাতাড়ি কুপিয়ে চারজনকে আহত করে। এ সময় চিৎকার শুনে কয়েকজন রাখাল তিনজনকে উদ্ধার করেন। রাত ১০টার সময় লালপাহাড়ের ঢালে সীমান্ত পিলারসংলগ্ন জায়গা থেকে আবদুর রাজ্জাকের লাশ উদ্ধার করে পুলিশ।
