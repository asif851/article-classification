
রাষ্ট্রীয় শোকের দ্বিতীয় দিন আগামীকাল সোমবার সকাল ১০টায় আর্মি স্টেডিয়ামে রাজধানী গুলশানের হলি আর্টিজান বেকারি রেস্তোরাঁয় সন্ত্রাসী হামলায় নিহত ব্যক্তিদের প্রতি শ্রদ্ধা নিবেদন করবেন প্রধানমন্ত্রী ও আওয়ামী লীগ সভানেত্রী শেখ হাসিনা।
আজ রোববার গণমাধ্যমে পাঠানো এক সংবাদ বিজ্ঞপ্তিতে এ তথ্য জানান আওয়ামী লীগের দপ্তর সম্পাদক আবদুস সোবহান গোলাপ।
সংবাদ বিজ্ঞপ্তিতে আরও জানানো হয়, প্রধানমন্ত্রীর শ্রদ্ধা নিবেদনের পর বাংলাদেশ আওয়ামী লীগের কেন্দ্রীয় নেতারাও শ্রদ্ধা নিবেদন করবেন। এ ছাড়া নিহত ব্যক্তিদের স্মরণে সারা দেশে মসজিদ, মন্দির, গির্জা ও প্যাগোডায় বিশেষ প্রার্থনা অনুষ্ঠিত হবে।
