
জয়পুরহাটের কালাই পৌরসভা নির্বাচনে বিএনপি মনোনীত মেয়র পদপ্রার্থী ও বিএনপির বিদ্রোহী মেয়র পদপ্রার্থী একই স্থানে একই সময়ে নির্বাচনী সভা ডাকায় সেখানে কাল শনিবার ১৪৪ ধারা জারি করেছে প্রশাসন। 
কালাই থানা পুলিশ সূত্র জানায়, পৌরসভা নির্বাচনে বিএনপি মনোনীত প্রার্থী সাজ্জাদুর রহমান সোহেল তালুকদার শনিবার সকাল ১০ টায় কালাই বাসষ্ট্যান্ড এলাকায় পথসভা করার জন্য থানায় আবেদন করেন। এরপর বিএনপির বিদ্রোহী প্রার্থী আনিছুর রহমান তালুকদার একই স্থানে একই সময়ে পথসভা করার জন্য একই থানায় আবেদন করেন। পরে আইন শৃঙ্খলার অবনতির আশংকায় কালাই উপজেলা নির্বাহী কর্মকর্তা বাদল চন্দ্র হালদার ওই এলাকায় শনিবার সকাল ছয়টা থেকে সন্ধ্যা ছয়টা পর্যন্ত ১৪৪ ধারা জারি করেন। কালাই উপজেলা নির্বাহী কর্মকর্তা বাদল চন্দ্র হালদার মুঠোফোনে এ তথ্য নিশ্চিত করেছেন।
