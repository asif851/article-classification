
মানিকগঞ্জের সাটুরিয়া উপজেলায় গতকাল শনিবার কয়লাভর্তি একটি ট্রাক খাদে পড়ে মিনহাজ উদ্দিন (২৩) নামের এক শ্রমিক নিহত হয়েছেন। এ ঘটনায় ট্রাকের চালকসহ আরও তিনজন শ্রমিক আহত হয়েছেন। মিনহাজ ময়মনসিংহের কোতোয়ালি থানার দাপুনিয়া গ্রামের দুলাল উদ্দিনের ছেলে। তিনি ইটভাটায় কয়লা ভাঙার যন্ত্র চালাতেন।পুলিশ জানায়, সিলেট থেকে কয়লাভর্তি ট্রাকটি সাটুরিয়ার বরুন্ডি গ্রামে একটি ইটভাটায় যাচ্ছিল। ভোর চারটার দিকে ইটভাটার কাছাকাছি পৌঁছালে ট্রাকটি নিয়ন্ত্রণ হারিয়ে খাদে পড়ে যায়। এ সময় ট্রাকের নিচে পড়ে মিনহাজ ঘটনাস্থলে নিহত হন। এ ছাড়া এ ঘটনায় আহত ওই তিনজনকে উপজেলা স্বাস্থ্য কমপ্লেক্সে ভর্তি করা হয়েছে।সাটুরিয়া থানার ওসি মশিউর রহমান জানান, এ ঘটনায় থানায় একটি মামলা হয়েছে।
