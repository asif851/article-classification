
নারায়ণগঞ্জ-৪ (ফতুল্লা-সিদ্ধিরগঞ্জ) আসনের সাংসদ শামীম ওসমানের শ্বশুরবাড়িতে গিয়ে ভোট চাইলেন সিটি করপোরেশন নির্বাচনে আওয়ামী লীগের মেয়র প্রার্থী সেলিনা হায়াৎ আইভী। আজ সোমবার বেলা ১১টায় নগরীর জামতলা হায়দার আলী রোডে শামীম ওসমানের শ্বশুর সাইফুদ্দিন আহম্মেদের বাড়িতে গিয়ে ভোট চান। আইভীকে স্বাগত জানান শামীম ওসমানের শাশুড়ি সামসুন নাহার।সেলিনা হায়াৎ আইভী আজ সকাল থেকে দুপুর পর্যন্ত ১৩ নম্বর ওয়ার্ডে গণসংযোগ করেন। তিনি সাংবাদিকদের বলেন, ‘আমি এখন পর্যন্ত কোনো খারাপ কিছু দেখেনি। আমি যেখানে যাচ্ছি, সেখানেই ব্যাপক সাড়া পাচ্ছি। নারায়ণগঞ্জে শান্ত পরিবেশে নির্বাচনের আমেজ নিয়ে নারী-পুরুষ সবাই আনন্দ করছে, উৎসাহিত হচ্ছে।’
আইভী সকালে ১৩ নম্বর ওয়ার্ডের জামতলা, ইসদাইর, মাসদাইর ও গলাচিপা এলাকায় গণসংযোগ করেন। বিকেলে তিনি ১৫ নম্বর ওয়ার্ডের মণ্ডলপাড়া, টানবাজার, সাহাপাড়া ও সুতাপট্টি এলাকায় গণসংযোগ করেন।প্রচারণায় কেন্দ্রীয় নেতারা: আইভীর পক্ষে নগরীর বিভিন্ন স্থানে আওয়ামী লীগের কেন্দ্রীয় নেতারা গণসংযোগ করেন। এ সময় তাঁরা নৌকা প্রতীকের পক্ষে ভোট চান। ভোটারদের মধ্যে লিফলেট বিলি করেন। এ সময় উপস্থিত ছিলেন আওয়ামী লীগের কেন্দ্রীয় কমিটির সহসম্পাদক ইসহাক আলী পান্না, ঢাকা বিভাগীয় সাংগঠনিক সম্পাদক মুহিবুর রহমান চৌধুরী নওফেল, সাংগঠনিক সম্পাদক এনামুল হক শামীম, পরিবেশবিষয়ক সম্পাদক দেলোয়ার হোসেন, কৃষি ও সমবায়বিষয়ক সম্পাদক ফরিদুন নাহার লাইলী, আওয়ামী লীগের কেন্দ্রীয় কমিটির সদস্য ইকবাল হোসেন অপু, মারুফা আক্তার পপি প্রমুখ। মুহিবুর রহমান চৌধুরী নওফেল বলেন, ‘আমাদের প্রতিপক্ষ প্রার্থী যাঁকে দাঁড় করানো হয়েছে, তাঁকে কিছুদিন আগে অন্য একটি অঞ্চল থেকে এনে এখানে প্রার্থী করা হয়েছে। এটি ষড়যন্ত্রের একটি ক্ষুদ্র অংশ। কারণ, হয়তো তাদের নির্বাচন করার ইচ্ছেই নেই।’
