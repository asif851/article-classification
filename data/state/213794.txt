
গাজায় হতাহত ব্যক্তিদের প্রতি সহমর্মিতা জানাতে একটি প্রতিনিধিদল পাঠাবে ১৪ দল। এ ব্যাপারে পররাষ্ট্র মন্ত্রণালয়কে প্রয়োজনীয় ব্যবস্থা নিতে আহ্বান জানিয়েছে তারা।
আজ শুক্রবার দুপুরে রাজধানীর ধানমন্ডিতে আওয়ামী লীগের সভানেত্রীর রাজনৈতিক কার্যালয়ে ১৪ দলের এক বৈঠক অনুষ্ঠিত হয়। বৈঠক শেষে ১৪ দলের মুখপাত্র মো. নাসিম সাংবাদিকদের এ সিদ্ধান্তের কথা জানান ।
নাসিম বলেন, ‘গাজায় যে ঘটনা ঘটছে, তা কোনো সভ্য রাষ্ট্রের কাজ হতে পারে না। এটা মানব ইতিহাসের জঘন্যতম হামলা। কয়েকটি দেশ তার পরও এতে মদদ দিচ্ছে, যা দুঃখজনক। অবিলম্বে এই নারকীয় হত্যাকাণ্ড বন্ধে বিশ্বশক্তির প্রতি আহ্বান জানাচ্ছি।’
ঈদের পর বিএনপির আন্দোলনের হুমকির সমালোচনা করে নাসিম বলেন, নব্বইয়ের পর মেয়াদ শেষের আগে কেউ সরকার থেকে নামেনি। ঈদের পর সরকারকে ক্ষমতা থেকে নামানোর হুমকি শুধু অসাংবিধানিক নয়, অবৈধও। আন্দোলনের নামে নৈরাজ্য সৃষ্টি করলে রাজনৈতিক ও প্রশাসনিকভাবে মোকাবিলা করা হবে। কোনো ছাড় দেওয়া হবে না।
এ সময় উপস্থিত ছিলেন বাংলাদেশের ওয়ার্কার্স পার্টির সভাপতি রাশেদ খান মেনন, জাতীয় সমাজতান্ত্রিক দলের কার্যকরী সভাপতি মইনুদ্দিন খান বাদল, সাম্যবাদী দলের সাধারণ সম্পাদক দিলীপ বড়ুয়া, বাংলাদেশ সমাজতান্ত্রিক দলের আহ্বায়ক রেজাউর রশীদ খান প্রমুখ।
