
নাশকতার মামলায় নারায়ণগঞ্জ বিএনপির নয় নেতা-কর্মীকে কারাগারে পাঠিয়েছেন আদালত। আজ রোববার সকালে এই নয়জন নারায়ণগঞ্জ জেলা ও দায়রা জজ আদালতের বিচারক সৈয়দ এনায়েত হোসেনের আদালতে আত্মসমর্পণ করে জামিনের আবেদন করলে আদালত তাঁদের কারাগারে পাঠানোর নির্দেশ দেন।
এই নয়জন হলেন নারায়ণগঞ্জ নগর যুবদলের আহ্বায়ক মাকসুদুল আলম খন্দকার খোরশেদ, শহর বিএনপির সাংগঠনিক সম্পাদক হাসান আহমেদ, মহানগর ছাত্রদলের আহ্বায়ক মনিরুল আলম, যুগ্ম আহ্বায়ক রাশিদুর রহমান রশু, ছাত্রদল নেতা রিয়াদ, বিএনপি নেতা দীপু চৌধুরী, জুলহাস, রানা মুজিব ও মাসুদ রানা।
মামলার বাদী পক্ষের আইনজীবী অ্যাডভোকেট সাখাওয়াত হোসেন বলেন, ২০১৪ সালের ৫ জানুয়ারি জাতীয় সংসদ নির্বাচনের পর ২০ দলীয় জোটের টানা অবরোধ কর্মসূচি চলাকালীন সময়ে নারায়ণগঞ্জে বেশ কয়েকটি স্থানে পুলিশের কাজে বাধা প্রদান, যানবাহনে জ্বালাও-পোড়াও ও ভাঙচুরসহ নানা অপরাধ কর্মকাণ্ড সংগঠিত হয়। এসব ঘটনায় পুলিশ বাদী হয়ে নারায়ণগঞ্জ সদর মডেল থানাসহ বিভিন্ন থানায় বিএনপির নেতা-কর্মীদের আসামি করে মামলা দায়ের করে। আজ বিএনপি ও এর অঙ্গসংগঠনের নয় নেতা-কর্মী আদালতে আত্মসমর্পণ করে জামিন আবেদন করলে আদালত তা নামঞ্জুর করে তাঁদের জেল হাজতে পাঠানোর নির্দেশ দেন।
