
জয়পুরহাট সদর উপজেলার হরিপুর গ্রামে অভিযান চালিয়ে প্রায় দেড় ​লাখ জাল টাকা, কম্পিউটার, দুটি প্রিন্টারসহ এক ব্যক্তিকে গ্রেপ্তার করেছে র‌্যাপিড অ্যাকশন ব্যাটালিয়ন (র‍্যাব)।
র‍্যাব-৫ জয়পুরহাট ক্যাম্পের অধিনায়ক মেজর মো. হাসান জানান, আজ সোমবার গোপন সংবাদের ভিত্তিতে সদর উপজেলার ভাদসা ইউনিয়নের হরিপুর গ্রামের তোফাজ্জল হোসেনের (৩০) বাড়িতে অভিযান চালানো হয়। এ সময় ১ লাখ ৫১ হাজার ৮০০ জাল টাকাসহ তোফাজ্জলকে গ্রেপ্তার করা হয়। তবে তাঁর দুই সহযোগী পালিয়ে যায়। ওই বাড়ি থেকে একটি কম্পিউটার ও দুটি প্রিন্টার মেশিন জব্দ করা হয়। তিনি জানান, ঈদ সামনে রেখে ওই চক্র এসব জাল নোট বাজারে ছাড়ত। এ ঘটনায় র‌্যাব বাদী হয়ে জয়পুরহাট সদর থানায় মামলা করার প্রস্তুতি নিচ্ছে। আজ সোমবার রাতেই মামলা করে আসামিসহ জাল টাকা, কম্পিউটার ও প্রিন্টার থানায় জমা দেওয়া হবে।
