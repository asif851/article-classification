
জাতিসংঘের মহাসচিব বান কি মুন বাংলাদেশের দুর্যোগ ব্যবস্থাপনা প্রস্তুতির ভূয়সী প্রশংসা করেছেন। তিনি বলেন, দুর্যোগ ব্যবস্থাপনায় বাংলাদেশ বিশ্বে দৃষ্টান্ত স্থাপন করেছে।
বান কি মুন মানবিক ও জরুরি দুর্যোগ ব্যবস্থাপনা বিভাগ আয়োজিত জাতিসংঘ সদর দপ্তরে বিশ্বে দুর্যোগ ব্যবস্থাপনা সংক্রান্ত এক ব্রিফিংয়ে এ কথা বলেন।ব্রিফিংয়ে উপস্থিত বাংলাদেশ মিশনের স্থায়ী প্রতিনিধি এ কে আব্দুল মোমেন বলেন, জলবায়ুজনিত ঝুঁকির কারণে বাংলাদেশের মানুষ প্রকৃতির সঙ্গে যুদ্ধ করে বাঁচে। সেই সংগ্রামে জাতিসংঘ কর্তৃপক্ষের স্বীকৃতি তাদের অনুপ্রেরণা হয়ে থাকবে। যেকোনো দুর্যোগ মোকাবিলায় বর্তমান সরকারের তাত্ক্ষণিকভাবে ঝাঁপিয়ে পড়ার বিষয়টি তিনি তুলে ধরেন।জাতিসংঘের বাংলাদেশ স্থায়ী মিশন থেকে আজ রোববার পাঠানো এক বার্তায় এসব কথা জানানো হয়।বান কি মুন বলেন, জনসংখ্যার ঘনত্বের বিচারে বাংলাদেশ পৃথিবীর সবচেয়ে জনাধিক্যের দেশ। গত ২০ বছরে দেশটির সাড়ে ১৩ কোটি মানুষ প্রাকৃতিক দুর্যোগকবলিত হয়েছে। তিনি বাংলাদেশ সরকারের দুর্যোগ ব্যবস্থাপনা প্রস্তুতির ভূয়সী প্রশংসা করে বলেন, দেশটির গ্রামীণ পর্যায়ে সরকারি উদ্যোগে ৬২ হাজার স্বেচ্ছাসেবী দুর্যোগ ব্যবস্থাপনাবিষয়ক প্রশিক্ষণ প্রদান এবং যেকোনো দুর্যোগের পর দ্রুত সাড়া দিতে ২৫ হাজার কমিউনিটি স্বেচ্ছাসেবী প্রস্তুত রাখা সত্যিই দুর্যোগপ্রবণ বিশ্বের অন্য দেশগুলোর জন্য অনুসরণীয় হতে পারে।জাতিসংঘ মহাসচিবের এই মূল্যায়নে তাঁকে ধন্যবাদ জানান ব্রিফিংকালে সভামঞ্চে উপস্থিত বাংলাদেশ মিশনের স্থায়ী প্রতিনিধি এ কে আব্দুল মোমেন। এ সময় বাংলাদেশ মিশনের স্থায়ী প্রতিনিধি সভায় উপস্থিত সবাইকে উদ্দেশ্য করে বলেন, বাংলাদেশে কোনো মানবিক সংকট নেই। সরকার যেকোনো ধরনের প্রাকৃতিক দুর্যোগ ও দুর্ঘটনার বিরুদ্ধে অসম্ভব দ্রুততায় পরিস্থিতি মোকাবিলায় ঝাঁপিয়ে পড়ে। বাসস
