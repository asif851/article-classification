
লালমনিরহাট রেলওয়ে স্টেশনে ট্রেনে কাটা পড়ে আমিনুল ইসলাম (৪০) নামের এক পত্রিকা বিক্রেতা নিহত হয়েছেন। আজ শুক্রবার বিকেল তিনটার দিকে এ দুর্ঘটনা ঘটে। আমিনুল স্থানীয় প্রয়াত মুক্তিযোদ্ধা আবদুল গাফ্ফারের ছেলে। আমিনুল এক যুগের বেশি সময় ধরে লালমনিরহাট জেলা শহরের বিভিন্ন স্থানে পত্রিকা বিক্রি করে আসছিলেন। শারীরিক প্রতিবন্ধী হওয়া সত্ত্বেও কর্ম করে খেতেন বলে শহরব্যাপী তাঁর ভূয়সী প্রশংসা ছিল। লালমনিরহাট শহরের শহীদ শাহজাহান কলোনির বাড়িতে গিয়ে দেখা যায়, আমিনুলের মা আলেয়া বেগম ও স্ত্রী জাহানারা বেগম বারবার মূর্ছা যাচ্ছেন। জাহানারা বেগম কান্না জড়িত কণ্ঠে বলেন, ‘তিনিতো (আমিনুল) দুপুরের ভাতও খান নাই, সকালে সেই যে পেপার আনতে বাইরে গেলেন আর ফিরা আইলেন না। আমার দুই মেয়ে আর এক ছেলেক নিয়া কেমন করি সংসার চালাম ভাবি পাই না।’ নিহতের বড় মেয়ে আফরোজা তৃতীয় শ্রেণিতে, আফছানা দ্বিতীয় শ্রেণিতে আর ছেলে নাহিদ প্রথম শ্রেণিতে স্থানীয় একটি মাদ্রাসায় পড়ে।লালমনিরহাটের সংবাদপত্র এজেন্ট সাজিদ আলম ও আবদুল হাকিম বলেন, মুক্তিযোদ্ধার সন্তান আমিনুল প্রতিবন্ধী হওয়া সত্ত্বেও কারও কাছে সাহায্যের জন্য হাত না পাততেন না। পত্রিকা বিক্রি করে সংসার চালাতেন। মাস দেড়েক আগে আমিনুলের বাবা মারা যান।
লালমনিরহাট জিআরপি থানার ওসি গোলাম মোস্তফা বলেন, ঘটনাস্থলের কাছে সিসি ক্যামেরা রয়েছে, এর ফুটেজ দেখে পরবর্তী ব্যবস্থা নেওয়া হবে।
