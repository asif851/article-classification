
রাজধানীর বসুন্ধরা সিটি শপিং কমপ্লেক্সের আগুন আয়ত্তে আনা হয়েছে। তবে তা পুরোপুরি নিয়ন্ত্রণে আনতে আরও সময় লাগবে। আগুনে ১০০ দোকান ক্ষতিগ্রস্ত হয়েছে। আগামী বুধবারের আগে বসুন্ধরা সিটি খোলা সম্ভব হবে না।
আজ রোববার সন্ধ্যায় ঘটনাস্থলে উপস্থিত ফায়ার সার্ভিসের পরিচালক (অপারেশন) শাকিল নেওয়াজ সাংবাদিকদের এ তথ্য জানান।
শাকিল নেওয়াজ বলেন, আগুনের পরিধি এখন চার থেকে পাঁচটি দোকানের মধ্যে রয়েছে। দোকানগুলোর দরজা আগে থেকে বন্ধ ছিল। এগুলো অধিকাংশই জুতার দোকান। সেখানে রাবারও আছে। আগুনের ফলে জুতা ও রাবার গলে গিয়ে দরজা স্পর্শ করায় তা অনেকটা সিলগালার মতো হয়ে গেছে। তাই দরজা কেটে আগুন নিয়ন্ত্রণে আনার চেষ্টা চলছে।
বসুন্ধরা সিটির তত্ত্বাবধায়ক পিআইএম লতিফুল হাসান সাংবাদিকদের বলেন, এটা বড় ধরনের কোনো আগুন নয়। ছোট আগুন থেকে এ আগুনের সৃষ্টি হয়েছে। তিনি বলেন, ১০০ দোকান ক্ষতিগ্রস্ত হয়েছে। এর মধ্যে ছয় থেকে সাতটি দোকান সবচেয়ে বেশি ক্ষতিগ্রস্ত হয়েছে। অধিকাংশই জুতার দোকান। তিনি বলেন, এখন পর্যন্ত তাঁরা মনে করছেন, আগামী বুধবারের আগে বসুন্ধরা সিটি খোলা সম্ভব হবে না।
বসুন্ধরা সিটি মালিক সমিতির সভাপতি হান্নান আজাদ বলেন, প্রত্যেকটা দোকানে কমপক্ষে ২০ থেকে ৩০ লাখ টাকার মালামাল রয়েছে। মালিক সমিতি জানায়, বসুন্ধরার সাত তলায় সি ব্লকের একটি জুতার দোকান থেকে আগুনের সূত্রপাত। তবে আগুন সি ব্লক থেকে অন্য কোনো জায়গায় ছড়িয়ে পড়েনি।
আজ বেলা সাড়ে ১১টার দিকে বসুন্ধরা সিটিতে আগুন লাগে। ফায়ার সার্ভিস ২০টি ইউনিট আগুন নিয়ন্ত্রণে আনার চেষ্টা করছে।
আরও পড়ুন:
এখনো বের হচ্ছে ধোঁয়ার কুণ্ডলী আটকে পড়ারা নিচে নেমে এসেছেন
