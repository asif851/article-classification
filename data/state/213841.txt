
সুনামগঞ্জের দিরাই উপজেলায় প্রতিপক্ষের হামলায় গুরুতর আহত অসহায় স্বামী-স্ত্রীর থানায় এজাহার দায়েরের পর ১৫ দিন পার হলেও তা মামলা হিসেবে রেকর্ড করেনি পুলিশ। এতে ওই পরিবারটি নিরাপত্তাহীনতায় আছে।
এজাহার ও পুলিশ সূত্রে জানা গেছে, করিমপুর ইউনিয়নের নাগেরগাঁও গ্রামের মঈনউদ্দিন, হেলাল ও বিল্লালসহ সাত-আটজন পূর্ববিরোধের জের ধরে গত ১৯ অক্টোবর একই গ্রামের প্রতিবেশী দিনমজুর তাহির আলী (৪৫) ও তাঁর স্ত্রী নুরজাহান বেগমের (৩৫) ওপর হামলা করেন। এ সময় তাঁদের হামলায় তাহির আলী গুরুতর আহত হন।
নুরজাহান বেগম বলেন, ‘স্বামীকে রক্ষা করতে এগিয়ে গেলে তাঁরা আমাকেও মারধর করেন। স্থানীয় লোকজন আমাদের উদ্ধার করে দিরাই উপজেলা স্বাস্থ্য কমপ্লেক্সে ভর্তি করেন। পরে আমার স্বামীকে উন্নত চিকিৎসার জন্য সিলেট ওসমানী মেডিকেল কলেজ হাসপাতালে পাঠানো হয়। এ ঘটনায় আমি ওই দিনই থানায় এজাহার দায়ের করলেও আজ পর্যন্ত তা মামলা হিসেবে রেকর্ড করা হয়নি।’
তদন্তকারী কর্মকর্তা দিরাই থানার উপপরিদর্শক (এসআই) মোবারক হোসেন বলেন, ‘মামলা রেকর্ডের মালিক একমাত্র থানার ভারপ্রাপ্ত কর্মকর্তা (ওসি)। তিনি জানিয়েছেন আসামি গ্রেপ্তারের পর মামলা রেকর্ড করা হবে। আমি আসামি গ্রেপ্তারের চেষ্টা চালাচ্ছি।’
থানার ওসি এনামুল হক বলেন, আসামি গ্রেপ্তারের পর মামলা রেকর্ড করা হলে ভালো হয়। অন্যথায় বেশির ভাগ ক্ষেত্রে দেখা গেছে মামলা আগে রেকর্ড হলে আসামি গ্রেপ্তার হয় না।
