
শিশুর রোগ প্রতিরোধ ক্ষমতা বৃদ্ধিসহ স্বাভাবিক বেড়ে ওঠা নিশ্চিত করতে কাল শনিবার সারা দেশে দুই কোটি শিশুকে ভিটামিন ‘এ’ ক্যাপসুল খাওয়ানো হবে।
জাতীয় ভিটামিন-এ প্লাস ক্যাম্পেইন উপলক্ষে স্বাস্থ্য মন্ত্রণালয়ের সভাকক্ষে এক সংবাদ সম্মেলনে স্বাস্থ্য ও পরিবারকল্যাণ প্রতিমন্ত্রী জাহিদ মালেক এ কথা জানিয়েছেন।
সংবাদ সম্মেলনে স্বাস্থ্য প্রতিমন্ত্রী জানান, ‘শনিবার সারা দেশে পালিত হবে ভিটামিন ‘এ’ প্লাস ক্যাম্পেইন। এর আওতায় ২ কোটি ১০ লাখ শিশুকে ভিটামিন ‘এ’ ক্যাপসুল খাওয়ানো হবে। তিনি বলেন, সারা দেশে ১ লাখ ২০ হাজার কেন্দ্রে সকাল আটটা থেকে বিকেল চারটা পর্যন্ত ছয় মাস থেকে এক বছর পর্যন্ত শিশুকে নীল ক্যাপসুল ও এক বছর থেকে ৫৯ মাস পর্যন্ত শিশুকে লাল রঙের ক্যাপসুল খাওয়ানো হবে।
এ ছাড়া অতিরিক্ত ২০ হাজার ভ্রাম্যমাণ কেন্দ্রের মাধ্যমে ক্যাম্পেইনের কার্যক্রম পরিচালিত হবে জানিয়ে স্বাস্থ্য প্রতিমন্ত্রী বলেন, ভ্রাম্যমাণ কেন্দ্রগুলো বিভিন্ন বাসস্ট্যান্ড, লঞ্চঘাট, ফেরিঘাট, ব্রিজের টোল প্লাজা, বিমানবন্দর, রেলস্টেশন, খেয়াঘাট ইত্যাদি স্থানে অবস্থান করবে। প্রতিটি কেন্দ্রে কমপক্ষে তিনজন প্রশিক্ষিত স্বেচ্ছাসেবী দায়িত্ব পালন করবেন।
এ ছাড়া দেশের প্রত্যন্ত ও দুর্গম এলাকায় ক্যাম্পেইন সফল করার জন্য পরবর্তী চার দিন (১১ থেকে ১৪ ডিসেম্বর) বিশেষ ব্যবস্থা নেওয়া হয়েছে বলে জানান স্বাস্থ্য প্রতিমন্ত্রী।
স্বাস্থ্য মন্ত্রণালয়ের সহযোগিতায় জনস্বাস্থ্য পুষ্টি প্রতিষ্ঠান কাল জাতীয় ভিটামিন-এ প্লাস ক্যাম্পেইন উদ্‌যাপন করবে। স্বাস্থ্য ও পরিবারকল্যাণমন্ত্রী মোহাম্মদ নাসিম রাজধানীর শিশু হাসপাতালে সকাল সাড়ে নয়টায় দেশব্যাপী ভিটামিন ‘এ’ প্লাস ক্যাম্পেইন কার্যক্রমের উদ্বোধন করবেন।
