
ঢাকা মহানগর এলাকায় অবস্থিত শিক্ষা মন্ত্রণালয়ের অধীন বেসরকারি বিদ্যালয়ে ভর্তিতে এলাকার ভর্তি-ইচ্ছুকদের জন্য ৪০ শতাংশ কোটা রেখে ভর্তির নীতিমালা জারি করেছে শিক্ষা মন্ত্রণালয়। গতকাল সোমবার শিক্ষা মন্ত্রণালয়ের ওয়েবসাইটে নীতিমালাটি দেওয়া হয়েছে।প্রায় একই নিয়ম রেখে আজকালের মধ্যে সরকারি বিদ্যালয়ের ভর্তির নীতিমালাও জারি করা হবে বলে শিক্ষা মন্ত্রণালয়ের একজন কর্মকর্তা প্রথম আলোকে বলেছেন।নতুন নীতিমালায় বলা হয়েছে, ঢাকা মহানগরের বেসরকারি বিদ্যালয়ে (সংযুক্ত প্রাথমিক স্তরসহ) ভর্তির ক্ষেত্রে বিদ্যালয়সংলগ্ন ‘বিদ্যালয় সেবা অঞ্চলের’ (ক্যাচমেন্ট এরিয়া) শিক্ষার্থীদের জন্য ৪০ শতাংশ কোটা সংরক্ষণ করতে হবে। বাকি আসনগুলো আগের নিয়মে সবার জন্য উন্মুক্ত থাকবে। একই শিক্ষাপ্রতিষ্ঠানে পঞ্চম শ্রেণি থেকে ষষ্ঠ শ্রেণিতে উত্তীর্ণ শিক্ষার্থীদের ভর্তির ক্ষেত্রে ‘বিদ্যালয় সেবা অঞ্চলের’ কোটা প্রযোজ্য হবে না। একাধিক শিক্ষাপ্রতিষ্ঠান একই সেবা অঞ্চলে অবস্থিত হলে শিক্ষার্থীরা ওই সব প্রতিষ্ঠানেও ভর্তির আবেদন করতে পারবে। প্রধান শিক্ষকেরা পরিচালনা কমিটির সহায়তা নিয়ে সেবা অঞ্চল ঠিক করবেন। এ নিয়ে জটিলতা হলে থানা শিক্ষা কর্মকর্তা বিষয়টি সমাধান করবেন। এতে সন্তুষ্ট না হলে জেলা শিক্ষা কর্মকর্তার কাছে আবেদন করা যাবে এবং তিনি যে সিদ্ধান্ত দেবেন, সেটাই চূড়ান্ত হবে। ভর্তির প্রক্রিয়া শুরু হওয়ার আগে সেবা অঞ্চল জরিপ করে সম্ভাব্য শিক্ষার্থীদের তথ্য সংগ্রহ করতে হবে। বিদ্যালয়ের ভর্তি বিজ্ঞপ্তির তারিখে শিক্ষার্থী যে এলাকায় বসবাস করবে, সেই এলাকাই তার সেবা অঞ্চল হিসেবে বিবেচিত হবে।নীতিমালা অনুযায়ী, আগের মতো প্রথম শ্রেণিতে ভর্তির জন্য আবশ্যিকভাবে লটারির মাধ্যমে শিক্ষার্থী নির্বাচন করতে হবে। আর দ্বিতীয় থেকে অষ্টম শ্রেণিতে পরীক্ষার মাধ্যমে ও নবম শ্রেণিতে জুনিয়র স্কুল সার্টিফিকেট (জেএসসি) ও জুনিয়র দাখিল সার্টিফিকেট (জেডিসি) পরীক্ষার ফলের ভিত্তিতে শিক্ষার্থী বাছাই করা হবে। আবেদন ফরমের ফি ধরা হয়েছে ২০০ টাকা। আর ভর্তি ফি আগের মতোই থাকছে।এ ছাড়া নীতিমালার বেশির ভাগ বিষয় আগের মতোই রয়েছে।
