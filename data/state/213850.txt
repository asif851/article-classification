
খুলনা সিটি করপোরেশনের মেয়র মনিরুজ্জামানকে সাময়িক বরখাস্ত করা হয়েছে। আজ সোমবার এ সংক্রান্ত একটি প্রজ্ঞাপন জারি করা হয়। স্থানীয় সরকার মন্ত্রণালয়ের কর্মকর্তারা জানান, মনিরুজ্জামানকে বরখাস্ত করা সংক্রান্ত নথিতে স্বাক্ষর করেছেন স্থানীয় সরকার সচিব আবদুল মালেক। স্থানীয় সরকার (সিটি করপোরেশন) আইনের ১২ (১) ধারা অনুযায়ী খুলনার মেয়রকে সাময়িক বরখাস্ত করা হয়েছে। মনিরুজ্জামানের নামে ফৌজদারি আইনে মামলা রয়েছে। ইতিমধ্যে পুলিশ মামলার অভিযোগপত্র আদালতে দাখিল করেছে। আইন অনুযায়ী, কোনো জনপ্রতিনিধির নামে ফৌজদারি মামলায় অভিযোগপত্র দেওয়া হলে তাঁকে বরখাস্ত করার বিধান রয়েছে। মনিরুজ্জামান ২০১৩ সালে অনুষ্ঠিত নির্বাচনে বিএনপি-সমর্থিত প্রার্থী হিসেবে নির্বাচন করে মেয়র পদে বিজয়ী হন। আইন অনুযায়ী ২০১৮ সালের জুন পর্যন্ত তাঁর মেয়াদ। এর আগে মামলা থাকার কারণে সিলেটের মেয়র আরিফুল হক চৌধুরী, গাজীপুর সিটি করপোরেশনের মেয়র এম এ মান্নান, রাজশাহীর মেয়র মোসাদ্দেক হোসেন সাময়িক বরখাস্ত হয়েছেন। একই কারণে আজ খুলনার মেয়র মো. মনিরুজ্জামান সাময়িক বরখাস্ত হলেন।
আরও পড়ুন: 
সরিয়ে দেওয়া হচ্ছে বিএনপির মেয়রদের
