
পাঁচ ভাইবোনের মধ্যে সোহেল বড়। অভাবের সংসার। পড়ালেখার পাশাপাশি সোহেলকে আয়-রোজগারও করতে হয়। এবার তিনি এইচএসসি পরীক্ষা দিচ্ছেন। পরীক্ষার ফাঁকে ফাঁকে তিনি রিকশা চালাচ্ছেন।সোহেল মণ্ডল (১৮) রাজবাড়ীর গোয়ালন্দের বকারটিলা গ্রামের মোতালেব মণ্ডলের ছেলে। তিনি উপজেলার বাহাদুরপুর এলাকার আবদুল হালিম মিয়া কলেজের মানবিক বিভাগ থেকে এইচএসসি পরীক্ষা দিচ্ছেন। তাঁর পরীক্ষার কেন্দ্র রাবেয়া ইদ্রিস মহিলা ডিগ্রি কলেজ।মোতালেব মণ্ডলের কৃষিজমি নেই। সম্বল কেবল বসতভিটা। অন্যের জমিতে দিনমজুরের কাজ করেন। মাঝেমধ্যে রিকশা চালান। শারীরিক অসুস্থতার কারণে তিনি নিয়মিত কাজ করতে পারেন না। এ জন্য সোহেলকেও সংসারের হাল ধরতে হয়েছে। তিনি পড়ালেখার পাশাপাশি রিকশা চালান। কলেজে ভর্তি হলেও নিয়মিত ক্লাস করতে পারেননি।গত বুধবার রাবেয়া ইদ্রিস মহিলা ডিগ্রি কলেজে কথা হয় সোহেলের সঙ্গে। তিনি বলেন, ‘পড়ালেখা করতে ভালো লাগে। শত কষ্ট হলেও পড়ালেখা শেষ করতে চাই। সামনে কী হবে, জানি না।’স্থানীয় ৭ নম্বর ওয়ার্ডের ইউপি সদস্য নুরুল ইসলাম বলেন, ‘সাধ্যমতো চেষ্টা করছি মোতালেব মণ্ডলের পাশে দাঁড়ানোর। ইউনিয়ন পরিষদের পক্ষ থেকে তাদের সহায়তা করা হয়। তবে তা প্রয়োজনের তুলনায় অপ্রতুল। সহযোগিতা পেলে সোহেল অনেক দূর এগোতে পারবে।’আবদুল হালিম মিয়া কলেজের সহপ্রতিষ্ঠাতা ফকীর মো. নুরুজ্জামান বলেন, ‘কলেজ কর্তৃপক্ষ সোহেলের পাশে দাঁড়ানোর চেষ্টা করেছে।’রাবেয়া ইদ্রিস মহিলা ডিগ্রি কলেজের অধ্যক্ষ আবদুল কাদের শেখ বলেন, ‘সোহেল নম্র ও বিনয়ী। সে ভালোভাবে পরীক্ষা দিচ্ছে। তাঁর প্রতি আমাদের সহানুভূতি রয়েছে।’
