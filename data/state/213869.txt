
প্রধানমন্ত্রী শেখ হাসিনা বলেছেন, মানুষ আবার আওয়ামী লীগকে ক্ষমতায় নিয়ে আসবে। কারণ, তারা আওয়ামী লীগ সরকারের উন্নয়নের সুফল উপভোগ করছে। আওয়ামী লীগ সরকারের ধারাবাহিকতা বজায় থাকার কারণেই এটি সম্ভব হয়েছে।
আজ বৃহস্পতিবার গণভবনে স্বেচ্ছাসেবক লীগের প্রতিষ্ঠাবার্ষিকীতে দলের নেতা-কর্মীদের উদ্দেশে প্রধানমন্ত্রী এ কথা বলেন।
বিএনপি-জামায়াতের নাশকতার কথা উল্লেখ করে প্রধানমন্ত্রী বলেন, শত্রুপক্ষ গতবারের নির্বাচনকে নষ্ট করতে সব ধরনের চেষ্টা করেছে। তিনি আরও বলেন, ভবিষ্যতেও মানুষ তাদের ষড়যন্ত্র রুখে দিয়ে আওয়ামী লীগকে ক্ষমতায় আনবে।
প্রধানমন্ত্রী আরও বলেন, বিশ্বনেতারা এখন আর বাংলাদেশকে করুণার চোখে দেখেন না; বরং মর্যাদার দৃষ্টিতে দেখেন।
প্রতিষ্ঠাবার্ষিকীতে বঙ্গবন্ধু শেখ মুজিবুর রহমানের মতো ত্যাগের মানসিকতা নিয়ে চলতে স্বেচ্ছাসেবক লীগের নেতা-কর্মীদের প্রতি আহ্বান জানান প্রধানমন্ত্রী। তিনি বলেন, ‘দেশ ও জনগণের জন্য কতটা ত্যাগ স্বীকার করতে পারবে, সেটা ভাবার পর পথে নামতে হবে।’
অনুষ্ঠানে স্বেচ্ছাসেবক লীগের সভাপতি মোল্লা এম আবু কাওসার ও সাধারণ সম্পাদক পঙ্কজ দেবনাথ বক্তব্য দেন।
