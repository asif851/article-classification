
চেক জালিয়াতির মামলায় রাজধানী উন্নয়ন কর্তৃপক্ষের (রাজউক) পরিচালক একেএম শফিকুর রহমানকে গ্রেপ্তার করেছে দুর্নীতি দমন কমিশন (দুদক)। আজ সোমবার দুপুরে দুদকের উপপরিচালক এস এম রফিকুল ইসলাম রাজধানীর সেগুনবাগিচা এলাকা থেকে তাঁকে গ্রেপ্তার করেন।এ তথ্যের সত্যতা নিশ্চিত করে দুদকের দায়িত্বশীল একটি সূত্র প্রথম আলোকে বলেছে, গ্রেপ্তার হওয়া শফিকুর রহমানকে রাজধানীর রমনা থানায় রাখা হয়েছে। কাল মঙ্গলবার তাঁকে আদালতে হাজির করে সাত দিনের রিমান্ডের আবেদন জানানো হবে।সূত্র জানায়, গত বছরের জুলাই মাসে চেক জালিয়াতির অভিযোগে রাজধানীর গুলশান থানায় একটি মামলা হয় (মামলা নম্বর ১২)। তদন্তের জন্য মামলাটি দুদকে আসে। উপপরিচালক এস এম রফিকুল ইসলাম মামলাটির তদন্তের দায়িত্ব পান। মামলার তদন্তের প্রয়োজনে শফিকুর রহমানকে গ্রেপ্তার করা হয়েছে বলে সূত্র জানায়।
