
খাগড়াছড়ির মহালছড়িতে সেনাবাহিনীর সঙ্গে সন্ত্রাসীদের  গোলাগুলির ঘটনা ঘটেছে। গতকাল সোমবার ভোরে লেমুছড়ি এলাকায় এ ঘটনা ঘটে। তবে এ সময় কোনো সন্ত্রাসীকে আটক করা যায়নি। ঘটনাস্থল থেকে দুটি অস্ত্র ও ১০ রাউন্ড গুলিসহ সামরিক সরঞ্জাম উদ্ধার করা হয়েছে।
খাগড়াছড়ি সেনা জোন সূত্র জানায়, সন্ত্রাসীদের একটি দল মহালছড়ির লেমুছড়ি এলাকায় অবস্থান করছে এমন সংবাদের ভিত্তিতে মহালছড়ি সেনা জোনের একটি দল ওই এলাকায় অভিযান শুরু করে। ভোর সাড়ে চারটার দিকে সন্ত্রাসীদের আস্তানার কাছাকাছি পৌঁছালে তারা গুলি করে। সেনাসদস্যরাও পাল্টা গুলি ছোড়েন। খাগড়াছড়ি সেনা রিজিয়নের স্টাফ কর্মকর্তা মেজর মোহাম্মদ মুজাহিদুল ইসলাম সাংবাদিকদের বলেন, সন্ত্রাসীদের গুলির জবাবে সেনাবাহিনী ২৬ রাউন্ড গুলি ছুড়েছে। ঘটনাস্থল থেকে ১০ রাউন্ড গুলি, একটি অত্যাধুনিক জিথ্রি রাইফেল, একটি জিথ্রি রাইফেলের ম্যাগাজিন, একটি পিস্তল ও  সামরিক সরঞ্জাম উদ্ধার হয়। অস্ত্রগুলো পুলিশের কাছে হস্তান্তরের প্রক্রিয়া চলছে।
মহালছড়ি থানার ভারপ্রাপ্ত কর্মকর্তা (ওসি) হুমায়ুন কবির প্রথম আলোকে বলেন, সেনাবাহিনীর কাছ থেকে তাঁরা গোলাগুলির কথা শুনেছেন। 
