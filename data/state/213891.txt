
পঞ্চগড়-তেঁতুলিয়া মহাসড়কে সদর উপজেলার জগদল এলাকায় আজ শুক্রবার বিকেলে ট্রাকচাপায় একই পরিবারের তিনজন নিহত হয়েছেন। আহত হয়েছেন দুজন। আহত ব্যক্তিদের পঞ্চগড় আধুনিক সদর হাসপাতালে ভর্তি করা হয়েছে।
নিহত ব্যক্তিরা হলেন সদর উপজেলার পঞ্চগড় ইউনিয়নের নুনিয়াপাড়া গ্রামের আঞ্জুয়ারা (৪০), তাঁর ছেলে আনোয়ার হোসেন (১৮) ও মেয়ে শারমিন আক্তার (১৫)। পুলিশ ও প্রত্যক্ষদর্শী ব্যক্তিরা জানান, ওই পরিবারটি পঞ্চগড়ে আত্মীয়র বাসায় দাওয়াত খেয়ে ইজিবাইকে করে বাড়ি ফিরছিল। পথে একটি পাথরবোঝাই ট্রাক অন্য একটি ট্রাককে অতিক্রম করার সময় ইজিবাইকটিকে ধাক্কা দেয়। এতে ইজিবাইকের যাত্রীরা মহাসড়কের ওপর ছিটকে পড়লে ট্রাকটি তাঁদের চাপা দেয়। এতে ঘটনাস্থলেই ওই তিনজন মারা যান এবং দুই যাত্রী আহত হন। স্থানীয় লোকজন ট্রাকটিকে আটক করলেও চালক ও চালকের সহযোগী পালিয়ে যান। পরে আহত যাত্রীদের হাসপাতালে পাঠানো হয়।
পঞ্চগড় থানার ভারপ্রাপ্ত কর্মকর্তা (ওসি) মোমিনুল ইসলাম ঘটনার সত্যতা নিশ্চিত করেছেন।
