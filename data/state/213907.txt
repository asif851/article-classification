
ব্রাহ্মণবাড়িয়ার সরাইলে ঢাকা-সিলেট মহাসড়কে রয়েল পরিবহনের একটি বাস উল্টে অন্তত ৪০ যাত্রী আহত হয়েছেন। আজ শুক্রবার বেলা ১১টার দিকে এ দুর্ঘটনা ঘটে।
আহত যাত্রী, হাইওয়ে পুলিশ ও প্রত্যক্ষদর্শীরা জানান, ঢাকা থেকে ছেড়ে আসা বাসটি উপজেলা সদরের পশ্চিম কুট্টাপাড়ায় পৌঁছালে চালক নিয়ন্ত্রণ হারিয়ে ফেলেন। এতে বেপরোয়া গতির বাসটি মহাসড়কের ওপর উল্টে গিয়ে অন্তত ৪০ যাত্রী আহত হন। স্থানীয় লোকজন ও হাইওয়ে পুলিশ আহতদের উদ্ধার করে স্থানীয় উপজেলা স্বাস্থ্য কমপ্লেক্স, জেলা সদর হাসপাতাল ও স্থানীয় বিভিন্ন ক্লিনিকে নিয়ে যান। আহতদের মধ্যে কয়েকজনের অবস্থা আশঙ্কাজনক। এর মধ্যে বাবুল মিয়া (৫০) ও রোকেয়া খাতুন (৪৫) নামে দুজনকে ঢাকায় পাঠানো হয়েছে। ঘটনার পর ওই মহাসড়কে দীর্ঘ যানজটের সৃষ্টি হয়। পরে পুলিশের হস্তক্ষেপে পরিস্থিতি স্বাভাবিক হয়।
সরাইল বিশ্বরোড মোড় হাইওয়ে পুলিশ ফাঁড়ির উপপরিদর্শক (এসআই) শফিকুর রহমান ঘটনার সত্যতা নিশ্চিত করে বলেন, আহত যাত্রীদের উদ্ধার করে বিভিন্ন হাসপাতাল ও ক্লিনিকে পাঠানো হয়েছে।
