
বসন্তের আগমনে অনন্য সাজে সেজেছিল রাজধানী। রং বেরঙের আয়োজনে নিজেদের মতো করে দিনটি উদযাপন করেছেন তরুণ তরুণীরা। কিন্তু কিছু তরুণ-তরুণী আজ ফুল হাতে ঘুরেছেন রাজধানীর আনাচে-কানাচে। তাঁরা ফুল বিক্রি করেছেন সুবিধাবঞ্চিত শিশুদের জন্য।
এ তরুণ-তরুণীরা ‘স্বপ্ন’ নামের একটি সংগঠনের সদস্য। সংগঠনের সদস্যরা একে অপরের নাম দিয়েছে ‘স্বপ্নবাজ’। আজ প্রায় এক শ জন এমন ‘স্বপ্নবাজ’ ব্যতিক্রমী উপায়ে বসন্ত উদযাপন করেছেন। তাঁরা বলছেন, বসন্তের এ ফুলগুলো সুবিধাবঞ্চিত শিশুদের জন্য। ফুল বিক্রির টাকা সুবিধাবঞ্চিত শিশুদের জন্য ব্যয় করবেন তাঁরা।সংগঠনটির এক সংবাদ বিজ্ঞপ্তিতে বলা হয়, আজ বেলা ১১টা থেকে তাঁদের এ কার্যক্রম শুরু হয়। সংগঠনের সদস্যরা ফুল হাতে চলে যান ঢাকা বিশ্ববিদ্যালয়, ঢাকা মেডিকেল কলেজসহ বিভিন্ন শিক্ষাপ্রতিষ্ঠানের সামনে। তাঁরা কার্জন হল, টিএসসি, চারুকলা অনু​ষদ, বেইলি রোড, হাতিরঝিল, গুলশান পার্ক, জিয়া উদ্যানসহ রাজধানীর বিভিন্ন স্থানে ফুল বিক্রি করেন। কার্যক্রম চলে বিকেল পর্যন্ত।সন্ধ্যায় সংগঠনটির সদস্য শাহীনুর রহমান হিমেল প্রথম আলোকে বলেন, তাঁরা প্রায় ৩৩ হাজার টাকার ফুল বিক্রি করেছেন। প্রাথমিকভাবে তাঁরা সিদ্ধান্ত নিয়েছেন, এর থেকে কিছু টাকা দিয়ে তাঁরা একটি হুইল চেয়ার কিনবেন। আর এ চেয়ারটি তাঁরা সিফাত নামের দুর্ঘটনাকবলিত এক হতদরিদ্র শিশুকে দেবেন। বাকি টাকা দিয়ে পর্যায়ক্রমে সুবিধাবঞ্চিত শিশুদের শিক্ষা, বস্ত্রসহ বিভিন্ন খাতে ব্যয় করবেন।
