
কোনো দল যদি নির্বাচনে না আসে, সেটা তাদের নিজস্ব বিষয় বলে মন্তব্য করেছেন নির্বাচন কমিশনার মো. রফিকুল ইসলাম। সংবিধান মোতাবেকই আগামী সংসদ নির্বাচন হবে বলে তিনি জানান।শনিবার বিকেলে টাঙ্গাইলের কালিহাতী উপজেলা পরিষদে এক মতবিনিময় সভায় প্রধান অতিথির বক্তব্যে রফিকুল ইসলাম এসব কথা বলেন।২৯ মার্চ টাঙ্গাইলের কালিহাতী উপজেলার এলেঙ্গা পৌরসভা ও বাংড়া ইউনিয়ন পরিষদ এবং ঘাটাইল উপজেলার ছয়টি ইউনিয়ন পরিষদ ও টাঙ্গাইল সদর উপজেলার একটি ইউনিয়ন পরিষদে (ইউপি) উপনির্বাচন অনুষ্ঠিত হবে। এই নির্বাচন সামনে রেখেই ওই মতবিনিময় সভার আয়োজন করা হয়।রফিকুল ইসলাম বলেন, কমিশন চায় আগামী সংসদ নির্বাচন সব দলের অংশগ্রহণে গ্রহণযোগ্য হোক। কিন্তু নির্বাচন কমিশন সংবিধান সমুন্নত রাখার একটা শপথ নিয়ে এসেছে। এর আলোকে যে ধরনের ব্যবস্থা সংবিধানে আছে, সে ব্যবস্থার অধীনেই নির্বাচন অনুষ্ঠিত হবে।
টাঙ্গাইলের জেলা প্রশাসক খান মো. নুরুল আমিনের সভাপতিত্বে মতবিনিময় সভায় বক্তব্য দেন নির্বাচন কমিশনের যুগ্ম সচিব এস এম আসাদুল্লাহ এবং টাঙ্গাইলের পুলিশ সুপার সঞ্জিত কুমার রায়।
এ সময় টাঙ্গাইল জেলা নির্বাচন কর্মকর্তা মোহাম্মদ তাজুল ইসলাম, কালিহাতী ইউএনও মোছাম্মৎ শাহীনা আক্তার, কালিহাতী সার্কেলের সহকারী পুলিশ সুপার মাসুদুর রহমান, কালিহাতী থানার ভারপ্রাপ্ত কর্মকর্তা (ওসি) মীর মোশারফ হোসেন প্রমুখ উপস্থিত ছিলেন।
