
রাজধানীর যাত্রাবাড়ী থানার কাজলা এলাকায় গতকাল বুধবার সন্ধ্যায় দুর্বৃত্তরা সড়ক অবরোধের চেষ্টা করেছে। এ সময় তারা দুটি হিউম্যান হলার ভাঙচুর করেছে।স্থানীয় সূত্রগুলো জানায়, বুধবার সন্ধ্যা সাড়ে সাতটার দিকে ডেমরা-যাত্রাবাড়ী সড়কের কাজলায় একদল যুবক সড়ক অবরোধ করার চেষ্টা করে। এ সময় তারা দুটি হিউম্যান হলার ও লেগুনায় ভাঙচুর করেছে। পরে পুলিশ এসে ধাওয়া দিলে অবরোধকারীরা পালিয়ে যায়।মানবতাবিরোধী মামলায় জামায়াত নেতা আলী আহসান মোহাম্মাদ মুজাহিদের ফাঁসির রায় আপিল বিভাগে বহাল রাখার প্রতিবাদে ডাকা বৃহস্পতিবারের হরতালের সমর্থনে জামায়াত-শিবিরের কর্মীরা সড়ক অবরোধের চেষ্টা চালিয়েছেন।রাতে যোগাযোগ করা হলে যাত্রাবাড়ী থানার ভারপ্রাপ্ত কর্মকর্তা (ওসি) অবনি শংকর কর বলেন, সড়ক অবরোধের কোনো ঘটনা ঘটেনি।
