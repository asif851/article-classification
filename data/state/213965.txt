
ভাত খাওয়া নিয়ে কথা-কাটাকাটির জের ধরে একই বোতল থেকে কীটনাশক পান করেছেন শাশুড়ি ও পুত্রবধূ। এতে শাশুড়ি রুমা বেগম মারা গেছেন। পুত্রবধূ লোবানা বেগমের অবস্থা আশঙ্কাজনক।
আজ শনিবার ভোরে গোপালগঞ্জ সদর উপজেলার মধুপুর গ্রামে এ ঘটনা ঘটে। পুত্রবধূ লোবানা বেগমকে গোপালগঞ্জ সদর হাসপাতালে ভর্তি করা হয়েছে।
অসুস্থ লোবানা বেগম ও এলাকাবাসী জানান, ভোরে ভাত খাওয়াকে কেন্দ্র করে লোবানার সঙ্গে শাশুড়ির কথা-কাটাকাটি হয়। এতে শাশুড়ি ঘরে থাকা কীটনাশক পান করেন। পরে ওই বোতলে থাকা বাকি কীটনাশক পান করেন পুত্রবধূ লোবানা বেগম। 
গোপালগঞ্জ সদর থানার উপপরিদর্শক (এসআই) মো. সিরাজুল ইসলাম জানান, পরিবারটি খুবই দরিদ্র। ভাত খাওয়া নিয়ে কথা-কাটাকাটির জের ধরেই এ ঘটনা ঘটেছে। তবে এ ঘটনার সঙ্গে অন্য কোনো ঘটনা জড়িত আছে কি না, তা তদন্ত করা হচ্ছে।
