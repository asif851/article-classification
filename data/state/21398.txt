
প্রধান নির্বাচন কমিশনার (সিইসি) কাজী রকিব উদ্দীন আহমদ বলেছেন, নারায়ণগঞ্জে এখন স্বাভাবিকের চেয়ে সুন্দর পরিবেশ বিরাজ করছে। পরে আরও উন্নতি হবে। তাই সিটি করপোরেশন নির্বাচনে সেনা মোতায়েনের মতো কোনো পরিস্থিতি নেই।আজ শনিবার নারায়ণগঞ্জ সিটি করপোরেশন নির্বাচন নিয়ে আইনশৃঙ্খলা বাহিনীর সঙ্গে বৈঠক শেষে সাংবাদিকদের সিইসি এসব কথা বলেন। আগারগাঁওয়ে জাতীয় অর্থনৈতিক কাউন্সিলের মিলনায়তনে এ সভা হয়। সভায় স্বরাষ্ট্র মন্ত্রণালয়, পুলিশ, বিজিবি, র‍্যাব, আনসারসহ বিভিন্ন গোয়েন্দা সংস্থার শীর্ষ ব্যক্তিরা অংশ নেন।কাজী রকিব উদ্দীন আহমদ বলেন, নির্বাচনের আগের রাতে যেন কোনো ধরনের জোরাজুরি না হয় এবং কেউ যেন ভোটকেন্দ্র দখল করতে না পারে, এ জন্য আইনশৃঙ্খলা রক্ষাকারী বাহিনীকে সতর্ক থাকতে হবে। ভোটের দিন কেউ অনিয়ম করলে তার বিরুদ্ধে কঠোর ব্যবস্থা নেওয়ার নির্দেশ দেওয়া হয়েছে।
২২ ডিসেম্বর নারায়ণগঞ্জ সিটি করপোরেশন নির্বাচন হবে। এই নির্বাচনে মেয়র পদে প্রধান দুই প্রতিদ্বন্দ্বী প্রার্থী হলেন আওয়ামী লীগের সেলিনা হায়াৎ আইভী ও বিএনপির সাখাওয়াত হোসেন খান।
