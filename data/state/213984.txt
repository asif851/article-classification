
রোহিঙ্গাদের জন্য মানবিক সহায়তা হিসেবে ২৬২ কোটি ৩০ লাখ টাকা (৩২ মিলিয়ন ডলার) দেবে যুক্তরাষ্ট্র। মিয়ানমারের রাখাইন রাজ্য থেকে সহিংসতায় পালিয়ে আসা রোহিঙ্গাদের পাশাপাশি তাদের আশ্রয়দাতা রোহিঙ্গারাও এ সাহায্য পাবে।
জাতিসংঘের ৭২তম সাধারণ অধিবেশনে যুক্তরাষ্ট্র এ সাহায্যের ঘোষণা দিয়েছে।
মার্কিন দূতাবাস থেকে পাঠানো এক বিজ্ঞপ্তিতে বলা হয়েছে, রোহিঙ্গাদের জন্য এই ৩২ মিলিয়ন ডলার অতিরিক্ত দিচ্ছে যুক্তরাষ্ট্র। নতুন এ তহবিল ঘোষণার ফলে চলতি বছরে রোহিঙ্গা শরণার্থীদের জন্য যুক্তরাষ্ট্রের সহায়তার পরিমাণ দাঁড়িয়েছে ৯৫ মিলিয়ন ডলারে।
রোহিঙ্গাদের মানবিক সংকটে বাংলাদেশের উদারতা ও তাদের সাহায্য পৌঁছে দিতে চলমান প্রচেষ্টার জন্য অভিনন্দন জানিয়েছে যুক্তরাষ্ট্র।
শত শত শরণার্থীর স্রোতের কারণে মানবিক সংস্থা ও স্থানীয় প্রশাসনকে হিমশিম খেতে হচ্ছে। যুক্তরাষ্ট্রের এ সাহায্য রোহিঙ্গাদের সুরক্ষায় কাজে লাগবে।
বিজ্ঞপ্তিতে বলা হয়, জাতিসংঘসহ এ অঞ্চলে কাজ করা আন্তর্জাতিক সংস্থা ও বেসরকারি সংস্থাগুলোর কাজকে সমর্থন করে যুক্তরাষ্ট্র।
রোহিঙ্গা সংকট মোকাবিলায় অন্যান্য দাতা সংস্থাকে মানবিক সহায়তা দেওয়ার জন্য উৎসাহিত করছে যুক্তরাষ্ট্র। এ ছাড়া যুক্তরাষ্ট্র সব দলকে কোনো রকম বাধা ছাড়াই রাখাইনে মানবিক সহায়তা পৌঁছে দেওয়ার অনুমতি দিতে আহ্বান জানাচ্ছে। বিজ্ঞপ্তি।
