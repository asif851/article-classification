
টাঙ্গাইলের ধনবাড়ী উপজেলা সদরে মাইক্রোবাসের ধাক্কায় পথচারী দুই নারী নিহত হয়েছেন। আজ সকাল সাড়ে সাতটার দিকে এ দুর্ঘটনা ঘটে।
নিহত দুই নারী হলেন সাহাতন (৫০) ও রেবা (৩২)। তাঁদের দুজনের বাড়ি উপজেলা সদরের রুপশান্তি এলাকায়। তাঁরা দুজন প্রতিবেশী।
ধনবাড়ী থানার ভারপ্রাপ্ত কর্মকর্তা (ওসি) মুজিবর রহমান প্রথম আলোকে বলেন, রেবা ও সাহাতন নামের ওই দুই নারী সকাল সাড়ে সাতটার দিকে রুপশান্তি এলাকায় মধুপুর-জামালপুর আঞ্চলিক মহাসড়কে হাঁটছিলেন। এ সময় জামালপুরগামী একটি মাইক্রোবাসের চালক নিয়ন্ত্রণ হারালে এটি তাঁদের চাপা দেয়। এতে ঘটনাস্থলেই ওই দুজনের মৃত্যু হয়।
মাইক্রোবাসটি আটক করা হয়েছে। চালক পলাতক বলে জানান ওসি।
