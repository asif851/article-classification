
নাটোরের নলডাঙ্গা উপজেলার মোমিনপুর সরকারি প্রাথমিক বিদ্যালয় মাঠে একই সময়ে স্থানীয় যুবসংঘ ইসলামি জলসা ও ইউনিয়ন আওয়ামী লীগ সভা ডাকায় প্রশাসন ওই এলাকায় ১৪৪ ধারা জারি করেছে। গতকাল মঙ্গলবার এই ১৪৪ ধারা জারি করা হয়।
নলডাঙ্গা থানা সূত্র জানায়, উপজেলার বিপ্রবেলঘরিয়া ইউনিয়নের মোমিনপুর গ্রামের যুবসংঘ ওই বিদ্যালয় মাঠে গতকাল বিকেলে ইসলামি জলসা আহ্বান করে। গত রোববার থেকেই এ জলসার জন্য এলাকায় মাইকিং করা হচ্ছিল। কিন্তু গতকাল সকালে বিপ্রবেলঘরিয়া ইউনিয়ন আওয়ামী লীগ হঠাৎ করেই বিকেলবেলা ওই বিদ্যালয় মাঠে তাঁদের বর্ধিত সভা ডাকে। এতে দুই পক্ষের মধ্যে উত্তেজনা ছড়িয়ে পড়ে। এ অবস্থায় থানা কর্তৃপক্ষ উপজেলা নির্বাহী কর্মকর্তার কাছে ওই বিদ্যালয় মাঠ ও সংলগ্ন এলাকায় ১৪৪ ধারা জারির আবেদন করে। এরই পরিপ্রেক্ষিতে ইউএনও শারমিনা আক্তার জাহান গতকাল দুপুর ১২টা থেকে রাত ১২টা পর্যন্ত ওই বিদ্যালয় মাঠ ও আশপাশের এলাকায় ১৪৪ ধারা জারি করেন।
