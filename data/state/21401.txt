
তিন দিনের ব্যবধানে সিরাজগঞ্জের কামারখন্দ উপজেলার মফিজ উদ্দিন তালুকদার স্মৃতি উচ্চবিদ্যালয়ের প্রধান শিক্ষকসহ তিন শিক্ষকের মৃত্যু হয়েছে। স্বাভাবিক মৃত্যু হলেও অল্প সময়ের ব্যবধানে তিনজনের মৃত্যু হওয়ায় শিক্ষক-শিক্ষার্থী, অভিভাবকসহ স্থানীয় লোকজনের মধ্যে শোকের ছায়া নেমে এসেছে।
বিদ্যালয়ের শিক্ষক-শিক্ষার্থী ও নিহত তিন শিক্ষকের পরিবারের সদস্যদের সঙ্গে কথা বলে জানা গেছে, মঙ্গলবার দুপুর ১২টার দিকে বিদ্যালয়ের জ্যেষ্ঠ সহকারী শিক্ষক জাহানারা বেগম (৫৫) তাঁর নিজ বাসভবনে মারা যান। তিনি দীর্ঘদিন ধরে কানসারে ভুগছিলেন। জাহানারা হালুয়াকান্দি গ্রামের আবুল কালাম আজাদের স্ত্রী। একই বিদ্যালয়ের কম্পিউটার শিক্ষক কামরুল হাসান (৩৯) ওই দিন রাত সাড়ে ১২টার দিকে হৃদ্‌রোগে আক্রান্ত হয়ে নিজ বাড়িতে মারা যান। তিনি উপজেলার জামতৈল কোটপাড়া গ্রামের মৃত জয়নাল আবেদিনের ছেলে। এরপর বৃহস্পতিবার বিকেলে একই বিদ্যালয়ের প্রধান শিক্ষক স্বপন কুমার দে (৫৫) হৃদ্‌রোগে আক্রান্ত হয়ে খাজা ইউনুস আলী মেডিকেল কলেজ হাসপাতালে মারা যান।
স্থানীয় বাসিন্দা ও সাংবাদিক রাকিবুল ইসলাম জানান, এই তিন শিক্ষক প্রতিষ্ঠানের শুরু থেকেই শিক্ষকতা করে আসছেন। তিনজনই এলাকার মধ্যে ভালো শিক্ষক হিসেবে পরিচিত ছিলেন। যে কারণে এলাকাবাসী শোকাহত।
