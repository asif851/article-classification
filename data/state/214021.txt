
বাংলাদেশে সন্ত্রাসী কর্মকাণ্ড মোকাবিলায় আইনশৃঙ্খলা রক্ষাকারী বাহিনী যে দায়িত্ব পালন করছে, তা প্রশংসনীয় বলে মনে করেন মার্কিন পররাষ্ট্রমন্ত্রী জন কেরি। আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার বৈঠকে এ কথা জানিয়েছেন পররাষ্ট্রমন্ত্রী এ এইচ মাহমুদ আলী।পররাষ্ট্রমন্ত্রী গত ১৭ থেকে ১৯ ফেব্রুয়ারি পর্যন্ত যুক্তরাষ্ট্র সফরে ছিলেন। এ সময় তিনি মার্কিন পররাষ্ট্রমন্ত্রী জন কেরির সঙ্গে সাক্ষাৎ করেন। সে সময় জন কেরি এসব কথা বলেন বলে পররাষ্ট্রমন্ত্রী মন্ত্রিসভাকে জানান।মন্ত্রিসভার বৈঠক শেষে মন্ত্রিপরিষদের সচিব মোহাম্মদ মোশাররাফ হোসাইন ভূইঞা সাংবাদিকদের জানান, পররাষ্ট্রমন্ত্রী এ এইচ মাহমুদ আলী মন্ত্রিসভাকে জানিয়েছেন যে যুক্তরাষ্ট্র রাজনৈতিক কর্মকাণ্ড হিসেবে সন্ত্রাসকে সমর্থন করে না।মন্ত্রিপরিষদ সচিব আরও জানান, বঙ্গবন্ধু শেখ মুজিবুর রহমান হত্যা মামলায় ফাঁসির সাজাপ্রাপ্ত আসামি রাশেদ চৌধুরীকে ফেরত আনার ব্যাপারে মার্কিন পররাষ্ট্রমন্ত্রীর সঙ্গে মাহমুদ আলীর আলোচনা হয়েছে। মার্কিন পররাষ্ট্রমন্ত্রী মাহমুদ আলীকে জানিয়েছেন, এ ধরনের আসামিকে আইনি প্রক্রিয়ায় ফেরত আনার ব্যাপারটি জটিল। রাশেদ চৌধুরীকে ফেরত আনার ব্যাপারে বাংলাদেশ আইনি পথে এগোচ্ছে। মার্কিন পররাষ্ট্রমন্ত্রী এ ব্যাপারে আইনি সহযোগিতা দেওয়ার আশ্বাস দিয়েছেন।
মোশাররাফ হোসাইন ভূইঞা আরও জানান, সন্ত্রাস দমনে বাংলাদেশের সাফল্য যুক্তরাষ্ট্র ইতিবাচকভাবে নিয়েছে। পররাষ্ট্রমন্ত্রী মাহমুদ আলী মার্কিন পররাষ্ট্রমন্ত্রীকে বাংলাদেশ সফরের জন্য আমন্ত্রণ জানিয়েছেন। তিনি সুবিধাজনক সময়ে বাংলাদেশ সফর করবেন।
মন্ত্রিসভায় দ্য ইন্টারন্যাশনাল ফিন্যান্স করপোরেশন আইন ২০১৫-এর খসড়ার নীতিগত ও চূড়ান্ত অনুমোদন দেওয়া হয়েছে। এ ছাড়া বাংলাদেশ পল্লী উন্নয়ন বোর্ড আইন ২০১৫-এর খসড়ার নীতিগত অনুমোদন দেওয়া হয়।
