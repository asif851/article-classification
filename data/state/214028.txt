
কৃষক শ্রমিক জনতা লীগের সভাপতি কাদের সিদ্দিকী বলেছেন, ‘নারায়ণগঞ্জে একজন পুরুষ ও একজন নারী সন্ত্রাসী রয়েছেন। একজন শামীম ওসমান, অপরজন মেয়র সেলিনা হায়াৎ আইভী। এঁরা দুইজনই আওয়ামী লীগ করেন। প্রধানমন্ত্রী শেখ হাসিনা ইচ্ছাকৃতভাবে এই দুজনকে লাগিয়ে রেখে নাটকের মঞ্চ তৈরি করে রেখেছেন। মঞ্চের একপাশে বামপন্থী আর অপর পাশে আওয়ামী লীগের নেতা-কর্মী। নারায়ণগঞ্জের মানুষ সে নাটক উপভোগ করছে।’
আজ শুক্রবার বিকেলে শহরের চাষাঢ়া শহীদ মিনারে কৃষক শ্রমিক জনতা লীগের প্রাথমিক সদস্য পদ প্রদান কর্মসূচির উদ্বোধন অনুষ্ঠানের বক্তব্যে কাদের সিদ্দিকী এসব কথা বলেন।
১৯৭১: ভেতরে বাইরে বই লেখার কারণে এ কে খন্দকারকে পাকিস্তানের দোসর ও দালাল বলার প্রতিবাদ জানান কাদের সিদ্দিকী। তিনি বলেন, ‘এটা ঠিক নয়। কারণ, এ কে খন্দকার একজন মুক্তিযোদ্ধা। তাঁকে সম্মান দেওয়া উচিত। বই লেখার কারণে তাঁকে দোসর, কুলাঙ্গার বলা ঠিক নয়। তবে তাঁর লেখা বইয়ের সব কিছু সঠিক নয়।’
কাদের সিদ্দিকী তাঁর বক্তব্যে আরও বলেন, ‘প্রধানমন্ত্রী শেখ হাসিনা সংসদে দাঁড়িয়ে বলেছিলেন নারায়ণগঞ্জের ওসমান পরিবারকে প্রয়োজনে দেখাশুনা করবেন। তিনি তাঁর কথা রেখেছেন। নারায়ণগঞ্জ-৫ আসনের উপনির্বাচনে তিনি ওসমান পরিবারের সন্তান সেলিম ওসমানকে পাস করিয়ে তাঁর দৃষ্টান্ত রেখেছেন।’
সংগঠনের জেলা কমিটির সভাপতি সফিকুল ইসলামের সভাপতিত্বে অনুষ্ঠানে আরও বক্তব্য দেন সংগঠনের কেন্দ্রীয় নেতা কামাল সিদ্দিকী, মো. জসিম, হাবিবুন নবী প্রমুখ।
সদস্যপদ প্রদান অনুষ্ঠানের আগে মহান মুক্তিযুদ্ধে কাদের সিদ্দিকী ও তাঁর কাদে​রিয়া বাহিনীর ওপর আলোকচিত্র প্রদর্শন করা হয়। আলোকচিত্রে বঙ্গবন্ধুর সঙ্গে কাদের সিদ্দিকীর অনেক বিরল ছবি ঠাঁই পেয়েছে, যা সমাবেশস্থলে আসা লোকজনের মনোযোগ কাড়ে।
