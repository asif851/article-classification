
নারায়ণগঞ্জ সিটি করপোরেশন নির্বাচনে সেলিনা হায়াৎ আইভীর পক্ষে যৌথভাবে মাঠে নামার বিষয়ে কাজ করছে ১৪ দল। ১৪ দলের শরিকদের মধ্যে ইতিমধ্যে জাসদ নারায়ণগঞ্জে মেয়র পদে প্রার্থী দিয়েছে। এই প্রার্থী তুলে দিয়ে সবাই একসঙ্গে কাজ করা যায় কীভাবে, তা খুঁজে বের করার জন্য দায়িত্ব দেওয়া হয়েছে আওয়ামী লীগের সভাপতিমণ্ডলীর সদস্য কাজী জাফরউল্লাহ ও আবদুর রাজ্জাককে। তাঁরা জাসদের সঙ্গে বৈঠক করে একটি সমাধানে আসবেন।আজ রোববার ধানমন্ডিতে আওয়ামী লীগ সভানেত্রীর রাজনৈতিক কার্যালয়ে এক সংবাদ সম্মেলনে এসব কথা বলেন আওয়ামী লীগের সভাপতিমণ্ডলীর সদস্য ও ১৪ দলের মুখপাত্র মোহাম্মদ নাসিম। এর আগে ১৪ দলের নেতাদের নিয়ে বৈঠক করেন তিনি।
এ সময় মোহাম্মদ নাসিম বলেন, ‘হাঙ্গেরি যাওয়ার পথে প্রধানমন্ত্রীকে বহনকারী উড়োজাহাজে যে ত্রুটি দেখা দিয়েছিল, তা থেকে প্রধানমন্ত্রী রক্ষা পাওয়ায় আমরা শুকরিয়া আদায় করছি। এ ঘটনার তদন্ত হচ্ছে। তদন্তের মাধ্যমে কেউ দোষী থাকলে, তা বের হয়ে আসবে।’
সংবাদ সম্মেলনে খালেদা জিয়ার প্রস্তাবের বিষয়ে মোহাম্মদ নাসিম বলেন, ২০১৯ সালে নির্বাচন সংবিধান অনুযায়ী শেখ হাসিনার অধীনে হবে। নির্বাচন বাস্তবায়নের দায়িত্ব নির্বাচন কমিশনের। আর এই নির্বাচন কমিশন গঠন করেন রাষ্ট্রপতি। সর্বশেষ কমিশন যেভাবে গঠিত হয়েছিল এবারও সেভাবেই হবে। রাষ্ট্রপতি সব নিবন্ধিত দলকে ডেকে কথা বলবেন। বিষয়টি মীমাংসিত, এতে আর আলোচনার সুযোগ নেই। বরং খালেদা জিয়া এ প্রস্তাব দিয়ে ঘোলা পানিতে মাছ শিকারের চেষ্টা করছেন।
