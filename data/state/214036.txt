
কুমিল্লার লাকসাম উপজেলায় দুটি গ্রামের বাসিন্দার মধ্যে সংঘর্ষে যুবলীগ নেতা আনোয়ার হোসেন নিহত হওয়ার ঘটনায় হত্যা মামলা করা হয়েছে। ওই নেতার ছেলে মোশাররফ হোসেন গতকাল বুধবার লাকসাম থানায় মামলাটি করেন।পুলিশ ও নিহত ব্যক্তির পারিবারিক সূত্রে জানা গেছে, বেপরোয়া গতিতে মোটরসাইকেল চালানোর ঘটনার জের ধরে গত সোমবার সন্ধ্যা থেকে রাত ১০টা পর্যন্ত কান্দিরপাড় ইউনিয়নের সালেপুর ও টঙ্গীরপাড় গ্রামবাসীর মধ্যে সংঘর্ষ হয়। এতে অন্তত ২০ জন আহত হন। আহত ব্যক্তিদের একজন ছিলেন কান্দিরপাড় ইউনিয়নের ৭ নম্বর ওয়ার্ড যুবলীগের সভাপতি আনোয়ার হোসেন। তিনি গত মঙ্গলবার সকাল ১০টায় লাকসাম উপজেলা স্বাস্থ্য কমপ্লেক্সে চিকিৎসাধীন অবস্থায় মারা যান। এ ঘটনায় ৩০ জনের নাম উল্লেখসহ অজ্ঞাতনামা আরও ১৫ থেকে ২০ জনকে আসামি করা হয়েছে। লাকসাম থানার ওসি মনোয়ার হোসেন চৌধুরী বলেন, নিহত ব্যক্তির ছেলে হত্যা মামলা করেছেন। পলাতক থাকায় আসামিদের খুঁজে পাওয়া যাচ্ছে না। তবে পুলিশ তাঁদের গ্রেপ্তারের চেষ্টা চালাচ্ছে।
