
মানবতাবিরোধী অপরাধের দায়ে আমৃত্যু কারাদণ্ডাদেশ পাওয়া বাংলাদেশ জামায়াতে ইসলামীর নায়েবে আমির দেলাওয়ার হোসাইন সাঈদীর ফাঁসির দাবিতে আলাদাভাবে সমাবেশ ও অবস্থান কর্মসূচি পালন করছে গণজাগরণ মঞ্চের তিনটি অংশ। আজ শুক্রবার বিকেল থেকে রাজধানীর শাহবাগের প্রজন্ম চত্বরে এ কর্মসূচি শুরু হয়।
তিনটি অংশের একটির নেতৃত্ব দিচ্ছেন ইমরান এইচ সরকার। দ্বিতীয় অংশটির নেতৃত্বে আছেন বাপ্পাদিত্য বসু। অপরটির নেতৃত্ব দিচ্ছেন কামাল পাশা চৌধুরী।
অবস্থান কর্মসূচিতে সাঈদীর ফাঁসির দাবিতে স্লোগান দিচ্ছেন ও গণসংগীত গাইছেন উপস্থিত ব্যক্তিরা।
ইমরান এইচ সরকারের নেতৃত্বাধীন অংশে অবস্থান করছেন কয়েক শ মানুষ। এতে বাংলাদেশ সমাজতান্ত্রিক দল (বাসদ), বাংলাদেশের কমিউনিস্ট পার্টিসহ (সিপিবি) কয়েকটি বাম সংগঠনের নেতা-কর্মীরা অংশ নিয়েছেন।
কামাল পাশা চৌধুরীর অংশে খালেদা জিয়া ও তারেক রহমানের বিরুদ্ধে নানা ধরনের স্লোগান দেওয়া হচ্ছে। তবে সেখানে সাঈদীর ফাঁসি নিয়ে কোনো বক্তব্য বা স্লোগান দেওয়া হচ্ছে না।
এদিকে বাপ্পাদিত্য বসুর অংশে মুষ্টিমেয় কয়েকজন উপস্থিত রয়েছেন।
