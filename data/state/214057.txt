
‘যশোরের দুঃখ’ ভবদহ। সর্বগ্রাসী ভবদহ ভেঙেচুরে চুরমার করে দিয়েছে হাজারো পরিবারের সাজানো-গোছানো ঘর-গৃহস্থালি। মানুষ বসেছে পথে। 
যশোরের অভয়নগর, মনিরামপুর ও কেশবপুর উপজেলা এবং খুলনার ডুমুরিয়া ও ফুলতলা উপজেলার অংশবিশেষ নিয়ে ভবদহ অঞ্চল। পলি পড়ে এই অঞ্চলের পানিনিষ্কাশনের একমাত্র মাধ্যম মুক্তেশ্বরী, টেকা, শ্রী ও হরি নদ নাব্যতা হারিয়েছে। এতে নদী দিয়ে পানি নিষ্কাশিত হয় না। এতে ৯ ও ১০ আগস্টের টানা বর্ষণে ভবদহ অঞ্চলের বেশির ভাগ অংশ তলিয়ে গিয়েছিল। গত রোববার থেকে দুই দিনের ভারী বৃষ্টিতে ভবদহের বাকি অংশ তলিয়ে গেছে। পানিবন্দী হয়ে পড়ে প্রায় তিন লাখ মানুষ। ঘরবাড়ি ছেড়ে মানুষ আশ্রয় নিয়েছে সড়কের ওপর। ইতিমধ্যে সাপের কামড়ে ও পানিতে ডুবে ১২ জনের মৃত্যু হয়েছে। প্রতিদিন বাড়ছে পানি। বাড়ছে জলাবদ্ধতা। একই সঙ্গে পাল্লা দিয়ে বাড়ছে মানুষের দুর্ভোগ। বিভিন্ন এলাকা ঘুরে ছবিগুলো তুলেছেন মাসুদ আলম ও এহসান-উদ-দৌলা
জলাবদ্ধতার কারণে মাটির ঘর ভেঙে পড়েছে। মাথা গোঁজার ঠাঁই ঘরটি হারিয়ে দিশেহারা এক পরিবার। ছবিটি গত মঙ্গলবার কেশবপুর মধ্যকুল পূর্বপাড়া থেকে তোলা।

অভয়নগরের তালতলা-চুকনগর সড়কের বারান্দি পালপাড়া এলাকায় ভবদহ অঞ্চলে জলাবদ্ধতার স্থায়ী সমাধানের দাবিতে ভবদহ পানিনিষ্কাশন সংগ্রাম কমিটি মানববন্ধন করে। ছবিটি গত বৃহস্পতিবার তোলা।

ঘরবাড়ি ভেসে গেছে। নিরাপদ আশ্রয়ের খোঁজে বেরিয়েছে লোকজন। ছবিটি মধ্যকুল পূর্বপাড়া থেকে সম্প্রতি তোলা। 

ভবদহের জলাবদ্ধ ঘর। ছবিটি গত বুধবার (মনিরামপুর উপজেলার হাটগাছা গ্রাম থেকে তোলা।

কেশবপুরের মধ্যকুল পূর্বপাড়ায় ফিরোজাদের বাড়িঘর ভেসে গেছে। পঞ্চম শ্রেণির শিক্ষার্থী ফিরোজা তাই বইখাতা নিয়ে পানি ভেঙে আশ্রয়ের সন্ধানে ছুটেছে।

কেশবপুরের মধ্যকুল পূর্বপাড়ার হাসিনা বেগম বাড়ি ছেড়ে যশোর-সাতক্ষীরা সড়কে টং বাঁধবেন বলে এসেছেন। কিন্তু সড়কেও পানি উঠে যাওয়ায় বাঁশের মাচা তৈরি করছেন তাঁরা।

লস্কর আলী। পানিতে তলিয়ে গেছে তাঁর সবকিছু। আশ্রয় হয়েছে সড়কের পাশে টংঘরে। 

মনিরামপুর উপজেলার হাটগাছা উপজেলার গ্রামবাসী নিরাপদ আশ্রয়ের উদ্দেশে বেরিয়ে যাচ্ছেন। ছবিটি গত বুধবার তোলা।

যশোর-সাতক্ষীরা সড়কে টং তৈরি করে আশ্রয় নিয়েছে পানিবন্দী মানুষ। কিন্তু সড়কেও পানি উঠে যাওয়ায় আরও দুর্ভোগে পড়েছে তারা। যশোর-সাতক্ষীরা সড়কের কেশবপুর মধ্যকুল এলাকা থেকে তোলা।

ঝুঁকি নিয়ে চলাচল করছে যশোর-সাতক্ষীরা সড়কের ধারে টিনেটোলা এলাকার মানুষ। 
আরও পড়ুন: 
ভবদহকে দুর্গত এলাকা ঘোষণার দাবি
