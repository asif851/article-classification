
নাগরিক ঐক্যের আহ্বায়ক মাহমুদুর রহমান মান্না আসন্ন ঢাকা উত্তর সিটি করপোরেশন নির্বাচনে মেয়র পদে লড়বেন বলে জানিয়েছেন সংগঠনটির উপদেষ্টা এস এম আকরাম হোসেন। আজ বুধবার জাতীয় প্রেসক্লাবে এক নাগরিক সমাবেশে তিনি এ কথা জানান।মাহমুদুর রহমান মান্নার মুক্তির দাবিতে আয়োজিত নাগরিক ঐক্যের ওই সমাবেশে এস এম আকরাম হোসেন বলেন, প্রথমবার যখন সিটি করপোরেশন নির্বাচন হওয়ার কথা ছিল, তখন মান্না জনসংযোগ করে ব্যাপক সাড়া পান। তাই মান্না জেলে থাকুক আর বাইরে থাকুক সে নির্বাচনে যাবে। অবিলম্বে মাহমুদুর রহমান মান্নার মুক্তির দাবি করেন তিনি। মান্না বর্তমানে পুলিশি হেফাজতে ঢাকা মেডিকেল কলেজ হাসপাতালের সংকটপূর্ণ পরিচর্যাকেন্দ্রে (সিসিইউ) চিকিৎসাধীন।গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী ক্ষমতাসীন সরকারকে সিজোফ্রেনিক সরকার বলে অভিহিত করেন। তিনি বলেন, ‘এই সরকার সিজোফ্রেনিক সরকার। সিজোফ্রেনিক সরকারের দুটো চরিত্র থাকে। এক সময় উন্মাদ থাকে, এক সময় তত ভালো মানুষ থাকে।’ তিনি বলেন, যতদিন আমরা ভয় পাব, ততদিন এই অত্যাচার চলতেই থাকবে। অত্যাচারের বিরুদ্ধে আমাদের রুখে দাঁড়ানো ছাড়া আমাদের পথ নাই।’ হাইকোর্ট কর্তৃক সুয়োমটো রুল জারি করে মাহমুদুর রহমান মান্নাকে ছাড়িয়ে আনারও দাবি করেন তিনি।
ঢাকা বিশ্ববিদ্যালয়ের আইন বিভাগের অধ্যাপক আসিফ নজরুল বলেন, ‘মিডিয়াতে বিকৃতভাবে মাহমুদুর রহমান মান্নার বক্তব্য এসেছে। ২৪-৪৮ ঘণ্টা তাঁর বিরুদ্ধে অপপ্রচার চালানো হয়েছে, তাঁকে গ্রেপ্তারের প্রেক্ষাপট তৈরি করার জন্য।’ তিনি বলেন, ‘কারা মান্নার সমালোচনা করেছেন, যাঁরা অলরেডি ক্যাম্পাসে শত শত লাশ ফেলে দিয়েছেন নিজেদের উপদলীয় কোন্দলে। আমরা আবু বকরের নাম বলতে পারি।’ মান্নার গ্রেপ্তারের পর আওয়ামী লীগ-বিএনপির বিরুদ্ধে তৃতীয় জোটের কার্যক্রম স্তব্ধ হয়ে গেছে বলেও মনে করেন তিনি। মান্নাকে সিটি করপোরেশন নির্বাচনে যাওয়ার জন্য নাগরিক ঐক্যের নেতা–কর্মীদের প্রতি আহ্বান জানান তিনি।নাগরিক ঐক্যের কেন্দ্রীয় নেতা ফজলুল হক সরকারের সভাপতিত্বে নাগরিক সমাবেশে আরও বক্তব্য দেন জাতীয় সমাজতান্ত্রিক দলের (রব) সাধারণ সম্পাদক আবদুল মালেক রতন, নাগরিক ঐক্যের নেতা আবু বকর সিদ্দিক প্রমুখ।
আরও পড়ুন: ঢাকা দক্ষিণে সিপিবির প্রার্থী প্রিন্স
