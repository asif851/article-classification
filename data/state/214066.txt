
এক তরুণকে হত্যার দায়ে ঠাকুরগাঁওয়ে এক যুবককে যাবজ্জীবন কারাদণ্ডের আদেশ দিয়েছেন আদালত। ঠাকুরগাঁওয়ের অতিরিক্ত দায়রা জজ আদালতের বিচারক মো.হায়দার আলী আজ মঙ্গলবার ওই রায় দেন।
দণ্ড পাওয়া ওই ব্যক্তি হলেন মো. মাহাবুব আলম (২৫)। তিনি ঠাকুরগাঁও সদর উপজেলার মাতৃগাঁও গ্রামের মৃত আবদুল করিমের ছেলে।
আদালত-সংশ্লিষ্ট সূত্র ও মামলার নথি থেকে জানা গেছে, ২০১২ সালের ১৩ অক্টোবর সদর উপজেলার মাতৃগাঁও গ্রামের নজরুল ইসলামের ছেলে জামিল আনছারি (১৮) গরুর ঘাস কাটতে গেলে প্রতিবেশী মো. মাহাবুব আলম ও গোলাম কিবরিয়া দেশীয় অস্ত্র নিয়ে তাঁর ওপর হামলা চালান। এতে জামিল আনছারি গুরুতর আহত হন। পরে তাঁকে উদ্ধার করে ঠাকুরগাঁও আধুনিক সদর হাসপাতালে চিকিৎসার জন্য নিয়ে গেলে কর্তব্যরত চিকিৎসক তাঁর উন্নত চিকিৎসার জন্য রংপুর মেডিকেল কলেজ হাসপাতালে পাঠিয়ে দেন। সেখানে চিকিৎসাধীন থাকা অবস্থায় ১৫ অক্টোবর জামিল আনছারি মারা যান।
মামলার তদন্তকারী কর্মকর্তা থানার তৎকালীন উপপরিদর্শক (এসআই) মো. কামরুজ্জামান মামলা তদন্ত করে ২০১৩ সালের জানুয়ারিতে আবদুল করিম, তাঁর ভাই গোলাম কিবরিয়া ও ছেলে মো. মাহাবুব আলমের বিরুদ্ধে আদালতে অভিযোগপত্র জমা দেন। মামলার আসামি আবদুল করিম মারা যাওয়ায় ২০১৬ সালের সেপ্টেম্বরে তাঁকে মামলা থেকে অব্যাহতি দেওয়া হয়।
মামলায় সরকারপক্ষের কৌঁসুলি মো. আব্দুল হামিদ জানান, এ মামলায় ১৫ জনের সাক্ষ্যগ্রহণ ও শুনানি শেষে আজ আদালত মামলার এক আসামি মাহাবুব আলমকে যাবজ্জীবন কারাদণ্ড দেন। এ ছাড়া আসামিকে ১০ হাজার টাকা জরিমানা, অনাদায়ে তিন মাসের সশ্রম কারাদণ্ড দেওয়া হয়েছে। আর ঘটনার সঙ্গে আরেক আসামি গোলাম কিবরিয়ার সম্পৃক্ততা না পাওয়ায় তাঁকে খালাস দিয়েছেন আদালত।
আসামিপক্ষের কৌঁসুলি ইন্দ্রনাথ রায় বলেন, ‘আমরা ন্যায়বিচার পাইনি। রায়ের বিরুদ্ধে উচ্চ আদালতে আপিল করা হবে।’
