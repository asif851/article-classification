
তিস্তার পানি বণ্টন চুক্তি সম্পাদনের জন্য তাঁর ওপর বাংলাদেশকে ভরসা রাখতে বলেছেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। এ ছাড়া বাংলাদেশে জঙ্গি দমনে প্রধানমন্ত্রী শেখ হাসিনার উদ্যোগের প্রশংসা করে ওই উদ্যোগকে স্বাগত জানিয়েছেন তিনি। দ্বিতীয় দফায় পশ্চিমবঙ্গের মুখ্যমন্ত্রী হওয়ায় বাংলাদেশের পক্ষ থেকে আজ সোমবার তাঁকে শুভেচ্ছা জানাতে যান ভারতে নিযুক্ত বাংলাদেশের হাইকমিশনার সৈয়দ মোয়াজ্জেম আলী। এ সময় মমতা বন্দ্যোপাধ্যায় এসব কথা বলেন।
আজ বিকেল তিনটার দিকে পশ্চিমবঙ্গের রাজ্য সচিবালয় নবান্নে মুখ্যমন্ত্রীর দপ্তরে তাঁর সঙ্গে সাক্ষাৎ করেন ভারতে নিযুক্ত বাংলাদেশের হাইকমিশনার সৈয়দ মোয়াজ্জেম আলী। এ সময় তাঁর সঙ্গে ছিলেন দিল্লিতে নিযুক্ত বাংলাদেশের ডেপুটি হাইকমিশনার সালাউদ্দিন নোমান চৌধুরী, কলকাতায় নিযুক্ত ডেপুটি হাইকমিশনার জকি আহাদ ও কলকাতা উপহাইকমিশনে নিযুক্ত হেড অব চ্যান্সারি মাইনুল কবির। প্রায় সোয়া এক ঘণ্টা মমতার সঙ্গে কথা হয় বাংলাদেশের প্রতিনিধিদের। এ সময় দুই দেশের বন্ধুত্বপূর্ণ সম্পর্কের দিক তুলে ধরে মমতা বলেন, এই বন্ধুত্বপূর্ণ সম্পর্ক আরও জোরদার করা হবে। সংস্কৃতির বিনিময় বাড়াতে হবে। দ্বিপক্ষীয় স্বার্থসংশ্লিষ্ট বিষয়ের সমাধান এবং উন্নয়নে প্রচেষ্টা অব্যাহত থাকবে। পশ্চিমবঙ্গের মুখ্যমন্ত্রী মমতা বাংলাদেশে জঙ্গি দমনে প্রধানমন্ত্রী শেখ হাসিনার উদ্যোগের প্রশংসা করেন এবং এই উদ্যোগকে স্বাগত জানান।
সাক্ষাৎকার শেষে নবান্ন থেকে বের হওয়ার পথে অপেক্ষমাণ সাংবাদিকদের সঙ্গে কথা বলেন বাংলাদেশের হাইকমিশনার মোয়াজ্জেম আলী। এক প্রশ্নের জবাবে তিনি বলেন, ‘মুখ্যমন্ত্রী মমতা বন্দ্যোপাধ্যায়ের সঙ্গে তাঁর হৃদ্যতাপূর্ণ পরিবেশে কথা হয়েছে। তিস্তার পানি বণ্টন চুক্তি সম্পাদন প্রশ্নে মুখ্যমন্ত্রী তাঁকে এই বলে আশ্বস্ত করেছেন যে আপনারা ভরসা রাখুন, তিস্তার পানি বণ্টন চুক্তি সম্পাদনের জন্য। এই লক্ষ্যে আমরা আলোচনা করে প্রয়োজনীয় উদ্যোগ নেব।’ বাংলাদেশ থেকে ভারতে ইলিশ মাছ রপ্তানি প্রসঙ্গে হাইকমিশনার বলেন, ‘ইলিশ সংরক্ষণ করার প্রয়োজনীয় পদক্ষেপ গ্রহণের পর আমরা ইলিশ রপ্তানিতে উদ্যোগ নেব।’মমতা দ্বিতীয় মেয়াদের জন্য মুখ্যমন্ত্রী হওয়ায় তাঁকে শুরুতেই শুভেচ্ছা জানান বাংলাদেশের প্রতিনিধিরা। মমতার হাতে তুলে দেওয়া হয় পুষ্পস্তবক, জামদানি শাড়ি, নৌকা প্রতীক, শেখ হাসিনার লেখা বইসহ অন্যান্য উপহার। বাংলাদেশের পক্ষ থেকে মুখ্যমন্ত্রী মমতা বন্দ্যোপাধ্যায়কে বাংলাদেশ সফরের আমন্ত্রণ জানানো হলে মমতা সেই আমন্ত্রণ গ্রহণ করে বলেছেন, সময়-সুযোগমতো তিনি বাংলাদেশে যাবেন। 
এর আগে গত ২৬ মে দ্বিতীয়বারের জন্য পশ্চিমবঙ্গের মুখ্যমন্ত্রী হওয়ার পর শুভেচ্ছাস্বরূপ বাংলাদেশের পক্ষ থেকে মমতা বন্দ্যোপাধ্যায়কে পদ্মার ইলিশ পাঠানো হয়েছিল।
