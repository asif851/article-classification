
মানবতাবিরোধী অপরাধের দায়ে মৃত্যুদণ্ডাদেশ পাওয়া জামায়াতে ইসলামীর আমির মতিউর রহমান নিজামীর রিভিউয়ের পূর্ণাঙ্গ রায় ট্রাইব্যুনালে পৌঁছেছে। বিকেল পাঁচটা ১০ মিনিটে রায়ের কপি সুপ্রিম কোর্টের রেজিস্ট্রার কার্যালয় থেকে ট্রাইব্যুনালে পা​ঠানো হয়। ট্রাইব্যুনালের রেজিস্ট্রার কার্যালয় থেকে বলা হয়, কিছুক্ষণের মধ্যে এটি ঢাকা কেন্দ্রীয় কারাগারে পাঠানো হবে।
এর আগে দুপুরে রায়ের এই পূর্ণাঙ্গ কপিতে সই করেন বিচারপতিরা। এরপর রায়টি প্রকাশ করা হয়।
গত বৃহস্পতিবার মৃত্যুদণ্ডাদেশ পাওয়া মতিউর রহমান নিজামীর করা রায় পুনর্বিবেচনার (রিভিউ) আবেদন খারিজ করে মৃত্যুদণ্ডাদেশ বহাল রেখেছেন সুপ্রিম কোর্টের আপিল বিভাগ। এই রায়ের মধ্য দিয়ে নিজামীর বিরুদ্ধে এ মামলার চূড়ান্ত নিষ্পত্তি হয়েছে।
কাশিমপুর কারাগারে থাকা নিজামী ওই দিন দুপুরে তাঁর কাছে থাকা একটি এক ব্যান্ডের রেডিওর মাধ্যমে মৃত্যুদণ্ড বহাল রাখার খবর শুনেছেন। এরপর পরিবারের সদস্যরা তাঁর সঙ্গে দেখা করেন।পরে গতকাল রোববার রাতে মতিউর রহমান নিজামীকে কাশিমপুর কারাগার থেকে ঢাকা কেন্দ্রীয় কারাগারে আনা হয়।
