
ফরিদপুরের নগরকান্দায় কুমার নদে ডুবে দুই শিশুর মৃত্যু হয়েছে। আজ সোমবার বেলা আড়াইটার দিকে উপজেলার চর যশর্দী ইউনিয়নের ধর্মদি গ্রামে এ ঘটনা ঘটে। নিহত শিশুরা হলো ধর্মদি গ্রামের রিজাউল মজুমদারের ছেলে জামাল মজুমদার (১১) ও একই গ্রামের রাসেল মজুমদারের মেয়ে খাদিজা (৮)। মৃত দুজন পরস্পর চাচা ও ভাতিজি। এরা দুজনই স্থানীয় ধর্মদি সরকারি প্রাথমিক বিদ্যালয়ের তৃতীয় শ্রেণির শিক্ষার্থী ছিল।
ঘটনার সত্যতা নিশ্চিত করে চর যশর্দী ইউনিয়নের চেয়ারম্যান আরিফুর রহমান জানান, দুপুরে নদের পাড়ে গেলে জামাল পানিতে পড়ে যায়। তখন খাদিজা তাকে উদ্ধার করতে গেলে দুজনেই পানিতে ডুবে মারা যায়।
এদিকে, চুয়াডাঙ্গা সদর উপজেলার আলোকদিয়া ইউনিয়নের পীরপুর গ্রামে মাথাভাঙ্গা নদীতে গোসল করতে গিয়ে পানিতে ডুবে দুই শিশুর মৃত্যু হয়েছে। সোমবার দুপুরে ওই দুর্ঘটনা ঘটে। দুজনই ওই গ্রামে আত্মীয়ের বাড়িতে বেড়াতে গিয়েছিল।নিহত দুজন হলো চুয়াডাঙ্গা পৌর এলাকার বেলগাছি মুসলিম পাড়ার সান্টু মিয়ার মেয়ে ইয়াসমিন আরা (৯) ও একই পাড়ার হারুন অর রশিদের মেয়ে লামিয়া খাতুন (১০)। নিহত দুজন পরস্পর মামাতো-ফুপাতো বোন।আলোকদিয়া ইউনিয়নের ৬ নম্বর ওয়ার্ডের সদস্য শাহীন উদদীন জানান, পরিবারের সদস্যদের অজান্তে তারা বাড়ির পাশের মাথাভাঙ্গা নদীতে গোসল করতে নামে। কিন্তু সাঁতার না জানায় দুজনই পানিতে ডুবে মারা যায়। চুয়াডাঙ্গা ফায়ার সার্ভিস ও সিভিল ডিফেন্সের একটি দল ঘটনাস্থল থেকে নিহত শিশুদের লাশ উদ্ধার করে।চুয়াডাঙ্গা ফায়ার সার্ভিস ও সিভিল ডিফেন্স কার্যালয়ের উপসহকারী পরিচালক আবদুস সালাম জানিয়েছেন, উদ্ধারের আগেই শিশু দুটি মারা যায়। সদর থানার পরিদর্শক (তদন্ত) আমির আব্বাস ঘটনার সত্যতা নিশ্চিত করেছেন।
