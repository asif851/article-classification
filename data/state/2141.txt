
সরকারি চাকরির কোটা বাতিল করার ঘোষণা দিয়ে সংসদে প্রধানমন্ত্রী শেখ হাসিনার বক্তব্যে সন্তুষ্টি প্রকাশ করে আনন্দ মিছিল করেছেন ছাত্রলীগের নেতা-কর্মীরা।
বুধবার সন্ধ্যায় ঢাকা বিশ্ববিদ্যালয়ের মধুর ক্যানটিন থেকে এই মিছিল বের করেন ছাত্রলীগের হাজার খানেক নেতা-কর্মী। তাঁরা শেখ হাসিনার নামে স্লোগান দিতে থাকেন।
মিছিলটি বিশ্ববিদ্যালয়ের কলা ভবন, মল চত্বর হয়ে টিএসসি ঘুরে কেন্দ্রীয় মসজিদ হয়ে ডাকসু ভবনের সামনে গিয়ে সমাবেশে মিলিত হয়।
সমাবেশে ছাত্রলীগের সভাপতি সাইফুর রহমান বলেন, ‘ছাত্রসমাজের পক্ষ থেকে আমরা যা চেয়েছি, মাননীয় প্রধানমন্ত্রী শেখ হাসিনা তার চেয়েও বেশি দিয়েছেন। এ জন্য প্রধানমন্ত্রীকে ধন্যবাদ।’ তিনি বলেন, কোটা সংস্কারের আন্দোলন নিয়ে পরিস্থিতি অস্থিতিশীল করার ষড়যন্ত্র রয়েছে। কোনো ধরনের মিথ্যা প্রচারণা ও ষড়যন্ত্রে কান দেওয়া যাবে না।
সমাবেশে ছাত্রলীগের সাধারণ সম্পাদক এস এম জাকির হোসাইন, ঢাকা বিশ্ববিদ্যালয় শাখার সভাপতি আবিদ আল হাসান, সাধারণ সম্পাদক মোতাহার হোসেন প্রমুখ বক্তব্য দেন।
