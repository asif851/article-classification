
এইচএসসি পরীক্ষার প্রশ্নপত্র ফাঁস, এসএসসি ও এইচএসসি পরীক্ষার ফলাফলে পরিবর্তনের প্রলোভন দেখিয়ে টাকা হাতিয়ে নেওয়ার অভিযোগে দশম শ্রেণির এক ছাত্রকে আটক করেছে র‍্যাব। আজ সোমবার বিকেলে চাঁপাইনবাবগঞ্জের ভোলাহাট উপজেলার বড় জামবাড়িয়া গ্রাম থেকে তাকে আটক করা হয়।আটক ওই ছাত্র উপজেলার সবজা পাইলট উচ্চবিদ্যালয়ের ছাত্র।র‌্যাব-৫, চাঁপাইনবাবগঞ্জ ক্যাম্পের কোম্পানি কমান্ডার মোহাম্মদ সাঈদ আবদুল্লাহ আল মুরাদ বলেন, অনলাইনের মাধ্যমে প্রশ্নপত্র ফাঁস ও পরীক্ষার ফলাফলে পরিবর্তনের প্রলোভন দেখিয়ে অনেকের কাছ থেকে বিকাশের মাধ্যমে টাকা হাতিয়ে নিয়েছে—এমন অভিযোগের পরিপ্রেক্ষিতে ছাত্রকে আটক করা হয়। তাঁর কাছে থাকা স্মার্ট মোবাইল ফোন জব্দের পর তা যাচাই করে অভিযোগের সত্যতা পাওয়া যায়। প্রাথমিক জিজ্ঞাসাবাদে সে অপরাধ স্বীকার করেছে। এ ঘটনায় মামলা প্রক্রিয়াধীন রয়েছে।
