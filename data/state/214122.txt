
মানবতাবিরোধী অপরাধের মামলায় মৃত্যুদণ্ডাদেশের রায়ের বিরুদ্ধে জামায়াতে ইসলামীর নায়েবে আমির মুহাম্মদ আবদুস সুবহানের করা আপিল সুপ্রিম কোর্টের আপিল বিভাগের কার্যতালিকায় এসেছে।
গতকাল মঙ্গলবার সুপ্রিম কোর্টের ওয়েবসাইটে গিয়ে দেখা যায়, প্রধান বিচারপতি সুরেন্দ্র কুমার সিনহার নেতৃত্বাধীন তিন সদস্যের আপিল বেঞ্চে ‘মাওলানা আবদুস সুবহান বনাম চিফ প্রসিকিউটর, ইন্টারন্যাশনাল ক্রাইমস ট্রাইব্যুনাল’ শিরোনামে আপিলটি আজ বুধবারের কার্যতালিকার তিন নম্বর ক্রমিকে আদেশ প্রদানের জন্য রয়েছে। বেঞ্চের অপর দুই সদস্য হলেন বিচারপতি সৈয়দ মাহমুদ হোসেন ও বিচারপতি মির্জা হোসেইন হায়দার।
এর আগে মৃত্যুদণ্ডাদেশের রায়ের বিরুদ্ধে জামায়াত নেতা এ টি এম আজহারুল ইসলাম এবং সাবেক কৃষি প্রতিমন্ত্রী সৈয়দ মো. কায়সারের করা পৃথক আপিল ১৩ আগস্ট আদেশ প্রদানের জন্য আপিল বিভাগের কার্যতালিকায় ওঠে। সেদিন আদালত আপিল দুটি শুনানির জন্য ১০ অক্টোবর দিন ধার্য করেন, সেই সঙ্গে ২৪ আগস্টের মধ্যে উভয় পক্ষকে আপিলের সংক্ষিপ্তসার জমা দিতে নির্দেশ দেন। এর দুই দিনের মাথায় সুবহানের আপিল কার্যতালিকায় এল।
মানবতাবিরোধী অপরাধের মামলায় ২০১৫ সালের ১৮ ফেব্রুয়ারি আন্তর্জাতিক অপরাধ ট্রাইব্যুনাল সুবহানকে মৃত্যুদণ্ডাদেশ দেন। রায়ে সুবহানের বিরুদ্ধে নয়টি অভিযোগের মধ্যে ছয়টি প্রমাণিত হয়। এই রায়ের বিরুদ্ধে একই বছরের ১৮ মার্চ আপিল করেন সুবহান। ২০১২ সালের ২০ সেপ্টেম্বর বঙ্গবন্ধু সেতুর পূর্ব প্রান্ত থেকে আইনশৃঙ্খলা রক্ষাকারী বাহিনী সুবহানকে আটক করে। ২৩ সেপ্টেম্বর তাঁকে মানবতাবিরোধী অপরাধের মামলায় গ্রেপ্তার দেখানো হয়। এরপর থেকে তিনি কারাগারে আছেন।
 
