
তাপস মালাকার (৩২) একসময় ছিলেন ঢাকার বায়তুল মোকাররম মার্কেটের একটি সোনার দোকানের (জুয়েলার্স) কর্মচারী। সেখানে কাজ করার সময়ই সোনা চোরাচালানের সঙ্গে জড়িয়ে পড়েন তিনি। পাঁচ বছর আগে হঠাৎ সেই চাকরি ছেড়ে পুরান ঢাকার তাঁতিবাজার এলাকায় মুদির দোকান খোলেন তাপস। কিন্তু মুদি ব্যবসার আড়ালে চলে সোনা চোরাচালানের কার্যক্রম। এ কাজে তাঁর স্ত্রী মন্টি মালাকারকেও (২৬) সঙ্গে নেন। পরে তাঁদের সঙ্গে যুক্ত হন তাপসের বন্ধুরাও।
র‍্যাব-১-এর অভিযানে তাপস, তাঁর স্ত্রী মন্টি মালাকার, দুই বন্ধু দুলাল চন্দ্র দাস ও দ্বীনবন্ধু সরকারকে গ্রেপ্তার করা হয়েছে। গতকাল বৃহস্পতিবার বিকেলে গোপন সূত্রে খবর পেয়ে সাভারের তুরাগ ভাঙা ব্রিজ এলাকা থেকে প্রায় আট কেজি সোনা ও একটি মাইক্রোবাসসহ তাপস, মন্টি ও দুলালকে গ্রেপ্তার করা হয়। তাপসের কাছ থেকে পাওয়া তথ্যের ভিত্তিতে পরে তাঁতিবাজার এলাকার নিজ বাসা থেকে দ্বীনবন্ধু সরকারকে গ্রেপ্তার করা হয়। এ সময় তাঁর কাছ থেকে আরও চার কেজি সোনা উদ্ধার করা হয়।
আজ শুক্রবার সকালে রাজধানীর উত্তরায় র‍্যাব-১-এর সদর দপ্তরে এক সংবাদ ব্রিফিংয়ে এ কথা জানান র‍্যাব-১-এর অধিনায়ক লে. কর্নেল তুহিন মো. মাসুদ। তিনি বলেন, ‘গ্রেপ্তার হওয়া আসামিরা গতকাল বৃহস্পতিবার তাঁদের পরিবারের সদস্যদের নিয়ে মাইক্রোবাসে করে বেনাপোল যাচ্ছিলেন। আসল কাজ ছিল ভারতে সোনা পাচার করবেন। তবে তাঁদের পরিবারের অন্য সদস্যরা জানতেন যে তাঁরা বেড়াতে যাচ্ছেন। প্রাথমিক জিজ্ঞাসাবাদে আসামিরা স্বীকার করেছেন, দীর্ঘদিন ধরে সিঙ্গাপুর, মালয়েশিয়া ও মধ্যপ্রাচ্য থেকে আকাশপথে সোনার বার ও অলংকার পাচার করে বাংলাদেশে আনতেন। পরে এসব সোনা গলিয়ে বিভিন্ন আকারে তৈরি করে ভারতে পাচার করতেন।’
এ ঘটনায় জড়িত ব্যক্তিদের বিরুদ্ধ আইনি ব্যবস্থা নেওয়া হয়েছে বলে জানান তিনি।
