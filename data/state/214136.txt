
ছাত্রলীগকে খারাপ খবরের শিরোনাম না হওয়ার আহ্বান জানিয়েছেন সড়ক পরিবহন ও সেতুমন্ত্রী ওবায়দুল কাদের। তিনি তাদের ভালো কাজ দিয়ে মন্দ দিকগুলো ঢাকারও আহ্বান জানান।আজ বুধবার বেলা একটার দিকে জগন্নাথ বিশ্ববিদ্যালয়ের কেন্দ্রীয় মিলনায়তনে এক আলোচনা সভায় মন্ত্রী এসব কথা বলেন। বিশ্ববিদ্যালয় শাখা ছাত্রলীগ অমর একুশে ও আন্তর্জাতিক মাতৃভাষা দিবস উপলক্ষে আলোচনা সভার আয়োজন করে।ছাত্রলীগের উদ্দেশে ওবায়দুল কাদের বলেন, ভাষা আন্দোলন থেকে শুরু করে বড় বড় জাতীয় ইস্যুতে গুরুত্বপূর্ণ অবদান রেখে আসছিল ছাত্রলীগ। কিন্তু তাদের কিছু কর্মকাণ্ডে তা বিলীন হয়ে গেছে। তিনি বলেন, ‘ছাত্রলীগকে যেন আর খারাপ খবরের শিরোনাম হতে না দেখি। ভালো কাজ দিয়ে মন্দ দিককে ঢাকতে হবে। নিজেদের প্রতি রেষারেষি বন্ধ করতে হবে।’বিশ্বজিৎ হত্যাকাণ্ড প্রসঙ্গে মন্ত্রী বলেন, এ হত্যাকাণ্ডে জড়িত থাকায় ছাত্রলীগের কর্মীদেরও ফাঁসির রায় হয়েছে। আওয়ামী লীগ সরকার এ সুবিচার নিশ্চিত করেছে। ছাত্রলীগের কেউ অন্যায় করলে তাকেও শাস্তি পেতে হবে।বিএনপি নেতৃত্বাধীন ২০-দলীয় জোটের চলমান আন্দোলন প্রসঙ্গে ওবায়দুল কাদের বলেন, একটি বড় দল রাতের অন্ধকারে বোমাবাজি করে ক্ষমতায় আসার চেষ্টা করছে। কিন্তু চিরবিচ্ছিন্ন এই দলটি এভাবে কখনোই ক্ষমতায় আসতে পারবে না। শেখ হাসিনার সরকার কখনো সন্ত্রাসের কাছে মাথা নত করবে না। 
নাগরিক ঐক্যের আহ্বায়ক মাহমুদুর রহমান মান্নাকে ইঙ্গিত করে মন্ত্রী বলেন, ঢাকায় বসে দিল্লির কেজরিওয়াল হতে চাইছেন এক ব্যক্তি। কিন্তু তাঁর এ স্বপ্ন কখনো বাস্তব হবে না। যাঁরা নিজেদের সমাবেশে ৫০০ লোক জোগাড় করতে পারেন না, তাঁদের এ স্বপ্ন দেখা মানায় না।  আলোচনা সভায় বিশ্ববিদ্যালয় শাখা ছাত্রলীগের সভাপতি শরিফুল ইসলাম সভাপতিত্ব করেন। আলোচনা সভায় আরও বক্তব্য দেন বিশ্ববিদ্যালয়ের উপাচার্য মীজানুর রহমান, নারায়ণগঞ্জ আসনের সাংসদ নজরুল ইসলাম, ছাত্রলীগের কেন্দ্রীয় সভাপতি বদিউজ্জামান, সাধারণ সম্পাদক সিদ্দিকী নাজমুল আলম প্রমুখ।
