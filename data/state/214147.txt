
জাতীয় সংসদ ভবন এবং চন্দ্রিমা উদ্যানের আশপাশের এলাকায় কঠোর নিরাপত্তাব্যবস্থা নেওয়া হয়েছে। এই এলাকার আশপাশে বিপুলসংখ্যক র‍্যাপিড অ্যাকশন ব্যাটালিয়ন (র‍্যাব) ও পুলিশ দেখা গেছে।
বিএনপির মিডিয়া উইং কর্মকর্তা শায়রুল কবির খান গুলশানে বিএনপির চেয়ারপারসনের কার্যালয়ের সামনে সাংবাদিকদের কাছে অভিযোগ করেন, দলের প্রতিষ্ঠাতা জিয়াউর রহমানের ৭৯তম জন্মবার্ষিকী উপলক্ষে দলীয় নেতা-কর্মীদের তাঁর সমাধিতে যেতে বাধা দিচ্ছে আইনশৃঙ্খলা রক্ষাকারী বাহিনী।

পুলিশের তেজগাঁও বিভাগের উপকমিশনার বিপ্লব কুমার সরকারের ভাষ্য, সংসদ অধিবেশন উপলক্ষে সংসদ ভবন ও এর আশপাশের এলাকায় সব সময় নিরাপত্তাব্যবস্থা জোরদার করা হয়। এবারও একই ধরনের ব্যবস্থা নেওয়া হয়েছে। জিয়াউর রহমানের কবরে নেতা-কর্মীদের শ্রদ্ধা জানানোর সুযোগ দেওয়া হচ্ছে কি না—জানতে চাইলে বিপ্লব কুমার সরকার বলেন, দলের জ্যেষ্ঠ নেতারা চাইলে শ্রদ্ধা জানাতে যেতে পারবেন। কিন্তু পুলিশ কোনো মিছিল বা সমাবেশ করতে দেবে না। কারণ অধিবেশন চলাকালে সংসদ ভবন এলাকায় মিছিল, সমাবেশ ইত্যাদির ওপর নিষেধাজ্ঞা থাকে। ওই নিষেধাজ্ঞার কারণেই মিছিল-সমাবেশ করা যাবে না।
দুপুর সাড়ে ১২টার দিকে চলচ্চিত্র পরিচালক গাজী মাজহারুল আনোয়ার, নায়ক উজ্জ্বল ও হেলাল খান ওই এলাকায় যান। পুলিশ তাঁদের জিয়ার কবরে শ্রদ্ধা জানানোর অনুমতি দেয়। এ ছাড়া বিচ্ছিন্নভাবে বিএনপি ও এর সহযোগী সংগঠনের বেশ কিছু নারী কর্মী জিয়ার কবরে শ্রদ্ধা জানান। পরে তাঁরা চলে যান। দুপুর সাড়ে ১২টা পর্যন্ত বিএনপির শীর্ষ স্থানীয় কোনো নেতাকে ওই এলাকায় যেতে দেখা যায়নি।
