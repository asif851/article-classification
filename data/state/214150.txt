
চট্টগ্রামে যৌতুকের জন্য স্ত্রী হত্যার দায়ে স্বামী রাশেদুল ইসলামকে ফাঁসির আদেশ দিয়েছেন আদালত। গতকাল সোমবার নারী ও শিশু নির্যাতন দমন ট্রাইব্যুনাল-৩-এর বিচারক শরীফ মোস্তফা করিম এ রায় দেন।দণ্ডাদেশ পাওয়া রাশেদুল ইসলাম পলাতক রয়েছেন। বিচারক আসামিকে এক লাখ টাকা জরিমানাও করেন। রাষ্ট্রপক্ষের কৌঁসুলি নারী ও শিশু নির্যাতন দমন ট্রাইব্যুনাল-৩-এর পাবলিক প্রসিকিউটর ভবতোষ নাথ প্রথম আলোকে বলেন, যৌতুকের টাকা না পেয়ে ২০০৯ সালের ১০ অক্টোবর মিরসরাই উপজেলায় স্ত্রী তাহমিনা সুলতানা ওরফে ববিকে গলা টিপে হত্যা করেন স্বামী। এ ঘটনায় নিহত গৃহবধূর মা আনোয়ারা বেগম বাদী হয়ে মামলা দায়ের করলে পুলিশ অভিযোগপত্র দাখিল করে। ছয়জন সাক্ষীর সাক্ষ্য গ্রহণ শেষে আদালত এ রায় দেন। ২০০৭ সালে তাঁদের বিয়ে হয়।
 
