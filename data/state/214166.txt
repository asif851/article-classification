
পটুয়াখালীতে নিখোঁজ হওয়ার ১০ দিনের মাথায় তরিকুল ইসলাম ওরফে তরু (৩০) নামের এক ব্যক্তি র‍্যাবের সঙ্গে ‘বন্দুকযুদ্ধে’ নিহত হয়েছে। পুলিশের ভাষ্য, একাধিক মামলার আসামি তরু তালিকাভুক্ত সন্ত্রাসী। র‍্যাপিড অ্যাকশন ব্যাটালিয়নের (র‍্যাব) ভাষ্য, আজ সোমবার ভোর চারটার দিকে পটুয়াখালীর বিসিক এলাকায় এ ‘বন্দুকযুদ্ধ’ হয়। তরুর লাশ পটুয়াখালীর ২৫০ শয্যার হাসপাতালের মর্গে রাখা হয়েছে। তরুর স্ত্রী রেখা বেগমের ভাষ্য, ১৭ জুলাই সকালে মোটরসাইকেল নিয়ে তাঁর স্বামী বরিশালের উদ্দেশে রওনা হন। দুপুরের পর তাঁর মুঠোফোন বন্ধ পাওয়া যায়। এর মধ্যে তরুর এক সহযোগী মোটরসাইকেলটি তাঁদের বাসার সামনে রেখে যায়। এ ঘটনায় গত মঙ্গলবার দুপুরে সদর থানায় একটি সাধারণ ডায়েরি (জিডি) করেছেন তিনি। পটুয়াখালী সদর থানার ভারপ্রাপ্ত কর্মকর্তা (ওসি) কে এম তারিকুল ইসলাম বলেন, তরুর বিরুদ্ধে সদর থানায় খুন, ডাকাতি, চাঁদাবাজিসহ আটটি মামলা রয়েছে। তিনি পুলিশের তালিকাভুক্ত সন্ত্রাসী।
