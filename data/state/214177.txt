
কুষ্টিয়া শহরের বজলুর মোড় এলাকায় গতকাল বুধবার ইজিবাইকের ধাক্কায় এক শিশুর প্রাণ গেছে। একই দিন পিরোজপুরের মঠবাড়িয়া উপজেলায় মাহেন্দ্রর ধাক্কায় মোটরসাইকেলের এক আরোহী নিহত হয়েছেন।কুষ্টিয়ায় নিহত শিশুর নাম খালিদ ইসলাম (৩)। সে শহরের কালীশংকরপুর এলাকার সাইদুল ইসলামের ছেলে। মঠবাড়িয়ায় নিহত ব্যক্তির নাম আবু সরদার (৫৮)। তাঁর বাড়ি খায়েরঘটিচোরা গ্রামে। তিনি মধ্য গিলাবাদ সরকারি প্রাথমিক বিদ্যালয়ের সহকারী শিক্ষক ছিলেন।কুষ্টিয়া: পুলিশ সূত্রে জানা যায়, সকাল নয়টার দিকে মেজ ভাইকে স্কুলভ্যানে তুলে দিতে খালিদ ইসলাম বাবা সাইদুল ইসলামের সঙ্গে বজলুর মোড় এলাকায় যায়। সেখানে সে পাশের মুদি দোকানে চানাচুর কিনতে যাচ্ছিল। পথে শহরের নিশান মোড় থেকে বজলুর মোড়ের দিকে আসা একটি ইজিবাইক তাকে ধাক্কা দেয়। আহত অবস্থায় উদ্ধার করে কুষ্টিয়া জেনারেল হাসপাতালে নেওয়ার পর কর্তব্যরত চিকিৎসক তাকে মৃত ঘোষণা করেন। কুষ্টিয়া মডেল থানার পরিদর্শক (তদন্ত) রবিউল ইসলাম দুর্ঘটনার সত্যতা নিশ্চিত করেছেন।পিরোজপুর: পুলিশ, হাসপাতাল ও প্রত্যক্ষদর্শী সূত্র জানায়, আবু সরদার তাঁর বাড়ি থেকে ভাড়ায় চালিত মোটরসাইকেলে করে মঠবাড়িয়ায় যাচ্ছিলেন। সকাল পৌনে ১০টার দিকে মঠবাড়িয়া-মিরুখালী সড়কের হারজী এলাকায় মোটরসাইকেলটির সঙ্গে বিপরীত দিক থেকে আসা একটি মাহেন্দ্রর মুখোমুখি সংঘর্ষ হয়। এতে আবু সরদার ও মোটরসাইকেলের চালক আহত হন। স্থানীয় লোকজন তাঁদের উদ্ধার করে উপজেলা স্বাস্থ্য কমপ্লেক্সে নিয়ে যান। সেখানে কর্তব্যরত চিকিৎসক আবু সরদারকে মৃত ঘোষণা করেন।উপজেলা স্বাস্থ্য কমপ্লেক্সের আরএমও ফেরদৌস ইসলাম বলেন, হাসপাতালে নিয়ে আসার আগেই আবু সরদার মারা যান।
