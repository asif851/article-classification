
ময়মনসিংহের ভালুকা উপজেলার মেহেরবাড়ি এলাকায় সিমেন্টবোঝাই ট্রাক উল্টে ১০ জন নিহত হয়েছে। তাদের মধ্যে তিনজন শিশু।
আজ শুক্রবার ভোরে ঢাকা-ময়মনসিংহ মহাসড়কে এ দুর্ঘটনা ঘটে। এ ঘটনায় আহত হয়েছে তিনজন। শেষ খবর পাওয়া পর্যন্ত হতাহত ব্যক্তিদের পরিচয় জানা যায়নি।
ময়মনসিংহ ফায়ার সার্ভিসের সহকারী পরিচালক শহীদুল ইসলাম প্রথম আলোকে জানান, ট্রাকটি ঢাকা থেকে জামালপুরের দিকে যাচ্ছিল। ট্রাকে সিমেন্টের বস্তার ওপর প্রায় ১৫ জন যাত্রী ছিল। দুর্ঘটনায় সিমেন্টের বস্তার নিচে চাপা পড়ে যাত্রীরা। পরে তিন শিশু, তিন নারী ও তিনজন পুরুষের মৃতদেহ পাওয়া যায়। চারজন পুরুষকে উদ্ধার করে ভালুকা উপজেলা স্বাস্থ্য কমপ্লেক্সে নেওয়া হয়। সেখানে একজন পুরুষ চিকিৎসাধীন অবস্থায় মারা যান।
শহীদুল ইসলাম জানান, ঢাকা-ময়মনসিংহ মহাসড়কের চার লেনের কাজ চলার কারণে সড়কের বিভিন্ন স্থানে ভাঙা রয়েছে। এ কারণে ট্রাকটি উল্টে যেতে পারে বলে ধারণা করা হচ্ছে। ফায়ার সার্ভিসের চারটি ইউনিট উদ্ধারকাজ করছে বলে তিনি জানান।
ভালুকা থানার ভারপ্রাপ্ত কর্মকর্তা (ওসি) মামুন অর রশিদ বলেন, নিহত ব্যক্তিদের পরিচয় শনাক্ত করতে পুলিশ কাজ করছে।
