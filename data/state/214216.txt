
ঢাকার ধামরাইয়ের ঢাকা-আরিচা মহাসড়কে যাত্রীবাহী দুটি বাসের মুখোমুখি সংঘর্ষে তিনজন নিহত হয়েছেন। আহত হয়েছেন বাসের অন্তত ২০ জন যাত্রী।
আজ বুধবার দুপুর পৌনে দুইটার দিকে উপজেলার জয়পুরা এলাকায় এ ঘটনা ঘটে। হতাহতদের পরিচয় জানা যায়নি। এদিকে উপজেলার ইসলামপুরে বাসের চাকায় পিষ্ট হয়ে এক রিকশা চালক নিহত হয়েছেন।
ধামরাই থানা পুলিশ জানায়, দুপুরে মহাসড়কের জয়পুরা ও কেলিয়া বাসস্ট্যান্ডের মাঝামাঝি স্থানে ঢাকাগামী যাত্রীবাহী একটি বাসের সঙ্গে বিপরীত দিক থেকে আসা আরেকটি বাসের মুখোমুখি সংঘর্ষ হয়। এতে একজন তরুণী ও একজন যুবক ঘটনাস্থলে নিহত হন। আহতদের উদ্ধার করে স্থানীয় জনতা বেসরকারি হাসপাতাল সেফ লাইফে নিয়ে গেলে সেখানে আরও একজনের মৃত্যু হয়।
ধামরাই থানার পরিদর্শক (তদন্ত) গোলাম মোস্তফা বলেন, লাশ থানায় পুলিশ হেফাজতে রয়েছে। নিহতদের কারও পরিচয় পাওয়া যায়নি। বাস দুটি আটক করা হয়েছে। চালক পলাতক। এ ব্যাপারে মামলার প্রস্তুতি চলছে।
পুলিশ আরও জানায়, উপজেলার ইসলামপুরে ঢাকা-আরিচা মহাসড়কের নয়ারহাট সেতুর ঢালে একটি দ্রুতগামী বাস একটি রিকশাকে চাপা দিয়ে চলে যায়। এতে ঘটনাস্থলে ওই রিকশার চালক নিহত হন। তাঁর নাম ও পরিচয় জানা যায়নি।
