
নিখোঁজ হওয়ার ৪১ দিন পরও মানসিক রোগে আক্রান্ত কিশোরী নূপুর আক্তারকে উদ্ধার করতে পারেনি পুলিশ। গত ১৬ নভেম্বর পীরেরবাগের আমতলার বাসার সামনে থেকে নূপুর নিখোঁজ হয়। এ ব্যাপারে মিরপুর থানায় সাধারণ ডায়েরি (জিডি) করা হয়।জিডির বরাত দিয়ে মিরপুর থানার পুলিশ জানায়, ১৬ নভেম্বর নূপুর দোকানে যাওয়ার কথা বলে বাসা থেকে বের হয়। এরপর সে আর বাসায় ফেরেনি। এ ঘটনায় মেয়েটির বাবা নজরুল ইসলাম মিরপুর থানায় নিখোঁজসংক্রান্ত একটি জিডি করেন।মেয়েটির বাবা নজরুল ইসলাম প্রথম আলো কার্যালয়ে এসে বলেন, নিখোঁজ হওয়ার পর তারা (স্বামী-স্ত্রী) এখন দিশেহারা। বিভিন্ন স্থানে খোঁজ করেও নূপুরের সন্ধান মেলেনি। পুলিশ উদ্ধার করতে পারবে, এ আশায় থানায় জিডি করেছিলেন।নিখোঁজ হওয়ার সময় মেয়েটির পরনে ছিল সালোয়ার কামিজ। তার গায়ের রং ফরসা, উচ্চতা চার ফুট চার ইঞ্চি।
