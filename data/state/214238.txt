
সিরাজগঞ্জের বেলকুচি উপজেলার মাহমুদপুর গ্রামে পারিবারিক কলহের জের ধরে গত বুধবার রাতে বিলকিস খাতুন (২৭) নামের এক গৃহবধূকে শ্বাসরোধে হত্যা করা হয়েছে বলে অভিযোগ পাওয়া গেছে৷ এ ঘটনায় পুলিশ রাতেই গৃহবধূর শ্বশুর জয়নাল আবেদীনকে গ্রেপ্তার করেছে। ঘটনার পর থেকেই স্বামী পলাতক রয়েছেন৷বিলকিস ওই গ্রামের বিল্লাল হোসেনের স্ত্রী। এ ঘটনায় গৃহবধূর ভাই গতকাল বৃহস্পতিবার ভোরে বাদী হয়ে হত্যা মামলা দায়ের করেছেন৷মামলার এজাহার ও স্বজনেরা জানান, চার বছর আগে চৌহালী উপজেলার সদিয়াচাদপুর গ্রামের ফজল হকের মেয়ে বিলকিসের সঙ্গে মাহমুদপুর গ্রামের বিল্লালের বিয়ে হয়৷ বিয়ের পর থেকেই তাঁদের মধ্যে কলহ শুরু হয়। বুধবার রাতে কথা-কাটাকাটির একপর্যায়ে বিল্লাল বিলকিসকে শ্বাসরোধে হত্যা করেন। পরে ঘটনা ধামাচাপা দিতে আত্মহত্যা বলে প্রচার করা হয়। এ সময় প্রতিবেশীদের প্রশ্নের মুখে সত্য ঘটনা জানাজানি হয়ে গেলে বিল্লাল লাশ ফেলে পালিয়ে যান।
