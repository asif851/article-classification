
রাজশাহী বিশ্ববিদ্যালয়ের ইংরেজি বিভাগের অধ্যাপক এ এফ এম রেজাউল করিম সিদ্দিকী হত্যাকাণ্ডের প্রতিবাদে আজ রোববার সকাল থেকে ক্যাম্পাসে সব ধরনের ক্লাস-পরীক্ষা বন্ধ রয়েছে। হত্যাকারীদের দৃষ্টান্তমূলক শাস্তির দাবিতে মিছিল, প্রতিবাদ সমাবেশ, মৌন মিছিল, মানববন্ধন করছেন বিশ্ববিদ্যালয়ের শিক্ষক-শিক্ষার্থীরা।
ক্যাম্পাস ঘুরে দেখা যায়, বিশ্ববিদ্যালয়ের বেশির ভাগ বিভাগের শ্রেণিকক্ষগুলো তালাবদ্ধ অবস্থায় রয়েছে। কিছু কিছু বিভাগের অফিসকক্ষগুলো খোলা থাকলেও শিক্ষক-শিক্ষার্থীদের উপস্থিতি নেই। এ ছাড়া বিশ্ববিদ্যালয়ের ব্যস্ততম জায়গা টুকিটাকি চত্বর ফাঁকা। বিভিন্ন বিভাগে নির্ধারিত পরীক্ষাও স্থগিত করেছে সংশ্লিষ্ট বিভাগের পরীক্ষা কমিটি।
বেলা ১১টার দিকে বিশ্ববিদ্যালয়ের সিনেট ভবনের সামনে থেকে মৌন মিছিল বের করে রাজশাহী বিশ্ববিদ্যালয় শিক্ষক সমিতি। মিছিলটি ক্যাম্পাসের বিভিন্ন সড়ক ঘুরে আবার সিনেট ভবনের সামনে গিয়ে শেষ হয়। হত্যাকারীদের দ্রুত গ্রেপ্তার ও দৃষ্টান্তমূলক শাস্তির দাবিতে পরে সেখানে মানববন্ধন অনুষ্ঠিত হয়।
এর আগে সকাল সাড়ে ১০টার দিকে ক্যাম্পাসে শোক মিছিল বের করেন বিশ্ববিদ্যালয়ের ইংরেজি বিভাগের শিক্ষক-শিক্ষার্থীরা। মিছিলটি ইংরেজি বিভাগের সামনে থেকে শুরু করে ক্যাম্পাসের বিভিন্ন সড়ক ঘুরে সিনেট ভবনের সামনে গিয়ে সমাবেশে মিলিত হয়। সমাবেশ শেষে তাঁরা বিশ্ববিদ্যালয়ের প্রধান ফটকের সামনে অবস্থান নেন। সেখানে ১০ মিনিটের জন্য প্রতীকী সড়ক অবরোধ করে মানববন্ধন করেন শিক্ষক-শিক্ষার্থীরা।
দুপুর ১২টার দিকে বিশ্ববিদ্যালয়ের কেন্দ্রীয় গ্রন্থাগারের সামনে প্রতিবাদী সমাবেশ করবে রাজশাহী বিশ্ববিদ্যালয়ের কেন্দ্রীয় সাংস্কৃতিক জোট। বেলা একটার দিকে সংবাদ সম্মেলন আহ্বান করেছে ইংরেজি বিভাগ। এ ছাড়া বিকেলে রাজশাহী নগরের সাহেববাজার জিরো পয়েন্টে মানববন্ধন করবে শিক্ষক সমিতি।
শিক্ষক সমিতির সাধারণ সম্পাদক অধ্যাপক শাহ আজম শান্তনু বলেন, ‘আমরা আমাদের সহকর্মী রেজাউল স্যারের হত্যাকাণ্ডের প্রতিবাদে আগামীকাল সোমবার পর্যন্ত সব ধরনের ক্লাস-পরীক্ষা বর্জনের সিদ্ধান্ত নিয়েছি।’
