
রাজধানীর শ্যামপুরে একটি ইস্পাত কারখানার বাট্টিতে (ভাঙারির জিনিস গলানোর কড়াই) বিস্ফোরণে সাতজন দগ্ধ হয়েছে। গতকাল শুক্রবার দিবাগত রাত দেড়টার দিকে এ দুর্ঘটনা ঘটে।দুর্ঘটনায় দগ্ধ নজরুল, গাফফার, আহমেদ আলী, জামাল, সোহেল, রমজান ও শামীমকে গতকাল রাত আড়াইটার দিকে ঢাকা মেডিকেল কলেজ হাসপাতালের বার্ন ইউনিটে নেওয়া হয়। নজরুল, গাফফার ও আহমেদ আলী চিকিৎসাধীন আছেন। অন্য ব্যক্তিরা প্রাথমিক চিকিৎসা নিয়ে চলে গেছেন।বার্ন ইউনিটের কর্তব্যরত চিকিৎসক জানান, নজরুলের শরীরের ১৫ শতাংশ এবং গাফফার ও আহমেদ আলীর শরীরের ১২ শতাংশ পুড়ে গেছে।
ঢাকা মেডিকেল কলেজ হাসপাতাল পুলিশ ফাঁড়ির ইনচার্জ বাচ্চু মিয়া ঘটনার সত্যতা নিশ্চিত করেছেন।
