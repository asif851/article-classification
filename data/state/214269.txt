
রাজধানীর মিরপুরে নাজিয়া সুলতানা নামের এক গৃহবধূর মৃত্যু হয়েছে। অতিরিক্ত ঘুমের ওষুধ খেয়ে তিনি আত্মহত্যা করেছেন বলে ধারণা করা হচ্ছে।
আজ শনিবার সকালে রাজধানীর সোহরাওয়ার্দী হাসপাতালে ওই গৃহবধূ মারা যান। গতকাল শুক্রবার রাতে তাঁকে হাসপাতালে ভর্তি করা হয়।
গৃহবধূর খালা লায়লা ইয়াসমিনের ভাষ্য, নাজিয়ার স্বামী আকতারুজ্জামান প্রতিরক্ষা মন্ত্রণালয়ে কাজ করেন। নাজিয়ার সন্দেহ ছিল, তিনি পরকীয়া করতেন। এর জের ধরে প্রায়ই তাঁদের মধ্যে পারিবারিক কলহ হতো। গতকাল শুক্রবার রাতে নাজিয়া অতিরিক্ত ঘুমের ওষুধ খান। তাঁকে রাজধানীর সোহরাওয়ার্দী হাসপাতালে ভর্তি করা হয়। আজ সকালে তিনি মারা যান।
নাজিয়ার বাড়ি মিরপুরের পাইকপাড়ায়। শেরেবাংলা নগর থানার উপপরিদর্শক (এসআই) আশিক ইকবাল জানান, প্রাথমিকভাবে ধারণা করা হচ্ছে নাজিয়া আত্মহত্যা করেছেন।
