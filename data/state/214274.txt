
বগুড়ার দুপচাঁচিয়া উপজেলায় ট্রেডিং করপোরেশন অব বাংলাদেশের (টিসিবি) নিয়োগপ্রাপ্ত ডিলার রয়েছেন ১২ জন। তাঁদের মধ্যে মাত্র একজন ছাড়া কেউ পণ্য তোলেননি। আর মাত্র দুজন ডিলারের রয়েছে বিক্রয়কেন্দ্র (দোকান)। এ কারণে টিসিবির কোনো পণ্যই পাচ্ছে না এলাকার লোকজন।ডিলারদের অভিযোগ, টিসিবি নিম্নমানের পণ্য সরবরাহ করে বলেই ক্রেতারা চিনি ও সয়াবিন তেল ছাড়া অন্য কোনো পণ্য নিতে চায় না। উপজেলা নির্বাহী কর্মকর্তার (ইউএনও) কার্যালয় থেকে জানা গেছে, উপজেলায় টিসিবির ১২ জন ডিলার রয়েছেন। রমজান মাসে দ্রব্যমূল্য নিয়ন্ত্রণ করার লক্ষ্যে সরকার এসব ডিলারের মাধ্যমে ন্যায্যমূল্যে পণ্য বিক্রির ব্যবস্থা করে থাকে।ডিলারদের তালিকা নিয়ে ১০ জুলাই তাঁদের দোকানের ঠিকানায় খোঁজ নিয়ে তালোড়া বাজারে মেসার্স আমিরুল ইসলাম ও জয়পুরপাড়ায় মেসার্স তিতুমির ট্রেডার্স নামের দুজন ডিলারের দোকানের সন্ধান পাওয়া যায়। বাকি ডিলারদের দোকানের সন্ধান মেলেনি। এসব ডিলারের মধ্যে শুধু আমিরুল ইসলাম বাদে কোনো ডিলার এবার পণ্য তোলেননি।এ ব্যাপারে ইউএনও মামুনুর রশিদ জানান, এ পর্যন্ত কোনো ডিলার পণ্য তুলেছেন কি না, তা তিনি জানেন না। শিগগির সব ডিলারের কাছে চিঠি দেওয়া হবে।
