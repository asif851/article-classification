
যোগাযোগমন্ত্রী ওবায়দুল কাদের বলেছেন, ‘বিরোধী দল যতই আন্দোলনের কথা বলুক, তলে তলে তারা নির্বাচনের প্রস্তুতি নিচ্ছে। জাতীয় নির্বাচনের তারিখ ঘোষণা হলে বিরোধী দল অবশ্যই নির্বাচনে অংশ নেবে।’আজ শুক্রবার দুপুরে নোয়াখালীর কবিরহাট উপজেলা মিলনায়তনে এলজিইডির অধীনে ‘গ্রামীণ নারী দ্বারা পল্লি কর্মসংস্থান ও রক্ষণাবেক্ষণ কর্মসূচির সঞ্চয় প্রকল্পে’র চেক বিতরণ অনুষ্ঠানে প্রধান অতিথির বক্তব্যে মন্ত্রী এ কথা বলেন। খবর বাসসের।মন্ত্রী বলেন, ‘আমাদের দেশের রাজনৈতিক সংকট সমাধানে বিদেশিদের মধ্যস্থতা মর্যাদাহানিকর। আমাদের সমস্যা আমাদেরই সমাধান করতে হবে। বিভিন্ন সময়ে আমাদের সংকট এসেছে, দুর্যোগ এসেছে। এগুলো আমরাই মোকাবিলা করেছি।’ তিনি বলেন, বর্তমান মহাজোট সরকার সবার অংশগ্রহণে একটি সুষ্ঠু, নিরপেক্ষ, শান্তিপূর্ণ ও গ্রহণযোগ্য নির্বাচন অনুষ্ঠিত করার ব্যাপারে বদ্ধপরিকর।
ওবায়দুল কাদের বলেন, বর্তমান মহাজোট সরকার গ্রামীণ অর্থনৈতিক উন্নয়নসহ নারীদের কর্মসংস্থান, মাতৃত্ব ও বিধবা-ভাতাসহ ব্যাপক কর্মসূচি বাস্তবায়ন করে একটি যুগান্তকারী পদক্ষেপ গ্রহণ করেছে।
অনুষ্ঠানে ৭০ জন শ্রমজীবী নারীর প্রত্যেককে ৬৭ হাজার টাকার চেক দেওয়া হয়। নোয়াখালীর জেলা প্রশাসক সিরাজুল ইসলামের সভাপতিত্বে অনুষ্ঠানে পুলিশ সুপার মো. আনিসুর রহমান, এলজিইডির নির্বাহী প্রকৌশলী নাজমুল হক, কবিরহাট উপজেলার নির্বাহী কর্মকর্তা হিন্দোল বিশ্বাস, কবিরহাট পৌরসভার মেয়র জহিরুল হক রায়হান বক্তব্য দেন।
