
অর্থ পাচারের মামলায় বিএনপির সিনিয়র ভাইস চেয়ারম্যান তারেক রহমান ও তাঁর বন্ধু গিয়াসউদ্দিন আল মামুনের রায় আগামীকাল বৃহস্পতিবার দেওয়া হবে।আজ বুধবার বিচারপতি এম ইনায়েতুর রহিম ও বিচারপতি আমির হোসেনের সমন্বয়ে গঠিত হাইকোর্ট বেঞ্চ এ দিন ধার্য করেন বলে জানান দুর্নীতি দমন কমিশনের (দুদক) প্রধান আইনজীবী খুরশীদ আলম খান। তিনি প্রথম আলোকে বলেন, ‘নিম্ন আদালত তারেক রহমানকে খালাস দিয়ে রায় দিয়েছিলেন। ওই আদেশের বিরুদ্ধে আমরা হাইকোর্টে আপিল করি। আর গিয়াসউদ্দিন আল মামুনকে নিম্ন আদালত সাজা দিয়েছিলেন। তিনি হাইকোর্টে আপিল করেন।’ আপিলের শুনানি শেষে ১৬ জুন এই মামলার রায় ঘোষণার জন্য অপেক্ষমাণ রাখেন আদালত।ঘুষ হিসেবে আদায়ের পর ২০ কোটি টাকা বিদেশে পাচারের অভিযোগে ২০০৯ সালের ২৬ অক্টোবর ঢাকা ক্যান্টনমেন্ট থানায় এই মামলা করে দুদক।এই মামলায় ঢাকার তৃতীয় বিশেষ জজ মো. মোতাহার হোসেন ২০১৩ সালের ১৭ নভেম্বর বিএনপির চেয়ারপারসন খালেদা জিয়ার বড় ছেলে তারেক রহমানকে বেকসুর খালাস দেন। আর তাঁর বন্ধু ও ব্যবসার অংশীদার গিয়াসউদ্দিন আল মামুনকে দেন সাত বছরের কারাদণ্ড এবং ৪০ কোটি টাকা জরিমানা। তারেকের খালাসের রায়ের বিরুদ্ধে দুদক আপিল করে। দুদকের করা ওই আপিলের সঙ্গে সাজার রায়ের বিরুদ্ধে মামুনের করা আপিলও শুনানির জন্য তালিকায় আসে। এরপর হাইকোর্টে আপিলের ওপর শুনানি হয়।
