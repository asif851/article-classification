
ভারতীয় উপমহাদেশে আন্তর্জাতিক জঙ্গি সংগঠন আল-কায়েদার শাখা খোলার ঘোষণাকে সরকার গুরুত্বের সঙ্গে দেখছে বলে জানিয়েছেন স্বরাষ্ট্র প্রতিমন্ত্রী আসাদুজ্জামান খান। একই সঙ্গে এ নিয়ে গণমাধ্যমে যেসব খবর এসেছে তা-ও সরকার পরীক্ষা করে দেখবে বলে জানান তিনি।আজ বৃহস্পতিবার সচিবালয়ে স্বরাষ্ট্র প্রতিমন্ত্রী সাংবাদিকদের এসব কথা বলেন। খবর ইউএনবির। আজ বার্তা সংস্থা রয়টার্সের এক প্রতিবেদনে বলা হয়, আন্তর্জাতিক জঙ্গি সংগঠন আল-কায়েদার প্রধান আয়মান আল জাওয়াহিরি সংগঠনটির ভারতীয় শাখা প্রতিষ্ঠার ঘোষণা দিয়েছেন। নিশানায় আছে বাংলাদেশেরও নাম।
এ বিষয়ে সাংবাদিকেরা স্বরাষ্ট্র প্রতিমন্ত্রীর কাছে জানতে চাইলে তিনি বলেন, ‘আমরা বিষয়টিকে খুবই গুরুত্বের সঙ্গে নিয়েছি। তাই এই খবরের উত্স পরীক্ষা করে দেখা হবে। এ বিষয়ে আগামীকাল (শুক্রবার) আনুষ্ঠানিক প্রতিক্রিয়া জানানো হবে।’
আসাদুজ্জামান খান আরও বলেন, ‘এর আগেও আমরা জঙ্গি তত্পরতা ঠেকাতে বিভিন্ন ধরনের পদক্ষেপ নিয়েছি। এ চেষ্টা ভবিষ্যতেও অব্যাহত থাকবে।’
গতকাল বুধবার অনলাইনে পোস্ট করা ৫৫ মিনিটের এক ভিডিও বার্তায় আরবি ও উর্দু ভাষার মিশ্রণে জাওয়াহিরি কথা বলেন। তিনি বলেন, এই পদক্ষেপ ভারতীয় উপমহাদেশে ইসলামি আইনের প্রসার ও জিহাদের পতাকা সমুন্নত রাখবে।
ভারতীয় উপমহাদেশে আল-কায়েদা প্রতিষ্ঠাকে মিয়ানমার, বাংলাদেশ এবং ভারতের আসাম, গুজরাট, আহমেদাবাদ, জম্মু ও কাশ্মীরের মুসলমানদের জন্য ‘খুশির সংবাদ’ বলে অভিহিত করেছেন জাওয়াহিরি।
আল-কায়েদার নিশানায় বাংলাদেশও
