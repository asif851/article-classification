
নৌপরিবহনমন্ত্রী শাজাহান খান বলেছেন, এবারের ঈদে নৌপথে ঘরমুখী যাত্রীদের কোনো ভোগান্তি হয়নি, ফিরতি পথেও ভোগান্তির কোনো আশঙ্কা নেই। আজ সোমবার সকালে মাদারীপুর পৌর এলাকার কেন্দ্রীয় ঈদগাহ মাঠে ঈদের নামাজ আদায় শেষে সাংবাদিকদের এক প্রশ্নের জবাবে নৌমন্ত্রী এ কথা বলেন।
এ সময় নৌমন্ত্রী আরও বলেন, নৌপরিবহন মন্ত্রণালয়, বিআইডব্লিউটিএ, বিআইডব্লিউটিসি, কোস্টগার্ড, পুলিশ, র‌্যাব, জেলা প্রশাসন, উপজেলা প্রশাসনসহ সবার সমন্বিত চেষ্টায় ঈদযাত্রায় যাত্রীরা স্বস্তি পেয়েছে। রাজধানী ঢাকায় ফেরার সময়ও কোনো ভোগান্তি হবে না। যাত্রীদের ভোগান্তি ও হয়রানি বন্ধে প্রশাসনকে নির্দেশ দেওয়া হয়েছে।
শাজাহান খান বলেন, অন্য বছর যাত্রীদের কিছুটা ভোগান্তি হলেও এবার নির্বিঘ্নে সবাই নিজ নিজ গন্তব্যে পৌঁছাতে পেরেছে। যাত্রীদের সুবিধার্থে কাঁঠালবাড়ি ঘাটের পাশাপাশি পুরোনো কাওরাকান্দি ঘাটটিও চালু রাখা হয়েছে, এতে যাত্রা আরও সহজতর হয়েছে।
এ সময় উপস্থিত ছিলেন মাদারীপুরের জেলা প্রশাসক মো. ওয়াহিদুল ইসলাম, সদর উপজেলা পরিষদের চেয়ারম্যান পাভেলুর রহমান শফিক খান, পৌর মেয়র খালিদ হোসেন ইয়াদ, রাজনৈতিক-সামাজিকসহ বিভিন্ন শ্রেণি-পেশার মানুষ।
 
