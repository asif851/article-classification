
কক্সবাজারের রামু উপজেলার ১০টি ইউনিয়ন পরিষদের (ইউপি) নবনির্বাচিত চেয়ারম্যান ও সদস্যরা গতকাল মঙ্গলবার সকালে শপথ গ্রহণ করেছেন।
কক্সবাজার জেলা প্রশাসকের সম্মেলনকক্ষে আয়োজিত অনুষ্ঠানে ১০ জন ইউপি চেয়ারম্যানকে শপথবাক্য পাঠ করান জেলা প্রশাসক মো. আলী হোসেন। আর ১০ ইউপির ১২০ জন সদস্যকে শপথবাক্য পাঠ করান রামু উপজেলা নির্বাহী কর্মকর্তা (ইউএনও) সেলিনা কাজী।
শপথ গ্রহণ অনুষ্ঠানে অন্যদের মধ্যে উপস্থিত ছিলেন কক্সবাজার-৩ আসনের সাংসদ সাইমুম সরওয়ার কমল ও রামু উপজেলা পরিষদের চেয়ারম্যান রিয়াজ উল আলম।
শপথ নেওয়া চেয়ারম্যানরা হলেন ঈদগড়ের ফিরোজ আহাম্মদ ভুট্টো, গর্জনিয়ার সৈয়দ নজরুল ইসলাম, কচ্ছপিয়ার আবু ইসমাঈল মোহাম্মদ নোমান, রশিদনগরের শাহ আলম, ফতেখাঁরকুলের ফরিদুল আলম, জোয়ারিয়ানালার কামাল শামসুদ্দিন, চাকমারকুলের নুরুল ইসলাম সিকদার, রাজারকুলের মুফিজুর রহমান, দক্ষিণ মিঠাছড়ির ইউনুছ ভুট্টো ও খুনিয়াপালংয়ের আবদুল মাবুদ।
পঞ্চম ও ষষ্ঠ ধাপে রামু উপজেলার ১১টি ইউনিয়নে নির্বাচন অনুষ্ঠিত হয়। কিন্তু আইনি জটিলতার কারণে খাউয়ারখোপ ইউনিয়নের নির্বাচিত জনপ্রতিনিধিরা গতকাল শপথ নিতে পারেননি।
জেলা প্রশাসক মো. আলী হোসেন নবনির্বাচিত জনপ্রতিনিধিদের দলমতের ঊর্ধ্বে উঠে জনস্বার্থে এলাকার উন্নয়নে কাজ করার আহ্বান জানান।
দায়িত্ব পালনকালে কোনো অন্যায় কাজে যুক্ত না হওয়ার জন্য জনপ্রতিনিধিদের প্রতি আহ্বান জানান সাংসদ সাইমুম সরওয়ার।
