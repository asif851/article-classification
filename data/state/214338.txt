
আন্দোলন, সংগ্রাম ও নির্বাচন—সবকিছুর জন্য প্রস্তুতি নিতে দলের নেতা-কর্মীদের আহ্বান জানিয়েছেন বিএনপির চেয়ারপারসন খালেদা জিয়া। আজ রোববার মুক্তিযোদ্ধা দলের কাউন্সিল ও মুক্তিযোদ্ধা সমাবেশে খালেদা জিয়া এ আহ্বান জানান।বিএনপির চেয়ারপারসন বলেন, আওয়ামী লীগ, শেখ হাসিনাকে ক্ষমতায় রেখে নির্বাচন হতে পারে না। নিরপেক্ষ সরকারের কাছে ক্ষমতা হস্তান্তর করতে হবে। সংসদ ভেঙে দিতে হবে।খালেদা জিয়া বলেন, তাঁরা অশান্তি চান না। নির্বাচন করতে চান। জনগণের ভোটে নির্বাচিত হয়ে ক্ষমতায় যেতে চান।
মানুষ পরিবর্তন চায় দাবি করে খালেদা জিয়া বলেন, দেশকে আওয়ামী লীগের শৃঙ্খলমুক্ত হতে হবে। এ জন্য আরেকবার জেগে উঠতে হবে। সবাইকে ঐক্যবদ্ধ হতে হবে। অন্য দলগুলোর উদ্দেশে বিএনপির চেয়ারপারসন বলেন, ‘আসুন, আপনারা আমরা সমান ভুক্তভোগী। সবাই মিলে একসঙ্গে, ঐক্যবদ্ধ হয়ে গণতন্ত্রের জন্য সংগ্রাম করি। নির্বাচনের মাধ্যমে জনগণের সরকার প্রতিষ্ঠা করি।’
আন্দোলনে সফল হওয়ার আশা ব্যক্ত করে বিএনপি নেত্রী বলেন, ‘আমাদের মাধ্যমেই দেশে বহুদলীয় গণতন্ত্র এসেছিল, আবারও বিএনপির মাধ্যমে বহুদলীয় গণতন্ত্র প্রতিষ্ঠিত হবে।’
প্রধান বিচারপতি এস কে সিনহাকে পদত্যাগে সরকার বাধ্য করেছে দাবি করে সাবেক এই প্রধানমন্ত্রী বলেন, সরকার ‘জুডিশিয়াল ক্যু’ করেছে। এ জন্য তাদের শাস্তি হওয়া উচিত। খালেদা জিয়া বলেন, এস কে সিনহার অপরাধ, তিনি সত্য কথা বলেছিলেন, স্বাধীন বিচার বিভাগের জন্য কাজ করেছিলেন।
প্রতিনিয়ত গুম, খুন হচ্ছে দাবি করে খালেদা জিয়া বলেন, কেউ সরকারের অন্যায়ের বিরুদ্ধে কথা বললে, জবাবদিহি চাইলে সরকার গুম করছে, মামলা দিয়ে কারাগারে দিচ্ছে। গুম হওয়ার পর যাঁরা ফেরত আসছেন, তাঁরা কোনো কথা বলছেন না। কারণ, তাঁদের বলে দেওয়া হয়েছে ফিরে এসে কিছু বললে পরবর্তী ফল ভালো হবে না।
এর আগে কাউন্সিলে ইশতিয়াক আজিজ আবারও মুক্তিযোদ্ধা দলের সভাপতি এবং সাদেক খান সাধারণ সম্পাদক পদে পুনর্নির্বাচিত হন।
