
এবার রাজধানীতে ষষ্ঠ শ্রেণির এক ছাত্রকে ছুরিকাঘাতে হত্যা করা হয়েছে। শিশুটির স্বজনেরা বলছেন, জমি নিয়ে বিরোধের জের ধরে প্রতিবেশীর মাদকাসক্ত ছেলে এ হত্যাকাণ্ড ঘটিয়েছে।গতকাল সোমবার বিকেলে যাত্রাবাড়ীতে নিজের বাড়ির সামনের রাস্তায় ছুরি মেরে খুন করা হয় ওয়ারী উচ্চবিদ্যালয়ের ষষ্ঠ শ্রেণির ছাত্র রিদোয়ান ইসলামকে (১১)। রিদোয়ানের স্বজনেরা এর জন্য প্রতিবেশী মান্নান মুন্সীর ছেলে আল আমিনকে দায়ী করছেন। পুলিশও আল আমিনকে খুঁজছে।৬ জানুয়ারি রাজধানীর উত্তরায় কিশোরদের দুই দলের বিরোধে খুন হয় নবম শ্রেণির ছাত্র আদনান কবীর। এ ঘটনার ১২ দিনের মাথায় তেজগাঁওয়ের তেজকুনীপাড়ায় ‘কে বড়, কে ছোট’ এ নিয়ে দ্বন্দ্বে খুন হয় আবদুল আজিজ নামে এক কিশোর। এ দুটি ঘটনার মধ্যে ১৫ জানুয়ারি রূপনগরে এক স্কুলছাত্রকে পিটিয়ে আহত করে আরেক দল কিশোর।নিহত রিদোয়ানের চাচাতো ভাই মো. সুমন বলেন, রিদোয়ানের বাবা নজরুল ইসলাম পরিবহন ব্যবসায়ী। দুই বোন ও এক ভাইয়ের মধ্যে নিহত রিদোয়ান ছোট। গত বছর যাত্রাবাড়ীর গোলাপবাগ এলাকায় নিজেদের পাঁচতলা বাড়িতে ওঠে রিদোয়ানদের পরিবার। ওই বাড়ির জমি নিয়ে বেশ কিছুদিন ধরে প্রতিবেশী মান্নান মুন্সীর সঙ্গে বিরোধ চলছিল রিদোয়ানের পরিবারের। তারা প্রথমে জমি ছেড়ে দিতে হুমকি-ধমকি দেয়, পরে চাঁদা দাবি করে। সর্বশেষ ১৫-২০ দিন আগে আবারও চাঁদা চায় তারা। এর মধ্যেই গতকাল স্কুল থেকে ফিরে রিদোয়ান যখন বাড়ির সামনের রাস্তায় খেলছিল, তখন মান্নান মুন্সীর মাদকাসক্ত ছেলে আল আমিন এসে তার পেটে ছুরি ঢুকিয়ে দেয়। ছোট্ট রিদোয়ানের নাড়ি-ভুঁড়ি বেরিয়ে যায়। এরপর আশঙ্কাজনক অবস্থায় তাকে ঢাকা মেডিকেল কলেজ হাসপাতালে নিয়ে এলে চিকিৎসকেরা মৃত ঘোষণা করেন।
