
কলেজছাত্রী সোহাগী জাহান তনুর মা আনোয়ারা বেগম বলেছেন, হত্যাকাণ্ডের তিন মাস হয়ে গেছে। এখন পর্যন্ত বিচার হয়নি। গরিব বলে কি মেয়ে হত্যার বিচার পাবেন না—এমন প্রশ্ন রাখেন তিনি।
আজ সোমবার দুপুর ১২টায় কুমিল্লা নগরের কান্দিরপাড় চত্বরে ওই প্রতিবাদ সমাবেশ হয়। তনু হত্যা তিন মাস পূর্তি উপলক্ষে কুমিল্লার গণজাগরণ মঞ্চ এ সমাবেশের আয়োজন করে।
তনুর মা বলেন, ‘সেনাবাহিনী মেয়ের সব স্মৃতি নিয়ে গেছে। ওরা ডায়েরি নিয়ে গেছে, বাসা থেকে সব অ্যালবাম নিয়ে গেছে। বিচার হতে দেওয়া হচ্ছে না। আমরা সরকারের বিরুদ্ধে কথা বলি না। আমরা আমার মেয়ের হত্যার বিরুদ্ধে কথা বলি।’ অবিলম্বে তনুর হত্যাকারীদের শনাক্ত করে গ্রেপ্তারের দাবি জানান তিনি।  সমাবেশে বক্তব্য দেন বাংলাদেশের কমিউনিস্ট পার্টির কুমিল্লা জেলার সাধারণ সম্পাদক পরেশ রঞ্জন কর, মুক্তিযোদ্ধা মোতাহার হোসেন বাবুল, তনুর ছোট ভাই আনোয়ার হোসেন, গণজাগরণ মঞ্চ কুমিল্লার মুখপাত্র আবুল কাশেম, লেখক ও প্রাবন্ধিক মোতাহার হোসেন, কুমিল্লা গণজাগরণ মঞ্চের সংগঠক খায়রুল আনাম রায়হান।
গত ২০ মার্চ রাত সাড়ে ১০টায় কুমিল্লা ভিক্টোরিয়া সরকারি কলেজের ইতিহাস বিভাগের দ্বিতীয় বর্ষের শিক্ষার্থী ও নাট্যকর্মী সোহাগী জাহান তনুর লাশ কুমিল্লা সেনানিবাসের ভেতর একটি কালভার্টের পাশের ঝোপ থেকে উদ্ধার করা হয়। এ ঘটনায় তাঁর বাবা মো. ইয়ার হোসেন কুমিল্লার কোতোয়ালি মডেল থানায় হত্যা মামলা করেন।
