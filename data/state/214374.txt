
জাতীয় পার্টির চেয়ারম্যান এইচ এম এরশাদ আগামীকাল সোমবার রাজধানীর বনানীতে জাতীয় পার্টির চেয়ারম্যানের কার্যালয়ে সংবাদ সম্মেলন ডেকেছেন। সেখানে তিনি মহাজোটে থাকা বা না-থাকার ব্যাপারে আনুষ্ঠানিক ঘোষণা দেবেন। বিকেলে বন্দরনগর চট্টগ্রামের চকবাজারে সাংবাদিকদের প্রশ্নের জবাবে এ কথা বলেন এরশাদ।চট্টগ্রাম নগর জাতীয় পার্টির সভাপতি সোলায়মান শেখের বাসায় এইচ এম এরশাদের কাছে সাংবাদিকেরা জানতে চান, মহাজোট ছাড়ছেন কি না, কবে নাগাদ ছাড়বেন? জবাবে এরশাদ বলেন, আগামীকালই ঘোষণা আসছে। তবে এ বিষয়ে বিস্তারিত আর কিছু বলেননি তিনি। ওই সময় তাঁর সঙ্গে ছিলেন জাতীয় পার্টির প্রেসিডিয়াম সদস্য আনিসুল ইসলাম মাহমুদ ও জিয়াউদ্দিন আহমেদ বাবলু।এ দিকে ঢাকায় জাতীয় পার্টির প্রেসিডিয়াম সদস্য সুনীল শুভ রায় স্বাক্ষরিত এক ই-মেইল বার্তায় আগামীকাল বেলা ১১টায় পার্টির চেয়ারম্যান তাঁর বনানী কার্যালয়ে জরুরি সংবাদ সম্মেলন ডেকেছেন বলে জানান।প্রসঙ্গত, গত বৃহস্পতিবার ছাত্রসমাজের এক অনুষ্ঠানে এরশাদ দু-একদিনের মধ্যে মহাজোট ছাড়বেন বলে ঘোষণা দেন। গতকাল শনিবার যুবসংহতির কাউন্সিল অনুষ্ঠানে তিনি বলেন, তাঁর ভাই জিএম কাদের মন্ত্রিসভা থেকে পদত্যাগ করায় মহাজোটের সঙ্গে তাঁর আর সেভাবে সম্পর্ক নেই। তবে, নির্বাচনে অংশগ্রহণের প্রশ্নে তিনি উভয়সংকটে আছেন বলেও জানান।
