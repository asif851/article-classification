
ঠিক সময়েই জাতীয় সংসদ নির্বাচনের তফসিল ঘোষণা করা হবে বলে জানিয়েছেন প্রধান নির্বাচন কমিশনার (সিইসি) কাজী রকিব উদ্দীন আহমেদ। আজ রোববার দুপুরে কমিশনের নিয়মিত বৈঠক শেষে সাংবাদিকদের প্রশ্নের জবাবে তিনি এসব কথা বলেন।প্রধান বিরোধী দল বিএনপির শীর্ষ পর্যায়ের নেতাদের গ্রেপ্তার করা হচ্ছে। আর সরকারি দল আওয়ামী লীগ ঘটা করে মনোনয়নপত্র বিলি করছে। এতে নির্বাচনের পরিবেশ বিঘ্নিত হচ্ছে কি না? সাংবাদিকদের এমন প্রশ্নের জবাবে সিইসি কাজী রকিব উদ্দীন আহমেদ বলেন, সংবিধান অনুযায়ী নির্বাচনের তফসিল ঘোষণার এখনো সময় আছে। সেই ৯০ দিন সময়ের মধ্যেই জাতীয় সংসদ নির্বাচনের তফসিল ঘোষণা করা হবে। তফসিল ঘোষণার পরই নির্বাচন কমিশন রাজনৈতিক দলগুলোর জন্য নির্বাচনপূর্ব পরিবেশ বা লেভেল প্লেয়িং ফিল্ড নিশ্চিত করবে।আজ নির্বাচন কমিশনের নিয়মিত বৈঠকে আচরণবিধির খসড়া, রিটার্নিং কর্মকর্তা, ব্যালট বাক্স, জামায়াতে ইসলামীর নিবন্ধন, নির্বাচনী ম্যানুয়াল প্রভৃতি বিষয়ে আলোচনা হয়েছে বলে জানান সিইসি। দেশের বাইরে থেকে ইতিমধ্যে স্বচ্ছ ব্যালট বাক্স এসে পৌঁছেছে জানিয়ে প্রধান নির্বাচন কমিশনার বলেন, এগুলো দেশের বিভিন্ন স্থানে পাঠানো হচ্ছে। নির্বাচনের আচরণবিধির যে খসড়া অনলাইনে দেওয়া হয়েছিল জনমত সংগ্রহের জন্য তার কাজও এগিয়ে চলেছে বলে জানান তিনি। সাধারণ মানুষ খসড়া আচরণবিধি নিয়ে যেসব সুপারিশ করেছেন, তা দেখা হচ্ছে। দ্রুত এই আচরণবিধি চূড়ান্ত হবে।
এদিকে জামায়াতের নিবন্ধন প্রসঙ্গে সিইসি কাজী রকিব উদ্দীন আহমেদ বলেন, ‘এ বিষয়ে উচ্চ আদালতের যে রায় রয়েছে তার কপি দেখা হচ্ছে। এর পরই এ বিষয়ে কথা হবে।’
দেশে চলমান রাজনৈতিক অস্থিরতা দূর করতে দেশের প্রধান দুটি রাজনৈতিক দলের মধ্যে সংলাপ অনুষ্ঠানে নির্বাচন কমিশন ভূমিকা রাখতে পারে কি না? সংবাদিকদের এমন প্রশ্নে সিইসি বলেন, ‘রাজনৈতিক দলগুলোর মধ্যে কোনো বিষয়ে সংলাপের আয়োজন করা আমাদের কাজ নয়। আমাদের কাজ হলো দেশে একটি শান্তিপূর্ণ, অবাধ ও নিরপেক্ষ নির্বাচন অনুষ্ঠিত করা।’ নির্বাচন কমিশন সে লক্ষ্যে কাজ করছে দাবি করে তিনি বলেন, জনগণের প্রত্যাশা অনুযায়ী দেশের সব রাজনৈতিক দল নির্বাচনে অংশ  নেবে। প্রধান দলগুলোর মধ্যে সমঝোতার জন্য নির্বাচন কমিশন শেষ সময় পর্যন্ত অপেক্ষা করবে বলেও তিনি মন্তব্য করেন।
