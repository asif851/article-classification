
বগুড়ার আদমদীঘিতে ছুরিকাঘাত করে এক ব্যবসায়ীর মোটরসাইকেল ও টাকা ছিনতাই করে নিয়ে গেছে একদল দুর্বৃত্ত। গত বৃহস্পতিবার রাতে উপজেলার ইশবপুর গ্রামে এ ঘটনা ঘটে।ওই ব্যবসায়ীর নাম গোলাম মোস্তফা (৪৭)। তাঁর বাড়ি উপজেলার ছাতিয়ান গ্রামে। তিনি মাছের ব্যবসা করেন। তাঁকে আশঙ্কাজনক অবস্থায় বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা করা হয়েছে।পুলিশ ও স্থানীয় লোকজন জানান, গত বৃহস্পতিবার রাত সাড়ে ১০টার দিকে গোলাম মোস্তফা জয়পুরহাট জেলার তিলকপুর বাজারে ব্যবসায়িক কাজ শেষে মোটরসাইকেলে বাড়ি ফিরছিলেন। সান্তাহার-তিলকপুর সড়কের ইশবপুর গ্রামের কাছে পৌঁছালে একদল দুর্বৃত্ত দড়ি দিয়ে প্রতিবন্ধকতা সৃষ্টি করে তাঁর মোটরসাইকেলের গতিরোধ করে। এ সময় তারা তাঁকে মারধর ও ছুরিকাঘাত করে জখম করে। পরে তারা তাঁর হাত, পা ও মুখ বেঁধে পুকুরপাড়ে ফেলে রেখে মোটরসাইকেল ও টাকা ছিনিয়ে নিয়ে যায়। দুর্বৃত্তরা চলে যাওয়ার পর স্থানীয় লোকজন তাঁকে উদ্ধার করে হাসপাতালে ভর্তি করে।আদমদীঘি থানার পরিদর্শক (তদন্ত) জহুরুল ইসলাম জানান, এ ঘটনায় মামলা দায়েরের প্রস্তুতি চলছে ।
 
