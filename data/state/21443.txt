
যোগাযোগমন্ত্রী ওবায়দুল কাদের বলেছেন, ঈদ ও পূজায় ঘরমুখো মানুষের জন্য যানজট সহনীয় পর্যায়ে রাখার চেষ্টা চলছে। আজ সোমবার বিকেলে কেরানীগঞ্জের কদমতলী এলাকার সড়ক ও বুড়িগঙ্গা দ্বিতীয় সেতু পরিদর্শনে গিয়ে যোগাযোগমন্ত্রী সাংবাদিকদের এ কথা বলেন।মন্ত্রী বলেন, আগামী নভেম্বর মাসের পর বুড়িগঙ্গা দ্বিতীয় সেতুতে কোনো ইজারা দেওয়া হবে না। যানজট নিরসনের জন্য ঈদের তিন দিন আগে থেকে বুড়িগঙ্গা দ্বিতীয় সেতুতে টোলঘর অন্যত্র সরিয়ে নেওয়ার নির্দেশ দেন তিনি।মন্ত্রী বলেন, কেরানীগঞ্জের সড়ক সংস্কার করা তাঁর কাছে বড় চ্যালেঞ্জ। তিনি সেটি দেখার জন্য চতুর্থবারের মতো সেখানে গিয়েছেন। সড়কটি সংস্কার চ্যালেঞ্জ ছিল বলে জানান তিনি। সড়কের কাজ মোটামুটি শেষ হয়েছে জানিয়ে মন্ত্রী বলেন, বৃষ্টি কমলে বাকি কাজ শেষ করা হবে। তিনি আরও বলেন, সেতুতে যানজট কমানোর জন্য সুলতানা কামাল সেতু টোলমুক্ত করা হয়েছে। তিনি কেরানীগঞ্জের ঢাকা-মাওয়া সংযোগ সড়কের কদমতলী গোলচত্বর থেকে চুনকুটিয়া মোড় পর্যন্ত প্রায় এক কিলোমিটার সড়কে দুই পাশে তিন ফুট করে ছয় ফুট রাস্তা প্রশস্ত করার জন্য ১২ অক্টোবর পর্যন্ত সময় বেঁধে দেন।মন্ত্রী বলেন, রাজনীতিবিদদের বেপরোয়া কথা বলার মনমানসিকতার পরিবর্তন করতে হবে। তিনি আরও বলেন, কুড়িল এলাকার ফ্লাইওভার, হাতিরঝিল চালু হওয়ায় রাজধানীতে যানজট কিছুটা কমেছে। আগামী কয়েক দিনের মধ্যে যাত্রাবাড়ী মেয়র হানিফ ফ্লাইওভার চালু হলে যানজট আরও কমে যাবে।
এ সময় সড়ক ও জনপদ বিভাগের (সওজ) তত্ত্বাবধায়ক প্রকৌশলী শাহাবুদ্দিন খান, নির্বাহী প্রকৌশলী সৈয়দ আসলাম আলী, উপবিভাগীয় প্রকৌশলী মোফাজ্জল হয়দার প্রমুখ উপস্থিত ছিলেন।
