
ঢাকা-চট্টগ্রাম মহাসড়কের কুমিল্লা জেলার আদর্শ সদর উপজেলার ময়নামতি সেনানিবাস এলাকায় কাভার্ড ভ্যানের চাপায় পাঁচজন নিহত ও ১৫ জন আহত হয়েছে। আজ শনিবার সন্ধ্যায় ময়নামতি সেনানিবাস এলাকার উড়ালসেতু কাছে ওই দুর্ঘটনা ঘটে।
দুর্ঘটনায় নিহত ব্যক্তিরা হলেন নজরুল ইসলাম (৫৫), নাজমুল আরিফ (৫০), নাসরিন আক্তার (৩৫), রোজিনা আক্তার (২৮) ও হাসিনা বেগম (৩০)।
আহত ব্যক্তিদের কুমিল্লা সম্মিলিত সামরিক হাসপাতাল, কুমিল্লা মেডিকেল কলেজ হাসপাতাল ও ময়নামতি জেনারেল হাসপাতালসহ বিভিন্ন বেসরকারি হাসপাতালে ভর্তি করা হয়েছে।
পুলিশ ও প্রত্যক্ষদর্শীরা জানান, সন্ধ্যা পৌনে ছয়টায় ব্রাহ্মণবাড়িয়া থেকে চট্টগ্রামগামী একটি পণ্যবাহী কাভার্ড ভ্যান ময়নামতি সেনানিবাসের উড়ালসেতুর কাছে এসে নিয়ন্ত্রণ হারিয়ে ফেলে। গাড়িটি পথচারী, ছয়টি রিকশা, তিনটি সিএনজিচালিত অটোরিকশা ও দুটি মোটরসাইকেলকে চাপা দেয়। এতে ওই যানবাহনগুলো দুমড়ে-মুচড়ে যায়। আর ঘটনাস্থলেই নিহত হন চারজন। হাসপাতালে নেওয়ার পথে নিহত হন আরও একজন।
এ ব্যাপারে ময়নামতি হাইওয়ে ক্রসিং থানার ভারপ্রাপ্ত কর্মকর্তা (ওসি) মশিউর রহমান বলেন, দুর্ঘটনার পর আহত ব্যক্তিদের উদ্ধার করে হাসপাতালে পাঠানো হয়েছে। তাঁদের মধ্যে দুই থেকে তিনজনের অবস্থা আশঙ্কাজনক।
পূর্বাঞ্চল হাইওয়ে পুলিশের পুলিশ সুপার এম রেজাউল করিম বলেন, কাভার্ড ভ্যানের চাপায় ওই প্রাণহানি ঘটে। দুর্ঘটনার পর কাভার্ড ভ্যানটি আটক করা হয়েছে। আহত কয়েকজনের অবস্থা গুরুতর।
