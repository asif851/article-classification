
বিএনপির ভাইস চেয়ারম্যান নির্বাচিত হওয়ার পর নিজ জেলা নোয়াখালীতে সংবর্ধনা দেওয়া হয়েছে মোহাম্মদ শাহজাহানকে। তাঁকে স্বাগত জানাতে গতকাল বৃহস্পতিবার দুপুরে বিএনপি ও সহযোগী সংগঠনের নেতা-কর্মীরা প্রায় দুই হাজার মোটরসাইকেল ও অর্ধশতাধিক মাইক্রোবাস নিয়ে শোভাযাত্রা বের করেন।নোয়াখালী আসার পথে নোয়াখালী-কুমিল্লা, চৌমুহনী-মাইজদী সড়কের বিভিন্ন স্থানে দলীয় নেতা-কর্মীরা মোহাম্মদ শাহজাহানকে ফুলেল শুভেচ্ছা জানান। এ সময় তাঁরা দলীয় ও জাতীয় পতাকা নিয়ে বিভিন্ন স্লোগান দেন।শহরে গাড়িবহর প্রবেশ করার পর মোহাম্মদ শাহজাহান দলীয় নেতা-কর্মীদের শুভেচ্ছা জানান এবং সংক্ষিপ্ত বক্তব্য দেন। তিনি বলেন, দেশ সংকটকাল অতিক্রম করছে। সরকার বিএনপিকে নিশ্চিহ্ন করার ষড়যন্ত্রে লিপ্ত রয়েছে বলে তিনি অভিযোগ করেন। তিনি বলেন, সরকারের অত্যাচার-নির্যাতন সত্ত্বেও বিএনপি যেকোনো সময়ের তুলনায় এখন অনেক শক্তিশালী ও সংগঠিত।সমাবেশে জেলা বিএনপির সাধারণ সম্পাদক হারুনুর রশিদ আজাদ, বিএনপি নেতা এ বি এম জাকারিয়া, আবদুর রহমান, সহিদুল ইসলাম, মাহবুব আলমগীর, যুবদল নেতা কামাক্ষ্যা চন্দ্র দাস, জসিম উদ্দিন, ছাত্রদল নেতা নুরুল আমিন খান, সাবের হোসেন, মিজানুর রহমান প্রমুখ উপস্থিত ছিলেন।
