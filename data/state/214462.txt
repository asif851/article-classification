
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, এবার যদি সুষ্ঠু, অবাধ ও নিরপেক্ষ নির্বাচনের ব্যাপারে নির্বাচন কমিশন আন্তরিক হয়, তাহলে তাবিথ আউয়াল জনগণের বিপুল ভোটে বিজয়ী হবেন।রিজভী বলেন, দল থেকে তাবিথ আউয়ালকে মনোনয়ন দেওয়া হয়েছে। নির্বাচন কমিশনে প্রার্থী হিসেবে ফাইল করা, জমা দেওয়া, বাছাই ইত্যাদি প্রক্রিয়াগুলো সম্পন্ন হলে তাবিথ আউয়ালই ২০-দলীয় জোটের প্রার্থী হবেন।আজ মঙ্গলবার দুপুরে নয়াপল্টনে বিএনপির কেন্দ্রীয় কার্যালয়ে আয়োজিত সংবাদ সম্মেলনে রুহুল কবির রিজভী এ মন্তব্য করেন। ২০-দলীয় জোটের শরিক জামায়াতে ইসলামীর প্রার্থী মুহাম্মদ সেলিম উদ্দিনের নির্বাচনী প্রচারের পরিপ্রেক্ষিতে রুহুল কবির রিজভী এ কথা বলেন।
রুহুল কবির রিজভী বলেন, ‘আমি যেটুকু বললাম, নিশ্চয় ভিত্তির ওপর কথাটা বলছি। তাবিথ আউয়ালই ২০-দলীয় জোটের প্রার্থী। এতে কোনো সন্দেহ নেই।’
রুহুল কবির রিজভী বলেন, ঢাকা উত্তর সিটির উপনির্বাচনে ‘সুষ্ঠু পরিবেশের আলামত নেই’। তিনি অবিলম্বে উত্তর সিটি করপোরেশন উপনির্বাচনে রাজনৈতিক সভার স্থান নির্ধারণ করতে নির্বাচন কমিশনের প্রতি আহ্বান জানান। তিনি বলেন, ‘এখন পর্যন্ত নির্বাচনী মাঠে সুষ্ঠু পরিবেশের কোনো আলামত নেই। আমি বিএনপির পক্ষ থেকে প্রধান নির্বাচন কমিশনারসহ নির্বাচন কমিশনের কাছে জোর দাবি জানাচ্ছি, উত্তর সিটি করপোরেশনের নির্বাচনকে সুষ্ঠু অবাধ ও নিরপেক্ষ করতে দ্রুত লেভেল প্লেয়িং ফিল্ড তৈরির উদ্যোগ নিন। রাজনৈতিক সমাবেশের স্থান তৈরির পদক্ষেপ নিন।’
সেনা মোতায়েনের দাবি জানিয়ে রিজভী বলেন, ‘ধানের শীষের প্রার্থী ও সমর্থকেরা যাতে নির্ভয়ে নির্বাচনী কর্মকাণ্ড পরিচালনা করতে পারে, সে ব্যবস্থা নিন। সেনাবাহিনী মোতায়েন করে ভয়ভীতিমুক্ত পরিবেশ তৈরি করুন।’
 
