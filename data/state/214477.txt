
বিএনপির নেতৃত্বাধীন ১৮-দলীয় জোটের ডাকা অবরোধের তৃতীয় দিনে গতকাল সোমবার নোয়াখালী, ফেনী ও চট্টগ্রামের একাধিক উপজেলায় বিক্ষিপ্ত সংঘর্ষে ৪৯ জন আহত হয়েছেন। এ ছাড়া ৫০টির বেশি গাড়ি ভাঙচুর ও ১৩টি গাড়িতে অগ্নিসংযোগ করা হয়।এদিকে ফেনীর দাগনভূঞা উপজেলার সিলোনীয়া বাজারে যুবলীগ ও ছাত্রলীগের কর্মীদের হামলায় আহত হয়েছেন সময় টেলিভিশনের সাংবাদিক আতিয়ার সজল।পুলিশ, প্রত্যক্ষদর্শী ও স্থানীয় সূত্রের বরাত দিয়ে ঢাকার বাইরে থেকে প্রথম আলোর নিজস্ব প্রতিবেদক, আঞ্চলিক কার্যালয়, প্রতিনিধি ও সংবাদদাতাদের পাঠানো খবর:সীতাকুণ্ড (চট্টগ্রাম): চট্টগ্রামের সীতাকুণ্ড পৌর সদরের বটতল, পন্থিছিলা, শেখপাড়া, উত্তর ও দক্ষিণ বাইপাস, কুমিরা, সুলতানা মন্দির, ফৌজদারহাটসহ বিভিন্ন স্থানে পুলিশের সঙ্গে অবরোধ-সমর্থকদের গত রাতভর সংঘর্ষ হয়েছে। এ সময় দুই পক্ষের মধ্যে গুলি বিনিময়ের ঘটনা ঘটে। সংঘর্ষের সময় পুলিশের গুলিতে বাদশা মিয়া নামের এক ব্যক্তি গুলিবিদ্ধসহ পাঁচ অবরোধ-সমর্থক আহত হন। অবরোধকারীদের ছোড়া ককটেল বিস্ফোরণে পুলিশের চার সদস্য আহত হন।রাতের বিভিন্ন সময়ে পন্থিছিলা, পৌর সদরের উত্তর বাইপাস, সুলতানা মন্দির, পরীর রাস্তারমাথা, মাদামবিবিরহাট, বন্দর সংযোগসড়ক ও নার্সিং কলেজ এলাকায় সাতটি গাড়িতে আগুন ও কমপক্ষে ২০টি গাড়ি ভাঙচুর করা হয়। এ সময় অবরোধ-সমর্থকদের দেওয়া আগুনে মো. ইয়াছিন নামের এক ট্রাকচালক অগ্নিদগ্ধ হন।সংঘর্ষের সময় পুলিশ তিন ব্যক্তিকে আটক করেছে।গতকাল সকালে সীতাকুণ্ডের ফৌজদারহাট এলাকায় অবরোধকারীরা কনটেইনারবাহী একটি লরিতে ঢিল ছুড়লে চালক মো. মামুন ও তাঁর সহকারী মো. মানিক আহত হন। দুপুরে পৌর সদরের ফকিরহাট এলাকায় অবরোধকারীদের ধাওয়ার মুখে পালানোর সময় একটি সিএনজিচালিত অটোরিকশা উল্টে দুই ব্যক্তি ও অবরোধকারীদের ছোড়া ঢিলে অটোরিকশার চালক ইব্রাহিম আহত হন।সন্ধ্যায় সীতাকুণ্ড থানার সামনে দুটি ককটেলের বিস্ফোরণ ঘটায় দুর্বৃত্তরা।ফেনী: গতকাল সকালে ছাত্রলীগ ও যুবলীগ কয়েকজন নেতা-কর্মী তিনটি মোটরসাইকেলযোগে ফেনী-৩ আসনে আওয়ামী লীগের মনোনীত প্রার্থী আবুল বাশারের বাড়ির দিকে যাচ্ছিলেন। তাঁরা দাগনভূঞা উপজেলার জায়লস্কর ইউনিয়নের সিলোনীয়া বাজারের ফিলিং স্টেশন এলাকায় পৌঁছালে ছাত্রশিবিরের কর্মীরা তাঁদের বাধা দেন ও তিনটি মোটরসাইকেল ভাঙচুর ও অগ্নিসংযোগ করেন। একপর্যায়ে ছাত্রলীগ-যুবলীগ ও শিবিরের মধ্যে সংঘর্ষ বেধে যায়। এ সময় যুবলীগের কর্মী মো. ফারুকসহ উভয় পক্ষের তিনজন আহত হন।আবুল বাশার ফেনী জেলা প্রশাসকের কার্যালয়ে মনোনয়নপত্র জমা দিয়ে বেলা একটার দিকে মোটর শোভাযাত্রা নিয়ে সিলোনীয়া বাজার এলাকায় আসেন। এ সময় দাগনভূঞা থানার পুলিশ শিবিরের কর্মীদের ধাওয়া করে। শিবিরের কর্মীরা পুলিশকে লক্ষ করে ইটপাটকেল ও ককটেল নিক্ষেপ করেন। এ সময় যুবলীগ ও ছাত্রলীগের নেতা-কর্মীরা পুলিশের পাশাপাশি অবস্থান নিয়ে শিবিরের ওপর হামলা চালান। সংবাদ সংগ্রহ করতে গিয়ে যুবলীগ ও ছাত্রলীগ কর্মীদের হামলার শিকার হন সময় টেলিভিশনের সাংবাদিক আতিয়ার সজল। সংঘর্ষের ঘটনায় গুলিবিদ্ধসহ ২০ জন আহত হন। এ সময় আরও চারটি মোটরসাইকেল ভাঙচুর করা হয়।একপর্যায়ে যুবলীগ ও ছাত্রলীগের কর্মীরা ফেনী-নোয়াখালী সড়কে এবং শিবিরের কর্মীরা গজারিয়া সড়কে অবস্থান নেন। এ সময় পুলিশ শিবিরের কর্মীদের ছত্রভঙ্গ করতে শটগানের ৪২টি গুলি ও কাঁদানে গ্যাসের দুটি শেল নিক্ষেপ করে। পুলিশ সুফিয়ান ও মতিন নামে শিবিরের দুই কর্মীকে আটক করে। এ ছাড়া দাগনভূঞা উপজেলা স্বাস্থ্য কমপ্লেক্সে চিকিৎসাধীন শিবিরের এক কর্মীকে আটক করেছে পুলিশ।ছাত্রলীগ ও যুবলীগের কর্মীরা জামায়াতের নেতা মোশাররফ হোসেন ও বিএনপির সমর্থক সাহাবুদ্দিনের দোকান ভাঙচুর করেন।আহত ব্যক্তিদের মধ্যে অবসরপ্রাপ্ত স্কুলশিক্ষক আবুল খায়ের, জায়লস্কর ইউনিয়ন ছাত্রলীগের সভাপতি মো. সুমন, যুবলীগের কর্মী মো. ফারুক, রিকশাচালক মফিজুর রহমান, স্থানীয় বাসিন্দা তাজুল ইসলাম ও সাংবাদিক আতিয়ার সজলকে হাসপাতালে ভর্তি করা হয়েছে।নোয়াখালী: নোয়াখালীতে গতকালও অবরোধকারীদের সঙ্গে পুলিশের পাল্টাপাল্টি ধাওয়া হয়েছে। শহরের মফিজ প্লাজা এলাকায় এ ঘটনা ঘটে। এ সময় পুলিশ অবরোধকারীদের ছত্রভঙ্গ করতে শটগান থেকে পাঁচটি গুলি ছোড়ে। এতে মো. রাকিব ও পারভেজ নামে ছাত্রদলের দুই কর্মী গুলিবিদ্ধসহ পাঁচজন আহত হয়।ভোরে কোম্পানীগঞ্জ উপজেলার বসুরহাট পুরোনো বাসস্ট্যান্ড এলাকায় মুরগির বাচ্চাবাহী একটি পিকআপ ভ্যানে আগুন এবং চারটি পিকআপ ভ্যান ভাঙচুর করেছেন অবরোধকারীরা। এ সময় হামলায় গাড়িচালক আহত হন। এর আগে রোববার রাত সাড়ে ১২টার দিকে বসুরহাট-কবিরহাট সড়কের করালিয়া এলাকায় গ্যাসের সিলিন্ডারবাহী একটি পাওয়ার টিলারে আগুন দেন অবরোধকারীরা। এ সময় ইটের আঘাতে চালকের মাথা ফেটে যায়। এ ছাড়া উপজেলায় দুটি মোটরসাইকেল ও সিএনজিচালিত তিনটি অটোরিকশা ভাঙচুর করেছেন অবরোধ-সমর্থকেরা।মিরসরাই (চট্টগ্রাম): রোববার দিবাগত রাত দেড়টার দিকে নয়দুয়ার এলাকায় পাথর মেরে চট্টগ্রামগামী একটি কাভার্ড ভ্যানের গতিরোধ করে কিছু ব্যক্তি। পরে তারা গাড়িতে আগুন ধরিয়ে দেয়। আগুনে কাভার্ড ভ্যানটির বেশির ভাগ ও কাভার্ড ভ্যানে থাকা পোশাক পুড়ে যায়।এ ছাড়া বড়তাকিয়া, সোনাপাহাড় ও বারইয়ারহাট এলাকায় ১৫টি সিএনজিচালিত অটোরিকশা ভাঙচুর করেছেন অবরোধকারীরা।রাঙ্গুনিয়া (চট্টগ্রাম): গতকাল চট্টগ্রাম-কাপ্তাই সড়কের রাঙ্গুনিয়ার শান্তিরহাট এলাকায় তিনটি সিএনজিচালিত অটোরিকশা ভাঙচুর করেছেন অবরোধ-সমর্থকেরা। এ সময় ছয়টি ককটেলের বিস্ফোরণ ঘটানো হয়। পুলিশ পরিস্থিতি নিয়ন্ত্রণে আনার চেষ্টা করলে অবরোধ-সমর্থকদের সঙ্গে পুলিশের সংঘর্ষ ও গুলি বিনিময়ের ঘটনা ঘটে। এ সময় পুলিশের ধাওয়ায় এক অবরোধকারীসহ পাঁচজন আহত হন। এ ঘটনায় পুলিশের দুই সদস্য আহত হন।এ ছাড়া বিএনপির দুই কর্মীকে আটক করেছে পুলিশ।
