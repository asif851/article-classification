
ছুটির দিনে প্রধানমন্ত্রী শেখ হাসিনা পুরোটা দিন ছুটি কাটাবেন—এমনটা সাধারণত হয় না। প্রধানমন্ত্রীর দায়িত্ব পালনের পাশাপাশি আওয়ামী লীগের সভানেত্রীর দায়িত্ব পালনের ভারও তাঁর ওপরই। তাই নানা অনুষ্ঠান ও দলীয় কাজে তাঁকে ব্যস্ত থাকতে হয়। এত কাজের মধ্যে নিজের বা পরিবারের জন্য সময় বের করাটা বেশ কঠিন। পছন্দের রান্না করার সময় পাওয়া তো আরও কঠিন। তবে সেই কঠিনকে সহজ করেছেন প্রধানমন্ত্রী। ছুটির দিনে একটু সময় পেয়ে গতকাল শনিবার ঢুকে পড়েন রান্নাঘরে।
প্রধানমন্ত্রীর ব্যক্তিগত কর্মকর্তারা বলেন, প্রধানমন্ত্রী শেখ হাসিনা সময় পেলেই পরিবারের সঙ্গে সময় কাটান। নিজের হাতে পরিবারের সদস্যদের জন্য রান্না করতে পছন্দ করেন। গতকাল শনিবার ছিল সাপ্তাহিক ছুটির দিন। নানা কাজের মধ্যে কিছুটা সময় পেয়ে তিনি ঢুকে পড়েন রান্নাঘরে। পরিবারের সদস্যদের জন্য পছন্দের পদ রান্না করেন।
আজ রোববার দুপুরে প্রধানমন্ত্রীর উপ–প্রেস সচিব আশরাফুল আলম খোকন তাঁর ফেসবুকে দুটি ছবি পোস্ট করেন। সেখানে দেখা যাচ্ছে, প্রধানমন্ত্রীর সরকারি বাসভবন গণভবনের রান্নাঘরে শেখ হাসিনা রান্না করছেন। ছবি দুটি তিনি ফেসবুকে পোস্ট করার পর দ্রুত ভাইরাল হয়।
এর আগেও গণভবনে ছেলে সজীব ওয়াজেদ জয়ের জন্য প্রধানমন্ত্রীর রান্না করার একটি ছবি সামাজিক যোগাযোগমাধ্যমে ভাইরাল হয়েছিল।
