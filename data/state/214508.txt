
রাজধানীর কল্যাণপুরে সোয়াটের নেতৃত্বে আইনশৃঙ্খলা রক্ষাকারী বাহিনীর অভিযানে নিহত ‘জঙ্গিরা’ গুলশানের হামলায় অংশগ্রহণকারীদের গ্রুপের। ঢাকা মহানগর পুলিশ (ডিএমপি) প্রাথমিকভাবে এমনটাই মনে করছে।
আজ মঙ্গলবার ডিএমপির মিডিয়া সেন্টারে প্রেস ব্রিফিংয়ে এসব কথা জানান কমিশনার আছাদুজ্জামান মিয়া। এর কারণ জানতে চাইলে তিনি বলেন, ‘জঙ্গিদের’ সবার বয়স ২০ থেকে ২৫ বছরের মধ্যে। হামলাকারীদের বয়স, পোশাক, চেহারা, অবয়ব, চালচলন, কথা বলার ধরন—সবকিছু মিলে মনে হয়েছে তারা উচ্চবিত্ত শ্রেণির। প্রাথমিকভাবে যতটুকু তথ্য পাওয়া গেছে, তাতে মনে হয়েছে, তারা গুলশান হামলায় অংশগ্রহণকারীদের গ্রুপের।
ব্রিফিংয়ে ডিএমপি জানায়, ঘটনাস্থল থেকে ১৩টি তাজা গ্রেনেড (পরে নিষ্ক্রিয় করা হয়), চার থেকে পাঁচ কেজি জেল বিস্ফোরক, ১৯টি ডেটোনেটর, চারটি ৭.৬২ পিস্তল, সাতটি ম্যাগাজিন, ২২টি গুলি, একটি তলোয়ার, তিনটি কমান্ডো চাকু, ১২টি গেরিলা চাকু, ‘আল্লাহু আকবর’ লেখা দুটি কালো পতাকা উদ্ধার করা হয়েছে।
ঘটনাস্থলে ঢাকা বিশ্ববিদ্যালয় ও নর্থ সাউথ বিশ্ববিদ্যালয়ের পরিচয়পত্র পাওয়া গেছে কি না, তা জানতে চাইলে ডিএমপি কমিশনার বলেন, ‘অনেক আলামত পেয়েছি। তদন্ত চলছে। এখনই কিছু বলব না।’
ভোর ৫টা ৫১ মিনিট থেকে শুরু করে সকাল ৬টা ৫১ মিনিট পর্যন্ত চলা এ অভিযানকে ইতিহাসের অন্যতম সফল অভিযান বলে চিহ্নিত করেছেন আছাদুজ্জামান। তিনি বলেন, সব জঙ্গি নিশ্চিহ্ন হয়েছে। শুধু একজন পুলিশ সামান্য আহত হয়েছে।
নিহত ‘জঙ্গিদের’ নাম, পরিচয় ও ঠিকানা জানা যায়নি বলে জানান ডিএমপি কমিশনার। তাদের ছবি সামাজিক যোগাযোগের মাধ্যম ফেসবুকে দেওয়া হবে। সেখান থেকে পরিচয় খোঁজা হবে বলে তিনি জানান।
আছাদুজ্জামান জানান, নিহত ‘জঙ্গিদের’ পরনে কালো পাঞ্জাবি ও জিনসের প্যান্ট ছিল। একজন বাদে সবাই কেডস পরে ছিল। ২০ জুন তারা কল্যাণপুরের বাসাটি ভাড়া নেয়। গতকাল সোমবার রাতে তারা সেখানে নাশকতার উদ্দেশ্যে সমবেত হয়।
অভিযানে সহায়তার জন্য নাগরিক, গণমাধ্যমকর্মী ও পুলিশকে ধন্যবাদ জানান ডিএমপি কমিশনার।
ডিএমপি কমিশনার বলেন, ‘বাংলাদেশের মাটিতে কোনো জঙ্গি তৎপরতা বরদাশত করা হবে না। জঙ্গিদের বিরুদ্ধে আমাদের অবস্থান “জিরো টলারেন্স”।’
