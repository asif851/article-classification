
পিরোজপুরের নেছারাবাদ উপজেলার পাটকেলবাড়ি পুলিশ ফাঁড়িতে গতকাল রোববার বিদ্যুৎস্পৃষ্ট হয়ে হাবিবুর রহমান (৫৫) নামের এক পুলিশ কনস্টেবলের মৃত্যু হয়েছে। হাবিবুরের বাড়ি বরিশালের বাকেরগঞ্জের বাদলপাড়া গ্রামে। পুলিশ সূত্রে জানা গেছে, হাবিবুর গতকাল সকালে পাটকেলবাড়ি পুলিশ ফাঁড়িতে দায়িত্ব পালন করছিলেন। সকাল সাড়ে ১০টার দিকে থানার প্রধান ফটকের বৈদ্যুতিক বাতির সংযোগ দিতে গিয়ে তিনি বিদ্যুৎস্পৃষ্ট হয়ে গুরুতর আহত হন। এ সময় পুলিশ সদস্যরা হাবিবুরকে উদ্ধার করে নেছারাবাদ উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন। 
