
জগন্নাথপুর-বিশ্বনাথ-রশিদপুর সড়কের সংস্কারকাজ সাত মাস ধরে বন্ধ রয়েছে। ঠিকাদারেরা সড়কের এক কিলোমিটার অংশ সংস্কারের পর কাজ বন্ধ করে দেন। এতে ওই সড়ক দিয়ে চলাচলকারী লোকজনকে চরম ভোগান্তির শিকার হতে হচ্ছে।এলাকার অনেকে জানান, বিভাগীয় শহর সিলেট ও রাজধানী ঢাকার সঙ্গে সরাসরি যোগাযোগের একমাত্র পথ জগন্নাথপুর-বিশ্বনাথ-রশিদপুর সড়ক। এ সড়ক দিয়ে জগন্নাথপুরের তিন লাখ মানুষ যাতায়াত করে। ওই সড়কের জগন্নাথপুর অংশের ১৩ কিলোমিটার গর্ত ও খানাখন্দে ভরা। এতে সড়কটি যান চলাচলের অনুপযোগী হয়ে পড়েছে।স্থানীয় সরকার প্রকৌশল অধিদপ্তর (এলজিইডি) ও স্থানীয় সূত্রে জানা গেছে, সড়কের সংস্কারকাজের জন্য গত ২১ মার্চ দরপত্র আহ্বান করা হয়। সুনামগঞ্জের ঠিকাদারি প্রতিষ্ঠান মেসার্স প্রীতি এন্টারপ্রাইজ দুই কোটি ২০ লাখ ৪০ হাজার টাকা বরাদ্দে সাত কিলোমিটার এবং জেবি নুরুল ইসলাম এন্টারপ্রাইজ এক কোটি ৬১ লাখ ২৭ হাজার টাকায় ছয় কিলোমিটার অংশের কাজ পায়। গত ২৫ এপ্রিল দুটি ঠিকাদারি প্রতিষ্ঠান কাজ শুরু করে। জেবি নুরুল ইসলাম এন্টারপ্রাইজ জগন্নাথপুর সদর থেকে এক কিলোমিটার সংস্কার করার পর বর্ষা মৌসুমের কথা বলে কাজ বন্ধ করে দেয়। আর প্রীতি এন্টারপ্রাইজ সড়কটি খুঁড়ে ফেলে রাখে। এতে জনদুর্ভোগের সৃষ্টি হলে এলাকাবাসী স্থানীয় সাংসদের দৃষ্টি আকর্ষণ করে। সাংসদ ২৭ মে সড়ক পরিদর্শন করে তাৎক্ষণিকভাবে কাজ করার নির্দেশ দেন। পরে এলজিইডি গর্তগুলোতে ইটের খোয়া ফেলে সাময়িক সমাধান দেয়। ইটের খোয়াগুলো নষ্ট হয়ে যাওয়ায় বর্তমানে পরিস্থিতি আরও খারাপ হয়েছে। এতে সড়কটি দিয়ে চলাচলকারী লোকজনের দুর্ভোগ চরমে পৌঁছেছে।জগন্নাথপুর উপজেলার পাটলী ইউনিয়ন পরিষদের (ইউপি) চেয়ারম্যান সিরাজুল হক বলেন, ‘এলজিইডির দায়িত্বহীনতার কারণে সড়কের কাজ হয়নি।’ এলজিইডির উপজেলা (জগন্নাথপুর) প্রকৌশলী রফিকুল ইসলাম বলেন, ‘কাজ শুরুর পর বৃষ্টির কারণে ঠিকাদারেরা কাজ বন্ধ করে দেন। এখন তাঁদের কাজ শুরু করতে চিঠি দিয়েছি।’
