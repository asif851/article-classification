
তরুণ সাংবাদিক ও প্রামাণ্যচিত্র নির্মাতা এ কে এম ফয়সাল রহমান কিশোর গতকাল শুক্রবার ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। তাঁর বয়স হয়েছিল ৩৩ বছর। গতকাল দুপুরে ধানমন্ডিতে এক বন্ধুর বাসায় তিনি বুকে ব্যথা অনুভব করলে তাঁকে একটি বেসরকারি হাসপাতালে নেওয়া হয়। কর্তব্যরত চিকিৎসক বেলা দুইটার দিকে তাঁকে মৃত ঘোষণা করেন।
ফয়সাল জাহাঙ্গীরনগর বিশ্ববিদ্যালয় থেকে ইংরেজি সাহিত্যে পড়াশোনা করেন। বিশ্ববিদ্যালয় জীবনে তিনি প্রগতিশীল আন্দোলনের সঙ্গে যুক্ত ছিলেন। সর্বশেষ তিনি ঢাকা ট্রিবিউন পত্রিকার জেলা সমন্বয়ক হিসেবে কর্মরত ছিলেন। এ ছাড়া তিনি ইংরেজি দৈনিক দি নিউ এজ ও বার্তা সংস্থা ইউএনবিতেও বিভিন্ন দায়িত্ব পালন করেন। ‘বিটি বেগুন বিসংবাদ’ নামে একটি প্রামাণ্যচিত্র পরিচালনা ও সম্পাদনাও করেন তিনি।
আগারগাঁও তালতলা সরকারি কলোনি কেন্দ্রীয় জামে মসজিদে দ্বিতীয় জানাজা শেষে তাঁকে নিউ কলোনি গোরস্থানে দাফন করা হয়। তিনি বাবা, মা ও ছোট ভাই রেখে গেছেন।
