
যোগাযোগমন্ত্রী ওবায়দুল কাদের বলেছেন, অর্থমন্ত্রী আবুল মাল আবদুল মুহিত অনেক সময় তাড়াহুড়ো করে এমন মন্তব্য করেন, যা কার্যক্ষেত্রে বাধার সৃষ্টি করে। তাঁর ‘অবাস্তব’ অবস্থানের কারণেই বর্তমান সরকার সময়মতো পদ্মা সেতুর কাজ শুরু করতে পারেনি।
আজ শুক্রবার দুপুরে ঢাকার আশুলিয়ার নবীনগর-চন্দ্রা ও আবদুল্লাহপুর-বাইপাইল সড়কের সংস্কারকাজ পরিদর্শনে এসে সাংবাদিকদের সঙ্গে আলাপকালে যোগাযোগমন্ত্রী এসব কথা বলেন।
ওবায়দুল কাদের বলেন, ‘অর্থমন্ত্রী মাঝেমধ্যে এমন সব অর্বাচীন কথাবার্তা বলেন (সুইপিং রিমার্কস) যা মানুষকে হতাশ করে। আমাদের মতো ব্যক্তিদের ভেবেচিন্তে দায়িত্বশীল মন্তব্য করা উচিত।’ এ সময় ‘পদ্মা সেতুতে রাশিয়া ও চীনের প্রস্তাব অগ্রহণযোগ্য’ অর্থমন্ত্রীর দেওয়া এ বক্তব্যের সমালোচনা করেন তিনি।
অর্থমন্ত্রী আবুল মাল আবদুল মুহিত গতকাল সচিবালয়ে বলেছিলেন, পদ্মা সেতু প্রকল্পে চীন ও রাশিয়ার প্রস্তাব গ্রহণযোগ্য নয়।কারণ, এ প্রকল্পে দ্বিপক্ষীয় অর্থায়নের সুযোগ নেই।অর্থমন্ত্রী বলেন, পদ্মা সেতু প্রকল্পে কোনো দ্বিপক্ষীয় অর্থায়নের প্রস্তাবই গ্রহণযোগ্য নয়।সে ক্ষেত্রে অর্থায়নকারী দেশের পছন্দের প্রতিষ্ঠানকে কাজ দিতে হবে।তিনি বলেন, ‘যখন একটি বেসরকারি কোম্পানি পদ্মা সেতুতে বিনিয়োগের জন্য আসে, তাদের দরদাতারা থাকে নির্দিষ্ট।’
পদ্মা সেতুর অর্থায়ন নিয়ে মন্ত্রী বলেন, বর্তমান সরকারের মেয়াদে কাজ করতে কোনো সমস্যায় পড়তে হবে না। বাজেটে আট হাজার কোটি টাকা বরাদ্দ রাখা হয়েছে। যে কারণে সেতু নির্মাণে আগামী এক বছর অর্থ সমস্যায় পড়তে হবে না।
পাঁচ সিটিতে আওয়ামী লীগের পরাজয়ের বিষয়ে ওবায়দুল কাদের বলেন, এই পরাজয় নেতা-কর্মীদের মনোবলে ধাক্কা দিয়েছে। এ থেকে শিক্ষা নিয়ে ভুল-ত্রুটি সংশোধন করে এগিয়ে যেতে হবে। 
এর আগে তিনি আবদুল্লাহপুর-বাইপাইল সড়কের সংস্কারকাজের বিভিন্ন দিক ঘুরে দেখেন এবং নবীনগর-চন্দ্রা চার লেনের কাজের খোঁজখবর নেন। দ্রুত সময়ের মধ্যে চার লেনের সড়কটির কাজ সমাপ্ত করা হবে বলেও জানান তিনি।
