
টাঙ্গাইলের সখীপুর উপজেলায় বাল্যবিবাহ পণ্ড করে কাজি (বিয়ে নিবন্ধনকারী) ও বরকে গত শনিবার জরিমানা করেছেন ভ্রাম্যমাণ আদালত। উপজেলা সহকারী কমিশনার (ভূমি) মোহাম্মদ শাজাহান আলি এ আদালত পরিচালনা করেন। থানার ভারপ্রাপ্ত কর্মকর্তা (ওসি) বজলুর রশীদ জানান, ওই দিন রাতে উপজেলার আমতৈল গ্রামের এক প্রবাসীর পঞ্চম শ্রেণিপড়ুয়া মেয়ের সঙ্গে বাসাইলের আইসড়া গ্রামের মোস্তফা শিকদারের ছেলে রুবেল শিকদারের (২৫) বিয়ের আয়োজন করা হয়। খবর পেয়ে পুলিশ কনের বাড়িতে গিয়ে বিয়ে ভেঙে দেয়। পরে আদালত উপজেলার বহেড়াতৈল ইউনিয়ন কাজি রোজবেলকে ২৫ হাজার ও বর রুবেলকে পাঁচ হাজার টাকা জরিমানা করেন। 
