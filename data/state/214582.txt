
রাজধানীর মহানগর নাট্যমঞ্চে জাতীয় সমাজতান্ত্রিক দলের (জাসদ) কাউন্সিল অধিবেশন থেকে বের হয়ে গতকাল শনিবার রাতে দলের একাংশ নতুন কমিটি ঘোষণা করেছে। ঘোষিত ওই কমিটির সভাপতি হয়েছেন শরীফ নূরুল আম্বিয়া। সাধারণ সম্পাদক হয়েছেন নাজমুল হক প্রধান।তবে গতকাল রাত একটার দিকে এ প্রতিবেদন লেখার সময় তথ্যমন্ত্রী হাসানুল হক ইনুর নেতৃত্বাধীন জাসদের নেতা-কর্মীরা মহানগর নাট্যমঞ্চে কাউন্সিল অধিবেশনে ছিলেন। দলে ভাঙন নিয়ে হাসানুল হক ইনুর বক্তব্য জানতে চাইলে তাঁর সহকারী একান্ত সচিব (এপিএস) আব্দুল্লাহিল কাইয়ুম গতকাল রাতে প্রথম আলোকে বলেন, ভোটাভুটি শেষ না হওয়া পর্যন্ত তিনি (তথ্যমন্ত্রী) কোনো মন্তব্য করবেন না।জাসদ সূত্র জানায়, হাসানুল হক ইনুকে সভাপতি ও শিরীন আখতারকে সাধারণ সম্পাদক করে নতুন কমিটি ঘোষণার প্রস্তাব ওঠে কাউন্সিলে। সেখানে ভোটাভুটির পরিবর্তে কণ্ঠভোটে এ কমিটি অনুমোদনের প্রস্তাব করা হয়। ফলে দলের একাংশ কাউন্সিল অধিবেশনস্থল থেকে বেরিয়ে যায়।পরে জাসদের ছয়জন সাংসদের মধ্যে চারজন রাত সাড়ে ১০টার দিকে মিছিল করে প্রেসক্লাবে যান। শরীফ নূরুল আম্বিয়াকে সভাপতি, নাজমুল হক প্রধানকে সাধারণ সম্পাদক এবং মঈন উদ্দীন খান বাদলকে কার্যকরী সভাপতি ঘোষণা দেওয়া হয়।নাজমুল হক প্রধান গতকাল রাতে দলের একাংশের অধিবেশন বর্জন করে প্রেসক্লাবে এসে কমিটি গঠনের খবর প্রথম আলোকে নিশ্চিত করেছেন।হাসানুল হক ইনু-সমর্থক একজন কেন্দ্রীয় নেতা প্রথম আলোকে জানান, জাসদকে ভাগ করতে আগে থেকেই চক্রান্ত চলছিল।তবে ইনুবিরোধী অংশ জানায়, গণতান্ত্রিক প্রক্রিয়ার পরিবর্তে ভিন্ন উপায়ে কমিটি গঠনের চেষ্টার প্রতিবাদে তারা কাউন্সিল থেকে বের হয়ে নতুন কমিটি ঘোষণা করেছে।জাসদের নির্বাচন পরিচালনা কমিটির প্রধান হাবিবুর রহমান প্রথম আলোকে বলেন, নির্বাচনে সভাপতি পদে একাধিক প্রার্থী না থাকায় হাসানুল হক ইনুকে সভাপতি হিসেবে ঘোষণা করা হয়। সাধারণ সম্পাদক পদে শিরীন আখতার ও নাজমুল হক প্রধান প্রার্থী হওয়ায় গঠনতন্ত্র অনুযায়ী ভোট গ্রহণের পদক্ষেপ নেওয়া হয়।জাসদের কেন্দ্রীয় নেতা মুশতাক আহমেদ বলেন, ১৪ দল এবং সরকার থেকে জাসদের বেরিয়ে আসা উচিত বলে দলের একাংশ মত প্রকাশ করে।
