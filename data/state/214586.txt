
মানবতাবিরোধী অপরাধের দায়ে সালাউদ্দিন কাদের চৌধুরী ও মুজাহিদের ফাঁসি কার্যকর করা নিয়ে দেশের সার্বিক আইনশৃঙ্খলা পরিস্থিতির অবনতি বা নিরাপত্তা বিঘ্নিত হওয়ার কোনো আশঙ্কা নেই বলে জানিয়েছেন স্বরাষ্ট্রমন্ত্রী আসাদুজ্জামান খান কামাল। তিনি বলেছেন, আইনশৃঙ্খলা রক্ষাকারী বাহিনী ও গোয়েন্দা সংস্থার লোকজন সজাগ রয়েছেন।আজ শুক্রবার সকালে রাজধানীর তেজগাঁওয়ে এক অনুষ্ঠানে স্বরাষ্ট্রমন্ত্রী এসব কথা বলেন।আসাদুজ্জামান খান বলেন, ‘যুদ্ধাপরাধীদের রায় কার্যকর করা নিয়ে দেশের সার্বিক পরিস্থিতি অবনতি হওয়ার কোনো আশঙ্কা নেই। সর্বোচ্চ আদালত যে রায় দিয়েছেন, সেই রায় অনুযায়ী আমরা ব্যবস্থা নিচ্ছি। এর প্রতিটি পদক্ষেপ আমরা আইন অনুযায়ী নিচ্ছি। আইনের ব্যত্যয় ঘটিয়ে আমরা কিছুই করছি না। আমাদের আইনশৃঙ্খলা রক্ষাবাহিনী, গোয়েন্দা সংস্থা সজাগ রয়েছে। সর্বোপরি দেশের সর্ব সাধারণ এই রায়কে স্বাগত জানিয়েছে। এই রায় বাস্তবায়িত হোক, সর্বসাধারণ এটা চায়।’স্বরাষ্ট্রমন্ত্রী বলেন, সালাউদ্দিন কাদের চৌধুরী ও মুজাহিদের ফাঁসি কার্যকর এখন শুধু সময়ের ব্যাপার। সব ধরনের আইনি প্রক্রিয়া শেষ হলেই যেকোনো সময়ই মৃত্যুদণ্ড কার্যকর করা হবে।
