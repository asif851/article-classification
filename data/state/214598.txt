
রাষ্ট্রকে উদ্দেশ্য করে জাতীয় মানবাধিকার কমিশনের চেয়ারম্যান মিজানুর রহমান বলেছেন, ‘সাত খুনের আসামি নূর হোসেন। তাঁকে যদি তুমি মর্যাদা দিতে পার, রিমান্ডে নেওয়ার প্রয়োজন মনে না করো; যে মানুষগুলো নাগরিকের সুযোগ-সুবিধা নিশ্চিত করছে মাথার ঘাম পায়ে ফেলে, সেই হরিজনদের নিয়ে বৈষম্য করা হবে, সেটা চেয়ে চেয়ে দেখবে, সহ্য করবে, তা হবে না।’
আজ রোববার দুপুরে চুয়াডাঙ্গা জেলা প্রশাসকের সম্মেলন কক্ষে জাতীয় মানবাধিকার কমিশন আয়োজিত ‘সকলের জন্য মানবাধিকার: প্রসঙ্গ অস্পৃশ্যতা’ শীর্ষক সেমিনারে প্রধান অতিথির বক্তব্যে মিজানুর রহমান এসব কথা বলেন।
চুয়াডাঙ্গার জেলা প্রশাসক সায়মা ইউনুসের সভাপতিত্বে অনুষ্ঠিত সেমিনারে মানবাধিকার কমিশনের চেয়ারম্যান আরও বলেন, ‘হরিজনের জন্য বরাদ্দ সুইপারের চাকরি করাতে বাধে না। অথচ সেই হরিজনের পাশে বসে চা খেতে বাধে। এ ধরনের বেহায়াপনা রাষ্ট্র সহ্য করতে পারে না। এটা বন্ধ করতে হবে এবং এখনই।’
অনুষ্ঠানে অন্যদের মধ্যে বক্তব্য রাখেন কথাসাহিত্যিক সেলিনা খাতুন, জেলার পুলিশ সুপার রশীদুল হাসান, জাতিসংঘ উন্নয়ন কর্মসূচির (ইউএনডিপি) মানবাধিকার-বিষয়ক প্রতিনিধি জাহিদ হোসেন, ইসলামিক ফাউন্ডেশনের উপপরিচালক রবিউল ইসলাম, হরিজন সম্প্রদায়ের নেতা স্বপন কুমার প্রমুখ।
সেলিনা হোসেন বলেন, ‘প্রশাসন চেষ্টা করলে বৈষম্যের দূরত্ব কমে আসবে। সংসদ সদস্যদের যদি বৈষম্যের বিষয়ে সজাগ করা যায়, তাহলে সমাজে সচেতনতা বাড়বে। আর বৈষম্য কমাতে সচেতনতাই বড় প্রয়োজন।’
সেমিনারে সরকারি-বেসরকারি বিভিন্ন দপ্তরের কর্মকর্তা, এনজিও প্রতিনিধি, সাংবাদিক ও সুশীল সমাজের প্রতিনিধিরা অংশগ্রহণ করেন।
