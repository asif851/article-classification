
গতিবিধি ও রোগবালাই পর্যবেক্ষণে মৌলভীবাজারের হাকালুকি হাওরে বিভিন্ন প্রজাতির ৩৫৭টি পরিযায়ী পাখির পায়ে রিং পরিয়ে ছেড়ে দেওয়া হয়েছে। ইন্টারন্যাশনাল ইউনিয়ন ফর কনজারভেশন অব নেচার (আইইউসিএন) ও বাংলাদেশ বার্ড ক্লাবের উদ্যোগে সম্প্রতি এসব পাখিকে রিং পরানো হয়।আইইউসিএনের কর্মকর্তাদের সূত্রে জানা গেছে, গত ২১ থেকে ২৮ জানুয়ারি পর্যন্ত হাকালুকি হাওরে ৩১ প্রজাতির ৩৫৭টি পরিযায়ী পাখির পায়ে রিং পরানো হয়।আইইউসিএন-বাংলাদেশের মুখ্য গবেষক এ বি এম সারোয়ার আলম বলেন, মূলত পাখিদের গতিবিধি ও রোগবালাই পর্যবেক্ষণের উদ্দেশ্যে তাদের পায়ে বিশেষ ধরনের রিং পরানো হয়। প্রতিটি রিংয়ে বাংলাদেশের নাম ও একটি কোড নম্বর খোদাই করা রয়েছে। কোড নম্বর দেখে বিভিন্ন দেশ থেকে লোকজন এসব পাখির ব্যাপারে ই-মেইলে তাঁদের কাছে তথ্য জানান।
