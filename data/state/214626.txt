
ফরমালিন পরীক্ষায় ব্যবহূত ফরমালডিহাইড মিটার জেড-৩০০ যন্ত্রটি পরীক্ষা করে চার সপ্তাহের মধ্যে প্রতিবেদন দাখিল করতে নির্দেশ দিয়েছেন হাইকোর্ট।
বিচারপতি সালমা মাসুদ চৌধুরী ও বিচারপতি মো. হাবিবুল গনির সমন্বয়ে গঠিত হাইকোর্ট বেঞ্চ আজ সোমবার এক রিটের শুনানি শেষে রুলসহ এ আদেশ দেন।
বাংলাদেশ বিজ্ঞান ও শিল্প গবেষণা পরিষদের (বিসিএসআইআর) চেয়ারম্যান, বিএসটিআইয়ের মহাপরিচালক ও ন্যাশনাল ফুড সেফটি ল্যাবরেটরির মহাপরিচালকের প্রতি এই নির্দেশ দেওয়া হয়েছে।
ফরমালিন পরীক্ষায় ব্যবহূত ওই যন্ত্রটি বাতাসে দূষণ পরীক্ষায় ব্যবহার করা হয় দাবি করে বাংলাদেশ ফ্রেশ ফ্রুটস ইমপোর্টার্স অ্যাসোসিয়েশনের প্রেসিডেন্ট সাধন চন্দ্র দাশ রিট আবেদনটি করেন। এর প্রাথমিক শুনানি শেষে আদালত আজ এ আদেশ দেন।
আদালতে রিটের পক্ষে শুনানি করেন আইনজীবী মনজিল মোরসেদ, রাষ্ট্রপক্ষে শুনানিতে অংশ নেন ডেপুটি অ্যাটর্নি জেনারেল মোখলেছুর রহমান।
আদেশের বিষয়টি জানিয়ে মোখলেছুর রহমান প্রথম আলোকে বলেন, এই আদেশে ফরমালিনবিরোধী চলমান অভিযান ব্যাহত হবে না বলে আদালত জানিয়েছেন।
রুলে আবেদনকারীর ব্যবসা সুরক্ষায় যথাযথ পদক্ষেপ নিতে বিবাদীদের কেন নির্দেশ দেওয়া হবে না, তা জানতে চাওয়া হয়েছে। চার সপ্তাহের মধ্যে ওই রুলের জবাব দিতে বলা হয়েছে।
