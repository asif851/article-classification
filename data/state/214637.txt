
গাজীপুরে হত্যার দায়ে জামাতাসহ চারজনকে যাবজ্জীবন কারাদণ্ড দিয়েছেন আদালত। গতকাল বুধবার গাজীপুরের অতিরিক্ত জেলা ও দায়রা জজ দ্বিতীয় আদালতের বিচারক ইকবাল হোসেন এ রায় দেন। একই সঙ্গে আদালত প্রত্যেক আসামিকে ১০ হাজার টাকা জরিমানা, অনাদায়ে আরও এক মাসের কারাদণ্ডাদেশ দিয়েছেন।সাজা পাওয়া ব্যক্তিরা হলেন নিহত ব্যক্তির জামাতা গাজীপুর সিটি করপোরেশনের চান্দপাড়া এলাকার আনোয়ার উদ্দিনের ছেলে সাইফুল ইসলাম, একই এলাকার দোলোয়ার হোসেন, খলিল ও কড্ডা নান্দুন এলাকার মাসুদ মিয়া। তাঁদের সবার বয়স ৪০ থেকে ৪৫ বছর।আদালতের পরিদর্শক রবিউল ইসলাম জানান, জামাতা সাইফুলের বাড়িতে থাকতেন তাঁর শাশুড়ি আলেয়া বেগম। পারিবারিক কলহের জেরে ১৯৯৪ সালের ৩০ অক্টোবর জামাতাসহ আসামি চারজন তাঁকে শ্বাসরোধে হত্যা করেন। পরদিন এ ঘটনায় আলেয়া বেগমের ভাই আবুল হোসেন জয়দেবপুর থানায় মামলা করেন। পরে পুলিশ সাইফুলকে গ্রেপ্তার করে। তিনি আদালতে তাঁর সহযোগীদের নিয়ে শাশুড়িকে হত্যার কথা স্বীকার করে জবানবন্দি দেন।মামলার তদন্তকারী কর্মকর্তা জয়দেবপুর থানার তৎকালীন এসআই মামুনুর রশীদ ১৯৯৫ সালের ৫ সেপ্টেম্বর চারজনের বিরুদ্ধে আদালতে অভিযোগপত্র দেন।
