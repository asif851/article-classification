
সাংবাদিক কল্যাণ ট্রাস্ট আইন-২০১৩ ভেটিং সাপেক্ষে চূড়ান্ত অনুমোদন দিয়েছে মন্ত্রিসভা। এ ছাড়া শিশু প্রারম্ভিক যত্ন ও বিকাশের নীতিমালার খসড়া ও ফরমালিন নিয়ন্ত্রণ আইনের  খসড়া অনুমোদন দেওয়া হয়েছে। আজ সোমবার সচিবালয়ে প্রধানমন্ত্রীর সভাপতিত্বে মন্ত্রিসভার বৈঠকে এ অনুমোদন দেওয়া হয়। বৈঠকের শুরুতেই ক্রিকেটে নিউজিল্যান্ডকে ‘বাংলাওয়াশ’-এর জন্য বাংলাদেশ ক্রিকেট দল ও এর সঙ্গে সংশ্লিষ্ট সবাইকে ধন্যবাদ জানান প্রধানমন্ত্রী।
সাংবাদিক কল্যাণ ট্রাস্ট আইনে সাংবাদিকদের জন্য তহবিলের আওতা বাড়ানো হয়েছে। আগে আর্থিকভাবে অসচ্ছল এবং মারা গেলে সহায়তা পেতেন সাংবাদিকেরা। এখন থেকে সহায়তা দেওয়া হবে অসুস্থদের। সাংবাদিকতায় বিশেষ অবদানের জন্য বৃত্তির ব্যবস্থা রাখা হয়েছে এই আইনে। এ ছাড়া সাংবাদিকদের ছেলেমেয়েদের ভালো ফলাফলের জন্য বৃত্তি, মৃত্যু হলে সহায়তার ব্যবস্থা রাখা হয়েছে। সাংবাদিক কল্যাণ ট্রাস্ট সংবিধিবদ্ধ সংস্থা হিসেবে এর চেয়ারম্যান হবেন তথ্যমন্ত্রী, ভাইস চেয়ারম্যান তথ্য মন্ত্রণালয়ের সচিব, সদস্যদের মধ্যে থাকবেন সরকারি কর্মকর্তা, প্রধানমন্ত্রীর কার্যালয়ের প্রতিনিধি, অর্থ মন্ত্রণালয়ের প্রতিনিধি, ফেডারেল সাংবাদিক ইউনিয়নের সভাপতি এবং মহাসচিব ও সরকার মনোনীত তিনজন থাকবেন।বৈঠক শেষে মন্ত্রিপরিষদ সচিব মোশাররাফ হোসাইন ভুইঞা এসব কথা জানিয়ে বলেন, সাংবাদিক কল্যাণ ট্রাস্ট কমিটিতে সাংবাদিকেরাই বেশি থাকবেন। এ তহবিলে বিভিন্ন উত্স থেকে টাকা আসবে। সরকারের অনুমোদন সাপেক্ষে বিদেশে নেওয়া যাবে। শিশুর প্রারম্ভিক যত্ন ও বিকাশের নীতিমালার খসড়ায় গর্ভাবস্থা থেকে আট বছর পর্যন্ত শিশুর বিশেষ যত্নের কথা বলা হয়েছে।ফরমালিন নিয়ন্ত্রণ আইনের খসড়ায় লাইসেন্স ছাড়া ফরমালিন ব্যবহারে তিন থেকে ১০ বছর পর্যন্ত শাস্তির বিধান এবং পাঁচ হাজার টাকা জরিমানার ব্যবস্থা রাখা হয়েছে।
