
ফরিদপুর সদর উপজেলার মাচ্চর ইউনিয়নের শিবরামপুর এলাকার দুই বাড়িতে ২০০৬ সালের ২১ জুলাই ডাকাতির ঘটনায় পাঁচ ডাকাতের প্রত্যেককে আট বছর কারাদণ্ড ও চার হাজার টাকা জরিমানা করেছেন আদালত। জরিমানা অনাদায়ে আরও দুই মাস করে বিনাশ্রম কারাদণ্ড ভোগ করতে হবে। গতকাল রোববার দুপুরে ফরিদপুরের যুগ্ম জেলা ও দায়রা জজের প্রথম আদালতের বিচারক শেখ তারেক এজাজ এ রায় দেন। এ রায় ঘোষণার সময় সব আসামি আদালতে হাজির ছিলেন। সাজাপ্রাপ্ত আসামিরা হলেন সদর উপজেলার শিবরামপুর এলাকার লিটন শেখ (২৫), পান্নু শেখ (৩০) ও হেকিম শেখ (৩০), ধুলদী এলাকার মহিউদ্দিন মোল্লা (২৯) এবং চকভবানীপুর এলাকার শরীফ শেখ (৩০)। 
