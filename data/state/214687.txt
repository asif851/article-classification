
বগুড়া শাজাহানপুর উপজেলার রূপিহার এলাকায় আজ শনিবার রাতে বগুড়া-নাটোর মহাসড়কে ট্রাকে পেট্রলবোমা হামলা চালিয়েছে দুর্বৃত্তরা। এতে ট্রাকের চালক ও তাঁর সহকারীসহ চারজন দগ্ধ হয়েছেন।
অগ্নিদগ্ধ ব্যক্তিরা হলেন ট্রাকের চালক গোলাম মোস্তফা, তাঁর সহকারী আছির উদ্দিন, ট্রাকের দুই যাত্রী আবদুল আজিজ ও জাহাঙ্গীর আলম। তাঁদের বগুড়ার শহীদ জিয়াউর রহমান মেডিকেল কলেজ হাসপাতালের বার্ন ইউনিটে ভর্তি করা হয়েছে। এঁদের মধ্যে তিনজনের অবস্থা আশঙ্কাজনক বলে চিকিৎসকেরা জানিয়েছেন।হাসপাতালের বার্ন ইউনিটের রেজিস্ট্রার শহিদুল্লাহ দেওয়ান জানান, আছির উদ্দিনের অবস্থা খুবই মারাত্মক। তাঁর শরীরের প্রায় শতভাগ পুড়ে গেছে। এ ছাড়া গোলাম মোস্তফার শরীরের ২০ শতাংশ এবং আবদুল আজিজ ও জাহাঙ্গীরের ১৫ শতাংশ পুড়ে গেছে।শাজাহানপুর থানার ভারপ্রাপ্ত কর্মকর্তা (ওসি) আবদুল মান্নান ঘটনার সত্যতা নিশ্চিত করেছেন। তিনি জানান, পণ্যবাহী এ ট্রাকটি বগুড়া থেকে নাটোরের দিকে যাচ্ছিল।
এ দিকে প্রায় একই সময়ে সদর উপজেলার এরুলিয়া এলাকায় পণ্যবাহী আরেকটি ট্রাকে পেট্রলবোমা ছুড়েছে দুর্বৃত্তরা। এতে হতাহতের খবর পাওয়া যায়নি।বগুড়া সদর থানার পরিদর্শক (ওসি, তদন্ত) ঘটনার সত্যতা নিশ্চিত করেছেন।
