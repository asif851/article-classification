
বরগুনার আমতলী উপজেলায় গতকাল সোমবার ছাত্রলীগের দুই পক্ষের সংঘর্ষে উপজেলা ছাত্রলীগের আহ্বায়কসহ অন্তত পাঁচজন আহত হয়েছেন। এর মধ্যে উপজেলা ছাত্রলীগের আহ্বায়ক মো. নুরুজ্জামান, মাসুদ মিয়া ও প্রিন্স হাওলাদারকে গুরুতর অবস্থায় পটুয়াখালী জেনারেল হাসপাতালে ভর্তি করা হয়েছে।প্রত্যক্ষদর্শী কয়েক ব্যক্তি জানান, গতকাল দুপুর ১২টার দিকে আমতলী উপজেলা ছাত্রলীগের আহ্বায়ক মো. নুরুজ্জামান, তাঁর সহযোগী মাসুদ মিয়াসহ সাত-আটজন নেতা-কর্মী নিয়ে আমতলী সরকারি কলেজের মূল ফটক দিয়ে বাইরে বের হচ্ছিলেন। এ সময় বিপরীত দিক থেকে উপজেলা ছাত্রলীগের সদস্য সবুজ মেলকার, প্রিন্স হাওলাদার, শাহীন, জিসাদসহ ১০-১২ জন মূল ফটক দিয়ে কলেজের ভেতরে প্রবেশ করছিলেন। পথে ছাত্রলীগের আহ্বায়ক নুরুজ্জামানের বাহুতে প্রিন্স হাওলাদারের ধাক্কা লাগে। এ নিয়ে উভয়ের মধ্যে কথা-কাটাকাটি হয়। একপর্যায়ে সবুজ মেলকার, প্রিন্স হাওলাদার ও তাঁর সহযোগীরা ছাত্রলীগের আহ্বায়ক ও তাঁর সহযোগী মাসুদ মিয়ার ওপর হামলা চালান।খবর পেয়ে উপজেলা ছাত্রলীগের আহ্বায়কের সমর্থকেরা সেখানে এসে পাল্টা হামলা চালালে উভয় পক্ষে সংঘর্ষ হয়। এতে উভয় পক্ষের পাঁচজন আহত হন।
