
আদালত অবমাননার অভিযোগে মাধ্যমিক ও উচ্চ শিক্ষা অধিদপ্তরের মহাপরিচালক অধ্যাপক ফাহিমা খাতুনের বিরুদ্ধে আদালত অবমাননার রুল জারি করেছেন হাইকোর্ট।
আজ বুধবার বিচারপতি এম মোয়াজ্জাম হোসেন ও মো. বদরুজ্জামানের সমন্বয়ে গঠিত হাইকোর্ট বেঞ্চ এ আদেশ দেন।
আদালত অবমাননার অভিযোগে কেন তাঁর বিরুদ্ধে ব্যবস্থা নেওয়া হবে না, রুলে তা জানতে চাওয়া হয়েছে। তিন সপ্তাহের মধ্যে তাঁকে জবাব দিতে বলা হয়েছে।
আবেদনকারীর পক্ষে ছিলেন আইনজীবী তৌফিক ইনাম।
আইনজীবী সূত্র জানায়, ঢাকার ফজলুল হক মহিলা কলেজের তিন শিক্ষককে এমপিওভুক্তির বিরুদ্ধে কলেজের অধ্যক্ষ মো. নজরুল ইসলামসহ তিনজন গত বছর একটি রিট করেন। গত বছরের ১০ অক্টোবর হাইকোর্ট ওই তিন শিক্ষককে সরকারি তহবিল থেকে অর্থ প্রদান না করতে মাধ্যমিক ও উচ্চ শিক্ষা অধিদপ্তরের মহাপরিচালকে নির্দেশ দেন। এই আদেশের বিরুদ্ধে মহাপরিচালক ফাহিমা খাতুন আপিল বিভাগে আবেদন করেন। গত ২৪ এপ্রিল আবেদন খারিজ করে দেন আপিল বিভাগ।এর পরও আদালতের নির্দেশ অনুসরণ না করে ওই তিন শিক্ষককে সরকারি অর্থ প্রদান অব্যাহত রাখা হচ্ছে—এমন অভিযোগে অধ্যক্ষ আদালত অবমাননার আবেদন করেন। এই আবেদনের পরিপ্রেক্ষিতে আদালত আজ রুল জারি করেন।
