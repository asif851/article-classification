
ফরিদপুরে দেশীয় অস্ত্রসহ ছাত্রলীগের এক নেতা ও তাঁর ভাইকে গ্রেপ্তার করেছে র‍্যব-৮-এর একটি দল। আজ শুক্রবার ভোরে নগরকান্দা উপজেলার কোদালিয়া শহীদনগর ইউনিয়নের ছাগলদী গ্রাম থেকে তাঁদের গ্রেপ্তার করা হয়। এ সময় অস্ত্রও উদ্ধার করা হয়।
গ্রেপ্তার মীর আল আমিন (৩৫) নগরকান্দা উপজেলা ছাত্রলীগের সভাপতি। তিনি উপজেলার শহীদনগর ইউনিয়নের ছাগলদী গ্রামের মৃত মীর আবদুর রাজ্জাকের ছেলে। এ সময় ছাত্রলীগের ওই নেতার ভাই সোহাগ মীরকে (২৫) গ্রেপ্তার করা হয়।
নগরকান্দা উপজেলা আওয়ামী লীগের সভাপতি বেলায়েত হোসেন নিশ্চিত করেছেন, মীর আল আমিন উপজেলা ছাত্রলীগের সভাপতি।
গ্রেপ্তার করার পর তাঁদের কাছ থেকে একটি রামদা ও একটি চাইনিজ কুড়াল এবং তিনটি চাপাতি ও ছুরি উদ্ধার করা হয়।
ঘটনার সত্যতা নিশ্চিত করে র‍্যাব-৮ ফরিদপুর কোম্পানির অধিনায়ক সহকারী পুলিশ সুপার মো. রহিসউদ্দিন বলেন, অস্ত্র ও মাদকদ্রব্য থাকার গোপন সংবাদের ভিত্তিতে ওই বাড়িতে অভিযান চালানো হয়। অভিযান চলাকালে বাড়ি থেকে দেশীয় অস্ত্র উদ্ধার করা হলেও কোনো মাদক পাওয়া যায়নি।
নগরকান্দা থানার ভারপ্রাপ্ত কর্মকর্তা (ওসি) এ এফ এম নাসিম বলেন, মীর আল আমিন ও সোহাগ মীরের বিরুদ্ধে আগেই নগরকান্দা থানায় পারিবারিক কলহ থেকে মারামারির ঘটনায় মামলা রয়েছে। মামলায় তাঁদের গ্রেপ্তার দেখিয়ে শুক্রবার বিকেলে আদালতে সোপর্দ করা হবে।
 
