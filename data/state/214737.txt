
পিরোজপুরের কাউখালী উপজেলায় শিক্ষাসফরের একটি বাস দুর্ঘটনায় পড়ে শিক্ষক-শিক্ষার্থীসহ ২২ জন আরোহী আহত হয়েছেন। আজ মঙ্গলবার সকাল সাড়ে আটটার দিকে উপজেলার গোসমতারা নামক স্থানে কাউখালী-নৈকাঠি সড়কে এই দুর্ঘটনা ঘটে।
দুর্ঘটনার পর আহত ব্যক্তিদের উদ্ধার করে হাসপাতালে পাঠায় পুলিশ ও ফায়ার সার্ভিসের সদস্যরা। কাউখালী থানার ভারপ্রাপ্ত কর্মকর্তা (ওসি) মো. মনিরুজ্জামান প্রথম আলোকে বলেন, আহত ২২ জনের মধ্যে শিক্ষক, শিক্ষার্থী, তাদের স্বজন ও বাসচালক রয়েছেন। তাঁদের মধ্যে ১১ জনকে বিভিন্ন হাসপাতালে ভর্তি করা হয়েছে। অন্যরা প্রাথমিক চিকিৎসা নিয়েছেন।  পুলিশের ভাষ্য, নেছারাবাদ উপজেলার অলংকারকাঠি এম আর মাধ্যমিক বিদ্যালয়ের শিক্ষক, এসএসসি পরীক্ষার্থী ও তাদের স্বজনদের নিয়ে দুটি বাস শিক্ষাসফরে বাগেরহাট যাচ্ছিল। সকাল সাড়ে আটটার দিকে গোসমতারা নামক স্থানে একটি বাসের চাকার যন্ত্রাংশ ভেঙে যায়। চালক নিয়ন্ত্রণ হারালে বাসটি সড়কের পাশের গাছের সঙ্গে ধাক্কা খায়। এতে বাসের ২২ জন আরোহী আহত হন।
পুলিশ জানায়, গুরুতর আহত বাসচালককে খুলনা মেডিকেল কলেজ হাসপাতালে ভর্তি করা হয়েছে। ছয়জনকে বরিশাল শের-ই-বাংলা মেডিকেল কলেজ হাসপাতালে এবং চারজনকে কাউখালী উপজেলা স্বাস্থ্য কমপ্লেক্সে ভর্তি করা হয়েছে। অন্যরা উপজেলা স্বাস্থ্য কমপ্লেক্সে প্রাথমিক চিকিৎসা নিয়েছেন।
বিদ্যালয়টির প্রধান শিক্ষক শংকর বড়াল বলেন, শিক্ষক, এসএসসি পরীক্ষার্থী, তাদের অভিভাবকসহ ১১০ জন দুটি বাসে করে শিক্ষাসফরে বাগেরহাট যাচ্ছিল। পথে একটি বাস দুর্ঘটনায় পড়ে।
