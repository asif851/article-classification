
জঙ্গিবাদ মোকাবিলায় বিপথগামীদের সঙ্গে আলোচনা করার কথা বলেছেন সুশাসনের জন্য নাগরিকের (সুজন) সাধারণ সম্পাদক বদিউল আলম মজুমদার। যারা বিপথগামী, তাদের ওপর বলপ্রয়োগ না করে তাদের মতের বিপক্ষে উচ্চতর যুক্তি দাঁড় করানোর কথা বলেছেন তিনি।
আজ শনিবার সকালে জঙ্গিবাদ প্রতিরোধ বিষয়ে রাজধানীর জাতীয় জাদুঘরের সামনে মানববন্ধন করেছে সুশাসনের জন্য নাগরিক (সুজন)। জঙ্গিবাদকে আন্তর্জাতিক সংকট চিহ্নিত করে অসাম্প্রদায়িক ও গণতান্ত্রিক শক্তির ঐক্য চেয়েছেন তাঁরা।
সুজনের সাধারণ সম্পাদক বদিউল আলম মজুমদার বলেন, জঙ্গিবাদ থেকে ফায়দা নেওয়ার কিছু নেই। জঙ্গিবাদ কারও বন্ধু না। সবার শত্রু। সরকারের কঠোর অবস্থান সত্ত্বেও জঙ্গিবাদ দিনদিন বাড়ছে। এ থেকে বোঝা যায়, সরকারের কৌশল জঙ্গিবাদ মোকাবিলায় সঠিক নয়। জঙ্গিবাদের বিরুদ্ধে সরকার বলপ্রয়োগ করছে। যারা জঙ্গি হয়ে গেছে তাদের বিরুদ্ধে বলপ্রয়োগ করতে হবে। কিন্তু যারা বিপদগামী তাদের ওপর বলপ্রয়োগ না করে তাদের মতের বিপক্ষে উচ্চতর যুক্তি দাঁড় করাতে হবে।
সুজনের সাধারণ সম্পাদক বলেন, জঙ্গিবাদ মোকাবিলায় বিপথগামীদের সঙ্গে আলোচনা করতে হবে। তাঁদের বোঝাতে হবে, তাঁদের পথ সঠিক না। কাজেই সবাইকে নিয়ে আলোচনার মাধ্যমে সরকারকে কৌশল নির্ধারণ করতে হবে।
‘জঙ্গিবাদ প্রতিরোধ ও শান্তি সম্প্রীতি প্রতিষ্ঠায় অসাম্প্রদায়িক ও গণতান্ত্রিক শক্তির জাতীয় ঐক্য চাই’ ব্যানারে আয়োজিত সুজনের ওই মানববন্ধনে স্থানীয় সরকার বিশেষজ্ঞ তোফায়েল আহমেদ বলেন, জঙ্গিবাদ এখন দলীয়বাদ বা গোষ্ঠীগত সংকট নয়। আন্তর্জাতিক সমস্যা। জঙ্গিবাদ জাতীয় ও আন্তর্জাতিক পর্যায়ের মানবতা বিপন্ন করে চলেছে। এটি মোকাবিলায় ধর্মীয় বিষয়ে আমাদের সহিষ্ণু হতে হবে। ধর্মকে আঘাত করে কোনো কথা বলা যাবে না।
সাবেক নির্বাচন কমিশনার ব্রিগেডিয়ার জেনারেল (অব.) এম সাখাওয়াত হোসেন বলেন, জঙ্গিবাদ বৈশ্বিক সমস্যা। কিন্তু এখানে জঙ্গিবাদকে রাজনৈতিক আবরণ দেওয়া হচ্ছে। মতবাদ সমস্যা না। মতবাদ যখন সশস্ত্র রূপ নেয়, তখন এটা জঙ্গিবাদ হয়ে যায়। তাই এর বিরুদ্ধে শুধু বলপ্রয়োগ করে সমাধান সম্ভব না। দেশে সুস্থ রাজনীতি নেই। সংস্কৃতি নেই। এ জন্য তরুণেরা বিপথে যাচ্ছে।
গণস্বাস্থ্যকেন্দ্রের প্রতিষ্ঠাতা ডা. জাফরুল্লাহ চৌধুরী বলেন, জঙ্গিবাদও একধরনের প্রতিবাদ। তবে এটার পথ ভিন্ন। সশস্ত্র। জঙ্গিবাদ মোকাবিলার জন্য প্রয়োজন গণতন্ত্র ও সুশাসন।
