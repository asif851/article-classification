
ফেনীর সোনাগাজীতে পুলিশের সঙ্গে ডাকাত দলের সদস্যদের ‘গোলাগুলির’ ঘটনা ঘটেছে। এতে পুলিশের আট সদস্য এবং দুই ডাকাত গুলিবিদ্ধ হয়েছেন। গত মঙ্গলবার রাতে উপজেলার আমিরাবাদ ইউনিয়নের সফরপুর গ্রামে এ ঘটনা ঘটে।পুলিশ জানায়, ডাকাতির প্রস্তুতি নেওয়ার সময় মঙ্গলবার গভীর রাতে পুলিশ অভিযান চালায়। এ সময় ডাকাত দলের সদস্যরা পুলিশকে লক্ষ্য করে গুলি ছোড়েন। এতে আট পুলিশ গুলিবিদ্ধ হন। এরা হলেন সোনাগাজী থানার উপপরিদর্শক সেলিম জামান সরকার, সহকারী উপপরিদর্শক খলিলুর রহমান, নাছির উদ্দিন, পুলিশ কনস্টেবল আবদুল মান্নান, আবদুর রহিম, আল মামুন, সফি উল্যাহ ও শাহ জাহান। এর মধ্যে সেলিম জামান, খলিলুর রহমান ও আবদুল মান্নানকে সোনাগাজী স্বাস্থ্যকেন্দ্রে ভর্তি করা হয়েছে।গুলিবিদ্ধ ডাকাত দলের সদস্যরা হলেন নুরুল হুদা (৩৩) ও নজরুল ইসলাম (৩৫)। তাঁদের প্রথমে সোনাগাজী উপজেলা স্বাস্থ্য কমপ্লেক্সে ও পরে ফেনী সদর হাসপাতালে নেওয়া হয়। অবস্থা গুরুতর হওয়ায় এরপর তাঁদের চট্টগ্রাম মেডিকেল কলেজ হাসপাতালে পাঠানো হয়। ঘটনাস্থল থেকে পুলিশ একটি এলজি, দুই রাউন্ড গুলি, একটি ধারালো অস্ত্রসহ বেশ কয়েকটি ছোরা উদ্ধার করেছে।
সোনাগাজী মডেল থানার ভারপ্রাপ্ত কর্মকর্তা মো. হুমায়ুন কবির বলেন, মঙ্গলবার রাতে পুলিশের উপস্থিতি টের পেয়ে ডাকাতেরা গুলি ছুড়তে ছুড়তে পালিয়ে যাওয়ার চেষ্টা করে। পুলিশও আত্মরক্ষার্থে পাল্টা গুলি চালায়। এ সময় পুলিশ ঘটনাস্থল থেকে গুলিবিদ্ধ অবস্থায় নুরুল হুদা ও নজরুল ইসলামকে গ্রেপ্তার করে। তাঁদের বিরুদ্ধে সাতটি করে মামলা রয়েছে।
ফেনী সদর হাসপাতালের আবাসিক চিকিৎসা কর্মকর্তা অসীম কুমার সাহা বলেন, পুলিশ গুলিবিদ্ধ নুরুল হুদা ও নজরুল ইসলামকে নামের দুজনকে হাসপাতালে ভর্তি করে। তাঁদের অবস্থা গুরুতর হওয়ায় চট্টগ্রাম মেডিকেল কলেজ হাসপাতালে পাঠানো হয়েছে।
 
