
রাজধানীর সোহরাওয়ার্দী উদ্যান থেকে গতকাল শুক্রবার দোকানপাট উচ্ছেদ করা হয়েছে। বিকেলে প্রায় তিন ঘণ্টা ধরে গণপূর্ত বিভাগের (পিডব্লিউডি) সহায়তায় শাহবাগ থানার পুলিশ এ উচ্ছেদ অভিযান চালায়। ১৬ ডিসেম্বর মহান বিজয় দিবস সামনে রেখে এ উচ্ছেদ অভিযান চালানো হয়েছে। তবে পুলিশ বলেছে, গতকালের অভিযান তাদের নিত্যনৈমিত্তিক কাজের অংশ। এ বিষয়ে জানতে চাইলে শাহবাগ থানার ভারপ্রাপ্ত কর্মকর্তা (ওসি) সিরাজুল ইসলাম প্রথম আলোকে বলেন, মাদক সেবন ও ব্যবসা নিয়ন্ত্রণ এবং অবৈধ দোকানপাট উচ্ছেদের জন্যশাহবাগ থানার পুলিশ সোহরাওয়ার্দী উদ্যানে বিভিন্ন সময় অভিযান চালায়। এরই ধারাবাহিকতায় গতকাল বেলা তিনটা থেকে সন্ধ্যা ছয়টা পর্যন্ত উচ্ছেদ অভিযান চালানো হয়। নিজস্ব প্রতিবেদক|
