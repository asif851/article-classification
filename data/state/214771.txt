
ঢাকা বিশ্ববিদ্যালয়ের তৎ​কালীন ছাত্র আবদুল কাদেরকে মারধর করে গুরুতর জখম করার অভিযোগে করা মামলায় খিলগাঁও থানার সাবেক ভারপ্রাপ্ত কর্মকর্তা (ওসি) হেলাল উদ্দিনকে তিন বছরের কারাদণ্ড দিয়েছেন আদালত। একই সঙ্গে তাঁকে ১০ হাজার টাকা জরিমানা করা হয়েছে, অনাদায়ে তিন মাসের কারাদণ্ড ভোগ করতে হবে তাঁকে।ঢাকার অতিরিক্ত মুখ্য মহানগর হাকিম আলমগীর কবির আজ রোববার এ রায় ঘোষণা করেন।ওসি হেলালের পক্ষে সময়ের আবেদন করা হলে আদালত তা নাকচ করে তাঁকে পলাতক দেখিয়ে এ রায় ঘোষণা করেন। রায়ে বলা হয়, আসামি গ্রেপ্তার বা আত্মসমর্পণের দিন থেকে এ রায় কার্যকর হবে।২০১১ সালের ১৫ জুলাই রাতে ইস্কাটন গার্ডেন রোডের খালার বাসা থেকে হেঁটে ঢাকা বিশ্ববিদ্যালয়ের ফজলুল হক মুসলিম হলে ফেরার পথে সেগুনবাগিচায় কাদেরকে আটকের পর নির্যাতন করে পুলিশ। পরে তাঁকে খিলগাঁও থানায় নিয়ে রাতভর হাজতে রেখে পেটানো হয়। পরদিন সকালে খিলগাঁও থানার তৎকালীন ভারপ্রাপ্ত কর্মকর্তা (ওসি) হেলাল উদ্দিন তাঁর কক্ষে নিয়ে কাদেরকে চাপাতি দিয়ে কুপিয়ে গুরুতর জখম করেন এবং তাঁর বিরুদ্ধে মিথ্যা মামলা করেন। পরে তাঁকে আদালতের মাধ্যমে কারাগারে পাঠানো হয়। তাঁর বিরুদ্ধে আরও দুটি মামলা হয়। ঘটনাটি প্রথম আলোসহ বিভিন্ন জাতীয় দৈনিকে প্রকাশিত হয়। তিনি ওই বছরের ৩ আগস্ট জামিনে মুক্তি পান। পরে মামলাগুলো থেকে তিনি অব্যাহতি পান।
ঢাকা বিশ্ববিদ্যালয়ের ছাত্রকে জখমের দায়ে সাবেক ওসির কারাদণ্ড
কাদেরকে পুলিশের নির্যাতনের খবর পত্রিকায় প্রকাশিত হলে হাইকোর্ট স্বতঃপ্রণোদিত হয়ে রুল জারি করেন এবং ঘটনাটি তদন্তে কমিটি গঠনের নির্দেশ দেন। ওই ঘটনায় আইন মন্ত্রণালয় ও পুলিশের তদন্ত কমিটি তাঁকে নির্দোষ উল্লেখ করে হাইকোর্টে প্রতিবেদন জমা দেয়।
নির্যাতনের ঘটনায় হেলালের বিরুদ্ধে খিলগাঁও থানায় করা মামলায় ২০১২ সালের ২৬ মার্চ ঢাকার মুখ্য মহানগর হাকিম আদালতে অভিযোগপত্র দাখিল করা হয়। আদালত তাঁর বিরুদ্ধে অভিযোগ গঠন করেন। হেলাল আদালতে আত্মসমর্পণ করেন এবং পরে জামিনে মুক্তি পান। বর্তমানে তিনি পুলিশের ঢাকা রেঞ্জে সাময়িক বরখাস্ত অবস্থায় সংযুক্ত আছেন।
বিনা দোষে পুলিশের নির্মম নির্যাতনের শিকার হওয়া ঢাকা বিশ্ববিদ্যালয়ের প্রাণরসায়ন ও অণুপ্রাণবিজ্ঞান বিভাগের সাবেক ছাত্র আবদুল কাদের সরকারি কলেজে শিক্ষক হিসেবে নিয়োগ পেয়েছেন।
