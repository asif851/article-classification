
নির্বাচন কমিশন গঠনের পর প্রধান নির্বাচন কমিশনার (সিইসি) কে এম নুরুল হুদাকে নিয়ে আপত্তি তুললেও তাঁর সঙ্গে প্রথম সাক্ষাতের পর বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, সিইসি সজ্জন ব্যক্তি।গতকাল সোমবার বিকেলে রিজভীর নেতৃত্বে বিএনপির একটি প্রতিনিধিদল নির্বাচন ভবনে গিয়ে কুমিল্লা সিটি করপোরেশন নির্বাচন ঘিরে দলের কিছু অভিযোগ নিয়ে সিইসির সঙ্গে বৈঠক করে। বৈঠক শেষে রিজভী সাংবাদিকদের বলেন, সিইসি একজন সজ্জন ব্যক্তি, চাকরিজীবনে সর্বোচ্চ জায়গায় উপনীত হয়েছেন। এ ধরনের একজন মানুষ কখনোই অবান্তর কথা বলবেন না। তিনি বলেন, কুমিল্লা সিটি করপোরেশন নির্বাচন নিয়ে বিএনপির বিভিন্ন অভিযোগ খতিয়ে দেখে ব্যবস্থা নেওয়ার আশ্বাস দেন সিইসি। বিএনপি আশা করে, সিইসির আশ্বাস কার্যকর হবে। রিজভী বলেন, কুমিল্লায় সরকারদলীয় নেতা-কর্মীরা আচরণবিধি লঙ্ঘন করছেন। কিন্তু স্থানীয় প্রশাসন কোনো ব্যবস্থা নিচ্ছে না। তাঁরা প্রধান নির্বাচন কমিশনারকে এ বিষয়ে ব্যবস্থা নেওয়ার অনুরোধ করেছেন।সাংবাদিকদের প্রশ্নের জবাবে রিজভী বলেন, কুমিল্লা সিটি করপোরেশন নির্বাচন ইসির জন্য একটি অগ্নিপরীক্ষা। নতুন ইসিকে নিয়ে অনেক দলের প্রশ্ন আছে। এই পরীক্ষায় পাস করলে ইসির ওপর দলগুলোর আস্থা তৈরি হবে।রিজভীর সঙ্গে ছিলেন বিএনপির চেয়ারপারসনের উপদেষ্টা আবদুস সালাম ও আবুল খায়ের ভূঞা।
