
ঢাকা বিশ্ববিদ্যালয়ের অপরাজেয় বাংলার পাদদেশে আজ বুধবার সকালে শিক্ষার্থীরা সমাবেশ করে। ঢাকা বিশ্ববিদ্যালয়ের সচেতন শিক্ষার্থীবৃন্দের ব্যানারে ওই সমাবেশের আয়োজন করা হয়।
বিশ্ববিদ্যালয়ের উপাচার্য, শিক্ষক-কর্মচারীসহ সাধারণ শিক্ষার্থীদের ওপর হামলা এবং শিক্ষার পরিবেশ ধ্বংসের প্রতিবাদে এর আয়োজন বলে সমাবেশে জানানো হয়।
ছাত্রী নিপীড়নের বিচারসহ চার দফা দাবিতে গতকাল মঙ্গলবার উপাচার্যকে অবরুদ্ধ করায় ছাত্রলীগের মারধরের শিকার হন ঢাকা বিশ্ববিদ্যালয়ের একদল শিক্ষার্থী। হামলা ও মারামারির ঘটনায় প্রায় অর্ধশত শিক্ষার্থী আহত হন। তাঁদের মধ্যে বাম ছাত্রসংগঠন ও সাধারণ শিক্ষার্থীর সংখ্যা ৪০। আর ছাত্রলীগের ১২ জন নেতা-কর্মী আহত হন। গতকাল বিকেলে উপাচার্যকে তাঁর কার্যালয়ের সামনে ঘেরাও করাকে কেন্দ্র করে হামলা ও মারামারির ঘটনা ঘটে।
গতকালের ওই ঘটনার পরিপ্রেক্ষিতেই আজকের সমাবেশ। সমাবেশে বক্তারা বিশ্ববিদ্যালয়ে সংঘটিত ঘটনার নেপথ্যে বাম সংগঠনের কয়েকজন নেতার হাত রয়েছে বলে অভিযোগ করেন। তাঁরা এসব নেতাকে বহিষ্কারের দাবি করেন।
সমাবেশে অপরাজেয় বাংলার সামনে বিপুলসংখ্যক সাধারণ ছাত্রছাত্রী জড়ো হন। পরে অপরাজেয় বাংলার পাদদেশ থেকে শিক্ষার্থীরা রাজু ভাস্কর্যে গিয়ে জড়ো হয়।
এসব শিক্ষার্থীর কয়েকজন প্রথম আলোকে বলেন, তাঁদের হল থেকে ছাত্রলীগের নেতারা সমাবেশে আসার জন্য বলেছেন।
