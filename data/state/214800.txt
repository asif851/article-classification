
আইএস এক কিশোরের ছবি প্রকাশ করে তাকে বাংলাদেশি বলে দাবি করেছে। তার নাম আবু মুহাম্মাদ আল-বাঙ্গালী বলে উল্লেখ করেছে তারা। বলেছে, হজরত শাহজালাল আন্তর্জাতিক বিমানবন্দর গোলচত্বরের কাছে পুলিশের একটি তল্লাশিচৌকিতে সে বোমা হামলা চালিয়ে নিহত হয়েছে।আইএসের খবরাখবর বাংলায় অনুবাদ করে প্রকাশকারী ওয়েবসাইট আত-তামকীন গত রোববার তার ছবিসহ একটি প্রতিবেদন প্রকাশ করে এ দাবি করে।জানতে চাইলে পুলিশের কাউন্টার টেররিজম ইউনিটের উপকমিশনার মহিবুল ইসলাম খান গতকাল প্রথম আলোকে বলেন, প্রতিবেদনটি তাঁদেরও নজরে এসেছে। ছবিটি অনেক আগের। গত ২৪ মার্চ সন্ধ্যায় বিমানবন্দরের মোড়ে নিহত জঙ্গির লাশের ছবি দেখে তার স্বজনেরা আয়াদ হাসান বলে শনাক্ত করেছিলেন। সেই ছবির সঙ্গে এই ছবি মিলিয়ে দেখা হচ্ছে।আয়াদ হাসানের বাসা ঢাকার মিরপুরে। ও লেভেলের পরীক্ষার্থী আয়াদ এবং তার খালাতো ভাই রাফিদ আল হাসান গত বছরের আগস্টে বাড়ি ছেড়ে যায়। তারা বাসায় চিরকুট লিখে রেখে যায়।গতকাল যোগাযোগ করা হলে আয়াদের মা মুনমুন আহমেদ প্রথম আলোকে বলেন, ‘সীতাকুণ্ডে পুলিশি অভিযানের পরপরই আমরা ডিএনএ নমুনা দিয়ে এসেছি। নমুনা মিলিয়ে দেখার পর নিশ্চিত হওয়া যাবে, আমার ভাগ্যে কী ঘটেছে।’পুলিশের একটি সূত্র জানায়, আয়াদের শৈশব কেটেছে সৌদি আরবে, তার বাবা-মায়ের সঙ্গে। একসময় তারা সপরিবার দেশে ফিরে আসে। ষষ্ঠ শ্রেণিতে পড়ার সময় আয়াদের বাবা মারা যান। মা মুনমুন আহমেদ মিরপুরে বাবার বাড়ির কাছে একটি বাড়িতে দুই ছেলেকে নিয়ে থাকতেন। ছেলেকে স্কুলে ও কোচিংয়ে নিজেই নিয়ে যেতেন। তবে নানাবাড়িতে সে একাই যেত। তার সমবয়সী খালাতো-মামাতো ভাইদের সঙ্গে থাকত। খালাতো ভাই রাফিদের নানাবাড়ির নিচতলায় একটি মসজিদ ও হাফেজি মাদ্রাসা আছে। সেখানেই তাকে বিপথগামী করা হয় বলে মুনমুন আশঙ্কা করেন।‘আর মুশরিকদের সঙ্গে যুদ্ধ কর সমবেতভাবে’ শিরোনামে আত-তামকীনে আয়াদের ছবিসহ প্রকাশিত ওই প্রতিবেদনে দাবি করা হয়, আবু মুহাম্মাদ আল-বাঙ্গালী ঢাকায় বিমানবন্দরের সামনে হামলা চালিয়ে নিহত হয়। এর একদিন পর সিলেটে তাদের ‘মুজাহিদদের এক ঘাঁটিতে’ হামলার চেষ্টা চালায়, এ সময় ‘মুজাহিদদের’ বোমার বিস্ফোরণে কয়েক ডজন হতাহত হয়। তার আগে ঢাকার আশকোনায় র্যাবের ফোর্সেস ব্যারাকের ভেতরে বোমা বিস্ফোরণে আইএসের আরেক মুজাহিদ জড়িত ছিলেন বলে দাবি করা হয়।এ ছাড়া ঢাকার মিরপুরের আয়াদ হাসানের ছবি দিয়ে তার মৃত্যুর খবর নিশ্চিত করলেও সিলেটের আতিয়া মহল বা আশকোনায় বোমা হামলাকারীর পরিচয় প্রকাশ করেনি আইএসের কথিত ওই প্রতিবেদনে। অবশ্য এ দেশে আইএসের উপস্থিতি এবং এ ধরনের দাবিকে বরাবরই নাকচ করে দিয়ে আসছে সরকার ও আইনশৃঙ্খলা রক্ষাকারী বাহিনীগুলো।
 
