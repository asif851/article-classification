
প্রস্তাবিত শিক্ষা আইনের খসড়া চূড়ান্ত করে মানুষের মতামত নেবে শিক্ষা মন্ত্রণালয়। এ জন্য যে প্রাথমিক খসড়াটি শিক্ষা মন্ত্রণালয়ের ওয়েবসাইটে দেওয়া হয়েছিল, সেটি প্রত্যাহার করে নেওয়া হয়েছে।
আজ মঙ্গলবার শিক্ষা মন্ত্রণালয়ের ওয়েবসাইটে দেওয়া এক বিজ্ঞপ্তিতে এ কথা বলা হয়।
এ বিষয়ে জানতে চাইলে শিক্ষামন্ত্রী নুরুল ইসলাম নাহিদ প্রথম আলোকে বলেন, খসড়াটি চূড়ান্ত করে সবার মতামত নেওয়া হবে। এ জন্য প্রত্যাহার করা হয়েছে।
শিক্ষা মন্ত্রণালয়ের একটি সূত্র জানায়, মতামত নেওয়ার জন্য খসড়াটি ওয়েবসাইটে দেওয়ার সিদ্ধান্ত হলেও সেটিও চূড়ান্ত না করেই একেবারে প্রাথমিক খসড়াটি ওয়েবসাইটে দেওয়া হয়। এতে প্রশ্নফাঁস করলে চার বছরের কারাদণ্ড ও এক লাখ টাকা জরিমানার বিধান রাখার কথা বলা হয়। এটি প্রচলিত আইনের সঙ্গে সাংঘর্ষিক হওয়ায় এ নিয়ে সমালোচনা শুরু হয়। মূলত এ কারণেই খসড়াটি প্রত্যাহার করা হয়েছে।
মন্ত্রণালয়ের একজন কর্মকর্তা বলেন, আগের সময় অনুযায়ী ২৯ অক্টোবর পর্যন্ত মতামত দেওয়ার কথা ছিল। এখন ২৯ অক্টোবর সভা করে শিক্ষা আইনসহ আরও কয়েকটি প্রস্তাবিত আইনের খসড়া চূড়ান্ত করা হবে। এরপর সেটি মতামতের জন্য দেওয়া হবে।
শিক্ষা মন্ত্রণালয়ের কর্মকর্তাদের সঙ্গে কথা বলে জানা যায়, গত প্রায় সাড়ে চার বছর ধরে এই আইনের খসড়া নিয়ে শুধু টানাটানিই চলছে। কিন্তু আইনটি আর চূড়ান্ত হয় না। এর ফলে জাতীয় শিক্ষানীতি কার্যকরভাবে বাস্তবায়ন করা যাচ্ছে না।
