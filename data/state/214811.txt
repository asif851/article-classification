
সাবেক রাষ্ট্রপতি জিয়াউর রহমানকে স্বাধীন বাংলাদেশের প্রথম রাষ্ট্রপতি দাবি করে সংসদীয় কমিটির অন্য সদস্যদের বাক্যবাণে তুলোধুনো হলেন সরকারি দলের সুবিদ আলী ভূঁইয়া। সদস্যরা সুবিদ আলীকে ভর্ৎসনা করে বলেন, তিনি আওয়ামী লীগের আদর্শ ধারণ করেন না। কেবল সাংসদ হওয়ার সুযোগ নিতে এ দলে আছেন।আজ বুধবার সংসদ ভবনে সরকারি প্রতিষ্ঠান সম্পর্কিত সংসদীয় কমিটির বৈঠকে এ ঘটনা ঘটে।বৈঠক সূত্র জানায়, বাংলাদেশের প্রথম রাষ্ট্রপতি কে—এ নিয়ে সরকারি দলের মুহিবুর রহমান মানিক ও নুরুল মজিদ হুমায়ুনের সঙ্গে সুবিদ আলীর উত্তপ্ত বাক্য বিনিময় হয়। পরে কমিটির সভাপতি শওকত আলীর হস্তক্ষেপে বিতর্কের অবসান হয়।বৈঠকে উপস্থিত একাধিক সদস্য জানান, অন্য সদস্যদের সমালোচনার মুখেও সুবিদ আলী তাঁর অবস্থানে অনড় থাকেন। তবে সুবিদ আলী প্রথম আলোকে বলেন, বৈঠকে এ বিষয়ে কোনো আলোচনা হয়নি। আলোচনা হয়েছে বাংলাদেশ ব্যাংকের রিজার্ভ চুরি, বিশ্ববিদ্যালয় মঞ্জুরি কমিশন (ইউজিসি) ও এসেনশিয়াল ড্রাগ কোম্পানি নিয়ে।কমিটির সভাপতি শওকত আলী বলেন, সুবিদ আলী ভুঁইয়ার সঙ্গে অন্য সদস্যদের যে বিতর্ক হয়েছে, সেটা আলোচ্যসূচির বিষয় ছিল না। তাই বৈঠকের কার্যবিবরণী থেকে এ আলোচনা বাদ দেওয়া হবে।বৈঠকে উপস্থিত একাধিক সদস্য প্রথম আলোকে বলেন, আলোচনার একপর্যায়ে মুহিবুর রহমান ইউজিসির চেয়ারম্যানের কাছে জানতে চান, ১ জুলাই ঢাকা বিশ্ববিদ্যালয়ের প্রতিষ্ঠা বার্ষিকীর স্মরণিকাতে জিয়াউর রহমানকে বাংলাদেশের প্রথম রাষ্ট্রপতি হিসেবে উল্লেখ করা হয়েছে। শিক্ষামন্ত্রীর মতে বিশ্ববিদ্যালয় স্বায়ত্তশাসিত হওয়ায় তাদের হস্তক্ষেপের সুযোগ নেই। কিন্তু ইউজিসি তো এই বিষয়ে ব্যাখ্যা চাইতে পারে।
মুহিবুর রহমান প্রথম আলোকে বলেন, আলোচনার এ পর্যায়ে ইউজিসিরি চেয়ারম্যান কিছু বলার আগেই সুবিদ আলী ভূঁইয়া বলেন, জিয়াই বাংলাদেশের প্রথম রাষ্ট্রপতি। এটা তিনি তাঁর বইতেও লিখেছেন।
বৈঠক সূত্র জানায়, সুবিদ আলীর এই দাবির তীব্র বিরোধিতা করেন মুহিবুর রহমান, নুরুল মজিদ হুমায়ুন, আবদুর রউফ ও নাভানা আক্তার। তাঁরা সুবিদ আলীকে উদ্দেশ করে বলেন, আপনি তো জিয়ারই সৈনিক। আপনার আসনে (কুমিল্লা-১) বিএনপির বড় নেতা মোশাররফ হোসেন। বিএনপির মনোনয়ন পান না। সাংসদ হওয়ার জন্য আপনি এখন আওয়ামী লীগের সঙ্গে আছেন।
বৈঠকে সভাপতির উদ্দেশে চার সাংসদ বলেন, সুবিদ আলীর মতো সুবিধা নিতে বর্তমানে আওয়ামী লীগ ও তার সহযোগী সংগঠনে জামায়াত-শিবিরসহ অন্য মতাদর্শের অনেকেই ঢুকে পড়েছেন। এদের শনাক্ত করা উচিত এবং আলোচনার বিষয়টি বৈঠকের কার্যবিবরণীতে স্থান পাওয়া উচিত।
জানতে চাইলে নুরুল মজিদ হুমায়ুন প্রথম আলোকে বলেন, ‘ঢাকা বিশ্ববিদ্যালয় কর্তৃপক্ষ ভুল করে এমন তথ্য দিয়েছে। কিন্তু সুবিদ আলী ভুঁইয়া কীসের ভিত্তিতে এ তথ্যকে সত্য বলে মনে করেন, তা আমার বোধগম্য নয়। তিনি আগে থেকেই জিয়াউর রহমানের ভক্ত। এক সময় বিএনপিই করতেন। সে জন্যই হয়তো এমন দাবি করছেন।’
সংসদীয় কমিটির ক্ষোভবৈঠকে বাংলাদেশ ব্যাংকের রিজার্ভের অর্থ চুরির তদন্ত প্রতিবেদন প্রকাশ না করায় ক্ষোভ প্রকাশ করা হয়। শওকত আলী বলেন, কমিটির আগামী বৈঠকে অর্থ মন্ত্রণালয়কে কেন্দ্রীয় ব্যাংকের রিজার্ভের অর্থ চুরির তদন্ত প্রতিবেদন উপস্থাপন করতে বলা হবে। গত ফেব্রুয়ারিতে বাংলাদেশ ব্যাংকের রিজার্ভের অর্থ চুরির ঘটনা ঘটে। ওই ঘটনা তদন্ত করে গত ৩০ মে প্রতিবেদন জমা দিয়েছেন সাবেক গভর্নর মোহাম্মদ ফরাসউদ্দিন। অর্থমন্ত্রী আবুল মাল আবদুল মুহিত একাধিকবার তদন্ত প্রতিবেদন প্রকাশের কথা বললেও শেষ পর্যন্ত করেননি।
বৈঠকের কার্যপত্র থেকে জানা যায়, কমিটি রিজার্ভ চুরির ঘটনায় নিউইয়র্কের ফেডারেল রিজার্ভ ব্যাংক, সুইফট, ফিলিপাইনের রিজাল ব্যাংকসহ অন্য কারও দায় আছে কি না তা জানতে চেয়েছে। কমিটি ওই ঘটনায় বাংলাদেশের কেউ জড়িত থাকলে তাদের বিরুদ্ধে শাস্তিমূলক ব্যবস্থা নিতে বলেছে। বৈঠকে বিভিন্ন বিশ্ববিদ্যালয়ের ছাত্র-শিক্ষকের বিরুদ্ধে জঙ্গি সম্পৃক্ততার অভিযোগ নিয়ে আলোচনা হয়। ইউজিসি থেকে বলা হয়েছে, জঙ্গিবাদ নির্মূলে বিশ্ববিদ্যালয়গুলোতে পর্যবেক্ষক কমিটি গঠন করা হয়েছে।
শওকত আলীর সভাপতিত্বে বৈঠকে কমিটির সদস্য নূরুল মজিদ মাহমুদ হুমায়ুন, মুহিবুর রহমান মানিক, সুবিদ আলী ভূইয়া, আবদুর রউফ ও নাভানা আক্তার এবং সংশ্লিষ্ট অন্যান্য কর্মকর্তারা উপস্থিত ছিলেন।
