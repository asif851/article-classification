
ইতালির নাগরিক সিজার তাবেলা হত্যা মামলায় গতকাল সোমবার সিসি টিভির সিস্টেম অপারেটর মো. ফয়সাল ও তৌফিকুর রহমান নামের এক ব্যক্তি সাক্ষ্য দিয়েছেন। আসামিপক্ষ দুই সাক্ষীকে জেরা করে।ঢাকার মহানগর দায়রা জজ কামরুল হোসেন মোল্লা এ দুই সাক্ষীর সাক্ষ্য-জেরা শেষে পরবর্তী সাক্ষ্য গ্রহণের জন্য ২০ জুন দিন ধার্য করেছেন।২০১৫ সালের ২৮ সেপ্টেম্বর সন্ধ্যায় গুলশানে দুর্বৃত্তদের গুলিতে সিজার তাবেলা নিহত হন। এ ঘটনায় করা হত্যা মামলার তদন্ত শেষে ২০১৬ সালের ২২ জুন বিএনপির নেতা এম এ কাইয়ুমসহ সাতজনের বিরুদ্ধে অভিযোগপত্র দেন মামলার তদন্ত কর্মকর্তা ডিবি পুলিশের পরিদর্শক গোলাম রাব্বানী।এ মামলার অন্য আসামিরা হলেন কাইয়ুমের ভাই আবদুল মতিন, তামজিদ আহম্মেদ, রাসেল চৌধুরী, মিনহাজুল আরেফিন ওরফে ভাগনে রাসেল, ভাঙ্গারি সোহেল ও শাখাওয়াত হোসেন। এঁদের মধ্যে কাইয়ুম ও সোহেল পলাতক। বাকি পাঁচ আসামি কারাগারে আছেন।
