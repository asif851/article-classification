
চাঁদপুরের মতলব দক্ষিণ উপজেলায় এক স্কুলছাত্রীকে (১৫) ধর্ষণের অভিযোগে মো. ইয়াকুব (২০) নামের এক তরুণকে গ্রেপ্তার করা হয়েছে। আজ শনিবার সকালে ওই ছাত্রী ইয়াকুবকে আসামি করে মামলা করার পর পুলিশ তাঁকে গ্রেপ্তার করে।
এজাহার, পুলিশ এবং ওই ছাত্রীর পরিবারের সদস্যদের সঙ্গে কথা বলে জানা গেছে, আসামি ইয়াকুব সম্পর্কে ওই ছাত্রীর চাচাতো ভাই। ইয়াকুব এলাকায় বখাটে হিসেবে পরিচিত। তিনি প্রায়ই ওই ছাত্রীকে নানাভাবে উত্ত্যক্ত করতেন। গত মঙ্গলবার সকালে পারিবারিক প্রয়োজনে ওই ছাত্রীর মা ঘর থেকে বের হয়ে পাশের বাড়িতে যান। সুযোগ বুঝে ইয়াকুব ওই ছাত্রীর ঘরে ঢুকে মুখে রুমাল চেপে ধর্ষণ করেন। কিছুক্ষণ পর ঘরে ফিরে এলে মাকে ঘটনাটি জানায় ওই ছাত্রী। বিষয়টি মীমাংসার জন্য ওই ছাত্রীর পরিবার স্থানীয় গণ্যমান্য ব্যক্তিদের অনুরোধ করে। স্থানীয়ভাবে মীমাংসা না হওয়ায় ছাত্রীর পরিবার থানায় মামলা করার সিদ্ধান্ত নেয়।
মামলার তদন্ত কর্মকর্তা মতলব দক্ষিণ থানার উপপরিদর্শক (এসআই) মো. আবদুর রাজ্জাক বলেন, শনিবার সকালে ওই ছাত্রী বাদী হয়ে ইয়াকুবকে আসামি করে থানায় মামলা করে। বেলা ১১টায় অভিযান চালিয়ে ইয়াকুবকে তাঁর বাড়ি থেকে পুলিশ গ্রেপ্তার করে। দুপুরে আদালতের মাধ্যমে তাঁকে কারাগারে পাঠানো হয়েছে। শারীরিক পরীক্ষার জন্য ওই ছাত্রীকে চাঁদপুর সদর হাসপাতালে পাঠানো হয়েছে।
