
চলমান সহিংসতা বন্ধ ও সংলাপ শুরু করার পুনরায় আহ্বান জানিয়েছেন সাবেক প্রধান নির্বাচন কমিশনার এ টি এম শামসুল হুদা। আজ শুক্রবার সকালে রাজধানীর জাতীয় প্রেসক্লাবে এক সংবাদ সম্মেলনে তিনি এ আহ্বান জানান। উদ্বিগ্ন নাগরিকদের পক্ষ থেকে এ সংবাদ সম্মেলন করা হয়।উদ্বিগ্ন নাগরিকদের এ আহ্বান বাস্তবায়নে একটি কমিটি ঘোষণা করা হয়। কমিটির আহ্বায়ক এ টি এম শামসুল হুদা। সদস্যরা হলেন তত্ত্বাবধায়ক সরকারের সাবেক উপদেষ্টা এম হাফিজউদ্দিন খান, এ এস এম শাহজাহান, জামিলুর রেজা চৌধুরী, আকবর আলি খান, সি এম শফি সামি, রাশেদা কে চৌধূরী, রোকেয়া আফজাল রহমান, কলাম লেখক ও গবেষক সৈয়দ আবুল মকসুদ, আইনজীবী শাহদীন মালিক, গার্মেন্টস মালিক আনোয়ারুল আলম চৌধুরী পারভেজ, গবেষক আহসান মঞ্জুর ও সুশাসনের জন্য নাগরিকের (সুজন) সম্পাদক বদিউল আলম মজুমদার।সংবাদ সম্মেলনে জানানো হয়, কমিটির সদস্যদের সম্মতিক্রমে তাঁদের এ কমিটিতে অন্তর্ভুক্ত করা হয়েছে। এ কমিটির সদস্যসংখ্যা আরও বাড়ানো হবে। তবে কমিটির কোনো নাম দেওয়া হয়নি।সংবাদ সম্মেলনে সাংবাদিকদের এক প্রশ্নের জবাবে শামসুল হুদা বলেন, অবরোধ, হরতাল ও সহিংসতা বন্ধ এবং সংলাপের উদ্যোগ সমান্তরালভাবেই চালাতে হবে।
