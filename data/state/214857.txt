
রাঙামাটির লংগদু উপজেলা সদরে গতকাল শুক্রবার বিকেলে সোনাহাজি চাকমা (৪০) নামের পার্বত্য চট্টগ্রাম জনসংহতি সমিতির এক সমর্থক গুলিবিদ্ধ হয়েছেন।স্থানীয় সূত্রে জানা গেছে, বিকেল পৌনে চারটার দিকে উপজেলা সদরের কাট্টলতলা এলাকায় কয়েকজন দুর্বৃত্ত এসে সোনাহাজি চাকমাকে পেছন থেকে গুলি করে চলে যায়। ঘটনার পরপরই আহত অবস্থায় সোনাহাজিকে লংগদু উপজেলা স্বাস্থ্য কমপ্লেক্সে নিয়ে যাওয়া হয়। স্বাস্থ্য কমপ্লেক্সের উপসহকারী চিকিৎসা কর্মকর্তা সমীরণ চাকমা জানান, আহত ব্যক্তির অবস্থা আশঙ্কাজনক। তবে গুলি তাঁর বাঁ কাঁধের পেছনে ঢুকে সামনে বেরিয়ে গেছে। তাঁকে রাঙামাটি জেনারেল হাসপাতালে পাঠানো হয়েছে।স্থানীয় একাধিক ব্যক্তি জানান, সোনাহাজি চাকমার বিরুদ্ধে এ বছরের ১২ মার্চ লংগদু উপজেলায় জনসংহতি সমিতির (এমএন লারমা) রাঙামাটি জেলা সাংগঠনিক সম্পাদক সুদীর্ঘ চাকমাসহ চার নেতাকে হত্যার ঘটনায় জড়িত থাকার অভিযোগ রয়েছে। সন্তু লারমার নেতৃত্বাধীন জনসংহতি সমিতির সহ-তথ্য ও প্রচার সম্পাদক সজীব চাকমাও ঘটনার জন্য জনসংহতি সমিতিকে (এমএন লারমা) দায়ী করেছে। তবে জনসংহতি সমিতির (এমএন লারমা) তথ্য ও প্রচার সম্পাদক প্রশান্ত চাকমা অভিযোগ অস্বীকার করে বলেন, ‘আমরা খুনোখুনির রাজনীতির সঙ্গে জড়িত নই। তারা রাজনৈতিক উদ্দেশ্যে আমাদের বিরুদ্ধে অভিযোগ করছে। তা ছাড়া সুদীর্ঘ চাকমাসহ চার নেতাকে হত্যার ব্যাপারে সোনাহাজির জড়িত থাকার বিষয়টি স্থানীয় বাসিন্দারা মনে করলেও আমরা মনে করি না।’ লংগদু থানার ওসি মো. আবুল কালাম চৌধুরী বলেন, ঘটনার পরপরই ঘটনাস্থলে গিয়ে একটি গুলির খোসা ও একটি রিভলবারের ম্যাগাজিন উদ্ধার করেছি। তবে থানায় সন্ধ্যা সাড়ে ছয়টা পর্যন্ত কেউ মামলা করেনি।
