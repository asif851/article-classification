
পূজা ও ঈদের ছুটিতে লঞ্চে অতিরিক্ত যাত্রী ওঠা ঠেকাতে পুলিশ ফোর্স মোতায়েনের সিদ্ধান্ত নিয়েছে আইনশৃঙ্খলা সম্পর্কিত মন্ত্রিসভা কমিটি। আজ বৃহস্পতিবার সচিবালয়ে কমিটির বৈঠকে এ সিদ্ধান্ত নেওয়া হয়। শিল্পমন্ত্রী আমির হোসেন আমু বৈঠক শেষে সাংবাদিকদের এ সিদ্ধান্তের কথা জানান।মন্ত্রী জানান, বৈঠক থেকে স্পর্শকাতর মামলাগুলো দ্রুত নিষ্পত্তির নির্দেশ দেওয়া হয়েছে। সর্বোচ্চ ১৩৫ দিনের মধ্যে এ মামলাগুলো নিষ্পত্তি করতে হবে। দীর্ঘদিন ধরে চলা মামলা জট কমাতে এ সিদ্ধান্ত নেওয়া হয়েছে। কম গুরুত্বপূর্ণ মামলাগুলোও জটিলতা না থাকলে দ্রুত নিষ্পত্তির নির্দেশ দেওয়া হয়েছে।
এ ছাড়া বৈঠকে মোবাইলে চাঁদাবাজি বন্ধ করতে জাতীয় পরিচয়পত্রের কপি যাচাই-বাছাইয়ের পরই সিম অ্যাক্টিভেট করার সিদ্ধান্ত নেওয়া হয়।
