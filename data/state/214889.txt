
চট্টগ্রামে অন্তঃসত্ত্বা স্ত্রী হত্যার দায়ে ফজল করিম (৩৮) নামের এক ব্যক্তিকে মৃত্যুদণ্ডাদেশ দিয়েছেন আদালত। একই সঙ্গে তাঁর এক লাখ টাকা জরিমানা করা হয়েছে।আজ বুধবার চট্টগ্রাম নারী ও শিশু নির্যাতন দমন ট্রাইব্যুনাল-১-এর বিচারক মো. রেজাউল করিম এ রায় দেন।আসামির প্রাপ্য সম্পত্তি থেকে এক লাখ টাকা তুলে ছয় মাসের মধ্যে ক্ষতিগ্রস্তের পরিবারকে দিতে জেলা প্রশাসনকে নির্দেশ দিয়েছেন আদালত।আসামি ফজল করিম চট্টগ্রামের বাঁশখালী উপজেলার পশ্চিম বড়ঘোনা গ্রামের মোজাহের মিয়ার ছেলে। তিনি বর্তমানে কারাগারে আছেন।মামলার সংক্ষিপ্ত বিবরণে জানা গেছে, বিয়ের পর থেকে স্বামী ফজল যৌতুকের জন্য স্ত্রী বিলকিস আক্তারকে নানাভাবে নির্যাতন করতেন। ২০১০ সালের ২১ জুন আসামি ফজল দুই লাখ টাকা যৌতুকের জন্য নির্যাতনের একপর্যায়ে সাত মাসের অন্তঃসত্ত্বা স্ত্রী বিলকিসকে মাথায় আঘাত করেন। এতে বিলকিস মারা যান। হত্যার পর স্বামী বিলকিসের মুখে বিষ ঢেলে এ ঘটনাকে আত্মহত্যা হিসেবে চালানোর চেষ্টা করেন।মামলায় রাষ্ট্রপক্ষের কৌঁসুলি চন্দন তালুকদার প্রথম আলোকে জানান, ওই ঘটনার পর নিহত বিলকিসের বাবা বাদী হয়ে বাঁশখালী থানায় একটি অপমৃত্যুর মামলা করেন। কিন্তু ময়নাতদন্ত প্রতিবেদনে মাথায় আঘাতের প্রমাণ পাওয়া যায়। এর পর ওই বছরের ২ আগস্ট মেয়েটির মা জান্নাত খাতুন বাদী হয়ে ফজল করিমসহ পাঁচজনের বিরুদ্ধে নারী ও শিশু নির্যাতন দমন ট্রাইব্যুনালে হত্যা মামলা করেন। আদালত পুলিশকে এ ঘটনা তদন্তের নির্দেশ দেন।তদন্ত শেষে পুলিশ বিলকিসের স্বামীকে একমাত্র আসামি হিসেবে অভিযুক্ত করে ২০১১ সালের ২২ মার্চ আদালতে অভিযোগপত্র দাখিল করে। আদালত মামলার অভিযোগ গঠন করেন ২০১২ সালের ১৮ সেপ্টেম্বর। মামলায় রাষ্ট্রপক্ষে ১০ জন সাক্ষ্য দেন। আসামিপক্ষে সাফাই সাক্ষ্য দেন দুজন।
