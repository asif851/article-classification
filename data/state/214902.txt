
দিনাজপুর শিক্ষা বোর্ডে মাধ্যমিক স্কুল সার্টিফিকেট (এসএসসি) পরীক্ষার ফলাফলে মেধা বৃত্তি তালিকায় সেরা হয়েছে কুড়িগ্রামের নাগেশ্বরী দয়াময়ী পাইলট একাডেমি। ২০১৫ সালের এসএসসি পরীক্ষার ফলাফলে বিজ্ঞান বিভাগে প্রথম, দ্বিতীয়, তৃতীয়, পঞ্চমসহ এ বিদ্যালয়ে ১৯ শিক্ষার্থী মেধা বৃত্তি পাওয়ায় বোর্ড সেরা হয়েছে।প্রতিবছরের মতো গত মঙ্গলবার মাধ্যমিক ও উচ্চমাধ্যমিক শিক্ষা বোর্ড দিনাজপুর এসএসসি পরীক্ষার ফলাফলের ভিত্তিতে সরকারি নিয়ম ও নীতিমালা মেনে এ ফলাফল প্রকাশ করে।প্রকাশিত মেধা বৃত্তিতে বিজ্ঞান বিভাগে প্রথম মেহেদী হাসান, দ্বিতীয় তৌসিফ ইকবাল, তৃতীয় এ জেড এম মেহেদী হাসান, পঞ্চম তৌফিক ইবনে আমিন, সপ্তদশ বারাতুল ইসলাম। তারা সবাই নাগেশ্বরী দয়াময়ী পাইলট একাডেমির ছাত্র। এ ছাড়া এ প্রতিষ্ঠান থেকে বৃত্তি পাওয়া শিক্ষার্থীরা হলো সুহাত্রা হাসান, জেসিয়া সুলতানা, আবদুল কাইয়ুম, জাহানুর আলম সিদ্দিকী, নাঈমুর রহমান, রাকিবুল হাসান, ওমর ফারুক, খায়রুল আলম, সারাবুন তহুরা, রাওয়ানা মার্জানা, লুনাই টিয়া, জেসমিন নাহার, নিগার সুলতানা, আফসানা ইয়াসমিন। এমন ফলাফলে খুশি মেহেদী হাসান। শিক্ষক মা-বাবার সন্তান হিমেল বলে, ‘কঠোর পরিশ্রম, শিক্ষক ও বাবা-মার পরামর্শ এমন ফলাফলে সহায়তা করেছে।’ প্রতিষ্ঠানের এ সাফল্যে খুবই আনন্দিত প্রধান শিক্ষক কে এম আনিছুর রহমান। তিনি বলেন, ‘বিদ্যালয়ের শিক্ষকেরা অধিক যত্নশীল হয়ে নিয়মিত পাঠদান করায় আমরা এ ফলাফল পেয়েছি। ভবিষ্যতেও এ ধারা অব্যাহত রাখতে চাই।’
