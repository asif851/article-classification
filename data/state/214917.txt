
আজ ২২ শ্রাবণ, ১৪২৪। কবিগুরুর ৭৬তম প্রয়াণবার্ষিকী। ১৩৪৮ বঙ্গাব্দের এই দিনে (৭ আগস্ট-১৯৪১ খ্রি.) তিনি লোকান্তরিত হন। ১৯১৩ সালে তাঁর নোবেল পুরস্কার প্রাপ্তিতে বিশ্বসাহিত্যে বাংলা ভাষা পায় গৌরবময় সম্মান। তাঁর গান বাঙালির নিত্যদিনের জীবনচর্চায় মিশে আছে গভীরভাবে। তিনিই একমাত্র কবি, যিনি দুটি দেশের জাতীয় সংগীতের রচয়িতা। তাঁর সাহিত্যের আবেদন বিশ্বজনীন।রবীন্দ্রনাথ ঠাকুর ছিলেন মহর্ষি দেবেন্দ্রনাথ ঠাকুর-সারদা দেবী দম্পতির চতুর্দশ সন্তান। ঐতিহ্য ও আভিজাত্যের সঙ্গে উদারতা মিলেছিল তাঁদের পারিবারিক ঐতিহ্যে। শৈশবেই তা মুক্ত করে দিয়েছিল তাঁর মন। পরবর্তীকালে বিশেষত বাংলায় পদ্মা, মেঘনা, যমুনা, ইছামতীতে নৌকাভ্রমণের মধ্য দিয়ে বাংলার নিসর্গ ও নদীতীরবর্তী সাধারণ মানুষের জীবনযাত্রার প্রত্যক্ষ অভিজ্ঞতা তাঁর ভেতরে জাগিয়ে তুলেছিল প্রকৃতি ও মানুষের প্রতি অপার ভালোবাসা। বিচিত্র দেশভ্রমণ, সমকালীন ঘটনাবলির তীক্ষ্ণ পর্যবেক্ষণ এবং বিজ্ঞান, দর্শন, রাজনীতিসহ বিভিন্ন ক্ষেত্রের অগ্রগণ্য ব্যক্তিত্বদের সংস্পর্শ তাঁর চিন্তা-চেতনাকে এক সর্বমানবিকতার পথে নিয়ে গিয়েছিল।বিপুল তাঁর রচনা, বিচিত্র তাঁর বিষয়। কবিতা, উপন্যাস, ছোটগল্প, প্রবন্ধ, নাটক, সংগীত, শিশুতোষ রচনা, পত্রসাহিত্যসহ সাহিত্যের সর্বক্ষেত্রকে তিনি সমৃদ্ধ করেছেন বিস্ময়কর সৃজনী প্রতিভায়। চিত্রকলাকেও তিনি সমৃদ্ধ করেছেন স্বকীয় নান্দনিক ভাবনায়। তাঁর গান আমাদের জাতীয় সংগীত। মহান মুক্তিযুদ্ধে তাঁর রচনা প্রেরণা জুগিয়েছে বাঙালির মুক্তির সংগ্রামে। কৃষক ও পল্লি উন্নয়নের কথা ভেবে চালু করেছিলেন কৃষিঋণ ব্যবস্থা। ভেবেছেন শিক্ষা নিয়ে। প্রতিষ্ঠা করেছেন বিশ্বভারতী বিশ্ববিদ্যালয়।আজকের কর্মসূচিকবিগুরুর প্রয়াণ দিবস উপলক্ষে সারা দেশে বিভিন্ন সাংস্কৃতিক ও সামাজিক সংগঠন অনুষ্ঠানের আয়োজন করেছে। দিবসটি উপলক্ষে বিভিন্ন সাংস্কৃতিক ও সামাজিক সংগঠন নানা কর্মসূচি পালন করবে। এ উপলক্ষে বিভিন্ন টিভি চ্যানেল বিশেষ অনুষ্ঠানমালা প্রচারের উদ্যোগ নিয়েছে।বাংলা একাডেমি আজ রোববার বিকেল চারটায় আবদুল করিম সাহিত্যবিশারদ মিলনায়তনে বিশেষজ্ঞ বক্তৃতা ও সাংস্কৃতিক অনুষ্ঠানের আয়োজন করেছে। এতে ‘পরিবেশ, নির্মাণসংস্কৃতি ও রবীন্দ্রনাথ’ শীর্ষক বক্তৃতা দেবেন ভারতের পশ্চিমবঙ্গের বিশিষ্ট স্থপতি, রবীন্দ্র গবেষক ও পরিবেশবিদ অরুণেন্দু বন্দ্যোপাধ্যায় ও সুদেষ্ণা বন্দ্যোপাধ্যায়। সভাপতিত্ব করবেন বাংলা একাডেমির সভাপতি অধ্যাপক আনিসুজ্জামান। রবীন্দ্রসংগীত শোনাবেন শিল্পী কাদেরী কিবরিয়া।জাতীয় সংগীত ও নৃত্যকলা কেন্দ্র মিলনায়তনে বাংলাদেশ শিল্পকলা একাডেমি আয়োজন করেছে ‘রবীন্দ্রনাথ ও বঙ্গবন্ধু’ শীর্ষক আলোচনা ও সংগীতানুষ্ঠান। আলোচনা করবেন শিক্ষাবিদ ও গবেষক হায়াত মামুদ। ছায়ানট সন্ধ্যা সাতটায় রবীন্দ্রপ্রয়াণ দিবসের অনুষ্ঠান আয়োজন করেছে নিজস্ব মিলনায়তনে।
