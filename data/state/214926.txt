
বগুড়ার শিবগঞ্জ উপজেলার মোকামতলা হাট-বাজারের খুদে ব্যবসায়ীরা গতকাল সোমবার থেকে অনির্দিষ্টকালের জন্য ধর্মঘট শুরু করেছেন। হাটের পরিবেশ উন্নত করার দাবিতে বিভিন্ন জায়গায় ধরনা দিয়েও কাজ না হওয়ায় ক্ষুদ্র ব্যবসায়ীরা এ ধর্মঘট শুরু করেন।হাটের সাত থেকে আটজন ব্যবসায়ী বলেন, সপ্তাহের সোম ও বৃহস্পতিবার এই দুদিন হাটবার হলেও প্রতিদিনই এখানে বাজার বসে। এলাকাবাসী এই মোকামতলা হাট-বাজারের ওপরই নির্ভরশীল। তাই প্রতিদিন বিপুল পরিমাণ লোকের সমাগম হয় এখানে। কিন্তু হাটের প্রবেশপথগুলো সরু। পানি ও পয়োনিষ্কাশনের ব্যবস্থা নেই বললেই চলে। বর্ষায় হাটের ভিতর জমে হাঁটুপানি। মোকামতলা কাঁচাবাজার ব্যবসায়ী সমিতির সভাপতি মানিক মিয়া বলেন, ‘ব্যবসায়ীদের দাবিগুলো বাস্তবায়নের জন্য ইজারাদারের লোকজনকে অনেকবার জানানো হয়েছে। তারপরও সমস্যার সমাধান করা হয়নি।’ইজারাদার ওমর ফারুক বলেন, ‘সুষ্ঠু ড্রেনেজ ব্যবস্থা না থাকায় একটু বৃষ্টি হলেই হাটে পানি জমে ভোগান্তির সৃষ্টি হয়। এ কথা আমিও স্বীকার করি। কিন্তু আমার কিছুই করার নেই। যেহেতু ব্যবসায়ীরা ধর্মঘটে গেছেন এখন আমি এলাকার ইউপি চেয়ারম্যান ও ওপর মহলে এ নিয়ে কথা বলব।’ইউপি চেয়ারম্যান মারুফ রহমান বলেন, ‘পানি নিষ্কাশনের নালাগুলো পরিষ্কারের পরও আবর্জনায় ভরে ওঠে। তা ছাড়া হাটের প্রবেশপথের জায়গা অসাধুদের দখলে থাকায় হাটুরেদের প্রতিনিয়ত দুর্ভোগ পোহাতে হয়। এসব সমস্যা সমাধানে বিষয়টি উপজেলা মাসিক সভায় উপস্থাপন করা হবে।’
