
ভারতের পররাষ্ট্রনীতিতে প্রতিবেশীকে অগ্রাধিকার দেওয়া হয়ে থাকে। এ প্রতিবেশীর তালিকার সবার আগে রয়েছে বাংলাদেশ। ঢাকায় ভারতীয় হাইকমিশনের নতুন চ্যান্সেরি কমপ্লেক্সের উদ্বোধন উপলক্ষে এক অনুষ্ঠানে দেশটির পররাষ্ট্রমন্ত্রী সুষমা স্বরাজ এ কথা বলেন। সুষমা বলেন, ‘পড়শি পেহেলে, লেকিন বাংলাদেশ সবচে পেহলে।’
আজ সোমবার সকালে ঢাকার বারিধারায় ভারতীয় হাইকমিশনের চ্যান্সেরি কমপ্লেক্সে এ অনুষ্ঠানে বাংলাদেশের পররাষ্ট্রমন্ত্রী এ এইচ মাহমুদ আলী, স্বাস্থ্যমন্ত্রী মোহাম্মদ নাসিম, পরিবেশ ও বনমন্ত্রী আনোয়ার হোসেন মঞ্জু উপস্থিত ছিলেন।দুই দিনের সফরে গতকাল রোববার ঢাকা পৌঁছান ভারতের পররাষ্ট্রমন্ত্রী। বাংলাদেশের পররাষ্ট্রমন্ত্রী এইচ এম মাহমুদ আলীর সঙ্গে সম্পর্ক প্রসঙ্গে সুষমা বলেন, ‘আমরা দুজন দাদা-দিদি সম্পর্ক পাতিয়ে ফেলেছি।’চ্যান্সেরি ভবন উদ্বোধনের অনুষ্ঠানে সুষমা বলেন, ‘আমাদের তরুণদের ওপর বেশি করে বিনিয়োগ করতে হবে। এতে আমাদের ভবিষ্যৎ নিরাপদ থাকবে।’অনুষ্ঠানে ভারত সরকারের অর্থায়নের ১৫টি উন্নয়ন প্রকল্প উদ্বোধনের ঘোষণা দেওয়া হয়। সুষমা বলেন, ‘নতুন চ্যান্সেরি কমপ্লেক্স উদ্বোধন করতে পেরে আমি খুশি। এ বছর প্রায় ১৪ লাখ বাংলাদেশি নাগরিককে ভিসা দেওয়ার আশা করছি।’চ্যান্সেরি কমপ্লেক্সের উদ্বোধন অনুষ্ঠান শেষে দেশে ফিরছেন সুষমা।
 
