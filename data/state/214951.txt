
যেদিন আবেদন, সে​দিনই বিদ্যুৎ–সংযোগ দেওয়া হবে। আগামী ফেব্রুয়ারি মাস থেকে এই প্রক্রিয়ায় বাসাবাড়িতে বিদ্যুৎ–সংযোগ দেওয়ার কথা জানালেন বিদ্যুৎ​ প্রতিমন্ত্রী নসরুল হামিদ।আজ শনিবার দুপুরে ঢাকা রিপোর্টার্স ইউনিটির (ডিআরইউ) আয়োজনে ‘মিট দ্য প্রেস’ অনুষ্ঠানে সাংবাদিকদের প্রশ্নের জবাবে নসরুল হামিদ এ কথা বলেন।নসরুল হামিদ এই সরকারের মেয়াদে বিদ্যুৎ​ খাতের নানা অগ্রগতির কথা তুলে ধরেন।জ্বালানি তেলের দাম কমানো নিয়ে অর্থমন্ত্রী ও তাঁর (বিদ্যুৎ​ প্রতিমন্ত্রী) বক্তব্যের ভিন্নতার কথা তুলে ধরা হলে নসরুল হামিদ বলেন, ‘আমার কথাই ঠিক। জ্বালানি তেলের দাম কমানোর বিষয়ে প্রস্তাব অর্থমন্ত্রীকে না দিয়ে, দেওয়া হয়েছে প্রধানমন্ত্রীকে। তিনি সেই প্রস্তাব নাকচ করে দিয়েছেন। ফলে অর্থমন্ত্রী কী বলেছেন, সেটা বিবেচ্য নয়।’
১৮ জানুয়ারি জ্বালানি প্রতিমন্ত্রী সচিবালয়ে বলেন, তেলের দাম কমানোর প্রস্তাব নাকচ করে দিয়েছেন প্রধানমন্ত্রী। বিশ্ববাজারে এখন তেলের দাম বাড়ছে। এই পরিস্থিতিতে আর দাম কমানো হচ্ছে না। ওই দিনই সচিবালয়ে অর্থমন্ত্রী বলেন, দাম না কমানোর ব্যাপারে কোনো সিদ্ধান্ত হয়নি।
নসরুল হামিদ বলেন, অকটেন ও পেট্রলের দাম কমানোর চিন্তা করা হয়েছিল। সরকার প্রাইভেট কারে সিএনজিকে নিরুৎসাহিত করতে চায়। সরকার চায় গণপরিবহনে সিএনজির ব্যবহার থাকুক। এসব কারণে পেট্রল ও অকটনের দাম কমানোর কথা ভাবা হয়েছিল। কিন্তু বিশ্ববাজারে তেলের দাম বেড়ে যাওয়ায় সেই প্রস্তাব বাস্তবায়ন হচ্ছে না।
এক প্রশ্নের জবাবে প্রতিমন্ত্রী বলেন, বাগেরহাটের রামপাল বিদ্যুৎকেন্দ্র হবে। রামপালে কাজ চলছে। অনেকেই অনেক কথা বলছেন। কিন্তু সেখানে যে প্রযুক্তি ব্যবহার হচ্ছে, তাতে সুন্দরবনের পরিবেশের ক্ষতির আশঙ্কা নেই।
অনুষ্ঠানে সভাপতিত্ব করেন ডিআরইউর সভাপতি সাখাওয়াত হোসেন আর পরিচালনা করেন সাধারণ সম্পাদক মুরসালিন নোমানী।
