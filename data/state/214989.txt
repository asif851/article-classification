
শ্রমিকদের জীবন নিয়ে পোশাক মালিকদের হেলাফেলার আরেক নাম ‘২০ জনের জন্য গ্রুপ বিমা’। তাও আবার সব কারখানা মেনে চলে না। কারখানায় যত শ্রমিকই থাকুক না কেন, জীবন বিমা করা হয় মাত্র ২০ জনের নামে।সরকার এবং পোশাক মালিকদের সংগঠন বাংলাদেশ তৈরি পোশাক উৎপাদক ও রপ্তানিকারক সমিতি (বিজিএমইএ)—কেউই বিষয়টি নিয়ে মনোযোগী নয়।সাভারের রানা প্লাজায় কারখানা ছিল পাঁচটি। প্রতিটি কারখানা থেকে ২০ জন করে মাত্র ১০০ জনের জীবন বিমা করা ছিল ডেল্টা লাইফ ইনস্যুরেন্স কোম্পানির সঙ্গে। বাকি সবাই ছিলেন জীবন বিমার বাইরে। এর আগে অগ্নি দুর্ঘটনায় ১১২ জনের মৃত্যু হয় তাজরীন ফ্যাশনসে। তাজরীনেও ২০ জন শ্রমিকেরই জীবন বিমা করা ছিল।শ্রমিকদের জীবন বিমা করা না থাকলেও কারখানাগুলোর প্রায় সব যন্ত্রপাতিরই বিমা করা ছিল। কারণ যন্ত্রপাতির বিমা করা ছাড়া ব্যাংক ঋণ পাওয়া যায় না।সদ্য সংশোধিত শ্রম আইনে কারখানায় ১০০ জন শ্রমিক থাকলেই তাঁদের জন্য গ্রুপ বিমা করা বাধ্যতামূলক করা হয়েছে। সংশোধনের আগে তা ছিল ২০০ জনের ক্ষেত্রে। সম্মিলিত গার্মেন্টস শ্রমিক ফেডারেশনের সাধারণ সম্পাদক নাহিদুল ইসলাম বলেন, ‘মালিকেরা আগেও শ্রমিক স্বার্থে কাজ করেনি, এবারও করবে না। কারণ, না করলেও কেউ যে তাঁদের কিছু করতে পারবে না, তা তাঁরা ভালো করেই জানেন।’বিমা কোম্পানির মালিকদের সংগঠন বাংলাদেশ ইনস্যুরেন্স অ্যাসোসিয়েশনের (বিআইএ) সভাপতি শেখ কবির হোসেন প্রথম আলোকে বলেন, ‘তাজরীন ফ্যাশনসে অগ্নিকাণ্ডের পর অল্প প্রিমিয়াম দিয়ে সব শ্রমিকের জন্য জীবন বিমা পলিসি বা দুর্ঘটনা বিমা পলিসি চালুর বিধিবিধান করতে শ্রম মন্ত্রণালয়কে আমরা অনুরোধ করেছিলাম। কিন্তু মন্ত্রণালয় তা আমলে নেয়নি।’
