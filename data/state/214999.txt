
বদলির আদেশকে কেন্দ্র করে চট্টগ্রামের ফটিকছড়ি থানার ভারপ্রাপ্ত কর্মকর্তা (ওসি) এবং সহকারী উপপরিদর্শকের (এএসআই) মধ্যে বাগ্‌বিতণ্ডা হয়েছে। এ সময় একে অপরের প্রতি তেড়ে যান। পরে অন্য পুলিশ কর্মকর্তারা তাঁদের শান্ত করেন। গত শুক্রবার রাত ১০টার দিকে ফটিকছড়ি থানায় ওসির কক্ষে এ ঘটনা ঘটে।
থানা সূত্র জানায়, এএসআই মো. শাহাব উদ্দিনকে সম্প্রতি চট্টগ্রাম থেকে বান্দরবান জেলা পুলিশে বদলি করা হয়। শুক্রবার রাতে বদলির আদেশসংক্রান্ত চিঠি পান তিনি। এটি মেনে নিতে না পেরে ওসি জাকির হোসাইন মাহমুদের সঙ্গে বাগ্‌বিতণ্ডায় জড়ান তিনি। এ ঘটনার পর রাত সাড়ে ১১টার দিকেই হাটহাজারী সার্কেলের সহকারী পুলিশ সুপার (এএসপি) আবদুল্লাহ আল মাসুম ফটিকছড়ি থানায় আসেন।
ঘটনার প্রত্যক্ষদর্শী উপপরিদর্শক মো. ইরফান উদ্দিন বলেন, দুই কর্মকর্তার মধ্যে কথা-কাটাকাটি হয়েছে। একজন আরেকজনের দিকে তেড়ে গেছেন। এর বেশি কিছু হয়নি।
ওসি জাকির হোসাইন মাহমুদ মুঠোফোনে প্রথম আলোকে বলেন, এসপি (পুলিশ সুপার) কার্যালয় থেকে এএসআই মো. শাহাব উদ্দিনকে বদলি করা হয়। কিন্তু তিনি যেতে চাইছেন না। এ নিয়ে তাঁর সঙ্গে কথা-কাটাকাটি হয়েছে। পরে হাটহাজারী সার্কেলের এএসপি এসে তাঁকে নিয়ে যান।
কনস্টেবল থেকে পদোন্নতি পেয়ে পাঁচ মাস আগে ফটিকছড়ি থানায় এএসআই হিসেবে যোগ দেন মো. শাহাব উদ্দিন।
ওসির সঙ্গে তর্কে জড়ানোর বিষয়ে বক্তব্য জানতে শাহাব উদ্দিনের সঙ্গে মুঠোফোনে গতকাল বিকেলে যোগাযোগের চেষ্টা করা হয়। তবে তাঁর ফোন বন্ধ পাওয়া যায়।
জানতে চাইলে হাটহাজারী সার্কেলের এএসপি আবদুল্লাহ আল মাসুম বলেন, একসঙ্গে থাকলে টুকটাক কথা-কাটাকাটি হয়ে থাকে। রাতে তাঁর থানায় আসার ব্যাপারে জানতে চাইলে বলেন, নিয়মিত টহলে গেছেন।
