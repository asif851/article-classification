
চলতি বছরে চট্টগ্রাম শিক্ষা বোর্ডে এইচএসসিতে পাসের হার ও জিপিএ–৫ পাওয়া শিক্ষার্থীর সংখ্যা কমেছে। এবারের পাসের হার ৬১ দশমিক শূন্য ৯ শতাংশ। পাস করেছেন ৫০ হাজার ৩৪৬ জন। জিপিএ-৫ পেয়েছেন ১ হাজার ৩৯১ শিক্ষার্থী।
গতবার পাসের হার ছিল ৬৪ দশমিক ৬০ শতাংশ। জিপিএ-৫ পেয়েছিলেন ২ হাজার ২৫৩ জন।
এবার বিজ্ঞানে বিভাগে পাসের হার ৭৭ দশমিক ৩৪ শতাংশ। ব্যবসায় শিক্ষা শাখায় পাসের হার ৬৫ দশমিক ৩৬ শতাংশ এবং মানবিক বিভাগে পাসের হার ৪৭ দশমিক ৪৯ শতাংশ।
আজ রোববার দুপুরে বোর্ড মিলনায়তনে ফলাফল ঘোষণা করেন চট্টগ্রাম শিক্ষা বোর্ডের পরীক্ষা নিয়ন্ত্রক মাহবুব হাসান।
চট্টগ্রাম শিক্ষা বোর্ডের অধীনে এ বছর ২৩৮টি কলেজের ৮৩ হাজার ২২৭ জন পরীক্ষার্থী অংশ নেয়। এর মধ্যে ছাত্র পাস করেছেন ২৪ হাজার ৭১৬ জন এবং ছাত্রী পাস করেছেন ২৫ হাজার ৬৩১ জন। চট্টগ্রাম, কক্সবাজার ও তিন পাবর্ত্য জেলার ৯৮ কেন্দ্রে এই পরীক্ষা অনুষ্ঠিত হয়।
নগরসহ চট্টগ্রামের ৬১টি কেন্দ্রে ৬১ হাজার ৪৪২ জন, কক্সবাজার জেলার ১৪টি কেন্দ্রে ৮ হাজার ৯৯৯ জন, রাঙামাটি জেলার ১০টি কেন্দ্রে ৫ হাজার ১১৫ জন, খাগড়াছড়ি জেলার ৯টি কেন্দ্রে ৫ হাজার ৮৬৬ জন এবং বান্দরবান জেলার ৪টি কেন্দ্রে ১ হাজার ৭৭১ জন পরীক্ষার্থী অংশগ্রহণ করে। চট্টগ্রাম শিক্ষা বোর্ডের নির্ধারিত ওয়েবসাইটে (http://bise-ctg.portal.gov.bd/), মুঠোফোনে এবং সংশ্লিষ্ট প্রতিষ্ঠানের মাধ্যমে এই ফলাফল জানতে পারবে পরীক্ষার্থীরা।
