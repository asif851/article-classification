
টাঙ্গাইলের ধনবাড়ী উপজেলার নওয়াব ইনস্টিটিউশনের শতবর্ষপূর্তি উৎসব আজ। এই উৎসবে প্রধান অতিথি হিসেবে যোগ দিতে রাষ্ট্রপতি মো. আবদুল হামিদ আজ মঙ্গলবার ধনবাড়ী আসছেন।শতবর্ষ পূর্তি উৎসবকে সামনে রেখে ইনস্টিটিউশনের আঙিনাসহ পুরো ধনবাড়ী পৌর শহরে আলোকসজ্জার ব্যবস্থা করা হয়েছে। বিভিন্ন স্থানে দৃষ্টিনন্দন তোরণ নির্মাণসহ নানাভাবে শহরকে সজ্জিত করা হয়েছে।শিক্ষাপ্রতিষ্ঠানের প্রাক্তন শিক্ষার্থী প্রবীণ লেখক আবু মোহাম্মদ মোতাহ-হার জানান, ধনবাড়ীর নবাব সৈয়দ নওয়াব আলী চৌধুরীর উদ্যোগে ১৯১০ সালের ১৪ ডিসেম্বর ধনবাড়ী নওয়াব ইনস্টিটিউশন প্রতিষ্ঠা করা হয়। বিদ্যালয়টির সুরম্য ভবনটি নওয়াব আলী চৌধুরী ১৯২৯ সালে নির্মাণ করেন। এ বিদ্যালয়ের প্রথম প্রধান শিক্ষক ছিলেন চন্দ্রনাথ তালুকদার এবং পরিচালনা কমিটির প্রথম সম্পাদক ছিলেন মৌলভি রোস্তম আলী।ধনবাড়ী উপজেলা নির্বাহী কর্মকর্তা শামীম আরা জানান, উৎসবের প্রধান অতিথি রাষ্ট্রপতি মো. আবদুল হামিদ দুপুরে হেলিকপ্টারযোগে ধনবাড়ী কলেজ মাঠে অবতরণ করবেন।
