
সাভারের রানা প্লাজা ধসের ঘটনায় ভবনের মালিক ও পাঁচ পোশাক কারখানার মালিকদের দায়ী করেছে বিজিএমইএ। একই সঙ্গে তৈরি পোশাকশিল্পের মালিকদের এই সমিতি বলেছে, কলকারখানা অধিদপ্তরের পরিদর্শক ও প্রকৌশল বিভাগ এবং রাজউক এই ঘটনার দায় এড়াতে পারে না। রানা প্লাজা ধসের দুই মাস পর প্রকাশিত বিজিএমইএর তদন্ত প্রতিবেদনে এসব বিষয় উঠে এসেছে। আজ বুধবার দুপুরে বিজিএমইএ ভবনে এক সংবাদ সম্মেলনে প্রতিবেদনটি প্রকাশ করা হয়। তদন্ত কমিটির আহ্বায়ক বিজিএমইএর সহসভাপতি এস এম মান্নান পুরো প্রতিবেদনটি পড়েন। অনুষ্ঠানে বিজিএমইএর সভাপতি আতিকুল ইসলাম উপস্থিত ছিলেন। প্রতিবেদনে ভবনধসের নয়টি সম্ভাব্য কারণ উল্লেখ করেছে কমিটি। এ ছাড়া প্রতিবেদনে ছয়টি পৃথক সুপারিশও করা হয়েছে। 
ভবনধসের নয়টি সম্ভাব্য কারণের মধ্যে ছয়তলার অনুমোদন নিয়ে নয়তলা করা, ভবন নির্মাণে নিম্নমানের সামগ্রী ব্যবহার, ভবনের পিলারের ভারবহন ক্ষমতা কমপক্ষে সাড়ে তিন হাজার পিএসআই থাকার কথা থাকলেও বাস্তবে ছিল মাত্র দুই হাজার ৩০০ পিএসআই, বিভিন্ন তলায় ভারী জেনারেটর স্থাপন, ভবনে অতিরিক্ত কাঁচামালসহ কাপড় ও তৈরি পোশাক মজুদ, ধারণক্ষমতার অতিরিক্ত শ্রমিক-কর্মচারী থাকা অন্যতম। 
গত ২৪ এপ্রিল সকালে সাভারের রানা প্লাজা ধসের ঘটনায় সহস্রাধিক পোশাকশ্রমিক নিহত হন। এ ঘটনার চার দিন পর এস এম মান্নানকে আহ্বায়ক করে নয় সদস্যের তদন্ত কমিটি গঠন করে বিজিএমই। পরে আরও দুজনকে কমিটিতে অন্তর্ভুক্ত করা হয়। ওই সময় ১০ দিনের মধ্যে কমিটিকে প্রতিবেদন দিতে বলা হয়েছিল। তবে শেষ পর্যন্ত প্রায় দুই মাস পর তদন্ত প্রতিবেদন দিল বিজিএমইএ।
