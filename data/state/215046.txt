
প্রতিষ্ঠার প্রায় ১১ বছর পর স্থায়ী ক্যাম্পাসে শিক্ষা কার্যক্রম শুরু করেছে সিলেটের প্রথম বেসরকারি বিশ্ববিদ্যালয় ‘লিডিং ইউনিভার্সিটি’। সিলেট শহরের উপকণ্ঠে কামালবাজারের রাগীবনগরে নবনির্মিত একাডেমিক ভবনে গতকাল শনিবার থেকে পাঠদান শুরু হয়। স্থায়ী ক্যাম্পাসটি গত শুক্রবার বিশ্ববিদ্যালয়ের উপাচার্য মো. কিসমাতুল আহসান উদ্বোধন করেন।লিডিং ইউনিভার্সিটি ২০০২ সাল থেকে যাত্রা শুরু করে। নগরের কেন্দ্রস্থলের মধুবন বিপণিবিতানে অস্থায়ী ক্যাম্পাসে চলছিল বিশ্ববিদ্যালয়ের শিক্ষা কার্যক্রম।বিশ্ববিদ্যালয় সূত্রে জানা গেছে, রাগীবনগরে নবনির্মিত পাঁচতলা ভবনে ব্যবসায় প্রশাসন ও সিভিল ইঞ্জিনিয়ারিং বিভাগের পাঠদান শুরুর মধ্য দিয়ে স্থায়ী ক্যাম্পাসে বিশ্ববিদ্যালয়ের কার্যক্রম শুরুর আনুষ্ঠানিকতা সম্পন্ন হয়েছে। স্থায়ী ক্যাম্পাসের উদ্বোধনকালে লিডিং ইউনিভার্সিটির ট্রাস্টি বোর্ডের সদস্য মো. আবদুল হান্নানসহ অন্য কর্মকর্তারা উপস্থিত ছিলেন।
