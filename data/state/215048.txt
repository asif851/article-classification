
বাংলাদেশের ওয়ার্কার্স পার্টির সভাপতি এবং বেসামরিক বিমান চলাচল ও পর্যটনমন্ত্রী রাশেদ খান মেনন বলেছেন, অবরোধ-হরতালের নামে মানুষ পুড়িয়ে মারার হুকুমদাতার দায় খালেদা জিয়াকেই নিতে হবে। তারকাঁটার বেড়া দিয়ে তিনি মানুষের রুদ্ররোষ থেকে রেহাই পাবেন না।
বিএনপির নেতৃত্বাধীন ২০-দলীয় জোটের অবরোধ-হরতালে পেট্রলবোমা মেরে সহিংসতা ও জ্বালাও-পোড়াওয়ের বিরুদ্ধে গতকাল মঙ্গলবার সারা দেশে ‘সহিংসতা ও নাশকতাবিরোধী দিবস’ পালন করে ওয়ার্কার্স পার্টি। এ উপলক্ষে জাতীয় প্রেসক্লাবের সামনে অনুষ্ঠিত সমাবেশে রাশেদ খান মেনন এসব কথা বলেন। নাগরিক সমাজের সংলাপ আয়োজনের উদ্যোগ প্রসঙ্গে তিনি বলেন, গায়ে মানে না আপনি মোড়ল এসব ব্যক্তি আগুনে পোড়া মানুষগুলোকে নিয়ে একেবারেই নীরব।
বিমান চলাচল ও পর্যটনমন্ত্রী আরও বলেন, গণমাধ্যম যদি ‘এক দিন’ তথাকথিত হরতাল-অবরোধের খবর না প্রচার করত, তাহলে এমনিই তা বন্ধ হয়ে যেত। রাজনীতিতে হেরে গিয়ে খালেদা জিয়া এখন সন্ত্রাসের ওপর নির্ভর করছেন।
 
