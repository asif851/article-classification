
ছাত্রলীগের সভাপতি সাইফুর রহমান সোহাগ বলেছেন, ‘ছাত্রলীগ অতীতে কোনো আন্দোলন-সংগ্রামে বিফল হয়নি। বর্তমানে সন্ত্রাস ও জঙ্গিবাদ নির্মূলেও ছাত্রলীগ ব্যর্থ হবে না। শেখ হাসিনার নেতৃত্বেই আমরা সন্ত্রাস ও জঙ্গিমুক্ত বাংলাদেশ গড়ব।’ আজ বৃহস্পতিবার সন্ধ্যায় রাজধানীর শহীদ সোহরাওয়ার্দী মেডিকেল কলেজ শাখা ছাত্রলীগের কর্মিসভায় প্রধান অতিথির বক্তব্যে সাইফুর রহমান সোহাগ এসব কথা বলেন।সাইফুর রহমান বলেন, ‘বলা হতো মাদ্রাসার ছাত্ররা জঙ্গি হয়ে থাকে। কিন্তু এবার তার ব্যতিক্রম দেখছি। উচ্চবিত্ত পরিবারের উচ্চশিক্ষিত ছেলেরাই জঙ্গিবাদে জড়িয়ে পড়ছে। অছাত্রদের সংগঠন ছাত্রদল ও যুদ্ধাপরাধীদের ছাত্রসংগঠন ছাত্রশিবিরের নোংরা রাজনীতি এবং তাদের বিশেষ কৌশলে কিছু কিছু বেসরকারি শিক্ষাপ্রতিষ্ঠানে জঙ্গিবাদ মাথাচাড়া দিয়ে উঠছে। ছাত্রলীগ তাদের এই অপচেষ্টা সফল হতে দেবে না। তাই দেশের প্রতিটি কলেজ, বিশ্ববিদ্যালয়ে ছাত্ররাজনীতি চালু করতে হবে।’ছাত্রলীগের সাধারণ সম্পাদক এস এম জাকির হোসাইন বলেন, সন্ত্রাস ও জঙ্গিবাদ বর্তমান সময়ের সবচেয়ে বড় সমস্যা। সর্বস্তরের মানুষ যদি সচেতন হয়, তাহলে এ দেশ থেকে জঙ্গিবাদ মোকাবিলা করা সম্ভব হবে। তিনি বলেন, বাংলাদেশের যেখানেই শিক্ষাপ্রতিষ্ঠান থাকবে, সেখানেই ছাত্রসংগঠন থাকবে। ইতিহাস ও ঐতিহ্যের সংগঠন বাংলাদেশ ছাত্রলীগের নেতৃত্বেই ছাত্ররাজনীতিকে আকর্ষণীয় করে তুলতে হবে।শহীদ সোহরাওয়ার্দী মেডিকেল কলেজ শাখা ছাত্রলীগের সভাপতি আনিসুর রহমানের সভাপতিত্বে কর্মিসভায় আরও বক্তব্য দেন ছাত্রলীগের সহসভাপতি তোফাজ্জেল হক, কাজী আবদুস সাত্তার মাহবুব প্রমুখ। কর্মিসভা পরিচালনা করেন কলেজ শাখার সাধারণ সম্পাদক শাহরিয়ার হোসেন।
