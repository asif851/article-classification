
কক্সবাজারের টেকনাফ পৌরসভার নাইট্যংপাড়া এলাকা থেকে বৃহস্পতিবার রাতে পাঁচটি সোনার বার উদ্ধার করেছে বর্ডার গার্ড বাংলাদেশ (বিজিবি)। ইয়াবার খোঁজে অভিযান চালাতে গিয়ে এই সোনার বারের সন্ধান পায় তারা। এ ঘটনায় কাউকে আটক করা না গেলেও একটি নৌকা জব্দ করা হয়েছে।
বিজিবি সূত্র জানায়, মিয়ানমার থেকে ইয়াবা বড়ির চালান টেকনাফের নাইট্যংপাড়া এলাকায় আসছে—এমন তথ্য পায় বিজিবি। সেই সূত্র ধরে, বিজিবির অধিনায়ক লেফটেন্যান্ট কর্নেল আবু জার আল জাহিদের নেতৃত্বে একটি বিশেষ দল নাইট্যংপাড়ার প্যারাবনের ভেতরে অবস্থান নেয়। কিছুক্ষণ পরে একটি নৌকায় চারজন ব্যক্তিকে দেখতে তা থামানোর সংকেত দেওয়া হয়। এ সময় নৌকা থেকে লাফ দিয়ে পালিয়ে যায় ওই ব্যক্তিরা। পরে নৌকাটি জব্দ করা হয়। জব্দ করা নৌকায় তল্লাশি চালালে এক জোড়া স্যান্ডেল পাওয়া যায়। স্যান্ডেলের ওজন ভারী হওয়াই সন্দেহ হয়। এরপর স্যান্ডেলগুলো ব্যাটালিয়ন সদরে এনে কাটা হলে তার ভেতর থেকে পাঁচটি সোনার বার পাওয়া যায়। সেগুলোর মোট ওজন ৮৩১ দশমিক ৫০ গ্রাম।
টেকনাফ ২ বিজিবির অধিনায়ক লেফটেন্যান্ট কর্নেল আবুজার আল জাহিদ প্রথম আালোকে বলেন, ইয়াবা বড়ি খুঁজতে গিয়ে পাওয়া গেল সোনার বার। উদ্ধার করা সোনার বারগুলো টেকনাফ শুল্ক বিভাগে জমা দেওয়া হচ্ছে।
