
প্রধানমন্ত্রী শেখ হাসিনার নামে টাঙ্গাইল মেডিকেল কলেজের নামকরণ করা হবে বলে জানিয়েছেন স্বাস্থ্যমন্ত্রী মোহাম্মদ নাসিম। আজ মঙ্গলবার জাতীয় সংসদে অনির্ধারিত আলোচনায় তিনি এ কথা জানান। এর আগে প্রধানমন্ত্রীর নামে এই মেডিকেল কলেজের নামকরণের দাবি করেন টাঙ্গাইল-৫ আসনের সাংসদ সানোয়ার হোসেন।সানোয়ার হোসেন বলেন, আজ টাঙ্গাইল জেলার মানুষের আনন্দের দিন। প্রধানমন্ত্রী শেখ হাসিনা বঙ্গবন্ধুর স্বদেশ প্রত্যাবর্তন দিবসে (১০ জানুয়ারি) ছয়টি সরকারি ও পাঁচটি আর্মস ফোর্সেস মেডিকেল কলেজ প্রতিষ্ঠার ঘোষণা দিয়েছিলেন। এরই ধারাবাহিকতায় আজ একনেকের বৈঠকে টাঙ্গাইল মেডিকেলের জন্য ৬৩৪ কোটি টাকা প্রকল্প অনুমোদন করা হয়েছে। তিনি টাঙ্গাইল মেডিকেল কলেজের নাম প্রধানমন্ত্রী শেখ হাসিনার নামে করার দাবি তোলেন।পরে মোহাম্মদ নাসিম বলেন, প্রধানমন্ত্রী শেখ হাসিনার নেতৃত্বে স্বাস্থ্য খাতে বিপ্লব ঘটেছে। তাঁর নেতৃত্বে শিশু ও মাতৃমৃত্যু উল্লেখযোগ্য হারে কমে গেছে। প্রধানমন্ত্রী টাঙ্গাইল সফরে গিয়ে সেখানে একটি সরকারি মেডিকেল কলেজ প্রতিষ্ঠার ঘোষণা দিয়েছিলেন। তিনি সেই প্রতিশ্রুতি পূরণ করছেন। সংসদ সদস্যের প্রস্তাবের প্রতি সমর্থন জানিয়ে স্বাস্থ্যমন্ত্রী বলেন, টাঙ্গাইল মেডিকেল কলেজের নাম শেখ হাসিনার নামেই হবে।স্বাস্থ্যমন্ত্রী আরও বলেন, বঙ্গবন্ধু মেডিকেল বিশ্ববিদ্যালয়ের ক্যাম্পাসে একটি এক হাজার শয্যা বিশিষ্ট বিশেষায়িত হাসপাতাল হবে। সেখানে একই ছাতার নিচে ক্যানসারসহ সব ধরনের রোগের চিকিৎসার ব্যবস্থা থাকবে।
