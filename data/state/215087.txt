
কক্সবাজার শহরের খানেকা মসজিদসংলগ্ন এলাকায় গতকাল সোমবার দুপুরে দুর্বৃত্তের ছুরিকাঘাতে গুরুতর আহত হয়েছেন চিকিৎসক আবদুস সালাম। তাঁকে কক্সবাজার সদর হাসপাতালে ভর্তি করা হয়েছে।ছুরিকাঘাতে আবদুস সালামের পিঠ, পাসহ শরীরের বিভিন্ন অংশ কেটে গেছে। জমি দখলের ঘটনাকে কেন্দ্র করে এই ছুরিকাঘাত করা হয় বলে পুলিশ ধারণা করছে।আবদুস সালাম জেলা সিভিল সার্জন কার্যালয়ের মেডিকেল কর্মকর্তা এবং জেলা কারাগারের চিকিৎসক। কয়েক দিন আগে কক্সবাজার মেডিকেল কলেজ এলাকায় ভূমি দখলের অভিযোগে স্থানীয় লোকজন আবদুস সালামের বিরুদ্ধে মানববন্ধন ও প্রতিবাদ সমাবেশ করেছেন।আহত আবদুস সালামের স্ত্রী নাহিদা আকতার বলেন, গতকাল দুপুর সাড়ে ১২টার দিকে হাসপাতাল সড়কের নিজের চেম্বারে রোগী দেখতে যাওয়ার সময় শহরের টেকপাড়া এলাকার মইন উদ্দিনের নেতৃত্বে কয়েকজন যুবক সালামকে এলোপাতাড়ি ছুরিকাঘাত করেন। এরপর স্থানীয় লোকজন আহত সালামকে উদ্ধার করে হাসপাতালে ভর্তি করেন।জেলা গোয়েন্দা পুলিশের (ডিবি) ওসি মনজুর আলম বলেন, হত্যার উদ্দেশ্যে ওই চিকিৎসককে ছুরিকাঘাত করা হয়। জানারঘোনায় জমির দখল নিয়ে আহত চিকিৎসকের সঙ্গে স্থানীয় লোকজনের বিরোধ রয়েছে।
