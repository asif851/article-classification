
দুর্নীতি দমন কমিশনে (দুদক) হাজির হওয়ার জন্য মার্চ পর্যন্ত সময় চেয়েছেন বেসরকারি বিমান সংস্থা ইউনাইটেড এয়ারওয়েজের প্রতিষ্ঠাতা চেয়ারম্যান ও ব্যবস্থাপনা পরিচালক ক্যাপ্টেন তাসবিরুল আহমেদ চৌধুরী। গতকাল রোববার তিনি এই আবেদন করেন।উড়োজাহাজ ক্রয়ে দুর্নীতি ও অর্থ পাচারের অভিযোগ অনুসন্ধানে তাসবিরুল চৌধুরীকে তলব করে ৮ ফেব্রুয়ারি দুদকে হাজির থাকতে বলা হলেও তিনি হাজির হননি।দুদক সূত্র জানিয়েছে, তাসবিরুল আহমেদ চৌধুরী সময় চেয়ে কমিশনের কাছে লিখিত আবেদন করেছেন। আবেদনে জানান, তিনি লন্ডনে চিকিৎসাধীন স্ত্রীর সঙ্গে রয়েছেন। সেখান থেকে ফিরে মার্চের শুরুতে দুদকের জিজ্ঞাসাবাদে হাজির হতে পারবেন বলে জানিয়েছেন।দুদক সূত্রটি জানায়, আন্তর্জাতিক বাজারদর থেকে বেশি দামে উড়োজাহাজ কেনার মাধ্যমে বিদেশে অর্থ পাচারের অভিযোগ রয়েছে ক্যাপ্টেন তাসবিরুলের বিরুদ্ধে। অনিয়মের মাধ্যমে আন্তর্জাতিক দর থেকে অনেক বেশি দামে ২০ বছরের পুরোনো উড়োজাহাজ কিনে শেয়ারবাজার থেকে ৪১৫ কোটি টাকা তুলে নেওয়ার অভিযোগ অনুসন্ধান করছে দুদক। জয়নুল আবেদীন শিবলীর নেতৃত্বাধীন তিন সদস্যের একটি দল এ অভিযোগ অনুসন্ধান করছে।সূত্রটি জানায়, দরপত্রের মাধ্যমে সর্বনিম্ন দরদাতার কাছ থেকে কেনাকাটার নিয়ম থাকলেও ইউনাইটেড এয়ারওয়েজ কর্তৃপক্ষ দরপত্র ছাড়াই শুধু পরিচালনা পর্ষদের একক সিদ্ধান্তে উড়োজাহাজ কিনেছে। নয়টি উড়োজাহাজ কেনার ক্ষেত্রে জ্বালানি সাশ্রয়ের বিষয়টিও দেখা হয়নি বলে অভিযোগ রয়েছে।এ ছাড়া একই সময়ে কেনা একই মডেলের উড়োজাহাজ কেনা হয়েছে ভিন্ন ভিন্ন দামে। এমডি-৮৩ মডেলের তিনটি উড়োজাহাজ কেনার ক্ষেত্রে দাম দেখানো হয় যথাক্রমে ৭৬ লাখ ডলার, ৭৬ লাখ ২০ হাজার ডলার ও ৮৮ লাখ ২৪ হাজার ৫৮০ ডলার।পরিচালনা পর্ষদের চাপের মুখে পুঁজিবাজারে তালিকাভুক্ত ইউনাইটেড এয়ারওয়েজের চেয়ারম্যান ও ব্যবস্থাপনা পরিচালকের পদ থেকে ২০১৪ সালের ২৩ সেপ্টেম্বর ক্যাপ্টেন তাসবিরুল আহমেদ চৌধুরী পদত্যাগ করেন। পরিচালন ব্যয় জোগান দিতে না পারায় বিমান সংস্থাটির অভ্যন্তরীণ ও আন্তর্জাতিক পথের সব বিমান চলাচল অনির্দিষ্টকালের জন্য স্থগিত করা হয়। দুদিন পরে ক্যাপ্টেন তাসবিরুলকে আবার স্বপদে ফিরিয়ে এনে সংকট নিরসন করা হয়।
এদিকে একই অভিযোগ অনুসন্ধানে ১২, ১৫ ও ১৬ ফেব্রুয়ারি ইউনাইটেড এয়ারের ১৬ জন পরিচালক ও সংস্থাটির ক্রয় ব্যবস্থাপককে জিজ্ঞাসাবাদের জন্য তলব করেছে দুদক।
