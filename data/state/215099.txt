
রাজধানীর খিলগাঁও থানা এলাকার একটি বাসা থেকে আজ শুক্রবার পারভীন আক্তার (৪৫) নামের এক নারীর লাশ উদ্ধার করেছে পুলিশ। পারভীন ঢাকা সিটি করপোরেশনের (দক্ষিণ) কর্মচারী ছিলেন বলে পুলিশ জানায়।
খিলগাঁও থানার পুলিশ জানিয়েছে, বেলা পৌনে তিনটার দিকে তিলপাপাড়ার একটি বাড়ির দোতলার কক্ষ থেকে পারভীনের লাশ উদ্ধার করা হয়। তাঁর মুখে আঘাতের চিহ্ন আছে। পচন ধরে যাওয়া লাশটি বিছানার ওপর চিৎ হয়ে পড়েছিল। ময়নাতদন্তের জন্য লাশ ঢাকা মেডিকেল কলেজের মর্গে পাঠানো হয়।খিলগাঁও থানার ভারপ্রাপ্ত কর্মকর্তা (ওসি) মোস্তাফিজ ভূঁইয়া প্রথম আলোকে বলেন, দীর্ঘদিন ধরে তিলপাপাড়ার ওই বাসায় একাই থাকতেন পারভীন। তাঁর এক মেয়ে সোনিয়া ভাটারা থানা এলাকায় থাকেন। সোনিয়ার ভাষ্য মতে, ১৫ অক্টোবর থেকে পারভীনের মুঠোফোন বন্ধ পাওয়া যাচ্ছিল। পরদিন সোনিয়া বাসায় গিয়ে দেখেন, বাইরে থেকে তালা দেওয়া। পরে এ ঘটনায় সোনিয়া খিলগাঁও থানায় তাঁর মা নিখোঁজ রয়েছেন এমন একটি সাধারণ ডায়েরি করেন।ওসি বলেন, আজ বেলা পৌনে তিনটার দিকে সোনিয়া আবারও ওই বাসায় যান। পরে বাড়িওয়ালার সাহায্যে তালা ভেঙে ভেতরে ঢুকে দেখেন বিছানায় পড়ে আছে পারভীনের লাশ। পরে পুলিশকে খবর দেওয়া হয়।সোনিয়ার বরাত দিয়ে ওসি আরও বলেন, পারভীনের তিন বিয়ে হয়েছে। তাঁর তৃতীয় স্বামীর নাম সাব্বির। সাব্বিরের সঙ্গে তাঁর বনিবনা হচ্ছিল না। পারিবারিক ঝামেলার জেরে সাব্বিরের বিরুদ্ধে একটি মামলাও করেছিলেন পারভীন। আদালতে মামলাটি চলছে। ওই মামলার জেরে পারভীনকে হত্যা করা হয়েছে কি না, তা-ও তদন্ত করে দেখা হচ্ছে। তবে সাব্বিরের হদিস পাওয়া যায়নি।
