
 
১৭ বছরের সাজাপ্রাপ্ত আসামি বাছির ফকিরকে (৪২) গ্রেপ্তার করেছে পিরোজপুরের ভান্ডারিয়া থানার পুলিশ। গত শুক্রবার রাতে মাদারীপুরের শিবচর উপজেলার কাঁঠালবাড়ি ফেরিঘাট এলাকা থেকে তাঁকে গ্রেপ্তার করা হয়।
বাছির ফকিরের বাড়ি ভান্ডারিয়া উপজেলার জুনিয়া গ্রামে। ভান্ডারিয়া থানার সহকারী উপপরিদর্শক (এএসআই) আবুল হাসান জানান, বাছির আন্তজেলা ডাকাত দলের সদস্য। ২০০০ সালে বাগেরহাটের শরণখোলা থানায় বাছিরের বিরুদ্ধে অস্ত্র আইনে একটি মামলা হয়। ওই মামলায় ২০০৯ সালের ২৫ জানুয়ারি বাগেরহাটের বিশেষ ট্রাইব্যুনাল-৫–এর বিচারক আসামিকে ১৭ বছরের কারাদণ্ডাদেশ দেন। রায় ঘোষণার আগে থেকে আসামি পলাতক ছিলেন। তাঁর বিরুদ্ধে বিভিন্ন থানায় ডাকাতি, অস্ত্রসহ একাধিক মামলা রয়েছে।
মঠবাড়িয়া সার্কেলের জ্যেষ্ঠ সহকারী পুলিশ সুপার কাজী শাহনেওয়াজ বলেন, আধুনিক প্রযুক্তি ব্যবহার করে পুলিশ বাছিরকে গ্রেপ্তার করে। আজ শনিবার সকালে তাঁকে আদালতে তোলা হবে।
