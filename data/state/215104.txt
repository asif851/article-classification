
মার্কিন রাষ্ট্রদূত ড্যান ডব্লিউ মজীনা বলেছেন, বাংলাদেশের মানুষ উদ্যমী, প্রাণবন্ত, সৃজনশীল, উদার ও শিল্পোদ্যোগী। তাঁরা লড়াকু মনোভাবের বলেও উল্লেখ করেন তিনি। গতকাল বৃহস্পতিবার বেসরকারি চ্যানেল দেশ টিভির নতুন অনুষ্ঠান ‘জীবনের গল্প’-এর পরিচিতি অনুষ্ঠানে মার্কিন রাষ্ট্রদূত এসব কথা বলেন। সাংবাদিকদের জন্য যৌথভাবে এ অনুষ্ঠানের আয়োজন করে দেশ টিভি, ভয়েস অব আমেরিকা ও যুক্তরাষ্ট্রের সাহায্য সংস্থা ইউএসএআইডি। ড্যান মজীনা বলেন, বাংলাদেশ দরিদ্র দেশ নয়। উর্বর মাটি, পানির প্রাচুর্য, বছরে তিন ফসল, প্রাকৃতিক গ্যাস, কয়লা এবং অন্যান্য 
সম্পদের কল্যাণে দেশটি ধনী। পৃথিবীর সবচেয়ে ঘনবসতিপূর্ণ দেশ হওয়ার পরও বাংলাদেশ চালে স্বয়ংসম্পূর্ণ, আগামী এক দশকে খাদ্যে স্বয়ংসম্পূর্ণ হবে। এটা এ দেশের সরকার ও মানুষের বিস্ময়কর সাফল্য।
নাট্যব্যক্তিত্ব ও দেশ টিভির ব্যবস্থাপনা পরিচালক আসাদুজ্জামান নূর স্বাগত বক্তব্যে জানান, স্বাস্থ্যসেবা ও পুষ্টিবিষয়ক অনুষ্ঠান ‘জীবনের গল্প’-এ অর্থায়ন করছে ইউএসএআইডি। ভয়েস অব আমেরিকা অনুষ্ঠানের বিষয়বস্তু ও কিছু কারিগরি বিষয়ে সহায়তা করছে। অনুষ্ঠানে জানানো হয়, প্রতি মাসের দ্বিতীয় ও চতুর্থ শনিবার রাত সোয়া আটটায় এ অনুষ্ঠান প্রচারিত হবে। আগামীকাল ‘বাল্যবিবাহ’ দিয়ে অনুষ্ঠানের যাত্রা শুরু হচ্ছে। অনুষ্ঠানে অন্যান্যের মধ্যে সাংসদ ও দেশ টিভির চেয়ারম্যান সাবের হোসেন চৌধুরী, ভয়েস অব আমেরিকার বাংলা বিভাগের প্রধান রোকেয়া হায়দার এবং ইউএসএআইডির মিশন প্রধান রিচার্ড গ্রিন বক্তব্য দেন।
