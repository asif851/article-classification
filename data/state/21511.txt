
চট্টগ্রাম নগরের ইপিজেড থানার নেভি হাসপাতালের সামনে গতকাল শুক্রবার সন্ধ্যায় সড়ক দুর্ঘটনায় দুজন নিহত ও চারজন আহত হয়েছেন। একটি প্রাইভেট কার নিয়ন্ত্রণ হারিয়ে বৈদ্যুতিক খুঁটির সঙ্গে ধাক্কা দিলে এই হতাহতের ঘটনা ঘটে।নিহত ব্যক্তিরা হলেন শহীদুল ইসলাম (৫৫) ও মো. জাবেদ (৪০)। আহত ব্যক্তিরা হলেন মো. নাছির (৪৫), মো. মোক্তার (৩৮), মো. হাশেম (৪৫) ও মো. রাফি (১০)। আহত ব্যক্তিদের চট্টগ্রাম মেডিকেল কলেজ হাসপাতালে ভর্তি করা হয়েছে।পুলিশ ও প্রত্যক্ষদর্শী সূত্র জানায়, সন্ধ্যা ছয়টার দিকে একটি প্রাইভেট কার দ্রুতগতিতে এসে নেভি হাসপাতালের সামনে বৈদ্যুতিক খুঁটিতে আঘাত করে। এতে গাড়িটি দুমড়ে-মুচড়ে যায়। গাড়ির আরোহীদের মধ্যে শহীদুল ও জাবেদ ঘটনাস্থলে নিহত হন বলে জানান ইপিজেড থানার ভারপ্রাপ্ত কর্মকর্তা (ওসি) আবুল মনছুর। তিনি জানান, আহত ব্যক্তিদের উদ্ধার করে হাসপাতালে পাঠানো হয়। ময়নাতদন্তের জন্য নিহত ব্যক্তিদের লাশ চট্টগ্রাম মেডিকেল কলেজ হাসপাতালের মর্গে পাঠানো হয়।
