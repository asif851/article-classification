
নারায়ণগঞ্জের সাত খুনের দায় সরকার কোনোভাবেই এড়াতে পারে না বলে মন্তব্য করেছেন জাতীয় পার্টির চেয়ারম্যান হুসেইন মুহম্মদ এরশাদ। তিনি বলেছেন, নারায়ণগঞ্জের পর ফেনী ও লক্ষ্মীপুরে রক্ত ঝরছে। নারায়ণগঞ্জের মাটিতে রক্তের দাগ লেগেছে। এ রক্তের দাগ মুছে ফেলতে হবে।আজ শনিবার বিকেলে নারায়ণগঞ্জ শহরের ডিআইটি বাণিজ্যিক এলাকায় প্রয়াত সাংসদ এবং জাতীয় পার্টির অন্যতম প্রেসিডিয়াম সদস্য নাসিম ওসমানের নাগরিক শোক সভায় প্রধান অতিথির বক্তব্যে এরশাদ এসব কথা বলেন।এরশাদ বলেন, ‘আমরা আর রক্ত চাই না। তাই সরকারের কাছে আমাদের আহ্বান, গণতন্ত্র টিকিয়ে রাখতে আতঙ্ক দূর করে শান্তি ফিরিয়ে আনুন।’জেলা জাসদের সভাপতি আবদুস সাত্তারের সভাপতিত্বে শোক সমাবেশে আরও বক্তব্য দেন, জাতীয় পার্টির মহাসচিব জিয়াউদ্দিন আহম্মেদ বাবলু, নারায়ণগঞ্জ-৪ আসনের সাংসদ প্রয়াত নাসিম ওসমানের ছোট ভাই শামীম ওসমান, নারায়ণগঞ্জ-৩ আসনের সাংসদ ও স্বেচ্ছাসেবক পার্টির কেন্দ্রীয় কমিটির সভাপতি লিয়াকত হোসেন খোকা, নারায়ণগঞ্জ জেলা পরিষদের প্রশাসক আবদুল হাই, নারায়ণগঞ্জ মহানগর আওয়ামী লীগের সাধারণ সম্পাদক খোকন সাহা, জেলা ন্যাপ সভাপতি এম এ ওহাব প্রমুখ।
প্রধানমন্ত্রী শেখ হাসিনার বিশেষ দূত এরশাদ আরও বলেন, ‘নাসিম ওসমানের আসন থেকে যাকে প্রার্থী দেব তাকে ভোট দিয়ে বিজয়ী করে আপনারা তার (নাসিম ওসমানের) আত্মাকে শান্তি দেবেন।’
এরশাদ তাঁর বক্তব্যে প্রয়াত নাসিম ওসমানকে ছোট ভাই, সহকর্মী ও সহযোদ্ধা উল্লেখ করে বলেন, ‘তিনি আমাদের হূদয়ে বেঁচে থাকবেন। আমি নারায়ণগঞ্জ এসেছি আপনাদের সঙ্গে দুঃখ ভাগ করে নেব বলে। আজকের উপস্থিতি প্রমাণ করে নাসিম ওসমানকে তার এলাকার লোকজন কতটা ভালোবাসে।’ তিনি সাত খুনসহ সব গুম, খুনের ঘটনার বিচার দাবি করেন।
শামীম ওসমান তাঁর বক্তব্যে বলেন, ‘আমরা যখন ভাইয়ের লাশ কবরে নামাচ্ছিলাম ঠিক তখন মেয়র আইভীসহ একটি পক্ষ আমাদের পরিবারের বিরুদ্ধে বিষোদগার এবং অপপ্রচার শুরু করে।’ তাঁদের জবাব দিতে পাঁচ মিনিট লাগবে উল্লেখ করে শামীম ওসমান বলেন, ‘কিন্তু আমি কোনো জবাব দেব না। আমি আল্লাহর দরবারে বিচার দিয়ে রাখলাম।’
শোক সমাবেশে জাতীয় পার্টির মহাসচিব জিয়াউদ্দিন বাবলু বলেন, নারায়ণগঞ্জে কেন বারবার খুন-সন্ত্রাস হচ্ছে। তিনি এর তীব্র প্রতিবাদ ও নিন্দা জানান।
শোক সভা থেকেই প্রয়াত নাসিম ওসমানের আসনে প্রার্থী ঘোষণা করার কথা থাকলেও শেষ পর্যন্ত জাপা চেয়ারম্যান এরশাদ প্রার্থীর নাম ঘোষণা করেননি। যদিও শোক সমাবেশের মঞ্চের পেছনে একটি গাড়িতে নাসিম ওসমানের স্ত্রী পারভীন ওসমান এবং বড় মেয়ে আফরিন ওসমান বসা ছিলেন। পারভীন ওসমান এ আসনে নির্বাচন করার কথা আগেই জানিয়েছেন।
