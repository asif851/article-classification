
পিরোজপুরের মঠবাড়িয়া উপজেলায় যুবলীগের নেতা বশির হোসেনের বিরুদ্ধে তথ্য ও যোগাযোগপ্রযুক্তি (আইসিটি) আইনের ৫৭ ধারায় মামলা হয়েছে। স্বতন্ত্র সাংসদ রুস্তম আলী ফরাজীর বিরুদ্ধে সামাজিক যোগাযোগের মাধ্যম ফেসবুকে মানহানিকর মন্তব্য করার অভিযোগে এই মামলা হয়।
গতকাল বৃহস্পতিবার রাতে স্থানীয় থানায় মামলাটি করেন উপজেলার বাদুড়তলী গ্রামের শাহাদাৎ হোসেন। উপজেলা যুবলীগের সাধারণ সম্পাদক জুলহাস শাহীন জানান, বশির হোসেন বেতমোর রাজপাড়া ইউনিয়ন যুবলীগের যুগ্ম সাধারণ সম্পাদক।
মামলার অভিযোগে বলা হয়েছে, ২৫ জুলাই পিরোজপুর-৩ (মঠবাড়িয়া) আসনের সাংসদ রুস্তম আলী ফরাজীর বিরুদ্ধে বশির হোসেন তাঁদের ব্যবহৃত নিজস্ব ফেসবুক আইডিতে উসকানিমূলক মন্তব্য করেন। এটি সাংসদ রুস্তম আলী ফরাজীর জন্য মানহানিকর। মামলার এজাহারে উল্লেখ করা হয়, বাদী শাহাদাৎ হোসেন সাংসদ রুস্তম আলী ফরাজীর অনুসারী।
যুবলীগের নেতা বশির হোসেন বলেন, সম্প্রতি সাংবাদিক আজমল হক ও যুবলীগের নেতা নুরুল আমিনের বিরুদ্ধে সাংসদের এক অনুসারী তথ্য ও যোগাযোগপ্রযুক্তি আইনে মামলা করেন। এ কারণে আমি ব্যথিত হয়ে সাংসদ রুস্তম আলী ফরাজীকে নিয়ে ফেসবুকে মন্তব্য করেছি। তবে মন্তব্য সাংসদের জন্য মানহানিকর হবে, এমনটা ভেবে করিনি।
মঠবাড়িয়া সার্কেলের জ্যেষ্ঠ সহকারী পুলিশ সুপার (এএসপি) কাজী শাহনেওয়াজ প্রথম আলোকে বলেন, সাংসদ রুস্তম আলী ফরাজীর বিরুদ্ধে ফেসবুকে মানহানিকর স্ট্যাটাস দেওয়ার অভিযোগে বশির হোসেন নামে এক ব্যক্তির বিরুদ্ধে মামলা হয়েছে।
এর আগে ৬ জুলাই সাংসদ রুস্তম আলী ফরাজীকে নিয়ে ফেসবুকে কটূক্তি করে মন্তব্য করায় দৈনিক সকালের খবর পত্রিকার জ্যেষ্ঠ প্রতিবেদক আজমল হক ও উপজেলার সাপলেজা ইউনিয়ন যুবলীগের নেতা নুরুল আমিনের বিরুদ্ধে তথ্য ও যোগাযোগপ্রযুক্তি আইনে মামলা করা হয়। এ ছাড়া ২৪ জুলাই সাংসদকে হত্যাচেষ্টার অভিযোগে সাপলেজা ইউনিয়নের ছাত্রলীগ, যুবলীগ ও স্বেচ্ছাসেবক লীগের ১০ নেতার বিরুদ্ধে স্থানীয় থানায় মামলা করেন সাংসদের একান্ত সচিব মাসুম বিল্লাহ।
