
মাধ্যমিক ও উচ্চ মাধ্যমিক শিক্ষা বোর্ডের (ঢাকা) সচিব শাহেদুল খবির চৌধুরী গুলিবিদ্ধ হয়েছেন।
গতকাল বৃহস্পতিবার রাতে ঢাকার গুলশানের হোটেল ওয়েস্টিনের কাছে গুলিবিদ্ধ হন শাহেদুল।
বিসিএস সাধারণ শিক্ষা সমিতির মহাসচিব শাহেদুলের ভাষ্য, গতকাল রাতে হোটেল ওয়েস্টিনে বন্ধুদের পুনর্মিলনী অনুষ্ঠান নিয়ে সভা ছিল। সভা শেষে হোটেল থেকে বেরিয়ে সড়কের পাশে অবস্থান করছিলেন তিনি। তাঁর কাছেই পুলিশের কয়েকজন সদস্য কর্তব্যরত ছিলেন। তাঁদের একজনের শটগান থেকে গুলি বেরিয়ে তাঁর শরীর লাগে।
গুলিবিদ্ধ হওয়ার পর শাহেদুলকে রাজধানীর ইউনাইটেড হাসপাতালে নেওয়া হয়।
গুলশান থানার ভারপ্রাপ্ত কর্মকর্তা (ওসি) আবু বকর সিদ্দিক বলেন, ঘটনা খতিয়ে দেখা হচ্ছে। ঘটনার সঙ্গে পুলিশের কোনো সদস্য জড়িত থাকলে ব্যবস্থা নেওয়া হবে।
