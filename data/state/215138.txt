
চট্টগ্রাম বিশ্ববিদ্যালয়ে আধিপত্য বিস্তারকে কেন্দ্র করে আজ সোমবার বেলা সোয়া দুইটার দিকে ছাত্রলীগ ও ছাত্রশিবিরের মধ্যে ধাওয়া-পাল্টাধাওয়া ও গোলাগুলির ঘটনা ঘটেছে।প্রত্যক্ষদর্শীরা জানায়, বিশ্ববিদ্যালয়ের শাহজালাল হলের সামনে বেলা সোয়া দুইটার দিকে ছাত্রলীগ ও শিবিরের কর্মীদের মধ্যে হঠাত্ করেই ধাওয়া-পাল্টাধাওয়া শুরু হয়। একপর্যায়ে তিনটি গুলির শব্দ শোনা যায়। পরে ছাত্রলীগ শাহজালাল হলের সামনে এবং শিবির সোহরাওয়ার্দী হলের সামনে অবস্থান নেয়। পুলিশ দুই পক্ষের মধ্যবর্তী স্থানে অবস্থান নিয়েছে।বিশ্ববিদ্যালয়ের সহকারী প্রক্টর আনোয়ার হোসেন চৌধুরী প্রথম আলো ডটকমকে বলেন, কী কারণে দুই পক্ষের মধ্যে এমন অবস্থার সৃষ্টি হলো তা তিনি জানেন না। দুই পক্ষের মাঝখানে শাহ আমানত হলের সামনে পুলিশ অবস্থান নিয়ে আছে। বর্তমানে পরিস্থিতি শান্ত আছে।
