
যাত্রীসেবার মানোন্নয়ন কর্মসূচির অংশ হিসেবে ২৬ মার্চ থেকে ঢাকা-লন্ডন-ঢাকা রুটে বিজনেস ক্লাস যাত্রীদের জন্য বৈচিত্র্যময় সুস্বাদু খাবার ও বিনোদনের আয়োজন নিয়ে আসছে বিমান বাংলাদেশ এয়ারলাইনস। এ ছাড়া ওই দিন থেকে সব আন্তর্জাতিক ফ্লাইটে ডায়াবেটিক খাবার ও ছোট বাচ্চাদের জন্য ‘কিডস ফুডে’র ব্যবস্থা থাকবে। তবে এ বিষয়ে যাত্রীদের টিকিট বুকিংয়ের সময়ই তা জানাতে হবে।
আজ বৃহস্পতিবার বিমান ফ্লাইট ক্যাটারিং সেন্টারে (বিএফসিসি) এক অনুষ্ঠানে বিমান বাংলাদেশ এয়ারলাইনসের ব্যবস্থাপনা পরিচালক ও সিইও এ এম মোসাদ্দিক আহমেদ এ কর্মসূচির উদ্বোধন করেন।
এখন থেকে বিমান তিন মাস পরপর আন্তর্জাতিক সব ফ্লাইটে যাত্রীদের পছন্দ ও সেবা দানে অভিনব খাবার, সংগীত, সিনেমা ও বাচ্চাদের খেলার ব্যবস্থার মতো বিনোদনের বিষয়গুলো নতুন করে সাজাবে।
অনুষ্ঠানে এ এম মোসাদ্দিক আহমেদ বলেন, বিমান তার সেবার প্রতিটি ক্ষেত্রে ব্যাপক পরিবর্তন আনছে। আকর্ষণীয় যাত্রীসেবা দিতে বিভিন্ন উদ্যোগ গ্রহণ করেছে। তিনি আরও বলেন, এখন থেকে লন্ডন রুটে বিমানের নন-স্টপ ফ্লাইটে বিজনেস ক্লাসের যাত্রীরা বিশ্বমানের যেকোনো এয়ারলাইনসের মতো বিভিন্ন বিচিত্র খাদ্যসম্ভার থেকে পছন্দ অনুযায়ী খাবার নির্বাচন করতে পারবেন। শিগগিরই সব আন্তর্জাতিক রুটে পর্যায়ক্রমে এ সুবিধা চালু করা হবে বলে জানান তিনি।
