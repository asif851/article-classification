
দ্বিতীয় মেয়াদে বাংলাদেশের রাষ্ট্রপতি হিসেবে শপথ নিয়েছেন মো. আবদুল হামিদ। তিনি বাংলাদেশের ২১তম রাষ্ট্রপতি।
আজ মঙ্গলবার সন্ধ্যায় বঙ্গভবনে আবদুল হামিদকে শপথ পড়ান জাতীয় সংসদের স্পিকার শিরীন শারমিন চৌধুরী।
আবদুল হামিদই বাংলাদেশের প্রথম রাষ্ট্রপতি, যিনি টানা দ্বিতীয় মেয়াদে রাষ্ট্রপতির দায়িত্ব পালন শুরু করলেন। ১৯৭১ সালে বাংলাদেশ স্বাধীন হওয়ার পর আবদুল হামিদ ছাড়া আরও ১৬ জন রাষ্ট্রপতি হিসেবে দায়িত্ব পালন করেছেন।
শপথ পাঠের সময় আবদুল হামিদের পরনে ছিল পাঞ্জাবি ও মুজিব কোট।
আজকের শপথ অনুষ্ঠানে প্রধানমন্ত্রী শেখ হাসিনা, প্রধান বিচারপতি সৈয়দ মাহমুদ হোসেন, প্রধান নির্বাচন কমিশনার (সিইসি) কে এম নুরুল হুদা, মন্ত্রিসভার সদস্য, সংসদ সদস্য, তিন বাহিনীর প্রধান, বিভিন্ন দেশের রাষ্ট্রদূতসহ বিভিন্ন পেশার ব্যক্তিরা উপস্থিত ছিলেন।
শপথ অনুষ্ঠান পরিচালনা করেন মন্ত্রিপরিষদ সচিব মোহাম্মদ শফিউল আলম।
চলতি বছরের ৭ ফেব্রুয়ারি মো. আবদুল হামিদকে পরবর্তী রাষ্ট্রপতি হিসেবে নির্বাচিত ঘোষণা করে নির্বাচন কমিশন। নির্বাচনে আবদুল হামিদের কোনো প্রতিদ্বন্দ্বী ছিল না।
এর আগে ২০১৩ সালের ২৪ এপ্রিল প্রথম মেয়াদে বাংলাদেশের রাষ্ট্রপতি হিসেবে শপথ নিয়েছিলেন আবদুল হামিদ।
