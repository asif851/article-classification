
মহান স্বাধীনতা দিবসের প্রতি সম্মান জানিয়ে বাংলাদেশের জাতীয় পতাকা উত্তোলন করেছে যুক্তরাজ্যের সবচেয়ে অভিজাত গির্জা ওয়েস্টমিনস্টার অ্যাবে। গতকাল বৃহস্পতিবার এই গির্জায় বাংলাদেশের মানুষের সুখসমৃদ্ধি কামনা করে বিশেষ প্রার্থনাও হয়।লন্ডনের প্রাণকেন্দ্রে অবস্থিত ‘ওয়েস্টমিনস্টার অ্যাবে’ ব্রিটিশ রাজপরিবারের নিয়ন্ত্রণাধীন। ৯৬০ খ্রিষ্টাব্দে প্রতিষ্ঠিত এই গির্জা ১০৬৬ সাল থেকে রাজপরিবারের আনুষ্ঠানিক উপাসনালয় হিসেবে ব্যবহৃত হচ্ছে। ‘ওয়েস্টমিনস্টার অ্যাবে’ প্রাচীন নির্মাণশৈলি ও অন্যান্য কারুকাজখচিত। রেওয়াজ অনুযায়ী কমনওয়েলথভুক্ত দেশগুলোর জাতীয় দিবসে বিশেষ প্রার্থনার পাশাপাশি সংশ্লিষ্ট দেশের জাতীয় পতাকা উত্তোলন করা হয় ওয়েস্টমিনস্টারে।যুক্তরাজ্যে নিযুক্ত বাংলাদেশের হাইকমিশনার এম এ হান্নান প্রথম আলোকে বলেন, বাংলাদেশের মহান স্বাধীনতা দিবস উপল‌ক্ষে ওয়েস্টমিনস্টার অ্যাবে গতকাল বৈকালিক প্রার্থনার (ইভিনিং প্রেয়ার) আয়োজন করেছিল। এতে আমন্ত্রিত হন এম এ হান্নান। তিনি হাইকমিশনের উচ্চপদস্থ কর্মকর্তাদের সঙ্গে নিয়ে অনুষ্ঠানে উপস্থিত ছিলেন। বিকেল পাঁচটার দিকে ওই প্রার্থনা শুরু হয়। এতে বাংলাদেশের মানুষের সুখ, শান্তি ও সমৃদ্ধির পাশাপাশি নেতৃত্বের মঙ্গল কামনা করা হয়। এই দিন তাঁরা এককভাবে বাংলাদেশের জাতীয় পতাকা উত্তোলন করেন। ওয়েস্টমিনস্টার অ্যাবের এই আয়োজনকে বাংলাদেশের জন্য অত্যন্ত সম্মানের বলে মনে করেন এম এ হান্নান।গতকাল সন্ধ্যায় বাংলাদেশ হাইকমিশনের উদ্যোগে অনুষ্ঠিত হয় মহান স্বাধীনতা দিবসের বর্ণাঢ্য অনুষ্ঠান। পশ্চিম লন্ডনের কেনজিংটন টাউন হলে অনুষ্ঠিত ওই আয়োজনে এক হাজারেরও বেশি অতিথি উপস্থিত ছিলেন। অনুষ্ঠানে যুক্তরাজ্যে অবস্থিত বাংলাদেশ হাইকমিশনের উদ্যোগে স্বাধীনতা দিবসের একটি স্মরণিকা প্রকাশ করা হয়। হাইকমিশনার এম এ হান্নান মুক্তিযুদ্ধের ইতিহাস তুলে ধরে বক্তব্য দেন। মুক্তির গান পরিবেশন করেন স্থানীয় বাংলাদেশি সংগীতশিল্পীরা।
