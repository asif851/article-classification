
দিনাজপুরের কাহারোল উপজেলায় কালি প্রতিমা ভাঙচুর ও এক হিন্দু বাড়িতে অগ্নিসংযোগের অভিযোগ পাওয়া গেছে। গতকাল শনিবার দিবাগত গভীর রাতে কাহারোল উপজেলার সুন্দরপুর ইউনিয়নে একটি পারিবারিক মন্দিরে এ ভাঙচুরের ঘটনা ঘটে।
স্থানীয়রা জানান, ইউনিয়নের মালগ্রাম পানুয়া পাড়া গ্রামে শিক্ষক শচীন্দ্রনাথ দাস এর পারিবারিক ‘টসি কালি মন্দিরে’ ভাঙচুরের ঘটনাটি ঘটেছে। শচীন্দ্রনাথ দাসের স্ত্রী শ্যামলী রানি দাস জানান, রাত ১টার দিকে বাড়ির বাইরে উঠোনে চারটি খড়ের গাদায় আগুনের লেলিহান শিখা দেখতে পান। এ সময় তাঁদের পরিবারের সদস্য ছাড়াও প্রতিবেশীরা সেখানে জড়ো হন। এলাকাবাসীর সহায়তায় পানি ঢেলে প্রায় ৩০ মিনিট চেষ্টার পর আগুন নেভানো সম্ভব হয়।
শচীন্দ্রনাথ দাস জানান, আগুন নেভানোর পর বাড়ির লাগোয়া পারিবারিক মন্দিরে গিয়ে দেখা যায়, মন্দিরে দুটি কালি প্রতিমার মাথা ভেঙে ফেলা হয়েছে। ভাঙা অংশগুলো খুঁজে পাওয়া যায়নি।  ঘটনার সত্যতা নিশ্চিত করে কাহারোল থানার ভারপ্রাপ্ত কর্মকর্তা (ওসি) মো. মনসুর আলী সরকার জানান, খবর পেয়ে রাতেই পুলিশ দ্রুত ঘটনাস্থলে পৌঁছে গ্রামবাসীর সঙ্গে আগুন নেভাতে অংশ নেয়। এই ঘটনায় পুলিশ কাউকে আটক করতে পারেনি। তবে থানায় মামলা দায়েরের প্রস্তুতি চলছে।
এদিকে মন্দিরে হামলার খবর পেয়ে আজ রোববার দুপুরে দিনাজপুর-১ (কাহারোল-বীরগঞ্জ) আসনের সংসদ সদস্য মনোরঞ্জন শীল গোপাল, রংপুর বিভাগের পুলিশের অতিরিক্ত ডিআইজি চৌধুরী মনজুরুল কবির, দিনাজপুরের পুলিশ সুপার মো. হামিদুল আলম, কাহারোল উপজেলা নির্বাহী কর্মকর্তা মো. আসলাম মোল্লা, সহকারী পুলিশ সুপার (বীরগঞ্জ সার্কেল) সুজন সরকার ঘটনাস্থল পরিদর্শনে যান।
পরিদর্শনকালে সাংসদ মনোরঞ্জন শীল গোপাল এ ঘটনাকে ন্যক্কারজনক, অমানবিক এবং হিন্দু ধর্ম ও সম্প্রদায়ের মানুষের ওপর উসকানিমূলক হামলা বলে উল্লেখ করেন। তিনি ঘটনা তদন্ত করে জড়িতদের আইনের আওতায় আনতে পুলিশকে নির্দেশ দেন।
পুলিশ সুপার মো. হামিদুল আলম প্রথম আলোকে বলেন, অতিরিক্ত ডিআইজিসহ তিনি ঘটনাস্থল পরিদর্শন করে এলাকাবাসীকে আতঙ্কিত না হতে এবং থানায় মামলা করার পরামর্শ দিয়েছেন। সেই সঙ্গে ঘটনা তদন্ত করে জড়িতদের খুঁজে বের করার প্রতিশ্রুতি দিয়েছেন।
এ সময় কাহারোল উপজেলা আওয়ামী লীগ সভাপতি এ কে এম ফারুক, উপজেলা পূজা উদ্যাপন পরিষদের সভাপতি গোপেশ চন্দ্র রায়, সুন্দরপুর ইউনিয়ন পরিষদের চেয়ারম্যান শরিফ উদদীন আহমেদসহ স্থানীয় বিশিষ্ট ব্যক্তিরা উপস্থিত ছিলেন।
