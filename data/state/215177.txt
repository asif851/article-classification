
আঙুলের ছাপ (বায়োমেট্রিক) পদ্ধতিতে চলমান সিম নিবন্ধন কার্যক্রমের মেয়াদ আগামী ৩১ মে পর্যন্ত এক মাস বাড়িয়েছে সরকার। এ সময়ের মধ্যে যেসব সিম নিবন্ধিত হবে না, সেগুলো আগামী ১ জুন থেকে স্থায়ীভাবে বন্ধ করে দেওয়া হবে। সিম নিবন্ধন কার্যক্রমের অগ্রগতি নিয়ে আয়োজিত এক সংবাদ সম্মেলনে আজ শনিবার এসব তথ্য জানান ডাক ও টেলিযোগাযোগ প্রতিমন্ত্রী তারানা হালিম।
বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) সম্মেলন কক্ষে আয়োজিত এই সংবাদ সম্মেলনে আরও উপস্থিত ছিলেন বিটিআরসির চেয়ারম্যান শাহজাহান মাহমুদ, ডাক ও টেলিযোগাযোগ বিভাগের অতিরিক্ত সচিব শওকত মোস্তাফাসহ ঊর্ধ্বতন কর্মকর্তারা।
সংবাদ সম্মেলনে জানানো হয়, গত বছরের ১৬ ডিসেম্বর থেকে শুরু হওয়া এ কার্যক্রমে আজ পর্যন্ত নয় কোটি সিম নিবন্ধিত হয়েছে। আর আঙুলের ছাপ না মেলায় ও ভুল তথ্য দেওয়ার কারণে আরও ১ কোটি ২৫ লাখ সিমের নিবন্ধন সফল হয়নি।
প্রতিমন্ত্রী বলেন, ৩১ মে রাত ১২টার পর সব অনিবন্ধিত সিম সম্পূর্ণভাবে বন্ধ হয়ে যাবে। যে সিমগুলো বন্ধ হয়ে যাবে, পরবর্তী ১৫ মাসের জন্য সেগুলোর বিক্রি স্থগিত থাকবে। যাঁরা সিম নিবন্ধন করেননি, তাঁদের বিষয়ে প্রতিমন্ত্রী বলেন, এখনো যাঁরা সিম নিবন্ধন করেননি, তাঁদের পুনর্নিবন্ধনের জন্য সতর্কবার্তাও দেওয়া হবে। এ জন্য অনিবন্ধিত কিছু সিম ১ মে থেকে ৩১ মে পর্যন্ত সময়ের মধ্যে একবারের জন্য দৈবচয়ন ভিত্তিতে তিন ঘণ্টা বন্ধ রাখা হবে।
আরও পড়ুন... 
সিম নিবন্ধনের সময় বাড়ল
