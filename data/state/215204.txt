
হাওর ও জলাভূমির মানুষের জীবন-জীবিকার সংগ্রাম ও সৌন্দর্য তুলে ধরতে রাজধানীর শিল্পকলা একাডেমিতে শুরু হয়েছে ‘জল ও জনের গল্প’ শীর্ষক তিন দিনব্যাপী আলোকচিত্র প্রদর্শনী।‘বিশ্ব জলাভূমি দিবস’ উপলক্ষে গতকাল বৃহস্পতিবার সকালে সেগুনবাগিচার শিল্পকলা একাডেমির ১ নম্বর গ্যালারিতে আলোকচিত্র প্রদর্শনীটির উদ্বোধন করেন পানিসম্পদ প্রতিমন্ত্রী নজরুল ইসলাম এবং ব্র্যাকের প্রতিষ্ঠাতা ও চেয়ারপারসন স্যার ফজলে হাসান আবেদ। বাংলাদেশ হাওর ও জলাভূমি উন্নয়ন অধিদপ্তর এবং ব্র্যাক যৌথভাবে এ প্রদর্শনীর আয়োজন করেছে।আলোকচিত্র প্রদর্শনীতে ১০০টি আলোকচিত্র স্থান পেয়েছে। আলোকচিত্রগুলোতে কিশোরগঞ্জ, সুনামগঞ্জের হাওর অঞ্চলের বসবাসকারী মানুষের জীবন-জীবিকা, সংগ্রাম, সৌন্দর্যের চিত্র ফুটে উঠেছে। ৪ ফেব্রুয়ারি পর্যন্ত সকাল ১০টা থেকে সন্ধ্যা ৭টা পর্যন্ত আলোকচিত্র প্রদর্শনীটি চলবে।বাংলাদেশে ৬৮ লাখ হেক্টর জলাভূমি আছে, যা দেশের মোট ভূমির অর্ধেক। এ বিশাল জলাভূমি এলাকা বিপুল প্রাণবৈচিত্র্যেরও উৎস। বিশ্বের জলাভূমি সংরক্ষণবিষয়ক বৈশ্বিক সংস্থা রামসার কর্তৃপক্ষের কনভেনশন অনুযায়ী ১৯৭১ সাল থেকে প্রতিবছর ২ ফেব্রুয়ারি বিশ্ব জলাভূমি দিবস পালন করা হচ্ছে। দিবসটির এবারের প্রতিপাদ্য ‘দুর্যোগ ঝুঁকি প্রশমনে জলাভূমি’।উদ্বোধনী অনুষ্ঠানে প্রতিমন্ত্রী নজরুল ইসলাম বলেন, হাওর ও জলাভূমির মানুষের জীবনযাত্রার উন্নয়নে ব্র্যাকের ভূমিকা প্রশংসনীয়। সরকার এ বছর ব্র্যাকের সঙ্গে যৌথভাবে দিবসটি পালন করছে। ভবিষ্যতেও সরকার ও ব্র্যাক একসঙ্গে জলাভূমির উন্নয়নে কাজ করবে বলে তিনি আশা প্রকাশ করেন।অনুষ্ঠানে ব্র্যাকের প্রতিষ্ঠাতা ও চেয়ারপারসন ফজলে হাসান আবেদ হাওর ও জলাভূমির উন্নয়নে সরকারের ভূমিকার প্রশংসা করে বলেন, জলাভূমির সংরক্ষণ ও সুষ্ঠু ব্যবহারের ওপর বাস্তুসংস্থান, জীববৈচিত্র্যসহ বড় একটি জনগোষ্ঠীর জীবনযাত্রা ও ভবিষ্যৎ সম্ভাবনা নির্ভর করে। এ অঞ্চলে উল্লেখযোগ্য অবদান রাখতে সরকার, উন্নয়ন সহযোগী ও বেসরকারি প্রতিষ্ঠানগুলোর সঙ্গে একসঙ্গে কাজ করবে বলে তিনি আশা প্রকাশ করেন।আলোকচিত্র প্রদর্শনীর এ আয়োজনে আরও উপস্থিত ছিলেন পানিসম্পদ মন্ত্রণালয়ের সিনিয়র সচিব জাফর আহমেদ খান ও বাংলাদেশ হাওর ও জলাভূমি উন্নয়ন অধিদপ্তরের মহাপরিচালক মো. মুজিবুর রহমান।
