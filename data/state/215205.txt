
রংপুর প্রেসক্লাব ভবনের দোতলায় অবস্থিত সুন্দরবন কুরিয়ার সার্ভিসের অফিসে আজ রোববার দুর্বৃত্তরা আগুন দিয়েছে। আগুনে ওই অফিসের জরুরি কাগজপত্র ও বেশ কিছু টাকা পুড়ে গেছে।সুন্দরবন কুরিয়ার সার্ভিসের ব্যবস্থাপক আজিজুর রহমান প্রথম আলো ডটকমকে জানান, বেলা আড়াইটার দিকে তিনজন যুবক কুরিয়ার সার্ভিসের অফিসে আসেন। হরতালে অফিস খোলা রাখার কারণে তাঁরা অফিসের লোকজনকে হুমকি দেন। এ সময় তাঁরা অফিস ঘর থেকে কুরিয়ার সার্ভিসের ব্যবস্থাপকসহ আরও দুজনকে বের করে দিয়ে পেট্রল ঢেলে আগুন ধরিয়ে দিয়ে সটকে পড়েন। খবর পেয়ে ফায়ার সার্ভিসের লোকজন দ্রুত ঘটনাস্থলে গিয়ে আগুন নেভান।কোতোয়ালি থানার ভারপ্রাপ্ত কর্মকর্তা (ওসি) শাহাবুদ্দিন খলিফা ঘটনার সত্যতা নিশ্চিত করে প্রথম আলো ডটকমকে বলেন, ঘটনার পর প্রেসক্লাব ভবনে একটি বেসরকারি ব্যাংক থাকায় সেখানে অতিরিক্ত পুলিশ মোতায়েন করা হয়েছে।রংপুর প্রেসক্লাবের সাধারণ সম্পাদক ওয়াদুদ আলী জানান, নিচতলায় প্রেসক্লাব কার্যালয়সহ ‘ইত্তেফাক’ ও ‘সমকাল’ পত্রিকার অফিস। তবে সেখানে কোনো অপ্রীতিকর ঘটনা ঘটেনি।
