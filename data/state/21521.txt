
২০টি ফার্মাসিউটিক্যালস কোম্পানির সব ধরনের ওষুধ উৎপাদন আগামী সাত দিনের মধ্যে বন্ধ করতে সংশ্লিষ্ট কর্তৃপক্ষকে নির্দেশ দিয়েছেন হাইকোর্ট। একই সঙ্গে আরও ১৪টি কোম্পানির পেনেসিলিন–জাতীয় অ্যান্টিবায়োটিক ওষুধ উৎপাদন বন্ধের নির্দেশ দেওয়া হয়েছে।
এক রিট আবেদনের প্রাথমিক শুনানি শেষে আজ মঙ্গলবার বিচারপতি সৈয়দ মোহাম্মদ দস্তগীর হোসেন এবং বিচারপতি এ কে এম সাহিদুল হকের সমন্বয়ে গঠিত হাইকোর্ট বেঞ্চ আজ এ আদেশ দেন।
আদেশে বলা হয়, এ বিষয়ে প্রয়োজনীয় ব্যবস্থা নিতে স্বাস্থ্যসচিব, স্বাস্থ্য অধিদপ্তরের মহাপরিচালক, ওষুধ প্রশাসন অধিদপ্তরের পরিচালকসহ চারজনকে দুই সপ্তাহের মধ্যে আদালতে প্রতিবেদন দাখিল করতে হবে।
আদালতে রিট আবেদনকারীর পক্ষে ছিলেন আইনজীবী মনজিল মোরসেদ। আর রাষ্ট্রপক্ষে ছিলেন ডেপুটি অ্যাটর্নি জেনারেল শশাঙ্ক শেখর সরকার। যে ২০ ফার্মাসিউটিক্যালস কোম্পানিকে ওষুধ উৎপাদন বন্ধের নির্দেশ দেওয়া হয়েছে, সেগুলো হলো এক্সিম, এভার্ট, বিকল্প, ডলফিন, ড্রাগল্যান্ড, গ্লোব ল্যাবরেটরি, ন্যাশনাল ড্রাগ, নর্থ বেঙ্গল, রেমো কেমিক্যাল, রিড ফার্মা, জানফা, কাফমা, মেডিকো, স্কাই ল্যাব, স্পার্ক, টুডে, ট্রপিক্যাল, ইউনিভার্সেল, স্টার ও সুনিপুণ।
আর যে ১৪টি কোম্পানিকে অ্যান্টিবায়োটিক উৎ​পাদন বন্ধের নির্দেশ দেওয়া হয়েছে, সেগুলো হলো আদদীন, বেঙ্গল, ব্রিস্টল, ক্রিস্টাল, ইন্দোবাংলা, মিল্লাল, এমএসটি, অরবিট, ফার্মিক, ফিনিক্স, সেভ, রাসা, বেলসেন ও আলকাদ।
