
শরীয়তপুরের নড়িয়া উপজেলার নওপাড়া ইউনিয়নের মালত কান্দি গ্রামে জমি নিয়ে বিরোধের জের ধরে প্রতিপক্ষের হামলায় সুজন মালত (৩৮) নামে একজনের মৃত্যু হয়েছে। আহত হয়েছেন আরও তিনজন।
নিহত সুজন মালত ওই গ্রামের সোবাহান মালতের ছেলে। গত শুক্রবার রাতে হামলার পর গতকাল শনিবার ভোরে ঢাকা মেডিকেল কলেজ হাসপাতালে চিকিৎসাধীন অবস্থায় তাঁর মৃত্যু হয়।
স্থানীয় গ্রামবাসী ও নড়িয়া থানার পুলিশ সূত্রে জানা যায়, দীর্ঘদিন ধরে নওপাড়ার মালত কান্দি গ্রামের সোবাহান মালত ও তাঁর ভাই মান্নান মালতের মধ্যে জমি নিয়ে বিরোধ চলে আসছিল। শুক্রবার রাত আটটার দিকে সুজন মালতসহ কয়েকজন ওই বিরোধ নিষ্পত্তি করতে একই বাড়ির আলী মিয়া মালতের ঘরে বসে আলোচনা করছিলেন। কথা-কাটাকাটির একপর্যায়ে মান্নান মালতের ছেলে জনি মালত (২৮) উত্তেজিত হয়ে উঠেন। পরে জনি মালত, রনি মালত, রতন মালত মিলে প্রতিপক্ষের লোকজনের ওপর ধারালো অস্ত্র দিয়ে হামলা চালান। এ সময় ছুরি দিয়ে সুজনের পেটে আঘাত করা হয়। হামলাকারীদের আঘাতে বাবুল মালত (৪০), ফজিলত বেগম (৫০) ও আলেয়া বেগম আহত হন। তবে গুরুতর আহত অবস্থায় সুজনকে ঢাকা মেডিকেল কলেজ হাসপাতালে নিয়ে গেলে চিকিৎসাধীন অবস্থায় গতকাল শনিবার সকাল সাড়ে ৫টার দিকে সুজন মালত মারা যান। আহত অন্য তিনজনকে ঢাকা মেডিকেল কলেজ হাসপাতালে চিকিৎসা দেওয়া হচ্ছে।
নড়িয়া থানার ভারপ্রাপ্ত কর্মকর্তা (ওসি) ইকরাম আলী মিয়া বলেন, পুলিশ ঘটনাস্থল পরিদর্শন করেছে। ঢাকা মেডিকেল কলেজ হাসপাতালে ময়নাতদন্ত শেষে লাশ পরিবারের সদস্যদের কাছে বুঝিয়ে দেওয়া হবে। এ ঘটনায় এখনো থানায় কোনো লিখিত অভিযোগ করা হয়নি।
