
সিলেটের কৈলাসটিলায় দেশের প্রথম তেল অনুসন্ধান কূপ খনন শুরু হয়েছে। সিলেট গ্যাস ফিল্ডস লিমিটেড (এসজিএফএল) পরিচালিত ওই ক্ষেত্রটিতে তেলকূপটি (কৈলাসটিলা-৭) খনন করছে বাংলাদেশ পেট্রোলিয়াম এক্সপ্লোরেশন অ্যান্ড প্রোডাকশন কোম্পানি (বাপেক্স)। ক্ষেত্রটিতে তেলের অবস্থানও নিশ্চিত হয়েছে বাপেক্সের ত্রিমাত্রিক ভূকম্পন জরিপের মাধ্যমে। ২০১২ সালে চালানো ওই জরিপে কৈলাসটিলা ক্ষেত্রে তেল-গ্যাসের মোট ১৩টি স্তর চিহ্নিত হয়। এর মধ্যে ছয়টি তেলের ও ছয়টি গ্যাসের এবং একটি তেল ও গ্যাসের মিশ্রস্তর।বাপেক্সের ত্রিমাত্রিক জরিপের তথ্য অনুযায়ী, কৈলাসটিলা ক্ষেত্রে প্রায় ১১ কোটি ব্যারেল তেল ও প্রায় এক ট্রিলিয়ন ঘনফুট (টিসিএফ) গ্যাসের মজুত রয়েছে। এর মধ্যে প্রাথমিক হিসাবে প্রায় সাড়ে চার কোটি ব্যারেল তেল ও সাড়ে ৬০০ বিলিয়ন ঘনফুট (বিসিএফ) গ্যাস উত্তোলনযোগ্য। ক্ষেত্রটির তিন হাজার ১৫০ মিটার পর্যন্ত গ্যাস এবং এর পর থেকে তিন হাজার ৬০০ মিটার পর্যন্ত তেলের স্তরগুলোর অবস্থান। কৈলাসটিলা-৭ কূপটিও তিন হাজার ৬০০ মিটার পর্যন্তই খনন করা হবে। এই কূপের মাধ্যমে গ্যাস ও তেলের প্রতিটি স্তরের প্রকৃত অবস্থা পরীক্ষা করে দেখা হবে। কূপটি খননে ২১৮ কোটি ১৮ লাখ টাকা ব্যয় ধরা হয়েছে। কূপটি থেকে দৈনিক ৫০০ ব্যারেল করে তেল উত্তোলন করা সম্ভব হবে বলে এসজিএফএল ও বাপেক্স সূত্র জানায়।পেট্রোবাংলার চেয়ারম্যান অধ্যাপক হোসেন মনসুর গত শুক্রবার কূপটির খননকাজ আনুষ্ঠানিকভাবে উদ্বোধন করেন। প্রথম আলোকে তিনি বলেন, এটি তেলকূপ হিসেবেই খনন করা হচ্ছে। আরও আগেই কূপটি খনন করার পরিকল্পনা ছিল। সে অনুযায়ী খননযন্ত্রও (রিগ, বিজয়-১০) স্থাপন করা হয়েছিল। কিন্তু কিছু কারিগরি সমস্যা দেখা দেওয়ায় কাজটি পিছিয়ে গেছে। তিন মাসের মধ্যে কূপটির খননকাজ শেষ হবে বলেও তিনি উল্লেখ করেন।এর আগে, ১৯৮৬ সালে সিলেটের হরিপুর ক্ষেত্রে একটি গ্যাসকূপ খনন করার সময় স্বয়ংক্রিয়ভাবে তেল উঠতে শুরু করে। মোট পাঁচ লাখ ৮৬ হাজার ব্যারেল তেল ওঠার পর স্বয়ংক্রিয়ভাবেই তা বন্ধ হয়ে যায়। 
