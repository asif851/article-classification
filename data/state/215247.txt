
ফরিদপুরে আগামী শনিবার থেকে শুরু হচ্ছে জসীম পল্লিমেলা। সদর উপজেলার অম্বিকাপুর ইউনিয়নের গোবিন্দপুর গ্রামে পল্লিকবি জসীমউদ্দীনের পৈতৃক বাড়ি ও কুমার নদসংলগ্ন জসীম উদ্যানে পক্ষকালব্যাপী এ মেলা চলবে।জসীম ফাউন্ডেশন ও জেলা প্রশাসন এ মেলার আয়োজন করেছে। অতিরিক্ত জেলা প্রশাসক (সার্বিক) আবদুর রশীদ জানান, শনিবার বেলা তিনটায় জসীম উদ্যানসংলগ্ন জসীম মঞ্চে এ মেলার উদ্বোধনী অনুষ্ঠানের আয়োজন করা হয়েছে।ডেপুটি কালেক্টর নেজারত (এনডিসি) মনদীপ ঘরাই জানান, এ মেলায় প্রায় ২০০ স্টলে গ্রামীণ বাংলার মাটি, তাঁত, কারুপণ্যসহ ঐতিহ্যবাহী লোকজ সামগ্রীর প্রদর্শনী ও বিক্রির ব্যবস্থা থাকবে। পাশাপাশি মেলায় সার্কাস, পুতুল নাচ, মৃত্যুকূপসহ বিভিন্ন প্রদর্শনীর আয়োজন করা হয়েছে। মেলা চলাকালীন জসীম মঞ্চে প্রতিদিন কুষ্টিয়া, রাজবাড়ী, গোপালগঞ্জ, মাদারীপুরসহ ফরিদপুর জেলার সাংস্কৃতিক সংগঠন গান, নাচ ও নাটক প্রদর্শন করবে। আলোচনা সভা, সেমিনার ও সিম্পোজিয়ামেরও আয়োজন করা হয়েছে।১৯৯১ সাল থেকে ফরিদপুরের জসীম উদ্যানে জসীম পল্লি মেলার আয়োজন করা হচ্ছে। ১ জানুয়ারি পল্লিকবির জন্মবার্ষিকী উপলক্ষে এ মেলার আয়োজন করা হয়। ফরিদপুরের সাংস্কৃতিক সংগঠন সাহিত্য পরিষদ সর্বপ্রথম এ মেলার আয়োজন করলেও পরবর্তী সময়ে বাংলাদেশ ক্ষুদ্র ও কুটির শিল্প করপোরেশন (বিসিক), জসীম ফাউন্ডেশন ও জেলা প্রশাসন যুক্ত হওয়ায় মেলার কলেবর ও গুরুত্ব অনেক বেড়েছে।
