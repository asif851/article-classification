
মানবাধিকার সংস্থা অধিকারের সম্পাদক আদিলুর রহমান খানকে ৫৪ ধারার অভিযোগ থেকে অব্যাহতি দিয়েছেন আদালত। আজ বৃহস্পতিবার ঢাকার মহানগর হাকিম মো. নুরু মিয়া এ আদেশ দেন।গত ১০ আগস্ট আদিলুরকে গ্রেপ্তার করা হয়। তাঁকে ফৌজদারি কার্যবিধির ৫৪ ধারায় গ্রেপ্তার দেখানো হয়।তবে গত ৪ সেপ্টেম্বর অধিকার-এর সম্পাদক আদিলুর রহমান খান ও পরিচালক এ এস এম নাসির উদ্দিনের বিরুদ্ধে তথ্যপ্রযুক্তি আইনে অভিযোগপত্র দেয় পুলিশ। রাজধানীর মতিঝিলের শাপলা চত্বরে ৫ মে হেফাজতে ইসলামের সমাবেশে আইনশৃঙ্খলা রক্ষাকারী বাহিনীর অভিযান নিয়ে অসত্য ও বিকৃত তথ্য প্রচারের অভিযোগে এ প্রতিবেদন দেওয়া হয়েছে।গতকাল বুধবার এই অভিযোগপত্র আমলে নিয়েছেন সাইবার ক্রাইম ট্রাইব্যুনাল। ১৯ সেপ্টেম্বর আসামির উপস্থিতিতে অভিযোগ গঠনের বিষয়ে দিন ধার্য করা হয়েছে।আদালত সূত্র জানায়, এ মামলায় অধিকারের পরিচালক এ এস এম নাসির উদ্দিনকে পলাতক আসামি দেখিয়ে তাঁর বিরুদ্ধে গ্রেপ্তারি পরোয়ানা জারি করা হয়েছে। 
 
