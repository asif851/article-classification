
আগামী সপ্তাহের মধ্যে জাতীয় সংসদ নির্বাচনের তফসিল ঘোষণা করবে নির্বাচন কমিশন। আজ বুধবার নির্বাচন কমিশন সচিবালয়ে সাংবাদিকদের প্রশ্নের জবাবে এ কথা জানিয়েছেন নির্বাচন কমিশনার মোহাম্মদ শাহনেওয়াজ। গতকাল মঙ্গলবার নির্বাচন কমিশন ‘যথাসময়ে’ তফসিল ঘোষণা হবে বলে জানিয়েছিল।মোহাম্মদ শাহনেওয়াজ বলেন, তফসিল ঘোষণা প্রসঙ্গে কমিশন দু-একদিনের মধ্যে আলোচনায় বসবে। তফসিল ঘোষণা হবে আগামী সপ্তাহের মধ্যেই।এ ছাড়া গতকাল মঙ্গলবার রাষ্ট্রপতি আবদুল হামিদের সঙ্গে নির্বাচন কমিশন কী নিয়ে আলোচনা করেছে, জানতে চান সাংবাদিকেরা। জবাবে শাহনেওয়াজ বলেন, নির্বাচনের প্রস্তুতি সম্পর্কে তাঁরা রাষ্ট্রপতিকে অবহিত করেন। তাঁরা সুষ্ঠু ও অংশগ্রহণমূলক নির্বাচন নিশ্চিত করতে রাষ্ট্রপতির সহায়তা চান। উত্তরে রাষ্ট্রপতি সাংবিধানিক ক্ষমতার মধ্যে থেকে সর্বোচ্চ সহযোগিতার আশ্বাস দিয়েছেন।
 
