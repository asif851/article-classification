
পটুয়াখালীর বাউফল উপজেলার মদনপুরা ইউনিয়ন পরিষদের (ইউপি) এক সদস্যকে গতকাল রোববার মারধর করা হয়েছে। ভিজিডির তালিকা থেকে নাম বাদ দেওয়াকে কেন্দ্র করে পশ্চিম দ্বিপাশা গ্রামে কয়েকজন নারী এ ঘটনা ঘটিয়েছেন। ওই ইউপি সদস্যের নাম মো. আমির হোসেন। তিনি ওই ইউনিয়নের ১ নম্বর ওয়ার্ডের সদস্য। অভিযোগ রয়েছে, ভিজিডির তালিকা থেকে দুস্থ ও অসহায় নারীদের নাম বাদ দিয়ে অনৈতিক সুবিধা নিয়ে নতুন করে সচ্ছল নারীদের নাম অন্তর্ভুক্ত করেন। এ নিয়ে গতকাল সকালে পশ্চিম দ্বিপাশা গ্রামের কাদের মৃধা বাড়ির সামনে ওই ইউপি সদস্যের সঙ্গে ভিজিডির তালিকা থেকে বাদ পড়া কয়েকজন নারীর কথা-কাটাকাটি হয়। একপর্যায়ে তাঁরা ইউপি সদস্য আমির হোসেনকে মারধর করেন। 
 
