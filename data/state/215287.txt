
গাজীপুর সদর উপজেলার হাতিয়াব এলাকায় গতকাল বুধবার ভোরে চোরের ছুরিকাঘাতে আনোয়ারা খাতুন (৬০) নামে এক বৃদ্ধা নিহত হয়েছেন৷ একই দিন নরসিংদীর শিবপুরে জমিসংক্রান্ত বিরোধের জের ধরে মোসলেহ উদ্দিন (৬৫) নামে এক কৃষককে কুপিয়ে হত্যা করেছে প্রতিপক্ষের লোকজন৷জয়দেবপুর থানার পুলিশ জানায়, আনোয়ারা খাতুন গাজীপুর সদর উপজেলার হাতিয়াব এলাকার বাসিন্দা৷ একই এলাকার বাসিন্দা এবং সাবেক কাউলতিয়া ইউনিয়নের সদস্য আনোয়ার হোসেনের বাড়িতে বুধবার ভোরে একদল চোর হানা দেয়৷ এ সময় বাড়িতে পুরোনো মাটির ঘরে ছিলেন তাঁর মা আনোয়ারা খাতুন৷ ওই ঘরে অানোয়ার তঁার মোটরসাইকেলটি রাখতেন৷ চোরেরা ওই ঘরের দরজা ভেঙে ভেতরে ঢোকে৷ পরে মোটরসাইকেল নিয়ে পালিয়ে যাওয়ার সময় আনোয়ারা চিৎকার শুরু করেন৷ চিৎকার শুনে আনোয়ার ও আশপাশের লোকজন এসে ঘরে ঢুকে আনোয়ারাকে রক্তাক্ত অবস্থায় দেখতে পান৷ পুলিশের ধারণা, চোরের দলকে চিনে ফেলায় তারা ওই বৃদ্ধার গলায় ছুরিকাঘাত করেছে৷ এতে ঘটনাস্থলেই তিনি মারা যান৷ শিবপুর থানার পুলিশ ও পরিবারের লোকজন জানান, উপজেলার কামবার এলাকার মোহাম্মদ আলী ও গিয়াস উদ্দিনের মধ্যে বািড়র কাঁঠালবাগানের জমি নিয়ে বিরোধ চলছিল৷ এরই জের ধরে গিয়াসের লোকজন গতকাল সকালে বিরোধপূর্ণ জায়গায় স্থাপনা তৈরি করছিলেন৷ এতে মোহাম্মদ আলীর লোকজন মোসলেহ উদ্দিনকে নিয়ে দুপুরে তাতে বাধা দেন৷ কথা-কাটাকাটির একপর্যায়ে গিয়াস উদ্দিন, তাঁর ছেলে মোশারফ হোসেনসহ কয়েকজন দেশীয় অস্ত্র নিয়ে মোহাম্মদ আলী ও মোসলেহ উদ্দিনকে কুপিয়ে জখম করেন৷ পরে স্থানীয় লোকজন এসে গুরুতর আহত অবস্থায় তাঁদেরকে উদ্ধার করে শিবপুর উপজেলা স্বাস্থ্য কমপ্লেক্সে নিয়ে যান৷ সেখানে কর্তব্যরত চিকিৎসক মোসলেহ উদ্দিনকে মৃত ঘোষণা করেন৷
