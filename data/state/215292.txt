
২১ আগস্ট গ্রেনেড হামলা মামলার আসামি জঙ্গিনেতা মুন্সী মহিবুল্লাহ ওরফে অভির পক্ষে যুক্তিতর্ক উপস্থাপন গতকাল মঙ্গলবার চতুর্থ দিনে শেষ হয়েছে। যুক্তিতর্ক উপস্থাপন শেষ করায় তাঁর আইনজীবীকে ধন্যবাদ জানান আদালত। এ ছাড়া আরেক আসামি আবদুল হাইয়ের পক্ষেও গতকাল যুক্তিতর্ক শেষ হয়।আজ বুধবার আসামি বিএনপির সিনিয়র ভাইস চেয়ারম্যান তারেক রহমানসহ বাকি আসামিদের পক্ষে যুক্তিতর্ক উপস্থাপনের জন্য দিন ধার্য আছে। ঢাকার দ্রুত বিচার ট্রাইব্যুনাল-১-এর বিচারক শাহেদ নুর উদ্দিন এ দিন ধার্য করেন। গতকাল পর্যন্ত ১৪ জন আসামির পক্ষে যুক্তিতর্ক উপস্থাপন শেষ হয়েছে। এর মধ্যে মহিবুল্লাহ বাদে বাকি ১৩ জনই পলাতক।২০০৪ সালের ২১ আগস্ট রাজধানীর বঙ্গবন্ধু অ্যাভিনিউয়ে আওয়ামী লীগের সমাবেশে গ্রেনেড হামলার ঘটনায় হত্যা ও বিস্ফোরক দ্রব্য আইনে করা দুই মামলার বিচারকাজ চলছে নাজিমুদ্দিন রোডে স্থাপিত বিশেষ এজলাসে। গতকাল দুপুর ১২টার দিকে আদালতের কার্যক্রম শুরু হলে মুন্সী মহিবুল্লাহর আইনজীবী সাইফুর রশীদ চতুর্থ দিনের মতো যুক্তিতর্ক উপস্থাপন করেন। তিনি বলেন, মুন্সী মহিবুল্লাহকে নির্যাতন করে, ভয় দেখিয়ে জোর করে জবানবন্দি নেওয়া হয়েছে। মহিবুল্লাহ ফৌজদারি কার্যবিধির ৩৪২ ধারায় এ কথা বলেছেন।
সাইফুর রশীদ বলেন, মুফতি হান্নানের ছোট ভাই হওয়ার কারণে মহিবুল্লাহকে আসামি করা হয়েছে। এক আসামি জবানবন্দি দিয়ে বলেছেন, তৎকালীন বিরোধীদলীয় নেত্রী ও বর্তমান প্রধানমন্ত্রী শেখ হাসিনাকে সকালে নাশতা খাওয়ানো হবে। রাষ্ট্রপক্ষ এই বক্তব্য দিয়ে মহিবুল্লাহর বিরুদ্ধে অভিযোগ প্রমাণের চেষ্টা করেছে। মহিবুল্লাহ এসব কথা বলেননি। তিনি বলেন, একজনের বক্তব্যের ভিত্তিতে অন্যকে সাজা দেওয়া ন্যায়বিচার হয় না। মহিবুল্লাহর সঙ্গে কারও পরিচয় ছিল না। রাষ্ট্রপক্ষ অভিযোগ প্রমাণে ব্যর্থ হয়েছে। তাই তিনি খালাস পাবেন।
যুক্তিতর্ক উপস্থাপন শেষ করার পর আইনজীবী সাইফুর রশীদকে ধন্যবাদ জানিয়ে আদালত বলেন, ‘আপনি সুন্দর যুক্তিতর্ক উপস্থাপন করেছেন। যুক্তিতর্ক উপস্থাপন শেষ করায় আপনাকে ধন্যবাদ।’
আইনজীবী সাইফুর রশীদ আদালতকে বলেন, ‘আপনাকেও ধন্যবাদ।’ তিনি বলেন, যুক্তিতর্ক উপস্থাপনের সময় অনেক প্রাসঙ্গিক-অপ্রাসঙ্গিক বিষয় উঠে এসেছে। কিন্তু তা আসামির স্বার্থেই করা হয়েছে। আর এটাই স্বাভাবিক আসামিপক্ষ যখন শুনানি করে, তখন প্রসিকিউশনপক্ষ বিরক্ত হয়ে থাকে। এরপর পলাতক আসামি আবদুল হাইয়ের পক্ষে রাষ্ট্র নিযুক্ত আইনজীবী আবুল কালাম যুক্তিতর্ক উপস্থাপন করেন। তিনি এই আসামির খালাস দাবি করেন।
এ পর্যায়ে রাষ্ট্রপক্ষের প্রধান কৌঁসুলি সৈয়দ রেজাউর রহমান এরপর কোন আসামির পক্ষে যুক্তিতর্ক উপস্থাপন করা হবে, সে বিষয়ে আদালতের দৃষ্টি আকর্ষণ করেন।
আদালত আসামিপক্ষের আইনজীবীদের উদ্দেশে বলেন, ‘আমি আগেও বলেছি, আপনারা আগে থেকেই যুক্তিতর্ক উপস্থাপনের জন্য প্রস্তুত থাকবেন।’
আসামিপক্ষের আর কোনো আইনজীবী যুক্তিতর্ক উপস্থাপন না করায় বেলা আড়াইটার দিকে আজ বেলা ১১টা পর্যন্ত আদালত মুলতবি করা হয়। 
