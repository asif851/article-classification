
রাজধানীর তেজতুরী বাজার ও কুনিপাড়ায় অভিযান চালিয়ে গতকাল বৃহস্পতিবার বিএনপির ১৮ নেতা-কর্মীকে পুলিশ আটক করেছে বলে দলটি অভিযোগ করেছে।
গতকাল রাত ১০টার দিকে বিএনপির কেন্দ্রীয় দপ্তর থেকে পাঠানো বিবৃতিতে দলটির নেতা-কর্মীদের আটক করার তথ্য জানানো হয়। এতে বলা হয়, ঢাকা উত্তর সিটি করপোরেশনের ২৭ নম্বর ওয়ার্ডে বিএনপি-সমর্থিত কাউন্সিলর পদপ্রার্থী আনোয়ারুজ্জামানের পূর্ব তেজতুরী বাজারের বাসায় গতকাল অভিযান চালায় পুলিশ। এ সময় পুলিশ বিএনপির ১৭ জন নেতা-কর্মীকে আটক করেছে। এর মধ্যে ওয়ার্ড বিএনপির সাধারণ সম্পাদক এ এস এম নাসিরউদ্দিন রয়েছেন। ২৪ নম্বর ওয়ার্ড বিএনপির যুগ্ম সাধারণ সম্পাদক আবু বক্করকেও গতকাল সকালে তেজগাঁও কুনিপাড়া থেকে পুলিশ গ্রেপ্তার করে।
বিবৃতিতে অভিযোগ করা হয়, গতকাল সন্ধ্যায় ঢাকা উত্তরের ৬ নম্বর ওয়ার্ডের রূপনগর এলাকায় বিএনপির নেতা আবুল বাশার, যুবদল নেতা সোহেলকে পুলিশের সহায়তায় পল্লবী থানার আওয়ামী লীগ ও যুবলীগের দুজন নেতার নেতৃত্বে মারধর করা হয়। তাঁদের নির্বাচনী প্রচারণা থেকে বিরত থাকতে হুমকি দিয়েছে ক্ষমতাসীন দলের নেতারা। এ ধরনের ঘটনায় নিন্দা জানিয়ে অবিলম্বে গ্রেপ্তার নেতা-কর্মীদের মুক্তির দাবি জানানো হয় বিবৃতিতে।
রাত ১২টার দিকে যোগাযোগ করা হলে তেজগাঁও শিল্পাঞ্চল থানার ভারপ্রাপ্ত কর্মকর্তা (ওসি) সালাহউদ্দিন বলেন, বিএনপি নেতা আবু বক্করকে আটক করে থানায় আনা হয়েছে। তাঁর বিরুদ্ধে মামলা আছে কি না, সে বিষয়ে যাচাই-বাছাই চলছে। এ ছাড়া তাঁরা অন্য কাউকে আটক করেননি।
রাত ১২টার পর যোগাযোগ করা হলে তেজগাঁও থানার ওসি মাজহারুল ইসলাম বলেন, তাঁরা বিএনপির নেতা আনোয়ারুজ্জামানের বাসায় অভিযান চালাননি কিংবা কাউকে আটকও করেননি।
