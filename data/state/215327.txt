
বাংলাদেশ ও ভারতে বন্যার কারণে দেশে পেঁয়াজের দাম বেড়েছে বলে সংসদীয় কমিটিকে জানিয়েছে বাণিজ্য মন্ত্রণালয়। আজ মঙ্গলবার সংসদ ভবনে বাণিজ্য মন্ত্রণালয় সম্পর্কিত সংসদীয় কমিটির বৈঠকে এ কথা জানানো হয়।
বৈঠক সূত্র জানায়, সম্প্রতি পেঁয়াজের দাম হঠাৎ করে বেড়ে যাওয়া নিয়ে সংসদীয় কমিটির বৈঠকে আলোচনা হয়। বাণিজ্যমন্ত্রী তোফায়েল আহমেদ বৈঠকে জানান, মুক্তবাজার অর্থনীতিতে সরকার শতভাগ বাজার নিয়ন্ত্রণ করতে পারে না। বাংলাদেশ ও ভারত দুই দেশেই বন্যা হয়েছে। যে কারণে দেশে উৎপাদন ক্ষতিগ্রস্ত হয়েছে। ভারত থেকে সাধারণত পেঁয়াজ আমদানি করা হয়, সেখানেও বন্যা হয়েছে। তবে গত বছর এই সময়ে দেশে পেঁয়াজের যে দাম ছিল, সে তুলনায় এ বছর দাম এখনো কম আছে। পেঁয়াজের মূল্যবৃদ্ধি এখনো উদ্বেগজনক নয়।
জানতে চাইলে সংসদীয় স্থায়ী কমিটির সভাপতি তাজুল ইসলাম চৌধুরী প্রথম আলোকে বলেন, দেশে ও পার্শ্ববর্তী দেশে বন্যা হয়েছে। সাধারণত পার্শ্ববর্তী দেশ থেকে পেঁয়াজ আমদানি করা হয়। বন্যার কারণে সরবরাহ যথেষ্ট হচ্ছে না বলে দাম হঠাৎ বেড়ে গেছে বলে বৈঠকে জানানো হয়।
প্রসঙ্গত, সম্প্রতি দেশের বাজারে দেশি ও ভারতীয় পেঁয়াজের দাম বেড়েছে। দেশি পেঁয়াজ ৩০ টাকা থেকে বেড়ে ৫০ টাকা এবং ভারতীয় পেঁয়াজ ২০ টাকা বেড়ে ৪৫ টাকায় বিক্রি হচ্ছে।
চাল আমদানির শুল্ক আরও কমছেসূত্র জানায়, বৈঠকে চালের দাম ও আমদানি নিয়েও আলোচনা হয়। বৈঠকে জানানো হয়, চাল আমদানিতে শুল্ক আরও ৫ শতাংশ কমছে।
এ বিষয়ে জানতে চাইলে কমিটির সদস্য আ ক ম বাহাউদ্দীন প্রথম আলোকে বলেন, চাল নিয়ে সংকট হওয়ায় চাল আমদানির শুল্ক ২৮ শতাংশ থেকে ১০ শতাংশ করা হয়েছে। প্রধানমন্ত্রী আমদানি শুল্ক আরও ৫ শতাংশ কমিয়ে দিচ্ছেন। তিনি বলেন, বৈঠকে বাণিজ্যমন্ত্রী জানান যে জিটুজি পর্যায়ে ভিয়েতনাম থেকে চাল আমদানি করা হচ্ছে। চাল আমদানি নিয়ে বাণিজ্যমন্ত্রীর সঙ্গে থাইল্যান্ডের মন্ত্রীর আলোচনা হয়েছে।
এদিকে সংসদ সচিবালয়ের এক সংবাদ বিজ্ঞপ্তিতে বলা হয়, বৈঠকে টিসিবির পণ্য জেলা ও উপজেলায় আরও সম্প্রসারণের জন্য নতুন করে টিসিবির ডিলার নিয়োগ, মনিটরিং ব্যবস্থা আরও জোরদার করা, বিভিন্ন আন্তর্জাতিক মেলায় অংশগ্রহণের ক্ষেত্রে নির্দিষ্ট মান বজায় রাখার জন্য সংসদীয় কমিটির সদস্যদের অন্তর্ভুক্ত করে মেলায় অংশগ্রহণের সুপারিশ করা হয়।
কমিটির সভাপতি মো. তাজুল ইসলাম চৌধুরীর সভাপতিত্বে কমিটির সদস্য বাণিজ্যমন্ত্রী তোফায়েল আহমেদ, মো. মোতাহার হোসেন, এনামুল হক, আ ক ম বাহাউদ্দীন, মো. ছানোয়ার হোসেন, লায়লা আরজুমান বানু ও মোহাম্মদ হাছান ইমাম খান বৈঠকে উপস্থিত ছিলেন।
