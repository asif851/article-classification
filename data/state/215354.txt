
রাজধানীর উত্তরা থেকে শুল্কমুক্ত সুবিধায় কেনা বিলাসবহুল গাড়ি অবৈধভাবে বিক্রির অভিযোগে জাতিসংঘ উন্নয়ন কর্মসূচির (ইউএনডিপি) ঊর্ধ্বতন কর্মকর্তা স্টিফেন প্রিসনারকে শুল্ক গোয়েন্দা ও তদন্ত অধিদপ্তরে তলব করা হয়েছে। এ ব্যাপারে শুল্ক গোয়েন্দার পক্ষ থেকে একটি চিঠি ইস্যু করা হয়েছে। চিঠির অনুলিপি প্রিসনারকে পৌঁছে দেওয়ার জন্য ইউএনডিপির ঢাকা মিশনকে বলা হয়েছে।
গত ২৯ নভেম্বর উত্তরার একটি বাড়ি থেকে শুল্কমুক্ত সুবিধায় কেনা বিলাসবহুল একটি গাড়ি আটক করা হয়েছে। গাড়িটি জাতিসংঘ উন্নয়ন কর্মসূচির (ইউএনডিপি) ঊর্ধ্বতন কর্মকর্তা স্টিফেন প্রিসনার ব্যবহার করতেন। শুল্কমুক্ত সুবিধায় তিনি ঢাকায় গাড়িটি এনেছিলেন। অনুমতি ও শুল্ক পরিশোধ ছাড়াই প্রায় এক কোটি টাকা মূল্যের গাড়িটি অপর এক ব্যক্তির কাছে হস্তান্তর করে ঢাকা ছেড়েছেন তিনি।
শুল্ক গোয়েন্দা ও তদন্ত অধিদপ্তরের কর্মকর্তারা জানান, কাগজপত্র পরীক্ষা করে দেখা যায়, গাড়িটি প্রিভিলেজড সুবিধায় শুল্কমুক্তভাবে আমদানি করা। শুল্কমুক্ত হিসেবে ছাড় করা গাড়ি বিক্রি না করার শর্ত থাকলেও তা মেনে চলা হয়নি। ইউএনডিপির ঊর্ধ্বতন কর্মকর্তা স্টিফেন প্রিসনার শুল্কমুক্ত সুবিধায় গাড়িটি এনেছিলেন। তিনি অবৈধভাবে গাড়ি হস্তান্তর করে ঢাকা ছেড়েছেন।
আরও পড়ুন: 
শুল্কমুক্ত বিলাসবহুল গাড়ি আটক
