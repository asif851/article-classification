
পদ সৃষ্টি থেকে শুরু করে বিধি প্রণয়ন পর্যন্ত সব বিষয়ে যেকোনো মন্ত্রণালয়কে বা বিভাগের কর্মকর্তাদের জনপ্রশাসন মন্ত্রণালয়ের অনুমোদন নিতে হয়। কিন্তু অনুমোদনের জন্য প্রস্তাব পাঠানোর পর সেই নথি যেন আর নড়ে না। আমলাতান্ত্রিক জটিলতায় ও বিভিন্ন তথ্য-উপাত্ত জোগান দিতে গিয়ে পেরিয়ে যায় মাসের পর মাস, বছরের পর বছর। অনিষ্পন্ন থেকে যায় গুরুত্বপূর্ণ প্রস্তাবগুলো।
এ অবস্থা উত্তরণে বিভিন্ন মন্ত্রণালয়ের অনিষ্পন্ন বিষয়ে দ্রুত সিদ্ধান্ত দিতে জনপ্রশাসন মন্ত্রণালয়ের সচিব কামাল আব্দুল নাসের চৌধুরী নিজেই প্রত্যেক মন্ত্রণালয়ে যাওয়ার সিদ্ধান্ত নিয়েছেন। দীর্ঘদিন জনপ্রশাসন মন্ত্রণালয়ে আটকে থাকা গুরুত্বপূর্ণ বিষয়গুলো আমলাতান্ত্রিক জটিলতা থেকে মুক্ত করে দ্রুত সমাধান দিতে এ উদ্যোগ নেওয়া হয়েছে।
ব্যতিক্রমী উদ্যোগের প্রথম দিন জনপ্রশাসন সচিবের নেতৃত্বে একটি দল আজ মঙ্গলবার স্বাস্থ্য মন্ত্রণালয়ের কর্মকর্তাদের সঙ্গে বৈঠক করেছে। বৈঠকে জানানো হয়, স্বাস্থ্য মন্ত্রণালয়ের ৪৪টি প্রস্তাব অনুমোদনের জন্য জনপ্রশাসন মন্ত্রণালয়ে পাঠানো হয়েছে। এর মধ্যে আজকের বৈঠকে আলোচনার পর তাত্ক্ষণিক মোট ১২টি বিষয় নিষ্পন্ন করা হয়। এর মধ্যে উল্লেখযোগ্য হচ্ছে প্রতি জেলা হাসপাতালে পুষ্টিবিদের পদ সৃষ্টি, বার্ন ইউনিটে ১৪ কর্মকর্তার পদ সৃজন, ক্যানসার ইউনিটসহ গুরুত্বপূর্ণ কয়েকটি বিষয়।
ব্যতিক্রমী এ উদ্যোগের বিষয়ে জানতে চাইলে জনপ্রশাসন মন্ত্রণালয়ের সচিব কামাল আব্দুল নাসের চৌধুরী প্রথম আলোকে বলেন, ‘আমরা চাই দীর্ঘদিন ধরে যে সব অনিষ্পন্ন বিষয় পড়ে আছে তা দ্রুত নিষ্পন্ন হোক। দ্রুত বিষয়গুলো সমাধান করতে পারলে জনগণই উপকৃত হবে। এ ছাড়া দীর্ঘসূত্রতা, ফাইল চালাচালিসহ নানা তথ্য চাওয়ার কারণে এসব সিদ্ধান্ত হতে বছর লেগে যায়। আশা রাখি এখন সব মন্ত্রণালয়ের জরুরি বিষয়গুলো দ্রুত নিষ্পত্তি হবে।’
সচিব জানান, এরপর তাঁরা ৮ মে বৈঠকে বসবেন গণপূর্ত মন্ত্রণালয়ে। পর্যায়ক্রমে সব মন্ত্রণালয়ে এ রকম বৈঠক অনুষ্ঠিত হবে। মন্ত্রণালয়ের গুরুত্বপূর্ণ বিষয় দ্রুত নিষ্পন্ন করার জন্য প্রধানমন্ত্রীরও নির্দেশ রয়েছে বলে জানান তিনি।
এ বিষয়ে স্বাস্থ্য মন্ত্রণালয়ের অতিরিক্ত সচিব শামসুদ্দিন আজাদ চৌধুরী প্রথম আলোকে বলেন, জনপ্রশাসন সচিবের এভাবে বৈঠক করা ও তাত্ক্ষণিক সিদ্ধান্ত দেওয়া অবশ্যই ভালো উদ্যোগ। এর ফলে দ্রুত অনেক বিষয়ে সমাধান পাওয়া যাবে।
জনপ্রশাসন সূত্র জানায়, এসব বৈঠকে বিধি, পদ সৃষ্টি, নিয়োগের ছাড়পত্র, পদের সংরক্ষণসহ নানা বিষয়ে আলোচনা করে তাত্ক্ষণিক সিদ্ধান্ত নেওয়া হবে।
জনপ্রশাসন মন্ত্রণালয়ের সচিবের সভাপতিতে অনুষ্ঠিত এ বৈঠকে স্বাস্থ্য মন্ত্রণালয়ের সংশ্লিষ্ট কর্মকর্তারা উপস্থিত ছিলেন।
