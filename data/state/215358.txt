
রাজধানীর পরীবাগের বাসা থেকে বিএনপির এক নেতাকে পুলিশ নিয়ে গেছে বলে অভিযোগ করেছে পরিবার।
বিএনপির ওই নেতার নাম শামিম পারভেজ। তিনি ১১ নম্বর ওয়ার্ডের সাবেক কমিশনার ও মিরপুর সরকারি বাঙলা কলেজের সাবেক ভিপি।
শামিম পারভেজের স্ত্রী জান্নাত আরা ফেরদৌসের অভিযোগের বরাতে বিএনপির চেয়ারপারসনের প্রেস উইংয়ের সদস্য শামসুদ্দিন দিদার প্রথম আলোকে বলেন, গতকাল বুধবার রাতে মিরপুর থানার পুলিশ পরিচয়ে শামিমকে বাসা থেকে নিয়ে যাওয়া হয়।
জান্নাত আরা ফেরদৌসের ভাষ্য, পরিবারের পক্ষ থেকে মিরপুর থানায় যোগাযোগ করা হয়েছে। কিন্তু তাঁকে থানায় পাওয়া যায়নি।
আজ বৃহস্পতিবার সকাল সাড়ে ১০টার দিকে প্রথম আলোর পক্ষ থেকে মিরপুর থানায় যোগাযোগ করা হলে জানানো হয়, শামিমকে গ্রেপ্তার করা হয়েছে।
