
বাংলাদেশের জন্য থাইল্যান্ডের ভিসা-প্রক্রিয়ায় কোনো পরিবর্তন হয়নি। আর এ বিষয়টি যথাযথভাবে বাংলাদেশের কর্তৃপক্ষকে জানানো হয়েছে।ঢাকায় থাইল্যান্ডের দূতাবাস গতকাল বুধবার এক বিজ্ঞপ্তিতে এ তথ্য জানিয়েছে। থাইল্যান্ডের ভিসা নিতে গিয়ে বাংলাদেশের নাগরিকদের বিড়ম্বনার অভিযোগের পরিপ্রেক্ষিতে দূতাবাসের এক বিজ্ঞপ্তিতে বলা হয়েছে, থাই দূতাবাসে ২০-৩০ হাজার পাসপোর্ট জমে থাকার যে বিষয়টি গণমাধ্যমে প্রচারিত হয়েছে, তা সঠিক নয়। এই সংখ্যাটি কিছু ট্রাভেল এজেন্সির দেওয়া মিথ্যা অনুমানের ভিত্তিতে পরিবেশন করা হয়েছে। ভিসা-প্রক্রিয়ার যেকোনো পর্যায়ে আবেদনকারী থাই ভিসা আবেদন কেন্দ্রের (থাই ভিএফএস) পাসপোর্ট প্রত্যাহার করতে পারেন।থাই দূতাবাসের বিজ্ঞপ্তিতে দাবি করা হয়েছে, প্রতিটি ভিসার প্রক্রিয়া নির্দিষ্ট ঘটনাবিশেষ এবং আলাদা। তাই কোনো বিলম্ব হয়ে থাকলে, তা পুরোপুরি আবেদনকারীর প্রেক্ষাপট, উপস্থাপন করা তথ্য এবং অন্যান্য প্রাসঙ্গিক ঘটনার ওপর নির্ভরশীল। কোনো অবস্থাতেই সব ভিসা আবেদনকে এক করে দেখার সুযোগ নেই। ২০১৫ সালে চিকিৎসার জন্য ভ্রমণ ভিসার শ্রেণিতে থাই দূতাবাস ৩ হাজার ৮৭৬টি ভিসা দিয়েছে। ওই সংখ্যা কোনোভাবেই গণমাধ্যমে প্রচারিত সংখ্যা অনুযায়ী ১ লাখ ১০ হাজার না।
