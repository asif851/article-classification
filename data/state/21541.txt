
বেসামরিক বিমান চলাচল ও পর্যটন মন্ত্রী রাশেদ খান মেনন বলেছেন, সংসদকে কটাক্ষ করার অর্থ জনগণকেই কটাক্ষ করা। জনগণ রাষ্ট্রের মালিক। আর তাদের সেই মালিকানাকে কার্যকর করে সংসদ। সেই সংসদকে অপরিপক্ব, অকার্যকর বলার অর্থ জনগণের বিচার বুদ্ধি সম্পর্কে প্রশ্ন তোলা। প্রধান বিচারপতি ষোড়শ সংশোধনী বাতিলের রায়ে তাঁর পর্যবেক্ষণে অপ্রাসঙ্গিকভাবে সংসদকে টেনে সেই জনগণকেই অসম্মান করেছেন।
আজ শনিবার গাজীপুরে বঙ্গতাজ মিলনায়তনে জেলা ওয়ার্কার্স পার্টির কর্মী সমাবেশে রাশেদ খান মেনন এসব কথা বলেন। তিনি বলেন, ‘প্রধান বিচারপতি যদি তাঁর ওই পর্যবেক্ষণ প্রত্যাহার করে নেন সেটা ভালো। নইলে সংসদকেই তার সম্মান রক্ষায় পদক্ষেপ গ্রহণ করতে হবে।’
গাজীপুর জেলা ওয়ার্কার্স পার্টির সভাপতি আবদুল মজিদের সভাপতিত্বে অনুষ্ঠিত এই সমাবেশে মেনন বলেন, ‘আইনসভা, বিচার বিভাগ ও নির্বাহী বিভাগ রাষ্ট্রের তিনটি স্তম্ভ। কেউ কাউকে অসম্মান করে বা ছোট করে নিজের সম্মান রক্ষা করা যাবে না। তাই বিচার বিভাগের সম্মান অক্ষুণ্ন রাখতেই সংসদের সম্মান রাখতে হবে।’
ষোড়শ সংশোধনী বাতিলের রায় নিয়ে বিতর্কে ‘বাংলাদেশের জনগণকে পাকিস্তানের জনগণের সঙ্গে তুলনা করায়’ প্রধান বিচারপতির তীব্র সমালোচনা করে মেনন বলেন, বাংলাদেশের জনগণের দীর্ঘ গণতান্ত্রিক আন্দোলনের ঐতিহ্য রয়েছে, যা পাকিস্তানের ক্ষেত্রে কল্পনাও করা যায় না। বাংলাদেশের জনগণ ও পাকিস্তানের জনগণ এক নয়। বাংলাদেশের জনগণ যে কোনো অন্যায়ের বিরুদ্ধে প্রতিবাদ করে, করতেই থাকবে। ষোড়শ সংশোধনী বাতিলের রায়ের ক্ষেত্রেও তাই হয়েছে। এ নিয়ে প্রধান বিচারপতির আশ্চর্য হওয়ার কিছু নেই। বিরূপ মন্তব্য করারও কোনো অবকাশ নেই। মেনন আরও বলেন, ষোড়শ সংশোধনী বাতিলের রায় বিএনপির হাতে ষড়যন্ত্রের অস্ত্র তুলে দিয়েছে। তারা এটা ব্যবহার করে এখন সরকার ও বিচার ব্যবস্থা সম্পর্কে নানাবিধ বিভ্রান্তি ছড়াচ্ছে। কিন্তু এই ষড়যন্ত্র সফল হবে না। জনগণকে সঙ্গে নিয়ে সরকার উন্নয়নের ধারাকে এগিয়ে নেবে।
সমাবেশে আরও বক্তব্য দেন পার্টির পলিটব্যুরো সদস্য নুর আহমদ বকুল, ধান গবেষণা কেন্দ্রের সাবেক মহাপরিচালক জীবন কৃষ্ণ বিশ্বাস, গাজীপুর জেলা ওয়ার্কার্স পার্টির সাধারণ সম্পাদক মীর দেলোয়ার হোসেন প্রমুখ।
