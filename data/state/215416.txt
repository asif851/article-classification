
 আচরণবিধি লঙ্ঘন করে সরকারদলীয় হুইপ মো. আতিউর রহমান গতকাল রোববার শেরপুর জেলা পরিষদের চেয়ারম্যান প্রার্থীর শোভাযাত্রায় অংশ নিয়েছেন। এ সময় হুইপ সরকারি গাড়ি ব্যবহার করেন। একই দিনে নেত্রকোনায় আওয়ামী লীগ মনোনীত প্রার্থী মোটরসাইকেল শোভাযাত্রা করেছেন।আগামী ২৮ ডিসেম্বর জেলা পরিষদ নির্বাচন অনুষ্ঠিত হবে। ২০ নভেম্বর এর তফসিল ঘোষণা করা হয়।শেরপুর জেলা নির্বাচন কর্মকর্তা ও সহকারী রিটার্নিং কর্মকর্তা মোহাম্মদ মোখলেছুর রহমান বলেন, জেলা পরিষদ নির্বাচন বিধিমালা ২০১৬ অনুযায়ী তফসিল ঘোষণার পর যেকোনো ধরনের শোভাযাত্রা নিষেধ এবং সরকারের গুরুত্বপূর্ণ পদে থাকা ব্যক্তিরা নির্বাচনে কোনো প্রার্থীর পক্ষ নিতে পারবেন না।প্রত্যক্ষদর্শী ব্যক্তিরা বলেন, গতকাল দুপুরে চেয়ারম্যান প্রার্থী ও শেরপুর জেলা আওয়ামী লীগের সাধারণ সম্পাদক চন্দন কুমার পাল ঢাকা থেকে শেরপুর আসেন। তাঁকে অভ্যর্থনা জানাতে নকলা উপজেলার গৌড়দ্বার এলাকায় গাড়ি ও মোটরসাইকেল নিয়ে দলীয় নেতা-কর্মীরা জড়ো হন। নেতা-কর্মীর শোভাযাত্রা নিয়ে তিনি জেলা সদরে যান। শোভাযাত্রার সামনে হুইপ ও সদর আসনের সাংসদ মো. আতিউর রহমান তাঁর জাতীয় পতাকাবাহী সরকারি গাড়িতে বসা ছিলেন। জেলা শহরের রঘুনাথ বাজার থানা মোড়ে এসে শোভাযাত্রাটি শেষ হয়।
পরে এখানে এক পথসভায় হুইপ বক্তব্য দেন। হুইপ চন্দন পালের পক্ষে সরাসরি ভোট না চাইলেও প্রধানমন্ত্রী শেখ হাসিনার মনোনীত প্রার্থীকে জয়ী করতে সবাইকে ঐক্যবদ্ধ হয়ে কাজ করার আহ্বান জানান।
এ বিষয়ে হুইপ বলেন, ‘চন্দন দা এবং আমি এক সময়ে এসেছি। এটি আগে থেকেই ঠিক করা ছিল। তা ছাড়া শেরপুরে এখনো নির্বাচন শুরু হয়নি এবং কেউ মনোনয়নপত্র জমা দেয়নি।’
রিটার্নিং কর্মকর্তা ও জেলা প্রশাসক এ এম পারভেজ রহিম বলেন, তিনি এ বিষয়ে খোঁজ নিয়ে ব্যবস্থা নেবেন।
নেত্রকোনা জেলা পরিষদ নির্বাচনে আওয়ামী লীগ মনোনীত প্রার্থী প্রশান্ত কুমার রায়ের সমর্থকেরা গতকাল মোটরসাইকেল শোভাযাত্রা করেছেন।
দলীয় সূত্রে জানা গেছে, গতকাল প্রশান্ত ঢাকা থেকে নেত্রকোনায় আসেন। তাঁকে অভ্যর্থনা জানাতে সকাল থেকেই জেলা সদরসহ ১০ উপজেলার কয়েক হাজার দলীয় নেতা-কর্মী ও সমর্থক শ খানেক মোটরসাইকেলের বহর নিয়ে শ্যামগঞ্জে অবস্থান নেন। এখান থেকে শোভাযাত্রা করে প্রশান্ত একটি খোলা জিপে করে জেলা শহরের ছোটবাজারে দলীয় কার্যালয়ে যান। এ সময় তাঁর সঙ্গে আটপাড়া উপজেলা চেয়ারম্যান খায়রুল ইসলাম, কেন্দ্রীয় আওয়ামী লীগ নেতা ও নেত্রকোনা সরকারি কলেজের সাবেক ভিপি শামছুর রহমান প্রমুখ উপস্থিত ছিলেন।
 
 
