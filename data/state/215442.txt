
হজরত শাহজালাল আন্তর্জাতিক বিমানবন্দর থেকে ৪০২ কার্টন বিদেশি সিগারেট জব্দ করা হয়েছে। গতকাল সোমবার ভোর সাড়ে পাঁচটার দিকে বিমানবন্দরের কাস্টমস হলের ৪ নম্বর বেল্টের সামনে থেকে শুল্ক গোয়েন্দারা এসব সিগারেট জব্দ করেন। তাঁদের ধারণা, বিমানবন্দর থেকে বের করতে না পেরে পাচারকারীরা এসব সিগারেট ফেলে রেখে গেছে। শুল্ক গোয়েন্দা ও তদন্ত অধিদপ্তরের মহাপরিচালক মইনুল খান বলেন, জব্দ করা সিগারেটের মূল্য প্রায় ২৫ লাখ টাকা। প্রথম আলোকে তিনি বলেন, কাস্টমস হলের ৪ নম্বর বেল্টের সামনে পড়ে থাকা দুটি লাগেজ, দুটি কার্টন, চারটি হাতব্যাগ থেকে ৪০২ কার্টন বেনসন অ্যান্ড হেজেস ও ডানহিল ব্র্যান্ডের বিদেশি সিগারেট উদ্ধার করা হয়। এসব লাগেজ ট্যাগে আবু ও জামাল নামের দুই যাত্রীর নাম লেখা রয়েছে।
