
মুক্তিযুদ্ধকালে মানবতাবিরোধী অপরাধের অভিযোগে হবিগঞ্জের দুই ভাই মহিবুর রহমান ও মুজিবুর রহমানের বিরুদ্ধে আনুষ্ঠানিক অভিযোগ (ফরমাল চার্জ) দাখিল করেছে রাষ্ট্রপক্ষ। তাঁদের বিরুদ্ধে হত্যা, ধর্ষণ, লুণ্ঠন, অগ্নিসংযোগ প্রভৃতি মানবতাবিরোধী অপরাধের চারটি অভিযোগ আনা হয়েছে।রাষ্ট্রপক্ষের কৌঁসুলি সুলতান মাহমুদ ও তাপস কান্তি বল গতকাল রোববার আন্তর্জাতিক অপরাধ ট্রাইব্যুনালের রেজিস্ট্রারের কার্যালয়ে এ আনুষ্ঠানিক অভিযোগ জমা দেন। পরে অভিযোগ আমলে নেওয়ার বিষয়ে আদেশের জন্য ২৫ মে দিন ধার্য করেন বিচারপতি ওবায়দুল হাসানের নেতৃত্বাধীন ৩ সদস্যের ট্রাইব্যুনাল-২।একইসঙ্গে গতকাল এই মামলায় হবিগঞ্জের আবদুর রাজ্জাকের বিরুদ্ধে গ্রেপ্তারি পরোয়ানা জারি করেন ট্রাইব্যুনাল-২। রাষ্ট্রপক্ষ জানিয়েছে, রাজ্জাক মামলার দুই আসামি মহিবুর ও মজিবুরের সহযোগী হিসেবে কাজ করতেন।গত ২৯ এপ্রিল হবিগঞ্জের বানিয়াচং উপজেলার খাগাউড়া ইউনিয়ন পরিষদের (ইউপি) সাবেক চেয়ারম্যান মুজিবুর রহমান ও তাঁর ভাই মহিবুর রহমানের বিরুদ্ধে তদন্ত প্রতিবেদন চূড়ান্ত করে মানবতাবিরোধী অপরাধ তদন্ত সংস্থা। তদন্তে মজিবুর ও মহিবুরের বিরুদ্ধে মুক্তিযুদ্ধকালে হত্যা, ধর্ষণ, নির্যাতন ও অপহরণের চারটি অভিযোগ পাওয়া গেছে। এসব অভিযোগের বিষয়ে রাষ্ট্রপক্ষের ২১ জন সাক্ষী রয়েছে।তদন্ত সংস্থা জানায়, মহিবুর ও মুজিবুর মুক্তিযুদ্ধকালে নিজ এলাকায় রাজাকার বাহিনী গড়ে তোলেন।ট্রাইব্যুনাল পরোয়ানা জারি করলে গত ১০ ফেব্রুয়ারি হবিগঞ্জ থেকে মুজিবুর ও মহিবুরকে পুলিশ গ্রেপ্তার করে। পরে তাঁদের ট্রাইব্যুনালে হাজির করা হয়, ট্রাইব্যুনাল তাঁদের কারাগারে পাঠান। ১১ মার্চ তাঁদের সেফ হোমে নিয়ে জিজ্ঞাসাবাদ করে তদন্ত সংস্থা।
