
পার্বত্য চট্টগ্রাম আঞ্চলিক পরিষদের চেয়ারম্যান জ্যোতিরিন্দ্র বোধিপ্রিয় লারমা (সন্তু লারমা) বলেছেন, আজকের সরকার গণমুখী সরকার নয়। এ সরকার কখনো আদিবাসীবান্ধব হতে পারে না।টাঙ্গাইলের মধুপুর বনাঞ্চলের গায়রা মিশনারি প্রাথমিক বিদ্যালয় প্রাঙ্গণে গতকাল শুক্রবার এক সমাবেশে প্রধান অতিথির বক্তব্যে সন্তু লারমা এ কথা বলেন। সংরক্ষিত বনের নামে মধুপুর থেকে স্থানীয় লোকদের উচ্ছেদ ষড়যন্ত্রের প্রতিবাদে গারো স্টুডেন্ট ইউনিয়ন (গাসু) ও মধুপুর সম্মিলিত আদিবাসী সমাজ এ সমাবেশের আয়োজন করে।সন্তু লারমা বলেন, বন মন্ত্রণালয়কে জানাতে চাই; এটা আদিবাসীদের জমি। এ জমি তারা কোনো অবস্থাতেই ছাড়বে না। এখানে ইকো পার্কের জন্য আন্দোলন হয়েছিল। আজ আবার অনেক বছর পর ভূমি নিয়ে আন্দোলন করতে হচ্ছে।গারো স্টুডেন্ট ইউনিয়নের সভাপতি ডেনি দ্রংয়ের সভাপতিত্বে সমাবেশে বক্তব্য দেন ঐক্য ন্যাপের নেতা পংকজ ভট্টাচার্য, জাতীয় আদিবাসী পরিষদের সভাপতি রবীন্দ্রনাথ সরেন, বাংলাদেশ হিন্দু বৌদ্ধ খ্রিস্টান ঐক্য পরিষদের সাধারণ সম্পাদক রানা দাশগুপ্ত, আদিবাসী ফোরামের সাধারণ সম্পাদক সঞ্জীব দ্রং প্রমুখ।
