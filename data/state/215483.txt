
কক্সবাজারের টেকনাফ পৌরসভার পুরাতন বাসস্টেশন এলাকায় একটি অটোরিকশা থেকে ৫০ হাজার ইয়াবা বড়ি আটক করা হয়েছে। গতকাল বুধবার রাত নয়টার দিকে কোস্টগার্ডের সদস্যরা এ ​অভিযান চালান।
কোস্টগার্ড টেকনাফ স্টেশন কমান্ডার লেফটেন্যান্ট আতাউর রহমান প্রথম আলোকে বলেন, গোপন সংবাদের ভিত্তিতে টেকনাফ পৌর এলাকার পুরাতন বাসস্টেশন এলাকার আওয়ামী লীগ অফিসের সামনে একটি অটোরিকশায় তল্লাশি চালানো হয়। এ সময় নেটের দুটি বস্তা অটোরিকশা থেকে নামাতে গেলে কৌশলে চালক অটোরিকশা নিয়ে পালিয়ে যান। পরে বস্তা দু​টির ভেতর থেকে ৫০ হাজার ইয়াবা বড়ি পাওয়া যায়।
আতাউর রহমান আরও বলেন, আটক করা ইয়াবার আনুমানিক মূল্য ২ কোটি ৫০ লাখ টাকা। এগুলো টেকনাফ মাদকদ্রব্য নিয়ন্ত্রণ অধিদপ্তরে জমা করা হচ্ছে।
