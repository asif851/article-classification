
জঙ্গিবাদ প্রতিহত করতে জাতীয় ঐক্যের তাগিদ দিয়েছেন বিএনপির মহাসচিব মির্জা ফখরুল ইসলাম আলমগীর। তিনি বলেছেন, এ জন্য সুষ্ঠু নির্বাচন দিতে হবে, গণতান্ত্রিক পরিবেশ সৃষ্টি করতে হবে। মানুষের অধিকারগুলো ফিরিয়ে দিতে হবে। ঐক্যবদ্ধভাবে জঙ্গিবাদ মোকাবিলা করতে হবে।ঠাকুরগাঁওয়ে গতকাল রোববার সকালে নিজ বাড়িতে গণমাধ্যমকর্মীদের সঙ্গে আলাপকালে এসব কথা বলেন বিএনপির মহাসচিব।মির্জা ফখরুল বলেন, ‘বাংলাদেশে জঙ্গিবাদ কখনোই প্রশ্রয় পায়নি। আমরা বরাবর বলেছি, গণতন্ত্রের চর্চা, সুষ্ঠু এবং অবাধ নির্বাচনের মধ্য দিয়ে সমস্যার সমাধান হবে।’ তিনি বলেন, বিএনপি নির্বাচনমুখী গণতান্ত্রিক রাজনৈতিক দল। সব সময় নির্বাচনের জন্য প্রস্তুত থাকে। বিএনপি স্থানীয় সরকার নির্বাচন করছে। পরিবেশ ও সমান সুযোগ সৃষ্টি হলে এবং বিরোধী দলকে নির্বাচনে প্রচার-প্রচারণা করার সুযোগ দিলে অবশ্যই বিএনপি নির্বাচনে যাবে।
