
ঋতুরাজ বসন্তের আগমনের রঙের ছাপ পড়েছে জাতীয় সংসদেও। আজ সোমবার প্রধানমন্ত্রী শেখ হাসিনা, সংসদের স্পিকার শিরীন শারমিন চৌধুরী ও সাংসদদের অনেকে বাসন্তী রঙের পোশাক পরে বর্ণিল বসন্তকে স্বাগত জানিয়েছেন।প্রধানমন্ত্রী শেখ হাসিনা বাসন্তী রঙের জামদানি পরে সন্ধ্যার পরে জাতীয় সংসদে প্রবেশ করেন।শিরীন শারমিন চৌধুরী বাসন্তী শাড়ি পরে অধিবেশন পরিচালনা করেন। সন্ধ্যার পর অধিবেশন কক্ষে গিয়ে দেখা যায়, সাবেক শ্রম প্রতিমন্ত্রী মন্নুজান সুফিয়ানসহ দু-চারজন বাদে উপস্থিত প্রায় সব নারী সাংসদকে বাসন্তী শাড়িতে দেখা গেছে। কৃষিমন্ত্রী মতিয়া চৌধুরী পরেছিলেন হালকা বাসন্তী রঙের শাড়ি। জাতীয় পার্টির নূর-ই-হাসনা লিলি চৌধুরীও পরেছিলেন হলুদ শাড়ি।অধিবেশন কক্ষে হলুদ পাঞ্জাবি পরা অবস্থায় দেখা গেছে সাবেক বিমানমন্ত্রী ফারুক খান, সাবেক স্বরাষ্ট্র প্রতিমন্ত্রী শামসুল হক, সাংসদ নুরুন্নবী চৌধুরী, জাহিদ আহসান রাসেল ও ফাহমী গোলন্দাজকে।সংসদ সচিবালয়ের কর্মকর্তা-কর্মচারীদের মধ্যেও বসন্তের এই প্রভাব পড়েছে। পুরো সচিবালয়ের প্রায় সব দপ্তরেই অধিকাংশ নারী কর্মীদের পরনে ছিল হলুদ রঙের শাড়ি।
