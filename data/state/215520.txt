
বাংলাদেশ মেডিকেল অ্যান্ড ডেন্টাল কাউন্সিলের (বিএমডিসি) নিবন্ধনের দাবিতে গতকাল সোমবার টানা দ্বিতীয় দিনের মতো সড়ক অবরোধ ও বিক্ষোভ করেছেন বিজ্ঞান ও প্রযুক্তি বিশ্ববিদ্যালয় চট্টগ্রামের (ইউএসটিসি) শিক্ষার্থীরা। বেলা সাড়ে ১১টা থেকে ক্যাম্পাসের সামনের জাকির হোসেন সড়কে অবস্থান নিয়ে বিক্ষোভ করেন তাঁরা। এ সময় যান চলাচল বন্ধ হয়ে যায়।এক ঘণ্টার অবরোধ শেষে শিক্ষার্থীরা ক্যাম্পাসে ফিরে এসে ইউএসটিসির বঙ্গবন্ধু মেমোরিয়াল হাসপাতালের চিকিৎসকদের কাছে গিয়ে রোগীদের বের করে দিতে চাপ দেন বলে অভিযোগ উঠেছে। দুপুরের পর অস্ত্রোপচারের রোগী ছাড়া অন্য রোগীদের স্বজনদের সঙ্গে একে একে হাসপাতাল ছেড়ে যেতে দেখা যায়। এ সময় সাংবাদিকদের ক্যাম্পাস বা হাসপাতালের ভেতরে যেতে দেননি শিক্ষার্থীরা।হাসপাতাল থেকে রোগীদের বের করে দেওয়ার বিষয়ে ইউএসটিসির সার্জারি বিভাগের প্রধান ও বঙ্গবন্ধু মেমোরিয়াল হাসপাতালের পরিচালক মু. বদিউল আলম গতকাল বিকেলে প্রথম আলোকে বলেন, ‘অস্থির পরিস্থিতির কারণে রোগীরা চলে গেছেন। ছেলেরা (শিক্ষার্থী) তাঁদের চলে যেতে বলেছে। তাদের বিষয়টি বোঝানো যাচ্ছে না। এখন পোস্ট অপারেটিভ বিভাগে ২০ জনের মতো রোগী চিকিৎসাধীন রয়েছেন।’ইউএসটিসির বঙ্গবন্ধু মেমোরিয়াল হাসপাতালে শয্যাসংখ্যা ৩৫০। গড়ে প্রতিদিন ১০০ রোগী ভর্তি থাকেন বলে হাসপাতাল সূত্র জানায়। গতকাল বেলা দেড়টায় হাসপাতাল থেকে বের হয়ে আসার সময় রোজি আক্তার নামের এক নারী বলেন, তাঁর ছেলে (৪) ডায়রিয়ায় ভুগছে। চার দিন আগে তিনি ছেলেকে হাসপাতালে ভর্তি করান। সে এখনো সুস্থ হয়নি। তিনি বলেন, ‘চিকিৎসকেরা বলেছেন, পরিস্থিতি ভালো না। আপনারা অন্য কোথাও চলে যান।’ কয়েকজন রোগীর অভিভাবকেরা বলেন, আন্দোলনরত শিক্ষার্থীরা হাসপাতালের চিকিৎসকদের কাছে গিয়ে রোগীদের বের করে দিতে বলেন। এরপর চিকিৎসকেরা সবাইকে চলে যেতে বলেন।রোগীদের হাসপাতাল থেকে বের করে দেওয়ার বিষয়ে আন্দোলনরত শিক্ষার্থীরা কোনো মন্তব্য করতে রাজি হননি।এ বিষয়ে ইউএসটিসির রেজিস্ট্রার বদরুল আমিন ভূঁইয়া প্রথম আলোকে বলেন, ‘হাসপাতাল থেকে রোগী বের করে দেওয়ার বিষয়টি শুনেছি। আমরা শিক্ষার্থীদের নিবন্ধনের বিষয়ে চেষ্টা চালিয়ে যাচ্ছি।’এর আগে গত রোববার ও বুধবার একই দাবিতে এমবিবিএস শ্রেণির তিনটি ব্যাচের শিক্ষার্থীরা সড়ক অবরোধ করেন। ২০১১-১২ শিক্ষাবর্ষে এমবিবিএসে ভর্তি হওয়া ২৫তম ব্যাচ, ২০১২-১৩ শিক্ষাবর্ষের ২৬তম ব্যাচ ও ২০১৩-১৪ শিক্ষাবর্ষের ২৭তম ব্যাচের প্রায় এক হাজার শিক্ষার্থী বিএমডিসির নিবন্ধনের দাবিতে আন্দোলন করছেন। তাঁদের মধ্যে বাংলাদেশ ছাড়াও ভারত, শ্রীলঙ্কা, মালদ্বীপ, নেপালসহ ১৪টি দেশের শিক্ষার্থীরা রয়েছেন। বিদেশি শিক্ষার্থীদের মধ্যে প্রায় ৪০০ জন ভারতের।গতকাল বেলা ১০টায় আন্দোলনরত শিক্ষার্থীরা প্রশাসনিক ভবনের সামনে জড়ো হয়ে অবস্থান কর্মসূচি পালন করেন। পরে বেলা সাড়ে ১১টা থেকে আন্দোলনরত শিক্ষার্থীরা ইউএসটিসির সামনের জাকির হোসেন সড়ক অবরোধ করেন। কিছু শিক্ষার্থী ‘আমাদের নিবন্ধন চাই’ লেখা পোস্টার ও প্ল্যাকার্ড বহন করেন। একপর্যায়ে তাঁরা সড়কে টায়ার জ্বালিয়ে বিক্ষোভ করেন। খবর পেয়ে খুলশী থানার পুলিশ ঘটনাস্থলে যায়। ছাত্রছাত্রীদের সড়ক থেকে সরে যেতে অনুরোধ করে পুলিশ। কিন্তু অনুরোধ উপেক্ষা করে আন্দোলনরত শিক্ষার্থীরা মুহুর্মুহু স্লোগান দিতে থাকেন।
