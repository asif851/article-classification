
ঢাকার দক্ষিণ কেরানীগঞ্জে গত সোমবার রাতে ভূমিহীনদের আশ্রয় প্রকল্পের সূর্যতারা মন্দিরে আগুন দিয়েছে দুর্বৃত্তরা। এ ঘটনায় জিজ্ঞাসাবাদের জন্য মেহেদি ইসলাম, আল ইসলাম ও জাকির আকন্দ নামে তিনজনকে আটক করেছে পুলিশ।স্থানীয় ব্যক্তিরা জানান, রাজেন্দ্রপুরের মালোপাড়া এলাকার ওই মন্দিরে গত সোমবার রাত সাড়ে আটটার দিকে ১০-১২ জন দুর্বৃত্ত লাঠিসোঁটা নিয়ে ভূমিহীনদের আশ্রয়ণ প্রকল্পে সূর্যতারা মন্দিরে ভাঙচুর করে। এ সময় তারা মন্দিরে কেরোসিন ঢেলে আগুন ধরিয়ে দেয়। একপর্যায়ে সংখ্যালঘু দুটি পরিবারের ঘর ভাঙচুরের চেষ্টা করা হয়। তাঁদের চিৎকারে আশপাশের লোকজন বেরিয়ে এলে দুর্বৃত্তরা পালিয়ে যায়।রাজেন্দ্রপুর মালোপাড়া এলাকার বাসিন্দা সঞ্চয়া রানী বলেন, ‘সোমবার রাত সাড়ে আটটার দিকে বাসা থেকে বের হয়ে দেখি মন্দিরে আগুন জ্বলছে। এ সময় কয়েকজন লাঠিসোঁটা নিয়ে মন্দিরে ভাঙচুর করছিল।’ তিনি আরও বলেন, প্রায় তিন মাস আগে ভূমিহীনদের আশ্রয় প্রকল্পে একটি টিনশেড ঘর নির্মাণ করে সেখানে সূর্যতারা মন্দিরটি স্থাপন করা হয়।গৌরী দাশ নামের এক নারী বলেন, ‘ওই সময় আমি ঘরে শুয়ে ছিলাম। হঠাৎ করে ১০-১২ জন দুর্বৃত্ত আমার ঘরে লাঠিসোঁটা নিয়ে এলোপাতাড়ি ভাঙচুর চালায়। চিৎকার শুনে আশপাশের লোকজন এলে তারা পালিয়ে যায়। এ ঘটনার পর থেকে আমরা পরিবার-পরিজন নিয়ে শঙ্কায় আছি।’শিলা রানী বলেন, ‘আমরা ১৪-১৫টি ভূমিহীন জেলে পরিবার বাপ-দাদার আমল থেকে এখানে বসবাস করছি। স্থানীয় প্রভাবশালী ব্যক্তিরা জমি দখলের জন্য মন্দির ও বাড়িঘরে হামলা চালিয়েছে।’ পুলিশের হাতে আটক আল ইসলাম সাংবাদিকদের জানান, তিনি মন্দির ভাঙচুরের ঘটনার সঙ্গে জড়িত নন।দক্ষিণ কেরানীগঞ্জ থানার ওসিমো. জামাল উদ্দিন মীর জানান, কে বা কারা এ ঘটনা ঘটিয়েছে, তা খতিয়ে দেখা হচ্ছে। তিনজনকে আটক করা হয়েছে।
