
ঢাকার নবাবগঞ্জ উপজেলায় লাভলু মিয়া (২৯) নামের এক যুবককে ছুরিকাঘাত করে হত্যা করেছে দুর্বৃত্তরা। গত মঙ্গলবার রাত ১০টায় উপজেলার বাহ্রা ইউনিয়নের চরকান্দিতে ইছামতী নদীর তীরে একটি পাটখেত থেকে পুলিশ তাঁর লাশ উদ্ধার করে। লাভলু ওই গ্রামের মো. করিমের ছেলে। এই ঘটনায় লাভলুর স্ত্রী নাজমা বেগম গতকাল অজ্ঞাতনামা ব্যক্তিদের বিরুদ্ধে নবাবগঞ্জ থানায় হত্যা মামলা করেছেন। গতকাল বুধবার সকালে লাশ ময়নাতদন্তের জন্য মিটফোর্ড হাসপাতাল মর্গে পাঠানো হয়। লাশের সুরতহাল করেছেন থানার উপপরিদর্শক ইশতিয়াক রাসেল। গতকাল দুপুরে তিনি প্রথম আলোকে বলেন, লাভলুর শরীরে পাঁচ-ছয়টি ছুরিকাঘাতের চিহ্ন আছে। তবে কে বা কারা তাঁকে ছুরিকাঘাত করে হত্যা করেছে, তা জানা যায়নি।
