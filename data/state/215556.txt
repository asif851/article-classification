
পাঠ্যপুস্তকে ভুল ও ‘সাম্প্রদায়িক’ লেখা অন্তর্ভুক্তির কারণে শিক্ষামন্ত্রী নুরুল ইসলাম নাহিদের পদত্যাগ ও জড়িত সবার বিরুদ্ধে ব্যবস্থা নেওয়ার দাবি জানিয়েছে প্রগতিশীল কয়ে​কটি সংগঠন। তারা অবিলম্বে ভুলে ভরা পাঠ্যপুস্তক প্রত্যাহার ও বাদ দেওয়া প্রগতিশীল লেখকদের লেখা আবার অন্তর্ভুক্ত করার দাবি জানিয়েছে।
আজ সোমবার দুপুরে মতিঝিলে জাতীয় শিক্ষাক্রম ও পাঠ্যপুস্তক বোর্ডের (এনসিটিবি) সামনে কয়েকটি সংগঠনের অবস্থান ও সমাবেশে বক্তারা এই দাবি জানান। সমাবেশে বক্তারা বইয়ের ভুলে বিষয়গুলো তদন্তে একটি বিচার বিভাগীয় কমিশন গঠনেরও দাবি জানান।
সমাবেশে উদীচী শিল্পী গোষ্ঠীর সাধারণ সম্পাদক জামসেদ আনোয়ার ৩০ জানুয়ারির মধ্যে ভুলে ভরা বই প্রত্যাহারসহ কয়েক দফা দাবি তুলে ধরেন। এই সময়ের মধ্যে দাবি মানা না হলে ৩১ জানুয়ারি শিক্ষা মন্ত্রণালয় ঘেরাও করা হবে। তারপরও দাবি মানা না হলে কনভেনশন করে বৃহত্তর ও কঠোর কর্মসূচি নেওয়া হবে বলে জানান তিনি।
সমাবেশে উদীচী শিল্পী গোষ্ঠীর সভাপতি সফিউদ্দীন অভিযোগ করেন, বইয়ে যে বিষয়গুলো এসেছে সেগুলো ভুল নয়। এগুলো পরিকল্পিত ভাবে করা হয়েছে।
ছাত্র ইউনিয়নের সভাপতি লাকি আক্তার বইয়ে ভুল ও ‘সাম্প্রদায়িকীকরণ’ এর জন্য শিক্ষামন্ত্রীর পদত্যাগ দাবি করেন।
সমাবেশে আরও বক্তব্য দেন শ্রাবণ প্রকাশনের র​বিন আহসান শিক্ষাবিদ এ এন রাশেদা, সিপিবি নেতা আবদুল্লাহ আল কাফী, গণজাগরণ মঞ্চের অন্যতম সংগঠক জীবন আনন্দ প্রমুখ। সমাবেশ ও অবস্থান কর্মসূচিতে ছাত্র ইউনিয়নের নেতা কর্মীরা ঢাকা বিশ্ববিদ্যালয় থেকে মিছিল নিয়ে সেখানে উপস্থিত হন।
