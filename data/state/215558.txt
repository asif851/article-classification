
যুক্তরাজ্যের পররাষ্ট্র ও কমনওয়েলথ দপ্তরের (এফসিও) প্রতিমন্ত্রী টোবিয়াস অ্যালউড বলেছেন, ইউরোপীয় ইউনিয়ন (ইইউ) ত্যাগের পর কমনওয়েলথভুক্ত দেশগুলোর সঙ্গে বাণিজ্য সম্পর্ক ঘনিষ্ঠ করার কথা ভাবছে যুক্তরাজ্য। কিন্তু এ সম্পর্ক উন্নয়নে বাংলাদেশের মতো দেশগুলোর গণতান্ত্রিক অগ্রগতি জরুরি। গণতান্ত্রিক শাসনব্যবস্থার উন্নয়নে যুক্তরাজ্যের তরফ থেকে সম্ভাব্য সহযোগিতা অব্যাহত রাখার প্রয়োজনীয়তার কথাও জানান তিনি।
মঙ্গলবার ব্রিটিশ পার্লামেন্টের নিম্নকক্ষ হাউস অব কমন্সের নিয়মিত অধিবেশনে বাংলাদেশবিষয়ক এক প্রশ্নে সহমত পোষণ করে এসব কথা বলেন প্রতিমন্ত্রী।
মঙ্গলবারের অধিবেশনে কমনওয়েলথ–বিষয়ক নির্ধারিত বিতর্কে এমপিদের প্রশ্নের জবাব দেন ক্ষমতাসীন কনজারভেটিভ পার্টির এমপি এবং পররাষ্ট্র ও কমনওয়েলথ–বিষয়ক পার্লামেন্টারি আন্ডার সেক্রেটারি টোবিয়ান অ্যালউড। তিনি পররাষ্ট্র দপ্তরের মধ্যপ্রাচ্য ও আফ্রিকা অঞ্চলবিষয়ক দায়িত্বে রয়েছেন।
ইইউ ত্যাগের পরিপ্রেক্ষিতে যুক্তরাজ্য কমনওয়েলথভুক্ত দেশগুলোর সঙ্গে সম্পর্ক উন্নয়নে কী চেষ্টা চালাচ্ছে এবং কমনওয়েলথ জোটকে কীভাবে কাজে লাগাতে পারে, তা নিয়ে বেশি প্রশ্ন আসে ওই দিনের বিতর্কে। রসডেল আসনের এমপি সায়মন ডানস্যুক বলেন, যুক্তরাজ্যের সঙ্গে বন্ধন ঘনিষ্ঠ করতে গেলে বাংলাদেশের মতো দেশগুলোতে গণতন্ত্রের বিকাশে বাড়তি সহযোগিতার যে প্রয়োজন রয়েছে, সে বিষয়ে মন্ত্রী একমত কি না? এই প্রশ্নে সহমত পোষণ করে প্রতিমন্ত্রী বলেন, বাংলাদেশসহ কমনওয়েলথভুক্ত দেশগুলোর সঙ্গে যুক্তরাজ্যের ঐতিহাসিক সম্পর্ক রয়েছে। ‘ওয়েস্টমিনস্টার ফাউন্ডেশন ফর ডেমোক্রেসি’, দ্য ব্রিটিশ কাউন্সিল এবং যুক্তরাজ্যের দূতাবাসগুলো নিশ্চয়ই গণতন্ত্রের বিকাশে গুরুত্বপূর্ণ ভূমিকা রাখতে পারে। বাংলাদেশসহ কমনওয়েলথভুক্ত দেশগুলোতে গণতন্ত্রের অগ্রগতি সাধনে বিশেষ প্রকল্প নিয়ে মাঠে নামার প্রত্যাশা ব্যক্ত করেন তিনি।
সরকারদলীয় এমপি জেমস ডেভিসের করা প্রশ্নের জবাবে প্রতিমন্ত্রী টোবিয়াস অ্যালউড বলেন, কমনওয়েলথভুক্ত দেশগুলোর সঙ্গে বাণিজ্য সম্পর্ক ঘনিষ্ঠ করার লক্ষ্যে আসছে মার্চ মাসে জোটভুক্ত দেশগুলোর বাণিজ্যমন্ত্রীদের এক সম্মেলনের আয়োজন করা হয়েছে। তা ছাড়া কমনওয়েলথভুক্ত দেশগুলো সরকারপ্রধানদের নিয়ে ২০১৮ সালে সম্মেলন করার কথা ভাবছে যুক্তরাজ্য। কমনওয়েলথ জোটের বাণিজ্য সম্ভাবনার কথা তুলে ধরে প্রতিমন্ত্রী আরও বলেন, এই জোটভুক্ত ৫২টি দেশে ২ দশমিক ২ বিলিয়ন মানুষের বসবাস। আর এসব জনসংখ্যার প্রায় অর্ধেকের বয়স ২৫ বছরের কম।
একসময় যুক্তরাজ্যের উপনিবেশ ছিল—এমন দেশগুলোকে নিয়ে কমনওয়েলথ গঠিত। অর্থনৈতিক শক্তি ও আন্তর্জাতিক প্রভাব টিকিয়ে রাখতে এই জোটকে ইইউর বিকল্প হিসেবে ভাবছে যুক্তরাজ্য।
