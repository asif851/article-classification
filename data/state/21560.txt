
সরকারের কথায় প্রতিনিয়ত দুর্বলতা প্রকাশিত হচ্ছে মন্তব্য করে বিএনপির স্থায়ী কমিটির সদস্য আমীর খসরু মাহমুদ চৌধুরী বলেছেন, জনগণের ওপর আস্থা না থাকলে যা হওয়ার তা-ই হচ্ছে। তিনি বলেছেন, তাঁরা প্রতিনিয়ত কথা বলছেন আর নিজেদের জালে নিজেরাই আটকে যাচ্ছেন।
আজ বুধবার দুপুরে জাতীয় প্রেসক্লাবে বিএনপির চেয়ারপারসন খালেদা জিয়াসহ সব রাজবন্দীর মুক্তির দাবিতে ইয়ুথ ফোরাম আয়োজিত যুবসমাবেশে আমীর খসরু মাহমুদ চৌধুরী এসব কথা বলেন।
সরকারের উদ্দেশে আমীর খসরু বলেন, ‘অন্যায়-অবিচার করে মিথ্যাচারের মাধ্যমে কতটুকু চালাবেন? তারা (সরকার) কিন্তু আজকে সেই জালে ফেঁসে গেছেন।’
বাংলাদেশের মানুষও প্রস্তুতি নিচ্ছে জানিয়ে বিএনপি নেতা আমীর খসরু বলেন, ‘আমি আপনাদের নিশ্চিতভাবে বলতে পারি, বাংলাদেশের প্রতিটি মানুষ প্রস্তুতি নিচ্ছে। সময়মতো এই বাংলাদেশের মানুষ বারবার জেগেছে। সময়মতো তাদের মালিকানা কেড়ে নিয়েছে। স্বৈরাচারদের বিতাড়িত করেছে। গণতন্ত্র ফিরিয়ে এনেছে।’
সরকার সংবিধানের মৌলিক কাঠামো ভেঙে দিয়েছে দাবি করে আমীর খসরু বলেন, জনগণের ভোটাধিকার কেড়ে নিয়ে, বাক্স্বাধীনতা কেড়ে নিয়ে তারা সংবিধান অনুযায়ী নির্বাচনের কথা বলছে। সংবিধানের মৌলিক কাঠামো ভেঙে দিয়ে সংবিধানের কথা বলা, এর চেয়ে লজ্জার বিষয় তো আর কিছু হতে পারে না।
সংগঠনের উপদেষ্টা এম এ বাশারের সভাপতিত্বে যুবসমাবেশে আরও বক্তব্য দেন বিএনপির যুগ্ম মহাসচিব খাইরুল কবির, নির্বাহী কমিটির সদস্য আবু নাসের মোহাম্মাদ রহমাতুল্লাহ, সংগঠনের সভাপতি সাইদুর রহমান প্রমুখ।
