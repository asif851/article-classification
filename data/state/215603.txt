
সিলেটের ব্লগার অনন্ত বিজয় দাশ হত্যা মামলায় পাঁচ আসামিকে রিমান্ডে নিয়েছে পুলিশের অপরাধ তদন্ত বিভাগ (সিআইডি)। গতকাল বুধবার সিলেট মহানগর হাকিম (এমএম-২) আদালতে পাঁচজনের ১৫ দিন রিমান্ডের আবেদন করলে আদালত সাত দিনের রিমান্ড মঞ্জুর করেন। গতকালই আসামিদের রিমান্ডে নিয়ে জিজ্ঞাসাবাদ শুরু হয়েছে।রিমান্ডে নেওয়া আসামিরা হচ্ছেন তৌহিদুর রহমান, আমিনুল মল্লিক, আরিফুল ইসলাম, জাকিরুল্লাহ ও সাদেক আলীম ওরফে মিঠু। এদের মধ্যে তৌহিদুর রহমান বাংলাদেশি বংশোদ্ভূত ব্রিটিশ নাগরিক। এই পাঁচজনকে গত ৮ সেপ্টেম্বর অনন্ত হত্যা মামলায় গ্রেপ্তার দেখানো হয়েছিল। তাঁরা ব্লগার অভিজিৎ রায় হত্যা মামলারও আসামি। এ নিয়ে এ ঘটনায় সন্দেহভাজন এক ফটোসাংবাদিকসহ নয়জন গ্রেপ্তার হয়েছেন।গত ১২ মে সকাল সাড়ে নয়টায় অনন্তকে (৩২) সিলেট নগরের সুবিদবাজারের নূরানী আবাসিক এলাকায় কুপিয়ে হত্যা করে দুর্বৃত্তরা। পরদিন এ ঘটনায় সিলেট বিমানবন্দর থানায় হত্যা মামলা হয়।সিআইডি সূত্র জানায়, মামলাটি গত ২৫ মে পুলিশ থেকে সিআইডিতে স্থানান্তর হয়। ৭ জুন দৈনিক সবুজ সিলেট ও দৈনিক সংবাদ-এর সিলেটের ফটোসাংবাদিক ইদ্রিস আলীকে আটক করে তাঁকে মামলার ‘সন্ধিগ্ধ’ আসামি করা হয়। পরে ঘটনার প্রায় তিন মাসের মাথায় গত ২৮ আগস্ট সিলেটের কানাইঘাট উপজেলার পূর্ব পালজুর গ্রাম থেকে মান্নান ইয়াহিয়া ওরফে মান্নান রাহী (২৪) ও তাঁর ভাই মোহাইমিন নোমান ওরফে এ এ নোমানকে গ্রেপ্তার করে সাত দিনের রিমান্ডে নেওয়া হয়।
রিমান্ড শেষে রাহী ২ সেপ্টেম্বর ঘটনার সঙ্গে জড়িত থাকার কথা স্বীকার করে আদালতে ১৬৪ ধারায় জবানবন্দি দেন। নোমানকে কারাগারে পাঠানো হয়। ওই দিন তাঁদের আরেক সহযোগী কানাইঘাটের পূর্ব পালজুর গ্রামের আবুল খায়ের ওরফে রশীদ আহমদকে (২৪) গ্রেপ্তার করে সিআইডি।
