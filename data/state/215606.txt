
রাষ্ট্রধর্ম ইসলাম পরিবর্তনের কোনো চিন্তাভাবনা সরকারের বা দলের নেই বলে মন্তব্য করেছেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। আজ রোববার বিকেলে আওয়ামী লীগের সভানেত্রীর রাজনৈতিক কার্যালয়ে সাংবাদিকদের এক প্রশ্নের জবাবে ওবায়দুল কাদের এ মন্তব্য করেন।সাংবাদিকেরা জানতে চান যে ক্ষমতাসীন আওয়ামী লীগের সভাপতিমণ্ডলীর সদস্য ও সাবেক মন্ত্রী আবদুর রাজ্জাক বলেছেন, সময়-সুযোগ পেলে সংবিধান থেকে রাষ্ট্রধর্ম ইসলাম তুলে দেওয়া হবে। এ ব্যাপারে মতামত জানতে চাইলে সেতুমন্ত্রী ওবায়দুল কাদের বলেন, ‘হঠাৎ করে কেন এ প্রশ্ন এল, এটা তো জানি না। সম্ভবত এটা তাঁর (আবদুর রাজ্জাক) ব্যক্তিগত মতও হতে পারে। সংবিধান সংশোধন হয়েছে, সংবিধান সংশোধন কমিটি দীর্ঘদিন অংশীজনদের সঙ্গে আলাপ-আলোচনা করে জাতীয় সংসদে বিষয়টি মীমাংসিত হয়েছে। এটা নিয়ে কোনো প্রশ্ন নেই। আমাদের সরকার বা দলের সংবিধান সংশোধন করে রাষ্ট্রধর্ম ইসলাম পরিবর্তনের কোনো চিন্তাভাবনা নেই।’এরপর সাংবাদিকেরা বিএনপির সমাবেশ নিয়ে প্রশ্ন করতে চাইলে ওবায়দুল কাদের কোনো উত্তর না দিয়ে বলেন, আর কোনো প্রশ্ন নয়। তিনি সাংবাদিকদের উদ্দেশে বলেন, ‘আমিও একসময় সাংবাদিক ছিলাম। আমি আপনাদের অনুরোধ করব। আপনারা প্রাসঙ্গিক থাকবেন। সেদিন বিএনপির মহাসচিব মির্জা ফখরুল ইসলাম বলেছেন, আওয়ামী লীগের সাধারণ সম্পাদক নির্বাচিত হতে হবে। সেটার জবাব দিতে গিয়ে আমাদের দল থেকে মাহবুব উল আলম হানিফ সংবাদ সম্মেলন করলেন। অথচ আপনারা পরেই ওই বক্তব্য নেননি। আপনাদের অনুরোধ, আমরা যেটা নিয়ে সংবাদ সম্মেলন করব, সেটা নিয়েই থাকবেন।’
