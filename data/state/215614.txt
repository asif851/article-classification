
জঙ্গি দমন আন্দোলনে জাসদকে সামনে থাকার আহ্বান জানিয়েছেন দলের সভাপতি ও তথ্যমন্ত্রী হাসানুল হক ইনু। তিনি বলেন, ‘জঙ্গি দমনের যুদ্ধে সামনে থাকলে আপনি দেশপ্রেমিক ও মানববন্ধু হবেন। জাসদ দুর্নীতি দমনে বদ্ধপরিকর। জঙ্গি দমনে মহাজোট দরকার, দুর্নীতি–দলবাজি বন্ধে জাসদ দরকার।’
মন্ত্রী জামায়াতে ইসলামীকে কালসাপ উল্লেখ করে বলেন, তাদের ছাড় দেওয়া যায় না। তাদের দলে ঢোকাবেন না।
আজ মঙ্গলবার বেলা সাড়ে তিনটায় গাইবান্ধা জেলা শিল্পকলা একাডেমি মিলনায়তনে জাসদ আয়োজিত এক অনুষ্ঠানে তিনি এসব কথা বলেন। জাসদ মনোনীত নবনির্বাচিত ইউপি চেয়ারম্যান, সদস্য ও কাউন্সিলর এবং নির্বাচনে অংশগ্রহণকারী জনপ্রতিনিধিদের সংবর্ধনা দিতে এ অনুষ্ঠানের আয়োজন করা হয়।
তথ্যমন্ত্রী হাসানুল হক ইনু বলেছেন, জঙ্গিরা ধর্ম ও ইসলামের রীতিনীতি মানে না। তারা ঈদের নামাজের সময় মানুষ হত্যা করে। তারা ইসলাম ও ধর্মের শত্রু। তারা রাক্ষস। সুতরাং ধর্মের শত্রুদের ধ্বংস করতে হবে। ওদের কোনোভাবেই ছাড় দেওয়া যাবে না।
রাজনৈতিক নেতাদের উদ্দেশে মন্ত্রী বলেন, বর্তমানে রাজনৈতিক নেতাদের সামনে অগ্নিপরীক্ষা। কোন নেতা কোন পক্ষে যাবেন। জঙ্গি দমনের পক্ষে থাকলে দেশপ্রেমিক হিসেবে প্রমাণ হবে। বিপক্ষে থাকলে তিনি দেশ ও জাতির শত্রু।
সংবর্ধনা সভায় সভাপতিত্ব করেন জেলা জাসদ সভাপতি গাজী শাহ শরিফুল ইসলাম। সভায় আরও বক্তব্য দেন জাসদ কেন্দ্রীয় কমিটির উপদেষ্টামণ্ডলীর সদস্য একরাম হোসেন, জাসদ কেন্দ্রীয় কমিটির যুগ্ম সাধারণ সম্পাদক সাখাওয়াত হোসেন এবং বিজ্ঞান ও তথ্যপ্রযুক্তিবিষয়ক সম্পাদক খাদেমুল ইসলাম, জেলা জাসদের সাধারণ সম্পাদক গোলাম মারুফ, জেলা যুবজোটের সাধারণ সম্পাদক সুজন প্রসাদ, জাসদ মনোনীত সাঘাটা উপজেলার জুমারবাড়ি ইউনিয়নের চেয়ারম্যান রোস্তম আলী, সদর উপজেলার কামারজানি ইউনিয়নের চেয়ারম্যান আবদুস ছালাম প্রমুখ।
এর আগে মন্ত্রী ‘রেডিও সারাবেলা’ নামের একটি কমিউনিটি রেডিওর আনুষ্ঠানিক উদ্বোধন করেন। এখানে উপস্থিত ছিলেন জেলা প্রশাসক মো. আবদুস সামাদ ও পুলিশ সুপার মো. আশরাফুল ইসলাম প্রমুখ।
