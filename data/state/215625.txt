
নগর ও জেলার নানা স্থানে শীতার্ত মানুষের সাহায্যে এগিয়ে এসেছে বিভিন্ন সংগঠন। বিতরণ করা হয়েছে শীতবস্ত্র। এ উপলক্ষে আয়োজিত অনুষ্ঠানে বক্তারা বলেন, সবাই মিলে দুস্থ মানুষের পাশে দাঁড়াতে হবে। এ জন্য এগিয়ে আসতে হবে বিত্তবানদের।পটিয়া: পটিয়া উপজেলার জিরি ইউনিয়নের কৈয়গ্রামের সামাজিক, শিক্ষা ও সংস্কৃতিকমূলক সংগঠন দ্য ইল্ড এনলাইটেড সোসাইটির (ইয়েস) উদ্যোগে ৭ জানুয়ারি এলাকার ৫০ জন গরিব ও অসহায় মানুষের মধ্যে কম্বল বিতরণ করা হয়েছে।এ উপলক্ষে সকালে সংগঠনের অস্থায়ী কার্যালয়ে ইয়েসের ভারপ্রাপ্ত সভাপতি মোহাম্মদ ইছহাকের সভাপতিত্বে সভা অনুষ্ঠিত হয়। সাবেক সাধারণ সম্পাদক আজিম উদ্দিনের পরিচালনায় সভায় বক্তব্য দেন জিরি এস এ নুর উচ্চবিদ্যালয় পরিচালনা পরিষদের সহসভাপতি আবদুল মোমেন, কৈয়গ্রাম সরকারি প্রাথমিক বিদ্যালয়ের সভাপতি এমদাদ হোসেন মিয়া, ইয়েসের উপদেষ্টা মোমেনা আকতার, ইউনিয়ন পরিষদের মহিলা সদস্য আফরোজা আলম, প্রথম আলোর পটিয়া প্রতিনিধি আবদুর রাজ্জাক প্রমুখ।দীঘিনালা: ২ জানুয়ারি খাগড়াছড়ি দীঘিনালা থানা প্রাঙ্গণে অর্ধশতাধিক অসহায় দরিদ্র মানুষকে শীতবস্ত্র বিতরণ করেছে তরুণদের সামাজিক সংগঠন আল-কারীম ফাউন্ডেশন। এ উপলক্ষে আয়োজিত অনুষ্ঠানে বক্তব্য দেন দীঘিনালা থানার ভারপ্রাপ্ত কর্মকর্তা (ওসি) মিজানুর রহমান, প্রেসক্লাব সভাপতি জাহাঙ্গীর আলম, ইসলামিক ফাউন্ডেশনের প্রকল্প কর্মকর্তা আসাদুল ইসলাম, সংগঠনের সভাপতি মো. বদিউজ্জামান প্রমুখ।
উপজেলার নোয়াখালী টিলার রোকেয়া বেগম, আদর্শ নগরের আবদুুল মজিদ, নাজমা বেগম, উত্তর থানা পাড়ার রওশন আরা বেগম, তাসলিমা বেগম, পূর্ব থানা পাড়ার আছিয়া বেগম ও পোমাংপাড়া গ্রামের আমেনা বেগম বলেন, ‘এই প্রথম কোনো বেসরকারি সংস্থা আমাদের সাহায্য করেছে। কম্বল পেয়ে আমরা খুশি।’
বক্তারা বলেন, তরুণেরা অনেক ভালো কাজ করে সমাজকে এগিয়ে নিচ্ছেন। এ ধারা অব্যাহত রাখতে হবে।
রাউজান ক্লাব: সামাজিক সংগঠন রাউজান ক্লাবের উদ্যোগে ৮ জানুয়ারি দুস্থ ব্যক্তিদের মধ্যে বিতরণের জন্য কক্সবাজার জেলা প্রশাসকের কার্যালয়ে ৫০০টি কম্বল বিতরণ করা হয়। অতিরিক্ত জেলা প্রশাসক (আইসিটি ও শিক্ষা) মোহাম্মদ সাইফুল ইসলাম মজুমদার ও জেলা ত্রাণ ও পুনর্বাসন কর্মকর্তা মো. মনিরুল হকের এসব কম্বল হস্তান্তর করেন ক্লাবের কর্মকর্তারা। এ সময় উপস্থিত ছিলেন সভাপতি মোহাম্মদ ওমর ফারুক, জ্যেষ্ঠ সহসভাপতি মুহাম্মদ মহসিন চৌধুরী, সহসভাপতি মোহাম্মদ জসিম উদ্দিন, যুগ্ম সাধারণ সম্পাদক মোহাম্মদ জাহেদুল আলম, ক্লাবের আজীবন সদস্য মোহাম্মদ শাহেদুল ইসলাম, কক্সবাজার চেম্বার অব কমার্স অ্যান্ড ইন্ডাস্ট্রিজের প্রথম সহসভাপতি আবু মোরশেদ চৌধুরী প্রমুখ। এর আগে কক্সবাজার জেলা প্রশাসক মো. আলী হোসেনের সঙ্গে তাঁর কার্যালয়ে সাক্ষাৎ করেন।
 
