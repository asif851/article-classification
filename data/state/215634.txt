
হয়তো ঘটনাটি চট্টগ্রামের অথবা ঘটনাস্থল বৃহত্তর চট্টগ্রামের কোনো জেলার। তবে এসব ঘটনার প্রভাব পড়েছে সারা দেশে। কয়েকটি ঘটনা তো আন্তর্জাতিকভাবেও আলোচিত হয়েছে, হচ্ছে। বিদায়ী ২০১৭ সাল চট্টগ্রামের জন্য নানা কারণেই ঘটনাবহুল। আলোচিত বেশ কিছু ঘটনা–দুর্ঘটনার রেশ থেকে যাবে আরও অনেক দিন। ‘ফিরে দেখা: চট্টগ্রাম’ আজ থাকছে প্রথম পর্ব
শোক থেকে গভীর শোকমহিউদ্দিনের বিদায় ও কুলখানির মেজবানে পদদলিত হয়ে নিহত ১০
‘চট্টল বীর’ নামে পরিচিত চট্টগ্রাম নগর আওয়ামী লীগের সভাপতি ও সাবেক মেয়র এ বি এম মহিউদ্দিন চৌধুরীর মৃত্যু কাঁদিয়েছে মানুষকে। গত ১৪ ডিসেম্বর দিবাগত রাত তিনটায় মৃত্যুবরণ করেন। পরদিন বাদ আছর নগরের লালদীঘির মাঠে এই নেতার জানাজায় লাখো মানুষের ঢল নামে। স্মরণকালের বৃহত্তম জানাজা হিসেবে এটিকে আখ্যায়িত করেছেন অনেকে। এর তিন দিন পর ১৮ ডিসেম্বর নগরের ১৪টি কমিউনিটি সেন্টারে প্রয়াত নেতার কুলখানি অনুষ্ঠিত হয়। প্রয়াত নেতার কুলখানিতে উপচে পড়ে সাধারণ মানুষ। এর মধ্যে অমুসলিমদের জন্য মেজবানের আয়োজন করা হয় রীমা কনভেনশন সেন্টারে। সেখানে প্রচণ্ড ভিড় ও হুড়োহুড়িতে পদদলিত হয়ে মারা যান ১০ জন। শোকের মধ্যে এই ঘটনা শুধু চট্টগ্রাম নয় সারা দেশে মানুষের হৃদয়কে নাড়া দেয়
উড়ালসড়ক উদ্বোধন১ সেপ্টেম্বর নগরের সবচেয়ে বড় উড়ালসড়ক আখতারুজ্জামান চৌধুরী উড়ালসড়কের মূল অংশ (লালখানবাজার থেকে মুরাদপুর) যান চলাচলের জন্য পুরোপুরি উন্মুক্ত করে দেওয়া হয়। এর আগে গত ১৬ জুন উড়ালসড়কের এক পাশ সাময়িকভাবে খুলে দিয়েছিল প্রকল্প বাস্তবায়নকারী সংস্থা চট্টগ্রাম উন্নয়ন কর্তৃপক্ষ (সিডিএ)। বর্তমানে ২ নম্বর গেট এলাকায় উড়ালসড়কের র্যা ম্প (গাড়ি ওঠা-নামার পথ) ও লুপ (উড়ালসড়ক থেকে বাঁক নিয়ে অন্য রাস্তায় সংযুক্ত করা) নির্মাণের কাজ চলছে। উড়ালসড়কের মোট দৈর্ঘ্য ৬ দশমিক ৮ কিলোমিটার। এর মধ্যে মূল অংশের দৈর্ঘ্য (মুরাদপুর থেকে লালখানবাজার) ৩ দশমিক ৭ কিলোমিটার। পুরো প্রকল্পে ব্যয় হচ্ছে ৬৯৬ কোটি ৩৪ লাখ ৪৪ হাজার টাকা। এদিকে উদ্বোধনের চার বছর পর বহদ্দারহাট উড়ালসড়কে র্যা ম্প দেওয়া হয়েছে। ১৬ ডিসেম্বর তা খুলে দেওয়া হয়। এ র্যা ম্প দিয়ে মুরাদপুর থেকে আসা গাড়ি উড়ালসড়ক হয়ে আরাকান সড়কে নেমে যেতে পারবে
পাঁচ জেলায় ভয়াবহ পাহাড়ধসে ১৫৮ জনের মৃত্যু ভয়াবহ প্রাকৃতিক দুর্যোগের ঘটনা ঘটে রাঙামাটিতে। ১৩ জুন পাহাড়ধসে শুধু রাঙামাটিতে প্রাণ হারান ১২০ জন। সারা দেশ থেকে যোগাযোগ বিচ্ছিন্ন হয়ে পড়ে এই জেলা। প্রায় এক সপ্তাহ পর সড়ক যোগাযোগ পুনঃস্থাপিত হয়। পাহাড়ধসের ভয়াবহতা এত বেশি ছিল যে দুই দিন বিদ্যুৎ-বিহীন ছিল জেলাটি। একই দিন বান্দরবান, কক্সবাজার, খাগড়াছড়ি ও চট্টগ্রামেও পাহাড়ধসের ঘটনা ঘটে। রাঙামাটিসহ এই পাঁচ জেলায় প্রাণ হারায় ১৫৮ জন
রোহিঙ্গা সংকটমিয়ানমারের রাখাইন রাজে্য সহিংসতা শুরুর পর গত ২৫ আগস্ট থেকে এ পর্যন্ত ৬ লাখ ৫৫ রোহিঙ্গা বাংলাদেশে এসেছে। টেকনাফ ও উখিয়ার বিভিন্ন পাহাড়ি এলাকায় ও বনভূমিতে এসব রোহিঙ্গার জন্য অস্থায়ী ক্যাম্প গড়ে তোলা হয়েছে। আন্তর্জাতিক চাপে পড়ে রোহিঙ্গাদের ফিরিয়ে নিতে বাংলাদেশের সঙ্গে গত ২৩ নভেম্বর সমঝোতা স্মারক সই করে মিয়ানমার। চুক্তি অনুযায়ী আগামী ২৩ জানুয়ারি থেকে রোহিঙ্গা প্রত্যাবাসন শুরু করার কথা
গৃহকর আন্দোলনচট্টগ্রাম সিটি করপোরেশন প্রতিষ্ঠার পর থেকেই নগরবাসীর কাছ থেকে স্থাপনার আয়তনের ভিত্তিতে গৃহকর আদায় করা হতো। বর্তমান মেয়র আ জ ম নাছির উদ্দীন ভাড়ার ভিত্তিতে গৃহকর আদায়ের সিদ্ধান্ত নিয়েছিলেন। এই লক্ষ্যে পুনর্মূল্যায়ন কার্যক্রমও সম্পন্ন হয়। বিভিন্ন সংগঠন এই পদ্ধতিতে গৃহকর আদায়ের বিরোধিতা করেন। করপোরেশনের নতুন সিদ্ধান্ত বাতিলের দাবিতে বছরের শুরু থেকে ধারাবাহিক আন্দোলন করে আসছিল ‘চট্টগ্রাম করদাতা সুরক্ষা পরিষদ’। নাগরিকদের সম্পৃক্ত করে গড়ে তোলা আন্দোলনের এটি বড় উদাহরণ। তাদের আন্দোলনে সফলতাও আসে। গত ২৬ নভেম্বর স্থানীয় সরকার বিভাগ দেশের সব সিটি করপোরেশনের গৃহকর পুনর্মূল্যায়ন-সংক্রান্ত কার্যক্রম স্থগিত করে
দেয়ালচিত্রে দুর্বৃত্তের কালিমাদেয়ালচিত্রে ফুটিয়ে তোলা বাংলার লোকজ সংস্কৃতি ঢেকে দেওয়া হয় পোড়া মবিলের কালো আবরণে। বাংলা বর্ষবরণকে ঘিরে চট্টগ্রাম নগরের বাদশা মিয়া সড়কের পাশের দেয়ালে চারুকলার শিক্ষার্থীরা একেঁছিলেন চিত্রকর্ম। ১১ এপ্রিল রাতে দুর্বৃত্তরা তা নষ্ট করে ফেলে
চলন্ত বাসে তরুণী ধর্ষণ দিনটি ছিল ২৭ অক্টোবর। ছুটির দিন। তিন বান্ধবীকে নিয়ে চট্টগ্রামের পতেঙ্গা সমুদ্রসৈকতে বেড়াতে যান এক পোশাককর্মী। সন্ধ্যার পর বাসে করে তাঁরা ফিরছিলেন। পতেঙ্গা থেকে চান্দগাঁও যাওয়ার পথে বাসযাত্রী তরুণীকে ধর্ষণের ঘটনায় সারা দেশে তোলপাড় সৃষ্টি হয়। গণপরিবহনে নারীদের নিরাপত্তা নিয়ে নতুন করে শঙ্কা দেখা দেয়
সীতাকুণ্ডে দুটি জঙ্গি আস্তানা ১৫ মার্চ, ২০১৭। সীতাকুণ্ড পৌর সদরের প্রেমতলা চৌধুরীপাড়ার ‘ছায়ানীড়’ নামের এক বাড়িতে টানা ১৯ ঘণ্টা শ্বাসরুদ্ধকর জঙ্গিবিরোধী অভিযান চলে। আত্মঘাতী বোমা বিস্ফোরণ ও গুলিতে নিহত হন এক নারীসহ পাঁচজন। একই দিন আমিরাবাদ এলাকার একটি বাড়ি থেকে গ্রেপ্তার জঙ্গি দম্পতি জহিরুল হক ওরফে জসীম ও রিজিয়া সুলতানা ওরফে আরজিনার দেওয়া তথ্যের ভিত্তিতে এই অভিযান চালানো হয়। জঙ্গি দম্পতির বাসা থেকেও বিদেশি পিস্তল, ছয়টি গুলি, তিনটি তাজা গ্রেনেড, বোমা তৈরির বিপুল সরঞ্জাম এবং সুইসাইডাল ভেস্ট (কোমরে বাঁধা আত্মঘাতী বোমা) উদ্ধার করা হয়। এসব ঘটনায় সন্ত্রাসবিরোধী আইনে দুটি, অস্ত্র ও হত্যা আইনে একটিসহ চারটি মামলা করে পুলিশ
এক বাড়িতে চার নারীকে ধর্ষণের ঘটনায় তোলপাড় ১২ ডিসেম্বর রাতে চট্টগ্রামের কর্ণফুলী উপজেলায় এক বাড়িতে ডাকাতির পর চার নারীকে ধর্ষণ করে ডাকাতেরা। চার নারীর একজন অন্তঃসত্ত্বা। ঘটনার পর প্রথমে মামলা নিতে গড়িমসি করে পুলিশ। পাঁচ দিন পর ভূমি প্রতিমন্ত্রীর নির্দেশে ডাকাতি ও ধর্ষণের শিকার পরিবারের মামলা নেয় পুলিশ। এই ঘটনা নারীদের নিরাপত্তাহীনতার বিষয়টিকে আবারও সামনে নিয়ে এসেছে। একই সঙ্গে পুলিশের ভূমিকা নিয়েও প্রশ্ন উঠেছে
প্রতিবেদন: প্রণব বল, গাজী ফিরোজ ও সুজন ঘোষছবি: সৌরভ দাশ, জুয়েল শীল, সুপ্রিয় চাকমা ও গিয়াস উদ্দিন
