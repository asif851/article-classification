
আওয়ামী লীগ সরকারের সাবেক তথ্য ও যোগাযোগ প্রযুক্তিমন্ত্রী মোস্তফা ফারুক মোহাম্মদ আর নেই (ইন্না লিল্লাহি ওয়া ইন্না ইলাইহি রাজিউন)। আজ বুধবার রাত সাতটা ৪০ মিনিটে ঢাকার ইউনাইটেড হাসপাতালে চিকিৎসাধীন অবস্থায় মোস্তফা ফারুক মোহাম্মদ শেষ নিশ্বাস ত্যাগ করেন।হৃদরোগ ও ডায়াবেটিসসহ বার্ধক্যজনিত রোগে আক্রান্ত হয়ে মোস্তফা ফারুক ঢাকার ইউনাইটেড হাসপাতালে চিকিৎসাধীন ছিলেন। মৃত্যুকালে তাঁর বয়স হয়েছিল ৭৫ বছর। তিনি যশোর-২ (ঝিকরগাছা-চৌগাছা) আসনের সাবেক সাংসদ ও রাষ্ট্রদূত ছিলেন। মৃত্যুকালে তিনি স্ত্রী, দুই কন্যা সন্তান ও অসংখ্য গুনাগ্রাহী রেখে গেছেন।মোস্তফা ফারুক মোহাম্মদের মামাতো ভাই নাসিমুল হাবিব বিষয়টির সত্যতা নিশ্চিত করে প্রথম আলোকে বলেন, লাশ ইউনাইটেড হাসপাতালের হিমঘরে রাখা আছে। মরদেহ কোথায় দাফন করা হবে তা এখনো পারিবারিকভাবে সিদ্ধান্ত হয়নি।
পারিবারিক সূত্রে জানা গেছে, মোস্তফা ফারুক মোহাম্মদের জন্ম ১৯৪২ সালের ২১ মার্চ যশোর জেলার ঝিকরগাছা উপজেলার কৃষ্ণনগর গ্রামে। ১৯৬৩ সালে ঢাকা বিশ্ববিদ্যালয়ে শিক্ষকতার মধ্য দিয়ে পেশাগত জীবন শুরু করেন। ২০০৮ সালে নবম সংসদ নির্বাচনে আওয়ামী লীগের প্রার্থী হয়ে নির্বাচনের মধ্য দিয়ে সক্রিয় রাজনীতিতে প্রবেশ করেন। ২০১২ সালের ১৩ সেপ্টেম্বর বাংলাদেশ সরকারের তথ্য ও যোগাযোগ প্রযুক্তিমন্ত্রী হিসেবে দায়িত্ব পান।
