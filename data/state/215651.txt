
মতিঝিল শাপলা চত্বর মোড়ে গত বুধবার বিকেলে অভিযান চালিয়ে নারীসহ দুই অস্ত্র ব্যবসায়ীকে গ্রেপ্তার করেছে ঢাকা মহানগর পুলিশের (ডিএমপি) গোয়েন্দা বিভাগ (ডিবি)। তাঁদের কাছ থেকে দুটি পিস্তল ও চারটি গুলি উদ্ধার করা হয়। গ্রেপ্তারকৃত ব্যক্তিরা হলেন সিরাজুল ইসলাম ও হাছিনা বেগম। ডিবির উপকমিশনার (পূর্ব) মো. মাহবুব আলম বলেন, প্রাথমিক জিজ্ঞাসাবাদে গ্রেপ্তারকৃত ব্যক্তিরা বলেন, দেশের বিভিন্ন অঞ্চল থেকে অস্ত্র-গুলি এনে ঢাকায় তাঁদের চক্রের সদস্যদের কাছে বিক্রি করতে মতিঝিল শাপলা চত্বরে অবস্থান নিয়েছিলেন। তাঁদের বিরুদ্ধে মতিঝিল থানায় অস্ত্র আইনে মামলা করা হয়েছে। 
