
মালিবাগে বাসচাপায় সামিয়া বেগম (৫০) নামে এক নারী মারা গেছেন। গতকাল বৃহস্পতিবার সকালে মালিবাগ মোড়ে এ দুর্ঘটনা ঘটে। ঢাকা মেডিকেল কলেজের মর্গে ময়নাতদন্ত শেষে তাঁর মরদেহ পরিবারের সদস্যদের কাছে হস্তান্তর করা হয়েছে। ঢাকা মেডিকেল সূত্রে জানা গেছে, সকাল ১০টার দিকে মালিবাগ মোড় দিয়ে যাওয়ার সময় গুলিস্তান থেকে ছেড়ে আসা প্রভাতী-বনশ্রী পরিবহনের একটি বাস (ঢাকা মেট্রো-ব ১১-৩৯৯২) তাঁকে চাপা দেয়। এতে ওই নারীর মাথা পিষ্ট হলে দুর্ঘটনাস্থলেই তিনি মারা যান। তাৎক্ষণিকভাবে সেখানে উপস্থিত জনতা বাসটি আটক করে। পরে রমনা থানার পুলিশ চালকসহ বাসটি থানায় নিয়ে আসে এবং ময়নাতদন্তের জন্য মরদেহ মর্গে পাঠায়। সামিয়ার গ্রামের বাড়ি শেরপুর জেলার নকলায়। তিনি মালিবাগের একটি বাণিজ্যিক অফিসে পরিচ্ছন্নতা কর্মীর কাজ করতেন। 
