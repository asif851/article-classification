
গাজীপুরের কাপাসিয়া উপজেলায় গতকাল শুক্রবার শীতলক্ষ্যা নদীতে নৌকাডুবির ঘটনা ঘটেছে। এলাকাবাসী নদী থেকে শিশুসহ দুজনের মৃতদেহ উদ্ধার করেছে। এ ঘটনায় কয়েকজন নিখোঁজ রয়েছেন।
পুলিশ জানায়, কাপাসিয়ার তারাগঞ্জে তাজউদ্দিন ময়েজউদ্দিন স্মৃতি সংসদ পক্ষকালব্যাপী বিজয় দিবসের অনুষ্ঠানের আয়োজন করেছে। ওই অনুষ্ঠান দেখতে একটি নৌকায় করে নারী-শিশুসহ ২০-২১ যাত্রী নরসিংদীর শিবপুর উপজেলার পারাতলা থেকে তারাগঞ্জ বাজার খেয়াঘাটে আসছিল। অতিরিক্ত যাত্রী বোঝাই হওয়ায় সন্ধ্যা সাড়ে ছয়টার দিকে মাঝনদীতে নৌকাটি ডুবে যায়। এ সময় অধিকাংশ যাত্রী সাঁতরে তীরে ওঠেন। তবে পাঁচ-ছয়জন নিখোঁজ হন। স্থানীয় লোকজন রাত সাতটার দিকে শিশুসহ দুজনের লাশ উদ্ধার করে। তাৎক্ষণিকভাবে শিশুটির (৩) পরিচয় পাওয়া যায়নি। নিহত আরেকজন হলেন মো. আতিক। তিনি নরসিংদীর শিবচরের তারাতলা গ্রামের আবদুল হাইয়ের ছেলে।
উপজেলা পরিষদ চেয়ারম্যান খন্দকার আজিজুর রহমান বলেন, নিখোঁজ ব্যক্তিদের উদ্ধারে ফায়ার সার্ভিস কাজ করছে।
