
প্রধানমন্ত্রী শেখ হাসিনার ভিশন-২০২১ দেখে বিএনপির চেয়ারপারসন খালেদা জিয়া ভিশন-২০৩০ ঘোষণা দিচ্ছেন বলে মন্তব্য করেছেন নৌপরিবহনমন্ত্রী শাজাহান খান। আজ বুধবার সকালে মাদারীপুর সদর হাসপাতালের ব্যবস্থাপনার কমিটির সভা শেষে সাংবাদিকদের তিনি এ কথা বলেন।মন্ত্রী বলেন, খালেদা জিয়ার ভিশন-২০৩০ ভাঁওতাবাজি। কোনোভাবেই এটা বাস্তবায়ন করা সম্ভব হবে না। প্রধানমন্ত্রী শেখ হাসিনার সরকার অর্থনৈতিক উন্নয়নের যে ধারা সৃষ্টি করেছেন, তার ফলে ২০২১ সালের মধ্যে বাংলাদেশ মধ্যম আয়ের দেশ হবে। আর ২০৪১ সালের আগেই বাংলাদেশ উন্নত দেশ হিসেবে বিশ্বের কাছে পরিচিতি পাবে। মানুষের অর্থনৈতিক অবস্থার উন্নতি হওয়ার ফলে জনগণ বিএনপির ভাঁওতাবাজি বুঝে গেছে বলে তিনি মন্তব্য করেন।শাজাহান খান বলেন, বিএনপি বিগত দিনের যে রাজনীতিতে ভুল করেছে, সে ভুল শুধরে নিয়ে এখন নানা রূপকল্পের কথা বলছে। এসব এখন আর দেশের মানুষ বিশ্বাস করে না।
এ সময় উপস্থিত ছিলেন মাদারীপুরের সিভিল সার্জন দিলীপ কুমার দাস, অতিরিক্ত পুলিশ সুপার মো. আনছার উদ্দিন, জেলা মুক্তিযোদ্ধা সংসদের কমান্ডার শাহজাহান হাওলাদার প্রমুখ।
 
