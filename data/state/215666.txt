
বড়পুকুরিয়া কয়লাখনি দুর্নীতি মামলা বাতিল চেয়ে হাইকোর্টে বিএনপি চেয়ারপারসন খালেদা জিয়ার আবেদনের শুনানি শেষ হয়েছে। রায় দেওয়া হবে যেকোনো দিন।বিচারপতি মো. নুরুজ্জামান ও বিচারপতি আবদুর রবের সমন্বয়ে গঠিত হাইকোর্ট বেঞ্চ আজ রোববার এ আবেদনের ওপর শুনানি শেষে রায় অপেক্ষমাণ রাখেন।শুনানিতে খালেদা জিয়ার পক্ষে ছিলেন আইনজীবী এ জে মোহাম্মদ আলী ও রাগীব রউফ চৌধুরী। আর দুর্নীতি দমন কমিশনের (দুদক) পক্ষে ছিলেন খুরশিদ আলম খান।রাগীব রউফ চৌধুরী জানান, শুনানি শেষে যেকোনো দিন রায় ঘোষণা করা হবে বলে আদেশ দিয়েছেন আদালত।বড়পুকুরিয়া কয়লাখনিতে উৎপাদন, ব্যবস্থাপনা ও রক্ষণাবেক্ষণের জন্য ঠিকাদার নিয়োগে দুর্নীতির অভিযোগে ২০০৮ সালের ২৬ ফেব্রুয়ারি খালেদা জিয়াসহ ১৬ জনের বিরুদ্ধে শাহবাগ থানায় দুদক এ মামলাটি করে। পরে এ মামলা বাতিল চেয়ে হাইকোর্টে আবেদন করেন খালেদা জিয়া। শুনানির পর ২০০৮ সালের ১৬ অক্টোবর হাইকোর্টের একটি বেঞ্চ মামলাটি কেন বাতিল করা হবে না জানতে চেয়ে রুল দেন এবং মামলার কার্যক্রমের ওপর স্থগিতাদেশ দেন। পরে দুদকের আবেদনের পরিপ্রেক্ষিতে আদালত ওই রুলের শুনানি করেন।
