
ঢাকা-চট্টগ্রাম মহাসড়কের কুমিল্লার দাউদকান্দি উপজেলার গৌরীপুরে যাত্রীছাউনির কাছে সড়কের ওপর গড়ে উঠেছে লোকাল বাস ও মাইক্রোবাসের অবৈধ স্ট্যান্ড। এতে দিনের বেশির ভাগ সময়ই সেখানে যানজট লেগে থাকে। যাত্রী ও স্থানীয় বাসিন্দাদের দুর্ভোগ পোহাতে হয়।
গতকাল শনিবার সকাল ১০টায় সরেজমিনে দেখা গেছে, ঢাকা-চট্টগ্রাম মহাসড়কের পাশেই গৌরীপুর বাসস্ট্যান্ড। মহাসড়কের ওপর দাঁড়িয়ে আছে যাত্রীবাহী খালি বাস ও মাইক্রোবাস। যাত্রী ওঠানো-নামানোর কাজ করা হচ্ছে। এ কারণে বাস, ট্রাক ও ব্যক্তিগত গাড়ির দীর্ঘ জটের সৃষ্টি হয়েছে। এ সময় কথা হয় লক্ষ্মীপুর থেকে ঢাকাগামী বাসের চালক শাকিল খানের সঙ্গে। তিনি বলেন, দীর্ঘদিন ধরে মহাসড়কের এই হাল। একবার যানজটে আটকা পড়লে অন্তত আধা ঘণ্টা আগে মুক্তির উপায় নেই।
স্থানীয় বাসিন্দাদের অভিযোগ, যেখানে-সেখানে বাস ও মাইক্রোবাস দাঁড়িয়ে থাকায় মহাসড়কে যানজট লেগেই থাকে। এতে জরুরি পরিস্থিতিতে বাসস্ট্যান্ডের পাশেই দাউদকান্দি উপজেলা স্বাস্থ্য কমপ্লেক্সে রোগীদের আনা-নেওয়া করাও কঠিন হয়ে পড়ে। তাঁদের ভোগান্তি পোহাতে হয়।
কচুয়া থেকে ঢাকাগামী বাসের চালক আবু তাহের বলেন, বাস থামানোর আলাদা জায়গা না থাকায় তাঁরা মহাসড়কের ওপরই বাস থামিয়ে যাত্রী ওঠাতে-নামাতে বাধ্য হন।
দাউদকান্দির গৌরীপুর থেকে দাউদকান্দি টোল প্লাজা পর্যন্ত চলাচলকারী মাইক্রোবাসের চালক আবদুল বাতেন বলেন, মাইক্রোবাস রাখার জন্য মহাসড়কের পাশে স্ট্যান্ডের জায়গা না থাকায় দীর্ঘদিন ধরে তাঁরা মহাসড়কে মাইক্রোবাস রেখে যাত্রী ওঠানো-নামানোর কাজ করছেন।
দাউদকান্দি হাইওয়ে থানার উপপরিদর্শক (এসআই) অচিন্ত্য কুমার দে বলেন, ‘আমি এখানে নতুন এসেছি। খোঁজ নিয়ে এ ব্যাপারে দ্রুত ব্যবস্থা নেওয়া হবে।’ 
