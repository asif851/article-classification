
রাজশাহী জেলা পরিষদের প্রশাসক মাহাবুব জামানের বিরুদ্ধে কোটি টাকা অনিয়মের অভিযোগ তুলেছেন উপজেলা পরিষদের চেয়ারম্যানরা। রোববার রাতে তিন উপজেলার চেয়ারম্যানরা তাঁর অনিয়ম ও অর্থ আত্মসাতের অভিযোগ এনে সংবাদ সম্মেলন করেন। এ ছাড়া স্থানীয় সরকার মন্ত্রণালয় ও রাজশাহী বিভাগীয় কমিশনারের দপ্তরে লিখিত দিয়েছেন তাঁরা।চারঘাট উপজেলা পরিষদের চেয়ারম্যান আবু সাঈদ, বাগমারা উপজেলা চেয়ারম্যান ডি এম জিয়াউর রহমান ও মোহনপুর উপজেলা চেয়ারম্যান শামিমুন ইসলাম ওই লিখিত অভিযোগে স্বাক্ষর করেন। প্রত্যক্ষদর্শীরা জানান, রোববার রাত নয়টার দিকে নগরের কাদিরগঞ্জ এলাকায় এক ব্যবসায়ীর কার্যালয়ে আয়োজিত সংবাদ সম্মেলনে লিখিত বক্তব্য পাঠ করেন আবু সাঈদ। এতে তিনি বলেন, জেলার নয় উপজেলা পরিষদের চেয়ারম্যান ও ইউএনও জেলা পরিষদের প্রকল্প কমিটির সদস্য হলেও প্রশাসক একক সিদ্ধান্তে কাজ করেন। এভাবে ২০১২-১৩ অর্থবছরে বরাদ্দ পাওয়া দুই কোটি ৩০ লাখ টাকা লুটপাট করা হয়েছে। ২০১৩-১৪ অর্থবছরে পাওয়া দুই কোটি ৩০ লাখ টাকা লুটপাটের চেষ্টা চলছে।তিনি আরও বলেন, প্রকল্প বাস্তবায়নের আগে যাঁরা ২০ থেকে ৩০ শতাংশ নগদ প্রদান করেন তাঁদেরই শুধু কাজ দেওয়া হয়। আবার ওই ঠিকাদার নিজে কাজ না করে ২০ থেকে ২৫ শতাংশ লাভে প্রকল্প বিক্রি করে দেন। এতে প্রকল্পের বাস্তবায়নকাজ হয় মাত্র ৩০ থেকে ৪০ শতাংশ।জেলা পরিষদের প্রশাসক মাহাবুব জামান এসব অভিযোগ অস্বীকার করে বলেন, বিএনপিপন্থী কয়েকজন উপজেলা চেয়ারম্যান এসব অপপ্রচার চালাচ্ছেন।
 
