
সরকারি ও স্বায়ত্তশাসিত বিশ্ববিদ্যালয়ের শিক্ষকদের বেতন ও পদমর্যাদার সংক্রান্ত জটিলতা নিরসনের লক্ষ্যে গঠিত বেতন বৈষম্য সংক্রান্ত মন্ত্রিসভা কমিটির প্রথম বৈঠক আগামী রোববার। কমিটির প্রধান অর্থমন্ত্রী আবুল মাল আবদুল মুহিতের কার্যালয়ে এ সভা অনুষ্ঠিত হবে ওই দিন বেলা একটায়।
আজ শুক্রবার সন্ধ্যায় শিক্ষামন্ত্রী নুরুল ইসলাম নাহিদ অর্থমন্ত্রীর সঙ্গে তাঁর বাসভবনে বৈঠক করেন। সেখানে এই সময় নির্ধারণ করা হয়। শিক্ষা মন্ত্রণালয়ের দায়িত্বশীল একজন কর্মকর্তা প্রথম আলোকে এ তথ্য জানান।
ওই কর্মকর্তা বলেন, অর্থমন্ত্রীর সঙ্গে বৈঠকের পর শিক্ষামন্ত্রীর বাসভবনে বিশ্ববিদ্যালয়ের শিক্ষকদের কয়েকজন নেতা বৈঠক করছেন।
উল্লেখ্য, পৃথক বেতন কাঠামো ঘোষণার লক্ষ্যে দ্রুত একটি কমিশন গঠনসহ বিদ্যমান গ্রেড বৈষম্য নিরসনের দাবিতে বিশ্ববিদ্যালয় শিক্ষকেরা সরকারকে আজ শুক্রবার পর্যন্ত সময় বেঁধে দিয়েছিলেন। তাঁরা বলেছিলেন, এ সময়ের মধ্যে দাবি পূরণ না হলে ১ নভেম্বর থেকে বিশ্ববিদ্যালয় শিক্ষকেরা লাগাতার কর্মবিরতি শুরু করবেন।
আন্দোলনে নেতৃত্ব দেওয়া বাংলাদেশ বিশ্ববিদ্যালয় শিক্ষক সমিতি ফেডারেশনের মহাসচিব এএসএম মাকসুদ কামাল গতকাল বৃহস্পতিবার প্রথম আলোকে বলেছিলেন, তাঁরা ১ নভেম্বর সকাল ১০টায় ফেডারেশনের সাধারণ সভায় মিলিত হবেন। সেখানে তাঁরা আন্দোলনের পরবর্তী অবস্থান জানাবেন।
উল্লেখ্য, মন্ত্রিসভায় অষ্টম বেতন কাঠামো ঘোষণার সময় বিশ্ববিদ্যালয় শিক্ষকদের দাবির বিষয়টি পর্যালোচনার জন্য সরকারের বেতন বৈষম্য নিরসন সংক্রান্ত মন্ত্রিসভা কমিটিকে দায়িত্ব দেওয়া হয়েছিল। এরপর মন্ত্রিপরিষদ বিভাগ এ কমিটি পুনর্গঠন করেন।
আরও পড়ুন:বেঁধে দেওয়া সময় আজ শেষ, ফের আন্দোলনের প্রস্তুতি
