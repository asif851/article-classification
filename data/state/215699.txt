
এক ঘণ্টা বন্ধ থাকার পর ঢাকা-সিলেট-চট্টগ্রাম রেলপথে ট্রেন চলাচল শুরু হয়েছে। এতে যাত্রীদের দুর্ভোগ পোহাতে হয়। গতকাল শনিবার দিবাগত রাত দেড়টার দিকে ব্রাহ্মণবাড়িয়ার আখাউড়া রেলওয়ে জংশন স্টেশনে ঢোকার পথে ট্রেনটি লাইনচ্যুত হয়। এক ঘণ্টা পর বিকল্প পথে ট্রেন চলাচল শুরু হয়।
আখাউড়া রেলওয়ে জংশন ও থানা সূত্র জানায়, আখাউড়া রেলওয়ে জংশনে ঢোকার পথে আখাউড়া রেলওয়ে থানা বরাবার এলাকায় সিলেট থেকে ছেড়ে আসা উদয়ন এক্সপ্রেস ট্রেনের পেছনের দিকের একটি বগির চাকা লাইনচ্যুত হয়। ট্রেনের বিকট শব্দ ও যাত্রীদের চিৎকারে আখাউড়া রেলওয়ে থানার পুলিশ ও স্টেশনের কর্মকর্তারা ঘটনাস্থলে দ্রুত ছুটে যান। খবর পেয়ে স্টেশন থেকে উদ্ধারকারী দল ঘটনাস্থলে পৌঁছে উদ্ধারকাজ শুরু করে।
স্টেশন সূত্রে জানা গেছে, দুর্ঘটনার কারণে ঢাকাগামী তিতাস কমিউটার ট্রেন, চট্টগ্রাম তূর্ণা এক্সপ্রেস; চট্টগ্রামগামী তূর্ণা এক্সপ্রেস, ঢাকা মেইল ট্রেন ও চট্টগ্রাম মেইল ট্রেন প্রায় এক থেকে দুই ঘণ্টা দেরিতে আখাউড়া ছেড়ে গেছে। এতে যাত্রীরা চরম দুর্ভোগে পড়ে।
জুবায়ের আহাদ নামের এক যাত্রী প্রথম আলোকে বলেন, ‘ভোররাত সাড়ে চারটার দিকে তিতাস কমিউটার ট্রেনে ঢাকায় যাওয়ার জন্য স্টেশনে গিয়ে ট্রেনের লাইনচ্যুতের ঘটনার কথা জানতে পারি। তখনো উদ্ধারকাজ চলছিল। তাই স্বাভাবিক সময়ের চেয়ে তিতাস কমিউটার ট্রেন ঘণ্টাখানেক দেরিতে ছেড়েছে।’
আখাউড়া রেলওয়ে থানার ভারপ্রাপ্ত কর্মকর্তা (ওসি) মো. আব্দুস সাত্তার জানান, সিলেট থেকে আসা ট্রেনটি স্টেশনে ঢোকার পথে থানা বরাবর এলাকায় পেছনের দিকের একটি বগির চাকা লাইন থেকে সরে গেছে। তবে এতে কেউ হতাহত হয়নি। উদ্ধারকাজ শেষে ভোর সাড়ে পাঁচটার দিকে ট্রেন চলাচল স্বাভাবিক হয়। ওসি আরও জানান, বিশেষ ব্যবস্থায় স্বাভাবিক লাইনের পরিবর্তে পাঁচ নম্বর লাইন দিয়ে ট্রেন চলাচলের ব্যবস্থা করায় বিলম্ব হলেও ট্রেন চলাচল বন্ধ হয়নি।
আখাউড়া রেলওয়ে জংশনের তত্ত্বাবধায়ক খলিলুর রহমান বলেন, উদয়ন এক্সপ্রেস ট্রেনের লাইনচ্যুত হওয়ার কারণে প্রায় আধা ঘণ্টা ঢাকা-সিলেট-চট্টগ্রাম রেলপথে ট্রেন চলাচল বন্ধ ছিল। পরে চট্টগ্রাম থেকে ছেড়ে আসা ঢাকাগামী ঢাকা মেইল ও তূর্ণা এক্সপ্রেস, ঢাকা থেকে ছেড়ে আসা চট্টগ্রামগামী চট্টগ্রাম মেইল ও তূর্ণা এক্সপ্রেস ট্রেনগুলো স্বাভাবিক লাইনের পরিবর্তে বিকল্প লাইন দিয়ে চলাচলের ব্যবস্থা করা হয়। রাত আড়াইটার দিকে লাইনচ্যুত হওয়া ট্রেনের পেছনের দিকের তিনটি বগি ট্রেন থেকে বিচ্ছিন্ন করে উদয়ন এক্সপ্রেস ট্রেনটি চট্টগ্রামের উদ্দেশে ছেড়ে যায়। ভোর সাড়ে পাঁচটার দিকে ওই তিনটি বগির উদ্ধারকাজ শেষ হয়।
