
চাঁদপুরের মতলব উত্তর উপজেলার ষাটনল থেকে হাইমচর উপজেলার চরভৈরবী পর্যন্ত মেঘনা ও পদ্মার ১০০ কিলোমিটার এলাকায় দুই মাসের জন্য (১ মার্চ থেকে ৩০ এপ্রিল) সব ধরনের মাছ ধরা নিষিদ্ধ করা হয়েছে।ইলিশ সম্পদ রক্ষায় এ সময়ে মা ইলিশ ও জাটকা নিধন, ক্রয়-বিক্রয় ও পরিবহন সম্পূর্ণরূপে নিষিদ্ধ করেছে মৎস্য অধিদপ্তর। গত ১৯ জানুয়ারি জেলা মৎস্য কার্যালয়ের উদ্যোগে আয়োজিত জেলা টাস্কফোর্সের এক সভায় এ ঘোষণা দেওয়া হয়।জেলা মৎস্য কার্যালয় সূত্রে জানা গেছে, মা ইলিশ রক্ষায় মার্চ-এপ্রিলে নদীতে সব ধরনের জাল ফেলা নিষিদ্ধ করা হয়েছে। এ সময় জেলার বেকার হয়ে পড়া ২৭ হাজার ৮৫৬ জেলের জন্য জনপ্রতি ৫০ কেজি চাল ও আর্থিক সহায়তা দেওয়া হবে।
