
জামায়াতে ইসলামীর ডাকা হরতালে গতকাল বৃহস্পতিবার রাজধানীসহ সারা দেশের জনজীবন ছিল প্রায় স্বাভাবিক। হরতালে বড় ধরনের কোনো নাশকতার ঘটনা ঘটেনি। দেশের দু-একটি স্থানে জামায়াত-শিবিরের কর্মীদের সঙ্গে পুলিশের ধাওয়া-পাল্টাধাওয়ার ঘটনা ঘটেছে। পুলিশ বিভিন্ন স্থান থেকে জামায়াত-শিবিরের ৭২ জন নেতা-কর্মীকে আটক করেছে।জামায়াতের কেন্দ্রীয় নির্বাহী পরিষদের সদস্য মীর কাসেম আলীর ফাঁসির রায়ের প্রতিবাদে দলটি এ হরতাল আহ্বান করে। এর আগে দলের আমির মতিউর রহমান নিজামী ও সহকারী সেক্রেটারি জেনারেল কামারুজ্জামানের ফাঁসির রায়ের প্রতিবাদে বুধবার পর্যন্ত আরও চার দিন হরতাল কর্মসূচি পালন করেছে দলটি।ঢাকায় হরতাল জনজীবনে তেমন প্রভাব ফেলেনি। অফিস-আদালত চলেছে। সড়কে গণপরিবহন ও ব্যক্তিগত গাড়ির সংখ্যা অন্য যেকোনো হরতালের চেয়ে অনেক বেশি ছিল। তবে হরতাল-সমর্থকদের মাঠে দেখা না গেলেও হরতালের বিপক্ষে ক্ষমতাসীন আওয়ামী লীগ রাজধানীর বিভিন্ন স্থানে অবস্থান নেয়।আটক ৭২ জন: মৌলভীবাজারের কুলাউড়া উপজেলা সদরের চৌমোহনা এলাকায় গতকাল দুপুরে জামায়াতে ইসলামীর নেতা-কর্মী ও পুলিশের পাল্টাপাল্টি ধাওয়া-পাল্টাধাওয়ার ঘটনা ঘটেছে। এ সময় পুলিশ জামায়াত ও শিবিরের তিন নেতা-কর্মীকে আটক করে। আটক ব্যক্তিরা হলেন উপজেলা জামায়াতের আমির আবদুল বারী (৫০) এবং ছাত্রশিবিরের কর্মী জামাল হোসেন (২২) ও মোজাহিদুল ইসলাম (২০)।খুলনায় জামায়াতের দুই কর্মীসহ ১৯ জনকে গ্রেপ্তার করেছে পুলিশ। বুধবার সকাল থেকে গতকাল সকাল পর্যন্ত অভিযানে তাঁদের আটক করা হয়। সাতক্ষীরায় বুধবার রাত থেকে গতকাল সকাল পর্যন্ত জামায়াত-বিএনপির ৩৫ নেতা-কর্মীসহ ৫০ জনকে গ্রেপ্তার করা হয়েছে।সিলেট নগরের সুবিদবাজার এলাকায় দুটি যানবাহনে আগুন দেওয়ার ঘটনা ঘটেছে। বুধবার রাতে একটি প্রাইভেট কার ও গতকাল বিকেলে একটি অটোরিকশায় আগুন দিয়েছেন জামায়াত-শিবিরের নেতা-কর্মীরা।
