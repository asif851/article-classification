

রাষ্ট্রপতির সংলাপের উদ্যোগ সংকট উত্তরণে ফলপ্রসূ হবে এবং রাষ্ট্রের অভিভাবক হিসেবে রাষ্ট্রপতি যথাযথ ভূমিকা রাখবেন বলে আশা করছে বিএনপি। দলটি আশা করে, আলোচনার এই প্রক্রিয়া অব্যাহত থাকবে। এই সংলাপে বিএনপি আশাবাদী।আজ রোববার সন্ধ্যায় বঙ্গভবনে রাষ্ট্রপতির সঙ্গে সংলাপ শেষে নয়াপল্টনে দলের কেন্দ্রীয় কার্যালয়ে সংবাদ সম্মেলনে দলের এই বক্তব্য তুলে ধরেন বিএনপির মহাসচিব মির্জা ফখরুল ইসলাম আলমগীর। তিনি বলেন, অত্যন্ত হৃদ্যতাপূর্ণ পরিবেশে প্রায় এক ঘণ্টা আলোচনা হয়েছে। রাষ্ট্রপতি আপাদমস্তক রাজনৈতিক নেতা। বিএনপি খুশি হয়েছে, আশাবাদী হয়েছে। এর আগে নির্বাচন কমিশন গঠন নিয়ে রাষ্ট্রপতির সঙ্গে সংলাপে অংশ নিতে বিকেল সাড়ে চারটার দিকে বঙ্গভবনে যায় বিএনপি। দলটির চেয়ারপারসন খালেদা জিয়ার নেতৃত্বে নীতিনির্ধারণী পর্ষদ স্থায়ী কমিটির ১০ জন সদস্য সেখানে উপস্থিত ছিলেন। ইসি গঠন বিষয়ে প্রায় ঘণ্টাব্যাপী বিএনপির সঙ্গে রাষ্ট্রপতির এই সংলাপ অনুষ্ঠিত হয়।মির্জা ফখরুল বলেন, বিএনপির চেয়ারপারসন খালেদা জিয়া নির্বাচন কমিশন গঠন ও শক্তিশালী করার লক্ষ্যে সম্প্রতি যে প্রস্তাব দিয়েছিলেন, তার সারাংশ রাষ্ট্রপতির কাছে তুলে ধরা হয়েছে। পাশাপাশি প্রস্তাবের একটি পূর্ণ কপিও রাষ্ট্রপতিকে দেওয়া হয়েছে। প্রস্তাবে মূলত নির্বাচন কমিশন গঠনের লক্ষ্যে সার্চ কমিটি গঠন, নির্বাচন কমিশন গঠন এবং আরপিও সংশোধনের কথা বলা হয়েছে। নির্বাচন কমিশন গঠনের পদ্ধতিগত বিষয় ও সার্চ কমিটি নিয়ে খালেদা জিয়া সুনির্দিষ্ট মতামত উপস্থাপন করেছেন। তবে তিনি কারও নাম প্রস্তাব করেছেন কি না, মির্জা ফখরুল তা স্পষ্ট করেননি। এ-সংক্রান্ত প্রশ্নেরও সরাসরি কোনো উত্তর তিনি দেননি।মির্জা ফখরুল বলেন, রাষ্ট্রপতি বলেছেন, গণতান্ত্রিক রাষ্ট্রে সংলাপের কোনো বিকল্প নেই। তিনি প্রস্তাব দেওয়ার জন্য খালেদা জিয়াকে ধন্যবাদ জানান। রাষ্ট্রপতি বলেছেন, পদ্ধতিগত বিষয়গুলো তিনি পরীক্ষা করবেন। তিনিও মনে করেন, নিরপেক্ষ নির্বাচন কমিশন গঠন করা প্রয়োজন।বিএনপির মহাসচিব বলেন, তাঁরা আশা করছেন, আগামী এক মাসের মধ্যে পদ্ধতিগত বিষয়গুলো নিয়ে কাজ শেষ করবেন এবং রাষ্ট্রপতি আবার আলোচনার উদ্যোগ নেবেন।ফখরুল বলেন, যেহেতু নির্বাচন কমিশন গঠনে আইন নেই, তাই সব দলের ঐকমত্যের ভিত্তিতে নির্বাচন কমিশন গঠন করা জরুরি বলে বিএনপি মনে করে।
