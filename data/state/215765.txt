
আওয়ামী লীগ সরকারকে মামলাবাজ সরকার আখ্যা দিয়ে সত্যিকারের অর্থবহ নির্বাচন দাবি করেছেন বিএনপির মহাসচিব মির্জা ফখরুল ইসলাম আলমগীর। তিনি প্রধানমন্ত্রী শেখ হাসিনাকে ইঙ্গিত করে বলেন, ‘জনগণের চোখের ভাষা বুঝতে শিখুন। সব দলের অংশগ্রহণের মাধ্যমে সত্যিকারের অর্থবহ নির্বাচনের ব্যবস্থা করুন। নইলে সব দায়-দায়িত্ব আপনাদেরই বহন করতে হবে।’
শনিবার ভোলার খেয়াঘাট সড়কের ইসলামী কমপ্লেক্স মাঠে ভোলা জেলা বিএনপির ত্রিবার্ষিক সম্মেলনে প্রধান অতিথির বক্তব্যে মির্জা ফখরুল এসব কথা বলেন। কমিটি ঘোষণা না করেই ওই সম্মেলন শেষ হয়।
বিএনপির মহাসচিব বলেন, গ্রামের খারাপ লোকেরা সবার বিরুদ্ধে মামলা করে। এসব লোককে বলে মামলাবাজ। এই সরকার একটি মামলাবাজ সরকার। রাজনীতিতে পারে না, জনগণের ভোটে জিততে পারে না। মামলা দিয়ে বেকায়দায় ফেলে ক্ষমতায় টিকে থাকতে চায়। এটা মানুষ কখন করে? যখন তার রাজনীতি থাকে না; দেউলিয়া হয়ে যায়। আওয়ামী লীগ নেতা-কর্মী দিয়ে মাঠে টিকতে না পেরে পুলিশ ভাইদের দিয়ে টিকে আছে। বাংলাদেশ এখন একটি অকার্যকর রাষ্ট্র। এখান থেকে ফিরিয়ে আনতে নির্বাচন দরকার।
মির্জা ফখরুল ইসলাম প্রধান নির্বাচন কমিশনের সমালোচনা করে বলেন, দেশে এমন নির্বাচন হতে হবে, যেটি হবে জনগণের পছন্দের নির্বাচন। সবার অংশগ্রহণে সঠিক, অবাধ, নিরপেক্ষ হতে হবে। আওয়ামী লীগ মার্কা নির্বাচন হতে পারে না। এ জন্যই খালেদা জিয়া বলেছেন, নির্বাচনকালীন একটি সহায়ক সরকার দরকার। সহায়ক সরকার ছাড়া নির্বাচন হবে না।
মহাসচিব প্রধানমন্ত্রী শেখ হাসিনার এক বক্তব্যের প্রতিবাদ করে বলেন, ‘বিএনপি বা খালেদা জিয়ার কোনো বিদেশি প্রভু নেই। বিদেশি প্রভুদের ইঙ্গিতে আপনারা কাজ করেন, বিভিন্ন রকম চুক্তি করেন। বিএনপি বাংলাদেশের মানুষের দল, মানুষের কথা বলে।’
সম্মেলনে জেলা বিএনপির সভাপতি গোলাম নবী আলমগীরের সভাপতিত্বে আরও বক্তব্য দেন কেন্দ্রীয় বিএনপির যুগ্ম মহাসচিব মজিবুর রহমান সরোয়ার, চেয়ারপারসনের উপদেষ্টা আতাউর রহমান ঢালী, ক্রীড়া সম্পাদক আমিনুল হক প্রমুখ।সম্মেলন উদ্বোধন করেন বিএনপির ভাইস চেয়ারম্যান হাফিজ উদ্দিন আহমেদ।
