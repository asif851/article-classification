
যুদ্ধাপরাধীদের পক্ষে মানবাধিকার সংস্থা অ্যামনেস্টি ইন্টারন্যাশনালের বক্তব্য অবিলম্বে প্রত্যাহারের দাবি জানিয়েছে সেক্টর কমান্ডারস ফোরাম-মুক্তিযুদ্ধ’ ৭১। আজ শনিবার জাতীয় প্রেসক্লাবের সামনে এক মানববন্ধন কর্মসূচি থেকে এ দাবি জানানো হয়।
‘যুদ্ধাপরাধীদের পক্ষে অ্যামনেস্টি ইন্টারন্যাশনালের নির্লজ্জ দালালি বন্ধ করার দাবির’—ব্যানারে এ মানববন্ধন কর্মসূচি পালন করা হয়। মানববন্ধনে ফোরামের ভাইস চেয়ারম্যান ও মুক্তিযুদ্ধকালীন সেক্টর কমান্ডার লেফটেন্যান্ট কর্নেল (অব.) আবু ওসমান চৌধুরী বলেন, অ্যামনেস্টি ইন্টারন্যাশনাল মিথ্যা বলেছে। অ্যামনেস্টি ইন্টারন্যাশনালের কর্মকর্তাদের বিরুদ্ধে ভবিষ্যতে আন্দোলন করা হবে। ফোরামের মহাসচিব হারুণ হাবীব বলেন, অ্যামনেস্টি ইন্টারন্যাশনাল যদি দ্রুত তাদের বিবৃতি প্রত্যাহার না করে, তাহলে আরও কঠোর কর্মসূচি দিতে বাধ্য হবে ফোরাম। তিনি বলেন, অ্যামনেস্টির এ বিবৃতি বাংলাদেশের ইতিহাস পাল্টে দেওয়ার শামিল। মানববন্ধন থেকে কয়েক জন বক্তা বাংলাদেশে অ্যামনেস্টি ইন্টারন্যাশনালের সব কার্যক্রম বন্ধ করারও দাবি জানান। এ ছাড়া মানবতাবিরোধী অপরাধী সালাউদ্দিন কাদের চৌধুরীর পক্ষে বিচারের শেষ প্রান্তে এসে পাঁচজন পাকিস্তানির সাফাই সাক্ষ্য দেওয়ার আগ্রহ প্রকাশের প্রতিবাদ জানানো হয়। এটাকে তাঁরা নতুন ষড়যন্ত্র হিসেবে দেখছেন।
মানববন্ধন চলাকালে আরও বক্তব্য দেন ফোরামের সহ সভাপতি লে. জেনারেল (অব.) এম হারুন-অর-রশিদ, ম. হামিদ, ও আনোয়ারুল আলম, জাতীয় প্রেসক্লাবের সভাপতি মুহাম্মদ শফিকুর রহমান প্রমুখ।
অ্যামনেস্টিকে বক্তব্য প্রত্যাহারের দাবি গণজাগরণ মঞ্চের
আরও  পড়ুন
অ্যামনেস্টিকে বক্তব্য প্রত্যাহারের দাবি গণজাগরণ মঞ্চের
