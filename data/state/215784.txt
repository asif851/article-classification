
চট্টগ্রাম-কক্সবাজার মহাসড়কের পটিয়ায় গতকাল শুক্রবার সড়ক দুর্ঘটনায় সানিয়া আকতার (৫) নামের একটি শিশু নিহত হয়েছে। এ দুর্ঘটনায় আহত হয়েছে আরও চারজন।একটি বাস সিএনজিচালিত অটোরিকশাকে ধাক্কা দিলে এই হতাহতের ঘটনা ঘটে। দুর্ঘটনার পর বিক্ষুব্ধ জনতা বাসটিতে আগুন ধরিয়ে দেয়। সানিয়া উপজেলার জিরি ইউনিয়নের মালিয়ায়া গ্রামের জসিম উদ্দিনের মেয়ে।আহত ব্যক্তিরা হলেন: শিশুটির মা খালেদা আকতার (৩০) ও ভাই আসিফ (৮) এবং প্রতিবেশী মুসলিম বেগম (৪৫) ও বেবী আকতার (৩০)। তাঁদের মধ্যে খালেদা আকতার ও আসিফকে গুরুতর আহত অবস্থায় চট্টগ্রাম মেডিকেল কলেজ হাসপাতালে পাঠানো হয়েছে।পুলিশ ও প্রত্যক্ষদর্শী সূত্র জানায়, গতকাল দুপুরে উপজেলার কুসুমপুরা ইউনিয়নের বিনিনিহারা বোর্ড অফিসের সামনের কমিউনিটি সেন্টারে একটি বিয়ের অনুষ্ঠান ছিল। কনেপক্ষের আত্মীয় খালেদা আকতারসহ কয়েকজন সিএনজিচালিত অটোরিকশাযোগে ওই অনুষ্ঠানে যাচ্ছিলেন। বেলা দুইটার দিকে কমিউনিটি সেন্টার থেকে ১০০ গজ দূরে চট্টগ্রামগামী একটি বাস অটোরিকশাটিকে ধাক্কা দেয়। এতে সানিয়া আকতার ঘটনাস্থলে নিহত হয়। এ সময় বিক্ষুব্ধ জনতা বাসটিতে আগুন ধরিয়ে দেন। পরে ফায়ার সার্ভিসের কর্মীরা আগুন নিয়ন্ত্রণে আনেন। এ ঘটনার পর সড়কে যান চলাচল বন্ধ হয়ে যায়। পুলিশ ঘটনাস্থলে গিয়ে তাৎক্ষণিকভাবে যান চলাচল স্বাভাবিকসহ পরিস্থিতি নিয়ন্ত্রণে আনে।পটিয়া থানার উপপরিদর্শক (এসআই) সফিকুর রহমান দুর্ঘটনার সত্যতা নিশ্চিত করেছেন।
