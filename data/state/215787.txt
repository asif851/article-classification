
চট্টগ্রামের আনোয়ারার একসময়ের ইজারাবিহীন এরশাদ আলী সরকারের হাট এবার প্রায় আড়াই কোটি টাকা ইজারা হয়েছে। গত বছর ইজারামূল্য ছিল ৬১ লাখ টাকা। গতকাল মঙ্গলবার আনোয়ারা উপজেলা নির্বাহী কর্মকর্তার (ইউএনও) কার্যালয়ে এ ইজারা কার্যক্রম সম্পন্ন হয়।উপজেলা প্রশাসন সূত্র জানায়, কয়েক বছর আগেও এরশাদ আলী সরকারের হাটটি তৎকালীন জমিদার এরশাদ আলী সরকারের ওয়াকফ স্টেট পরিচালনা করত। প্রতি শুক্র ও সোমবার হাটে বাজার বসে। বাজার বসার জন্য কোনো হাসিল বা ইজারা দিতে হতো না ক্রেতা-বিক্রেতাদের। কিন্তু কয়েক বছর ধরে হাটের পরিধি বাড়ায় এটির দখল নিয়ে স্থানীয় একাধিক পক্ষের মধ্যে বিরোধ সৃষ্টি হয়। এর জের ধরে রক্তক্ষয়ী সংঘর্ষ পর্যন্ত হয়েছে। হাটটি নিয়ে বেকায়দায় পড়ে প্রশাসন। এ অবস্থায় ২০১১ সালে ৫ হাজার ৪০০ টাকা নামমাত্র মূল্যে হাটটি ইজারা দেয় প্রশাসন।গত বছর (১৪২১ বাংলা সন) এটির ইজারা ছিল ৬১ লাখ ৫৫৫ টাকা। আর এ বছর (১৪২২ বাংলা) ইজারামূল্য উঠেছে ২ কোটি ৪৬ লাখ ৭৭ হাজার টাকা, যা গতবারের চেয়ে চার গুণেরও বেশি। এবার হাটের ইজারা নিতে আটজন ব্যবসায়ী ফরম নিলেও দেলোয়ার হোসেন নামের সর্বোচ্চ মূল্যদাতাকে হাটটির ইজারা দেওয়া হয়।
