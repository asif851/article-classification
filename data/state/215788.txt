
দেশের দক্ষিণাঞ্চলে একটি পূর্ণাঙ্গ সেনানিবাস প্রতিষ্ঠার সিদ্ধান্ত গ্রহণ করায় প্রধানমন্ত্রী শেখ হাসিনাকে আন্তরিকভাবে অভিনন্দন জানিয়েছেন জাতীয় পার্টির চেয়ারম্যান এইচ এম এরশাদ। আজ মঙ্গলবার এরশাদের প্রেস সেক্রেটারি সুনীল শুভরায় স্বাক্ষরিত এক বিজ্ঞপ্তিতে এ অভিনন্দন জানানো হয়।অভিনন্দন বার্তায় এরশাদ উল্লেখ করেন, ‘দেশের দক্ষিণাঞ্চলে একটি পূর্ণাঙ্গ সেনানিবাস প্রতিষ্ঠা করার যে অপরিসীম গুরুত্ব রয়েছে, তা মাননীয় প্রধানমন্ত্রী গুরুত্বের সাথে উপলব্ধি করেছেন।’ তিনি বলেন, ‘ব্যক্তিজীবনে আমি নিজেকে একজন সৈনিক হিসেবে ভাবতেই বেশি ভালোবাসি। কারণ, এখানেই আমার মেধা ও দক্ষতার বিকাশ ঘটাতে অধিক সক্ষম হয়েছি। তার বড় পুরস্কার পেয়েছি জাতির জনক বঙ্গবন্ধু শেখ মুজিবুর রহমানের কাছ থেকে। তিনিই আমাকে এনডিসি কোর্স করতে ভারত পাঠিয়েছিলেন। তাই সেনাবাহিনীর উন্নয়ন, অগ্রগতিতে আমি দারুণভাবে উল্লসিত হই। দক্ষিণবঙ্গে একটি সেনানিবাস প্রতিষ্ঠার উদ্যোগের খবরে আমি ভীষণ উত্ফুল্ল ও উত্সাহিত হয়েছি। এই সেনানিবাস প্রতিষ্ঠার মাধ্যমে নিশ্চয় প্রধানমন্ত্রীর গৌরবের ইতিহাস আরও সমৃদ্ধ হবে।’প্রসঙ্গত, মেজর জেনারেল আবুল মঞ্জুর হত্যা মামলার রায় ১০ ফেব্রুয়ারি ঘোষণা করার কথা। এ মামলার প্রধান আসামি তত্কালীন সেনাপ্রধান এইচ এম এরশাদ। মামলার রায় ঘোষণার ছয় দিন আগে প্রধানমন্ত্রীকে অভিনন্দন জানালেন এরশাদ।
