
চলতি বছর মাধ্যমিক স্কুল সার্টিফিকেট (এসএসসি) ও সমমানের পরীক্ষার ফল প্রকাশিত হয়েছে আজ।
পরীক্ষার ফল সংগ্রহ করতে আজ সব শিক্ষার্থী গিয়েছিল স্কুলে। ফল পেয়ে আনন্দে বাড়িও ফিরেছে অনেকে, কিন্তু পারল না শুধু রাজন মিয়া।
ময়মনসিংহের ত্রিশাল উপজেলার অলহরি গ্রামের হাবিবুর রহমান হবি মাস্টারের ছেলে রাজন। ত্রিশালের পোড়াবাড়ী হাইস্কুল থেকে এ বছর এসএসসি পরীক্ষা দিয়েছিল সে। জিপিএ-৪.৫ পাওয়ার খবর রাজন মুঠোফোনে বাবা-মাকে জানিয়েছে। সে এ-ও জানায়, মিষ্টি নিয়ে বাড়ি আসছে।
পাসের খবরে খুশি হয়ে রাজন মিয়া মিষ্টি নিয়ে মোটরসাইকেলে বাড়িতে ফিরছিল। বাড়ি ফেরার পথে অলহরি গ্রামেই একটি ট্রলির সঙ্গে মুখোমুখি সংঘর্ষে ঘটনাস্থলেই মারা যায় সে। রাজন বাড়ি ফিরল, তবে নিথর দেহে। এ ঘটনায় এলাকায় শোকের ছায়া নেমে আসে। রাতেই তাকে দাফন করা হয়।
ছেলের পাসের আনন্দে বাড়ির সবাই ছিল উত্ফুল্ল। নিমিষেই সেই বাড়িতে নেমে আসে শোকের ছায়া।
রাজনের প্রতিবেশী দেলোয়ার হোসেন জানান, ‘রাজন ছিল মেধাবী ও অমায়িক। তার মৃত্যুতে আমরা অনেক কষ্ট পেয়েছি।’
