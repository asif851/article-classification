
 
হেফাজতে ইসলামের নায়েবে আমির মুফতি মুহাম্মদ ওয়াক্কাসকে গ্রেপ্তারে গভীর উদ্বেগ প্রকাশ করে তাঁর নিঃশর্ত মুক্তি দাবি করেছেন বিএনপির চেয়ারপারসন খালেদা জিয়া। তিনি বলেছেন, মুফতি ওয়াক্কাসের মতো ‘জাতীয় নেতাকে’ গ্রেফতারের মধ্য দিয়ে সরকার দেশের রাজনৈতিক পরিস্থিতি ‘উপসংহারহীন’ অবস্থার দিকে টেনে নিয়ে গেল।আজ সোমবার রাতে গণমাধ্যমে পাঠানো এক বিবৃতিতে বিরোধীদলীয় নেতা এ কথা বলেন।আজ দুপুরে হেফাজতে ইসলামের নায়েবে আমির মুফতি মুহাম্মদ ওয়াক্কাসকে রাজধানী ঢাকা থেকে গ্রেপ্তার করে ঢাকা মহানগর গোয়েন্দা পুলিশ (ডিবি)। পুলিশ জানায়, গত ৫ মে হেফাজতের ঢাকা অবরোধ কর্মসূচিতে ভাঙচুর ও ধ্বংসাত্মক কর্মকাণ্ডের অভিযোগে তাঁর বিরুদ্ধে একাধিক মামলা রয়েছে।তাঁকে গ্রেপ্তারের নিন্দা ও প্রতিবাদ জানিয়ে খালেদা জিয়া বলেন, ‘প্রতিহিংসা ও বন্য বিচারই হচ্ছে বর্তমান আওয়ামী সরকারের শাসনের মূল বৈশিষ্ট্য। বিরোধী মত ও চিন্তাকে অত্যন্ত নৃশংস কায়দায় এই সরকার গত পাঁচ বছর দমন করে এসেছে।’নিজেদের ‘অপশাসন’ টিকিয়ে রাখতে সরকার বিরোধী দলকে নিশ্চিহ্ন করার জন্য বিরোধীদলীয় নেতা-কর্মীদের গ্রেপ্তার করছে বলে অভিযোগ করেন খালেদা জিয়া। সরকারকে হুঁশিয়ার করে তিনি বলেন, ‘নিজেদের সংযত করুন, জনগণের গণতান্ত্রিক ও মৌলিক অধিকার ফিরিয়ে দিন। অন্যথায় জনগণের ক্রোধ থেকে রেহাই পাবেন না।’
