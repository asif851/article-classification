
ময়মনসিংহ মেডিকেল কলেজ হাসপাতালের নতুন ভবন থেকে আনুমানিক তিন বছর আগে ভবন নির্মাণ সরঞ্জাম ও চিকিৎসা সরঞ্জাম খোয়া যায়। খোয়া যাওয়ার ঘটনায় ওই সময় থানায় সাধারণ ডায়েরি (জিডি) বা হাসপাতাল কর্তৃপক্ষ কোনো তদন্ত কমিটি গঠন করেনি। তিন বছর পর সম্প্রতি ময়মনসিংহ কোতোয়ালি থানায় হাসপাতালের সম্পদ চুরির অভিযোগে একটি জিডি করার পর বিষয়টি জানাজানি হয়।
ময়মনসিংহ মেডিকেল কলেজ হাসপাতাল ও পুলিশ সূত্রে জানা যায়, ৬ অক্টোবর ময়মনসিংহ মেডিকেল কলেজের প্রশাসনিক কর্মকর্তা মোস্তাফিজুর রহমান বাদী হয়ে জিডি করেন। তবে মোস্তাফিজুর রহমান জিডিতে কী কী সম্পদ চুরি হয়েছে, তা জানাতে অপারগতা প্রকাশ করেন। চুরি যাওয়া সম্পদের তালিকা ও আনুমানিক আর্থিক মূল্য জানতে কয়েক দিন ধরে ময়মনসিংহ মেডিকেল কলেজ হাসপাতালে গিয়ে মোস্তাফিজুর রহমান ও সহকারী পরিচালক (প্রশাসন) আবুল কাসেমের সঙ্গে যোগাযোগ করা হলে তাঁরা এ ব্যাপারে কোনো মন্তব্য করতে রাজি হননি।
হাসপাতালের পরিচালক ব্রিগেডিয়ার জেনারেল নাসির উদ্দিন বলেন, সম্প্রতি হাসপাতালের নতুন ভবনের চারতলার একটি ওয়ার্ডসহ কয়েকটি ওয়ার্ডের রোগীদের সুযোগ-সুবিধা বাড়ানোর কাজ শুরু হয়। ওই সময় জানা যায়, আনুমানিক তিন বছর আগে নতুন ভবনের কয়েকটি ওয়ার্ড থেকে অক্সিজেন লাইন, শীতাতপনিয়ন্ত্রণ যন্ত্র (এসি), বৈদ্যুতিক পাখা, লাইটিং সরঞ্জামসহ মূল্যবান সম্পদ খোয়া গেছে। ওই সব সম্পদ খোয়া যাওয়ার কোনো লিখিত প্রতিবেদন নেই। চুরির ঘটনায় তখন কোনো তদন্ত কমিটিও করা হয়নি। তিনি বলেন, ‘সরকারি সম্পদ খোয়া যাওয়ার কোনো প্রমাণ না থাকায় আমি প্রশাসনিক কর্মকর্তাকে জিডি করতে বলি।’ তবে পরিচালক খোয়া যাওয়া সম্পদের আর্থিক মূল্য বলতে পারেননি।
হাসপাতালের একটি সূত্র জানায়, খোয়া যাওয়া সম্পদের আর্থিক মূল্য এক কোটির টাকার বেশি। হাসপাতালের কর্মরত ব্যক্তিরাই ওই সব সরঞ্জাম নিয়ে যান। পুরো বিষয়টি ছিল পরিকল্পিত। ময়মনসিংহ কোতোয়ালি মডেল থানার ওসি কামরুল ইসলাম বলেন, চুরির অভিযোগসহ জিডি করা হয়েছে। 
