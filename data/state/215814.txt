
প্রধানমন্ত্রী শেখ হাসিনাকে সিটি করপোরেশন নির্বাচন বাদ দিতে বলেছেন কৃষক শ্রমিক জনতা লীগের সভাপতি কাদের সিদ্দিকী। তিনি বলেন, ‘শেখ হাসিনা আপনি কিছুই করতে পারবেন না। পুলিশ দিয়ে রাষ্ট্র চালানো যায় না। তাহলে আইয়ুব খান, এরশাদও এখন পর্যন্ত ক্ষমতায় থাকত। সিটি নির্বাচন বাদ দেন। সিটি নির্বাচনেও আপনি হারবেন।’আজ শনিবার মতিঝিলে দলটির কেন্দ্রীয় কার্যালয়ের সামনের ফুটপাতে নিরবচ্ছিন্ন অবস্থান কর্মসূচির ৬০ দিন পূরণ উপলক্ষে বিশিষ্ট নাগরিকদের সঙ্গে মতবিনিময় সভায় সভাপতির বক্তব্যে কাদের সিদ্দিকী এসব কথা বলেন।আসন্ন সিটি করপোরেশন নির্বাচনে গণভবন থেকে প্রার্থী ঘোষণাকে সংবিধানের লঙ্ঘন বলে অভিযোগ করেন কাদের সিদ্দিকী। তিনি প্রধানমন্ত্রীকে উদ্দেশ করে বলেন, ‘একজন প্রধানমন্ত্রী গণভবন থেকে নির্বাচনের প্রার্থী ঘোষণা করতে পারেন না। আপনার বাবা বঙ্গবন্ধু সারা জীবন সরকারি প্রভাবমুক্ত নির্বাচন চেয়েছেন। বিশ্বাস না করুন, আপনি আপনার বাবার (বঙ্গবন্ধু) আত্মজীবনী পড়ে দেখুন। আর আপনি গণভবনে ঢাকার গুন্ডাদের নিয়ে খাওয়াচ্ছেন। সরকারি টাকা খরচ করছেন। একদিন এর বিচারও হবে।’বিকল্পধারা বাংলাদেশের সভাপতি এ কিউ এম বদরুদ্দোজা চৌধুরী বলেন, ‘গত বছরের ৫ জানুয়ারির নির্বাচনে আপনারা ভোট দিতে পারেননি। এবার সিটি নির্বাচনে সেই প্রতিশোধ জনগণকে নিতে হবে’। তিনি বলেন, আসন্ন সিটি নির্বাচন হল অভিশাপ মুক্তির নির্বাচন। সরকারকে বলব, সঠিক নির্বাচন দেন। এটা একটা সুযোগ। সঠিক নির্বাচন দেন, আর বলেন অতীতে ভুল হয়েছে আর হবে না।’জাতীয় সমাজতান্ত্রিক দলের (জেএসডি) সভাপতি আ স ম আবদুর রব বলেন, ‘এমন রাষ্ট্র হবে জানলে আমি, কাদের সিদ্দিকী ও আমরা যুদ্ধ করতাম না। হিটলার ৬২ লাখ মানুষ হত্যা করেও মানুষের কণ্ঠ বন্ধ করতে পারেনি। বর্তমান প্রধানমন্ত্রী হিটলারের চেয়ে বড় স্বৈরাচার না। সেও আমাদের কণ্ঠরোধ করতে পারবে না।’গবেষক ও প্রাবন্ধিক সৈয়দ আবুল মকসুদ বলেন, ব্যবসায়ী নেতারা শুধু বিরোধী দলকে দোষারোপ করেন, তাঁদের উচিত ছিল কাদের সিদ্দিকীর পাশে বসা। কাদের সিদ্দিকীর সঙ্গে সংহতি প্রকাশ করা প্রত্যেক শুভবুদ্ধির মানুষের নৈতিক দায়িত্ব।কবি আল মুজাহিদী বলেন, ‘মার্টিন লুথার কিং যেমন বলেছিলেন, “আমার একটি স্বপ্ন আছে”। কাদের সিদ্দিকীও মানুষকে ভালোবেসে, এ স্বপ্ন নিয়ে এখানে বসেছেন। ইতিহাসে তাঁর এই অবস্থান কর্মসূচি দৃষ্টান্ত হয়ে থাকবে।’কাদের সিদ্দিকীর স্ত্রী নাসরিন কাদের সিদ্দিকী বলেন, ‘আমর স্বামী কাদের সিদ্দিকী ৬০ দিন যাবৎ মতিঝিলের ফুটপাতে অবস্থান করছেন। জনগণের সুখের জন্য, দেশের শান্তির জন্য যদি আমার স্বামী ৬০ বছরও ঘরের বাইরে থাকেন, তাতে আমার কোনো আপত্তি নেই।’মতবিনিময় সভায় আরও বক্তব্য রাখেন সাবেক পররাষ্ট্র প্রতিমন্ত্রী আবুল হাসান চৌধুরী, ন্যাশনাল পিপলস পার্টির চেয়ারম্যান শেখ শওকত হোসেন নীলু, কৃষক শ্রমিক জনতা লীগের হাবিবুর রহমান তালুকদার, ইকবাল সিদ্দিকী প্রমুখ।
