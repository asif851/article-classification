
রাজধানীর আলীয়া মাদ্রাসা প্রাঙ্গণে স্থাপিত বিশেষ আদালতের পরিবেশ নিয়ে অসন্তোষ প্রকাশ করেছেন খালেদা জিয়া। আজ বৃহস্পতিবার বিএনপির নেতৃত্বাধীন জোটের শরিক ন্যাশনাল ডেমোক্রেটিক পার্টির (এনডিপি) ইফতারে যোগ দিয়ে খালেদা জিয়া নিজের অসন্তোষের কথা জানান।
আজ সকালে দুর্নীতি মামলায় হাজিরা দিতে আদালতে গিয়েছিলেন খালেদা জিয়া। সন্ধ্যায় ইফতার মাহফিলে গিয়ে খালেদা জিয়া জানান, তিনি বক্তব্য দিতে পারছেন না। বিএনপির প্রধান বলেন, তিনি সকাল থেকে সারা দিন গরমের মধ্যে আদালতে ছিলেন। আদালতে এসি থাকলেও সেগুলো চালানো হয় না। রিমোট লুকিয়ে রাখা হয়। অনেক ‘চিল্লাচিল্লি’ করার পর শেষের দিকে কিছু সময়ের জন্য এসি দেওয়া হয়। খালেদা জিয়া জানান, তাঁর পক্ষ থেকে দলের মহাসচিব মির্জা ফখরুল ইসলাম বক্তব্য দেবেন।পরে বিএনপি মহাসচিব মির্জা ফখরুল ইসলাম আলমগীর অভিযোগ করেন, সরকার খালেদা জিয়াকে বাইরে রেখে আবারও একতরফা নির্বাচন করতে চায়। কিন্তু জনগণ তা হতে দেবে না। তিনি অভিযোগ করেন, রোজার মাসেও মানুষ শান্তিতে নেই। গতকালই বিএনপির জ্যেষ্ঠ নেতা মওদুদ আহমদকে তাঁর বাড়ি থেকে জোর করে বের করে দেওয়া হয়েছে। এটা সারা দেশেই চলছে। মিথ্যা মামলা দিয়ে হয়রানি করা হচ্ছে।ইফতারে এনডিপির সভাপতি খোন্দকার গোলাম মূর্তজা, এলডিপির চেয়ারম্যান অলি আহমেদ, কল্যাণ পার্টির সৈয়দ মুহাম্মদ ইব্রাহিম, জামায়াতে ইসলামীর মজিবুর রহমানসহ জোটের নেতারা উপস্থিত ছিলেন।
