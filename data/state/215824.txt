
সুনামগঞ্জের ছাতক উপজেলায় পণ্যবাহী একটি ট্রাক বেইলি সেতু ভেঙে খাদে পড়ে দুজন নিহত হয়েছে। গতকাল শনিবার দিবাগত রাত একটার দিকে ছাতকের দোয়ারাবাজারে এ ঘটনা ঘটে। ছাতক থানার ভারপ্রাপ্ত কর্মকর্তা (ওসি) আতিকুর রহমান প্রথম আলোকে বলেন, সিলেট থেকে পণ্যবাহী ট্রাকটি দোয়ারাবাজার আসছিল। রাত একটার দিকে দোয়ারাবাজার সড়কের লক্ষ্মীবাওর এলাকায় বেইলি সেতুটি ভেঙে খাদে পড়ে যায় ট্রাকটি। এ সময় ঘটনাস্থলেই ট্রাকের চালক ও সহকারী নিহত হন। নিহত দুজনের মধ্যে একজনের নাম নিশ্চিত হওয়া গেছে। তাঁর নাম আবুল হোসেন (২৫)। তাঁর বাড়ি উপজেলার মোল্লাপাড়ায়। ওসি আতিকুর জানান, দুর্ঘটনায় ফারুক আহমেদ (৩০) নামের এক ব্যক্তি আহত হন। তিনি সিলেটের ওসমানী মেডিকেল কলেজ হাসপাতালে চিকিৎসাধীন আছেন।
 
