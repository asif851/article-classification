
নেত্রকোনার দুর্গাপুরে চতুর্থ শ্রেণিতে পড়ুয়া এক শিশুশিক্ষার্থীকে ধর্ষণের অভিযোগ উঠেছে। এ ঘটনায় মেয়েটির বাবা আজ শুক্রবার দুপুরে তিন যুবকের বিরুদ্ধে দুর্গাপুর থানায় লিখিত অভিযোগ করেছেন। অভিযুক্ত ব্যক্তিরা হলেন দুর্গাপুর উপজেলার মধুয়াকোনা গ্রামের দুলাল মিয়ার ছেলে শরীফ মিয়া (২০), ওয়াজেদ আলীর ছেলে জিয়া রহমান (১৯) ও ফজলুল হকের ছেলে রাসেল মিয়া (২৩)।
দুর্গাপুর থানার ভারপ্রাপ্ত কর্মকর্তা (ওসি) খান হুমায়ুন কবীর প্রথম আলোকে বলেন, ‘ধর্ষণের লিখিত অভিযোগ পেয়েছি। বিষয়টি তদন্ত করে দেখা হচ্ছে।’ মেয়েটিকে ডাক্তারি পরীক্ষার জন্য নেত্রকোনা আধুনিক সদর হাসপাতালে পাঠানোর প্রস্তুতি চলছে বলে তিনি জানান।
এলাকার কয়েকজন বাসিন্দা ও পুলিশ সূত্রে জানা গেছে, গতকাল বৃহস্পতিবার রাত পৌনে আটটার দিকে মেয়েটিকে মুখ চেপে ধরে জোর করে তুলে নিয়ে যায় অভিযুক্ত ব্যক্তিরা। পরে তাকে একটি মাঠে নিয়ে ধর্ষণের পর গ্রামের এক পুকুরপাড়ে ফেলে রেখে যায়। যাওয়ার সময় তাঁরা মেয়েটিকে তাঁদের পরিচয় প্রকাশ করলে মেরে ফেলারও হুমকি দেন। পরে মেয়েটির চিৎকারে স্থানীয়রা এসে তাকে উদ্ধার করে।মেয়েটির বাবা জানান, তিনি ঠেলাগাড়ি চালিয়ে সংসার চালান। অনটনের মধ্যেও মেয়েটিকে স্কুলে পড়াচ্ছেন। তিনি তাঁর শিশুকন্যার প্রতি এই নিষ্ঠুরতার বিচার চান।
