
খালেদা জিয়া সিংহাসনের লোভে নাশকতার মাধ্যমে দেশকে জঙ্গিবাদীদের কাছে ইজারা দিতে চান বলে মন্তব্য করেছেন তথ্যমন্ত্রী হাসানুল হক ইনু। আজ মঙ্গলবার জাতীয় প্রেসক্লাবে বাংলাদেশের সাম্যবাদী দল (এমএল) আয়োজিত ‘ভাষা আন্দোলন ও কমরেড মোহাম্মদ তোয়াহার ভূমিকা’ শীর্ষক আলোচনা সভায় প্রধান অতিথির বক্তৃতায় ইনু এ কথা বলেন।তথ্যমন্ত্রী বলেন, ‘বেগম খালেদা জিয়ার নেতৃত্বে আগুন-সন্ত্রাসীরা সাধারণ মানুষকে পুড়িয়ে হত্যা করছে। কিন্তু বাংলাদেশের জনগণ তা হতে দেবে না, প্রতিহত করবে। আগুন-সন্ত্রাসী, নাশকতাকারীদের কাছে দেশ ও জনগণ কখনো মাথা নত করতে পারে না।’হাসানুল হক ইনু বলেন, ‘পাকিস্তানি রাজাকারদের সঙ্গে যেমন মিটমাট হয়নি, তেমনি আগুন-সন্ত্রাসীদের সাথেও কোনো মিটমাট নয়। তাদের চূড়ান্ত পরাজয় ও আত্মসমর্পণের কোনো বিকল্প নেই।’আগুন-সন্ত্রাসীদের তালেবান ও মধ্যপ্রাচ্যের জঙ্গিদের মতোই দানব ও বর্বর উল্লেখ করে ইনু বলেন, ‘দানবের সাথে মানবের সংলাপ হয় না। নাশকতা বন্ধের আগে কোনো সংলাপ নয়। এবং বিচ্ছিন্ন একটি নির্বাচনের জন্য কোনো সংলাপ নয়, সকল সময় সংলাপের লক্ষ্য হবে স্থায়ী সমাধান।’বাংলাদেশের সাম্যবাদী দলের সাধারণ সম্পাদক দিলীপ বড়ুয়ার সভাপতিত্বে অন্যদের মধ্যে লেখক ও বুদ্ধিজীবী আহমদ রফিক এবং গবেষক ও কলামিস্ট সৈয়দ আবুল মকসুদ আলোচনায় অংশ নেন।
