
রাজধানীর বংশাল থানাধীন মিটফোর্ড হাসপাতালের সামনে টহলরত পুলিশের ওপর অ্যাসিড নিক্ষেপের ঘটনা ঘটেছে। গতকাল মঙ্গলবার রাত ১২টার দিকে এ ঘটনায় পুলিশের সদস্য রফিকুল আলম (৪৮) আহত হয়েছেন। রাতেই তাঁকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে।
হাসপাতাল পুলিশ ফাঁড়ির দায়িত্বপ্রাপ্ত কর্মকর্তা (ইনচার্জ) উপপরিদর্শক (এসআই) বাচ্চু মিয়া এ তথ্যের সত্যতা নিশ্চিত করেছেন। পুলিশ সূত্রে জানা গেছে, এ ঘটনায় ঘটনাস্থল থেকে একজনকে আটক করেছে পুলিশ। তাঁর নাম-পরিচয় জানা যায়নি।
পুলিশ সূত্রে জানা গেছে, রাতে টহলরত পুলিশের একটি দল রাজধানীর বংশাল থানার মিটফোর্ড হাসপাতালের সামনে একটি মোটরসাইকেলকে দাঁড় করায়। এ সময় পুলিশকে অ্যাসিড নিক্ষেপ করে পালিয়ে যায় মোটরসাইকেল আরোহীরা। কনস্টেবল রফিকুল আলম আহত হন। বংশাল থানার এসআই আবদুর রউফ তাঁকে হাসপাতালে নিয়ে আসেন। বার্ন ইউনিটে তিনি চিকিৎসাধীন।
