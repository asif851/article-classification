
মিয়ানমার থেকে পালিয়ে আসা তিন রোহিঙ্গা নারীকে গতকাল রোববার রাতে চট্টগ্রাম মেডিকেল কলেজ (চমেক) হাসপাতালে ভর্তি করা হয়েছে। চিকিৎসকেরা বলছেন, তাঁদের মধ্যে দুজন এইচআইভি ভাইরাসে আক্রান্ত। আরেকজন সাপের দংশনে অসুস্থ।
এইচআইভি ভাইরাসে আক্রান্ত নারী দুজনের বয়স ৫০ ও ৬০ বছর। সম্প্রতি মিয়ানমারের রাখাইন রাজ্যে সহিংসতা শুরু হলে ওই দুই নারী পরিবারের অন্য সদস্যদের সঙ্গে বাংলাদেশে পালিয়ে আসেন। তাঁরা টেকনাফের রোহিঙ্গা শরণার্থীশিবিরে ছিলেন। সেখানে অসুস্থবোধ করায় বিভিন্ন পরীক্ষা–নিরীক্ষার পর তাঁদের শরীরে এইচআইভি ভাইরাসের অস্তিত্ব মেলে। পরে উন্নত চিকিৎসার জন্য তাঁদের চমেক হাসপাতালে পাঠানো হয়।
হাসপাতালের পরিচালক ব্রিগেডিয়ার জেনারেল মো. জালাল উদ্দিন বলেন, এইচআইভি ভাইরাস আক্রান্ত দুজন রোহিঙ্গা নারী ভর্তি হয়েছেন। তাঁদের সুচিকিৎসার ব্যবস্থা করা হয়েছে। তবে এ নিয়ে আতঙ্কিত হওয়ার কিছু নেই।
