
সিলেটে শিশু সামিউল আলম রাজন (১৪) হত্যা মামলার ৩৮ জন আসামির মধ্যে ১১ জনের সাক্ষ্য আগামীকাল বুধবার পুনরায় নেওয়া হবে। আজ মঙ্গলবার ফৌজদারি কার্যবিধি অনুযায়ী সব আসামির তথ্যাদি পরীক্ষা সম্পন্ন করার দিন আসামি পক্ষের আইনজীবী সব সাক্ষীর সাক্ষ্য গ্রহণে ‘রি-কল’ আবেদন করেন। এর পরিপ্রেক্ষিতে মহানগর দায়রা জজ আদালত ১১ সাক্ষীর সাক্ষ্য পুনরায় গ্রহণের নির্দেশ দেন। রাষ্ট্রপক্ষে মামলা পরিচালনায় সহায়তাকারী রাজনের পরিবার থেকে নিয়োগ করা আইনজীবী এমাদ উল্লাহ শহিদুল ইসলাম প্রথম আলোকে জানান, কাল বুধবার ১১ জন সাক্ষীর সাক্ষ্য নেওয়া শেষে ২৫ অক্টোবর মামলার যুক্তিতর্ক হবে। আদালত সূত্র জানান, গত ৮ জুলাই রাজন হত্যাকাণ্ডের পর প্রধান আসামি কামরুল ইসলাম পালিয়ে সৌদি আরব চলে যান। গত ১৫ অক্টোবর তাঁকে ইন্টারপোলের মাধ্যমে দেশে ফিরিয়ে এনে পরদিন আদালতের মাধ্যমে কারাগারে পাঠানো হয়। মহানগর দায়রা জজ আদালতে সর্বশেষ পর্যায়ে মামলার সাক্ষ্যগ্রহণের দিন গত রোববার অন্য আসামিদের সঙ্গে কামরুলকে প্রথমবারের মতো আদালতে হাজির করা হয়েছিল। ওই দিনই কামরুলে পক্ষের আইনজীবী সকল সাক্ষীকে রি-কল করার আবেদন করলে আদালত নামঞ্জুর করে যুক্তিতর্কের তারিখ ঘোষণা করেন।
