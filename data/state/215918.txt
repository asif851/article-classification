
স্বর্ণ নীতিমালার বিষয়ে সরকারের পক্ষ থেকে ইতিবাচক আশ্বাস পেয়ে অনির্দিষ্ট কালের ধর্মঘট প্রত্যাহার করেছে বাংলাদেশ জুয়েলার্স সমিতি। আগামীকাল রোববার থেকে এ ধর্মঘট হওয়ার কথা ছিল। আজ শনিবার তিনটার দিকে রাজধানীর মতিঝিলের ফেডারেশন ভবনে ধর্মঘট প্রত্যাহারের ঘোষণা দেন জুয়েলার্স সমিতির সহসভাপতি এনামুল হক খান।
জুয়েলার্স সমিতির সহসভাপতি প্রথম আলোকে বলেন, বাংলাদেশ শিল্প ও বণিক সমিতি ফেডারেশনের (এফবিসিসিআই) সভাপতি শফিউল ইসলাম মহিউদ্দিনকে আশ্বস্ত করেছেন প্রধানমন্ত্রীর সাবেক মুখ্য সচিব আবুল কালাম আজাদ। তিনি বলেছেন, খুব শিগগিরই স্বর্ণ নীতিমালা হবে। একই সঙ্গে নীতিমালা না হওয়া পর্যন্ত ব্যবসায়ীদের হয়রানি করা হবে না। এ আশ্বাসের পরিপ্রেক্ষিতেই আমরা ধর্মঘট প্রত্যাহার করলাম।
গত বৃহস্পতিবার স্বর্ণনীতিমালা সহ বেশ কয়েকটি দাবিতে ধর্মঘট ডাকার কথা বলেছিল বাংলাদেশ জুয়েলার্স সমিতি।
 
