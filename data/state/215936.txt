
প্রধানমন্ত্রী শেখ হাসিনা জাতিসংঘের সাধারণ পরিষদের অধিবেশনে যোগ দেবেন। সাধারণ পরিষদের ৬৮তম অধিবেশনে যোগ দিতে তিনি কবে যুক্তরাষ্ট্রের নিউইয়র্কে যাবেন, তা পরে জানানো হবে।আজ মঙ্গলবার রাতে প্রধানমন্ত্রীর প্রেস সচিব আবুল কালাম আজাদ প্রথম আলো ডটকমকে এ কথা জানান। তিনি আরও বলেন, ‘প্রধানমন্ত্রী জাতিসংঘের সাধারণ পরিষদে ভাষণ দেবেন। সেখানে প্রধানমন্ত্রী বিশ্বনেতাদের সঙ্গে আলাদা করে বৈঠক করবেন।’এর আগে গতকাল পরিবেশ ও বনমন্ত্রী হাছান মাহমুদ প্রধানমন্ত্রী শেখ হাসিনার জাতিসংঘের সাধারণ পরিষদের অধিবেশনে যোগ না দেওয়ার বিষয়টি গণমাধ্যমকে জানিয়েছিলেন। সাধারণ পরিষদের ৬৮তম অধিবেশনে যোগ দিতে ২৩ সেপ্টেম্বর তাঁর যুক্তরাষ্ট্রের নিউইয়র্কে যাওয়ার কথা ছিল।প্রসঙ্গত, প্রধানমন্ত্রী গত চার বছরে প্রতিবারই জাতিসংঘের সাধারণ পরিষদের অধিবেশনে যোগ দিয়ে ভাষণ দিয়েছেন।
