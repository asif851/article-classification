
বাগেরহাটের তিনটি পৌরসভায় মেয়র পদে আওয়ামী লীগের প্রার্থীর নাম চূড়ান্ত করতে আজ রোববার সভা ডাকা হয়েছে। দলের কেন্দ্রীয় কমিটির সাধারণ সম্পাদক সৈয়দ আশরাফ হোসেন স্বাক্ষরিত এক চিঠি পেয়ে বাছাই কমিটির পক্ষ থেকে জেলা আওয়ামী লীগ ওই সভার আহ্বান করে।কেন্দ্র থেকে আগামীকাল সোমবারের মধ্যে প্রতিটি পৌরসভার জন্য একজন প্রার্থীর মনোনয়ন চূড়ান্ত করে কেন্দ্রে প্রস্তাব পাঠাতে বলা হয়েছে।জেলা আওয়ামী লীগ সূত্রে জানা গেছে, শহরের শহীদ মিনার এলাকায় জেলা পরিষদের নতুন ডাকবাংলোতে আজ বেলা দুইটা থেকে পৃথকভাবে সদর, মংলা ও মোরেলগঞ্জ পৌরসভার মেয়র পদে দলীয় মনোনয়ন-প্রত্যাশীদের সাক্ষাৎকার নেওয়া হবে। কেন্দ্রীয় কমিটির সাধারণ সম্পাদক সৈয়দ আশরাফের চিঠি অনুযায়ী এই বাছাই কমিটির সাতজন সদস্য হলেন জেলা আওয়ামী লীগ, সংশ্লিষ্ট পৌর ও উপজেলা আওয়ামী লীগের সভাপতি ও সাধারণ সম্পাদক এবং সংশ্লিষ্ট পৌরসভা এলাকার স্থানীয় আওয়ামী লীগের সাংসদ।ওই তিন পৌরসভার কয়েকজন মনোনয়ন-প্রত্যাশীর সঙ্গে কথা বলে জানা গেছে, সদর পৌরসভা থেকে অন্তত একজন, মংলা পৌরসভা থেকে অন্তত চারজন এবং মোরেলগঞ্জ পৌরসভা থেকে অন্তত একজন আওয়ামী লীগ নেতা মেয়র পদে প্রার্থী হিসেবে মনোনয়নের জন্য আবেদন করবেন।মনোনয়ন-প্রত্যাশীরা হলেন সদরে বর্তমান মেয়র জেলা আওয়ামী লীগের সাবেক সাংগঠনিক সম্পাদক খান হাবিবুর রহমান, মংলায় উপজেলা আওয়ামী লীগের সাবেক সভাপতি ইদ্রিস আলী ইজারাদার, পৌর আওয়ামী লীগের সভাপতি মো. শাজাহান শিকারি, পৌর আওয়ামী লীগের সহসভাপতি শেখ আবদুস সালাম, পৌর আওয়ামী লীগের সাধারণ সম্পাদক শেখ আবদুর রহমান ও মোরেলগঞ্জ পৌর আওয়ামী লীগের সভাপতি শাহাবুদ্দিন তালুকদার।খোঁজ নিয়ে জানা গেছে, সদর পৌরসভায় মেয়র পদে প্রতিদ্বন্দ্বিতা করবেন সদর উপজেলা আওয়ামী লীগের সভাপতি মিনা হাসিবুল হাসান। তবে তিনি দলীয় মনোনয়নের জন্য লড়বেন না বলে এই প্রতিবেদককে জানিয়েছেন। তিনি স্বতন্ত্র প্রার্থী হিসেবে নির্বাচন করবেন।একইভাবে মোরেলগঞ্জ পৌরসভার মেয়র পদে নির্বাচন করবেন ওই পৌরসভার বর্তমান মেয়র পৌর আওয়ামী লীগের সাবেক আহ্বায়ক তালুকদার মনিরুল হক। নাম প্রকাশে অনিচ্ছুক তাঁর দুজন সমর্থক বলেন, গত জাতীয় সংসদ নির্বাচনে তিনি দলীয় সিদ্ধান্ত অমান্য করে নির্বাচন করেছিলেন। স্থানীয় আওয়ামী লীগ তখন তাঁকে বহিষ্কার করে এবং তা অনুমোদনের জন্য কেন্দ্রে পাঠায়। কিন্তু গত দুই বছরে এ বিষয়ে কোনো সিদ্ধান্ত হয়নি।জেলা আওয়ামী লীগের সাধারণ সম্পাদক শেখ কামরুজ্জামান টুকু বলেন, বেলা দুইটায় মংলা পৌরসভা, বেলা তিনটায় সদর পৌরসভা এবং বিকেল সাড়ে চারটায় মোরেলগঞ্জ পৌরসভার মনোনয়ন-প্রত্যাশীদের সঙ্গে কথা বলা হবে। পরে কেন্দ্রের নির্দেশনা অনুযায়ী প্রার্থীর নাম চূড়ান্ত করে সিদ্ধান্তের জন্য পাঠানো হবে।
