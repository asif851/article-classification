
কুমিল্লা সিটি করপোরেশন নির্বাচনে বিএনপির নবনির্বাচিত মেয়র মো. মনিরুল হক সাক্কু বলেছেন, ‘সবাইকে নিয়ে নগরের উন্নয়নমূলক কাজ করব। বিরোধীদলীয় মেয়র হিসেবে অতীতের চেয়ে এবার যেন নগরবাসীর উন্নয়নে সরকার বেশি বরাদ্দ দেয়, সেই দাবি করছি। আগেরবার কাজ করতে গিয়ে ১০টি কাজের মধ্যে দু-একটি ভুল হয়েছে। এবার এ ক্ষেত্রে সতর্ক থাকব।’আজ শুক্রবার সকালে কুমিল্লা সিটি নির্বাচনের আনুষ্ঠানিক ফল ঘোষণা অনুষ্ঠান শেষে কুমিল্লা আঞ্চলিক নির্বাচন কর্মকর্তার সম্মেলনকক্ষে তিনি এসব কথা বলেন।মনিরুল হক বলেন, ‘মন্ত্রী ও কুমিল্লার স্থানীয় সাংসদের সহযোগিতা নিয়ে নগরের অসমাপ্ত কাজ করতে চাই। এ জন্য নগরবাসীর সহযোগিতা চাই। নগরের উন্নয়নে নগরবাসীর অংশীদারি চাই।’নতুন মেয়র বলেন, ‘নির্বাচন উপলক্ষে আমি ২৭ দফা নির্বাচনী ইশতেহার ঘোষণা করেছিলাম। ওই ঘোষণা অনুযায়ী কাজ করা হবে। জলাবদ্ধতা, যানজট ও নতুন কর আরোপ করা হবে না মর্মে আমি ও সীমা (আওয়ামী লীগের পরাজিত মেয়র প্রার্থী আঞ্জুম সুলতানা সীমা) ইশতেহার দিয়েছিলাম। অগ্রাধিকারমূলক ওই কাজ বাস্তবায়নের জন্য সমন্বিত উদ্যোগ নেওয়া হবে।’
মনিরুল হক বলেন, ‘ভয়ভীতি ও ধরপাকড় না করলে আমার ভোটের সংখ্যা বাড়ত, কর্মীরা বাড়ি বাড়ি গিয়ে কাজ করতে পারতেন। সারাক্ষণ আমার কর্মীদের চাপের মধ্যে রাখা হয়েছে। দিনে কাজ করে ওরা রাতের বেলায় অন্যত্র ঘুমাতে যেতেন। আমার দলের নেতার বাড়িতে পুলিশ পাঠিয়ে বাড়ি তল্লাশি করা হয়। তাঁর নামে মামলা দেওয়া হয়। ৩২ জনের নামের তালিকা তৈরি করে গ্রেপ্তার-আতঙ্ক সৃষ্টি করা হয়। নির্বাচনের আগের দিন কোটবাড়িতে জঙ্গি আস্তানার খবর জানান দেওয়া হয়। কুমিল্লার মানুষ এ প্রক্রিয়াকে পছন্দ করেনি। তারা এতে অসন্তুষ্ট হয়ে (দল না করেও) কিন্তু আমাকে ভোট দিয়েছে। এরপরও আমি আল্লাহর দরবারে শুকরিয়া আদায় করছি, আল্লাহ আমাকে কামিয়াব করেছেন।’
