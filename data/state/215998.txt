
টাঙ্গাইলে এক শিশুকে অপহরণের দায়ে এক যুবককে যাবজ্জীবন কারাদণ্ডাদেশ দেওয়া হয়েছে। একই সঙ্গে তাঁকে ১০ হাজার টাকা জরিমানা এবং অনাদায়ে আরও ছয় মাসের কারাদণ্ড দেওয়া হয়েছে। টাঙ্গাইলের নারী ও শিশু নির্যাতন দমন ট্রাইব্যুনালের বিচারক শরীফ উদ্দিন আহমেদ আজ সোমবার এ রায় দেন।
ওই যুবকের নাম উজ্জ্বল (২০)। তিনি কালিহাতী উপজেলার পাইকড়া গ্রামের বাসিন্দা।
নারী ও শিশু নির্যাতন দমন ট্রাইব্যুনালের সরকারি কৌঁসুলি (পিপি) এ কে এম নাছিমুল আক্তার বলেন, উজ্জ্বল ২০১৩ সালের ১৫ এপ্রিল চতুর্থ শ্রেণির এক ছাত্রীকে অপহরণ করেন। এ ঘটনায় শিশুটির মা বাদী হয়ে পরের দিন কালিহাতী থানায় মামলা করেন। পুলিশ শিশুটিকে পরে পঞ্চগড় থেকে উদ্ধার করে।
মামলার অপর তিন আসামি উজ্জ্বলের বন্ধু ফরহাদ এবং আত্মীয় মরিয়ম ও হাকিম হোসেনের বিরুদ্ধে অভিযোগ প্রমাণিত না হওয়ায় তাঁদের বেকসুর খালাস দিয়েছেন আদালত।
