
ময়মনসিংহের গফরগাঁও উপজেলায় গতকাল বৃহস্পতিবার আন্তনগর ব্রহ্মপুত্র এক্সপ্রেস ট্রেনের ইঞ্জিন লাইনচ্যুত হওয়ায় প্রায় পাঁচ ঘণ্টা বন্ধ ছিল ঢাকা-ময়মনসিংহ রেলপথে ট্রেন চলাচল। রেলওয়ে ও স্থানীয় সূত্র জানায়, বেলা ১১টার দিকে জামালপুর থেকে ঢাকাগামী আন্তনগর ব্রহ্মপুত্র এক্সপ্রেস ট্রেনের ইঞ্জিন গফরগাঁও উপজেলার গয়েশপুর বাজারের কাছে বটতলা রেলক্রসিং এলাকায় লাইনচ্যুত হয়। গফরগাঁও রেলওয়ে স্টেশনের স্টেশনমাস্টার মোসলেম উদ্দিন বলেন, খবর পেয়ে উদ্ধারকারী ট্রেন দ্রুত ঘটনাস্থলে পৌঁছে উদ্ধারকাজ শুরু করে। বিকেলে ট্রেন চলাচল স্বাভাবিক হয়। 
