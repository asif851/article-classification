
কুষ্টিয়ার কুমারখালী উপজেলার হোগলা মহেন্দ্রপুর সরকারি প্রাথমিক বিদ্যালয়ের প্রধান শিক্ষক মুন্সী রবিউল ইসলামকে হত্যার ঘটনায় মামলা হয়েছে। গতকাল রোববার নিহত ব্যক্তির মা হাওয়া খাতুন কুমারখালী থানায় মামলাটি দায়ের করেন। নাম প্রকাশ না করার শর্তে পুলিশের এক কর্মকর্তা বলেন, হত্যাকাণ্ডে কারা জড়িত ও সরাসরি অংশ নিয়েছে তাদের নাম-পরিচয় শনাক্ত করা গেছে। যেকোনো সময় তাদের গ্রেপ্তার করে আইনের আওতায় আনা হবে। কুমারখালী থানার ভারপ্রাপ্ত কর্মকর্তা (ওসি) লুৎফর রহমান বলেন, সন্দেহভাজন ভাটা কর্মচারী ওহিদুল ইসলামকে জিজ্ঞাসাবাদ করা হচ্ছে। জড়িত অন্যদেরও গ্রেপ্তারের চেষ্টা চলছে। গত শুক্রবার দিবাগত রাতে রবিউল ইসলামকে তাঁর বাড়ির সামনে দুর্বৃত্তরা গুলি করে হত্যা করে। 
