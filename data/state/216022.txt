
বাণিজ্যমন্ত্রী তোফায়েল আহমেদ বলেছেন, কেবল কুলাঙ্গারের পক্ষেই আওয়ামী লীগকে কুলাঙ্গার বলা সম্ভব। বিএনপির সিনিয়র ভাইস চেয়ারম্যান তারেক রহমানের মন্তব্যের বিষয়ে জানতে চাইলে আজ মঙ্গলবার বিকেলে বাণিজ্য মন্ত্রণালয়ে তিনি এ কথা বলেন।এর আগে মন্ত্রণালয়ে তোফায়েল আহমেদের সঙ্গে সফররত ডি-৮-এর মহাসচিব সৈয়দ আলী মোহাম্মদ মুসাভির সৌজন্য বৈঠক অনুষ্ঠিত হয়।গত রোববার লন্ডনের কুইন মেরি ইউনিভার্সিটিতে সম্মিলিত পেশাজীবী পরিষদ ইউকে আয়োজিত সেমিনারে তারেক রহমান বলেন, ‘শেখ হাসিনা খোন্দকার মোশতাককে কুলাঙ্গার বলেছেন। অথচ ওই মোশতাকের শপথ অনুষ্ঠান পরিচালনা করেছেন এইচ টি ইমাম। সেখানে কর্নেল তাহের, রাশেদ খান মেনন ও হাসানুল হক ইনু ছিলেন। এঁদের নিয়েই শেখ হাসিনা চলছেন। এতে প্রমাণ হয় শেখ হাসিনা কুলাঙ্গারদের নেত্রী। আওয়ামী লীগ টোটালি ইজ এ দল অব কুলাঙ্গার।’তারেক রহমানের এই মন্তব্যের বিষয়ে সাংবাদিকের দৃষ্টি আকর্ষণ করলে বাণিজ্যমন্ত্রী তোফায়েল আহমেদ তারেক রহমানকে উদ্দেশ করে বলেন, ‘কেবল কুলাঙ্গারের পক্ষেই আওয়ামী লীগকে কুলাঙ্গার বলা সম্ভব। আমার মতো তৃণমূল থেকে উঠে আসা একজন রাজনৈতিক কর্মীর পক্ষে তাঁর বিষয়ে মন্তব্য করা সমীচীন মনে করি না। তবে তাঁর বাবার জন্ম (প্রেসিডেন্ট) হয়েছে, মা-ও মন্ত্রী (প্রধানমন্ত্রী) হয়েছেন একজন বঙ্গবন্ধু এ দেশে ছিলেন বলেই।’ তিনি বলেন, ‘বঙ্গবন্ধু খালেদা জিয়াকে অনেক স্নেহ করতেন। ১৫ আগস্ট জন্মদিন পালন করে তিনি অমানুষের পরিচয় দিয়েছেন।’
খোন্দকার মোশতাকের সঙ্গে দেখা করতে হাসানুল হক ইনু ও রাশেদ খান মেনন বঙ্গভবনে গিয়েছিলেন বলে বিভিন্ন মহল থেকে দাবি তোলা হচ্ছে। এ ব্যাপারে বাণিজ্যমন্ত্রী বলেন, ‘প্রশ্নই ওঠে না।’ অন্যদিকে কৃষিমন্ত্রী মতিয়া চৌধুরীর বিষয়ে তিনি বলেন, ‘তাঁরা ভিন্ন রাজনৈতিক দল করতেন। কিন্তু কখনোই বঙ্গবন্ধু সম্পর্কে বিরূপ মন্তব্য করেননি।’
ডি-৮-ভুক্ত দেশগুলোর মধ্যে বাংলাদেশই একমাত্র স্বল্পোন্নত দেশ। সেই হিসেবে ডি-৮-ভুক্ত দেশগুলোতে বাংলাদেশ যে পরিমাণ শুল্ক সুবিধা পাওয়ার কথা, তা পাওয়া যাচ্ছে না। এ ব্যাপারে বৈঠকে ডি-৮ মহাসচিবের কাছে সহযোগিতা চান বাণিজ্যমন্ত্রী।
