
নির্বাচন কমিশনার নিয়োগে সরকারের কোনো হস্তক্ষেপ থাকবে না বলে জানিয়েছেন অর্থমন্ত্রী আবুল মাল আবদুল মুহিত। তিনি বলেন, রাজনৈতিক দলগুলোর দেওয়া মতামতের ভিত্তিতে রাষ্ট্রপতি নির্বাচন কমিশনার নিয়োগ দেবেন।আজ বুধবার টাঙ্গাইলের দেলদুয়ার উপজেলার নাল্লাপাড়া বেলায়েত হোসেন বহুমুখী উচ্চবিদ্যালয়ের বার্ষিক ক্রীড়া প্রতিযোগিতা ও পুরস্কার বিতরণী অনুষ্ঠানে সাংবাদিকদের প্রশ্নের জবাবে অর্থমন্ত্রী এ কথা বলেন।অর্থমন্ত্রী বলেন, ‘আগামী জাতীয় সংসদ নির্বাচন যাতে সব দলের অংশগ্রহণে হয়, আমরা সেটাই চাই। নির্বাচন কমিশনার নিয়োগ দেওয়ার সাংবিধানিক দায়িত্ব মহামান্য রাষ্ট্রপতির। নির্বাচন কমিশনার নিয়োগের জন্য মহামান্য রাষ্ট্রপতি নিবন্ধিত রাজনৈতিক দলগুলোর সঙ্গে আলোচনা করছেন। এ ব্যাপারে তিনিই সিদ্ধান্ত নেবেন।’এ সময় ৫ জানুয়ারি বিএনপির গণতন্ত্র হত্যা দিবস পালন প্রসঙ্গে অর্থমন্ত্রী বলেন, ‘পাগলে কিনা বলে, ছাগলে কিনা খায়’।
বিদ্যালয় পরিচালনা পরিষদের সভাপতি দেলোয়ার হোসেনের সভাপতিত্বে অনুষ্ঠানে দেলদুয়ার উপজেলা পরিষদ চেয়ারম্যান এস এম ফেরদৌস আহমেদ, উপজেলা নির্বাহী কর্মকর্তা (ইউএনও) শাহাদত হোসেন প্রমুখ বক্তব্য দেন।
