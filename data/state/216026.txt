
চার দফায় সময় বাড়িয়ে অবশেষে আজ রাত ১২টা ২৩ মিনিটে একাদশ শ্রেণিতে ভর্তির জন্য মনোনীতদের তালিকা প্রকাশ করেছে ঢাকা মাধ্যমিক ও উচ্চমাধ্যমিক শিক্ষা বোর্ড। www.xiclassadmission.gov.bd ওয়েবসাইটে মনোনীতদের তালিকা পাওয়া যাবে।শিক্ষাসচিব নজরুল ইসলাম খান প্রথম আলোকে ফলাফল প্রকাশের এ তথ্য জানান। তিনি বলেন, ফলাফল ইতিমধ্যে নির্ধারিত ওয়েবসাইটে দিয়ে দেওয়া হয়েছে। তবে ফলাফল জানতে সবাই একসঙ্গে ওয়েবসাইটটিতে প্রবেশের চেষ্টা করছে। ফলে কিছুটা সমস্যা হতে পারে।
এর আগে রাত সাড়ে ১১টার দিকে ঢাকা শিক্ষাবোর্ডের চেয়ারম্যান আবু বক্কর ছিদ্দিক প্রথম আলোকে বলেন, তালিকা প্রকাশে দেরি হওয়ায় একাদশ শ্রেণিতে ভর্তির সময় দুই দিন বাড়ানো হয়েছে। ভর্তি কার্যক্রম চলবে কাল সোমবার থেকে ২ জুলাই পর্যন্ত। তবে ক্লাস শুরুর সময় ১ জুলাই ঠিক রাখা হয়েছে।রোববার দুপুরে আবু বক্কর ছিদ্দিক বলেছিলেন, ক্লাস শুরু হবে ২ জুলাই। আর আগের সময় অনুযায়ী ২৭ জুন থেকে ৩০ জুনের মধ্যে ভর্তির কাজ শেষ করার কথা ছিল।
শিক্ষা মন্ত্রণালয় ও ঢাকা শিক্ষা বোর্ডের সূত্রমতে, পূর্বপ্রস্তুতি ছাড়াই একসঙ্গে সব কলেজে একাদশ শ্রেণিতে ভর্তির কাজ অনলাইনে করতে গিয়েই এবার বিপাকে পড়ে ঢাকা মাধ্যমিক ও উচ্চমাধ্যমিক শিক্ষা বোর্ড। প্রায় সাড়ে ১১ লাখ ভর্তি-ইচ্ছুক শিক্ষার্থী কে কোন কলেজে ভর্তির জন্য মনোনীত হয়েছে, সেই তালিকা করতে গিয়ে বোর্ডকে কারিগরি সহায়তা দেওয়া বুয়েটের ইনস্টিটিউট অব ইনফরমেশন অ্যান্ড কমিউনিকেশনস টেকনোলজিও (আইআইসিটি) হিমশিম খায়।বোর্ডের পূর্বঘোষিত সময় অনুযায়ী, গত বৃহস্পতিবার রাত সাড়ে ১১টায় ভর্তির জন্য মনোনীতদের তালিকা প্রকাশ করার কথা ছিল। এরপর চার দফায় সময় পেছানো হয়।
