
নীলফামারীর সৈয়দপুর উপজেলায় একটি রেশনের দোকানে অগ্নিকাণ্ড ঘটেছে। গতকাল রোববার সকালে শহরের বিমানবন্দর সড়কে বালাপুকুর খাঁটিয়া মহল্লাসংলগ্ন এলাকায় এ দুর্ঘটনা ঘটে।দোকানমালিক ও স্থানীয় সূত্রে জানা গেছে, সকাল সাড়ে সাতটার দিকে এলাকার আর্মি স্টোর নামে ওই রেশনের দোকান থেকে ধোঁয়ার কুণ্ডলি বের হতে দেখেন লোকজন। খবর পেয়ে সৈয়দপুর ফায়ার সার্ভিসের সদস্যরা এসে আগুন নেভানোর চেষ্টা করেন। দোকানে চাল, আটা, কেরোসিন, সয়াবিন তেল, ডালসহ প্রায় চার লাখ টাকার বিভিন্ন মালামাল ছিল।ধারণা করা হচ্ছে, বৈদ্যুতিক শর্টসার্কিট সার্কিট থেকে আগুনের সূত্রপাত হয়।এ ব্যাপারে জানতে চাইলে ওই দোকানের মালিক সেনাবাহিনীর অবসরপ্রাপ্ত সদস্য আবুল বাশার সিকদার প্রথম আলোকে বলেন, অন্যান্য দিনের মতো শনিবার রাতে তিনি দোকান বন্ধ করে বাসায় চলে যান। সকালে তাঁর দোকানে আগুন লাগার খবর পেয়ে তিনি সেখানে ছুটে যান। এর আগেই দোকানের প্রায় চার লাখ টাকার মালামাল পুড়ে ছাই হয়ে যায়। এখন কী করবেন ভেবে পাচ্ছেন না তিনি।
