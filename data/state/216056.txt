
বিএনপির রাজনীতিতেই সক্রিয় হবেন সাবেক রাষ্ট্রপতি ও বিএনপির প্রতিষ্ঠাতা জিয়াউর রহমানের ছোট ভাই আহমেদ কামাল। তিনি বলেছেন, ‘আমার ভাইয়ের হাতে গড়া আদর্শের বিএনপি ছাড়া অন্য কোনো দল করার চিন্তা আমি কখনো করি না।
‘গত ৬ মার্চ প্রথম আলোতে প্রকাশিত সংবাদের সংশোধনী’ শীর্ষক এক সংবাদ বিজ্ঞপ্তিতে আহমেদ কামাল এ কথা বলেন। সংবাদ প্রকাশের এক সপ্তাহ পর আজ রোববার বিকেলে শহীদ জিয়ার ও জাতীয়তাবাদী আদর্শ বাস্তবায়ন পরিষদের প্যাডে তিনি এই সংশোধনী পাঠান।আহমদ কা​মাল বলেন, ‘গত ৫ মার্চ ইঞ্জিনিয়ার্স ইনস্টিটিউটে এক আলোচনা শেষে সাংবাদিকেরা জানতে চান আমি নতুন দল করব কি না। জবাবে আমি বলি, দলতো করবই, সে জন্যেই এসেছি।’ আজকে পাঠানো সংশোধনীতে জিয়ার ভাই বলেন, সাংবাদিকদের প্রশ্নের জবাবে দেওয়া উত্তরের অর্থ হলো, ‘আমি বিএনপিতে অনেক দিন ধরে সক্রিয় ছিলাম না। তাই শহীদ জিয়ার আদর্শের বিএনপিতে আবারও সক্রিয়ভাবে রাজনীতি করার জন্য বিএনপিতে সক্রিয় হব, এ কথাটাই জানাতে বলেছি, দলতো করবই সে জন্যই এসে​ছি।’সংশোধনীতে তিনি তাঁর বক্তব্যের অর্থ বোঝাতে ব্যর্থ হওয়ার জন্য দুঃখ প্রকাশ করেন। তিনি বলেন, শিগগিরই বিএনপির চেয়ারপারসনের সঙ্গে দেখা করে ​এ বিষয়ে আলোচনা করে রাজনীতিতে সক্রিয় হবেন।জিয়ার ছোট ভাই বলেন, ভাইয়ের (জিয়া) হাতে গড়া বিএনপির এই দুর্দিনে দলে জিয়ার আদর্শ বাস্তবায়ন ও দলকে সুসংগঠিত করার জন্য একজন সহযোদ্ধা হিসেবে জীবনের শেষ দিন পর্যন্ত বিএনপির পাশে থাকব। রাজনীতি করার উদ্দেশ্য ক্ষমতার লোভ নয়। তিনি বলেন, একটা কথা না বলে পারছি না, বর্তমানে বিএনপি চেয়ারপারসনের আশপাশে কিছু অসাধু, চাটুকার নেতা রয়েছে। তারা নিজেদের স্বার্থ সিদ্ধির জন্য সব সময় চেয়ারপারসনকে ভুল পরামর্শ দিয়ে অন্ধকারে রাখতে চায়। এই কুচক্রী মহল ও সুবিধাবাদী রাজনীতিজীবী চেয়ারপারসনকে বিপদে ফেলার ষড়যন্ত্র করছে। দল ক্ষমতায় থাকার সময় এরা জিয়া পরিবারের নাম ভাঙিয়ে দুর্নীত করেছেন। অথচ তাদের এই দুর্নীতির ভার বহন করতে হচ্ছে জিয়া পরিবারকে। এখন বিএনপিকে সুসংগঠিত করতে চেয়ারপারসনের পাশে সৎ​, ত্যাগী, নি:স্বার্থ ও পরিবারের নিজস্ব লোকও থাকা দরকার। এটা হলে বিএনপিকে রক্ষা করা সম্ভব।
