
বেসরকারি মেডিকেল কলেজ ও হাসপাতালগুলো যেন সরকারের কাছ থেকে আর্থিক সুবিধা ও আনুকূল্য পায় সে জন্য এফবিসিসিআই তাদের সহযোগিতা করবে।
আজ শনিবার রাজধানীর মতিঝিলে এফবিসিসিআই ভবনে বাংলাদেশের স্বাস্থ্য খাত নিয়ে এক আলোচনা অনুষ্ঠানে এফবিসিসিআইয়ের নেতৃবৃন্দ বেসরকারি মেডিকেল কলেজ ও হাসপাতালের মালিকদের এ আশ্বাস দেন।
এফবিসিসিআইয়ের মেডিকেল ও হাসপাতাল ব্যবস্থাপনা বিষয়ক স্ট্যান্ডিং কমিটি এর আয়োজন করে। এতে সভাপতিত্ব করেন কমিটির চেয়ারম্যান প্রীতি চক্রবর্তী। সভায় ঢাকা ও ঢাকার বাইরের বিভিন্ন বেসরকারি মেডিকেল ও হাসপাতালের মালিক ও পরিচালনা পর্ষদের কর্তা-ব্যক্তিরা উপস্থিত ছিলেন। তবে সভায় একাধিক আলোচক বেসরকারি হাসপাতালগুলোতে মানুষের দুর্ভোগের কথা বেশি করে তুলে ধরেন।
এফবিসিসিআইয়ের পক্ষ থেকে বলা হয়, বেসরকারি মেডিকেল ও হাসপাতালগুলোতে পেশাদারত্ব বাড়াতে হবে। তাহলে সেবার মান উন্নত হবে। মানুষের অভিযোগ কমবে।
