
গ্যাটকো দুর্নীতি মামলা নিয়ে বিএনপির চেয়ারপারসন খালেদা জিয়ার করা আবেদন (লিভ টু আপিল) খারিজ করে দিয়েছেন দেশের সর্বোচ্চ আদালত।
প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ আজ সোমবার এই আদেশ দেন। এতে মামলাটির কার্যক্রম চলতে আইনগত কোনো বাধা নেই।
গ্যাটকো দুর্নীতি মামলার বৈধতা চ্যালেঞ্জ করে বিএনপির চেয়ারপারসন খালেদা জিয়া রিট আবেদন করলে হাইকোর্টে তা খারিজ হয়। হাইকোর্টের এই রায়ের বিরুদ্ধে গত বছরের মে মাসে আপিলের অনুমতি চেয়ে আবেদন (লিভ টু আপিল) করেন খালেদা জিয়া। গতকাল রোববার শুনানি শেষে আজ আদালত আবেদন খারিজ করে আদেশ দেন।
আদালতে খালেদা জিয়ার পক্ষে শুনানিতে ছিলেন আইনজীবী এ জে মোহাম্মদ আলী, এম বদরুদ্দোজা বাদল, মাহবুব উদ্দিন খোকন ও রাগীব রউফ চৌধুরী।  দুর্নীতি দমন কমিশনের (দুদক) পক্ষ ছিলেন আইনজীবী খুরশীদ আলম খান।
পরে খুরশীদ আলম খান বলেন, আদালত দুটি আবেদন খারিজ করে দিয়েছেন। ফলে মামলার কার্যক্রম চলতে আইনগত কোনো বাধা নেই। ঢাকার বিশেষ জজ আদালত-৩-এ মামলাটি অভিযোগ গঠনের পর্যায়ে রয়েছে।
২০০৭ সালের ২ সেপ্টেম্বর খালেদা জিয়াসহ ১৩ জনকে আসামি করে গ্যাটকো দুর্নীতি মামলা করে দুদক। ২০০৮ সালের ১৩ মে খালেদা জিয়াসহ ২৪ জনের বিরুদ্ধে এই মামলায় অভিযোগপত্র দেওয়া হয়। মামলার বৈধতা চ্যালেঞ্জ করে হাইকোর্টে রিট করেন খালেদা জিয়া।
গ্যাটকো মামলায় অভিযোগ করা হয়, আসামিরা পরস্পর যোগসাজশে ঠিকাদার প্রতিষ্ঠান গ্যাটকোকে ঢাকার কমলাপুর আইসিডি ও চট্টগ্রাম বন্দরের কনটেইনার হ্যান্ডেলিংয়ের কাজ পাইয়ে দিয়ে রাষ্ট্রের ১৪ কোটি ৫৬ লাখ টাকার ক্ষতি করেছেন। খালেদা জিয়া ছাড়াও সাবেক মন্ত্রী ও বিএনপির স্থায়ী কমিটির সদস্য খন্দকার মোশাররফ হোসেন ও এম কে আনোয়ার, সাবেক মন্ত্রী আমীর খসরু মাহমুদ চৌধুরী প্রমুখ এই মামলার আসামি।
