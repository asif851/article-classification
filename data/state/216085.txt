
চলমান হরতাল শুক্রবার সকাল ছয়টা পর্যন্ত বাড়ানোর ঘোষণা দিয়েছে বিএনপির নেতৃত্বাধীন ২০-দলীয় জোট। আজ মঙ্গলবার এক বিবৃতিতে বিএনপির যুগ্ম মহাসচিব সালাহ উদ্দিন আহমেদ এ ঘোষণা দেন। বিবৃতিতে জানানো হয়, হরতালের পাশাপাশি অবরোধও চলবে।গত রোববার সকাল থেকে টানা ৭২ ঘণ্টার হরতাল ডেকেছিল বিএনপি-জোট। সেই ৭২ ঘণ্টা শেষ হওয়ার আগেই হরতাল বাড়ানোর ঘোষণা এল।বিবৃতিতে অভিযোগ করা হয়, প্রধানমন্ত্রী শেখ হাসিনা এখন খালেদা জিয়াকে বিভিন্ন কায়দায় হত্যার ষড়যন্ত্র করছেন। প্রধানমন্ত্রীর নির্দেশে নৌমন্ত্রী শাজাহান খান সোহরাওয়ার্দী উদ্যানের জনসভায় প্রকাশ্যে খালেদা জিয়ার আবাসস্থলের বিদ্যুৎ, গ্যাস, পানির লাইন কেটে দেওয়ার এবং খাবার বন্ধ করে দেওয়ার ঘোষণা দেন। তাঁর প্রতিটি কথার বাস্তবায়ন করেছে সরকার। সেই মন্ত্রীর নেতৃত্বে গতকাল বিএনপির চেয়ারপারসনের গুলশান কার্যালয়ে হামলা করার মহড়া দেওয়া হয়েছে। সারা দেশের মতো ‘আওয়ামী ষড়যন্ত্রের অংশ’ হিসেবে নিজেদের সমাবেশে নিজেরা বোমার বিস্ফোরণ ঘটিয়ে এর দায় বিএনপি ও ২০-দলীয় জোটের ওপর চাপানোর অপচেষ্টা চলছে।
