
ধর্ম অবমাননার অভিযোগ এনে নারায়ণগঞ্জের বন্দরে পিয়ার সাত্তার লতিফ উচ্চবিদ্যালয়ের প্রধান শিক্ষক শ্যামল কান্তি ভক্তের বিচারের দাবি জানানো হয়েছে। বিচারের জন্য ৭২ ঘণ্টার সময় বেঁধে দিয়ে বলা হয়েছে, এর মধ্যে বিচার না হলে হরতাল-অবরোধ করে দেশ অচল করে দেওয়া হবে।
আজ শুক্রবার জুমার নামাজের পর নারায়ণগঞ্জ শহরের ডিআইটি বাণিজ্যিক এলাকায় ‘সর্বস্তরের মুসলিম জনতার’ ব্যানারে বিক্ষোভ সমাবেশ থেকে এই ঘোষণা দেওয়া হয়। শ্যামল কান্তির কঠোর শাস্তির দাবি জানাতে ওই সমাবেশের আয়োজন করা হয়।হেফাজতে ইসলাম নারায়ণগঞ্জ জেলা শাখার সভাপতি ও শহরের ডিআইটি বাণিজ্যিক এলাকার রেলওয়ে জামে মসজিদের খতিব আবদুল আউয়ালের সভাপতিত্বে সমাবেশে বক্তব্য দেন তাহরিকে নবুয়্যতে বাংলাদেশের আমির সায়্যেদ এনায়েতপুরী আব্বাসী জৈনপুরী, হেফাজতে ইসলামের নারায়ণগঞ্জ জেলার সাধারণ সম্পাদক আবদুল কাদির, জেলা ওলামা পরিষদের সাধারণ সম্পাদক মুফতি আবুল হাশেম প্রমুখ।সমাবেশে আবদুল আউয়াল বলেন, বাংলার জমিনে ইসলামকে কটাক্ষ করে বিভিন্নভাবে কথা বলতে বলতে নাস্তিকেরা দুঃসাহস দেখাচ্ছে। তিনি শ্যামল কান্তি ভক্তের বিচারে আগামী ৭২ ঘণ্টার সময় বেঁধে দিয়ে বলেন, এই সময়ের মধ্যে তাঁর বিচার করা না হলে গণজমায়েত করে হরতাল-অবরোধসহ কঠোর কর্মসূচি দেওয়া হবে। একই সঙ্গে ঢাকা-চট্টগ্রাম মহাসড়ক অবরোধ করে দেশ অচল করে দেওয়া হবে। তিনি আইনমন্ত্রী ও শিক্ষামন্ত্রীকে উদ্দেশ করে বলেন, আপনারা নাস্তিক শ্যামল কান্তির পক্ষ নিয়েছেন এবং তাঁকে স্বপদে বহাল করেছেন। তিনি শ্যামল কান্তিকে তাঁর পদ থেকে বরখাস্তের জন্য সরকারের কাছে দাবি জানান।তাহরিকে নবুয়্যতে বাংলাদেশের আমির সায়্যেদ এনায়েতপুরী আব্বাসী জৈনপুরী বলেছেন, নাস্তিক, ব্লগার, বামপন্থীরা নাস্তিক শ্যামল কান্তির পক্ষ নিয়েছেন। তিনি তাঁদেরও শাস্তির দাবি জানান। তিনি বামপন্থীদের উদ্দেশ করে বলেন, তোমরা সাবধান হয়ে যাও। শ্যামল কান্তির বিচার না হলে দেশ অচল করে দেওয়া হবে। তিনি হিন্দু বৌদ্ধ খ্রিষ্টান ঐক্য পরিষদ বিলুপ্ত করার জন্য সরকারের প্রতি দাবি জানান।সমাবেশে স্কুলছাত্র রিফাত তাকে মারধর ও ধর্ম নিয়ে কটূক্তির অভিযোগে শিক্ষক শ্যামল কান্তি ভক্তের বিচার দাবি করে।এই বিক্ষোভ সমাবেশ উপলক্ষে নারায়ণগঞ্জ নগরের প্রধান সড়ক, বঙ্গবন্ধু সড়কের চাষাঢ়া থেকে নিতাইগঞ্জ পর্যন্ত রাস্তায় মাইক লাগানো হয়। কেব্‌ল নেটওয়ার্কের মাধ্যমে সমাবেশ সরাসরি টেলিভিশনে সম্প্রচার করা হয়।গণমাধ্যমে প্রকাশিত প্রতিবেদন অনুযায়ী, শিক্ষার্থীকে মারধর ও ‘ধর্ম নিয়ে কটূক্তির’ অভিযোগে জাতীয় পার্টির স্থানীয় সাংসদ এ কে এম সেলিম ওসমান এবং আইনশৃঙ্খলা রক্ষাকারী বাহিনীর সদস্যদের উপস্থিতিতে গত শুক্রবার প্রকাশ্যে শিক্ষক শ্যামল কান্তি ভক্তকে মারধর ও কান ধরে ওঠবস করানো হয়।সেলিম ওসমান গতকাল বৃহস্পতিবার দুপুরে সংবাদ সম্মেলনে দাবি করেন, শ্যামল কান্তি স্বেচ্ছায় কান ধরে ওঠবস করেছেন। তাঁর দাবি, সেদিন তিনি ওই শিক্ষকের জীবন রক্ষা করেছেন। এই সাংসদ বলেন, ফাঁসি হয়ে গেলেও এ ঘটনায় তিনি ক্ষমা চাইবেন না।
