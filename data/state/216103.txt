
বিশিষ্ট আইনজ্ঞ ও মানবাধিকার আন্দোলনের পুরোধা, বিচারপতি দেবেশ চন্দ্র ভট্টাচার্যের ৯৯তম জন্মবার্ষিকী গতকাল ৩ নভেম্বর পালিত হয়।এ উপলক্ষে তাঁর গ্রামের বাড়ি টাঙ্গাইলে বিচারপতি দেবেশ ভট্টাচার্য এবং সাবেক সাংসদ চিত্রা ভট্টাচার্য ফাউন্ডেশনের পক্ষ থেকে ধর্মীয় ও সামাজিক অনুষ্ঠানের আয়োজন করা হয়।দেবেশ চন্দ্র ভট্টাচার্য রাজনৈতিক আন্দোলনে জড়িত থাকার কারণে ১৯৪৯-৫০ সালে প্রায় দুই বছর ময়মনসিংহ ও ঢাকা কারাগারে রাজবন্দী ছিলেন।বাংলাদেশ স্বাধীন হওয়ার পর ১৯৭২ সালের জানুয়ারি মাসে তিনি নবগঠিত হাইকোর্টের বিচারপতি হিসেবে শপথ নেন। ১৯৭৫ সালের জুন মাসে তিনি সুপ্রিম কোর্টের আপিল বিভাগের বিচারপতি নিযুক্ত হন।বিচারপতি দেবেশ চন্দ্র ভট্টাচার্য নানা সামাজিক ও নাগরিক প্রতিষ্ঠানের সঙ্গেও যুক্ত ছিলেন। ১৯৭১ সালে যুদ্ধাপরাধীদের বিচারের নিমিত্তে গঠিত গণ-আদালতের তিনি ছিলেন অন্যতম বিচারক। নিজ গ্রামে তিনি একাধিক শিক্ষাপ্রতিষ্ঠান প্রতিষ্ঠা করেছেন। আইন পেশা ও মানবাধিকার আন্দোলনের পাশাপাশি তিনি নিয়মিত কাব্যচর্চাও করতেন।
