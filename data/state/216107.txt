
ব্রাহ্মণবাড়িয়ার সরাইল উপজেলা আওয়ামী লীগের জ্যেষ্ঠ সহসভাপতি এ কে এম ইকবাল আজাদ হত্যা মামলার প্রধান সাক্ষী উপজেলা ছাত্রলীগের সহসভাপতি গিয়াস উদ্দিন নিখোঁজ রয়েছেন। গত শনিবার দুপুরের পর থেকে তাঁকে খুঁজে পাওয়া যাচ্ছে না।
এ ব্যাপারে গিয়াস উদ্দিনের মা আঙ্গুরা বেগম গত রোববার সন্ধ্যায় সরাইল থানায় একটি সাধারণ ডায়েরি (জিডি) করেছেন।
পুলিশ ও গিয়াসের পরিবারের সদস্যদের সঙ্গে কথা বলে জানা গেছে, উপজেলা সদরের উচালিয়াপাড়া গ্রামের গিয়াস উদ্দিন গত শনিবার দুপুর ১২টার দিকে বাড়ি থেকে বের হন। বেলা দুইটার পর থেকে তাঁর মুঠোফোন বন্ধ পাওয়া যায়। এর পর থেকে তাঁর কোনো সন্ধান পাওয়া যাচ্ছে না। কাল বুধবার চট্টগ্রামে গিয়ে ইকবাল আজাদ হত্যা মামলায় সাক্ষ্য দেওয়ার কথা রয়েছে গিয়াসের।
সরাইল থানার ভারপ্রাপ্ত কর্মকর্তা (ওসি) উত্তম কুমার চক্রবর্তী বলেন, গিয়াস উদ্দিনের সন্ধানে পুলিশ বিভিন্ন স্থানে তল্লাশি চালাচ্ছে।
প্রসঙ্গত, ২০১২ সালের ২১ অক্টোবর সন্ধ্যায় দলীয় কোন্দলের জের ধরে খুন হন ইকবাল আজাদ। পরের দিন তাঁর ছোট ভাই এ কে এম জাহাঙ্গীর আজাদ উপজেলা আওয়ামী লীগের সভাপতি আবদুল হালিমসহ ২২ জনের নাম উল্লেখ করে ও অজ্ঞাতনামা আরও ৮-১০ জনকে আসামি করে হত্যা মামলা করেন। দুই মাস পর পুলিশ ২৯ জনের বিরুদ্ধে আদালতে অভিযোগপত্র দাখিল করে। বর্তমানে চট্টগ্রামে দ্রুত বিচার ট্রাইব্যুনালে মামলাটির শুনানি চলছে।
