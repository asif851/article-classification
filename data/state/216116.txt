
মৌলভীবাজারের কমলগঞ্জ উপজেলায় এক রাতে দুটি বৈদ্যুতিক ট্রান্সফরমার চুরি হয়েছে। গত রোববার দিবাগত রাতে উপজেলার শমশেরনগর ইউনিয়নে এ ঘটনাটি ঘটেছে।পল্লী বিদ্যুৎ সমিতির (পবিস) কমলগঞ্জ আঞ্চলিক কার্যালয় ও গ্রামবাসী সূত্রে জানা যায়, রোববার গভীর রাতে দুর্বৃত্তরা শিংরাউলী গ্রামের ইলেভেন স্টার মাঠের সামনের খুঁটি থেকে ১০ কেভির একটি ও সুজা মেমোরিয়াল কলেজ সড়কের খুঁটি থেকে ১৫ কেভি ক্ষমতাসম্পন্ন একটি ট্রান্সফরমার চুরি করে নিয়ে যায়। গ্রামের কয়েকজন বাসিন্দা জানান, ১৫ কেভি ক্ষমতাসম্পন্ন ট্রান্সফরমারটি পুনরায় স্থাপন করতে পবিসকে ৭২ হাজার টাকা দিতে হবে। আর ১০ কেভি ক্ষমতার ট্রান্সফরমারটির জন্য দিতে হবে ৫৪ হাজার টাকা।পবিস কমলগঞ্জ আঞ্চলিক কার্যালয়ের প্রকৌশলী হাবিবুর রহমান ঘটনার সত্যতা নিশ্চিত করে বলেন, পবিসের নিয়ম অনুযায়ী চুরি হলে গ্রাহকদের ট্রান্সফরমার কিনে নিতে হয়। শমশেরনগর পুলিশ ফাঁড়ির দায়িত্বপ্রাপ্ত কর্মকর্তা উপপরিদর্শক (এসআই) মতিউর রহমান ট্রান্সফরমার চুরির সত্যতা নিশ্চিত করে বলেন, এ ব্যাপারে তদন্ত করে প্রয়োজনীয় ব্যবস্থা নেওয়া হবে।
