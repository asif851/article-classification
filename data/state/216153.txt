

ফরিদপুরের মধুখালী উপজেলায় ইউনিয়ন পরিষদ (ইউপি) নির্বাচনকে কেন্দ্র করে সহিংসতায় একজন নিহত হয়েছেন। আহত হয়েছেন পাঁচজন। নিহত ব্যক্তি ইউপি নির্বাচনে আওয়ামী লীগের চেয়ারম্যান প্রার্থীর ভাই।
গতকাল শনিবার রাতে উপজেলার বাগাট ইউনিয়নে এ ঘটনা ঘটে। মধুখালী থানার ভারপ্রাপ্ত কর্মকর্তা (ওসি) রুহুল আমিন এই তথ্যের সত্যতা নিশ্চিত করেছেন।  পুলিশ জানায়, নিহত ব্যক্তির নাম আতিয়ার রহমান। তিনি বাগাট ইউপি নির্বাচনে আওয়ামী লীগের চেয়ারম্যান প্রার্থী মতিয়ার রহমানের বড় ভাই।
পুলিশ ও স্থানীয় লোকজনের ভাষ্য, গতকাল সন্ধ্যায় ইউনিয়নের রায়জাদাপুর এলাকায় নির্বাচনী প্রচারকে কেন্দ্র করে আওয়ামী লীগ ও বিএনপির চেয়ারম্যান প্রার্থীদের কর্মী-সমর্থকদের মধ্যে কথা-কাটাকাটি ও হাতাহাতি হয়। এর জের ধরে রাত সাড়ে ১০টার দিকে বাগাট বাজার এলাকায় আতিয়ারসহ ছয়জন প্রতিপক্ষের ধারালো অস্ত্রের আঘাতে আহত হন।
ঘটনার পর আহত আতিয়ারকে মধুখালী উপজেলা স্বাস্থ্য কমপ্লেক্সে নেওয়া হয়। সেখানে তাঁকে মৃত ঘোষণা করেন কর্তব্যরত চিকিৎসক।
আহত অন্য পাঁচজন ফরিদপুর মেডিকেল কলেজ হাসপাতালে চিকিৎসাধীন আছেন। তাঁরা সবাই আওয়ামী লীগের চেয়ারম্যান প্রার্থীর লোকজন বলে স্থানীয়দের ভাষ্য।
সহিংসতার এই ঘটনায় গতকাল রাতেই বাগাট ইউপির বর্তমান চেয়ারম্যান ও আসন্ন ইউপি নির্বাচনে বিএনপির প্রার্থী আবদুর রহিম ফকিরকে আটক করেছে পুলিশ।
হামলার খবরে স্থানীয় জনতা বিক্ষুব্ধ হয়ে ওঠে। তারা রাত ১২টার দিকে বাগাট বাজারে অবস্থিত বিএনপির চেয়ারম্যান প্রার্থীর একটি নির্বাচনী ক্যাম্পে আগুন দেয়।
পুলিশ জানায়, ময়নাতদন্তের জন্য আতিয়ারের লাশ ফরিদপুর মেডিকেল কলেজের মর্গে পাঠানো হয়েছে।
ফরিদপুরের অতিরিক্ত পুলিশ সুপার মো. কামরুজ্জামান বলেন, হামলায় মদদ দেওয়ার অভিযোগে আবদুর রহিম ফকিরকে আটক করা হয়েছে। এ ঘটনায় মামলা দায়েরের প্রস্তুতি চলছে।
