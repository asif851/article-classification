
দুই দশক আগে নির্মিত খুলনা শহর রক্ষা বাঁধটি ভাঙনের কবলে পড়েছে। দীর্ঘদিন সংস্কারের অভাবে বাঁধের অনেক স্থানে ব্লক সরে গেছে, কোথাও ব্লক দেবে গেছে। অনেক স্থানে বাঁধে ফাটল দেখা দিয়েছে। কোনো কোনোও স্থানে বাঁধ বিলীন হয়ে গেছে। বর্ষা মৌসুমে পানির চাপে বাঁধটি ভেঙে শহর প্লাবিত হওয়ার আশঙ্কা করছেন নগরের অনেক বাসিন্দা।গতকাল শনিবার সরেজমিন দেখা গেছে, জেলখানাঘাট এলাকা, জেনারেল হাসপাতাল থেকে বড়বাজার কালীবাড়ী পর্যন্ত বাঁধের অনেক ব্লক সরে গেছে। রুজভেল্ট জেটি এলাকায় অসংখ্য ব্লক দেবে গেছে। এ ছাড়া ডেল্টাঘাটসহ আশপাশের কয়েকটি স্থানে ব্লক দেবে গেছে এবং বাঁধে ফাটল ধরেছে।বাজার এলাকার বাসিন্দা ইছাক শেখ বলেন, ‘দীর্ঘদিন ধরে বাঁধের কোনো সংস্কারকাজ করা হয়নি। কয়েকটি স্থানে ব্লক ছাড়া আর কিছু নেই।’ বৃহত্তর খুলনা উন্নয়ন সংগ্রাম সমন্বয় কমিটির সভাপতি শেখ আশরাফ-উজ-জামান বলেন, শহর রক্ষা বাঁধটি এখন মারাত্মক ঝুঁকির মুখে পড়েছে। যেকোনো সময় এটি ভেঙে শহর তলিয়ে যেতে পারে।পানি উন্নয়ন বোর্ড, খুলনা-২ (রক্ষাবেক্ষণ ও পরিচালনা) কার্যালয়ের নির্বাহী প্রকৌশলী বিদ্যুৎ কুমার সাহা বলেন, ‘বাঁধ মেরামতের জন্য ২০১১ সালের নভেম্বরে ২২ কোটি ১৯ লাখ টাকার একটি প্রকল্প পাউবোর প্রধান কার্যালয়ে পাঠানো হয়েছে। কিন্তু এ পর্যন্ত কোনো অর্থ বরাদ্দ হয়নি। সে কারণে আমরা সংস্কারকাজ করতে পারছি না।’
