
অধস্তন আদালতের বিচারকদের চাকরির শৃঙ্খলাসংক্রান্ত বিধিমালা গেজেট হিসেবে ছাপার জন্য বিজি প্রেসে পাঠানো হয়েছে। আজ সোমবার প্রথম আলোকে এ তথ্য জানান আইন ও বিচার বিভাগের সচিব আবু সালেহ শেখ মো. জহিরুল হক।আইনসচিব বলেন, বিজি প্রেস থেকে বিধিমালা আসার পর তা ওয়েবসাইটে প্রকাশ করা হবে।১৯৯৯ সালের ২ ডিসেম্বর আপিল বিভাগ মাসদার হোসেন মামলায় ১২ দফা নির্দেশনা দিয়ে রায় দেন। রায়ের আলোকে নিম্ন আদালতের বিচারকদের চাকরির শৃঙ্খলাসংক্রান্ত বিধিমালা প্রণয়নের নির্দেশনা ছিল। ১২ দফার মধ্যে ইতিমধ্যে কয়েক দফা বাস্তবায়ন করেছে সরকার। এ জন্য বারবার আদেশ দিতে হয়েছে আপিল বিভাগকে। আপিল বিভাগের নির্দেশনার পর ২০১৫ সালের ৭ মে বিধিমালার খসড়া তৈরি করে সুপ্রিম কোর্টে পাঠায়। আপিল বিভাগ ওই বিধিমালা সংশোধন করে দেন। ওই খসড়া আইন মন্ত্রণালয়ে পাঠানো হয়। সেই বিধিমালা গেজেট আকারে জারি করে তা দাখিল করতে গত বছরের ২৮ আগস্ট আইন মন্ত্রণালয়কে নির্দেশ দিয়েছিলেন আপিল বিভাগ। এরপর কয়েক দফা সময় নেয় রাষ্ট্রপক্ষ।
