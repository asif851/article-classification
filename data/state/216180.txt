
সবেদা বা সফেদার আদি নিবাস উত্তর আমেরিকার মেক্সিকো, মধ্য আমেরিকা ও ক্যারিবীয় অঞ্চল। বিদেশি ফল হলেও উষ্ণমণ্ডলীয় দেশে জন্মায় বলে বাংলাদেশসহ দক্ষিণ এশিয়ার দেশগুলোতে সফেদা স্থানীয় ফলগুলোর মতোই সহজলভ্য। অত্যন্ত মিষ্টি, মাংসল ও নরম ফলটি এ দেশে বেশ জনপ্রিয়। সুমিষ্ট সফেদা দেখতে অনেকটা আলুর মতো বলেই হয়তো চট্টগ্রামের আঞ্চলিক ভাষায় এর নাম আলিবুট।যাঁরা মিষ্টি ফল পছন্দ করেন চর্বিমুক্ত সফেদা খেতে পারেন তাঁরা। দ্রুত শক্তি জোগানোর পাশাপাশি এই ফল স্নায়ু শান্ত করে এবং মানসিক চাপ উপশম করে। অনেক চিকিৎসক অনিদ্রা, উদ্বেগ এবং বিষণ্নতা রোগে ভুগছেন, এমন রোগীকে সফেদা ফল খেতে বলেন।বাজারে প্রতি কেজি সফেদা ৬০ থেকে ৮০ টাকায় বিক্রি হয়। তুলনামূলকভাবে সস্তা এই ফল অনেকে পছন্দ করে খেলেও এখনো এই ফল আঙুর, আপেল বা কমলার মতো কদর পায়নি। এর কারণও স্পষ্ট। সফেদার পুষ্টিগুণ সম্পর্কে আমরা অনেকেই জানি না। অথচ অন্য ফলগুলোর তুলনায় এর পুষ্টিগুণ কম নয়। এতে রয়েছে প্রচুর ভিটামিন, খনিজ পদার্থ, অ্যান্টিঅক্সিডেন্ট ও ট্যানিনের মতো উপকারী উপাদান।১০০ গ্রাম সফেদায় আছে ৮৩ কিলোক্যালরি খাদ্যশক্তি, পাঁচ দশমিক ছয় গ্রাম আঁশ, ১৯৩ মিলিগ্রাম পটাশিয়াম, ১২ মিলিগ্রাম সোডিয়াম, ১৯ দশমিক ৯ গ্রাম চিনি, ২১ মিলিগ্রাম ক্যালসিয়াম, ১২ মিলিগ্রাম ম্যাগনেশিয়াম, শূন্য দশমিক ৮০ মিলিগ্রাম লোহা, ১২ মিলিগ্রাম ফসফরাস ও শূন্য দশমিক ১০ মিলিগ্রাম জিংক রয়েছে। এ ছাড়া এতে ফোলেট, পাইরিডক্সিন, থায়ামিন, রিবোফ্লোবিন, প্যান্টোথেনিক অ্যাসিড, ভিটামিন এ এবং ভিটামিন সি রয়েছে।সফেদার কিছু গুণাগুণ জেনে নেওয়া যাক—সফেদায় প্রচুর পরিমাণ পলিফেনলস যৌগ ট্যানিন থাকার কারণে শরীরে প্রদাহ প্রতিরোধ করে এবং জীবাণুর সংক্রমণ ঠেকায়। সফেদা ট্যানিনের পরিমাণ আঙুর বা ডালিমের মতোই।সফেদার আঁশ কোষ্ঠকাঠিন্য দূর করে। গ্যাস্ট্রিক ও বুক জ্বালাপোড়া কমায়। অন্ত্রের ক্যানসার সৃষ্টিকারী ক্ষতিকর রাসায়নিক তৈরিতে বাধা দেয়। এভাবে সফেদা ক্যানসার প্রতিরোধ করে। সফেদায় রয়েছে প্রচুর পরিমাণে ক্যালসিয়াম, লোহা ও ফসফরাস, যা হাড়ের গঠন মজবুত করে। ত্বক ও চোখ ভালো রাখে। এ ছাড়া মস্তিষ্কের স্বাস্থ্যও ভালো রাখে। সফেদা কফ বসে যাওয়া এবং কাশি থেকে উপশম করতে সাহায্য করে। শ্বাসকষ্ট দূর করে এবং ফুসফুস ভালো রাখে। আধা পাকা সফেদা পানিতে ফুটিয়ে কষ বের করে খেলে ডায়রিয়া ভালো হয়। সফেদা ওজন কমাতেও সাহায্য করে। সফেদা নিয়মিত খেলে স্থূলতাজনিত সমস্যার সমাধান হয়। সফেদায় রয়েছে প্রচুর পরিমাণে গ্লুকোজ, যা আমাদের শক্তি প্রদান করে।লেখক, প্রধান পুষ্টি কর্মকর্তাচট্টগ্রাম ডায়াবেটিক জেনারেল হাসপাতাল
