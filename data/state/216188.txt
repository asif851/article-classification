
দশম জাতীয় সংসদ নির্বাচনে সুনামগঞ্জের পাঁচটি আসনের আটজন প্রার্থীর মধ্যে সবচেয়ে বেশি সম্পদ সাবেক রেলপথমন্ত্রী সুরঞ্জিত সেনগুপ্তের। তাঁর সম্পদের পরিমাণ ১০ কোটি ৪১ লাখ তিন হাজার ৫৪৮ টাকার। গত পাঁচ বছরে তাঁর সম্পদ বেড়েছে দ্বিগুণ। জেলা রিটার্নিং কর্মকর্তার কাছে দাখিল করা হলফনামা থেকে এ তথ্য জানা গেছে।তফসিল ঘোষণার পর সুনামগঞ্জের পাঁচটি আসনে আওয়ামী লীগ, জাতীয় পার্টি, বিএনএফ ও স্বতন্ত্র প্রার্থী হিসেবে মোট ১৭ জন মনোনয়নপত্র দাখিল করেন। এর মধ্যে সদর আসনে জেলা আওয়ামী লীগের সভাপতি সাংসদ মতিউর রহমানসহ তিনজনের মনোনয়নপত্র বাতিল হয়েছে। প্রত্যাহার করেছেন ছয়জন।সুনামগঞ্জ-১: এ আসনে (তাহিরপুর-জামালগঞ্জ-ধরমপাশা) প্রার্থী আছেন দুজন। এর মধ্যে আওয়ামী লীগের মনোনীত প্রার্থী বর্তমান সাংসদ মোয়াজ্জেম হোসেনের সম্পদের পরিমাণ চার কোটি ৩৫ লাখ ৪৩ হাজার ২১২ টাকা। ২০০৮ সালে তাঁর সম্পদ ছিল এক কোটি ৮৯ লাখ ১০ হাজার ৪৪৭ টাকার। অর্থাৎ তাঁরও সম্পদ বেড়েছে দ্বিগুণের বেশি।এ আসনের অপর প্রার্থী সাবেক সাংসদ সৈয়দ রফিকুল হকের সম্পদের পরিমাণ ৩৪ লাখ ৪৫ হাজার ৪৩৭ টাকা।সুনামগঞ্জ-২: এ আসনে (দিরাই-শাল্লা) একমাত্র প্রার্থী আওয়ামী লীগের সুরঞ্জিত সেনগুপ্ত। হলফনামা থেকে জানা গেছে, তাঁর বার্ষিক আয় ২৮ লাখ ৩৬ হাজার ৪৬৭ টাকা। ২০০৮ সালে বার্ষিক আয় ছিল ১১ লাখ ৭৬ হাজার ৮৮৪ টাকা। ২০০৮ সালে তাঁর স্থাবর ও অস্থাবর সম্পদের পরিমাণ ছিল পাঁচ কোটি ৭৮ লাখ ৯৩ হাজার ৫৫২ টাকার। এবার তিনি সম্পদের পরিমাণ দেখিয়েছেন ১০ কোটি ৪১ লাখ তিন হাজার ৫৪৮ টাকার। এ সময়কালে তিনি সাংসদ ও মন্ত্রী হিসেবে পারিতোষিক পেয়েছেন ২১ লাখ ৭৩ হাজার ৩৫০ টাকা। এবার তিনি তাঁর নির্বাচনী এলাকার দিরাই পৌর শহরে সাত কোটি ৫২ লাখ টাকা ব্যয়ে একটি মার্কেট করেছেন।
 
