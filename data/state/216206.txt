
প্রধানমন্ত্রী শেখ হাসিনা বলেছেন, আওয়ামী লীগ ক্ষমতায় এলে দেশের উন্নয়ন হয়। দেশের মানুষ কিছু পায়। বিএনপির জন্ম সেনানিবাসে। তারা গণতন্ত্রের ভাষা বোঝে না। তারা কথায় কথায় হত্যা, খুন ও আগুন দিয়ে মানুষ পোড়ায়। বিএনপি ক্ষমতায় এলে দেশে রোজ কেয়ামত শুরু হয়।বিএনপি জোটের সর্বশেষ হরতালে গাজীপুরের কিশোর মনিরকে পোড়ানোর কথা উল্লেখ করে শেখ হাসিনা বলেন, বিএনপি-জামায়াতের ক্যাডাররা মনিরকে পুড়িয়ে মেরেছে। গাড়িতে আগুন ধরিয়ে দিয়ে তারা পাশে দাঁড়িয়ে থেকে হাসতে থাকে। কোনো মুসলমান আরেক মুসলমানকে এভাবে হত্যা করতে পারে? এ সময় প্রধানমন্ত্রী প্রশ্ন করেন, তারা কি আসলে মানুষ? উপস্থিত জনতা সমস্বরে বলেন, না, না।আজ শনিবার বিকেলে মৌলভীবাজারের বড়লেখায় উপজেলায় এক জনসভায় প্রধানমন্ত্রী এসব কথা বলেন।প্রধানমন্ত্রী বলেন, ‘আমি ৪ নভেম্বরের হরতাল প্রত্যাহারের জন্য খালেদা জিয়াকে অনুরোধ করেছিলাম। উনি শোনেন নাই। উনিও তো মা, উনার কি মনে হয় নাই, পরীক্ষার কারণে হরতাল প্রত্যাহার করা উচিত? হরতাল দিয়ে উনি কী অর্জন করেছেন? উনি কী করেছেন? মানুষ খুন করেছেন, পুড়িয়ে মানুষ হত্যা করতে পেরেছেন। আর কিছু দিতে পারেন নাই।’ 
