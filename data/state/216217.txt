
নিখোঁজের আট দিন পর নাঈম তালুকদার নামের এক কিশোরের বস্তাবন্দী লাশ উদ্ধার করা হয়েছে। বস্তাটি বাড়ির অদূরে পরিত্যক্ত একটি ডোবার মধ্যে পড়ে ছিল। আজ মঙ্গলবার শরীয়তপুর সদর উপজেলার দেওভোগ গ্রামে এ ঘটনা ঘটে।
নাঈম দেওভোগ গ্রামের নুরুল ইসলাম তালুকদারের ছেলে। সে স্থানীয় বুড়িরহাট উচ্চবিদ্যালয়ের সপ্তম শ্রেণির ছাত্র ছিল। ৭ নভেম্বর সে বাড়ি থেকে বের হওয়ার পর তাকে আর খুঁজে পাওয়া যায়নি।
নুরুল ইসলাম একজন ক্ষুদ্র ব্যবসায়ী। নাঈম দুই ভাই, এক বোনের মধ্যে দ্বিতীয়।
নাঈমের পরিবার ও পুলিশের সঙ্গে কথা বলে জানা যায়, আজ সকালে তাদের বাড়ির পাশের একটি পরিত্যক্ত ডোবা থেকে দুর্গন্ধ ছড়াতে থাকে। দুর্গন্ধের উৎস খোঁজতে গিয়ে গ্রামের মানুষ ডোবার মধ্যে একটি বস্তা দেখতে পায়। পুলিশকে জানানো হলে পুলিশ সেটি উদ্ধার করে। পরে বস্তা খুলে লাশ পাওয়া যায়। খবর পেয়ে সেখানে ছুটে আসে নাঈমের পরিবারের সদস্যরা। ওই মরদেহ নাঈমের বলে পরিবারের সদস্যরা শনাক্ত করেন। পুলিশ লাশটি ময়নাতদন্তর জন্য শরীয়তপুর সদর হাসপাতালে পাঠায়।
নাঈমের মা লুৎফা বেগম বলেন, ‘ভেবেছিলাম আমাদের ওপর রাগ করে বাড়ি ছেড়েছে, রাগ কমে গেলে ফিরে আসবে। আমাদের তো কোনো শত্রু নেই। কে আমার বুকের মানিককে মারল।’
বুড়িরহাট উচ্চবিদ্যালয়ের প্রধান শিক্ষক সম্ভুনাথ পোদ্দার বলেন, নাঈম প্রায় তিন মাস ধরে বিদ্যালয়ে অনুপস্থিত ছিল।
শরীয়তপুর সদর থানার ভারপ্রাপ্ত কর্মকর্তা (ওসি) খলিলুর রহমান বলেন, স্কুলছাত্রকে কেন, কী উদ্দেশে হত্যা করা হয়েছে, তার কারণ খোঁজা হচ্ছে। এ ঘটনায় এখনো থানায় মামলা হয়নি।
