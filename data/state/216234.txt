
সরকার যে আচরণ করছে তাতে উপজেলা নিবার্চন সুষ্ঠু হবে না বলে মন্তব্য করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। আজ মঙ্গলবার জাতীয় প্রেসক্লাবে ঢাকা মহানগর ছাত্রদল (উত্তর, দক্ষিণ) আয়োজিত এক প্রতিবাদ সমাবেশে তিনি এই মন্তব্য করেন। সংগঠনের নেতা-কর্মীদের গ্রেপ্তার ও খুন-গুমের প্রতিবাদে এই সমাবেশের আয়োজন করা হয়।মির্জা ফখরুল বলেন, সরকার এখন কয়েকটি ধাপে উপজেলা নির্বাচন দিয়েছে। তারা বিরোধী দলকে নির্বাচনে ব্যস্ত রেখে আন্দোলন বন্ধ রাখতে চায়। তিনি বলেন, সরকার এখন যা শুরু করেছে তাতে নির্বাচন সুষ্ঠু হবে না। আওয়ামী লীগের অধীনে নির্বাচন সুষ্ঠু হতে পারে না।বিএনপির ভারপ্রাপ্ত মহাসচিব বলেন, ‘আগামীকাল ৯৭টি উপজেলা পরিষদের নির্বাচন। ইতিমধ্যে আমরা যে সংবাদ পেয়েছি সরকার তার পুলিশ, র্যাব, বিজিবি দিয়ে এখনো যৌথ বাহিনীর অভিযান চালিয়ে বিরোধীদলীয় নেতা-কর্মীদের গ্রেপ্তার করছে। তাঁদের স্বাভাবিক প্রচারও চালাতে দিচ্ছে না। ৫ জানুয়ারির নির্বাচনে নির্বাচন কমিশন প্রমাণ করেছে তারা আজ্ঞাবহ। তাদের অধীনে সুষ্ঠু নির্বাচন হতে পারে বলে আমরা মনে করি না।’দেশ গভীর সংকটে উল্লেখ করে মির্জা ফখরুল ছাত্রদলের নেতা-কর্মীদের উদ্দেশে বলেন, অতীতে বাংলাদেশের সব গণতান্ত্রিক আন্দোলনে ছাত্ররা নেতৃত্ব দিয়েছে। তাই তিনি দেশের এ পরিস্থিতিতে ছাত্রদলকে নেতৃত্ব দেওয়ার আহ্বান জানান।
 আল-কায়েদার সঙ্গে বিএনপিকে জড়ানো সুদূরপ্রসারী ষড়যন্ত্র
মির্জা ফখরুল অভিযোগ করে বলেন, আল-কায়েদার ভিডিও বার্তার সঙ্গে বিএনপিকে জড়িয়ে সরকারের মন্ত্রীদের বক্তব্য সুদূরপ্রসারী ষড়যন্ত্র। এ দেশকে একটি জঙ্গি রাষ্ট্র হিসেবে প্রমাণ করতে তারা অনেক আগে থেকেই এ ষড়যন্ত্র শুরু করেছে। প্রধানমন্ত্রীর ছেলে সজীব ওয়াজেদ জয় এক নিবন্ধে লিখেছিলেন, বাংলাদেশের সেনাবাহিনীতে ৩৫ শতাংশ মৌলবাদী রয়েছে।
সমাবেশে অন্যদের মধ্যে বিএনপির সাংগঠনিক সম্পাদক ফজলুল হক, ছাত্রবিষয়ক সম্পাদক শহীদ উদ্দিন চৌধুরীসহ ছাত্রদলের নেতারা বক্তব্য দেন। 
সম্প্রতি বাংলাদেশে জিহাদের ডাক দিয়ে আল-কায়েদার কথিত একটি অডিও বার্তা প্রচার হলে তা নিয়ে সংসদে আলোচনা হয়। গতকাল রোববার সরকারি দল এর সঙ্গে বিএনপি-জামায়াতের সম্পৃক্ততার অভিযোগ আনে।
এর পরদিন গতকাল সোমবার আল-কায়েদার অডিও বার্তা নিয়ে নিজেদের অবস্থান তুলে ধরে বিএনপি। দলের ভারপ্রাপ্ত মহাসচিব দাবি করেন, সরকারি দল ও জোটের নেতারা বিএনপিকে জড়িয়ে উদ্দেশ্যপ্রণোদিত ও বানোয়াট বক্তব্য দিয়ে যাচ্ছে। অথচ এ বার্তা সঠিক কি না, তা পররাষ্ট্র মন্ত্রণালয় এখনো নিশ্চিত নয়। ভিডিও বার্তার সঙ্গে বিএনপিকে জড়িয়ে দেওয়া বক্তব্য শুধু মিথ্যাই নয়, হাস্যকর।
আল-কায়েদার হুমকির কথা বলে যুক্তরাষ্ট্রকে পক্ষে টানাই সরকারের মূল উদ্দেশ্য বলে মন্তব্য করেন মির্জা ফখরুল।
 যুক্তরাষ্ট্রকে পক্ষে টানাই সরকারের মূল উদ্দেশ্য: বিএনপি
 
 
 
