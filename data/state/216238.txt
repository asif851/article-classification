
জামায়াতে ইসলামীর নায়েবে আমির মুহাম্মদ আবদুস সুবহানের বিরুদ্ধে মানবতাবিরোধী অপরাধের মামলায় রাষ্ট্রপক্ষের সাক্ষ্য গ্রহণ শুরুর জন্য ৭ এপ্রিল দিন ধার্য করেছেন আন্তর্জাতিক অপরাধ ট্রাইব্যুনাল-২। রাষ্ট্রপক্ষ গতকাল বুধবার সুবহানের বিরুদ্ধে সূচনা বক্তব্য উপস্থাপনের পর বিচারপতি ওবায়দুল হাসানের নেতৃত্বে তিন সদস্যের ট্রাইব্যুনাল-২ এ দিন ধার্য করেন।
সুবহানের বিরুদ্ধে সূচনা বক্তব্য পড়ে শোনান রাষ্ট্রপক্ষের কৌঁসুলি সুলতান মাহ্মুদ ও রেজিয়া সুলতানা। এ সময় আসামির কাঠগড়ায় সুবহান হাজির ছিলেন।
সূচনা বক্তব্যে সুলতান মাহ্মুদ বলেন, একাত্তরের ১০ এপ্রিল পর্যন্ত পাবনা পাকিস্তানি সেনামুক্ত ছিল। ১১ এপ্রিল থেকে জামায়াত নেতা সুবহানের নেতৃত্বে ও সহযোগিতায় পাবনায় গণহত্যা চালানো হয়। একাত্তরের মে মাসের প্রথম সপ্তাহে পাবনায় শান্তি কমিটি গঠিত হলে সুবহান এর সেক্রেটারির দায়িত্ব পালন করেন। কিছুদিন পর নতুন করে শান্তি কমিটি গঠিত হলে সুবহান ওই কমিটির সহসভাপতি হন। মুক্তিযুদ্ধ চলাকালে তাঁর নেতৃত্বে ও নির্দেশে এবং পাকিস্তানি সেনাদের সঙ্গে নিয়ে স্বাধীনতাবিরোধীরা পাবনার বিভিন্ন এলাকায় হত্যা, গণহত্যা, অগ্নিসংযোগ ও লুণ্ঠন চালায়। পাবনার ভাড়ারা গ্রামে আওয়ামী লীগ ও স্বাধীনতাকামীদের তালিকা করেছিলেন সুবহান। পরে ওই তালিকা অনুসারে পাকিস্তানি সেনা ও আলবদররা অনেককে হত্যা করে।
সূচনা বক্তব্যে সুবহানের বিরুদ্ধে গঠন করা অভিযোগগুলোও পড়ে শোনায় রাষ্ট্রপক্ষ। পরে ট্রাইব্যুনাল সাক্ষ্য গ্রহণের দিন ধার্য করেন।
মুক্তিযুদ্ধকালে সুবহানের বিরুদ্ধে গণহত্যা ও মানবতাবিরোধী অপরাধের নয়টি অভিযোগ গঠন করে গত বছরের ৩১ ডিসেম্বর ট্রাইব্যুনাল-১ এই মামলার বিচার শুরু করেন। তবে সাক্ষ্য গ্রহণ শুরু হওয়ার আগেই গত ২৭ মার্চ ট্রাইব্যুনাল-১ এক আদেশে মামলাটি ট্রাইব্যুনাল-২-এ স্থানান্তর করেন।
