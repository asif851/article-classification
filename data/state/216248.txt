
কারাবন্দী বিএনপি চেয়ারপারসন খালেদা জিয়ার নিঃশর্ত মুক্তির দাবিতে আগামী ১ মার্চ ঢাকাসহ সারা দেশে বিএনপির বক্তব্য-সংবলিত লিফলেট বিতরণ করবে দলটি। দলের জ্যেষ্ঠ যুগ্ম মহাসচিব রুহুল কবির রিজভী সংবাদ সম্মেলনে এ তথ্য জানিয়েছেন।
আজ মঙ্গলবার বিকেলে নয়াপল্টনে বিএনপির কেন্দ্রীয় কার্যালয়ে রুহুল কবির রিজভী বলেন, সরকার পুলিশ দিয়ে ক্ষমতা ধরে রেখেছে। এ দেশকে বাঁচাতে হলে ঐক্যবদ্ধভাবে দুর্নীতিবাজ সরকারের মূলোৎপাটন করতে হবে। তিনি বলেন, রাষ্ট্রক্ষমতা দীর্ঘ মেয়াদে ভোগ করতে নীলনকশা করছে আওয়ামী লীগ। বিএনপি চেয়ারপারসনকে ‘মিথ্যা ও জাল নথির’ মাধ্যমে সাজানো মামলায় কারাগারে পাঠানো সেই নীলনকশারই অংশ।
এর আগে বিএনপির চেয়ারপারসন খালেদা জিয়ার মুক্তির দাবিতে গণস্বাক্ষর সংগ্রহসহ বিভিন্ন কর্মসূচি পালন করেছে দলটি। এরই অংশ হিসেবে ২৪ ফেব্রুয়ারি ঢাকায় কালো পতাকা প্রদর্শন কর্মসূচি পালন করতে গিয়ে ব্যাপক পুলিশি বাধার সম্মুখীন হয় বিএনপি। সেদিন বিএনপির নেতা-কর্মীদের জলকামান দিয়ে পানি ছিটিয়ে এবং লাঠিপেটা করে ছত্রভঙ্গ করে দেয় পুলিশ। তারপর ওই ঘটনার প্রতিবাদে গতকাল সোমবার ঢাকার প্রতিটি থানায় এবং সারা দেশে প্রতিবাদ মিছিল করে বিএনপি।
জিয়া অরফানেজ ট্রাস্ট দুর্নীতি মামলায় ৮ ফেব্রুয়ারি ঢাকার বিশেষ জজ আদালত-৫ খালেদা জিয়াকে পাঁচ বছর এবং তাঁর বড় ছেলে তারেক রহমানসহ পাঁচজনকে ১০ বছর করে কারাদণ্ড দেন। ওই রায় ঘোষণার দিনই খালেদা জিয়াকে পুরান ঢাকার নাজিমুদ্দিন রোডের কারাগারে রাখা হয়েছে।
 
