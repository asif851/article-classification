
হবিগঞ্জ শহরতলির ভাদৈ গ্রামে জমিসংক্রান্ত বিরোধে সাবেক ইউনিয়ন পরিষদ চেয়ারম্যান ইসহাক মিয়া (৬০) খুন হয়েছেন। গত মঙ্গলবার সন্ধ্যা সাতটায় তাঁকে সিলেট মেডিকেল কলেজ হাসপাতালে নেওয়ার পর তিনি মারা যান।
হবিগঞ্জ থানা থেকে জানা গেছে, সদর উপজেলার গোপায়া ইউনিয়ন পরিষদের সাবেক চেয়ারম্যান ইসহাক মিয়ার সঙ্গে পইল নাজিরপুর গ্রামের মানিক মিয়ার জমি নিয়ে বিরোধ ছিল। গত মঙ্গলবার দুপুরে জমিতে খুঁটি স্থাপন নিয়ে মানিক ও ইসহাক মিয়ার কথা-কাটাকাটি হয়। এর সূত্র ধরে প্রতিপক্ষের লোকজন দলবদ্ধভাবে ইসহাক মিয়ার বাড়িতে হামলা চালান এবং তাঁদের আক্রমণে ইসহাক মিয়া গুরুতর আহত হন। তাঁকে রক্ষা করতে গিয়ে মেয়ে সিপা আক্তার (২০), ভাই ইদ্রিস আলী (৪৫) ও ভাতিজা জামাল মিয়া (৩০) গুরুতর আহত হন। তাঁদের প্রথমে হবিগঞ্জ জেলা হাসপাতালে পরে সিলেট এম এ জি ওসমানী মেডিকেল কলেজ হাসপাতালে পাঠানো হয়। ওই দিন সন্ধ্যা সাতটার দিকে ইসহাক মিয়াকে চিকিৎসকেরা মৃত ঘোষণা করেন। তাঁর শরীরে বল্লম ও ধারালো অস্ত্রের আঘাত রয়েছে বলে পুলিশ জানায় ।
হবিগঞ্জ সদর থানার ভারপ্রাপ্ত কর্মকর্তা (ওসি) মো. মোজামেঞ্চল হক প্রথম আলোকে জানান, ঘটনার সঙ্গে জড়িত মানিক মিয়ার ভাই বাচ্চু মিয়াকে গতকাল আটক করা হয়েছে।
