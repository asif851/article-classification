
মিয়ানমারের রাখাইন রাজ্য থেকে রোহিঙ্গা অনুপ্রবেশ থামছে না। রোহিঙ্গাদের স্বদেশে ফেরত পাঠাতে মিয়ানমার-বাংলাদেশের মধ্যে প্রত্যাবাসন চুক্তি সইয়ের পর এখনো রোহিঙ্গারা ইঞ্জিনচালিত নৌকায় করে সাগর পাড়ি দিয়ে কক্সবাজারের টেকনাফে আসছে। আজ শুক্রবার সকাল পর্যন্ত টেকনাফের সাবরাং ইউনিয়নের উপকূলীয় বিভিন্ন পয়েন্ট দিয়ে ৩০ পরিবারের ১২৫ জন রোহিঙ্গা নতুন করে এসেছেন।
সেনাবাহিনীর টেকনাফের সাবরাং হারিয়াখালী ত্রাণকেন্দ্রে দায়িত্বরত জেলা প্রশাসকের প্রতিনিধি ও টেকনাফ উপজেলার জ্যেষ্ঠ মৎস্য কর্মকর্তা মো. দেলোয়ার হোসেন প্রথম আলোকে বলেন, শুক্রবার সকাল পর্যন্ত নতুন করে এসেছে ৩০টি পরিবারের মোট ১২৫ জন রোহিঙ্গা নারী-পুরুষ। তাঁদের প্রথমে সেনাবাহিনীর হারিয়াখালী ত্রাণকেন্দ্রে নেওয়া হয়। এরপর তাঁদের টেকনাফের নয়াপাড়া রোহিঙ্গা শিবিরে পাঠানো হয়। নাফ নদীতে বিজিবির সতর্ক অবস্থায় থাকায় রোহিঙ্গারা এখন সাগর পাড়ি দিয়ে টেকনাফে আসছেন।  মো. দেলোয়ার হোসেন বলেন, গত ২৩ নভেম্বর মিয়ানমারের সঙ্গে বাংলাদেশের সমঝোতা স্মারক সইয়ের পর থেকে আজ পর্যন্ত এ ত্রাণকেন্দ্রের মাধ্যমে টেকনাফে আসা ১০ হাজার ৩২ জন রোহিঙ্গার ঠাঁই হয়েছে উখিয়া ও টেকনাফের বিভিন্ন শিবিরে।
