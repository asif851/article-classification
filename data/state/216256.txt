
সিরাজগঞ্জের উল্লাপাড়া উপজেলার সোনতলা এলাকায় করতোয়া নদীর ওপর সদ্য নির্মিত সেতুর নিচ থেকে সপ্তাহ খানেক ধরে মাটি কেটে নেওয়া হচ্ছে। সেতুর নির্মাণকাজের সঙ্গে জড়িত ঠিকাদারি প্রতিষ্ঠান মীর আক্তার হোসেন লিমিটেড এই মাটি কাটছে বলে অভিযোগ উঠেছে।
সোনতলা গ্রামের বাসিন্দা সুলতান হাফিজ খান অভিযোগ করেন, এই নদীর পাড় প্রতিবছর ভাঙছে। সেতুটি নির্মাণের পর গত বর্ষায় পূর্ব পাড়ে কিছু চর পড়েছে। এ কারণে সেতুর স্থায়িত্ব বৃদ্ধি পেয়েছে। কিন্তু এবার বর্ষা শুরুর আগেই ঠিকাদারি প্রতিষ্ঠানের লোকজন অবৈধভাবে সেতুর স্তম্ভের (পিলার) কাছ থেকে মাটি কাটছেন। তাঁরা মাটি কাটতে ভারী যন্ত্র ব্যবহার করছেন। এ কারণে সেতুটি হুমকির মুখে পড়বে তাতে কোনো সন্দেহ নেই।
গত শুক্রবার বিকেলে সরেজমিনে দেখা যায়, এস্কাভেটর দিয়ে মাটি কেটে ট্রাকে ভরা হচ্ছে। এই ট্রাক দূরে মাটি নিয়ে যাচ্ছে।
নাম প্রকাশ না করার শর্তে এলাকার কয়েকজন অভিযোগ করেন, ঠিকাদারি প্রতিষ্ঠানের লোকজন এখান থেকে মাটি কেটে বাইরে বিক্রি করছেন।
ঠিকাদারি প্রতিষ্ঠান মীর আক্তার হোসেন লিমিটেডের প্রকল্প ব্যবস্থাপক আবু বক্কার সিদ্দিক জানান, সেতুর নিচ থেকে মাটি কাটা হচ্ছে কি না, বিষয়টি তিনি জানেন না। তা ছাড়া তাঁদের নির্মাণকাজও প্রায় শেষ হয়ে গেছে। এখন মাটির প্রয়োজন তেমন নেই। কী কারণে মাটি কাটা হচ্ছে খোঁজ নিয়ে দেখবেন। মাটি কাটায় সেতুর ক্ষতি হলে প্রয়োজনে ভরাট করে দেওয়া হবে।
এ বিষয়ে সড়ক ও জনপথ (সওজ) বিভাগের উপবিভাগীয় প্রকৌশলী সাইফ আহমেদ জানান, সেতুর নিচ বা পাশ থেকে মাটি কাটার কোনো প্রশ্নই ওঠে না। এ ব্যাপারে আইনগত ব্যবস্থা নেওয়া হবে।
জানা গেছে, সওজ বিভাগের আওতায় প্রায় ৪৫ কোটি টাকা ব্যয়ে উল্লাপাড়া উপজেলার করতোয়া নদীর ওপর সোনতলা গ্রামের কাছে ৩৪৭ মিটার দীর্ঘ সেতুটি নির্মাণ করা হয়। চলতি বছরের ২ ফেব্রুয়ারি প্রধানমন্ত্রী শেখ হাসিনা সেতুটি উদ্বোধন করেন। সেতুর রক্ষণাবেক্ষণের জন্য নদীর পশ্চিম পাড়ে তীর সংরক্ষণ বাঁধ এবং সেতুর উভয় প্রান্তে নদীর পাড়ে সড়ক নির্মাণ করা হয়। সৌন্দর্য বৃদ্ধির লক্ষ্যে নদীর পাড়ে দর্শকদের বসার জন্য বেঞ্চ স্থাপন করা হয়েছে।
