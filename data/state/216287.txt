
১৯৬০–এর দশকে পুরান ঢাকার বিউটি বোর্ডিং কেন্দ্র করে কবি ও সাহিত্যিকদের মিলনমেলা হতো। সে রকম চট্টগ্রামেও কালীবাড়ি মোড়ের মোহাম্মদ ইউনুছের চেম্বার প্রেসে চট্টগ্রামের কবি–সাহিত্যিকদের মিলনমেলা হতো।
স্বাধীনতা–উত্তর নবযুগের চট্টগ্রামের গ্রহণমুক্ত সংস্কৃতি বিকশিত হওয়ার সূচনালগ্নে লিটল ম্যাগাজিনকেন্দ্রিক সাহিত্যচর্চার পৃষ্ঠপোষক ও প্রকাশনাবান্ধব চেম্বার প্রেস ৫০ বছর পার করেছে। সেই সঙ্গে ঐতিহ্যধারী এই প্রতিষ্ঠানের প্রাণপুরুষ, তারুণ্যের চিরসঙ্গী মোহাম্মদ ইউনুছও জীবনের ৮০টি বসন্তকাল পেরিয়ে এসেছেন। এই দুই উপলক্ষে ২৩ মে রাতে নগরীর থিয়েটার ইনস্টিটিউটের সেমিনার মিলনায়তনে ফেলে আসা দিনগুলোর স্মৃতি উদ্‌যাপন উপলক্ষে ‘ইউনুছ ভাই: যে জীবন আশি পেরিয়ে’ শিরোনামে এক অনুষ্ঠানের আয়োজন করেন ইউনুছ ভাই ও চেম্বার প্রেসের অনুরাগীরা। স্মৃতিচারণা, কবিতা পাঠ ও গানে গানে সাজানো হয় অনুষ্ঠানটি।
নাট্যজন মুনির হেলালের সঞ্চালনায় অনুষ্ঠানটি শুরু হয় কাবেরী সেনগুপ্তের সংগীত পরিবেশনার মধ্য দিয়ে।
এরপর স্বপন দত্তের সভাপতিত্বে স্মৃতিচারণামূলক আলোচনায় অংশ নেন কবি শিশির দত্ত, সবিহ উল আলম, এজাজ ইউসুফী, শাহ আলম নিপু, কমল সেন গুপ্ত এবং মোহাম্মদ ইউনুছ নিজে।
 বক্তারা মোহাম্মদ ইউনুছ ও চেম্বার প্রেসের স্মৃতিচারণা করতে গিয়ে বলেন, ‘চট্টগ্রামের শিল্প-সংস্কৃতির সময়ের দলিল ইউনুছ ভাই। কবি নির্মলেন্দু গুণের তার আগে চাই সমাজতন্ত্র এবং কবি আবুল মোমেনের প্রথম গ্রন্থ চেম্বার প্রেস থেকে প্রকাশিত হয়। ইউনুছ ভাইয়ের সঙ্গে আমাদের জীবনের একটা সময় কেটেছে। সব ধরনের আন্দোলন-সংগ্রামে তিনি আমাদের লালন করেছেন। ৭০ থেকে ৮০ দশকের নির্মম সময়ে কিছু কাজ ইউনুছ ভাইকে না পেলে করতে পারতাম না। ১৮ বছর বয়স থেকেই আমরা অনেকেই তাঁর সান্নিধ্য পেয়েছি।’
অনুষ্ঠানে অন্যদের মধ্যে আরও উপস্থিত ছিলেন শিল্পী আহমেদ নেওয়াজ, শহিদুল হক, অনুপ সাহা, সুব্রত বড়ুয়া রনি, রবিউল আলম, ডা. সানাউল্লাহ শেলী, খালিদ আহসান, মাহমুদুল হাসান, মোহাম্মদ গিয়াসউদ্দিন, দেওয়ান মাকসুদ আহমেদ প্রমুখ।
অনুষ্ঠানে স্বরচিত কবিতা পাঠ করেন স্বপন দত্ত, আবসার হাবীব, হোসাইন কবির, শাহিদ আনোয়ার, সেলিনা শেলী, জিললুর রহমান প্রমুখ। বিজ্ঞপ্তি
