
জেলা মোটর শ্রমিক ইউনিয়নের সঙ্গে বৈঠক করে রাজশাহী সিটি করপোরেশন সিদ্ধান্ত নিয়েছে, তারা আজ বৃহস্পতিবার থেকে নগরের সব বাস ও ট্রাক টার্মিনাল নিয়ন্ত্রণে নেবে ও টোল আদায় করবে।এই টার্মিনালগুলো নির্মাণ করেছে রাজশাহী উন্নয়ন কর্তৃপক্ষ (আরডিএ)। তারা বলছে, কোনো শ্রমিক ইউনিয়ন তাদের প্রতিষ্ঠান হস্তান্তর করতে পারে না। এর বিরুদ্ধে তারা আইনি ব্যবস্থা নেবে।রাজশাহী সিটি করপোরেশন এলাকার মধ্যে দুটি বাস ও একটি ট্রাক টার্মিনাল রয়েছে। সিটি করপোরেশনের পক্ষ থেকে গতকাল বুধবার বিকেলে পাঠানো এক সংবাদ বিজ্ঞপ্তিতে বলা হয়েছে, টার্মিনালগুলো যথাযথভাবে রক্ষণাবেক্ষণ ও উন্নয়নের দায়িত্ব নিয়েছে সিটি করপোরেশন। শ্রমিক নেতাদের সঙ্গে আলোচনা করে সর্বসম্মতিক্রমে এ সিদ্ধান্ত হয়েছে। সকালে (বুধবার) নগরের নওদাপাড়া বাস শ্রমিক ইউনিয়ন কার্যালয়ে এ আলোচনা হয়।ওই আলোচনায় রাজশাহী সিটি করপোরেশনের মেয়র (দায়িত্বপ্রাপ্ত) নিযাম উল আযীম অংশ নেন। এ ছাড়া ছিলেন ছয়জন ওয়ার্ড কাউন্সিলর ও রাজস্ব কর্মকর্তা আবু সালেহ মো. নূর-ঈ-সাঈদ। আর শ্রমিক ইউনিয়নের পক্ষে ছিলেন রাজশাহী জেলা মোটর শ্রমিক ইউনিয়নের সাধারণ সম্পাদক মাহাতাব হোসেন চৌধুরী, জেলা ট্রাক-ট্যাংক-লরি ও কাভার্ড শ্রমিক ইউনিয়নের সভাপতি মইনুল হক, জেলা মোটর শ্রমিক ইউনিয়নের সড়ক সম্পাদক আদিল, কোষাধ্যক্ষ আবুল কালাম, কার্যকরী সদস্য পারভেজ আলী প্রমুখ।সভায় আলোচনা হয়, মহানগরের বাস-ট্রাক টার্মিনালগুলো আরডিএ নির্মাণ করলেও যথাযথভাবে সংরক্ষণ ও সংস্কারের অভাবে পরিবহন মালিক, শ্রমিক ও যাত্রীদের নানা সমস্যায় পড়তে হয়। এ অবস্থায় ১০ সেপ্টেম্বর সিটি করপোরেশনের সপ্তম সাধারণ সভায় টার্মিনালগুলো করপোরেশনের আওতাধীনে পরিচালনার সিদ্ধান্ত হয়।এ বিষয়ে দায়িত্বপ্রাপ্ত মেয়র নিযাম উল আযীম বলেন, আরডিএ টার্মিনাল নির্মাণ করেছে, এটা ঠিক। কিন্তু তারা কোনো রক্ষাণাবেক্ষণ করে না। এ জন্য জনদুর্ভোগ হচ্ছে। আরডিএ শুধু বসে বসে টোল আদায় করে। এটা আর হবে না। দেশের অন্যান্য এলাকায় এ ধরনের প্রতিষ্ঠান সিটি করপোরেশনই পরিচালনা করে। শ্রমিক ইউনিয়ন সিটি করপোরেশনকে দায়িত্ব বুঝিয়ে দিয়েছে। আজ থেকে করপোরেশন টার্মিনালগুলোর টোল আদায় করবে।টার্মিনালগুলোর মালিক আরডিএর সঙ্গে এ ব্যাপারে কোনো কথা হয়েছে কি না, এমন প্রশ্নে দায়িত্বপ্রাপ্ত মেয়র বলেন, তাঁরা চিঠি দিয়েছেন।যোগাযোগ করলে আরডিএর চেয়ারম্যান বজলুর রহমান বলেন, টার্মিনালগুলোর মালিক হচ্ছে আরডিএ। শ্রমিক ইউনিয়ন কীভাবে তা সিটি করপোরেশনকে দেবে, তা তাঁরা বুঝতে পারছেন না। তিনি বলেন, তাঁরা তাঁদের প্রতিষ্ঠান কিছুতেই দেবেন না। আগের মেয়ররাও চেষ্টা করেছেন, পারেননি। সত্যিই এ রকম কিছু ঘটলে তা হবে রীতিমতো ছিনতাই। সন্ত্রাসী ঘটনা। তাঁরা এর বিরুদ্ধে আইনি ব্যবস্থা নেবেন। করপোরেশনের চিঠির বিষয়ে তিনি বলেন, একটা চিঠিই যথেষ্ট নয়। এটা আন্তমন্ত্রণালয়ের সিদ্ধান্তের ব্যাপার।সিটি করপোরেশনের বিজ্ঞপ্তির সঙ্গে একটি ছবিও পাঠানো হয়েছে। তাতে দেখা যায়, বাস টার্মিনালের জলাবদ্ধতা পরিদর্শন করছেন দায়িত্বপ্রাপ্ত মেয়র নিযাম উল আযীম।
