
নোয়াখালীর চাটখিলে স্কুলছাত্রীকে যৌন নিপীড়নের অভিযোগে এক শিক্ষককে গ্রেপ্তার করেছে পুলিশ। গতকাল শনিবার ওই শিক্ষককে আদালতের মাধ্যমে কারাগারে পাঠানো হয়েছে।ছাত্রীর পরিবারের দেওয়া অভিযোগের বরাত দিয়ে চাটখিল থানার পুলিশ জানায়, গত মঙ্গলবার পরীক্ষা দিয়ে বাড়ি ফেরার পথে বিদ্যালয়ের এক শিক্ষক ওই ছাত্রীকে কৌশলে সিএনজিচালিত অটোরিকশায় তুলে কুমিল্লার একটি হোটেলে নিয়ে যৌন নিপীড়ন চালান। পরে ওই ছাত্রী সেখান থেকে পালিয়ে চাটখিলের গ্রামের বাড়িতে এসে অভিভাবকদের ঘটনাটি জানায়। ওই ছাত্রী বর্তমানে নোয়াখালী শহরের একটি বেসরকারি হাসপাতালে চিকিৎসাধীন।পুলিশ জানায়, এ ঘটনায় ওই ছাত্রীর চাচা শুক্রবার রাতে থানায় লিখিত অভিযোগ দেন। এরপর ওই শিক্ষককে গ্রেপ্তার করা হয়।চাটখিল থানার ওসি মো. নাছিম উদ্দিন বলেন, ছাত্রীর অভিভাবকেরা থানায় লিখিত অভিযোগ দিতে দেরি করায় ওই শিক্ষককে শুক্রবার দিনভর নজরদারিতে রাখা হয়। অভিযোগ পাওয়ার পর তাঁকে গ্রেপ্তার করা হয়।
