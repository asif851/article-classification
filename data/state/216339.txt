
নিজ দল আওয়ামী থেকে বহিষ্কৃত ও মন্ত্রিত্ব হারানো আব্দুল লতিফ সিদ্দিকীর সংসদ সদস্যপদ থেকে করা পদত্যাগপত্র গৃহীত হয়েছে। তাঁর নির্বাচনী আসন টাঙ্গাইল-৪ এখন সংবিধান অনুযায়ী শূন্য। প্রশ্নোত্তর পর্ব শেষে স্পিকার শিরীন শারমিন চৌধুরী আব্দুল লতিফ সিদ্দিকীর আসন শূন্য করার বিষয়টি ঘোষণা করেন। গত মঙ্গলবার লতিফ সিদ্দিকী সংসদে উপস্থিত হয়ে স্পিকারের কাছে পদত্যাগপত্র জমা দেন। এখন নিয়ম অনুযায়ী ওই আসনে উপনির্বাচন অনুষ্ঠিত হবে। গত বছর মার্কিন যুক্তরাষ্ট্রের নিউইয়র্কের একটি অনুষ্ঠানে হজ, তাবলিগ জামাত নিয়ে বিরূপ মন্তব্য করেন আব্দুল লতিফ সিদ্দিকী। এরপর দেশজুড়ে সমালোচনার মধ্যে মন্ত্রিত্ব ও দলীয় পদ হারান তিনি। দেশে ফিরে গ্রেপ্তার হয়ে কয়েক মাস কারাগারে থাকার পর জামিনে মুক্তি পান বহিষ্কৃত এই আওয়ামী নেতা। এরপর গত মঙ্গলবার সংসদে উপস্থিত হয়ে ক্ষমা চেয়ে সংসদ সদস্যপদ থেকে পদত্যাগপত্র স্পিকারের কাছে জমা দেন তিনি।
