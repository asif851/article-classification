
আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত বলেছেন, ‘তরুণ সাংসদদের অশালীন, বিদ্রূপাত্মক ও অসংসদীয় ভাষা ব্যবহারে দেশের বুদ্ধিজীবীসহ ও সাধারণ মানুষ হতবাক। তাঁদের এ ভাষা বন্ধে আইন করার কথা এসেছে। তাই এটাকে সংসদের কার্যপ্রণালী বিধিতে অন্তর্ভুক্ত করে আইন করতে হবে। বিরোধীদলীয় ও সরকারদলীয় তরুণ সাংসদদের ভাষাশিক্ষার ব্যবস্থা করতে হবে। আজ বুধবার রাজধানীর শিল্পকলা একাডেমীতে বঙ্গবন্ধু সাংস্কৃতিক জোট আয়োজিত শহীদজননী জাহানারা ইমামের ১৯তম মৃত্যুবার্ষিকী উপলক্ষে আয়োজিত এক আলোচনা সভায় সুরঞ্জিত এসব কথা বলেন। বিরোধীদলীয় সাংসদ মওদুদ আহমদের উদ্দেশে সুরঞ্জিত বলেন, ‘সামনে বলবেন আইন করুন, আর পেছন দিয়ে হাত তুলে বলবেন চালিয়ে যান, তাহলে কোনোদিনও অশ্লীল ভাষা বন্ধ হবে না। সংসদে বা দেশে গণতন্ত্র প্রতিষ্ঠা করতে হলে সরকারি দল, বিরোধী দল—উভয়কে শোভনীয় আচরণ করতে হবে।’
আওয়ামী লীগের এই নেতা বলেন, বাংলাদেশের রাজনীতির মূল বিষয় হলো যুদ্ধাপরাধীদের বিচার করা। কোনো দল তাদের বিচার করবে বলে রাজনীতি করছে, আর অন্যরা এটাকে ধর্মীয় কার্ড হিসেবে ব্যবহার করছে, যা রাজনীতির জন্য শোভন নয়।
সংগঠনের উপদেষ্টা শেখ জাহাঙ্গীর আলমের সভাপতিত্বে আলোচনা সভায় বক্তব্য দেন আওয়ামী লীগের সভাপতিমণ্ডলীর সদস্য সতীশ চন্দ্র রায়, কবি রবীন্দ্র গোপ, সাংস্কৃতিক জোটের সাধারণ সম্পাদক অরুণ সরকার প্রমুখ।
 
