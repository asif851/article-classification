
মালয়েশিয়ায় সেকেন্ড হোমের নামে যেসব বাংলাদেশি নাগরিক অবৈধভাবে বিনিয়োগ করেছেন তাঁদের বিষয়ে যৌথ অনুসন্ধানের জন্য মালয়েশিয়ার সহায়তা নিতে যাচ্ছে দুর্নীতি দমন কমিশন (দুদক)। আগামী জুনের মধ্যে এ-সংক্রান্ত একটি সমঝোতা স্মারক সই হচ্ছে বলে জানিয়েছেন দুদকের কমিশনার (তদন্ত) মো. সাহাবুদ্দিন।গতকাল বুধবার রাজধানীর সেগুনবাগিচায় দুদকের প্রধান কার্যালয়ে মতবিনিময় সভায় মো. সাহাবুদ্দিন এ কথা জানান। দুর্নীতি প্রতিরোধ সপ্তাহ সামনে রেখে বিভিন্ন সম্প্রচার মাধ্যমের মালিক ও প্রধান নির্বাহীদের সঙ্গে এই মতবিনিময় সভার আয়োজন করে দুদক।মতবিনিময়ে দুদকের চেয়ারম্যান মো. বদিউজ্জামান, কমিশনার ড. নাসির উদ্দিনসহ প্রতিষ্ঠানটির জ্যেষ্ঠ কর্মকর্তারা, বৈশাখী টেলিভিশনের প্রধান সম্পাদক ও প্রধান নির্বাহী মনজুরুল আহসান বুলবুল, আরটিভির প্রধান নির্বাহী সৈয়দ রাশেদ রহমান, এশিয়ান টিভির চেয়ারম্যান হারুন অর রশিদ, এটিএন বাংলার অনুষ্ঠান-প্রধান নওয়াজেশ আলী খানসহ বিভিন্ন টেলিভিশন চ্যানেলের শীর্ষ ব্যক্তিরা উপস্থিত ছিলেন।
