
ফিলিপাইনের রিজাল কমার্শিয়াল ব্যাংকিং করপোরেশনের (আরসিবিসির) প্রেসিডেন্ট ও প্রধান নির্বাহী কর্মকর্তা (সিইও) লরেঞ্জো ট্যান পদত্যাগ করেছেন। আজ শুক্রবার ব্যাংকটির এক বিবৃতিতে এ তথ্য জানানো হয়। খবর র‍্যাপলার অনলাইনের।
বিবৃতিতে বলা হয়, ব্যাংকের পরিচালনা বোর্ড যেন স্বাধীনভাবে ব্যাংকের ভবিষ্যৎ ধারা অব্যাহত রাখতে পারে, তা নিশ্চিত করতেই লরেঞ্জো ট্যান পদত্যাগ করেছেন। তাঁর পদে নতুন কারও নাম ঘোষণা করা হয়নি। নতুন কাউকে এই পদে নিয়োগ দেওয়ার আগ পর্যন্ত হেলেন ওয়াই ডি ব্যাংকের প্রেসিডেন্ট ও প্রধান নির্বাহী হিসেবে দায়িত্ব পালন করবেন।বিবৃতিতে আরও বলা হয়, বাংলাদেশ ব্যাংকের রিজার্ভ চুরির অর্থ আরসিবিসির কয়েকটি হিসাবে আসা এবং এসব হিসাব থেকে বেরিয়ে যাওয়ার বিষয়ে লরেঞ্জো ট্যান ব্যাংকের নীতিমালা লঙ্ঘন করেছেন কি না, তা তদন্ত করে দেখা হচ্ছে।যুক্তরাষ্ট্রের ফেডারেল রিজার্ভ ব্যাংক অব নিউইয়র্কে রাখা বাংলাদেশ ব্যাংকের রিজার্ভের ১০ কোটি ১০ লাখ মার্কিন ডলার চুরি হয়। এর মধ্যে ফিলিপাইনে যায় ৮ কোটি ১০ লাখ মার্কিন ডলার। বাকি দুই কোটি ডলার যায় শ্রীলঙ্কায়। শ্রীলঙ্কায় যাওয়া অর্থ বাংলাদেশকে ফেরত দেওয়া হয়েছে।
