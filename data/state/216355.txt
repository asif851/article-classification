
রাজধানীর হযরত শাহজালাল আন্তর্জাতিক বিমানবন্দরে রিজেন্ট এয়ারওয়েজের একটি ফ্লাইট থেকে ১২০টি সোনার বার উদ্ধার করেছে শুল্ক বিভাগ। আজ বুধবার সন্ধ্যা সাড়ে ছয়টার দিকে এগুলো উদ্ধার করা হয়।
শুল্ক কর্তৃপক্ষের দাবি, এসব সোনার ওজন ১৪ কেজি।ঢাকা কাস্টমস হাউসের যুগ্ম কমিশনার কাজী মুহম্মদ জিয়াউদ্দিন বলেন, সোনাগুলো রিজেন্ট এয়ারের ব্যাংকক থেকে আসা উড়োজাহাজের ভেতরে পরিত্যক্ত অবস্থায় ছিল। উড়োজাহাজের ২০ই ও ২০এফ সিট দুটির নিচে ছয়টি আলাদা প্যাকেটের ভেতর রাখা ছিল এগুলো। প্রতিটি প্যাকেট ছিল হলুদ স্কচটেপে মোড়ানো। প্রতি প্যাকেটে ২০টি করে সোনার বার ছিল।জিয়াউদ্দিন আরও বলেন, ঈদের ছুটির সুযোগটি কাজে লাগিয়ে এই সোনাগুলো পাচারের চেষ্টা করা হচ্ছিল। গোপন সূত্রে খবর পেয়ে এগুলো উদ্ধার করা হয়। তিনি বলেন, সোনাগুলো শুল্ক গুদামে জমা দেওয়া হয়েছে। এ ব্যাপারে বিভাগীয় ব্যবস্থা নেওয়া হচ্ছে।
