
বিএনপির নেতৃত্বাধীন ১৮-দলীয় জোট আগামী শনিবার ভোর ছয়টা থেকে আবারও টানা ৭২ ঘণ্টার অবরোধ ডেকেছে।
আজ বৃহস্পতিবার দলের যুগ্ম মহাসচিব সালাহউদ্দিন আহমেদ অজ্ঞাত স্থান থেকে পাঠানো ভিডিও বার্তায় এ কর্মসূচি ঘোষণা করেন।
তবে তফসিল প্রত্যাহার ও নির্দলীয় সরকারের অধীনে নির্বাচনের দাবি মানা হলে অবরোধের এই কর্মসূচি তাত্ক্ষণিকভাবে প্রত্যাহার করা হবে বলে জানিয়েছেন বিএনপির এই মুখপাত্র।
শনিবার থেকে আবার অবরোধে যাওয়ার আগে কাল শুক্রবার জুমার নামাজের পর গায়েবানা জানাজা আদায় করবে জোট। বিরোধী জোটের কর্মসূচি চলাকালে নিহত নেতা-কর্মীদের জন্য এ জানাজা আদায় করা হবে।
তফসিল ঘোষণার পর থেকে এর প্রতিবাদ ও নির্দলীয় সরকারের অধীনে নির্বাচনের দাবিতে টানা অবরোধ কর্মসূচি পালন করে যাচ্ছে বিএনপির নেতৃত্বাধীন ১৮ দলীয় জোট। দ্বিতীয় দফায় গত শনিবার সকাল থেকে শুরু হওয়া অবরোধ আজ বৃহস্পতিবার বিকেল পাঁচটায় শেষ হচ্ছে। এর মধ্যেই আবার নতুন করে আগামী সপ্তাহ থেকে অবরোধের ডাক দেওয়া হলো।
