
চট্টগ্রামের সাতকানিয়া উপজেলার চরতি-খোদারহাট-মৌলবীর দোকান সড়কের দুই পাশ থেকে কিছু গাছ কেটে নিয়ে গেছেন নলুয়া ইউনিয়ন পরিষদের (ইউপি) চেয়ারম্যান তসলিমা আকতার।স্থানীয় সরকার প্রকৌশল অধিদপ্তরের (এলজিইডি) উপজেলা কার্যালয় সূত্র জানায়, ২০০৬ সালে ও এর আগে ওই সড়কের দুই পাশে এলজিইডির তত্ত্বাবধানে আকাশমনি, মেহগনি, কাঁঠাল, আম, পেয়ারাসহ বিভিন্ন প্রজাতির গাছের চারা রোপণ করা হয়। স্থানীয় লোকজন বলেন, ইউপি চেয়ারম্যান তসলিমা আকতার তাঁর লোকজন দিয়ে তিন-চার দিন আগে ওই সড়কের পাশ থেকে কিছু গাছ কেটে নিয়ে গেছেন।গত বুধবার সরেজমিনে দেখা যায়, সড়কের তেণ্ডলের দোকান থেকে নলুয়া উচ্চবিদ্যালয়ের দক্ষিণ দিক পর্যন্ত প্রায় এক কিলোমিটার সড়কের দুই পাশ থকে ২০-২২টি গাছ কেটে নেওয়া হয়েছে। কয়েকটি কাটা গাছের গোড়া পাতা দিয়ে ঢেকে দেওয়া হয়েছে।ইউপি চেয়ারম্যান তসলিমা আকতার প্রথম আলোকে বলেন, ‘আমার ইউপি কার্যালয়টি দীর্ঘদিন ধরে জরাজীর্ণ হয়ে আছে। কার্যালয়টির মেরামতের জন্য চারটি গাছ কেটেছি মাত্র। বিষয়টি নিয়ে টানাটানি হবে জানলে গাছগুলো কাটতাম না।’এ বিষয়ে জানতে চাইলে উপজেলা প্রকৌশলী পারভেজ সারোয়ার হোসেন বলেন, গাছ কাটার কারণ জানতে চেয়ে ইউপি চেয়ারম্যানকে নোটিশ দেওয়া হয়েছে। তা ছাড়া বিষয়টি এলজিইডির নির্বাহী প্রকৌশলীকেও জানানো হয়েছে।উপজেলা নির্বাহী কর্মকর্তা (ইউএনও) মোহাম্মদ উল্যাহ বলেন, ওই চেয়ারম্যান সড়কের পাশের সরকারি গাছ কেটে থাকলে অবশ্যই এ ব্যাপারে আইন অনুযায়ী ব্যবস্থা নেওয়া হবে।
 
