
অবশেষে জাতীয় ক্যানসার গবেষণা ইনস্টিটিউট ও হাসপাতালের পরিচালক পদ থেকে মোল্লা ওবায়দুল্লাহ বাকীকে সরিয়ে দেওয়ার নির্দেশ দিয়েছে মন্ত্রণালয়। আগামীকাল সোমবারের মধ্যে তাঁকে স্বাস্থ্য অধিদপ্তরে বিশেষ ভারপ্রাপ্ত কর্মকর্তা (ওএসডি) হিসেবে যোগ দিতে বলা হয়েছে। 
ক্ষমতাসীন আওয়ামী লীগ সরকার গঠনের পরপরই তিনজন অধ্যাপককে ডিঙিয়ে মোল্লা ওবায়দুল্লাহ বাকীকে পরিচালক হিসেবে পদায়ন করেছিল মন্ত্রণালয়। নিয়ম অনুযায়ী পরিচালক পদটি অধ্যাপকের। পরিচালক হিসেবে দায়িত্ব পালনের সময় নিয়োগে দুর্নীতির অভিযোগ ওঠে তাঁর বিরুদ্ধে। তিনি ছেলেসহ নিজের ও স্ত্রীর পরিবারের ও গ্রামের বাড়ির লোকজনকে চতুর্থ শ্রেণীর কর্মচারী হিসেবে নিয়োগ দেন। এ নিয়ে ‘প্রথম আলো’ পত্রিকায় ‘আত্মীয়স্বজন নিয়ে হাসপাতাল চালাচ্ছেন ক্যানসার হাসপাতালের পরিচালক’ শিরোনামে প্রতিবেদন প্রকাশিত হয়েছিল। স্বজনপ্রীতির অভিযোগে মন্ত্রণালয়ে তদন্ত কমিটি গঠন করা হয়। ওই কমিটি নিয়োগে জেলা কোটা মানা হয়নি বলে মন্তব্য করে। দুর্নীতি দমন কমিশনেও তাঁর বিরুদ্ধে ওঠা অভিযোগের তদন্ত চলছে তিন বছর ধরে। সর্বশেষ এ বছরের শুরুর দিকে আবার নতুন একটি নিয়োগের উদ্যোগ নেন মোল্লা ওবায়দুল্লাহ বাকী। তাতেও স্বজনপ্রীতির অভিযোগ ওঠায় নিয়োগ-প্রক্রিয়া স্থগিত করে সরকার।
ক্যানসার গবেষণা ইনস্টিটিউটে পরিচালক হিসেবে পদায়ন করা হয়েছে রেডিয়েশন অনকোলজি বিভাগের অধ্যাপক শেখ গোলাম মোস্তফাকে।
