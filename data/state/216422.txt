
জাতীয় পার্টির চেয়ারম্যান এইচ এম এরশাদের সমালোচনা করে কৃষক শ্রমিক জনতা লীগের সভাপতি কাদের সিদ্দিকী বলেছেন, বেশি খেলা ভালো নয়। বেশি খেললে ডুবে যেতে হয়। গতকাল শুক্রবার বিকেলে টাঙ্গাইলের সখীপুর উপজেলা পরিষদ মাঠে ‘আওয়ামী লীগ সরকারের ভোট ডাকাতির প্রতিবাদ ও নির্দলীয় সরকারের দাবিতে’ আয়োজিত এক জনসভায় এসব কথা বলেন কাদের সিদ্দিকী। তিনি আরও বলেন, ‘মহাজোট ও “মহাচোরের” সঙ্গে এরশাদ থাকায় আমি তাঁকে আজকে দাওয়াত দেইনি। এরশাদ ওই মহাজোট না ছাড়লে তাঁর সঙ্গে আমি নাই।’ সরকারের কড়া সমালোচনা করে তিনি বলেন, শেখ হাসিনা সরকারের কাছে হিন্দু, খ্রিষ্টান ও মুসলমান কেউই নিরাপদ নয়।বিকল্পধারা বাংলাদেশের প্রেসিডেন্ট সাবেক রাষ্ট্রপতি এ কিউ এম বদরুদ্দোজা চৌধুরী বলেন, ‘আওয়ামী লীগ সরকারের একদলীয় নির্বাচন ঠেকাতে সব দল মিলে একসঙ্গে রুখে দাঁড়াতে হবে। হাসিনার নয়, নির্দলীয় সরকারের অধীনেই আগামী সংসদ নির্বাচন দিতে হবে। বিএনপির পাঁচ নেতাকে গ্রেপ্তার করে আট দিনের রিমান্ডে নেওয়ার বিষয়ে সরকারের কঠোর সমালোচনা করে তিনি বলেন, ‘এ সরকার গত পাঁচ বছরে ১২ বার বিদ্যুত্ ও জ্বালানি তেলের দাম বাড়িয়েছে। এ সরকার ব্যাংক থেকে হাজার হাজার কোটি টাকা লুটপাট করে বিদেশে পাচার করেছে।’
জাতীয় পার্টির প্রেসিডিয়াম সদস্য কাজী জাফর আহমেদ বলেন, দেশে আজ অবৈধ সংসদ চলছে। শেখ হাসিনা ছাড়া আর কেউই মন্ত্রিপরিষদে নেই। হাসিনা এখন ঢাল-তলোয়ারবিহীন দেশ চালাচ্ছেন। তিনি শেখ হাসিনাকে উদ্দেশ করে বলেন, ‘তিনি গণতন্ত্রের মানসকন্যা নন, এখন তিনি বিষকন্যা।’ এরশাদ শিগগিরই মহাজোট ছাড়বেন বলেও জানান তিনি।
বিএনপির ভাইস চেয়ারম্যান আবদুল্লাহ আল নোমান সরকারকে হুঁশিয়ার করে বলেন, ‘তত্ত্বাবধায়ক সরকার ছাড়া কোনো নির্বাচন হতে দেওয়া হবে না।’
সভায় আরও বক্তব্য দেন সাবেক পররাষ্ট্র প্রতিমন্ত্রী আবুল হাসান চৌধুরী, বিকল্প ধারার মহাসচিব আবদুল মান্নান, নাসরিন কাদের সিদ্দিকী, কেন্দ্রীয় জনতা লীগের সাধারণ সম্পাদক হাবিবুর রহমান প্রমুখ।
কৃষক শ্রমিক জনতা লীগ আয়োজিত জনসভার ওই মঞ্চে এরশাদ, ড. কামাল হোসেন, আ স ম আব্দুর রব, মাহমুদুর রহমান মান্না উপস্থিত না থাকায় তৃতীয় জোট ঘোষণা দেওয়ার কথা থাকলেও অবশেষে তা দেওয়া হয়নি।
জাপা কার্যালয়ে তালা, বিএনপি কার্যালয়ে ধাক্কাধাক্কি
অন্যদিকে কাদের সিদ্দিকীর জনসভায় কাজী জাফর আহমেদের উপস্থিতি নিয়ে স্থানীয় জাতীয় পার্টির নেতারা দুই ভাগে বিভক্ত হয়ে পড়েছেন। একপক্ষ স্থানীয় দলীয় কার্যালয়ে তালা ঝুলিয়ে দেয়। ওই তালা ভেঙে অপরপক্ষ আরেকটি তালা ঝুলিয়ে দেয়। এ নিয়ে দুই পক্ষের মধ্যে আজ শনিবারও উত্তেজনা বিরাজ করছে। আবার ওই এই মঞ্চে আবদুল্লাহ আল নোমানের উপস্থিতিকে কেন্দ্র করে গতকাল শুক্রবার সন্ধ্যায় স্থানীয় দলীয় কার্যালয়ে বিএনপির দুই পক্ষের মধ্যে ধাক্কাধাক্কির ঘটনা ঘটেছে।
প্রসঙ্গত, ১৯৯৯ সালে কাদের সিদ্দিকী আওয়ামী লীগের সংসদ সদস্য পদ ছেড়ে দিয়ে ১৫ নভেম্বর উপনির্বাচনে অংশ নিয়ে পরাজিত হন। সেই থেকে আওয়ামী লীগের ‘ভোট ডাকাতি’র অভিযোগে প্রতিবছর ১৫ নভেম্বর সখীপুরে কাদের সিদ্দিকী প্রতিবাদ সমাবেশ করেন।
