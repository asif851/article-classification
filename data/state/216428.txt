
রাজধানীর হাজারীবাগে গতকাল মঙ্গলবার দিনের বেলায় বাসায় ঢুকে সোহেলী বেগম (৩৮) নামের এক গৃহবধূকে জবাই করে হত্যার চেষ্টা করেছে দুর্বৃত্তরা। এ ঘটনায় একজনকে গ্রেপ্তার করা হয়েছে। পুলিশ বলছে, পূর্বশত্রুতার জেরে এ ঘটনা ঘটেছে। গলায় গভীর ক্ষত নিয়ে সোহেলী পান্থপথের একটি বেসরকারি হাসপাতালে চিকিৎসাধীন রয়েছেন। হাজারীবাগ থানার ওসি কাজী মাইনুল ইসলাম বলেন, পূর্বশত্রুতার জেরে এ হামলার ঘটনা ঘটেছে বলে জাহাঙ্গীর পুলিশকে জানিয়েছেন। তবে কার সঙ্গে শত্রুতা সে বিষয়ে কিছু বলতে চাননি ওসি।
