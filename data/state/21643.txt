
তারেক রহমানের উদ্দেশে বাণিজ্যমন্ত্রী তোফায়েল আহমেদ বলেছেন, উনি কিছু দিন পর পর কথা ছাড়ছেন। অর্বাচীনের মতো কথা বলেন। এগুলো আসলে পাগলের প্রলাপ ছাড়া আর কিছু নয়।
আজ বুধবার দুপুরে সচিবালয়ে বাংলাদেশে নিযুক্ত যুক্তরাজ্যের রাষ্ট্রদূত রবার্ট গিবসনের সঙ্গে এক বৈঠক শেষে সাংবাদিকদের এক প্রশ্নের জবাবে বাণিজ্যমন্ত্রী এ কথা বলেন। সাংবাদিকেরা তাঁকে প্রশ্ন করেছেন, লন্ডনে বসে তারেক রহমান বিজয় দিবসের অনুষ্ঠান নিয়ে যে মন্তব্য করেছেন, তা তিনি জানেন কি না।
তোফায়েল আহমেদ বলেন, ‘আমরা তৃণমূল থেকে রাজনীতি করে এসেছি, এখন তো আর ওটা লাগে না। তাই যা খুশি তাই বলেন।’
বাণিজ্যমন্ত্রী বলেন, জিয়া (জিয়াউর রহমান) মাঝেমধ্যে বঙ্গবন্ধুর কাছে যেতেন, কিন্তু খালেদা জিয়াকে নিয়ে যেতেন না। তাই বঙ্গবন্ধু তাঁকে খালেদা জিয়াকে সঙ্গে নিয়ে যেতে বলতেন। খালেদা ও জিয়াকে এক করেছিলেন বঙ্গবন্ধু। এমনই মহান নেতা ছিলেন তিনি। এর উল্টো প্রতিশোধ হিসেবে তারেক রহমান অর্বাচীনের মতো কথা বলছেন। এসব লোক রাজনীতি করার উপযুক্ত নন।
তোফায়েল আহমেদ বলেন, ‘আমি অবাক হয়েছি মির্জা ফখরুল ইসলাম আলমগীরের কথায়। তিনি নাকি বলেছেন, বুদ্ধিজীবী হত্যা করেছে মুজিব বাহিনী। বুদ্ধিজীবীদের পরিবার-পরিজনেরা জানেন, কারা হত্যা করেছে। বুদ্ধিজীবী হত্যাকারীদের কারও ফাঁসি হয়েছে, কারও ফঁাসির রায় হয়েছে। এ হত্যাকারীদের রক্ষার জন্য তিনি এ কথা বলেছেন। তাঁকে অসম্মান করি না, তিনিও আমাকে সম্মান করেন। যদিও মুক্তিযুদ্ধের সময় ভারতে গিয়ে তিনি দেশে ফিরে এসেছিলেন। কী করে তিনি বললেন, বুদ্ধিজীবী হত্যা করেছে আওয়ামী লীগ?’ তিনি বলেন, জিয়া যুদ্ধ করেছেন বঙ্গবন্ধুর নেতৃত্বে।
