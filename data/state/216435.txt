
ঢাকা বিশ্ববিদ্যালয়ের সলিমুল্লাহ মুসলিম (এসএম) হলের শিক্ষার্থী এহসান রফিককে আটকে রেখে নির্যাতনের প্রমাণ পেয়েছে তদন্ত কমিটি। গতকাল বৃহস্পতিবার কমিটি বিশ্ববিদ্যালয় প্রশাসনের কাছে প্রতিবেদন জমা দিয়েছে। এতে নির্যাতনকারী হিসেবে কয়েকজনকে চিহ্নিত করা হলেও তাঁদের সম্পর্কে কিছু জানা যায়নি।এসএম হলের একটি সূত্র জানায়, গত বুধবার রাতে তদন্ত কমিটির সদস্যরা বৈঠক করে হলের প্রাধ্যক্ষের কাছে প্রতিবেদন জমা দেন। সেই প্রতিবেদন গতকাল শৃঙ্খলা পরিষদে (ডিবি) উপস্থাপনের জন্য প্রশাসনের কাছে পাঠানো হয়েছে।হলের প্রাধ্যক্ষ অধ্যাপক মাহবুবুল আলম জোয়ার্দার বলেন, তদন্ত প্রতিবেদন তাঁরা বিশ্ববিদ্যালয় প্রশাসনকে দিয়েছেন। বিশ্ববিদ্যালয় কর্তৃপক্ষ ডিবির মাধ্যমে বাকি ব্যবস্থা নেবে। তবে প্রাধ্যক্ষ তদন্ত প্রতিবেদনের বিষয়বস্তু সম্পর্কে কিছু বলতে রাজি হননি। তদন্ত কমিটির প্রধান অধ্যাপক সাব্বীর রহমান বলেন, ‘আমরা প্রতিবেদন জমা দিয়েছি। বাকি কাজ বিশ্ববিদ্যালয় প্রশাসনের।’বিভিন্ন সূত্রে জানা যায়, ৬ ফেব্রুয়ারি রাত দুইটা থেকে পরদিন বেলা আড়াইটা পর্যন্ত এহসানকে তিন দফা পেটান ছাত্রলীগের নেতা-কর্মীরা।
