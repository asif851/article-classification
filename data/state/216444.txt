
ঘুষের অর্থ দিতে অপারগতা প্রকাশ করায় নাটোরের সিংড়া উপজেলার কালীগঞ্জ কারিগরি স্কুল অ্যান্ড কলেজের পাঁচজন শিক্ষককে প্রাণনাশের হুমকি দেওয়া হয়েছে বলে অভিযোগ পাওয়া গেছে৷ ওই শিক্ষকেরা গত বুধবার কলেজের সুপারিনটেনডেন্টসহ তিনজনের বিরুদ্ধে থানায় সাধারণ ডায়েরি (জিডি) করেছেন৷অভিযুক্ত ব্যক্তিরা হলেন কলেজের সুপারিনটেনডেন্ট মুকুল হোসেন এবং পরিচালনা কমিটির সদস্য আবুল কালাম আজাদ ও তাইবুর রহমান৷সিংড়া থানার ভারপ্রাপ্ত কর্মকর্তা (ওসি) শফিকুল ইসলাম জিডি করার কথা স্বীকার করে বলেন, অভিযোগ তদন্ত করে যথাযথ ব্যবস্থা নেওয়া হবে৷পরিচালনা কমিটির সভাপতি উপজেলা নির্বাহী কর্মকর্তা (ইউএনও) সালমা খাতুন বলেন, বিষয়টি তদন্ত করে উপজেলা মাধ্যমিক শিক্ষা কর্মকর্তা মুসহাক আলীকে প্রতিবেদন দাখিলের দায়িত্ব দেওয়া হয়েছে।মুকুল হোসেন বলেন, ‘ওই শিক্ষকদের সঙ্গে পরিচালনা কমিটির সদস্যদের কথা-কাটাকাটি হয়েছে। তবে আমার বিরুদ্ধে আনা অভিযোগ সত্য নয়।’জিডিতে উল্লেখ করা হয়েছে, শিক্ষা মন্ত্রণালয় থেকে প্রতিবছর এই শিক্ষাপ্রতিষ্ঠানে অডিট (নিরীক্ষা) হয়৷ এ বছরও অডিট হবে৷ এ উপলক্ষে সম্প্রতি সুপারিনটেনডেন্ট মুকুল হোসেন ও পরিচালনা কমিটির সদস্য আবুল কালাম আজাদ সভা ডেকে কর্মরত সব শিক্ষকের এক মাসের বেতনের সমপরিমাণ মোট চার লাখ টাকা দাবি করেন। এ সময় ট্রেড ইন্সট্রাক্টর আলমগীর কবির, ময়েন উদ্দিন, নুরুল ইসলাম, ময়নুল ইসলাম ও অজয় কুমার পাল নিজেদের কাগজপত্রে কোনো ভেজাল নেই দাবি করেন এবং এক মাসের বেতনের সমপরিমাণ টাকা দিতে অপারগতা প্রকাশ করেন। এতে ক্ষিপ্ত হয়ে তাঁরা সভায় ওই শিক্ষকদের নানাভাবে নাজেহাল করেন৷ এ ছাড়া, সুপারিনটেনডেন্টের লোকজন ‘শুধু পায়ের রগ নয়, প্রয়োজনে গলা কাটা হবে’ বলে প্রকাশ্যে হুমকি দেন৷ এ বিষয়ে ইউএনওর কাছে লিখিত অভিযোগ করা হয়৷ এতে আরও ক্ষিপ্ত হয়ে তাঁরা উল্লিখিত পাঁচ শিক্ষককে প্রায়ই হুমকি দেন৷ এ কারণে তাঁরা জীবনের নিরাপত্তা চেয়ে জিডি করেছেন৷শিক্ষক আলমগীর কবির ও ময়েন উদ্দিনের মুঠোফোনে যোগাযোগ করা হলে তাঁরা অভিযোগ দায়েরের সত্যতা নিশ্চিত করেন৷ তাঁরা অভিযোগ করেন, ঘুষের জন্য দাবি করা টাকা দিতে অপারগতা প্রকাশ করায় তাঁরা লাঞ্ছিতও হয়েছেন৷ এ বিষয়ে ইউএনও এবং ওসির কাছে লিখিত অভিযোগ করায় তাঁদের জীবননাশের হুমকি দেওয়া হয়।
