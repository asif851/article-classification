
ভিয়েতনামের প্রেসিডেন্ট ত্রং তান সাংয়ের আমন্ত্রণে ছয় দিনের রাষ্ট্রীয় সফরে আজ শুক্রবার দেশটির উদ্দেশে ঢাকা ছেড়েছেন রাষ্ট্রপতি আবদুল হামিদ। তাঁর সঙ্গে রয়েছেন স্ত্রী রাশিদা খানম।তাঁদের বহনকারী বিমান বাংলাদেশ এয়ারলাইনসের একটি ফ্লাইট বেলা ১১টা ৩৫ মিনিটে হজরত শাহজালাল আন্তর্জাতিক বিমানবন্দর ছেড়ে যায়। থাইল্যান্ডের রাজধানী ব্যাংককে তাঁদের যাত্রাবিরতির কথা রয়েছে। খবর বাসসর।রাষ্ট্রপতির প্রেস সচিব জয়নাল আবেদিন জানান, বাণিজ্যমন্ত্রী তোফায়েল আহমেদ, কৃষিমন্ত্রী মতিয়া চৌধুরী, ঢাকায় নিযুক্ত ব্রিটিশ হাইকমিশনার রবার্ট গিবসন, সশস্ত্র বাহিনীর প্রধানগণ, স্বরাষ্ট্রসচিব, পররাষ্ট্রসচিব, আইজিপি এবং উচ্চপর্যায়ের সামরিক ও বেসামরিক কর্মকর্তারা বিমানবন্দরে তাঁদের বিদায় জানান।এ সফরকালে রাষ্ট্রপতি ভিয়েতনামের প্রেসিডেন্ট ত্রং তান সাংয়ের সঙ্গে আগামী সোমবার (১০ আগস্ট) সাক্ষাৎ করবেন বলে আশা করা যাচ্ছে। এ ছাড়া বাংলাদেশের রাষ্ট্রপতির সম্মানে ভিয়েতনামের প্রেসিডেন্ট নৈশ ভোজসভার আয়োজন করবেন।একই দিন দেশটির প্রধানমন্ত্রী নগুয়েন তান দুংয়ের বাংলাদেশের রাষ্ট্রপতি আবদুল হামিদের সঙ্গে সাক্ষাৎ করার কথা রয়েছে। ওই দিন রাষ্ট্রপতি ভিয়েতনামের জাতীয় সংসদ পরিদর্শন করবেন এবং জাতীয় সংসদের চেয়ারম্যান নগুয়েন সিন হাংয়ের তাঁর সঙ্গে সাক্ষাৎ করার কথা।এ সফরকালে ভিয়েতনামের কমিউনিস্ট পার্টির সাধারণ সম্পাদক এবং ভিয়েতনামের হোচিমিন নগরের পিপলস কমিটির চেয়ারম্যান রাষ্ট্রপতি আবদুল হামিদের সঙ্গে পৃথকভাবে সৌজন্য সাক্ষাৎ করার কথা রয়েছে।হোচিমিন নগরে বাংলাদেশ কমিউনিটির লোকজন আবদুল হামিদের সঙ্গে সাক্ষাৎ করবেন বলে আশা করা যাচ্ছে। ১৩ আগস্ট রাষ্ট্রপতির দেশে ফেরার কথা।
