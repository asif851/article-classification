
সরকারকে ‘টেনে-হিঁচড়ে’ নামানোর হুমকি দিয়েছেন গণজাগরণ মঞ্চের মুখপাত্র ইমরান এইচ সরকার। আজ সোমবার দুপুরে আইন মন্ত্রণালয়মুখী পূর্বনির্ধারিত মিছিলে পুলিশের বাধা পেয়ে রাজধানীর ঢাকা বিশ্ববিদ্যালয়ের দোয়েল চত্বরে এক সমাবেশে তিনি এই হুঁশিয়ারি দেন।সরকারের উদ্দেশে ইমরান বলেন, ‘আমরা বারবার আপনাদের ওপর আস্থা রেখেছি বলে এখনো রাজপথে আছি। নয়তো কীভাবে টেনে-হিঁচড়ে সরকারকে নামাতে হয়, তা বাংলাদেশের জনগণ জানে। আমাদের আস্থা নষ্ট করবেন না।’ইমরান বলেন, ‘আপনাদের অবস্থান থেকে সরে আসুন। অন্যথায় বাংলাদেশের মানুষকে আবার রাস্তায় নামতে হলে তার পরিণাম সব রাজনৈতিক দলকে দিতে হবে।’ তিনি অভিযোগ করেন, সরকার যুদ্ধাপরাধীদের নামে রাজনীতি করতে চায়, তাদের বিচারের ব্যাপারে সরকার আন্তরিক নয়। এ ছাড়া সম্প্রতি জামায়াত নিষিদ্ধের ব্যাপারে আইনমন্ত্রীর করা বক্তব্য থেকে সরে আসারও দাবি জানান তিনি।
বাংলাদেশ জামায়াতে ইসলামী নিষিদ্ধের ব্যাপারে আইনমন্ত্রীর দেওয়া বক্তব্য প্রত্যাহারের দাবিতে গণজাগরণ মঞ্চের পূর্বনির্ধারিত কর্মসূচি ছিল আইন মন্ত্রণালয়ের সামনে অবস্থান। বৃষ্টির কারণে পূর্বনির্ধারিত সময়ের কিছু পরে বেলা সাড়ে ১১টার দিকে একটি মিছিল নিয়ে মঞ্চের কর্মীরা সচিবালয়ের দিকে যাত্রা করেন। এ সময় তাঁদের হাতে যুদ্ধাপরাধীদের বিচারের দাবিসংবলিত বিভিন্ন প্ল্যাকার্ড ছিল। সেখানে লেখা ছিল, ‘নািস যদি নিষিদ্ধ হয়, জামাত কেন নিষিদ্ধ নয়’, ‘সবুজের বাংলায় রাজাকারের ঠাঁই নাই’, ‘জামায়াত শিবির নিষিদ্ধে টালবাহানা বন্ধ কর।’
মিছিলটি টিএসসি হয়ে দোয়েল চত্বরের সামনে গেলে পুলিশি বাধার সম্মুখীন হয়। এক পর্যায়ে পুলিশের সঙ্গে ধস্তাধস্তিতে ছাত্র ইউনিয়নের সাংগঠনিক সম্পাদক শুভ, গণজাগরণ মঞ্চের কর্মী আমিনুল ও মুক্তিযোদ্ধা আবুল কালাম আজাদ আহত হন। শুভ ও আমিনুলকে ঢাকা মেডিকেল কলেজ হাসপাতালে নিয়ে যাওয়া হয়।
পরে মঞ্চের কর্মীরা সেখানেই অবস্থান নেন এবং একটি সংক্ষিপ্ত সমাবেশ করেন। ব্লগার আরিফ জেবতিকের সঞ্চালনায় সমাবেশে বক্তব্য দেন বর্তমান ও সাবেক ছাত্রনেতাসহ বিভিন্ন সামাজিক ও সাংস্কৃতিক সংগঠনের কর্মীরা।
সমাবেশে বক্তারা বলেন, আগামীবার থেকে আইনমন্ত্রী হতে হলে জনগণের সামনে পরীক্ষা দিয়ে পাশ করতে হবে। মানুষকে বোঝাতে হবে, তিনি আইন বোঝেন। তাঁরা সব যুদ্ধাপরাধীর বিচার দাবি করেন।
