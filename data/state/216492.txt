
টাঙ্গাইলের কালিহাতী উপজেলায় গত বৃহস্পতিবার এক প্রবাসীর স্ত্রীকে তাঁর শ্বশুরবাড়ির লোকজন পিটিয়ে হত্যা করেছেন বলে অভিযোগ উঠেছে। এ ঘটনায় নিহতের দুই ভাশুরকে গ্রেপ্তার করেছে পুলিশ।এলাকার অনেকে ও পুলিশ জানায়, বৃহস্পতিবার দিবাগত রাত তিনটার দিকে উপজেলার নাগবাড়ী গ্রামের আমেনা বেগমকে (২২) শ্বশুরবাড়ির লোকজন পিটিয়ে ও বালিশচাপা দিয়ে গুরুতর জখম করেন। পরে রাতেই আমেনাকে তাঁর ভাশুর টুক্কু মিয়া ও স্থানীয় লোকজন উপজেলা স্বাস্থ্য কমপ্লেক্সে নিয়ে যান। এ সময় কর্তব্যরত চিকিৎসকেরা তাঁকে মৃত ঘোষণা করেন। এ সময় পালানোর চেষ্টা করলে টুক্কুকে চিকিৎসকেরা আটক করে পুলিশে খবর দেন। পুলিশ হাসপাতাল থেকে তাঁকে গ্রেপ্তার করে। পরে তাঁর ভাই রফিকুলকেও গ্রেপ্তার করে পুলিশ।
