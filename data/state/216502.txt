
পাকিস্তানের জাতীয় পরিষদে কাদের মোল্লাকে নিয়ে শোক প্রস্তাব উত্থাপনের প্রতিবাদ করেছে বাংলাদেশ উর্দুভাষী কল্যাণ পরিষদ। গতকাল শুক্রবার সংগঠনটির নীলফামারীর সৈয়দপুর কার্যালয়ে আয়োজিত এক সভায় ওই প্রতিবাদ জানানো হয়। এ ধরনের প্রস্তাবে স্থানীয় উর্দুভাষীদের মধ্যে আতঙ্ক বিরাজ করছে বলে সভায় উল্লেখ করা হয়।সংগঠনের বিবৃতিতে বলা হয়, বাংলাদেশে বসবাসরত উর্দুভাষীরা এ দেশের প্রতি সম্পূর্ণ অনুগত। তারা দেশের উন্নয়নেও ভূমিকা রাখছে। বাংলাদেশের স্বাধীনতা ও সার্বভৌমত্বের বিরুদ্ধে যেকোনো প্রস্তাব বা উদ্যোগ এসব মানুষ কোনোভাবেই সমর্থন করে না।
