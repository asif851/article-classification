
টিনের চালের ওপর শুকাতে দেওয়া হয়েছে ময়দার তৈরি চিপস। সেখানে উড়ছে কাক ও নানা ধরনের পাখি। ধুলা-ময়লার সঙ্গে সেই চিপসের সঙ্গে মিশছে কাক-পাখির বিষ্ঠা। সেই চিপস নিয়মিত ভাজা হচ্ছে পোড়া তেলে। তারপর মোড়কজাত হয়ে ছড়িয়ে পড়ে বাজারে। আজ বৃহস্পতিবার জাতীয় ভোক্তা অধিকার সংরক্ষণ অধিদপ্তরের দলের সদস্যরা চট্টগ্রামের সাগরিকা বাইন্যাপাড়া এলাকায় চিপস তৈরির এমন একটি কারখানায় অভিযান চালিয়ে এমনই চিত্র দেখেন। এসব অনিয়মের কারণে অভিযানকারী দল ওই কারখানার মালিককে ৬০ হাজার টাকা জরিমানা করে। কারখানাটির নাম বিসমিল্লাহ ফুড প্রোডাক্টস। কারখানা থেকে ৭০ লিটার পোড়া তেলও জব্দ করা হয়। এ ছাড়া আজ নগরের সরাইপাড়া এলাকায় ঢাকা বেকারি ও বিস্কুট ফ্যাক্টরি এবং ঢাকা বেকারি নামের আরও দুটি কারখানায় অভিযান চালানো হয়েছে। নোংরা পরিবেশে কেক-বিস্কুট উৎপাদন, ময়লাযুক্ত ডালডা ব্যবহার, পণ্যের মোড়কে তারিখ উল্লেখ না করাসহ নানা অনিয়মের জন্য প্রতিষ্ঠান দুটিকে মোট ৫০ হাজার টাকা জরিমানা করা হয়েছে। অভিযানে নেতৃত্ব দেওয়া জাতীয় ভোক্তা অধিকার সংরক্ষণ অধিদপ্তর চট্টগ্রাম কার্যালয়ের সহকারী পরিচালক বিকাশ চন্দ্র দাস সাংবাদিকদের বলেন, অভিযানে তিনটি কারখানাকে মোট ১ লাখ ১০ হাজার টাকা জরিমানা করা হয়েছে। এ ছাড়া বিসমিল্লাহ ফুড প্রোডাক্টসের কারখানা থেকে ৭০ লিটার পোড়া তেল জব্দ করা হয়েছে।
