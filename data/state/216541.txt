
আওয়ামী লীগের নেতা ও সাবেক অর্থমন্ত্রী শাহ এ এম এস কিবরিয়া হত্যা মামলার অন্যতম আসামি সাবেক স্বরাষ্ট্র প্রতিমন্ত্রী লুৎফুজ্জামান বাবরের শারীরিক পরীক্ষার জন্য মেডিকেল বোর্ড গঠন করে প্রতিবেদন দাখিল করার নির্দেশ দিয়েছেন আদালত।
আজ বৃহস্পতিবার দুপুরে সিলেটের বিভাগীয় দ্রুত বিচার ট্রাইব্যুনালে মামলার সাক্ষ্য গ্রহণের দিন বাবরের পক্ষের আইনজীবী তাঁর শারীরিক অসুস্থতা দেখিয়ে ব্যক্তিগত হাজিরা থেকে অব্যাহতির আবেদন করেন। এর পরিপ্রেক্ষিতে বিচারক মো. মকবুল আহসান এ নির্দেশ দেন।
আদালতের কার্যক্রম শেষে বিকেলে ট্রাইব্যুনালের বিশেষ সরকারি কৌঁসুলি কিশোর কুমার কর প্রথম আলোকে বলেন, আদালতে অসুস্থতার কথা জানিয়ে বাবরের ব্যক্তিগত হাজিরা থেকে অব্যাহতির আবেদন করেন তাঁর পক্ষের আইনজীবী। শুনানি শেষে আদালত এ নির্দেশ দেন। শারীরিক পরীক্ষার জন্য মেডিকেল বোর্ড গঠন করে কারা কর্তৃপক্ষ আদালতে প্রতিবেদন দাখিল করলে আদালত পরবর্তী আদেশ দেবেন।
আদালত সূত্র জানায়, বাবরের আবেদনের শুনানির জন্য আজ এ মামলায় সাক্ষ্য নেওয়া হয়নি। আদালত আগামী ১৮ ও ১৯ নভেম্বর পরবর্তী সাক্ষ্যগ্রহণের তারিখ ধার্য করেছেন।
এর আগে মামলার অন্যতম আসামি সিলেট সিটি করপোরেশনের সাময়িক বরখাস্ত হওয়া মেয়র আসামি আরিফুল হক চৌধুরী শারীরিক অসুস্থতার কারণে আদালতের নির্দেশে ব্যক্তিগত হাজিরা থেকে অব্যাহতি নিয়েছেন। তিনি এখন কারা হেফাজতে ঢাকায় চিকিৎসাধীন।
২০০৫ সালের ২৭ জানুয়ারি হবিগঞ্জের বৈদ্যেরবাজারে জনসভায় গ্রেনেড হামলায় শাহ এ এম এস কিবরিয়াসহ পাঁচজন নিহত হন। এ ঘটনায় হবিগঞ্জ জেলা আওয়ামী লীগের সাধারণ সম্পাদক ও বর্তমান সাংসদ আবদুল মজিদ খান বাদী হয়ে হত্যা ও বিস্ফোরক দ্রব্য নিয়ন্ত্রণ আইনে হবিগঞ্জ থানায় দুটি মামলা করেন। দীর্ঘ ১০ বছর পর সিলেটের দ্রুত বিচার ট্রাইব্যুনালে গত ১৩ সেপ্টেম্বর অভিযোগ গঠনের মাধ্যমে হত্যা মামলাটির বিচার-প্রক্রিয়া শুরু হয়েছে।
