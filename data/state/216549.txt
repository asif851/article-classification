
সারা দেশে জামায়াতে ইসলামীর ডাকা ৪৮ ঘণ্টার হরতাল কর্মসূচি চলছে। সকাল সাড়ে আটটায় এ প্রতিবেদন লেখা পর্যন্ত রাজধানীসহ দেশের কোথাও বড় ধরনের কোনো অপ্রীতিকর ঘটনার খবর পাওয়া যায়নি।দুই দিনের বিরতির পর আজ রোববার ভোর ছয়টা থেকে শুরু হয়ে আগামী মঙ্গলবার ভোর ছয়টা পর্যন্ত এই হরতাল চলবে।একাত্তরের মানবতাবিরোধী অপরাধের দায়ে দলের আমির মতিউর রহমান নিজামীর বিরুদ্ধে আন্তর্জাতিক অপরাধ ট্রাইব্যুনাল গত বুধবার মৃত্যুদণ্ডের রায় দেন। এই রায়ের প্রতিবাদে বৃহস্পতি, রবি ও সোমবার ৭২ ঘণ্টার হরতাল দেয় জামায়াত।প্রথম দফায় বৃহস্পতিবার ভোর ছয়টা থেকে শুক্রবার ভোর ছয়টা পর্যন্ত ২৪ ঘণ্টার হরতাল ছিল। ওই দিনের হরতাল ছিল ঢিলেঢালা।আজ ভোর ছয়টা থেকে দ্বিতীয় দফার হরতালের কর্মসূচি শুরু হলো। আজ সকাল সাড়ে আটটা পর্যন্ত দেশের কোথাও বড় ধরনের অপ্রীতিকর ঘটনার খবর পাওয়া যায়নি।রাজধানীতে হরতালে জনজীবন স্বাভাবিক রয়েছে। সকাল থেকেই সড়কে যাত্রীবাহী বাস, সিএনজিচালিত অটোরিকশা, রিকশাসহ অন্যান্য যানবাহন চলছে। সময়ের সঙ্গে সঙ্গে যানবাহনের সংখ্যা বাড়ছে। তবে ব্যক্তিগত গাড়ির সংখ্যা কম।জামায়াতের ডাকা হরতালকে কেন্দ্র করে গতকাল সন্ধ্যায় রাজধানী ঢাকাসহ কয়েকটি জেলা শহরে বাংলাদেশ বর্ডার গার্ড (বিজিবি) মোতায়েন করা হয়েছে। এর পাশাপাশি রাজধানীর বিভিন্ন স্থানে আইনশৃঙ্খলা রক্ষাকারী বাহিনীর সদস্যদের সতর্ক অবস্থায় রাখা হয়েছে।
