
শান্তিপূর্ণ সংলাপের মাধ্যমে মতপার্থক্য দূর করার জন্য বাংলাদেশের রাজনৈতিক দলগুলোর প্রতি আহ্বান জানিয়েছে কমনওয়েলথ। কমনওয়েলথ এ ক্ষেত্রে প্রয়োজনীয় সব ধরনের সহায়তার আশ্বাস দিয়েছে।
গতকাল সোমবার রাতে লন্ডনে কমনওয়েলথ সংস্থার সদর দপ্তরে প্রকাশিত এক বিবৃতিতে মহাসচিবের মুখপাত্র রিচার্ড উকু এ কথা জানান। ওই বিবৃতিতে তিনি বলেন, সব দলের অংশগ্রহণে সুষ্ঠু নির্বাচনের জন্য প্রয়োজনীয় সব ধরনের সংলাপে সহায়তা করতে কমনওয়েলথ প্রস্তুত আছে। 
বিবৃতিতে আরও জানানো হয়, ৫ জানুয়ারি অনুষ্ঠিত নির্বাচনের পর থেকে বাংলাদেশের পরিস্থিতি কমনওয়েলথ পর্যবেক্ষণ করছে। বাংলাদেশের নির্বাচন কমিশনকে কার্যকর ও শক্তিশালী করার জন্য কমনওয়েলথ একই সঙ্গে প্রয়োজনীয় সব সহায়তা দেবে বলেও বিবৃতিতে জানানো হয়।
নির্বাচনকে কেন্দ্র করে বাংলাদেশে সংখ্যালঘু সম্প্রদায়ের ওপর হামলার ঘটনায় নিন্দা জানিয়ে বিবৃতিতে বলা হয়, এসব হামলা পুরোপুরি বন্ধ হওয়া প্রয়োজন। তবে, একই সঙ্গে এ ধরনের হামলার ঘটনা কমে আসাকে উত্সাহব্যঞ্জক বলেও জানানো হয়।
