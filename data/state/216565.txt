
জাতীয় সংসদে বিদ্যুতের দাম বাড়ানোর পক্ষে অবস্থান নিলেন প্রধানমন্ত্রী শেখ হাসিনা। আজ বুধবার সংসদ অধিবেশনে প্রধানমন্ত্রীর জন্য নির্ধারিত প্রশ্নোত্তর পর্বে সম্পূরক প্রশ্নের জবাবে তিনি বিদ্যুতের দাম বাড়ানোর কথা বলে বিদ্যুত্ ব্যবহারে সবাইকে সাশ্রয়ী হওয়ার পরামর্শ দিয়েছেন।স্বতন্ত্র সাংসদ রুস্তম আলী ফারাজীর সম্পূরক প্রশ্নের জবাবে শেখ হাসিনা বলেন, ‘আমাদের আশপাশের দেশে বা অন্যান্য দেশে দেখেন, কত টাকায় বিদ্যুত্ কেনে? ব্যবহার করবেন আর দাম দেবেন না?’ প্রধানমন্ত্রী আরও বলেন, দাম বাড়ছে বললে তো চলবে না, উত্পাদন খরচ তো দিতে হবে। ব্যবহারে সাশ্রয়ী হলে দাম বাড়ালেও অসুবিধা হবে না।সরকারের ২৪ হাজার মেগাওয়াট বিদ্যুত্ উত্পাদনের লক্ষ্যমাত্রার কথা উল্লেখ করে শেখ হাসিনা বলেন, উত্পাদন বাড়ালেই চলবে না। সঞ্চালন লাইন এবং উপকেন্দ্র তৈরি করতে হবে। আরেক সম্পূরক প্রশ্নের জবাবে গাজী গোলাম দস্তগীর জানতে চান, ব্যাংক ঋণের সুদের হার কমানো হবে কি না। জবাবে প্রধানমন্ত্রী বলেন, সরকার ইতিমধ্যেই ব্যাংকিং ব্যবস্থায় সুদের হারের ব্যাপ্তি যৌক্তিক পর্যায়ে নামিয়ে আনার পদক্ষেপ নিয়েছে।প্রধানমন্ত্রী বলেন, দেখা গেল, কেউ ঋণ নিল শিল্পের জন্য। কিন্তু সে ঋণ নিয়ে বিদেশ ঘুরে এল বা বাড়ি তুলে ফেলল। শিল্পের জন্য ঋণ নিলে যেন শিল্পের কাজেই ব্যবহার করা হয়, সেদিকে খেয়াল রাখতে হবে।
