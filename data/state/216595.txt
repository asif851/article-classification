
এসএসসি পরীক্ষায় ভুয়া প্রশ্নপত্র চক্রের সঙ্গে জড়িত সন্দেহে আরও আটজনকে গ্রেপ্তার করেছে পুলিশের গোয়েন্দা শাখা (ডিবি)। তাঁদের মধ্যে একজন কমলাপুর শের-ই-বাংলা রেলওয়ে উচ্চবিদ্যালয়ের শিক্ষক বলে পুলিশ জানিয়েছে।
আজ বৃহস্পতিবার দুপুরে রাজধানীর মিন্টো রোডে ঢাকা মহানগর পুলিশের (ডিএমপি) মিডিয়া সেন্টারে এক সংবাদ ব্রিফিংয়ে এ কথা জানান ডিবির (দক্ষিণ) যুগ্ম কমিশনার আবদুল বাতেন।
ডিবি কর্মকর্তা আবদুল বাতেন জানান, গ্রেপ্তার ব্যক্তিরা হলেন মো. লিটন মিয়া, রমন হোসেন ওরফে মাহির, তারিকুজ্জামান হিমেল ওরফে আবির, আরিফুল ইসলাম ওরফে আরিফ, অন্তর, রাজীব আলী, জহিরুল ইসলাম ওরফে শুভ ও শিক্ষক রফিকুল ইসলাম।  তাঁদের ঢাকা, চাঁপাইনবাবগঞ্জ, ময়মনসিংহ, জামালপুর ও কুষ্টিয়া থেকে গ্রেপ্তার করা হয়।
 
