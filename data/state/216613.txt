
পিরোজপুরে মাদক কেনা-বেচার দায়ে মিরাজ শেখ (২৫) নামের এক মাদক ব্যবসায়ীকে সাত বছরের কারাদণ্ড দেওয়া হয়েছে। একই সঙ্গে তাঁকে ২০ হাজার টাকা জরিমানা, অনাদায়ে ছয় মাসে কারাদণ্ড দেওয়া হয়।
আজ বুধবার বিকেলে পিরোজপুরের জেলা ও দায়রা জজ মো. গোলাম কিবরিয়া এ রায় ঘোষণা করেন।
মিরাজ শেখের বাড়ি পিরোজপুর সদর উপজেলার ঝাটকাঠি গ্রামে। রায় ঘোষণার সময় তিনি আদালতে উপস্থিত ছিলেন।
মামলার সংক্ষিপ্ত বিবরণ ও আদালত সূত্রে জানা গেছে, ২০১৫ সালের ১৩ এপ্রিল বিকেলে ২৫০টি ইয়াবাসহ মিরাজকে আটক করে র‌্যাপিড অ্যাকশন ব্যাটালিয়ন (র‌্যাব-৮)। এ ঘটনায় র‌্যাব-৮-এর উপসহকারী পরিচালক (ডিএডি) ইসলাম উদ্দিন বাদী হয়ে তাঁর বিরুদ্ধে স্থানীয় থানায় মাদকদ্রব্য নিয়ন্ত্রণ আইনে মামলা করেন। ওই বছরের ২৮ এপ্রিল পুলিশ তাঁর বিরুদ্ধে আদালতে অভিযোগপত্র দেয়।
এই আদালতের সরকারি কৌঁসুলি (পিপি) খান মো. আলাউদ্দিন প্রথম আলোকে বলেন, মিরাজ শেখের বিরুদ্ধে মাদক ব্যবসায় জড়িত থাকার অভিযোগ প্রমাণিত হওয়ায় বিচারক সাজা দিয়েছেন।
