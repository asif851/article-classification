
রাজধানীর তেজগাঁও শিল্পাঞ্চলের নাবিস্কো মোড়ে ঝটিকা মিছিল করেছেন জামায়াত-শিবিরের কর্মীরা। আজ বুধবার সকাল আটটার দিকে মিছিলটি বের হয়। মিছিলকারীরা গাড়ি ভাঙচুরের চেষ্টা চালান। ফাঁকা গুলি ছুড়ে মিছিলকারীদের ছত্রভঙ্গ করে দেয় পুলিশ।
পুলিশ ও প্রত্যক্ষদর্শীরা জানান, সারা দেশে আজ বিক্ষোভ কর্মসূচি দিয়েছিল জামায়াতে ইসলামী। এই কর্মসূচির অংশ হিসেবে নাবিস্কো মোড়ে মিছিলটি বের হয়।
সকাল আটটার দিকে মোটরসাইকেল ও ব্যানার নিয়ে ২০-২৫ জন যুবক হঠাত্ করে একটি মিছিলটি বের করেন। তাঁরা রাস্তায় নেমে গাড়ি ভাঙচুরের চেষ্টা চালান। এ সময় পুলিশ তাঁদের ধাওয়া করে। তাঁদের ছত্রভঙ্গ করতে ফাঁকা গুলি ছোড়ে পুলিশ। পুলিশের ধাওয়ায় মিছিলকারীরা ঘটনাস্থলে একটি মোটরসাইকেল রেখেই পালিয়ে যান। মোটরসাইকেলটি তেজগাঁও শিল্পাঞ্চল থানায় নিয়ে গেছে পুলিশ।
পুলিশের তেজগাঁও বিভাগের উপকমিশনার বিপ্লব কুমার সরকার ঘটনার সত্যতা নিশ্চিত করেছেন। এ ঘটনায় কাউকে গ্রেপ্তার করতে পারেনি পুলিশ।
ভারতকে ‘একতরফা ও অন্যায্য’ বিদ্যুতের করিডর দেওয়া এবং তিস্তাসহ আন্তর্জাতিক নদীগুলোর পানির ন্যায্য হিস্যা আদায়ে সরকারের ব্যর্থতার প্রতিবাদে সারা দেশে আজ বিক্ষোভ কর্মসূচি দেয় জামায়াত।
গত রোববার এক বিবৃতিতে এ কর্মসূচির ঘোষণা দেন দলটির ভারপ্রাপ্ত সেক্রেটারি জেনারেল শফিকুর রহমান।
 
