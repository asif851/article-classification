
হরতাল আর অবরোধে ঢাকার সাভার, ধামরাইসহ মানিকগঞ্জের সাত উপজেলায় ১৫ দিন ধরে আন্তজেলা ডাক যোগাযোগ বন্ধ রয়েছে। এর ফলে ব্যাংকসহ সরকারি দপ্তরের কার্যক্রম ব্যাহত হচ্ছে। দুর্ভোগে পড়েছেন নাগরিকেরা।ঢাকার সাভারের বিনোদবাইদ এলাকার ফৌজিয়া জেসমিন সম্প্রতি রাজশাহী শহরে তাঁর এক টুকরো জমি বিক্রি করেন। নিরাপত্তার জন্য নগদ টাকার পরিবর্তে তিনি ক্রেতার কাছ থেকে চেক গ্রহণ করেন। অগ্রণী ব্যাংক সাভার শাখায় তাঁর নিজ হিসাবে ওই চেক জমা করে গত ২২ দিনেও তিনি টাকা হাতে পাননি।অগ্রণী ব্যাংক সাভার শাখার একাধিক কর্মকর্তা জানান, ফৌজিয়া জেসমিন গত ১৩ জানুয়ারি তাঁর হিসাবে অগ্রণী ব্যাংক রাজশাহীর লক্ষ্মীপুর শাখার ১৫ লাখ টাকার একটি চেক জমা করেন। নিয়ম অনুযায়ী ক্যাশ করতে অ্যাডভাইসের জন্য ওই চেকটি ডাকযোগে লক্ষ্মীপুর শাখায় পাঠানো হয়। কিন্তু ডাক যোগাযোগ বন্ধ থাকায় গতকাল বৃহস্পতিবার পর্যন্তও অ্যাডভাইস এসে পৌঁছায়নি। এ কারণে তাঁকে টাকা দেওয়া সম্ভব হচ্ছে না।জনতা ব্যাংক সাভার করপোরেট শাখার সহকারী ব্যবস্থাপক মো. হানিফ জানান, নাজমা আক্তার নামে তাঁর ব্যাংকের একজন আমানতকারী গত ১ জানুয়ারি তাঁর হিসাবে একই ব্যাংকের সিরাজগঞ্জ করপোরেট শাখার এক লাখ টাকার একটি চেক জমা করেন। অ্যাডভাইসের জন্য চেকটি ওই দিনই ডাকযোগে সিরাজগঞ্জে পাঠানো হয়। কিন্তু অ্যাডভাইস পাওয়া যায় ২১ দিন পর গত ২২ জানুয়ারি। এ কারণে টাকা পেতে তাঁকে ভোগান্তির শিকার হতে হয়।অগ্রণী ব্যাংক সাভার শাখার ব্যবস্থাপক মজিবর রহমান বলেন, শুধু ফৌজিয়াই নন, ডাক বন্ধ থাকায় তাঁর মতো আরও অনেকেই একই রকম ভোগান্তির শিকার হচ্ছেন। এ ছাড়া ব্যাংকের স্বাভাবিক কার্যক্রমও বিঘ্নিত হচ্ছে।ডাক বিভাগের সাভার ও মানিকগঞ্জ উপবিভাগের পরিদর্শকদের কার্যালয় সূত্রে জানা গেছে, সাভার, ধামরাইসহ মানিকগঞ্জের সাতটি উপজেলায় একটি জেলা ও আটটি উপজেলা ডাকঘর রয়েছে। জেলা ও উপজেলা ডাকঘরের অধীনে রয়েছে ১১টি সাব ও ১১৩টি শাখা ডাকঘর। এসব ডাকঘরের মাধ্যমে জেলা ও উপজেলার ভেতরে ডাকযোগাযোগ চালু থাকলেও আন্তজেলা ডাক যোগাযোগ বন্ধ রয়েছে।সাভার উপবিভাগের পরিদর্শক আজাহারুল আলম বলেন, সাপ্তাহিক ছুটি আর সরকারি বন্ধের দিন ছাড়া প্রতিদিন ঢাকা জিপিও থেকে একটি মাইক্রোবাসে করে দেশের বিভিন্ন অঞ্চল থেকে আসা চিঠিপত্র ও প্রয়োজনীয় দ্রব্যাদি মানিকগঞ্জ জেলা ডাকঘরসহ সাভার ও ধামরাই উপজেলা ডাকঘরে পৌঁছে দেওয়া হয়। ফেরার পথে ওই মাইক্রোবাসযোগেই এসব অঞ্চলের চিঠিপত্র ও দ্রব্যাদি ঢাকায় পাঠানো হয়। কিন্তু হরতাল-অবরোধের কারণে নিরাপত্তার অভাবে ঢাকা থেকে ডাকের গাড়ি না ছাড়ায় এসব অঞ্চলের ডাকঘরগুলোতে চিঠিপত্র ও প্রয়োজনীয় দ্রব্যাদি আসা বন্ধ রয়েছে।সাভার উপজেলা ডাকঘরের ভারপ্রাপ্ত পোস্টমাস্টার কল্যাণী রানী সাহা বলেন, গত ১৫ দিনে মাত্র এক দিন তিনি ডাক পেয়েছেন। এরপর সাত দিন ধরে কোনো ডাক পাচ্ছেন না। ফলে গ্রাহকদের চিঠিপত্রসহ নানা দ্রব্য তাঁর কার্যালয়েই জমা পড়ে আছে।মানিকগঞ্জ উপবিভাগের পরিদর্শক আবদুর রহিম বলেন, হরতাল আর অবরোধের কারণে ডাকযোগাযোগব্যবস্থা ভেঙে পড়েছে। জেলার ভেতরে ডাকযোগাযোগ চালু থাকলেও জেলার বাইরে কোনো ডাক পাঠানো সম্ভব হচ্ছে না। অন্য জেলা থেকেও কোনো সামগ্রী মানিকগঞ্জে আসছে না।
