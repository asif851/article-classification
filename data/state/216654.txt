
প্রধানমন্ত্রী শেখ হাসিনা বলেছেন, বিএনপির চেয়ারপারসন খালেদা জিয়া আন্দোলনের নামে সাধারণ মানুষকে হত্যা করছেন। তিনি মানুষের রক্ত নিয়ে ছিনিমিনি খেলছেন। এটা কোনোভাবেই বরদাশত করা হবে না। তাঁর কর্মকাণ্ডের শাস্তি তাঁকে পেতেই হবে।আজ শনিবার বিকেলে রাজধানীর সোহরাওয়ার্দী উদ্যানে বঙ্গবন্ধু শেখ মুজিবুর রহমানের ৭ ই মার্চের ঐতিহাসিক ভাষণ উপলক্ষে আয়োজিত জনসভায় প্রধানমন্ত্রী এসব কথা বলেন।খালেদা জিয়ার উদ্দেশে প্রধানমন্ত্রী আরও বলেন, ‘আপনি দুর্নীতি করেছেন। তাই মামলা হয়েছে। আত্মবিশ্বাস থাকলে মামলা মোকাবিলা করেন। ’ তিনি বলেন, ‘উনার অবস্থা চোরের মন পুলিশ পুলিশ। আর এ কারণে তিনি আদালতে যান না। বিভিন্ন অজুহাত খোঁজেন। ঘরে বসে আন্দোলন করছেন। আন্দোলনের নামে নিজেই নিজেকে অবরুদ্ধ করে রাখছেন। ’
বিএনপির আন্দোলনে দেশের মানুষের সাড়া নেই উল্লেখ করে প্রধানমন্ত্রী বলেন, বিএনপির নেত্রী অফিসে বসে আছেন। অফিসে বসে বিপ্লব করছেন। হরতাল-অবরোধ ডাকছেন। তাঁর এই আন্দোলনে কেউ সাড়া দিচ্ছে না।স্বাধীনতাযুদ্ধে পরাজিত শক্তির দোসররা আজকে মানুষের ওপর হামলা করে যাচ্ছে মন্তব্য করে শেখ হাসিনা বলেন, কোনো জঙ্গিবাদের স্থান এ দেশে নেই। কেউ এ ধরনের কর্মকাণ্ড করলে তার শাস্তি পেতে হবে।প্রধানমন্ত্রী বলেন, বিএনপির নেত্রীর অনেক আশা ছিল, বিদেশ থেকে কেউ এসে তাঁকে ক্ষমতায় বসাবেন। কিন্তু কেউ আসেননি। উল্টো তাঁরা (বিদেশিরা) তাঁর (খালেদা জিয়া) মানুষ খুন বন্ধ করতে বলেছেন। জঙ্গি কর্মকাণ্ড বন্ধ করতে বলেছেন।জঙ্গিদের বিরুদ্ধে রুখে দাঁড়ানোর আহ্বান জানিয়ে প্রধানমন্ত্রী বলেন, বাংলার মাটিতে জঙ্গি নেত্রীর স্থান নেই।বঙ্গবন্ধুর ৭ ই মার্চের ভাষণ সম্পর্কে প্রধানমন্ত্রী বলেন, বঙ্গবন্ধুর ৭ ই মার্চের ভাষণের পর দেশের আপামর জনসাধারণ স্বাধীনতাযুদ্ধে ঝাঁপিয়ে পড়েছিলেন। দীর্ঘ নয় মাস পাকিস্তান ও তাদের দোসরদের বিরুদ্ধে যুদ্ধ করে দেশের স্বাধীনতা অর্জন করেছিলেন।
