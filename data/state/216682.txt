
নাটোরের সিংড়া উপজেলা স্বাস্থ্য কমপ্লেক্সে সাইফুল হক নামের এক চিকিৎসা কর্মকর্তাকে (এমও) রোগীর সঙ্গে আসা এক স্বজন মারধর করেছেন বলে অভিযোগ পাওয়া গেছে। রোববার দুপুরে এ ঘটনা ঘটে। 
উপজেলা স্বাস্থ্য কমপ্লেক্স সূত্রে জানা গেছে, রোববার দুপুরে চিকিৎসক সাইফুল হক জরুরি বিভাগে নিজের কক্ষে বসে রোগী দেখছিলেন। এ সময় সিংড়া শহরের পূর্ব দমদমা মহল্লার আতাউর রহমান (৩৫) নামের এক রোগী আসেন। একটি মারামারির ঘটনায় আহত হয়ে তিনি চিকিৎসার জন্য হাসপাতালে আসেন। তাঁকে চিকিৎসা দেওয়া হচ্ছিল। রোগীর ভিড় থাকায় আতাউরের সঙ্গে আসা তাঁর ভাই আহাদুর রহমানকে ওই কক্ষ থেকে বাইরে যেতে বলা হয়। এতে তিনি ক্ষিপ্ত হন। কথা-কাটাকাটির একপর্যায়ে আহাদুর চিকিৎসক সাইফুলকে মারধর করেন।
উপজেলা স্বাস্থ্য ও পরিবারকল্যাণ কর্মকর্তা আমিনুল হক রোববার বিকেলে প্রথম আলোকে বলেন, ‘হাসপাতালে চিকিৎসকের সংখ্যা কম, তারপরও যথেষ্টসংখ্যক রোগীর সেবা দেওয়া হচ্ছে। এ অবস্থায় চিকিৎসককে মারধরের ঘটনা ঘটেছে। আমরা মর্মাহত। এ ব্যাপারে থানায় মামলা করার প্রস্তুতি চলছে।’
সাইফুল হক বলেন, ‘আতাউর রহমানকে চিকিৎসা দেওয়া শেষে ওষুধ আনার কথা বলে অন্য রোগীদের চিকিৎসা দেওয়া হচ্ছিল। হঠাৎ তাঁর ভাইয়ের নেতৃত্বে ছয় থেকে সাতজন এসে আমাকে মারধর করে।’
সিংড়া থানার ভারপ্রাপ্ত কর্মকর্তা (ওসি) মনিরুল ইসলাম বলেন, ঘটনাস্থলে পুলিশ পাঠানো হয়েছে। অভিযোগ পেলে ব্যবস্থা নেওয়া হবে।
