
মুন্সিগঞ্জ সদর উপজেলার মহাকালী ইউনিয়নের বাগেশ্বর সরকারি প্রাথমিক বিদ্যালয়ে পড়া না পারায় প্রধান শিক্ষকের বেদম পিটুনিতে ১৫ শিক্ষার্থী আহত হয়েছে। গতকাল বুধবার দুপুর ১২টার দিকে এ ঘটনা ঘটে।অভিভাবকদের সূত্রে জানা যায়, প্রধান শিক্ষক এস আলম সাইফুল্লাহ গত সপ্তাহে পঞ্চম শ্রেণির ছাত্রছাত্রীদের ক্লাস নেন। সেদিন তিনি পরের ক্লাসের জন্য ছাত্রছাত্রীদের একটি ইংরেজি অনুচ্ছেদ মুখস্থ করে আসতে বলেন। গতকাল প্রধান শিক্ষক আবার ক্লাস নিতে এসে শিক্ষার্থীদের ওই পড়া ধরেন। পড়া না পারা ছাত্রছাত্রীদের তিনি বেধড়ক বেত্রাঘাত করেন। এতে মিজান, সিয়াম, সালাম, ইব্রাহিম, তানিয়াসহ ১৫ শিক্ষার্থী আহত হয়। পরে স্থানীয় লোকজনের সহায়তায় আহত শিক্ষার্থীদের মুন্সিগঞ্জ জেনারেল হাসপাতালে নিয়ে চিকিৎসা দেওয়া হয়।প্রধান শিক্ষক এস আলম সাইফুল্লাহ দুঃখ প্রকাশ করে বলেন, ‘শিক্ষার্থীরা যেন পড়াশোনায় মনোযোগ দেয়, এ কারণে তাদের মেরেছি। কিন্তু তারা এতটা আহত হবে—সেটা আমি বুঝতে পারিনি। এটা আমার অন্যায় হয়েছে।’সদর উপজেলা নির্বাহী কর্মকর্তা (ইউএনও) শারাবান তাহুরা বলেন, ‘স্কুলের ছাত্রছাত্রীদের মারধরের কথা শুনেছি। বিষয়টি তদন্ত করে ব্যবস্থা নেওয়া হবে।’
