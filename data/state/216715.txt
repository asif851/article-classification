
ইসলামিক ফাউন্ডেশনের মহাপরিচালক সামীম মোহাম্মদ আফজাল দাবি করেছেন, পণ্যের হালাল সনদ দেওয়ার একমাত্র স্বীকৃত প্রতিষ্ঠান ইসলামিক ফাউন্ডেশন। বিধিবিধান মেনেই তাঁরা পণ্যের হালাল সনদ দিচ্ছেন।রাজধানীতে জাতীয় মসজিদ বায়তুল মোকাররমসংলগ্ন ইসলামিক ফাউন্ডেশনের সভাকক্ষে গতকাল রোববার আয়োজিত সংবাদ সম্মেলনে মহাপরিচালক এ দাবি করেন। এ সময় আরও বক্তব্য দেন ধর্মমন্ত্রী মতিউর রহমান, ধর্মবিষয়ক মন্ত্রণালয়ের সচিব চৌধুরী মো. বাবুল হাসান।সম্প্রতি ইসলামিক ফাউন্ডেশনের দেওয়া হালাল সনদ নিয়ে একটি পণ্যের বিজ্ঞাপন প্রচার করা হয়। এ নিয়ে বিভিন্ন আলোচনা চলছে।লিখিত বক্তব্যে ইসলামিক ফাউন্ডেশনের মহাপরিচালক দাবি করেন, হালাল আইন ও নীতিমালা চূড়ান্ত না হওয়া পর্যন্ত ইসলামিক ফাউন্ডেশন যে সনদ ও লোগো দিচ্ছে, তাতে দেশের প্রচলিত আইন ও বিধিবিধানের কোনো ব্যত্যয় ঘটেনি।
