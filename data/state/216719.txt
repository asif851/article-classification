
ইতালির নাগরিক সিজার তাবেলাকে হত্যা করতে টাকা দিয়ে খুনি ভাড়া করেছিলেন এম এ মতিন। রিমান্ডে থাকা মতিনকে জিজ্ঞাসাবাদে ঢাকা মহানগর পুলিশের (ডিএমপি) গোয়েন্দা বিভাগ (ডিবি) এ তথ্য পেয়েছে বলে জানিয়েছে।এদিকে আইএস (ইসলামিক স্টেট) নামে টুইট ও ব্লগে সিজার হত্যার দায় স্বীকার করার অভিযোগে গ্রেপ্তার হওয়া দুই ব্যক্তিকে কারাগারে পাঠানো হয়েছে।সিজার তাবেলা হত্যা মামলায় গত বুধবার মধ্যরাতে যশোরের বেনাপোল থেকে এম এ মতিনকে গ্রেপ্তার করার কথা বলেছে ডিবি। পরদিন বৃহস্পতিবার তাঁকে আট দিনের রিমান্ডে নেওয়া হয়। গতকাল শনিবার রিমান্ডের দ্বিতীয় দিন অতিবাহিত হয়েছে। মতিন ঢাকা মহানগর বিএনপির যুগ্ম আহ্বায়ক ও সাবেক ওয়ার্ড কমিশনার এম এ কাইয়ুমের ছোট ভাই।ডিবির জিজ্ঞাসাবাদে মতিন কী বলেছেন—গতকাল শনিবার জানতে চাইলে ডিএমপি ডিবির যুগ্ম কমিশনার মো. মনিরুল ইসলাম প্রথম আলোকে বলেন, সিজার তাবেলাকে হত্যা করতে তিনি টাকা দিয়ে খুনি ভাড়া করেছেন বলে স্বীকার করেছেন। তবে হত্যার পরিকল্পনাকারী কিংবা এর সঙ্গে কারা জড়িত, সে বিষয়ে মুখ খুলছেন না।সিজার তাবেলা হত্যা মামলায় মতিনসহ এ পর্যন্ত পাঁচজনকে গ্রেপ্তার করা হলো। এঁদের মধ্যে চারজন তামজিদ আহম্মেদ রুবেল, মিনহাজুল আরেফিন রাসেল, শাখাওয়াত হোসেন ওরফে শরিফ ও সর্বশেষ রাসেল চৌধুরী আদালতে স্বীকারোক্তিমূলক জবানবন্দি দিয়েছেন। তাঁরা বর্তমানে কারাগারে আছেন। ২৫ অক্টোবর এই চারজনকে গ্রেপ্তার করে ডিবি।সিজার হত্যার পর এর দায় আইএস স্বীকার করেছে বলে জানায় যুক্তরাষ্ট্রভিত্তিক ওয়েবসাইট সাইট ইন্টেলিজেন্স গ্রুপ। তদন্ত-সংশ্লিষ্ট একটি সূত্র বলেছে, ওই ঘটনায় জড়িত থাকার অভিযোগে মো. আলাউদ্দিন ও মোহাম্মদ নাইম নামের দুই ব্যক্তিতে ডিবি গ্রেপ্তার করেছে। পরে অন্য একটি মামলায় তাঁদের গ্রেপ্তার দেখানো হয়।যুগ্ম কমিশনার মনিরুল ইসলাম প্রথম আলোকে বলেন, গ্রেপ্তারের পর আলাউদ্দিন ও নাইমকে আদালতের মাধ্যমে ঢাকা কেন্দ্রীয় কারাগারে পাঠানো হয়েছে।২৮ সেপ্টেম্বর সন্ধ্যায় গুলশানে গভর্নর হাউসের সীমানাপ্রাচীরের বাইরের ফুটপাতে সিজারকে (৫০) গুলি করে হত্যা করা হয়। দুই তরুণ গুলি চালিয়েছেন বলে প্রত্যক্ষদর্শীরা জানিয়েছেন। অপেক্ষমাণ এক ব্যক্তির মোটরসাইকেলে করে তাঁদের পালাতে দেখেছেন। সিজার নেদারল্যান্ডসভিত্তিক আইসিসিও কো-অপারেশন নামের একটি বেসরকারি প্রতিষ্ঠানের প্রুফ (প্রফিটেবল অপরচুনিটিজ ফর ফুড সিকিউরিটি) কর্মসূচির প্রকল্প ব্যবস্থাপক ছিলেন।
