
ফরিদপুরে স্ত্রী ফরিদা বেগমকে (২৬) হত্যার দায়ে স্বামী মো. শহীদুল ইসলাম ফকিরকে (৩২) যাবজ্জীবন কারাদণ্ড দিয়েছেন আদালত। একই সঙ্গে তাঁকে ১০ হাজার টাকা জরিমানা অনাদায়ে দুই বছরের কারাদণ্ড ভোগ করতে হবে। আজ সোমবার ফরিদপুরের জেলা ও দায়রা জজ মো. জাহিদুল ইসলাম এ রায় দেন।
রায় ঘোষণার সময় শহীদুল আদালতে উপস্থিত ছিলেন। মো. শহীদুল ইসলাম ফকির ফরিদপুর সদর উপজেলার কৃষ্ণনগর ইউনিয়নের শ্যামসুন্দরপুর গ্রামের বাসিন্দা।
আদালতের নথি সূত্রে জানা গেছে, ২০০৯ সালের ২২ ডিসেম্বর রাত আটটার দিকে পারিবারিক কলহের জের ধরে ফরিদা বেগমকে বাড়ির পাশের একটি পেয়ারা গাছে হাত পা বেঁধে ধারালো অস্ত্র দিয়ে গলা কেটে হত্যা করা হয়। পরদিন নিহত ফরিদার ভাই শ্যামসুন্দর গ্রামের মো. শহীদ বাদী হয়ে একটি হত্যা মামলা দায়ের করেন। আসামি করেন ফরিদার স্বামী শহীদুলসহ ওই একই এলাকার মুন্নু খা (৪৬), নিমাই কুমার দত্ত (৩৫) ও সুমন ফকিরকে (২১)।
ফরিদপুর জজ কোর্টের সরকারি কৌঁসুলি খসরুজ্জামান বলেন, বাকি তিনজনের বিরুদ্ধে অভিযোগ প্রমাণিত না হওয়ায় তাঁদের বেকসুর খালাস দেন আদালত।
