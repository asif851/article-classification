
স্থানীয় জীববৈচিত্র্যের সুরক্ষা নিশ্চিত করে গাজীপুরের কালিয়াকৈরে নির্মাণাধীন হাইটেক পার্ককে একটি পূর্ণাঙ্গ তথ্যপ্রযুক্তিকেন্দ্র হিসেবে গড়ে তুলতে সংশ্লিষ্ট কর্তৃপক্ষকে নির্দেশ দিয়েছেন প্রধানমন্ত্রী শেখ হাসিনা।প্রধানমন্ত্রী গতকাল বুধবার রাজধানীর তেজগাঁওয়ে তাঁর কার্যালয়ে হাইটেক পার্ক বোর্ড অব গভর্নরসের প্রথম সভায় সভাপতির বক্তব্যে এ নির্দেশ দেন। খবর বাসসের।শেখ হাসিনা বলেন, তাঁর সরকার ১৯৯৯ সালে বিনিয়োগ বোর্ডের এক সভায় এ হাইটেক পার্ক স্থাপনের সিদ্ধান্ত নেয়। দেশের তথ্যপ্রযুক্তি খাতকে এগিয়ে নেওয়ার পাশাপাশি বৈদেশিক বিনিয়োগ আকর্ষণই ছিল এর মূল লক্ষ্য। তথ্যপ্রযুক্তির অভ্যন্তরীণ চাহিদা মিটিয়ে তা বিদেশে রপ্তানির কেন্দ্রস্থল হিসেবেও কাজ করবে পার্কটি।সভার বিষয়ে প্রধানমন্ত্রীর প্রেসসচিব ইহসানুল করিম সাংবাদিকদের জানান, হাইটেক পার্ক কর্তৃপক্ষের ব্যবস্থাপনা পরিচালক হোসনে আরা বেগম এটি স্থাপনের অগ্রগতির বিষয়ে সভায় একটি পাওয়ার পয়েন্ট প্রেজেন্টেশন উপস্থাপন করেন।হোসনে আরা বৈঠকে জানান, পার্কের তিনতলা প্রশাসনিক ভবন ও কালিয়াকৈরে ৪ দশমিক ২৭ কিলোমিটার অভ্যন্তরীণ রাস্তা ইতিমধ্যে নির্মাণ করা হয়েছে। শেষ হয়েছে বিদ্যুৎ উপকেন্দ্র, ২ দশমিক ৫ কিলোমিটার এইচটি লাইন, ফাইবার অপটিক সংযোগ, টেলিফোন এক্সচেঞ্জ ও দেয়াল নির্মাণ।সভায় প্রধানমন্ত্রী ২০৪১ সাল ­নাগাদ দেশকে উন্নত রাষ্ট্র হিসেবে গড়ে তোলায় সরকারের পরিকল্পনার কথা পুনরুল্লেখ করে বলেন, এই পার্কে বিশ্বমানের বিনিয়োগবান্ধব পরিবেশ ও কর্মসংস্থানের সুযোগ নিশ্চিত করা হবে।২০২১ সালে তথ্যপ্রযুক্তি খাতে ১০ লাখ লোকের কর্মসংস্থান এবং এ খাত থেকে পাঁচ বিলিয়ন ডলারের পণ্য রপ্তানির লক্ষ্যমাত্রা নিয়ে ৩৫৫ একর জমির ওপর পিপিপির ভিত্তিতে নির্মাণ করা হচ্ছে হাইটেক পার্কটি।সভায় জানানো হয়, ঢাকায় জনতা টাওয়ার সফটওয়্যার টেকনোলজি পার্ক ও মহাখালীতে আইটি ভিলেজ, যশোরে সফটওয়্যার টেকনোলজি পার্ক, সিলেটে ইলেকট্রনিক সিটি এবং রাজশাহীতে বরেন্দ্র সিলিকন সিটি স্থাপনের কাজ এগিয়ে চলছে। এ ছাড়া গোপালগঞ্জ, কুমিল্লা, কক্সবাজার, চট্টগ্রাম, সিলেট, খুলনা, বরিশাল, রংপুর, ময়মনসিংহ, ঢাকার কেরানীগঞ্জ, জামালপুর ও নাটোরে আইটি পার্ক প্রতিষ্ঠার কাজ প্রক্রিয়াধীন রয়েছে।সভায় অর্থমন্ত্রী আবুল মাল আবদুল মুহিত; শিল্পমন্ত্রী আমির হোসেন আমু; বাণিজ্যমন্ত্রী তোফায়েল আহমেদ; শিক্ষামন্ত্রী নুরুল ইসলাম নাহিদ; আইনমন্ত্রী আনিসুল হক; স্বরাষ্ট্রমন্ত্রী আসাদুজ্জামান খান কামাল; ভূমিমন্ত্রী শামসুর রহমান; শ্রম ও কর্মসংস্থান প্রতিমন্ত্রী মজিবুল হক চন্নু; তথ্য, যোগাযোগ ও প্রযুক্তি প্রতিমন্ত্রী জুনাইদ আহমেদ পলক; বিনিয়োগ বোর্ডের চেয়ারম্যান সৈয়দ এ সামাদ; বাংলাদেশ ব্যাংকের গভর্নর আতিউর রহমান; প্রধানমন্ত্রীর কার্যালয়ের মুখ্যসচিব আবুল কালাম আজাদসহ সংশ্লিষ্ট মন্ত্রণালয়ের সচিবেরা উপস্থিত ছিলেন।
