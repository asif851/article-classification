
ভুয়া জামানতের মাধ্যমে পিপলস লিজিং অ্যান্ড ফাইন্যান্সিয়াল সার্ভিসেস লিমিটেড থেকে প্রায় দেড় শ কোটি টাকা আত্মসাতের অভিযোগে করা মামলায় দুজনকে গ্রেপ্তার করেছে দুর্নীতি দমন কমিশন (দুদক)।গতকাল রোববার বিকেলে রাজধানীতে অভিযান চালিয়ে তাঁদের গ্রেপ্তার করেন দুদকের উপপরিচালক এস এম রফিকুল ইসলাম। দুদকের জনসংযোগ বিভাগ প্রথম আলোকে এ তথ্য নিশ্চিত করেছে।গ্রেপ্তারকৃতরা হলেন পিপলস লিজিং অ্যান্ড ফাইন্যান্সিয়াল সার্ভিসেস লিমিটেডের সাবেক পরিচালক খবির উদ্দিন মিঞা ও মেসার্স নাহার ইন্টারন্যাশনালের মালিক মোহাম্মদ সোলায়মান রুবেল।এর আগে গতকাল দুপুরে রাজধানীর পল্টন থানায় দুটি আলাদা মামলা করেন দুদকের ওই উপপরিচালক। মামলায় মোট ১৪ জনকে আসামি করা হয়েছে। এঁদের মধ্যে পিপলস লিজিংয়ের সাবেক ব্যবস্থাপনা পরিচালক দলিল-উল-হক ও উপব্যবস্থাপনা পরিচালক কবির মোস্তাক আহমেদ দুটি মামলাতেই আসামি। মামলার অন্য আসামিরা হলেন পিপলস লিজিংয়ের সাবেক পরিচালক খবির উদ্দিন মিঞার স্ত্রী শিরিন আহমেদ, ছেলে খাইরুল হাসান, তিন মেয়ে শারমিন আহমেদ, তানিয়া আহমেদ ও সোনিয়া আহমেদ, দুই জামাতা আবদুস সোবহান ও আশরাফ খান, শ্যালক আতাউর রহমান, নাহার ইন্টারন্যাশনালের মালিক সোলায়মান রুবেলের বাবা গিয়াস উদ্দিন হাওলাদার এবং পিপলস লিজিংয়ের সাবেক মহাব্যবস্থাপক এ এন এম তারিক চৌধুরী।মামলার এজাহার সূত্রে জানা যায়, পিপলস লিজিংয়ের সাবেক পরিচালক খবির উদ্দিন মিঞাসহ ১১ জনের বিরুদ্ধে জামানত ছাড়াই ৭৩ কোটি ৫০ লাখ ৮৩ হাজার টাকা উত্তোলনপূর্বক আত্মসাতের অভিযোগ আনা হয়েছে। ওই পরিচালক ও তাঁর পরিবারের নয়জন সদস্য ছাড়া প্রতিষ্ঠানটির সাবেক দুই শীর্ষ কর্মকর্তাকে আসামি করা হয়েছে।আরেক মামলায় নাহার ইন্টারন্যাশনালের মালিক সোলায়মান রুবেলের বিরুদ্ধে ভুয়া জামানতের মাধ্যমে ৭২ কোটি ৯৭ লাখ ৪০ হাজার টাকা আত্মসাতের অভিযোগ আনা হয়েছে। প্রতিষ্ঠানটির তিন কর্মকর্তার যোগসাজশে ওই আত্মসাতের ঘটনা ঘটে বলে এজাহারে বলা হয়। কর্মকর্তাদের পাশাপাশি সোলায়মান রুবেলের বাবাও এ মামলায় আসামি।
