
মৌলভীবাজারের কুলাউড়া উপজেলায় এক শিশুকে (১৩) ধর্ষণের অভিযোগে কামাল আহমদ আশিক (৬০) নামের এক কথিত কবিরাজকে গ্রেপ্তার করেছে পুলিশ। গতকাল শনিবার রাতে শ্রীমঙ্গলের শাপলাবাগ এলাকা থেকে তাঁকে গ্রেপ্তার করা হয়।
পুলিশ ও মামলার এজাহার সূত্রে জানা গেছে, শিশুটির বাড়ি উপজেলার একটি চা-বাগানে। শিশুটি কিছুদিন ধরে অসুস্থ ছিল। ৫ জুলাই শিশুটির মামা পঞ্চম বাউরির (৪৫) যোগসাজশে চিকিৎসার নামে কথিত কবিরাজ শিশুটিকে ধর্ষণ করেন। পরে পার্শ্ববর্তী ঝোপে তাকে ফেলে রেখে পালিয়ে যান। পরদিন শিশুটিকে উদ্ধার করে মৌলভীবাজারের ২৫০ শয্যার হাসপাতালে ভর্তি করেন স্বজনেরা। শিশুটির বাবা (৪০) বাদী হয়ে ১১ জুলাই কুলাউড়া থানায় মামলা করেন।
কুলাউড়া থানার উপপরিদর্শক (এসআই) জহিরুল ইসলাম তালুকদার বলেন, ডাক্তারি পরীক্ষা-নিরীক্ষায় শিশুটিকে ধর্ষণের আলামত পাওয়া গেছে। প্রাথমিক জিজ্ঞাসাবাদে গ্রেপ্তার হওয়া কামাল ধর্ষণের কথা স্বীকার করেছেন। তাঁকে মৌলভীবাজার আদালতে পাঠানো হবে।
