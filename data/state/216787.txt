
চট্টগ্রামের লালখান বাজারে জামেয়াতুল উলুম আল ইসলামিয়া মাদ্রাসায় বোমা বিস্ফোরণের ঘটনায় আরও একজনকে আটক করা হয়েছে। তাঁর নাম সরাফত ইসলাম। আজ বৃহস্পতিবার সকালে সীতাকুণ্ডের সিটিগেট এলাকা থেকে তাঁকে হাটহাজারী থানার পুলিশ আটক করে। তাঁর শরীরে ক্ষতের চিহ্ন রয়েছে।হাটহাজারী থানার ভারপ্রাপ্ত কর্মকর্তা (ওসি) এ কে এম লিয়াকত আলী আটকের বিষয়টি নিশ্চিত করে প্রথম আলো ডটকমকে বলেন, মাদ্রাসায় বোমা বিস্ফোরণের পর অনেকে পালিয়ে গেছে। সম্ভবত সরাফতও পালিয়ে গিয়ে থাকতে পারেন। কেননা তাঁর শরীরে ক্ষত রয়েছে। আর এই ক্ষত বিস্ফোরণের ফলেই সৃষ্ট হয়েছে বলে ধারণা করা হচ্ছে।মহানগর পুলিশের অতিরিক্ত কমিশনার বনোজ কুমার মজুমদার জানান, সরাফতকে জিজ্ঞাসাবাদ করা হচ্ছে।গত সোমবারের এই বোমা বিস্ফোরণের ঘটনার পর ওই দিন সন্ধ্যা থেকে পলাতক রয়েছেন মাদ্রাসার পরিচালক ও অধ্যক্ষ মুফতি ইজাহারুল ইসলাম। এরপর এ ঘটনায় বিস্ফোরক দ্রব্য নিয়ন্ত্রণ আইনে একটি ও অ্যাসিড অপরাধ নিয়ন্ত্রণ আইনে একটি মামলা করা হয়। বিস্ফোরণে মাদ্রাসার আহত দুই ছাত্রের মৃত্যুর ঘটনায় একটি হত্যা মামলা করা হয়েছে।
প্রথম দুই মামলায় ইজাহারুলপুত্র হারুন বিন ইজাহারকে ১০ দিনের রিমান্ডে ও দ্বিতীয় মামলায় গ্রেপ্তার ছয় আসামিকে বিভিন্ন মেয়াদে রিমান্ডে নিয়েছে পুলিশ।
