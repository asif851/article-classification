
বিভিন্ন দাবিতে একের পর এক কর্মসূচি নিয়ে মাঠে নামছে শিক্ষক সংগঠনগুলো। স্বতন্ত্র ইবতেদায়ি মাদ্রাসাশিক্ষকদের আমরণ অনশন চলার পাশাপাশি শিক্ষাব্যবস্থা জাতীয়করণের দাবিতে গতকাল বুধবার নতুন করে লাগাতার অবস্থান কর্মসূচি শুরু করেছেন পাঁচটি বেসরকারি শিক্ষক-কর্মচারী সংগঠনের মোর্চা বেসরকারি শিক্ষা জাতীয়করণ লিয়াজোঁ ফোরাম।এমপিওভুক্ত বেসরকারি মাধ্যমিক বিদ্যালয়, কলেজ ও মাদ্রাসার এই শিক্ষকেরা জাতীয় প্রেসক্লাবের সামনে এই কর্মসূচি পালন করছেন। লিয়াজোঁ ফোরামের উপদেষ্টা ও বাংলাদেশ শিক্ষক সমিতির একাংশের সভাপতি নজরুল ইসলাম প্রথম আলোকে বলেন, কেন্দ্রীয় শহীদ মিনারে এই কর্মসূচি হওয়ার কথা ছিল। কিন্তু নিরাপত্তাজনিত কারণ দেখিয়ে পুলিশ সেখানে কর্মসূচি করতে দেয়নি। পরে জাতীয় প্রেসক্লাবের সামনে তাঁরা এই কর্মসূচি শুরু করেছেন। তিনি বলেন, শিক্ষা জাতীয়করণের ঘোষণা দিয়ে তা বাস্তবায়নের উদ্যোগ নিতে হবে। প্রধানমন্ত্রীর পক্ষ থেকে এই ঘোষণা না আসা পর্যন্ত তাঁরা কর্মসূচি চালিয়ে যাবেন।জাতীয় প্রেসক্লাবের মূল ফটকের পূর্ব পাশের রাস্তায় বসে শিক্ষকেরা এই অবস্থান কর্মসূচি পালন করেন। বিভিন্ন এলাকার শিক্ষাপ্রতিষ্ঠানের শিক্ষক-কর্মচারীরা এতে অংশ নিয়েছেন। কর্মসূচিতে অংশ নেওয়া নরসিংদীর মনোহরদীর একটি মাধ্যমিক বিদ্যালয়ের এক শিক্ষক বলেন, দাবি পূরণ না হওয়া পর্যন্ত তাঁরা কর্মসূচি চালিয়ে যাবেন।শিক্ষা জাতীয়করণের লক্ষ্যে পাঁচটি শিক্ষক সংগঠন মিলে এই লিয়াজোঁ কমিটি গঠন করেছে। সংগঠনগুলো হলো, বাংলাদেশ বেসরকারি শিক্ষক কর্মচারী ফোরাম, বাংলাদেশ শিক্ষক সমিতি (নজরুল), বাংলাদেশ শিক্ষক সমিতি (শাহ আলম-জসিম), বাংলাদেশ শিক্ষক ইউনিয়ন এবং জাতীয় শিক্ষক পরিষদ।
এদিকে শিক্ষা জাতীয়করণের দাবিতে যৌথভাবে আন্দোলন করতে ১৬টি শিক্ষক-কর্মচারী সংগঠন মিলে ‘স্বাধীনতা শিক্ষক-কর্মচারী ফেডারেশন’ নামে নতুন একটি জোটের আত্মপ্রকাশ হচ্ছে আজ বৃহস্পতিবার। এই জোটের উদ্যোক্তাদের একজন শিক্ষকনেতা মো. শাহজাহান আলম প্রথম আলোকে বলেন, বেলা ১১টায় জাতীয় প্রেসক্লাবে সংবাদ সম্মেলন করে নতুন এই জোট এবং কর্মসূচি ঘোষণা করা হবে।
মাদ্রাসাশিক্ষকদের অনশন চলছে
মাদ্রাসা শিক্ষা বোর্ডের নিবন্ধন পাওয়া সব স্বতন্ত্র ইবতেদায়ি মাদ্রাসা জাতীয়করণের দাবিতে জাতীয় প্রেসক্লাবের সামনে গতকাল দ্বিতীয় দিনের মতো আমরণ অনশন করেছেন ওই সব মাদ্রাসার শিক্ষকেরা। বাংলাদেশ স্বতন্ত্র ইবতেদায়ি মাদ্রাসা শিক্ষক সমিতির ডাকে এ কর্মসূচি পালিত হচ্ছে। আন্দোলনকারীরা জানিয়েছেন, গতকাল সন্ধ্যা পর্যন্ত নতুন ১৭ জন শিক্ষক অসুস্থ হয়েছেন। তাঁদের মধ্যে ময়মনসিংহের নান্দাইলের সাধার স্বতন্ত্র ইবতেদায়ি মাদ্রাসার শিক্ষক নাসির উদ্দিন খুব অসুস্থ হয়ে পড়েছেন।
সংগঠনটির মহাসচিব কাজী মোখলেছুর রহমান প্রথম আলোকে বলেন, এখন পর্যন্ত সরকারের পক্ষ থেকে সাড়া পাননি। তাই তাঁরা কর্মসূচি চালিয়ে যাবেন।
এ বিষয়ে শিক্ষা মন্ত্রণালয়ের কারিগরি ও মাদ্রাসা বিভাগে খোঁজ নিয়ে জানা গেছে, এখন পর্যন্ত চূড়ান্ত সিদ্ধান্ত হয়নি। তবে প্রধানমন্ত্রীর কার্যালয় থেকে এ বিষয়ে জানতে চাওয়া হয়েছে। এ জন্য কারিগরি ও মাদ্রাসা বিভাগ এ-সংক্রান্ত বিভিন্ন তথ্য সংগ্রহ করে একটি সারসংক্ষেপ তৈরি করেছে। সেটি প্রধানমন্ত্রীর কার্যালয়ের মুখ্য সচিবকে দেওয়ার কথা।
আন্দোলনকারী শিক্ষকেরা বলছেন, মাদ্রাসা বোর্ড থেকে নিবন্ধিত স্বতন্ত্র ইবতেদায়ি মাদ্রাসা ১৮ হাজার ১৯৪টি হলেও চালু আছে ১০ হাজারের মতো।
তবে কারিগরি ও মাদ্রাসা বিভাগ বাংলাদেশ শিক্ষাতথ্য ও পরিসংখ্যান ব্যুরোর তথ্য নিয়ে যে সারসংক্ষেপ তৈরি করেছে তাতে স্বতন্ত্র ইবতেদায়ি মাদ্রাসা ৩ হাজার ৪৩৩টি উল্লেখ করা হয়েছে। এগুলোর শিক্ষক ১৫ হাজার ২৪৩ জন এবং শিক্ষার্থী ৫ লাখ ১৯ হাজার ৯৯৭ জন।
মাদ্রাসাশিক্ষকদের এই দাবির বিষয়ে জানতে চাইলে কারিগরি ও মাদ্রাসা বিভাগের সচিব মো. আলমগীর গতকাল প্রথম আলোকে বলেন, জাতীয়করণের বিষয়টি রাজনৈতিক সিদ্ধান্তের বিষয়। এ বিষয়ে তাঁর পর্যায় থেকে বলার মতো এখন পর্যন্ত কিছু নেই।
শিক্ষা মন্ত্রণালয়ের সূত্রমতে, বেসরকারি শিক্ষাপ্রতিষ্ঠান এমপিওভুক্তির জন্য প্রাথমিক কাজ শুরু করেছে মন্ত্রণালয়। জাতীয় প্রেসক্লাবের সামনে নন-এমপিওভুক্ত শিক্ষক-কর্মচারীদের টানা অবস্থান কর্মসূচি এবং আমরণ অনশনের মুখে দীর্ঘ সাত বছর বন্ধ থাকার পর এই কাজ শুরু হয়েছে। এ নিয়ে গতকাল একটি সভা হওয়ার কথা থাকলেও সেটি হয়নি। সর্বশেষ ২০১০ সালে ১ হাজার ৬২৪টি শিক্ষাপ্রতিষ্ঠান এমপিওভুক্ত করা হয়েছিল।
