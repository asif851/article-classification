
বিএনপির মহাসচিব হওয়ার ঘণ্টা পার হতে না হতেই আদালতের নির্দেশে মির্জা ফখরুল ইসলাম আলমগীরকে কারাগারে পাঠানোর ঘটনায় তীব্র নিন্দা জানিয়েছে দলটি। দলের সদ্য মনোনীত সিনিয়র যুগ্ম মহাসচিব রুহুল কবির রিজভী আজ বুধবার দুপুরে রাজধানীর নয়াপল্টনে দলের কেন্দ্রীয় কার্যালয়ে সংবাদ ব্রিফিং করে এই নিন্দা প্রকাশ করেন।রিজভী এ সময় বলেন, মিথ্যা মামলায় মির্জা ফখরুলকে কারাগারে পাঠানো হয়েছে। কিছুক্ষণ আগেই তাঁকে দলের মহাসচিব বানানো হয়েছে। নেতা-কর্মীরা ফুল নিয়ে অপেক্ষা করছিলেন তাঁকে শুভেচ্ছা জানানোর জন্য। তাঁকে ফুল দেওয়ার সুযোগও দিল না সরকার। তাঁর দাবি, মির্জা ফখরুলকে মহাসচিব ঘোষণা করার পর রাজনৈতিক গতিধারা কোন দিকে যায়, সে জন্যই তাঁকে কারাগারে পাঠানো হয়েছে। আজ সকালে দলের কেন্দ্রীয় কার্যালয়ে বিএনপির পক্ষ থেকে সংবাদ সম্মেলন করে রিজভী জানান, মির্জা ফখরুল ইসলাম আলমগীরকে বিএনপির মহাসচিব মনোনীত করেছেন দলের চেয়ারপারসন খালেদা জিয়া।মির্জা ফখরুল দীর্ঘদিন ধরে বিএনপির ভারপ্রাপ্ত মহাসচিবের দায়িত্ব পালন করে আসছিলেন। আজ তাঁকে মহাসচিবের দায়িত্ব দেওয়া হয়।এদিকে দুপুরের দিকে রাজধানীর পল্টন থানায় করা নাশকতার দুই মামলায় মির্জা ফখরুলের জামিন আবেদন নামঞ্জুর করে কারাগারে পাঠানোর নির্দেশ দেন ঢাকার মহানগর হাকিম গোলাম নবী। মির্জা ফখরুল আজ আদালতে আত্মসমর্পণ করে পল্টন থানার পৃথক তিন মামলায় জামিনের আবেদন করেন। আদালত একটি মামলায় তাঁর জামিন আবেদন মঞ্জুর করেন এবং বাকি দুটি মামলায় জামিন আবেদন নামঞ্জুর করে কারাগারে পাঠানোর নির্দেশ দেন।
৫ জানুয়ারির জাতীয় সংসদ নির্বাচনের বর্ষপূর্তিকে কেন্দ্র করে ২০১৫ সালের শুরুতে আন্দোলনের কর্মসূচি ঘোষণা করে বিএনপির নেতৃত্বাধীন ২০-দলীয় জোট। এ সময় রাজধানীর বিভিন্ন এলাকায় গাড়ি ভাঙচুর ও অগ্নিসংযোগসহ নাশকতার ঘটনা ঘটে। ওই বছরের ৬ জানুয়ারি মির্জা ফখরুলকে গ্রেপ্তার করে আইনশৃঙ্খলা রক্ষাকারী বাহিনী। পরে তিনি জামিনে মুক্তি পান। গত বছরের নভেম্বরে পল্টন থানার তিন মামলায় তিনি জামিন চাইলে হাইকোর্ট তাঁকে তিন মাসের অন্তর্বর্তীকালীন জামিন দেন এবং নিম্ন আদালতে আত্মসমর্পণ করতে বলেন। এ ব্যাপারে আপিল বিভাগে আবেদন করা হলে আপিল বিভাগ তাঁর জামিন ১৫ দিন বাড়িয়ে নিম্ন আদালতে আত্মসমর্পণ করতে বলেন। আজ তিনি আদালতে যান এবং আদালত তাঁকে এ নির্দেশ দেন।
মির্জা ফখরুলকে কারাগারে পাঠানোর নির্দেশের খবর নয়াপল্টনে পৌঁছালে রিজভীর নেতৃত্বে বিএনপির কার্যালয় থেকে নাইটিঙ্গেল মোড় পর্যন্ত একটি মিছিল গিয়ে আবার কার্যালয়ে গিয়ে শেষ হয়। সেখানে ব্রিফিং করে মির্জা ফখরুলকে কারাগারে পাঠানোর তীব্র নিন্দা জানানো হয়।
আরও  পড়ুন...মির্জা ফখরুল বিএনপির মহাসচিব মনোনীত
