
নারায়ণগঞ্জে আলোচিত সাত খুন মামলার প্রধান আসামি সাবেক ওয়ার্ড কাউন্সিলর নূর হোসেনের ভাই নূর উদ্দিন বলেছেন, তাঁর ভাইয়ের বর্তমান পরিণতির জন্য মিডিয়া দায়ী।
আজ মঙ্গলবার সাত খুন মামলার রায় ঘোষণাকারী হাইকোর্ট বেঞ্চের এজলাসকক্ষের বাইরে নূর উদ্দিন প্রথম আলোকে এ কথা বলেন।
সাত খুন মামলায় আসামিদের ডেথ রেফারেন্স (মৃত্যুদণ্ড অনুমোদন) ও আপিলের ওপর আজ রায় দিচ্ছেন বিচারপতি ভবানী প্রসাদ সিংহ ও বিচারপতি মোস্তফা জামান ইসলামের সমন্বয়ে গঠিত হাইকোর্ট বেঞ্চ।
মামলায় নিম্ন আদালতের রায়ে র‍্যাবের সাবেক ১৬ কর্মকর্তা-সদস্য এবং নারায়ণগঞ্জের সাবেক ওয়ার্ড কাউন্সিলর নূর হোসেন ও তাঁর অপরাধজগতের নয় সহযোগীসহ মোট ২৬ জনের মৃত্যুদণ্ড হয়েছে।
ছয় ভাইয়ের মধ্যে নূর হোসেনের পরই নূর উদ্দিনের অবস্থান। নূর হোসেনের ফেলে আসা ‘সাম্রাজ্য’ এখন নূর উদ্দিনের নিয়ন্ত্রণে বলে বিভিন্ন সংবাদমাধ্যমে খবর বেরিয়েছে।
নূর হোসেনের পরিণতি প্রসঙ্গে নূর উদ্দিন এই প্রতিবেদককে বলেন, ‘আসলে মিডিয়ার কারণেই এমন হলো। আপনি আবার মাইন্ড কইরেন না।’
নূর উদ্দিনের ভাষ্য, মিডিয়ার চাপে সাত খুন মামলা তাড়াতাড়ি এগিয়েছে। এ কারণে তাঁরা ঠিকমতো প্রস্তুতিও নিতে পারেননি। তাঁরা নিম্ন আদালতে আইনজীবী দেওয়ার আগেই বিচার শুরু হয়ে যায়।
নূর উদ্দিন মনে করেন, তাঁর ভাই ছাড়া পাবেন। আর ছাড়া না পেলে তাঁরা আইনি লড়াই চালিয়ে যাবেন।
