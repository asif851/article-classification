
প্রাইভেট পড়তে যাওয়ার সময় এক স্কুলছাত্রীকে প্রকাশ্যে উত্ত্যক্ত করেছে ‘বখাটে’ যুবক। আজ রোববার সকালে পাবনার ঈশ্বরদী শহরের একটি মহল্লায় এ ঘটনা ঘটে।
পুলিশ, ছাত্রীটির পরিবার ও এলাকার কয়েকজন বাসিন্দা জানান, সকালে ছাত্রীটি প্রাইভেট পড়ার জন্য নিজ মহল্লার রাস্তা দিয়ে যাচ্ছিল। এমন সময় এক যুবক পেছন দিক থেকে রাস্তায় প্রকাশ্যে তাকে জাপটে ধরে উত্ত্যক্ত করে। ছাত্রীটি আতঙ্কে চিৎকার দিয়ে উঠে। এ সময় উপস্থিত মহল্লার এক গৃহবধূ ‘ধর ধর’ বলে প্রতিরোধের জন্য এগিয়ে এলে বখাটে পালিয়ে যায়। ছাত্রীটি কাঁদতে কাঁদতে বাড়িতে ফিরে যায়। ছাত্রীর মা ঈশ্বরদী থানার ওসিকে বিষয়টি মুঠোফোনে জানান। পুলিশ ওই বখাটেকে খুঁজছে বলে জানিয়েছে।
ছাত্রী পুলিশকে জানায়, প্রায় সময় ওই বখাটে দড়িনারিচা মহল্লার বিভিন্ন মোড়ে আড্ডা দেয়।
ছাত্রীটির মা জানান, ঘটনার পর থেকে তাঁর মেয়ে ভীষণ আতঙ্কের মধ্যে রয়েছে। মামলা করবেন কি-না সেই সিদ্ধান্ত তিনি পরে জানাবেন।
ঈশ্বরদী থানার ভারপ্রাপ্ত কর্মকর্তা (ওসি) আজিম উদ্দীন জানান, বখাটের সম্পর্কে পুলিশ খোঁজখবর নিতে শুরু করেছে। কিছু তথ্য পাওয়া গেছে। খুব শিগগিরই তাকে খুঁজে বের করে আইনানুগ ব্যবস্থা নেওয়া হবে।
