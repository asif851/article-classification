
গুটিকয়েক সদস্যের জন্য র‌্যাব বাহিনীকে বিলুপ্ত করা ঠিক হবে না বলে মন্তব্য করেছেন বিরোধীদলীয় নেতা রওশন এরশাদ। তিনি বলেছেন, তবে দোষীদের দৃষ্টান্তমূলক শাস্তি দিয়ে র‌্যাবকে প্রয়োজনে ঢেলে সাজানো যেতে পারে।আজ বুধবার এক বিবৃতিতে তিনি এ কথা জানান। বিরোধীদলীয় নেতার দাবি, র‌্যাব আগে অনেক ভালো কাজ করায় আইনশৃঙ্খলা পরিস্থিতির অনেক উন্নতি হয়েছে।রওশন এরশাদ নারায়ণগঞ্জে সাতজনকে অপহরণ ও খুনের সংশ্লিষ্টতার অভিযোগে হাইকোর্টের নির্দেশ অনুযায়ী দোষীদের গ্রেপ্তারে সরকারকে দ্রুত ব্যবস্থা নিতে আহ্বান জানান। একই সঙ্গে জড়িত ব্যক্তিদের বিরুদ্ধে কঠোর ব্যবস্থা নিতে প্রধানমন্ত্রী শেখ হাসিনার দেওয়া নির্দেশকে স্বাগত জানান।নারায়ণগঞ্জের ঘটনাকে দুঃখজনক ও ন্যক্কারজনক উল্লেখ করে বিরোধীদলীয় নেতা বলেন, ‘দোষীদের বিরুদ্ধে কঠোর ব্যবস্থা অবশ্যই নিতে হবে। অপরাধী যে-ই হোক, কারও প্রতি নমনীয় না হয়ে বিচার করতে হবে।’
