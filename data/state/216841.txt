
কিশোরগঞ্জের ভৈরবে মামলার আসামি ধরতে গিয়ে আজ শুক্রবার আওয়ামী লীগের সাবেক এক নেতার লোকজনের সঙ্গে পুলিশ ও অপর এক আওয়ামী লীগ নেতার লোকজনের সংঘর্ষ হয়েছে। এতে পুলিশসহ অন্তত ২৫ জন আহত হয়েছে। তাদের প্রাথমিক চিকিৎসা দেওয়া হয়েছে। 
পুলিশ ও এলাকাবাসী জানান, দীর্ঘদিন ধরে আধিপত্য বিস্তার নিয়ে শ্রীনগর ইউনিয়ন আওয়ামী লীগের সাংগঠনিক সম্পাদক হুমায়ুন কবির ও ইউনিয়নের ২ নম্বর ওয়ার্ড আওয়ামী লীগের সাবেক সভাপতি জয়নাল আবেদীনের মধ্যে বিরোধ চলে আসছিল। এর জেরে গত বছরের অক্টোবর মাসে উভয় পক্ষে সংঘর্ষে দুজন নিহত হন। ঘটনার পর দুই পক্ষ একে অপরের বিরুদ্ধে হত্যা মামলা করে। আজ বিকেলে হুমায়ুন পক্ষের করা মামলার আসামি ধরতে পুলিশ উপজেলার শ্রীনগর ইউনিয়নের ভবানীপুর গ্রামে গিয়ে জয়নাল পক্ষের লোকজনের বাড়িতে অভিযান চালায়। তখন জয়নাল পক্ষের লোকজন পুলিশের ওপর চড়াও হয়। তখন হুমায়ুন পক্ষ জয়নাল পক্ষের লোকজনকে ধাওয়া করে। এতে উভয় পক্ষের মধ্যে সংঘর্ষ শুরু হয়। সংঘর্ষে এক পুলিশসহ ২৫ জন আহত হয়। পরে অতিরিক্ত পুলিশ গিয়ে অন্তত ৫০টি রাবার বুলেট ছুড়ে পরিস্থিতি নিয়ন্ত্রণে আনে। ঘটনার ব্যাপারে তাৎক্ষণিকভাবে হুমায়ুন ও জয়নালের বক্তব্য নেওয়া সম্ভব হয়নি। ভৈরব থানার ভারপ্রাপ্ত কর্মকর্তা (ওসি) বদরুল আলম তালুকদার প্রথম আলোকে বলেন, বর্তমানে পরিস্থিতি শান্ত। সংঘর্ষের সঙ্গে জড়িত ব্যক্তিদের আটকের চেষ্টা চলছে।
