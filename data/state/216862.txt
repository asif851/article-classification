
আজ বুধবার বাংলাদেশ বিমানের অভ্যন্তরীণ রুটের চারটি ফ্লাইট বাতিল হয়েছে। সেগুলো হলো ঢাকা–সৈয়দপুর, ঢাকা–যশোর, ঢাকা–বরিশাল, ঢাকা–সিলেট। গতকাল মঙ্গলবারও এসব রুটে বিমান চলেনি।
বিমান কর্তৃপক্ষ বলছে, তাদের ড্যাশ-৮ মডেলের দুটি উড়োজাহাজের ত্রুটি সারাইয়ের কাজ করার কারণে এসব ফ্লাইট বাতিল করা হয়। 
ফ্লাইটগুলো বাতিল করায় যাত্রী দুর্ভোগ বেড়েছে। এর পাশাপাশি ঈদের ঘরমুখী যাত্রীদের ফ্লাইট পরিচালনা করার ক্ষেত্রেও অনিশ্চয়তা দেখা দিয়েছে। আগামীকাল বৃহস্পতিবার থেকে অভ্যন্তরীণ রুটে নিয়মিত ফ্লাইট ছাড়াও বিশেষ ফ্লাইট পরিচালনা করার কথা রয়েছে বিমানের। ড্যাশ-৮ মডেলের উড়োজাহাজ দিয়ে ঢাকাসহ দেশের আটটি রুট ও বিভিন্ন আঞ্চলিক রুটে ফ্লাইট পরিচালনা করে আসছিল বিমান। এ দুটি উড়োজাহাজের মধ্যে একটি প্রায় সব সময়ই বিকল হয়ে পড়ে থাকে। সবেধন নীলমণি অন্য ড্যাশ উড়োজাহাজও বিকল হয়ে পড়ায় অভ্যন্তরীণ রুটের ফ্লাইট বাতিল হয়ে যায়। তবে আজ বুধবার দুটি ড্যাশ উড়োজাহাজের মধ্যে একটি সচল হয়েছে। এ কথা জানিয়ে বিমানের সহকারী ব্যবস্থাপক (জনসংযোগ) তাসমিম আক্তার প্রথম আলোকে বলেন, এই ড্যাশ উড়োজাহাজ দিয়ে আজ সকালে কক্সবাজারে ফ্লাইট পরিচালনা করা হয়। ঢাকায় ফিরে আসার পর বেলা সাড়ে তিনটার দিকে এটি দিয়ে মিয়ানমারে যাত্রী নিয়ে যায়। আগামীকাল আরেক ড্যাশ ঠিক না হলে বোয়িং ৭৩৭ মডেলের উড়োজাহাজ দিয়ে অভ্যন্তরীণ রুটে ফ্লাইট চালানো হবে বলে জানান তিনি। তবে এ পর্যন্ত অভ্যন্তরীণ রুটে বাতিল হওয়া ফ্লাইটের সংখ্যা সম্পর্কে বিমান কর্তৃপক্ষের কাছ থেকে কোনো তথ্য জানা যায়নি।  বোয়িং ৭৩৭ উড়োজাহাজ দিয়ে চট্টগ্রাম, সিলেট ও কক্সবাজার রুটে যাত্রী বহন করে থাকে বিমান।
