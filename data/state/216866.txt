

ফিটনেসবিহীন গণপরিবহন বন্ধে রাজধানীর বঙ্গবন্ধু অ্যাভিনিউ, দৈনিক বাংলা ও মতিঝিল এলাকায় অভিযান চালিয়ে সাতজনকে কারাদণ্ড দিয়েছে ভ্রাম্যমাণ আদালত। এর মধ্য সফিকুল ইসলাম ও বাবুল হোসেন নামের বাহন পরিবহনের দুই চালককে ১৫ দিনের কারাদণ্ড দেওয়া হয়েছে। কামাল, জুয়েল, শুক্কুর, সুলতান, খলিল নামের পাঁচ চালককে এক মাস করে কারাদণ্ড দেওয়া হয়েছে। 

ড্রাইভিং লাইসেন্স না থাকা, অতিরিক্ত যাত্রী নেওয়া, ভাড়ার তালিকা না রাখার অপরাধে জরিমানা, কারাদণ্ড ও অন্যান্য সাজা পাচ্ছেন চালকেরা।
আজ রোববার সকাল ১০টায় শুরু হয়ে বিকেল ৪টা পর্যন্ত এ অভিযান চলে। ঢাকা দক্ষিণ সিটি করপোরেশন নগরের যানজট কমাতে ও যাত্রীদের দুর্ভোগ লাঘবে এ উদ্যোগ নিয়েছে। বাংলাদেশ সড়ক পরিবহন সংস্থা (বিআরটিএ), ঢাকা জেলা প্রশাসন ও সিটি করপোরেশন যৌথভাবে পরিচালনায় এ অভিযান আগামীকালও এ অভিযান চলবে।
সফিকুল ইসলাম ও বাবুল হোসেনকে সাজা দিয়েছেন ঢাকা সিটি করপোরেশনের ম্যাজিস্ট্রেট মামুন সরদার। বাকি পাঁচজনকে সাজা দিয়েছেন বিআরটিএর নির্বাহী ম্যাজিস্ট্রেট মোহাম্মদ আবদুস সালাম।
দিনব্যাপী অভিযানের ব্যাপারে জানতে চাইলে ঢাকা সিটি করপোরেশনের ম্যাজিস্ট্রেট মামুন সরদার প্রথম আলোকে বলেন, অভিযানে দুটি বাস ও পাঁচটি লেগুনা জব্দ করা হয়েছে। বিভিন্ন কারণে ৭৫টি মামলা হয়েছে এবং জরিমানা করা হয়েছে ৮৭ হাজার ৪০০ টাকা।
এর আগে বেলা পৌনে ১১টার দিকে বঙ্গবন্ধু অ্যাভিনিউতে অভিযান পরিদর্শন করেন সিটি করপোরেশনের মেয়র মোহাম্মদ সাঈদ খোকন। এ সময় তিনি যাত্রীবাহী বিভিন্ন বাসে উঠে যাত্রীদের সেবার বিষয়ে বাসচালকদের সচেতন করেন। পরে তিনি সাংবাদিকদের বলেন, রাজধানীতে ভাঙাচোরা ও ফিটনেসবিহীন অনেক যান ঝুঁকি নিয়ে চলাচল করছে। তাই সিটি করপোরেশন এ ধরনের উদ্যোগ নিয়েছে। এ অভিযান টানা ১৫ দিন চলবে। প্রয়োজন বুঝে অভিযানের সময় বাড়ানো হবে।
মেয়র আরও বলেন, নগরীর যানজটের প্রধান কারণ হলো ফিটনেসবিহীন যান ও অবৈধ পার্কিং। অভিযানে সড়কও পার্কিংমুক্ত করা হবে। যেকোনো বাধা মোকাবিলা করা হবে।
