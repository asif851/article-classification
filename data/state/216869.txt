
নবম ওয়েজ বোর্ডে বিশ্ববিদ্যালয় প্রতিবেদক ও প্রতিনিধি পদ দুটিকে গ্রেডভুক্ত করার দাবি জানিয়েছে ঢাকা বিশ্ববিদ্যালয় সাংবাদিক সমিতি। আজ শনিবার সমিতির এক বিবৃতিতে এই দাবি করা হয়।
সমিতির দপ্তর সম্পাদক রায়হানুল ইসলামের পাঠানো ওই বিবৃতিতে বলা হয়, অর্ধশতাব্দীর বেশি সময় ধরে বাংলাদেশের বিভিন্ন সংবাদপত্রে বিশ্ববিদ্যালয় প্রতিবেদক ও প্রতিনিধিরা কাজ করছেন। তাঁদের অনেকেই এখন জাতীয় ও আন্তর্জাতিক গণমাধ্যমের নেতৃত্ব দিচ্ছেন। কিন্তু দেশের গণমাধ্যমগুলো যথাযথভাবে তাঁদের কাজের মূল্যায়ন করেনি। ওয়েজ বোর্ডে এ–সংক্রান্ত কোনো নির্দেশনা না থাকায় যুগের পর যুগ তাঁরা অবহেলিত। বেতনের ক্ষেত্রেও গণমাধ্যমভেদে তাঁদের মধ্যে বড় ধরনের বৈষম্য লক্ষ করা যায়।
বিবৃতিতে বিশ্ববিদ্যালয় প্রতিবেদকদের অষ্টম ওয়েজ বোর্ডের গ্রেড-৩ ও প্রতিনিধিদের গ্রেড-৪ এর সমমর্যাদায় অন্তর্ভুক্ত করার ব্যবস্থা নিতে প্রধানমন্ত্রী, তথ্যমন্ত্রী, ওয়েজ বোর্ডের চেয়ারম্যান ও সদস্যদের প্রতি আহ্বান জানানো হয়।
