
কুষ্টিয়া মেডিকেল কলেজে একযোগে বদলি হওয়া ১৫ প্রভাষকের সবাইকে আবার তাঁদের স্বপদে ফিরিয়ে আনা হয়েছে। আজ সোমবার সন্ধ্যায় এক আদেশে তাঁদের ফিরিয়ে আনার বিষয়টি নিশ্চিত করা হয়।
এ ব্যাপারে জানতে চাইলে স্বাস্থ্য বিভাগের খুলনা বিভাগীয় পরিচালক মামুন পারভেজ আজ সন্ধ্যা সাতটার দিকে প্রথম আলোকে বলেন, সিভিল সার্জনের অধীনে উপস্বাস্থ্য কেন্দ্রগুলোতে থাকা চিকিত্সা কর্মকর্তাদের তালিকা অনুসারে বদলি করা হয়েছিল। এ ক্ষেত্রে কুষ্টিয়া মেডিকেলে ১৫ জন প্রেষণে থাকার বিষয়টি জানা ছিল না। এটি নিয়ে একটু ভুল-বোঝাবুঝি হয়েছে। তবে ১৫ জনকে তাঁদের স্ব স্ব উপস্বাস্থ্য কেন্দ্রগুলোতে বহাল রাখা হয়েছে।কলেজের অধ্যক্ষ ইফতেখার মাহমুদ জানান, ‘আজ (সোমবার) প্রথম আলোতে সংবাদ প্রকাশের পর সংশ্লিষ্ট কর্তৃপক্ষ বিষয়টি বিবেচনা করে তাদের বহাল রাখার জন্য একটি তালিকা চেয়ে পাঠান। দুপুর একটার দিকে নামের তালিকা খুলনা বিভাগীয় স্বাস্থ্য পরিচালকের কাছে ফ্যাক্সযোগে পাঠানো হয়েছিল।’আজ সোমবার প্রথম আলোতে শেষের পৃষ্ঠায় ‘১৫ প্রভাষকের সবাইকে একযোগে বদলি’ শিরোনামে কুষ্টিয়া মেডিকেলের ওপর একটি প্রতিবেদন প্রকাশিত হয়।
