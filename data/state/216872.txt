
কুষ্টিয়ার ইসলামী বিশ্ববিদ্যালয়ে ছাত্রীদের জন্য উন্মুক্ত করা হয়েছে নবনির্মিত শেখ হাসিনা ছাত্রী হল। 
আজ সোমবার দুপুরে বিশ্ববিদ্যালয়ের উপাচার্য আবদুল হাকিম সরকার ফিতা কেটে নতুন এ আবাসিক হল ছাত্রীদের জন্য উন্মুক্ত করেন। এ নিয়ে বিশ্ববিদ্যালয়ে হলের সংখ্যা দাঁড়াল সাতটি। বিশ্ববিদ্যালয়ে ছাত্রীদের জন্য বেগম খালেদা জিয়া ও বেগম ফজিলাতুন্নেসা মুজিব নামের দুটি ছাত্রী হল রয়েছে। ছাত্রদের জন্য রয়েছে চারটি হল।
বিশ্ববিদ্যালয় সূত্রে জানা গেছে, আজ দুপুরে শেখ হাসিনা হলের সভা কক্ষে আবাসন প্রবেশন অনুষ্ঠান নামে এক সংক্ষিপ্ত অনুষ্ঠানের আয়োজন করা হয়। শেখ হাসিনা হলের প্রাধ্যক্ষ এ এইচ এম আক্তারুল ইসলাম এতে সভাপতিত্ব করেন। অনুষ্ঠানে প্রধান অতিথি ছিলেন উপাচার্য আবদুল হাকিম সরকার। বিশেষ অতিথি ছিলেন বিশ্ববিদ্যালয়ের সহউপাচার্য শাহিনুর রহমান ও শিক্ষক সমিতির সভাপতি আবুল আহসান চৌধুরী। অনুষ্ঠানে আরও উপস্থিত ছিলেন শিক্ষক সমিতির সাধারণ সম্পাদক রাশিদ আসকারী, ছাত্র উপদেষ্টা আনোয়ার হোসেন, প্রগতিশীল শিক্ষক সংগঠন শাপলা ফোরামের সভাপতি মাহবুবুল আরফিন, বঙ্গবন্ধু পরিষদের সাধারণ সম্পাদক রুহুল কে এম সালেহ ও আবাসিক হলগুলোর প্রাধ্যক্ষরা।
হল সূত্রে জানা গেছে, পাঁচতলা ভবনের এ হলে ২৬০ জন ছাত্রীর আবাসন ব্যবস্থা থাকছে।
এ বিষয়ে হলের প্রাধ্যক্ষ এ এইচ এম আক্তারুল ইসলাম বলেন, প্রাথমিক পর্যায়ে ২০৩ জনকে সিট বরাদ্দ দেওয়া হয়েছে। বাকিদের পর্যায়ক্রমে হলে ওঠানো হবে।
উপাচার্য আবদুল হাকিম সরকার জানান, আজ আনুষ্ঠানিকভাবে ছাত্রীদের হলে ওঠানো হয়েছে। শিক্ষামন্ত্রী নুরুল ইসলাম নাহিদ পরবর্তীতে এ হলের আনুষ্ঠানিক উদ্বোধন করবেন।
বিশ্ববিদ্যালয়ের প্রকৌশল অফিস সূত্রে জানা গেছে, ১১ কোটি ১৪ লাখ টাকা ব্যয়ে শেখ হাসিনা হলের (একাংশ) নির্মাণ করা হয়। ২০১১ সালের ২ আগস্ট থেকে এ হলের নির্মাণকাজ শুরু হয়। নির্মাণকাজ শেষ হয় গত বছরের ২৮ জুন।
