
পাকিস্তান আমলে প্রণীত ক্যাডেট কলেজ অধ্যাদেশ বাতিল করে নতুন আইন করতে সংসদে বিল পাস হয়েছে। এ জন্য আজ সোমবার ক্যাডেট কলেজ বিল-২০১৭ সংসদে উত্থাপন করেন সংসদ কাজে প্রতিরক্ষা মন্ত্রণালয়ের দায়িত্বপ্রাপ্ত মন্ত্রী আনিসুল হক। পরে সেটি কণ্ঠভোটে পাস হয়।
পাসের আগে বিলের ওপর দেওয়া বিরোধী দল জাতীয় পার্টির সদস্যদের জনমত যাচাই-বাছাই কমিটিতে পাঠানো এবং সংশোধনী প্রস্তাব কণ্ঠভোটে নাকচ হয়।
বিলের উদ্দেশ্য ও কারণ সম্পর্কে আইনমন্ত্রী বলেন, ক্যাডেট কলেজ অর্ডিন্যান্স-১৯৬৪-এর মুখবন্ধে ‘ইস্ট পাকিস্তান’ এবং ‘ইসলামিক রিপাবলিক অব পাকিস্তান’ ইত্যাদির উল্লেখ এখনো রয়েছে, যা বাংলাদেশের সংবিধান ও স্বাধীন সত্তার সঙ্গে অসংগতিপূর্ণ।
এ ছাড়া আজ বাংলাদেশ কৃষি গবেষণা ইনস্টিটিউট বিল-২০১৭ উত্থাপন করেন কৃষিমন্ত্রী মতিয়া চৌধুরী। পরে বিলটি ১৪ কার্যদিবসের মধ্যে পরীক্ষা করে সংসদে প্রতিবেদন দেওয়ার জন্য কৃষি মন্ত্রণালয় সম্পর্কিত সংসদীয় স্থায়ী কমিটিতে পাঠানো হয়।
প্রস্তাবিত আইনে জলবায়ু পরিবর্তনজনিত ঝুঁকি মোকাবিলায় গবেষণা কার্যক্রম গ্রহণ, ইনস্টিটিউটে নতুন জাতের বীজ উৎপাদন ও সরবরাহ নিশ্চিত করা, কৃষিতে আইসিটির প্রয়োগ এবং জলবায়ু পরিবর্তনের সঙ্গে সামঞ্জস্য রেখে শস্য উৎপাদনের জন্য পঞ্জিকা তৈরি ও প্রকাশের বিধান রাখা হয়েছে।
