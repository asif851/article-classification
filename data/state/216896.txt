
কুড়িগ্রামের রৌমারীতে খাসজমির দখল নিয়ে সংঘর্ষে ২০ জন আহত হয়েছেন। তাঁদের উপজেলা স্বাস্থ্য কমপ্লেক্সে ভর্তি করা হয়েছে। তাঁদের মধ্যে দুজনের অবস্থা আশঙ্কাজনক। এলাকাবাসী ও পুলিশ জানায়, গতকাল রোববার সকাল ১০টায় সদর ইউনিয়নের কোনাচি পাড়ায় খাসজমির দখল নিয়ে চান ও হাবিবুর গংয়ের কথা-কাটাকাটি হয়। একপর্যায়ে উভয় পক্ষের লোকজন দেশি অস্ত্র নিয়ে সংঘর্ষে জড়িয়ে পড়েন। এতে ২০ জন আহত হন। রৌমারী থানার ওসি এ বি এম সাজেদুল ইসলাম জানান, ঘটনাস্থল থেকে তিনজনকে আটক করা হয়েছে। মামলার প্রস্তুতি চলছে। 
