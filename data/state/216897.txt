
হজরত শাহজালাল আন্তর্জাতিক বিমানবন্দরে আজ শুক্রবার দেড় ঘণ্টার পৃথক দুটি ঘটনায় এক কেজি ৬১২ গ্রাম সোনা উদ্ধারের ঘটনা ঘটেছে।
এর সঙ্গে জড়িত থাকার অভিযোগে মো. রাশেদ ও আবু তাহের নামের দুই ব্যক্তিকে আটক করা হয়েছে।দুপুর ১২টার দিকে বিমানবন্দরের গ্রিন চ্যানেল থেকে মালয়েশিয়ান এয়ারলাইনসের যাত্রী মো. রাশেদকে ৮০০ গ্রাম সোনাসহ আটক করেন শুল্ক গোয়েন্দারা। ছোট ছোট টুকরা করে প্যান্টের বেল্টের মধ্যে এসব সোনা লুকিয়ে রেখেছিলেন রাশেদ।শুল্ক গোয়েন্দা ও তদন্ত অধিদপ্তরের মহাপরিচালক মইনুল খান প্রথম আলোকে জানান, উদ্ধার হওয়া সোনার দাম ৪০ লাখ টাকা।এর পর বেলা দেড়টার দিকে গ্রিন চ্যানেল থেকে আবু তাহের নামের সৌদি এয়ারলাইনসের এক যাত্রীর কাছ থেকে সাতটি সোনার বার উদ্ধার করে শুল্ক কর্তৃপক্ষ।ঢাকা কাস্টমস হাউসের যুগ্ম কমিশনার কাজী মুহাম্মদ জিয়া উদ্দিন প্রথম আলোকে জানান, এসব সোনার বারের মোট ওজন ৮১২ গ্রাম, যার দাম ৪০ লাখ টাকা।
