
দেশে ইলিশের উৎপাদন বাড়াতে নভেম্বর থেকে আগামী জুন পর্যন্ত জাটকা ধরার ওপর নিষেধাজ্ঞা আরোপ করেছে সরকার। আজ শুক্রবার থেকে আগামী বছরের ৩০ জুন পর্যন্ত এই নিষেধাজ্ঞা বলবৎ থাকবে।বরগুনার অতিরিক্ত দায়িত্বে থাকা পটুয়াখালী জেলার মৎস্য কর্মকর্তা ইকবাল হোসেন আজ শুক্রবার বিষয়টি নিশ্চিত করেছেন। তিনি আজ প্রথম আলো ডটকমকে বলেন, ‘এই নিষেধাজ্ঞা আরোপ করায় এই সময়ে দেশের নদনদীতে সাড়ে নয় ইঞ্চির কম ব্যাসের জাল ব্যবহার সম্পূর্ণ নিষিদ্ধ করা হয়েছে। নিষেধাজ্ঞা কার্যকরের জন্য সচেতনতামূলক বিভিন্ন প্রচার কার্যক্রম হাতে নেওয়া হয়েছে। এ ছাড়া জেলার সর্বত্র ভ্রাম্যমাণ আদালত সার্বক্ষণিক কাজ করবেন। এ সময়ে ভিজিএফ কর্মসূচির আওতায় চার মাস জেলেদের জনপ্রতি ৩০ কেজি করে চাল সহায়তা দেওয়া হবে।’
মৎস্য অধিদপ্তরের কর্মকর্তারা জানান, ২০০৩ সালে মত্স্য সংরক্ষণ আইনের আওতায় প্রতি বছরের ১ নভেম্বর থেকে ৩১ মে পর্যন্ত সাত মাস জাটকা ধরার ওপর নিষেধাজ্ঞার সময়সীমা নির্ধারিত ছিল। কিন্তু ইলিশের  প্রজনন মৌসুমে হেরফের হওয়ায় সরকার চলতি বছরের এপ্রিলে এই সময়সীমা এক মাস বাড়িয়ে ৩০ জুন পর্যন্ত নির্ধারণ করে।
মত্স্য সংরক্ষণ আইন অনুযায়ী, নিষেধাজ্ঞাকালীন জাটকা ধরা, সংরক্ষণ, পরিবহন, বিপণন দণ্ডনীয় অপরাধ। আইন অনুযায়ী নয় ইঞ্চি আকৃতির ইলিশ জাটকা হিসেবে গণ্য করা হয়। প্রথমবার কেউ এই আইন অমান্য করলে এক থেকে ছয় মাসের কারাদণ্ড বা একই সঙ্গে সর্বোচ্চ এক হাজার টাকা জরিমানা হতে পারে। কিন্তু দ্বিতীয়বার কেউ একই অপরাধ করলে আইনে শাস্তির পরিমাণ দ্বিগুণের বিধান রাখা হয়েছে। এ সময়ে যাঁরা জাটকা আহরণ, বিপণন, পরিবহন করবেন, তাঁদের বিরুদ্ধে এই আইন প্রয়োগ হবে। এ আইন বাস্তবায়নে বাংলাদেশ নৌবাহিনী, কোস্ট গার্ড, পুলিশ, জেলা প্রশাসন ও মৎস্য অধিদপ্তরের কর্মকর্তা-কর্মচারীরা সম্পৃক্ত থাকবেন।
