
হাওরের ফসলহানির ঘটনাকে জাতীয় দুর্যোগ আখ্যায়িত করে সাবেক তত্ত্বাবধায়ক সরকারের উপদেষ্টা সুলতানা কামাল বলেছেন, এই সংকটে হাওরবাসীর পাশে সবাইকে দাঁড়াতে হবে। এই সংকটের পেছনে প্রকৃতি যেমন রয়েছে, তেমনি এটা মানবসৃষ্ট। যাঁরা এর জন্য দায়ী, তাঁদের বিচার করতে হবে। দুর্নীতিবাজদের যেন কোনো ছাড় দেওয়া না হয়।
সুনামগঞ্জে তাহিরপুর উপজেলা সদরে আজ মঙ্গলবার বিকেলে হাওরের ফসলহানির ঘটনায় আয়োজিত এক কৃষক সমাবেশে তিনি এসব কথা বলেন। স্থানীয় হাওর ও পরিবেশ উন্নয়ন সংস্থা এই সমাবেশের আয়োজন করে।সুলতানা কামাল আরও বলেন, ‘মানুষের এই দুর্যোগ-দুর্ভোগ নিয়ে যেন রাজনীতি না হয়। এটা সহ্য করা হবে না। আমরা হাওরের মানুষের সঙ্গে এক কাতারে আছি।’ তিনি হাওরের ক্ষতিগ্রস্ত কৃষকদের কৃষিঋণ, এনজিও ঋণ সম্পূর্ণ মওকুফের দাবি জানান।আয়োজক সংগঠনের সভাপতি কাসমির রেজার সভাপতিত্বে আরও বক্তব্য দেন বেসরকারি সংস্থা নিজেরা করির প্রধান নির্বাহী খুশী কবির, এটিএন নিউজের প্রধান নির্বাহী সম্পাদক মুন্নি সাহা, মানবাধিকারকর্মী ও আইনজীবী সুব্রত চৌধুরী, বেসরকারি সংগঠন এএলআরডির প্রধান নির্বাহী শামসুল হুদা, তাহিরপুর উপজেলা পরিষদের চেয়ারম্যান কামরুজ্জামান কামরুল, আয়োজক সংগঠনের সাধারণ সম্পাদক পীযূষ রঞ্জন পুরকায়স্থ, কৃষক আবদুস সোবহান প্রমুখ।
