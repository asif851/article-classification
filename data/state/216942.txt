
রাজবাড়ীর গোয়ালন্দ উপজেলা ছাত্রলীগের সাধারণ সম্পাদক আসাদ চৌধুরীসহ (৩২) দুজনকে কুপিয়ে ও পিটিয়ে জখম করা হয়েছে। প্রতিবাদে নেতা-কর্মীরা দৌলতদিয়া-খুলনা মহাসড়ক অবরোধ করেন। পরে হামলায় জড়িত দুজনকে গ্রেপ্তার করেছে পুলিশ।
ছাত্রলীগ নেতা আসাদ বলেন, তাঁর বাড়ি উপজেলা স্বাস্থ্য কমপ্লেক্সের কাছে। সেখানে চার মাস আগে সড়ক দুর্ঘটনায় আহত এক ব্যক্তি ভর্তি হন। তাঁর জন্য হাসপাতালের ভেতরে গড়ে ওঠা ওষুধের দোকানের মালিক আবু সাঈদকে (৩২) ওষুধ দিতে অনুরোধ করেছিলেন তিনি। সেই ওষুধের এক হাজার টাকা বাকি পড়ে। মঙ্গলবার দুপুরে তিনি হাসপাতাল এলাকায় এলে তাঁর কাছে বাকি টাকার জন্য চাপ দেন সাঈদ। তিনি বিষয়টি দেখবেন বলে আশ্বাসও দেন। এরপরও চড়াও হন সাঈদ। একপর্যায়ে কাঠের চলা ও ধারালো অস্ত্র দিয়ে সাঈদ ও তাঁর সহযোগী শাহিনসহ চার-পাঁচজন তাঁর ওপর হামলা করেন। এ সময় তাঁর সঙ্গে থাকা উপজেলার ছোটভাকলা ইউনিয়ন যুবলীগের সদস্য মফিজ শেখ (৩৯) এগিয়ে এলে তাঁকেও পেটানো হয়।স্থানীয় লোকজন দুজনকে উদ্ধার করে প্রথমে উপজেলা স্বাস্থ্য কমপ্লেক্সে নিয়ে যান। সেখানে প্রাথমিক চিকিৎসা দিয়ে আসাদকে ফরিদপুর মেডিকেল কলেজ হাসপাতালে পাঠানো হয়।এদিকে এ খবর ছড়িয়ে পড়লে ছাত্রলীগের নেতা-কর্মীরা দৌলতদিয়া-খুলনা মহাসড়ক অবরোধ করেন। খবর পেয়ে রাজবাড়ী-১ আসনের সংসদ সদস্য কাজী কেরামত আলীসহ আওয়ামী লীগের নেতারা ঘটনাস্থলে আসেন। তাঁরা হামলাকারীদের গ্রেপ্তারের ব্যবস্থা নেওয়ার আশ্বাস দিলে অবরোধ প্রত্যাহার করা হয়।উপজেলা ছাত্রলীগের সভাপতি এ বি এম বাতেন বলেন, আসাদের বাঁ চোখের পাশে গভীর ক্ষত হয়েছে। ১৪টি সেলাই দিতে হয়েছে। অল্পের জন্য চোখটি রক্ষা পেয়েছে।গোয়ালন্দ ঘাট থানার উপপরিদর্শক (এসআই) আমিনুল ইসলাম বলেন, এ হামলার ঘটনায় থানায় মামলা হয়েছে। ঘটনার সঙ্গে জড়িত আবু সাঈদ ও তাঁর সহযোগী শাহিনকে গ্রেপ্তার করা হয়েছে। সাঈদ মারপিটের বিষয় স্বীকার করেছেন। বাকিদের গ্রেপ্তারের চেষ্টা চলছে।
