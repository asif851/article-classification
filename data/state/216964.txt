
বাংলাদেশ প্রকৌশল ও প্রযুক্তি বিশ্ববিদ্যালয়ের (বুয়েট) মসজিদসংলগ্ন সড়কে আজ শনিবার এক ব্যবসায়ীকে গুলি করে মোটরসাইকেল ছিনতাই করে দুর্বৃত্তরা। পরে ঢাকা বিশ্ববিদ্যালয় এলাকার ফুলার রোড থেকে মোটরসাইকেলটি পরিত্যক্ত অবস্থায় উদ্ধার করা হয়।
গুলিতে আহত আবরার ইকবাল (৩৫) নামের ওই ব্যবসায়ীকে ঢাকা মেডিকেল কলেজ হাসপাতালে ভর্তি করা হয়েছে।
ঢাকা মেডিকেল কলেজ হাসপাতাল সূত্র জানায়, আবরার চকবাজার এলাকার প্রসাধন ব্যবসায়ী। আজ বেলা সাড়ে ১১টার দিকে তিনি মোটরসাইকেল চালিয়ে ব্যক্তিগত কাজে যাচ্ছিলেন। বুয়েট মসজিদের সামনে দুটি মোটরসাইকেলে কয়েকজন যুবক তাঁর গতিরোধ করেন। যুবকেরা আবরারের মোটরসাইকেলটি ছিনিয়ে নেওয়ার চেষ্টা চালান। এতে বাধা দিলে এক যুবক তাঁকে গুলি করে মোটরসাইকেল নিয়ে পালিয়ে যান। গুলি আবরারের বাঁ হাতের কবজিতে লাগে।
ঘটনাস্থল পরিদর্শনকারী শাহবাগ থানার উপপরিদর্শক (এসআই) সুব্রত কুমার রায় প্রথম আলোকে বলেন, দুর্বৃত্তরা মোটরসাইকেলটি নিয়ে বেশি দূর যেতে পারেনি। তারা তা ফুলার রোডে ফেলে পালিয়ে যায়। পরে সেখান থেকে মোটরসাইকেলটি উদ্ধার করা হয়।
এসআই বলেন, আহত আবরার চিকিত্সাধীন। তিনি কিছু বলতে পারছেন না। সুস্থ হওয়ার পর তাঁর বক্তব্য নেওয়া হবে। এটা কি ছিনতাই, না অন্য কোনো শত্রুতার জেরে ঘটেছে—তা খতিয়ে দেখা হবে। তবে মোটরসাইকেলটি ছিনতাই হওয়ার পর গাড়ির নম্বরসহ ঘটনার ব্যাপারে বিভিন্ন থানায় বার্তা পাঠানো হয়। ধারণা করা হচ্ছে, অবস্থা বেগতিক দেখে মোটরসাইকেল ফেলে পালিয়ে যায় দুর্বৃত্তরা।
