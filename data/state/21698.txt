
বঙ্গবন্ধুর স্বদেশ প্রত্যাবর্তন দিবস উপলক্ষে সোহরাওয়ার্দী উদ্যানে আওয়ামী লীগের জনসভা শুরু হয়েছে। আজ মঙ্গলবার বেলা আড়াইটার দিকে জনসভা শুরু হয়। বেলা সোয়া তিনটার দিকে প্রধানমন্ত্রী ও আওয়ামী লীগের সভানেত্রী শেখ হাসিনা জনসভাস্থলে পৌঁছান।
জনসভায় আওয়ামী লীগের সভাপতিমণ্ডলী, উপদেষ্টা পরিষদসহ কেন্দ্রীয় কার্যনির্বাহী কমিটির সদস্যরা উপস্থিত রয়েছেন। রাজধানীর বিভিন্ন থানা, ওয়ার্ড এবং ঢাকার আশপাশের জেলা থেকে বিপুলসংখ্যক নেতা-কর্মী বিভিন্ন বাদ্যযন্ত্র বাজিয়ে সোহরাওয়ার্দী উদ্যানে আসছেন। নেতা-কর্মীদের স্লোগানে স্লোগানে মুখরিত পুরো সোহরাওয়ার্দী উদ্যান। সোহরাওয়ার্দী উদ্যান ছাড়িয়ে দলটির নেতা-কর্মীরা আশপাশের রাস্তায় অবস্থান নিচ্ছেন।
১৯৭২ সালের এই দিনে পাকিস্তানের বন্দিদশা থেকে মুক্তি পেয়ে স্বাধীন-সার্বভৌম বাংলাদেশের মাটিতে পা রাখেন বঙ্গবন্ধু শেখ মুজিবুর রহমান। বঙ্গবন্ধুর প্রত্যাবর্তনে স্বাধীনতাসংগ্রামের বিজয় পূর্ণতা পায়। দিবসটি উপলক্ষে আলাদা বাণী দিয়েছেন রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা। দিবসটি উপলক্ষে আওয়ামী লীগসহ বিভিন্ন দল ও সংগঠন নানা কর্মসূচি নিয়েছে।
১৯৭১ সালের ২৫ মার্চ রাতে পাকিস্তানি হানাদাররা বাঙালির অবিসংবাদী নেতা বঙ্গবন্ধু শেখ মুজিবুর রহমানকে তাঁর ধানমন্ডির বাসা থেকে গ্রেপ্তার করে নিয়ে যায়। তাঁকে পাকিস্তানের কারাগারে বন্দী করা হয়। বাঙালি যখন স্বাধীনতার জন্য যুদ্ধ করছে, বঙ্গবন্ধু তখন পাকিস্তানের কারাগারে প্রহসনের বিচারে ফাঁসির আসামি হিসেবে প্রহর গুনছিলেন। একাত্তরের ১৬ ডিসেম্বর পাকিস্তানি বাহিনীর আত্মসমর্পণের মধ্য দিয়ে বাঙালিদের চূড়ান্ত বিজয় অর্জিত হওয়ার পর বিশ্বনেতারা বঙ্গবন্ধুর মুক্তির দাবিতে সোচ্চার হয়ে ওঠেন। আন্তর্জাতিক চাপে পরাজিত পাকিস্তানি শাসকগোষ্ঠী শেষ পর্যন্ত বন্দিদশা থেকে বঙ্গবন্ধুকে সসম্মানে মুক্তি দিতে বাধ্য হয়।
এদিকে আজকের সমাবেশের জন্য আইনশৃঙ্খলা রক্ষাকারী বাহিনীর পক্ষ থেকে নেওয়া হয়েছে কঠোর নিরাপত্তাব্যবস্থা। সভাস্থলের আশপাশের কয়েকটি সড়কে নিয়ন্ত্রণ করা হচ্ছে যান চলাচল। কাকরাইল ক্রসিং, মৎস্য ভবন ক্রসিং, কদম ফোয়ারা ক্রসিং ও শাহবাগ ক্রসিং দিয়ে সোহরাওয়ার্দী উদ্যানের শিখা চিরন্তন ফটক এবং ইঞ্জিনিয়ার্স ইনস্টিটিউশনের ফটক দিয়ে কাউকে সমাবেশে ঢুকতে দেওয়া হচ্ছে না। উদ্যানের পশ্চিম দিকে ছবিরহাট, টিএসসি, কালীমন্দির ও তিন নেতার মাজারের ফটক দিয়ে জনসভায় নেতা-কর্মীরা ঢুকছেন।
