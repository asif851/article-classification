
মেয়েকে রেলস্টেশনে পৌঁছে দিতে গিয়ে দিনাজপুর শহরের লিলি সিনেমা হলের মোড়ে ট্রাকের ধাক্কায় বিরল উপজেলা কৃষি কর্মকর্তা গণেশ রায় (৪৮) নিহত হয়েছেন। গতকাল রোববার ভোরে এ দুর্ঘটনা ঘটে। এতে তাঁর স্ত্রী মুক্তি রায়ও (৩৫) গুরুতর আহত হন।এদিকে লালমনিরহাট-বুড়িমারী রেলস্টেশনের কাকিনা রেলক্রসিংয়ে গতকাল একটি কমিউটার ট্রেনের সঙ্গে ট্রাকের সংঘর্ষে দুপুর সাড়ে ১২টা থেকে বিকেল পাঁচটা পর্যন্ত ওই পথে ট্রেন চলাচল বন্ধ ছিল।প্রত্যক্ষদর্শীরা জানান, গতকাল ভোরে মোটরসাইকেলে করে গণেশ রায় তাঁর স্ত্রী ও মেয়েকে নিয়ে লিলি সিনেমার মোড় অতিক্রমকালে একটি ট্রাক তাঁদের ধাক্কা দেয়। এতে ঘটনাস্থলেই কৃষি কর্মকর্তা মারা যান। তাঁর স্ত্রী ও মেয়ে মোটরসাইকেল থেকে ছিটকে পড়েন। স্থানীয় লোকজন তিনজনকেই দিনাজপুর মেডিকেল কলেজ হাসপাতালে নিয়ে যায়।হাসপাতালে নিহত গণেশ রায়ের মেয়ে মৃত্তিকা রায় (১২) জানায়, তার বাবা দিনাজপুরের বিরল উপজেলার উপসহকারী কৃষি কর্মকর্তা। গত বছর সে রংপুর সরকারি বালিকা উচ্চবিদ্যালয়ে ভর্তি হয়। গতকাল সকাল ১০টায় তার পরীক্ষা থাকায় মাকে নিয়ে রংপুরে যাচ্ছিল সে। তাদের দিনাজপুর রেলস্টেশনে পৌঁছে দিতে যাচ্ছিলেন তার বাবা। কোতোয়ালি থানার উপপরিদর্শক (এসআই) জামাল হোসেন বলেন, পুলিশ ট্রাকটিকে জব্দ করেছে। তবে চালককে আটক করা যায়নি। এ ঘটনায় থানায় একটি অপমৃত্যু মামলা হয়েছে।
লালমনিরহাটের কাকিনা রেলক্রসিংয়ে গতকাল দুপুর সাড়ে ১২টায় বুড়িমারী থেকে লালমনিরহাটগামী কমিউটার ট্রেনের সঙ্গে একটি ট্রাকের সংঘর্ষ হয়। এতে ওই স্টেশনে বিকেল পাঁচটা পর্যন্ত সাড়ে চার ঘণ্টা ট্রেন চলাচল বন্ধ ছিল। লালমনিরহাট থেকে উদ্ধারকারী ট্রেন গিয়ে দুর্ঘটনাকবলিত ট্রাকটি রেললাইন থেকে সরালে এ পথে ট্রেন চলাচল স্বাভাবিক হয়।
লালমনিরহাট বিভাগীয় রেলওয়ে কন্ট্রোল রুম সূত্র জানায়, ট্রেনের ইঞ্জিনে ধাক্কা লেগে ট্রাকটি প্রায় ২০০ গজ দূরে ছিটকে পড়ে। ট্রেনযাত্রী লালমনিরহাটের হাতীবান্ধার বাসিন্দা খন্দকার মো. আবু সাঈদ বলেন, ট্রেনটি রেলক্রসিং অতিক্রমকালে হঠাৎ ট্রাকটি এসে ট্রেনের ইঞ্জিনে ধাক্কা খায়। এ সময় ট্রেনটি ক্রসিং পয়েন্টে থেমে গেলে আতঙ্কিত যাত্রীরা তাড়াহুড়ো করে নেমে পড়ে।
