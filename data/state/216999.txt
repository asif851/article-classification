
‘আর নয় কান্না, আসছে সুখের বন্যা’ স্লোগান নিয়ে নতুন রাজনৈতিক দল ‘বাংলাদেশ ঘুষ নির্মূল পার্টি’র আত্মপ্রকাশ হলো আজ সোমবার। দুই সদস্যের কমিটি ঘোষণা করা হয়েছে। এর চেয়ারম্যান আকবর হোসেন আর মহাসচিব তাঁর সহধর্মিণী সেলিনা হোসেন।
আজ সকালে টাঙ্গাইল প্রেসক্লাবে সংবাদ সম্মেলনের মাধ্যমে এই নতুন রাজনৈতিক দলের ঘোষণা করা হয়। সংবাদ সম্মেলনে উপস্থিত ছিলেন দলের প্রতিষ্ঠাতা চেয়ারম্যান মো. আকবর হোসেন ওরফে ফাইটন, মহাসচিব সেলিনা হোসেন।দলের অস্থায়ী প্রধান কার্যালয় করা হয়েছে প্রতিষ্ঠাতা চেয়ারম্যানের নিজ বাড়ি ভূঞাপুর উপজেলার নিকলা গোপাল গ্রামে।সংবাদ সম্মেলনে লিখিত বক্তব্যে দলের চেয়ারম্যান বলেন, দেশের সবচেয়ে ঘুষ-বাণিজ্য হয় ভূমি অফিসে। আর এই ঘুষ-বাণিজ্য বন্ধ করতে সমাজের সর্বস্তরের মানুষকে দুর্গ গড়ে তুলে ঘুষ নির্মূল করার লক্ষ্যে এগিয়ে আসার আহ্বান জানান।পেশায় নিজেকে ‘ল্যান্ড কনসালট্যান্ট’ দাবি করে দলটির চেয়ারম্যান আকবর হোসেন বলেন, ভূমি-সংক্রান্ত কাজ করতে গিয়ে তাঁর মনে হয়েছে, ভূমি অফিসে সবচেয়ে বেশি দুর্নীতি হয়। আর কৃষকদের সবচেয়ে বেশি ভূমি অফিসে যেতে হয়। তাই ভূমি অফিসকে দুর্নীতিমুক্ত করার দিকে তাঁরা বেশি জোর দেবেন। স্ত্রীকে কেন মহাসচিব করলেন? এ প্রশ্নের জবাবে তিনি জানান, বর্তমানে নতুন দল করতে কেউ সাহস পায় না। কিন্তু তাঁর স্ত্রী ভয় না পেয়ে রাজি হয়েছেন, তাই তাঁকে মহাসচিবের দায়িত্ব দেওয়া হয়েছে।সংবাদ সম্মেলনে অন্যান্যের মধ্যে কবির হোসেন, আবদুল বাছেদ ও নুর মোহাম্মদ নামে তাঁর তিন অনুসারী উপস্থিত ছিলেন।
