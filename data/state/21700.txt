

মুক্তিযুদ্ধ, স্বাধীনতা, বঙ্গবন্ধু, জাতীয় চার নেতা ও শহীদ বুদ্ধিজীবী কেন্দ্রিক আটটি দিবস রাজনৈতিক দলসহ সব নাগরিকের পালন বাধ্যতামূলক করতে নির্দেশনা চেয়ে রিট করা হয়েছে। রিটের ওপর আগামী সোমবার পরবর্তী শুনানির দিন রেখেছেন হাইকোর্ট।
বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ আজ বৃহস্পতিবার রিটের শুনানি নিয়ে পরবর্তী এ দিন ধার্য করেন। গতকাল বুধবার সুপ্রিম কোর্টের আইনজীবী মোজাম্মেল হক ও মো. শহীদুল ইসলাম রিট আবেদনটি করেন। যা আজ শুনানির জন্য ওঠে।
আদালতে রিটের পক্ষে আবেদনকারী মোজাম্মেল হক নিজে শুনানিতে অংশ নেন। রাষ্ট্রপক্ষে ছিলেন ডেপুটি অ্যাটর্নি জেনারেল তাপস কুমার বিশ্বাস ও সহকারী অ্যাটর্নি জেনারেল তাইতাস হিল্লোল রেমা। শুনানি নিয়ে আদালত পরবর্তী শুনানির জন্য সোমবার ধার্য করেন। সেদিন অ্যাটর্নি জেনারেলকে থাকতে বলেছেন।
রিট আবেদনের বিষয়টি জানিয়ে আইনজীবী মোজাম্মেল হক প্রথম আলোকে বলেন, বঙ্গবন্ধুর ৭ মার্চের ভাষণ, ১৭ এপ্রিল মুজিবনগর দিবস, ১৪ ডিসেম্বর শহীদ বুদ্ধিজীবী দিবস, ২৬ মার্চ স্বাধীনতা দিবস, ১৬ ডিসেম্বর বিজয় দিবস, ১০ জানুয়ারি বঙ্গবন্ধুর স্বদেশ প্রত্যাবর্তন দিবস, ১৫ আগস্ট জাতীয় শোক দিবস, ৩ নভেম্বর জেলহত্যা দিবস ও জয় বাংলা স্লোগান রাজনৈতিক দলসহ সব নাগরিকের জন্য পালন বাধ্যতামূলক করতে সরকার ও নির্বাচন কমিশনের প্রতি নির্দেশনা চেয়ে রিটটি করা হয়েছে। কেননা, স্বাধীনতার ৪৬ বছরেও এসব দিবসগুলো সবার পালনে নিষ্ক্রিয়তা দেখা গেছে।
রাজনৈতিক দলগুলোকে রিটে বিবাদী করা হয়েছে জানিয়ে রিট আবেদনকারী এই আইনজীবী বলেন, এসব দিবস পালনে ব্যর্থ হলে রাজনৈতিক দলগুলোর নিবন্ধন বাতিল চাওয়া হয়েছে। এসবের নিষ্পত্তি না হওয়া পর্যন্ত পরবর্তী জাতীয় সংসদ নির্বাচন স্থগিত রাখার আরজি রয়েছে।
