
রাজধানীর হজরত শাহজালাল আন্তর্জাতিক বিমানবন্দর থেকে আজ মঙ্গলবার সকাল ও গতকাল সোমবার রাতে এক কেজি সোনা ও দুই কেজি গাঁজাসহ পাঁচজন যাত্রীকে আটক করেছে আর্মড ব্যাটালিয়ন পুলিশ (এপিবিএন)।আটক এক কেজি সোনার দাম প্রায় ৫০ লাখ টাকা এবং দুই কেজি গাঁজার দাম প্রায় ১৫ লাখ টাকা হতে পারে বলে জানিয়েছে এপিবিএন।এক কেজি সোনাসহ চার যাত্রী আটকগতকাল রাত ১১টার দিকে শাহজালাল আন্তর্জাতিক বিমানবন্দরে এক কেজি সোনাসহ চারজন যাত্রীকে আটক করে এপিবিএন। আটক চারজন হলেন মালয়েশিয়া থেকে আসা ফজলুর রহমান, ফয়সাল ওমর, ইমরান হোসেন ও কাতার থেকে আসা যাত্রী বাদশা মিয়া।এপিবিএনের সহকারী পুলিশ সুপার আল আমীন ও আসমা আক্তারের নেতৃত্বে একটি দল অভিযান চালিয়ে তাঁদের আটক করে।এপিবিএন জানায়, যাত্রীরা ১০০ গ্রাম ওজনের ১০টি সোনার বার ব্যাগে ও শরীরের বিভিন্ন জায়গায় লুকিয়ে নিয়ে আসেন। এপিবিএন জানায়, এসবের বাজারমূল্য প্রায় ৫০ লাখ টাকা। এ ব্যাপারে আইনগত ব্যবস্থা নেওয়া হবে।গাঁজাসহ যাত্রী আটকসকাল সাড়ে আটটার দিকে শাহজালাল আন্তর্জাতিক বিমানবন্দরে দুই কেজি গাঁজাসহ কুয়েতগামী যাত্রী ইয়াসিন খানকে (২৩) আটক করেছে এপিবিএন।বিমানবন্দরের ১ নম্বর টার্মিনাল থেকে এপিবিএনের জ্যেষ্ঠ সহকারী পুলিশ সুপার মোতাজ্জের হোসেনের নেতৃত্বে একটি দল তাঁকে আটক করে। দুটি প্যাকেটের মধ্যে গাঁজা নিয়ে তিনি কুয়েতে যাচ্ছিলেন বলে জানান।
