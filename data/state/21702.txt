
 
চাঁদাবাজি ও কর ফাঁকির অভিযোগে করা পৃথক দুই মামলায় বিএনপির সিনিয়র ভাইস চেয়ারম্যান তারেক রহমানের জামিনের মেয়াদ তিন মাস বাড়ানো হয়েছে।আজ বুধবার বিচারপতি এম মোয়াজ্জাম হোসেন ও বিচারপতি মো. জাহাঙ্গীর হোসেনের সমন্বয়ে গঠিত হাইকোর্টের অবকাশকালীন বেঞ্চ পৃথক আবেদনের পরিপ্রেক্ষিতে এ আদেশ দেন।আদালতে তারেকের পক্ষে ছিলেন আইনজীবী নাজমুল হুদা। পরে নাজমুল হুদা প্রথম আলো ডটকমকে বলেন, জাতীয় রাজস্ব বোর্ডের ও গুলশান থানায় চাঁদাবাজির অভিযোগে করা পৃথক দুই মামলায় আদালত তারেক রহমানের জামিনের মেয়াদ তিন মাস বাড়িয়েছেন। একই সঙ্গে চাঁদাবাজির অভিযোগে করা মামলার কার্যক্রমে স্থগিতাদেশের মেয়াদ এ সময় পর্যন্ত বাড়ানো হয়েছে।জানা যায়, এ দুই মামলায় গত বছরের ২ জুলাই হাইকোর্ট তারেক রহমানের জামিন মেয়াদ এক বছরের জন্য বৃদ্ধি করেন। তবে জামিনের মেয়াদ শেষ হওয়ার আগে মেয়াদ বাড়ানোর জন্য গত রোববার দুটি আবেদন করা হয়।আদালত সূত্র জানায়, ২০০২-০৩ এবং ২০০৫-০৬ করবর্ষে ২৬ লাখ ৮৬ হাজার টাকা আয়কর ফাঁকি দেওয়ার অভিযোগে ২০০৮ সালের ৪ আগস্ট জাতীয় রাজস্ব বোর্ড তারেক রহমানের বিরুদ্ধে ঢাকা মহানগর দায়রা জজ আদালতে মামলা করে। একই বছরের ২৭ আগস্ট হাইকোর্ট তাঁর জামিন মঞ্জুর করেন। পরে কয়েক দফা তাঁর জামিনের মেয়াদ বাড়ানো হয়। এ ছাড়া এক কোটি ৩২ লাখ টাকা চাঁদাবাজির অভিযোগ এনে রেজা কনস্ট্রাকশন লিমিটেডের ব্যবস্থাপনা পরিচালক খান মো. আফতাব উদ্দিন ২০০৭ সালের ২৭ মার্চ গুলশান থানায় একটি মামলা করেন। এ মামলায় ২০০৮ সালে হাইকোর্ট থেকে জামিন পান তারেক। পাশাপাশি মামলার কার্যক্রমও স্থগিত হয়। পরে কয়েক দফা জামিন ও স্থগিতাদেশের মেয়াদ বাড়ানো হয়।
