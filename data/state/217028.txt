
ব্রাহ্মণবাড়িয়া শহরের হালদারপাড়া এলাকায় স্বামী ও শ্বশুরবাড়ির লোকজনের বিরুদ্ধে এক গৃহবধূকে হত্যার অভিযোগ পাওয়া গেছে। গতকাল বৃহস্পতিবার সকালে এ ঘটনা ঘটে।নিহত গৃহবধূর নাম ইভা আক্তার (২২)। তিনি তিন মাসের অন্তঃসত্ত্বা ছিলেন। তিনি হালদারপাড়া এলাকার পারভেজ রহমানের (৩৫) স্ত্রী এবং নবীনগর উপজেলার মাঝিকাড়া গ্রামের শফিকুল ইসলামের মেয়ে।পুলিশ ও নিহত গৃহবধূর পারিবারিক সূত্রে জানা গেছে, দেড় বছর আগে হালদারপাড়া এলাকার মাহফুজুর রহমানের ছেলে পারভেজের সঙ্গে ইভার বিয়ে হয়। গতকাল সকালে ইভা ও পারভেজের মধ্যে ঝগড়া হয়। একপর্যায়ে পারভেজ ইভাকে মারধর করেন।ওই গৃহবধূর পরিবারের অভিযোগ, মারধর করার একপর্যায়ে পারভেজ ও তাঁর পরিবারের লোকজন ইভাকে হত্যা করেন। ঘটনার পর আশপাশের লোকজন ও পারভেজ ইভাকে উদ্ধার করে একটি হাসপাতালে নিয়ে গেলে কর্তব্যরত চিকিৎসক তাঁকে মৃত ঘোষণা করেন। পরে তাঁর লাশ স্বজনেরা ব্রাহ্মণবাড়িয়া সদর হাতপাতালে নিয়ে যান। ইভার মারা যাওয়ার খবর শুনেই পারভেজ পালিয়েছেন।এ ব্যাপারে পারভেজ ও তাঁর পরিবারের লোকজনের সঙ্গে যোগাযোগের চেষ্টা করেও কথা বলা সম্ভব হয়নি।এ বিষয়ে জানতে চাইলে ব্রাহ্মণবাড়িয়া সদর থানার উপপরিদর্শক (এসআই) মাসুদ রানা জানান, লাশ ময়নাতদন্তের জন্য সদর হাসপাতালে রাখা হয়েছে। সুরতহাল করার সময় ইভার গলায় দাগ পাওয়া গেছে। নিহত গৃহবধূর পরিবারকে অভিযোগ দিতে বলা হয়েছে।
