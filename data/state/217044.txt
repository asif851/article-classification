
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, কাল রোববার যে সরকার গঠিত হবে তা হবে মানুষের প্রতিনিধিত্বহীন, স্বৈরাচারী ও একনায়কতন্ত্রের সরকার। কোনো দিক থেকেই এ সরকার দেশে-বিদেশে বৈধ সরকার হিসেবে বিবেচিত হবে না।আজ শনিবার সন্ধ্যায় গণমাধ্যমে পাঠানো এক বিবৃতিতে মির্জা ফখরুল এ কথা বলেন।মির্জা ফখরুল বিবৃতিতে দাবি করেন, ৫ জানুয়ারির নির্বাচনে মাত্র ৩-৫ শতাংশ ভোটার ভোট দিয়েছেন। বাকি ৯৫-৯৭ শতাংশ মানুষ আওয়ামী লীগকে ভোট দেয়নি। তাই কোনোভাবেই এ নির্বাচন কারও কাছে গ্রহণযোগ্য নয়।|বিএনপির প্রতি প্রধানমন্ত্রীর হুঁশিয়ারির জবাবে মির্জা ফখরুল বলেন, প্রধানমন্ত্রীর বক্তব্যে বিরোধী দলের প্রতি হুমকি, হুঁশিয়ারিতে গণতান্ত্রিক আচরণের লেশমাত্র নেই। সমঝোতা, সহনশীলতার পথ তিনি চেনেন না। কলঙ্কিত, লজ্জাকর ও প্রহসনের নির্বাচন নিয়ে মিথ্যাচার করে তিনি এখনো অহংকার ও দাম্ভিকতা দিয়ে সামনের দিনে রাষ্ট্র পরিচালনা করতে চান। কিন্তু রাষ্ট্রীয় শক্তির ‘অপব্যবহার’ করে সাময়িকভাবে ক্ষমতায় থাকা গেলেও ক্ষমতা চিরস্থায়ী করা যায় না। তিনি সরকারকে পদত্যাগ করে নির্দলীয় সরকারের অধীনে নির্বাচন দেওয়ার দাবি জানান।
মির্জা ফখরুল অভিযোগ করেন, নির্বাচন-পরবর্তী সহিংসতা চালিয়ে আওয়ামী লীগ বিরোধীদের ওপর দোষারোপ করে বিরোধী দলকে রাজনৈতিক অঙ্গন থেকে তাড়িয়ে দেওয়ার অপচেষ্টা চালাচ্ছে।
