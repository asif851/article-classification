
ব্রাহ্মণবাড়িয়ার সরাইল উপজেলার কুট্টাপাড়ায় পুত্রবধূর ফিলিং স্টেশন দখল করার চেষ্টার অভিযোগ পাওয়া গেছে অবসরপ্রাপ্ত ব্রিগেডিয়ার জেনারেল সিদ্দিকুর রহমানের বিরুদ্ধে। জিনাত রিজওয়ানা নামের ওই পুত্রবধূকে হত্যা ও লাশ গুম করার হুমকিও দেওয়া হয়েছে বলে অভিযোগ উঠেছে। এসব ঘটনায় থানায় একাধিক সাধারণ ডায়েরি (জিডি) ও মামলা হয়েছে।ছিদ্দিকুর রহমানের সঙ্গে মুঠোফোনে যোগাযোগ করা হলে তিনি বলেন, ‘আমার বিরুদ্ধে যত অভিযোগ আনা হচ্ছে তা সবই মিথ্যা। আমি পুত্রবধূ হিসেবে তাকে জমি হেবা দলিল করে দিয়েছিলাম। কিন্তু সে মামলার বিবরণে আমাকে সৎশ্বশুর উল্লেখ করায় আমি এখন ওই দলিল বাতিল করব। এসব আইনের বিষয়। আমি আইনের মাধ্যমে লড়ে যাব। ফলে এ নিয়ে এর বেশি আমি কিছু বলতে চাই না।’সৌদি এয়ারলাইনসের সাবেক কেবিন ক্রু জিনাত জানান, ছিদ্দিকুর রহমানের ছেলে আমেরিকাপ্রবাসী প্রকৌশলী মোহাম্মদ গোলাম সারোয়ারের সঙ্গে ২০০৩ সালে তাঁর বিয়ে হয়। এরপর তিনি আমেরিকায় চলে যান। দেশে জায়গা কেনার জন্য ২০০৫-২০০৭ সাল পর্যন্ত দুই দফায় ছিদ্দিকুর রহমানকে তাঁরা প্রায় ৪১ লাখ টাকা দেন। সেই টাকা দিয়ে ছিদ্দিকুর রহমান কুট্টাপাড়ায় নিজের নামে ৩৪ শতক জায়গা কেনেন।এর মধ্য থেকে ২০ শতাংশ জমি ২০০৭ সালে তাঁকে হেবা দলিল করে দেন। পরে জিনাতের নামে ওই জায়গার নামজারি হয়। ২০০৯ সালে ওই জায়গায় তিনি একটি ফিলিং (সোপান ফিলিং স্টেশন) স্টেশন চালু করেন। ২০১১ সালে একই মহাসড়কের হবিগঞ্জের মাধবপুরে আরেকটি ফিলিং স্টেশন (সোশান ফিলিং স্টেশন) নির্মাণ করেন তিনি। ২০১১ সালে তিনি আমেরিকায় যান। চার মাস পর দেশে ফিরে এলে সিদ্দিকুর স্টেশন দুটির মালিকানা দাবি করেন ও সেগুলো দখলে নিতে নানা কৌশলের আশ্রয় নেন।জিনাত অভিযোগ করেন, চলতি বছর স্থানীয় একটি মহল স্টেশনের ওপর দিয়ে আড়াআড়িভাবে রাস্তা নির্মাণের দাবি ও স্টেশন চত্বরে দোকান নির্মাণের পাঁয়তারা শুরু করে। স্থানীয় সন্ত্রাসীরা চাঁদা দাবি করতে থাকে। এরপর তাঁর নামে একের পর এক মামলা দেওয়া হয়। এ ছাড়া তাঁকে মুঠোফোনে হত্যার হুমকিও দেওয়া হচ্ছে। এ অবস্থায় তিনি একটি মামলা করেন।মামলার পরিপ্রেক্ষিতে আদালত জায়গার ওপর স্থিতাবস্থা জারির পরও চলতি বছর পাঁচ-ছয়বার তাঁর স্টেশনটি দখলের চেষ্টা করা হয়। সর্বশেষ গত ১ সেপ্টেম্বর ছিদ্দিকুর রহমান ও তাঁর ছোট ভাই আবদুর রহমানের নেতৃত্বে তাঁদের লোকজন স্টেশনটি দখলের চেষ্টা করেন। আদালতের নির্দেশে জরিপের জন্য সার্ভে কমিশনার সেখানে গেলে কয়েক শ লোক স্টেশনটি দখলের চেষ্টা করে। এ সময় স্টেশনে ভাঙচুর চালায় সন্ত্রাসীরা।
 
