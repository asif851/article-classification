
ঢাকা রেসিডেনসিয়াল মডেল কলেজে আজ শুক্রবার অনুষ্ঠিত হবে ঢাকা আঞ্চলিক গণিত উৎসব। বাংলাদেশ গণিত অলিম্পিয়াড কমিটি জানিয়েছে, ২০০৩ সাল থেকে শুরু হওয়া সব গণিত অলিম্পিয়াডের মধ্যে আজকের আয়োজনই সবচেয়ে বড়।আয়োজকেরা জানান, উৎসবে চার ক্যাটাগরিতে মানিকগঞ্জ, গাজীপুর, মুন্সিগঞ্জ, নারায়ণগঞ্জ ও ঢাকার ১৬২টি শিক্ষাপ্রতিষ্ঠানের ৩৫০০ শিক্ষার্থীর অংশগ্রহণের কথা রয়েছে। সকাল নয়টায় জাতীয় সংগীতের সঙ্গে জাতীয় পতাকা উত্তোলনের মধ্য দিয়ে উৎসবের উদ্বোধন করবেন ঢাকা রেসিডেনসিয়াল মডেল কলেজের অধ্যক্ষ ব্রিগেডিয়ার জেনারেল মো. আবদুল হান্নান। উদ্বোধনের পর সোয়া ঘণ্টার অলিম্পিয়াড এবং অলিম্পিয়াড শেষে বন্ধুতা পর্ব, সাংস্কৃতিক অনুষ্ঠান এবং প্রশ্নোত্তর পর্ব রয়েছে। দুপুর নাগাদ জাতীয় উৎসবের জন্য নির্বাচিতদের নাম ঘোষণার মাধ্যমে অনুষ্ঠানের সমাপ্তি হবে।উৎসবে খুদে গণিতবিদদের উৎসাহ জোগাতে বাংলাদেশ গণিত অলিম্পিয়াড কমিটির সভাপতি অধ্যাপক জামিলুর রেজা চৌধুরীসহ উপস্থিত থাকবেন বিশিষ্ট গণিতবিদ অধ্যাপক লুত্ফুজ্জামান, অধ্যাপক খোদাদাদ খান, অধ্যাপক মুনিবুর রহমান চৌধুরী, অধ্যাপক আনোয়ার হোসেন, অধ্যাপক মোহাম্মদ কায়কোবাদ, বিশিষ্ট বিজ্ঞানী রেজাউর রহমান, অধ্যাপক আবদুল হাকিম খান, ফারসীম মান্নান মোহাম্মদী, ডাচ্-বাংলা ব্যাংকের ব্যবস্থাপনা পরিচালক কে এস তাবরেজ, প্রথম আলোর সহযোগী সম্পাদক আব্দুল কাইয়ুম ও আনিসুল হক, গণিত দলের কোচ ড. মাহবুব মজুমদার এবং বাংলাদেশ গণিত অলিম্পিয়াডের সাধারণ সম্পাদক মুনির হাসান, অ্যাকাডেমিক কাউন্সিলর মাহমুদুল হাসান, সালেহ জিল্লুর রহমান প্রমুখ।অংশগ্রহণকারীদের নিজ নিজ শিক্ষাপ্রতিষ্ঠানের নির্ধারিত পোশাক পরে প্রবেশপত্র, কলম ও পেনসিল সঙ্গে নিয়ে সকাল সাড়ে আটটায় উৎসবস্থলে উপস্থিত থাকার জন্য অনুরোধ জানানো হয়েছে।উল্লেখ্য, ২৪টি আঞ্চলিক গণিত উৎসবের বিজয়ীরা আগামী ১২ ও ১৩ ফেব্রুয়ারি শুক্র ও শনিবার ঢাকার সেন্ট যোসেফ হায়ার সেকেন্ডারি স্কুলে অনুষ্ঠেয় জাতীয় গণিত উৎসব ২০১৬ ও চতুর্দশ বাংলাদেশ গণিত অলিম্পিয়াডে অংশ নেবে।ডাচ্-বাংলা ব্যাংক লিমিটেডের পৃষ্ঠপোষকতায় ও প্রথম আলোর ব্যবস্থাপনায় বাংলাদেশ গণিত অলিম্পিয়াড কমিটি এই উৎসবের আয়োজন করেছে।
