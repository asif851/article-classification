
আসন্ন পবিত্র রমজান মাসে বিদ্যুৎ পরিস্থিতি স্বাভাবিক রাখতে ১০ হাজার মেগাওয়াট বিদ্যুৎ উৎপাদনের উদ্যোগ নেওয়া হয়েছে। রমজান মাসে ইফতার, তারাবিহ ও সাহ্‌রির সময় লোডশেডিং করা হবে না। কোথাও কোনো কারণে লোডশেডিং করতে হলে আগেই সংশ্লিষ্ট এলাকায় জানাতে হবে।পবিত্র রমজান মাসে বিদ্যুৎ ব্যবস্থাপনা নিয়ে আয়োজিত সভায় বিদ্যুৎসচিব আহমেদ কায়কাউস এসব কথা বলেছেন। গতকাল বৃহস্পতিবার বিদ্যুৎ ভবনে শ্রম মন্ত্রণালয়, এফবিসিসিআই এবং দোকান মালিক সমিতির প্রতিনিধিরা উপস্থিত ছিলেন। ২৭ মে রমজান মাস শুরু হতে পারে।সভায় বিদ্যুৎসচিব দোকান মালিকদের উদ্দেশে শ্রম আইন অনুযায়ী রাত আটটায় দোকান বন্ধ করার আহ্বান জানান। এ ছাড়া বিকেল ৫টা থেকে রাত ১১টা পর্যন্ত সিএনজি স্টেশন বন্ধ রাখা, এই সময়ে রি-রোলিং মিল, ওয়েল্ডিং মেশিন, ওভেন, ইস্ত্রি, পানি পাম্প প্রভৃতি না চালানো, সুপার মার্কেট, পেট্রোলপাম্প ও সিএনজি স্টেশনে অতিরিক্ত বাতি না জ্বালানোরও আহ্বান জানান। সভায় পাওয়ার সেলের মহাপরিচালক মোহাম্মদ হোসাইন, পিডিবির চেয়ারম্যান খালেদ মাহমুদ, আরইবির চেয়ারম্যান মেজর জেনারেল মঈন উদ্দিন ও সংশ্লিষ্ট কর্মকর্তারা উপস্থিত ছিলেন।
