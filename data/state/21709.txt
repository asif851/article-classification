
ইসলামী বিশ্ববিদ্যালয়ে বাস পোড়ানোর প্রতিবাদে ও ক্ষতিপূরণের দাবিতে কুষ্টিয়ায় পরিবহন ধর্মঘট চলছে। আজ সোমবার সকাল ছয়টা থেকে অনির্দিষ্টকালের এই ধর্মঘট শুরু হয়েছে। সকালে জেলার কোনো আন্তরুটে ও দূরপাল্লার গাড়ি ছেড়ে যায়নি। এতে ভোগান্তিতে পড়েছেন যাত্রীরা।
গতকাল রোববার বিশ্ববিদ্যালয়ের প্রধান ফটকের কাছে বাসের চাপায় তৌহিদুর রহমান নামের এক ছাত্র নিহত হন। উত্তেজিত শিক্ষার্থীরা ৩৫টি বাস পুড়িয়ে দেন। ৮-১০টি বাস ভাঙচুর করেন। প্রতিবাদে কুষ্টিয়া পরিবহন মালিক শ্রমিক ঐক্য পরিষদ ধর্মঘটের ডাক দেয়।
সকাল আটটা থেকে নয়টা পর্যন্ত কুষ্টিয়া-ঝিনাইদহ মহাসড়কের চৌড়হাস, মজমপুর ও ত্রিমোহনী মোড়ে দিয়ে দেখা যায়, পরিবহন মালিক ও শ্রমিকেরা মহাসড়কের ওপর লাঠি হাতে মিছিল করছেন। মজমপুর রেলগেটের বার ফেলে দিয়ে প্রতিরোধ তৈরি করেছেন। এ সময় মহাসড়কে কোনো গাড়ি চলতে দেওয়া হয়নি। রাস্তার দুই পাশে বেশ কয়েকটি গাড়ি আটকা পড়ে থাকতে দেখা যায়। সকাল থেকে দূরপাল্লার কোনো বাস ছেড়ে যায়নি। রাস্তার ওপর দিয়েও অন্য জেলার কোনো বাস যেতে দেওয়া হচ্ছে না।পরিবহন ধর্মঘটে চরম বিড়ম্বনার শিকার হচ্ছেন যাত্রীরা। বিশ্ববিদ্যালয়ের হল ত্যাগের নির্দেশে চরম ভোগান্তিতে পড়েছেন ছাত্রছাত্রীরা। গণপরিবহন না থাকায় তাঁরা বিপাকে পড়েছেন। পরিবহন সমস্যার কারণে দূর-দূরান্তের শিক্ষার্থীরা হল ছাড়তে পারছেন না।কুষ্টিয়া বাস মিনিবাস মালিক গ্রুপের সাবেক সাধারণ সম্পাদক হাসান আবুল ফজল সেলিম সকালে প্রথম আলোকে জানান, একসঙ্গে একই সময়ে ৩৫টি বাস পুড়িয়ে শেষ করে দেওয়া হলো। প্রশাসন কিছুই করতে পারল না। এখন এসব বাসের ক্ষতিপূরণ না দেওয়া হলে অনির্দিষ্টকালের জন্য পরিবহন ধর্মঘট চলবে।
কুষ্টিয়া অতিরিক্ত পুলিশ সুপার আবু বকর সিদ্দিক বলেন, বিকেল চারটায় বিশ্ববিদ্যালয়ের উপাচার্যের কার্যালয়ে পরিবহন নেতাদের সঙ্গে বৈঠক হবে। বৈঠকের পর সিদ্ধান্ত জানা যাবে।
বাসচাপায় ছাত্র নিহত, পুড়ল ৩৫ বাস
