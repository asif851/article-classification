
সন্তান লালন-পালনসহ সংসার সামলাচ্ছেন নারী। তবে নারীর এসব গৃহস্থালির কাজের মূল্যায়ন নেই। স্বীকৃতি নেই। জাতীয় আয়ে নারীর এ অবদানের কোনো প্রতিফলন ঘটে না। ফলে তা নীতিনির্ধারণী পর্যায়েও দৃশ্যমান হয় না।গতকাল বুধবার ইংরেজি দৈনিক ডেইলি স্টার এবং দাতা সংস্থা মানুষের জন্য ফাউন্ডেশন আয়োজিত ‘হাইলাইটিং উইমেনস কন্ট্রিবিউশন টু রেইজ দেয়ার স্ট্যাটাস ইন সোসাইটি’ শীর্ষক গোলটেবিল বৈঠকের আলোচকেরা এসব কথা বলেন। তাঁরা নারীর গৃহস্থালি কাজসহ সব কাজের অবদান যাতে রাষ্ট্রীয়ভাবে স্বীকৃতি পায়, তার দাবি জানান। ডেইলি স্টার কার্যালয়ে অনুষ্ঠিত গোলটেবিল বৈঠকে মূল বক্তব্য উপস্থাপন করেন মানুষের জন্য ফাউন্ডেশনের নির্বাহী পরিচালক শাহীন আনাম। তিনি বলেন, চাইলেই বা ইচ্ছা করলেই নারীকে অমর্যাদা করা যায়—সমাজের এ মনমানসিকতার পরিবর্তন জরুরি। নারীর কাজের মূল্যায়ন হলে এবং যথাযথ মর্যাদা দেওয়া হলে নারীর প্রতি সহিংসতা কমবে। এটি নারীর ক্ষমতায়নের জন্যও সহায়ক।শাহীন আনাম জানান, চলতি বছরের মার্চ মাস থেকে মানুষের জন্য ফাউন্ডেশনের ১২২টি সহযোগী সংগঠন এবং মহিলা ও শিশুবিষয়ক মন্ত্রণালয় একসঙ্গে ‘মর্যাদায় গড়ি সমতা’ শীর্ষক প্রচারণা শুরু করেছে। এতে অর্থনৈতিক ক্ষেত্রে নারীর আসলেই অবদান কতটুকু তা খুঁজে বের করা হবে।বৈঠকে মহিলা ও শিশুবিষয়ক মন্ত্রণালয়ের সচিব তারিক-উল ইসলাম বলেন, মোট দেশজ আয় বা জিডিপিতে নারীর অবদান কত, তা দেখার জন্য বাংলাদেশ পরিসংখ্যান ব্যুরোকে দায়িত্ব দেওয়া হয়েছে।ইউকে এইড এবং অস্ট্রেলিয়ান এইডের সহায়তায় গোলটেবিল বৈঠকটি অনুষ্ঠিত হয়। অস্ট্রেলিয়ান হাইকমিশনের কাউন্সেলর প্রিয়া পাওয়েল এবং ইউকে এইডের দেশীয় প্রতিনিধি সারাহ কুক আলোচনায় অংশ নেন। আলোচনায় বাংলাদেশ মহিলা পরিষদের সভাপতি আয়শা খানম বলেন, নারীর প্রতি নেতিবাচক ধ্যানধারণা পাল্টাতে গণমাধ্যমকে সচেতন হতে হবে, একই সঙ্গে সংস্কৃতি মন্ত্রণালয়সহ অন্যান্য মন্ত্রণালয়কেও বিভিন্ন কার্যক্রম হাতে নিতে হবে।সিডও কমিটির সাবেক চেয়ারপারসন সালমা খান বলেন, উত্তরাধিকার সম্পত্তিতে নারী-পুরুষের অসম অধিকার, ঘরের ভেতর এবং বাইরে কোন কোন ক্ষেত্রে নারীরা বৈষম্যের শিকার, তা চিহ্নিত করতে হবে।পারিবারিক নির্যাতন একটি শাস্তিযোগ্য অপরাধ অথবা স্বামীর মাধ্যমেও স্ত্রীরা যৌন নির্যাতনসহ বিভিন্ন নির্যাতনের শিকার হচ্ছেন—এ ধরনের বিষয়গুলোকে চিহ্নিত করার সুপারিশ করেন বাংলাদেশ জাতীয় মহিলা আইনজীবী সমিতির নির্বাহী পরিচালক সালমা আলী।বৈশাখী টেলিভিশনের সিইও মনজুরুল আহসান বুলবুল বলেন, কন্যাসন্তান জন্ম দেওয়ার জন্য স্বামী স্ত্রীকে খুন করছেন। তবে এসব ঘটনায় কতজন আসামির শাস্তি হচ্ছে, তা নজরদারির আওতায় আনতে হবে।  চ্যানেল আইয়ের পরিচালক শাইখ সিরাজ বলেন, ধানের বীজ উৎপাদন থেকে শুরু করে বাজারজাতকরণ পর্যন্ত মোট ২৩টি ধাপ পার হতে হয়। এর মধ্যে ১৭টি কাজই করেন নারী। অথচ নারীর কাজের মূল্যায়ন নেই।আলোচনার শুরুতে ডেইলি স্টার সম্পাদক মাহ্ফুজ আনাম বলেন, নারী এত এত কাজ করছেন, কিন্তু তার মূল্যায়ন হয় না। সময় এসেছে নারীর কাজের যথাযথ মূল্যায়ন করা ও মর্যাদা দেওয়ার।
