
রংপুরে আনন্দলোক ডিগ্রি কলেজের শিক্ষার্থী ইসমাইল হোসেন হত্যায় জড়িত থাকার অভিযোগে গত রোববার রাতে চারজনকে গ্রেপ্তার করা হয়েছে। গতকাল সোমবার এক সংবাদ সম্মেলনে পুলিশ ব্যুরো অব ইনভেস্টিগেশন (পিবিআই) এ কথা জানিয়েছে।পিবিআই রংপুর কার্যালয়ে দুপুর ১২টায় অনুষ্ঠিত ওই সংবাদ সম্মেলনে বলা হয়, রোববার রাতে কোতোয়ালি ও গঙ্গাচড়া থানার বিভিন্ন স্থানে পিবিআই অভিযান চালিয়ে চারজনকে গ্রেপ্তার করে। তাঁরা হলেন কোতোয়ালি থানার হরিরাম মাল গ্রামের সুজন মিয়া (২২), নুরুজ্জামান রানা (৩০) ও মইন আহম্মেদ খাজা (১৮) এবং গঙ্গাচড়া থানার জয়দেব গ্রামের সুলতান মাহমুদ (৪০)। হত্যাকাণ্ডের ঘটনাস্থল পরিদর্শন, তথ্য-উপাত্ত সংগ্রহ ও প্রযুক্তিগত তথ্যের পর্যালোচনার ভিত্তিতে নিশ্চিত হয়ে তাঁদের গ্রেপ্তার করা হয় বলে জানান পিবিআইয়ের অতিরিক্ত পুলিশ সুপার শহিদুল্লাহ কাওছার।রংপুর নগরের ৫ নম্বর ওয়ার্ডের বুড়াইল এলাকার ধানখেত থেকে গত ১৬ অক্টোবর ইসমাইল হোসেন ওরফে রায়হানের (১৯) গলাকাটা লাশ উদ্ধার করে পুলিশ। তিনি স্থানীয় আনন্দলোক ডিগ্রি কলেজের বিএ (পাস) প্রথম বর্ষের ছাত্র ছিলেন।
