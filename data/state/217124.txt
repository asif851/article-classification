
যশোর নগর বিএনপির সাধারণ সম্পাদক মুনীর আহমেদ সিদ্দিকীসহ যুবদল ও ছাত্রদলের চার নেতাকে কারাগারে পাঠানো হয়েছে। পুলিশের দায়ের করা তিনটি মামলায় আত্মসমর্পণ করে আজ মঙ্গলবার যশোরের জ্যেষ্ঠ বিচারিক হাকিমের আদালতে হাজির হন তাঁরা। জামিনের আবেদন করলে আদালত তা নামঞ্জুর করে তাঁদেরকে কারাগারে পাঠানোর নির্দেশ দেন।
কারাগারে পাঠানো অপর তিনজন হলেন যুবদল নেতা আবদুস সোবহান খান, ছাত্রদলের নেতা সাওদাল রশীদ ও রেজওয়ান বাশার।
তাঁদের আইনজীবী ও যশোর জেলা বিএনপির সাধারণ সম্পাদক সৈয়দ সাবেরুল হক বলেন, চলতি বছরের ৫ জানুয়ারি ‘গণতন্ত্র হত্যা দিবস’ নামে যশোর শহরে বিএনপি, যুবদল ও ছাত্রদলের নেতা-কর্মীরা শহরে শান্তিপূর্ণ বিক্ষোভ মিছিল করেন। এ ঘটনায় পুলিশ ক্ষুব্ধ হয়ে শতাধিক নেতা-কর্মীর নামে নাশকতা সৃষ্টি ও বোমা হামলার অভিযোগ এনে পৃথক তিনটি মামলা করে। এ মামলায় ওই চার নেতা জামিনের জন্য আদালতে আত্মসমর্পণ করেন। জ্যেষ্ঠ বিচারিক হাকিম হ‌ুমায়ুন কবীর তাঁদের জামিনের আবেদন নামঞ্জুর করে কারাগারে পাঠানোর নির্দেশ দেন।
এ সময় আদালত চত্বরে নগর বিএনপির সভাপতি ও যশোর পৌরসভার সাবেক মেয়র মারুফুল ইসলামসহ বিএনপির নেতা-কর্মীরা উপস্থিত ছিলেন।
 
