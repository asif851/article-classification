
ঢাকা মহানগর গোয়েন্দা পুলিশের (ডিবি) রিমান্ডে থাকা স্বেচ্ছাসেবক দলের সাধারণ সম্পাদক মীর সরাফত আলীকে অসুস্থ অবস্থায় আজ মঙ্গলবার ঢাকা মেডিকেল কলেজ হাসপাতালে ভর্তি করা হয়েছে।
ঢাকা মেডিকেল কলেজ হাসপাতাল সূত্র জানায়, সকাল সাড়ে ১০টার দিকে ডিবি পুলিশ অসুস্থ অবস্থায় মীর সরাফতকে হাসপাতালে নিয়ে যায়। সরাফত তখন হাসপাতালের জরুরি বিভাগের চিকিত্সক রবিউল ইসলামকে বুকে ব্যথার কথা জানান। চিকিত্সক তাঁকে কার্ডিওলজি বিভাগে স্থানান্তর করেন। সেখানে প্রাথমিক চিকিত্সার পর তাঁকে হাসপাতালের সিসিইউতে (করোনারি কেয়ার ইউনিট) ভর্তি করা হয়।ডিবির পরিদর্শক ফজলুর রহমান সাংবাদিকদের বলেন, হঠাত্ করে সরাফত বুকে ব্যথা অনুভব করছিলেন। তাই তাঁকে হাসপাতালে নিয়ে যাওয়া হয়েছে।১৪ নভেম্বর রাজধানীর বাংলামোটর এলাকা থেকে সরাফত আলী ও স্বেচ্ছাসেবক দলের সাংগঠনিক সম্পাদক শফিউল বারীকে আটক করে ডিবি। পরে অগ্নিসংযোগ, ভাঙচুর, বিস্ফোরণসহ বিভিন্ন অভিযোগে রমনা ও মতিঝিল থানায় দায়ের হওয়া তিনটি মামলায় তাঁদের গ্রেপ্তার দেখানো হয়। ১৫ নভেম্বর তাঁদের ১০ দিনের রিমান্ড চেয়ে আদালতে পাঠায় ডিবি। আদালত তাঁদের পাঁচ দিনের রিমান্ড মঞ্জুর করেন।
