
ময়মনসিংহের ধোবাউড়া উপজেলায় রফিকুল ইসলাম (২০) ও সুমন মিয়া (২০) নামের দুই তরুণ খুন হয়েছেন। রফিকুল গোয়াতলা ইউনিয়নের টাঙ্গাটী গ্রামের আবদুল কাদিরের ছেলে এবং সুমন একই গ্রামের আবদুল মালেকের ছেলে।নিহত ব্যক্তিদের পরিবার সূত্রে জানা গেছে, নিজ বাড়িতে গত মঙ্গলবার রাতে সুমন ঘুমাতে যান। রাত সাড়ে ১০টার দিকে রফিকুল ইসলাম ও রঘুরামপুর গ্রামের রহমত আলীর ছেলে আজিজুল ইসলাম (২২) সুমনকে ডেকে নিয়ে যান। এর কিছুক্ষণ পরে টাঙ্গাটী গ্রামের পাশ দিয়ে বয়ে যাওয়া কংস নদের পাড়ে সুমনের চিৎকার শুনতে পান তাঁর পরিবারের সদস্যরা। তাঁরা ঘটনাস্থলে গিয়ে সুমনের মাথাসহ শরীরের বিভিন্ন স্থানে ধারালো অস্ত্রের আঘাত দেখতে পান। এর কয়েক মিনিট পরই সুমন মারা যান। খবর পেয়ে রাতেই পুলিশ তাঁর লাশ উদ্ধার করে।এলাকাবাসী জানায়, সুমন পেশাদার চোর ছিল। তার নামে একাধিক মামলা রয়েছে। এদিকে গতকাল বুধবার সকালে ওই ঘটনাস্থলের কিছু দূরে নেত্রকোনার পূর্বধলা উপজেলার দামপাড়া এলাকায় কংস নদের তীরে রফিকুলের লাশ দেখতে পান এলাকাবাসী। তাঁরও মাথাসহ শরীরের বিভিন্ন স্থানে ধারালো অস্ত্রের গুরুতর আঘাত রয়েছে। খবর পেয়ে রফিকুলের লাশ উদ্ধার করে পুলিশ।
