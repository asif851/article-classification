
ঢাকা মেডিকেল কলেজ (ঢামেক) হাসপাতাল থেকে এক নবজাতক চুরি গেছে বলে অভিযোগ পাওয়া গেছে। হাসপাতাল সূত্রগুলো বলছে, গত বৃহস্পতিবার এ ঘটনা ঘটলেও গত শুক্রবার রাতে কর্তৃপক্ষ বিষয়টি জানতে পারে।হাসপাতাল সূত্র জানায়, ওই নবজাতকের বাবা খোকন মিয়া একজন রিকশাচালক ও মা শেফালী বেগম গৃহিণী। এ দম্পতি কামরাঙ্গীরচর এলাকায় থাকেন।খোকন সাংবাদিকদের জানান, গত বুধবার সন্ধ্যায় তাঁর স্ত্রী শেফালীকে ২১৩ নম্বর ওয়ার্ডে ভর্তি করা হয়। বৃহস্পতিবার ভোরে শেফালী কন্যাসন্তানের জন্ম দেন। কিন্তু নবজাতকের ওজন কম হওয়ায় ও শ্বাসকষ্ট থাকায় তাকে অন্য একটি ওয়ার্ডে নিয়ে ইনকিউবেটরে রাখা হয়।খোকন বলেন, বৃহস্পতিবার সন্ধ্যায় তিনি ওই ওয়ার্ডে কর্মরত কর্মচারীদের জিজ্ঞেস করলে তাঁকে বলা হয়, বাচ্চা ভালো আছে। এরপর তিনি কামরাঙ্গীরচরের বাসায় চলে যান। কিন্তু শুক্রবার রাতে আবার ওই ওয়ার্ডে গিয়ে তিনি তাঁর বাচ্চাকে খুঁজে পাননি। হাসপাতাল কর্তৃপক্ষও তাঁকে কিছু জানাতে পারছে না।ঢাকা মেডিকেল কলেজ হাসপাতালের উপপরিচালক মুশফিকুর রহিম প্রথম আলোকে বলেন, ‘এ ঘটনা আমাদের জন্য বিব্রতকর। কর্তৃপক্ষ এ ঘটনায় শাহবাগ থানায় মামলা করেছে।’শাহবাগ থানার (ওসি সিরাজুল ইসলাম বলেন, অভিযোগ পেয়েছি। শিশুটিকে খোঁজার চেষ্টা চলছে।
 
