

রাজশাহী বিশ্ববিদ্যালয়ের চারুকলা বিভাগের শিক্ষার্থীদের গড়া সব ভাস্কর্য কে বা কারা উল্টে ফেলে গেছে। শিক্ষকদের কক্ষের সামনে এবং আশপাশে এ ঘটনা ঘটে। গতকাল সোমবার রাতে এ ঘটনা ঘটানো হয় বলে ধারণা করা হচ্ছে।
আজ মঙ্গলবার সকালে বিশ্ববিদ্যালয়ের একজন অফিস সহকারী এ দৃশ্য দেখতে পেয়ে শিক্ষকদের খবর দেন।
ঘটনার সত্যতা নিশ্চিত করেছেন চারুকলা বিভাগের দুজন শিক্ষক। তাঁরা হলেন সিরামিক অ্যান্ড স্কালপচার বিভাগের সহকারী অধ্যাপক কনক কুমার পাঠক এবং গ্রাফিকস ডিজাইন বিভাগের সহযোগী অধ্যাপক মনির উদ্দীন টভেল। প্রথম আলোকে তাঁরা বলেন, শিক্ষার্থীদের গড়া এ ভাস্কর্যগুলো মাঠে রাখা ছিল। কে বা কারা এক রাতের মধ্যে এ কাণ্ড ঘটিয়েছে। শতাধিক ভাস্কর্য মাঠে উল্টে ফেলে রেখে গেছে। আর কিছু ভাস্কর্য শিক্ষকদের কক্ষের দরজার সামনে রেখে গেছে।
জানা গেছে, কর্তৃপক্ষ বিষয়টি প্রশাসনকে জানানোর প্রস্তুতি নিচ্ছে।
