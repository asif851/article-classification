
হবিগঞ্জের চুনারুঘাট উপজেলার বড়বাড়ি গ্রামে দুর্বৃত্তের হাতে খালেদ মজুমদার (৩৫) নামের এক স্কুলশিক্ষক খুন হয়েছেন। তাঁকে গুরুতর আহতাবস্থায় গতকাল সোমবার বিকেলে হাসপাতালে নেওয়ার সময় পথে মারা যান। পরকীয়া প্রেমের জের ধরে এ হত্যাকাণ্ডটি ঘটেছে বলে ধারণা করা হচ্ছে।
পুলিশ জানায়, উপজেলার বড়বাড়ি গ্রামের শিক্ষক রউফ মজুমদারের ছেলে ময়নাবাদ সরকারি প্রাথমিক বিদ্যালয়ের শিক্ষক খালেদ মজুমদারকে গতকাল সকালে গুরুতর আহতাবস্থায় বাড়ির পাশের একটি পুকুর থেকে উদ্ধার করা হয়। এ অবস্থায় আত্মীয়স্বজনেরা তাঁকে প্রথমে চুনারুঘাট উপজেলা স্বাস্থ্য কমপ্লেক্স ও পরে উন্নত চিকিৎসার জন্য সিলেট মেডিকেল কলেজ হাসপাতালে নেওয়ার পথে ওই শিক্ষক মারা যান।
চুনারুঘাট থানার ভারপ্রাপ্ত কর্মকর্তা (ওসি) শেখ কবিরুল ইসলাম জানান, নিহত ব্যক্তির ডান কান কাটা ও মাথায় গুরুতর আঘাতের চিহ্ন রয়েছে। প্রাথমিক তদন্তে পরকীয়াজনিত কারণে হত্যাকাণ্ডটি সংঘটিত হয়েছে বলে মনে হচ্ছে।
ওসি আরও জানান, ধারণা করা হচ্ছে, গতকাল ভোরের দিকে খালেদ বাড়ির বাইরে বের হলে আগে থেকে ওত পেতে থাকা দুর্বৃত্তরা তাঁকে জখম করে ওখানে ফেলে যায়। নিহত ব্যক্তির ভাই জুনায়েদ থানায় অজ্ঞাত ব্যক্তিদের আসামি করে হত্যা মামলা করেছেন।
