
চট্টগ্রামের সাতকানিয়ার বাইতুল ইজ্জতে বর্ডার গার্ড ট্রেনিং সেন্টার অ্যান্ড স্কুলে ‘সীমান্ত নিয়ন্ত্রণ ব্যবস্থাপনাবিষয়ক যৌথ প্রশিক্ষণ কোর্স’ শেষ হয়েছে।
১৭ অক্টোবর এই প্রশিক্ষণ শুরু হয়। এতে বিজিবির ৫ জন কর্মকর্তা এবং ভারতীয় সীমান্তরক্ষী বাহিনী বিএসএফের ৮ জন কর্মকর্তা ও বিভিন্ন পদবির আরও ১৩ জন সদস্য অংশ নেন।
প্রশিক্ষণের সমাপনী উপলক্ষে গতকাল সোমবার প্রেস ব্রিফিংয়ের আয়োজন করা হয়। এতে বিজিবির ট্রেনিং সেন্টার অ্যান্ড স্কুলের কমান্ড্যান্ট ব্রিগেডিয়ার জেনারেল এ কে এম সাইফুল ইসলাম বলেন, সব ধরনের সীমান্ত অপরাধ বন্ধের লক্ষ্যে বিজিবি ও বিএসএফের যৌথ প্রশিক্ষণের আয়োজন করা হয়।
প্রশিক্ষণ কর্মসূচিতে প্রশিক্ষক হিসেবে বিজিবির কর্মকর্তারা ছাড়াও পুলিশ, মাদকদ্রব্য নিয়ন্ত্রণ অধিদপ্তর, শুল্ক বিভাগ ও রেডক্রসের ঊর্ধ্বতন কর্মকর্তারা ছিলেন।
পরে প্রশিক্ষণার্থীদের মাঝে সনদপত্র ও পুরস্কার বিতরণ করা হয়। এ সময় অন্যদের মধ্যে উপস্থিত ছিলেন লে. কর্নেল মোহাম্মদ জালাল উদ্দীন, লে. কর্নেল মো. সাজ্জাদ হোসেন, লে. কর্নেল মো. মাহফুজুর রহমান, লে. কর্নেল সাবিহা মাহবুবা।
