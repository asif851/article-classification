
গ্যাসের মূল্যবৃদ্ধির প্রতিবাদে বাম দলগুলোর ডাকা হরতাল প্রসঙ্গে স্বাস্থ্যমন্ত্রী মোহাম্মদ নাসিম বলেছেন, রাজনীতিতে এখন পরিবর্তন হয়েছে। এখন হরতাল ডাকলে হয় না। হরতাল ডাকলেই হরতাল হবে—এই সংস্কৃতি বাংলাদেশে আর নেই। মানুষ এখন বুঝে গেছে। মানুষ উন্নয়ন চায়।
আজ মঙ্গলবার জাতীয় প্রেসক্লাব মিলনায়তনে মুক্তিযুদ্ধের চেতনা বাস্তবায়ন মঞ্চ ও মুক্তিযোদ্ধা যুব কমান্ড আয়োজিত আলোচনা সভায় নাসিম এসব কথা বলেন। মহান একুশে ফেব্রুয়ারি ও আন্তর্জাতিক মাতৃভাষা দিবস উপলক্ষে এই আলোচনা সভার আয়োজন করা হয়।
মোহাম্মদ নাসিম বলেন, ‘উন্নয়নের ধারা অব্যাহত রাখতে প্রধানমন্ত্রী শেখ হাসিনার কোনো বিকল্প নেই। আবেগ দিয়ে রাজনীতি হয় না। আজ মানুষ বুঝে গেছে, একটি দলকে যদি ধারাবাহিকভাবে ক্ষমতায় না রাখা যায়, তাহলে উন্নয়ন হবে না।’
সংবিধান অনুযায়ী পরবর্তী জাতীয় সংসদ নির্বাচন হবে জানিয়ে আওয়ামী লীগের এই নেতা আরও বলেন, ‘আগামী নির্বাচনে নির্বাচনকালীন সরকারের প্রধান হবেন শেখ হাসিনা। আমরা সংবিধানের বাইরে যেতে পারব না। নির্বাচনকালীন সরকার–পদ্ধতি নিয়ে অনেকে অনেক ফর্মুলা দিচ্ছেন। ফর্মুলা দিয়ে কোনো লাভ হবে না।’
আলোচনা সভায় নৌপরিবহনমন্ত্রী শাজাহান খান বলেন, ‘খালেদা জিয়ার চোখ নষ্ট হয়ে গেছে। তাই তিনি দেশের উন্নয়ন ও সরকারের কোনো ভালো কাজ দেখতে পান না।’
