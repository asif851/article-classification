
৩৬তম বিসিএসের নন–ক্যাডারের অপেক্ষমাণ তালিকা থেকে দ্বিতীয় শ্রেণির পদে ৯৮৫ জনকে বিভিন্ন পদে নিয়োগের সুপারিশ করবে বাংলাদেশ সরকারি কর্ম কমিশন (পিএসসি)। আজ বৃহস্পতিবার পিএসসির ওয়েবসাইটে এ তালিকা প্রকাশ করা হবে।
এ বিষয়ে পিএসসির পরীক্ষা নিয়ন্ত্রক নেসারউদ্দিন (ক্যাডার) প্রথম আলোকে বলেন, আজ দ্বিতীয় শ্রেণির নিয়োগের তালিকা প্রকাশ করা হবে। এতে ৩১ ধরনের পদ রয়েছে।
এর আগে সম্প্রতি ২৮৪ জনের প্রথম শ্রেণির পদের তালিকা প্রকাশ করে পিএসসি।
পিএসসির চেয়ারম্যান মোহম্মদ সাদিক বলেন, প্রথম শ্রেণির পদের সুপারিশ করা হয়েছে। এরপর দ্বিতীয় শ্রেণির সুপারিশের তালিকা প্রকাশ করা হয়েছে। তিনি জানান, নন–ক্যাডারে ৩ হাজার ৩০৮ জন প্রার্থীর মধ্যে ২ হাজার ৬৫০ জন প্রথম ও দ্বিতীয় শ্রেণির পদের জন্য আবেদন করেছেন।
পিএসসি সূত্র জানায়, ৩৬তম বিসিএসে ২ হাজার ৩২৩ জনকে বিভিন্ন ক্যাডারে নিয়োগের সুপারিশ করা হয়।
