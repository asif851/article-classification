
রাজধানী ঢাকার সঙ্গে উত্তর ও দক্ষিণের ট্রেন চলাচল প্রায় ৩৬ ঘণ্টা পর শুরু হয়েছে। আজ সোমবার বিকেল ৫টা ২৫ মিনিটে টাঙ্গাইলের কালিহাতী উপজেলায় পৌলির ক্ষতিগ্রস্ত রেলসেতু পার হয়ে যায় ঢাকা থেকে রংপুরগামী ‘রংপুর এক্সপ্রেস’ ট্রেন।
বাংলাদেশ রেলওয়ের পাকশী ডিভিশনের ব্যবস্থাপক অসীম কুমার তালুকদার প্রথম আলোকে এ কথা জানিয়েছেন। এর আগে রেলওয়ে পশ্চিমাঞ্চলের প্রধান প্রকৌশলী রমজান আলী জানান, গতকাল রোববার দুপুরের আগে থেকেই সেতুতে মেরামতকাজ শুরু হয়। প্রায় ৩০০ শ্রমিক কাজ করে আজ বিকেলের মধ্যেই ক্ষতিগ্রস্ত সেতু মেরামত শেষ করেন।
বন্যার পানিতে পৌলি রেলসেতুর অ্যাপ্রোচের (সংযোগের) প্রায় ২০ ফুট অংশের মাটি গতকাল রোববার ভোর সাড়ে পাঁচটার দিকে ধসে যায়। ফলে ওই সময় থেকে ঢাকার সঙ্গে দেশের উত্তরাঞ্চল ও দক্ষিণাঞ্চলের রেল যোগাযোগ বন্ধ হয়ে যায়।
গতকাল উত্তরাঞ্চল থেকে আন্তনগর ট্রেনের মধ্যে একতা, নীলসাগর, চিত্রা, দ্রুতযান ও লোকাল ট্রেন চলাচল করে। এই ট্রেনগুলোর মধ্যে আন্তনগর ট্রেনগুলো বঙ্গবন্ধু সেতু অতিক্রম করে পূর্ব পার পর্যন্ত চলাচল করে। সেখানে যাত্রীদের নামিয়ে দিয়ে আবার ফিরে এসে পূর্বের স্থানের দিকে চলে যায়। সব যাত্রী পূর্ব পারে নামার পর বাসযোগে ঢাকায় রওনা হয়।
