
বাংলাদেশের প্রধানমন্ত্রী শেখ হাসিনার ভারত সফরের এক সপ্তাহ আগে দুই দিনের সফরে ঢাকা যাচ্ছেন ভারতের সেনাপ্রধান জেনারেল বিপিন রাওয়াত। ৩০ মার্চ তিনি ঢাকা পৌঁছাবেন। দিল্লি ফিরবেন পরের দিন। ভারতের সংবাদ সংস্থা পিটিআই আজ শুক্রবার এ খবর জানিয়েছে। 
দুই দেশের মধ্যে প্রতিরক্ষা ও নিরাপত্তা সহযোগিতা আরও বৃদ্ধি করাই এই সফরের লক্ষ্য। জেনারেল রাওয়াত বাংলাদেশের রাষ্ট্রপতি আবদুল হামিদ, প্রধানমন্ত্রী শেখ হাসিনা ও সেনাপ্রধান জেনারেল আবু বেলাল মোহাম্মদ²শফিউল হকের সঙ্গে বৈঠক করবেন। সেনাপ্রধানের দায়িত্ব গ্রহণের পর জেনারেল রাওয়াতের এটাই প্রথম বাংলাদেশ সফর। বাংলাদেশের সেনাপ্রধানের আমন্ত্রণেই এই সফর।ভারতের প্রতিরক্ষা মন্ত্রণালয় অবশ্য এই সফর নিয়ে কোনো মন্তব্য করেনি। তবে এই সফর ঘিরে বিভিন্ন মহলে আগ্রহ দানা বেঁধেছে। মাত্র কিছুদিন আগে তৎকালীন প্রতিরক্ষামন্ত্রী মনোহর পারিকর বাংলাদেশে যান। এরপর থেকেই শেখ হাসিনার ভারত সফরে দুই দেশের মধ্যে প্রতিরক্ষা সহযোগিতা বাড়াতে এক সমঝোতা স্মারক সই হওয়ার খবর শোনা যাচ্ছে। এটা সই হলে যৌথ উদ্যোগে প্রতিরক্ষা শিল্প উৎপাদন, প্রতিরক্ষা ও মহাকাশ প্রযুক্তি, সামুদ্রিক অবকাঠামো নির্মাণে সহযোগিতা বাড়বে। এ ছাড়া দুই দেশের বাহিনীর মধ্যে বিভিন্ন ধরনের যৌথ মহড়া ও প্রশিক্ষণ শিবিরের আয়োজনের মাধ্যমে যোগাযোগ আরও ঘনিষ্ঠ হবে বলে মনে করা হচ্ছে। তা ছাড়া দুই দেশকেই সন্ত্রাসের মোকাবিলা করতে হচ্ছে। জেনারেল রাওয়াতের সফর এদিক থেকেও গুরুত্বপূর্ণ বলে মনে করা হচ্ছে। জেনারেল রাওয়াত নেপাল হয়ে বাংলাদেশ যাবেন। ২৮ ও ২৯ মার্চ তিনি কাঠমান্ডু থাকবেন।
