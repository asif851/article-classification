
রিখটার স্কেলে ৮ দশমিক ৫ মাত্রার ভূকম্পন হলে চট্টগ্রাম নগরের প্রায় ৭৫ শতাংশ ভবন আংশিক বা সম্পূর্ণরূপে ধ্বংস হয়ে যেতে পারে। আর ৬ মাত্রার ভূকম্পনে নগরের ৬১ শতাংশ ভবন ভেঙে পড়ার আশঙ্কা রয়েছে বলে এক সভায় বিশেষজ্ঞরা উল্লেখ করেছেন।গতকাল শুক্রবার বিকেলে চট্টগ্রাম নগরের জিয়া স্মৃতি জাদুঘর মিলনায়তনে ‘ভূমিকম্প ঝুঁকি ব্যবস্থাপনা: আমাদের করণীয় ও প্রস্তুতি’ শীর্ষক এই মতবিনিময় সভা হয়। বাংলাদেশ পরিবেশ আন্দোলন (বাপা) এ সভার আয়োজন করে।ইস্ট ডেল্টা বিশ্ববিদ্যালয়ের উপাচার্য অধ্যাপক মুহাম্মদ সিকান্দর খানের সভাপতিত্বে মূল প্রবন্ধ উপস্থাপন করেন চট্টগ্রাম বিশ্ববিদ্যালয়ের ভূগোল ও পরিবেশবিদ্যা বিভাগের অধ্যাপক অলক পাল। দুর্যোগ মোকাবিলায় নিজেদের কর্মকাণ্ড নিয়ে স্লাইড শো প্রদর্শন করেন ফায়ার সার্ভিসের উপসহকারী পরিচালক কামাল উদ্দিন ভূঁইয়া। অতিথি হিসেবে বক্তব্য দেন বাপার কেন্দ্রীয় সাধারণ সম্পাদক এম এ মতিন।মূল প্রবন্ধে অলক পাল বলেন, ভূকম্পনের ঝুঁকি কমাতে বিল্ডিং কোড মেনে ভবন নির্মাণ করা জরুরি। পাশাপাশি উদ্ধার তৎপরতা চালানোর জন্য ফায়ার সার্ভিসসহ বিভিন্ন দপ্তরকে যন্ত্রপাতি দিয়ে আরও শক্তিশালী করতে হবে। সিটি করপোরেশনসহ বিভিন্ন সরকারি দপ্তরের মধ্যে সমন্বয় জরুরি। অধ্যাপক সিকান্দর খান বলেন, নিজেদের ও ভবিষ্যৎ প্রজন্মের নিরাপত্তার জন্য ভূকম্পন-সহনীয় ভবন নির্মাণে উদ্যোগী হতে হবে। সচেতনতা বৃদ্ধিতে এবং আইন মেনে চলতে কঠোর পদক্ষেপ গ্রহণ করারও পরামর্শ দেন তিনি।এম এ মতিন বলেন, যদি ৭ দশমিক ৫ মাত্রার একটি ভূকম্পন হয়, তা হলে ১০ হাজার রানা প্লাজা সৃষ্টি হবে। এ ধরনের ঘটনা যেন না ঘটে, সে জন্য ঝুঁকিপূর্ণ ভবন চিহ্নিত করে নোটিশ টাঙিয়ে দিতে হবে: ‘এটি ভূকম্পন ঝুঁকিপূর্ণ ভবন’। তখন আর ওই ভবনে কেউ ভাড়া থাকবে না। বাড়ির মালিক নিজেই ওই ভবন ভেঙে নতুন করে করবেন। রিখটার স্কেলে ৮ কিংবা ১০ সহনীয় মাত্রার বাড়ি বানাতে সরকারের কঠোর হওয়া দরকার। মতবিনিময় সভা সঞ্চালনা করেন বাপা চট্টগ্রামের সাধারণ সম্পাদক এ বি এম আবু নোমান। মুক্ত আলোচনায় স্থপতি বিধান বড়ুয়া, প্রকৌশলী সুভাষ বড়ুয়া, আলী আশরাফ, চট্টগ্রাম বিশ্ববিদ্যালয়ের শিক্ষক মঞ্জুরুল কিবরিয়া প্রমুখ বিভিন্ন সুপারিশ তুলে ধরেন।
