
বাগেরহাটে খুলনা ওয়াসার সচিবের বাসায় চুরি হয়েছে। গত বুধবার চোরের দল শহরের মিঠাপুকুর পাড়ে ওই কর্মকর্তার ভাড়া বাসার আলমারি ভেঙে ১৪ ভরি সোনা ও ৫০ হাজার টাকা নিয়ে গেছে। ওই দিন রাতেই বাগেরহাট মডেল থানায় খুলনা ওয়াসার সচিব স্বপন কুমার মণ্ডল অজ্ঞাতনামা কয়েকজনের বিরুদ্ধে একটি মামলা করেছেন। স্বপন কুমার মণ্ডল জানান, প্রায় এক বছর আগে তিনি মিঠাপুকুর পাড় এলাকার আশফাক ম্যানশনের পাঁচতলার একটি ইউনিট ভাড়া নেন। সেখানেই তিনি পরিবার নিয়ে বসবাস করছেন। এখান থেকে তিনি ও তাঁর স্ত্রী নিজ নিজ কর্মস্থলে যাতায়াত করেন। বুধবার সকালে বাসায় তালা দিয়ে পুরো পরিবার কচুয়া উপজেলার গ্রামের বাড়িতে বেড়াতে যায়। এই সুযোগে চোরেরা ঘরের দরজা ভেঙে ভেতরে ঢোকে।
