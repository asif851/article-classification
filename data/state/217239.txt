
নওগাঁর মহাদেবপুর উপজেলার মহিষবাথান উচ্চবিদ্যালয় মাঠ ও আশপাশের এলাকায় আজ রোববার ১৪৪ ধারা জারি করা হয়েছে। একই স্থানে একই সময়ে বিএনপি ও আওয়ামী লীগের পক্ষ থেকে অনুষ্ঠান আয়োজনের ঘোষণা দেওয়ায় প্রশাসন এ সিদ্ধান্ত নেয়।স্থানীয় আওয়ামী লীগ ও বিএনপির সূত্রে জানা গেছে, আজ বেলা তিনটায় মহিষবাথান উচ্চবিদ্যালয়ের মাঠে আগামী নির্বাচনে নওগাঁ-৩ (মহাদেবপুর-বদলগাছী) আসনে বিএনপির মনোনয়নপ্রত্যাশী ফজলে হুদা বাবুলের পক্ষে হাতুর ইউনিয়ন বিএনপির সভাপতি ও ইউনিয়ন পরিষদের (ইউপি) সাবেক চেয়ারম্যান আবদুল মতিন ঈদ পুনর্মিলনী অনুষ্ঠানের ঘোষণা দেন তিন সপ্তাহ আগে।গত শুক্রবার একই স্থানে একই সময়ে সাবেক ডেপুটি স্পিকার ও বিএনপি নেতা আকতার হামিদ সিদ্দিকীর পক্ষে হাতুর ইউনিয়নের ১ নম্বর (মহিষবাথান) ওয়ার্ড বিএনপির সভাপতি দেলোয়ার হোসেন ঈদ পুনর্মিলনী অনুষ্ঠানের আয়োজন করে মাইকিং করেন। হাতুর ইউনিয়ন আওয়ামী লীগের সাধারণ সম্পাদক আবদুস ছাত্তারও ওই স্থানে একই সময়ে একই ধরনের অনুষ্ঠানের আয়োজন করে মাইকিং করেন।
মহাদেবপুর থানার ভারপ্রাপ্ত কর্মকর্তা (ওসি) এনায়েত উদ্দিন প্রথম আলো ডটকমকে বলেন, এ অবস্থায় অপ্রীতিকর পরিস্থিতি এড়াতে আজ সকাল থেকে সন্ধ্যা পর্যন্ত ওই এলাকায় ১৪৪ ধারা জারি করা হয়। গতকাল শনিবার রাত আটটার দিকে মহাদেবপুর উপজেলা নির্বাহী কর্মকর্তা হাসিনা আকতার এ আদেশ জারি করেন।
