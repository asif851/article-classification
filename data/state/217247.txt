
যোগাযোগমন্ত্রী ওবায়দুল কাদের বলেছেন, দেশের মানুষ সহিংসতা চায় না, অশান্তির পরিবেশ চায় না, অশান্তির আন্দোলনও চায় না। তারা চায় শান্তিপূর্ণ নির্বাচন।গতকাল বুধবার নোয়াখালীর বেগমগঞ্জের চৌমুহনী পৌরসভার সুপেয় পানি সরবরাহ প্রকল্পের উদ্বোধনী অনুষ্ঠানে প্রধান অতিথির বক্তব্যে ওবায়দুল কাদের এ কথা বলেন।ওবায়দুল কাদের বলেন, ‘আমরা আশা করি, বিরোধী দল সবকিছু চিন্তাভাবনা করে প্রতিদ্বন্দ্বিতাপূর্ণ নির্বাচনে অংশ নেবে। আমরা প্রধান বিরোধী দলকে প্রধান প্রতিপক্ষ ভেবেই নির্বাচনের প্রস্তুতি নিচ্ছি।’যোগাযোগমন্ত্রী বিরোধী দলকে উদ্দেশ করে বলেন, ‘আর বাগ্যুদ্ধ না করে সর্বদলীয় সরকারে যোগ দিন।’উদ্বোধনী অনুষ্ঠানে সভাপতিত্ব করেন চৌমুহনী পৌরসভার মেয়র মামুনুর রশিদ। অন্যান্যের মধ্যে বক্তব্য দেন জনস্বাস্থ্য প্রকৌশল অধিদপ্তরের প্রধান প্রকৌশলী নুরুজ্জামান, প্রকল্প পরিচালক সৈয়দ শাহবাজ হোসেন। অনুষ্ঠানে উপস্থিত ছিলেন যুগ্ম সচিব বেলায়েত হোসেন, জেলা প্রশাসক সোহেল ইমাম খান, পুলিশ সুপার আনিসুর রহমান প্রমুখ।
