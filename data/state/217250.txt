
ফরিদপুরের নগরকান্দায় গতকাল রোববার বাসের নিচে চাপা পড়ে এক বৃদ্ধা নিহত হয়েছেন। একই দিন সাতক্ষীরায় সড়ক দুর্ঘটনায় এক ভ্যানচালক নিহত হয়েছেন।নিহত দুজন হলেন ফুলজান বেগম (৭০) ও আল মামুন (২২)।ফুলজান বেগম ফরিদপুরের সালথা উপজেলার সিংহপ্রতাপ গ্রামের দলিল উদ্দিন সরদারের স্ত্রী। গতকাল বিকেল সাড়ে পাঁচটার দিকে উপজেলার ডাঙ্গি এলাকায় ঢাকা-বরিশাল মহাসড়কে এ ঘটনা ঘটে। ভাঙ্গা হাইওয়ে থানার ওসি এজাজউদ্দিন বলেন, ফুলজান বেগম মেয়ের শ্বশুরবাড়িতে বেড়াতে যাচ্ছিলেন। রাস্তা পার হওয়ার সময় গতকাল বিকেলে বরিশালগামী ঈগল পরিবহনের একটি বাস তাঁকে চাপা দেয়। এতে তিনি ঘটনাস্থলে মারা যান।সাতক্ষীরায় নিহত মামুন সদর উপজেলার বাবুলিয়া গ্রামের আবদুল হামিদের ছেলে। তাঁর স্ত্রী হামিদা খাতুন বলেন, গতকাল সকাল সাড়ে ১০টার দিকে মামুন ভ্যানে করে ধান নিয়ে যাচ্ছিলেন। পথে সাতক্ষীরা-যশোর আঞ্চলিক সড়কের ঝাউডাঙ্গা এলাকায় ঢাকাগামী যাত্রীবাহী একটি বাস তাঁকে ধাক্কা দেয়। এতে মামুন গুরুতর আহত হন। আহত অবস্থায় তাঁকে সাতক্ষীরা সদর হাসপাতালে ভর্তি করলে দুপুর একটার দিকে তিনি মারা যান।
