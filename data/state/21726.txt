
বিদেশে পালিয়ে থাকা বঙ্গবন্ধু শেখ মুজিবুর রহমানের খুনিদের দেশে ফিরিয়ে আনতে ইন্টারপোলের সাহায্য চাওয়া হয়েছে। রেড নোটিশ জারির ব্যাপারেও কথা হয়েছে। ঢাকায় পুলিশপ্রধানদের আন্তর্জাতিক সম্মেলনে আজ সোমবার এক প্রেস কনফারেন্সে সাংবাদিকদের এসব কথা বলেন পুলিশের মহাপরিদর্শক এ কে এম শহীদুল হক।
আইজিপি বলেছেন, বিদেশে পালিয়ে থাকা বঙ্গবন্ধুর খুনিদের দেশে ফিরিয়ে আনার জন্য পুলিশের আন্তর্জাতিক সংস্থা ইন্টারপোলের সাহায্য চাওয়া হয়েছে। রেড নোটিশ জারির ব্যাপারে কথা হয়েছে। তিনি বলেন, ‘তারা যদি বাংলাদেশের সর্বোচ্চ আদালতের রায়কে সম্মান করতে না পারে, এ ক্ষেত্রে আমাদের সীমাবদ্ধতা আছে বলে জানিয়ে দিয়েছি।’ ইন্টারপোল প্রধান এ-সংক্রান্ত কমিটির সঙ্গে কথা বলবেন বলে জানিয়েছেন।
এদিকে পুলিশের সূত্রগুলো জানায়, বিএনপি চেয়ারপারসন খালেদা জিয়ার ছেলে তারেক রহমানের নামে রেড নোটিশ জারির বিষয়েও ইন্টারপোলের প্রতিনিধিদের সঙ্গে কথা হয়েছে। ২১ আগস্ট গ্রেনেড হামলা মামলার আসামি বিএনপির সিনিয়র ভাইস চেয়ারম্যান তারেক রহমানের বিরুদ্ধে ২০১৫ সালে ১১ ফেব্রুয়ারি রেড নোটিশ জারির জন্য ইন্টারপোলে পাঠানো হয়। ওই বছরের ১৩ এপ্রিল নোটিশটি প্রকাশ করে ইন্টারপোল। ২০১৬ সালের ২৮ জানুয়ারি নোটিশটি মুছে ফেলে ইন্টারপোল। এরপর ইন্টারপোলের শাখা সিসিএফের কাছে যৌক্তিকতা (জাস্টিফিকেশন) পাঠানো হয়। এর মধ্যে আরেকটি আদালত তারেক রহমানকে সাত বছরের কারাদণ্ড ও ২০ কোটি টাকা জরিমানা করেন।
গতকাল রোববার সকাল থেকে তিন দিনের এ সম্মেলন শুরু হয়েছে প্যান প্যাসিফিক সোনারগাঁও হোটেলে। বাংলাদেশ পুলিশ ও পুলিশের আন্তর্জাতিক সংস্থা ইন্টারপোল যৌথভাবে সম্মেলনটির আয়োজন করেছে। এতে ১৪টি দেশের পুলিশের প্রতিনিধিরা ছাড়াও ফেসবুক, ইন্টারপোল গ্লোবাল কমপ্লেক্স ফর ইনোভেশন (আইজিসিআই), যুক্তরাষ্ট্রের ফেডারেল ব্যুরো অব ইনভেস্টিগেশন (এফবিআই), আসিয়ানাপোল, ইন্টারন্যাশনাল ক্রিমিনাল ইনভেস্টিগেশন ট্রেনিং অ্যাসিস্ট্যান্স প্রোগ্রামসহ (আইসিআইটিএপি) বিভিন্ন আন্তর্জাতিক সংস্থার ঊর্ধ্বতন কর্মকর্তারা অংশ নিচ্ছেন।
আরও পড়ুন: পুলিশপ্রধানদের সম্মেলন মার্চেগুণারত্নের বক্তব্য পুলিশ সমর্থন করে না: আইজিপি‘আইএসের সঙ্গে ভার্চ্যুয়াল ওয়ার্ল্ডে “হোম গ্রোন”দের যোগাযোগ থাকতে পারে’
