

বিএনপি নির্বাচনে না আসায় ভালোই হয়েছে, বলে মন্তব্য করেছেন প্রধানমন্ত্রী শেখ হাসিনা। তিনি বলেছেন, ‘বিএনপির নেত্রী নির্বাচনে না আসায় ভালোই হয়েছে। এখন সংসদে আর কারও খিস্তি-খেউর শুনতে হয় না।’ আজ শনিবার বিকেলে হবিগঞ্জের নিউফিল্ড মাঠে স্থানীয় আওয়ামী লীগ আয়োজিত জনসভায় প্রধানমন্ত্রী এসব কথা বলেন।শেখ হাসিনা অভিযোগ করেন, জামায়াত আর বিএনপি নির্বাচন বন্ধ করতে এক হয়ে ধর্মের নামে মসজিদে আগুন দেয়। জাতীয় মসজিদ বায়তুল মোকাররমে আগুন দেয়। বাস, রেলে আগুন দিয়েছে। প্রাইভেট কার থেকে মানুষ নামিয়ে তার গায়ে আগুন দিয়েছে। নির্বাচন বন্ধ করতে সহিংস অবস্থা সৃষ্টি করেছিল। তিনি বলেন, ‘নির্বাচন বন্ধ করলে কী হতো। ওই থাইল্যান্ডের দিকে তাকান। বিরোধী দল আন্দোলন করে সরকার হটানোয় এখন সেখানে মার্শাল ল জারি হয়েছে।’প্রধানমন্ত্রী শেখ হাসিনা বলেন, ‘আমরা প্রাথমিক পর্যায়ে পরীক্ষার্থীদের জন্য পাবলিক পরীক্ষার ব্যবস্থা করেছি, যেন পরবর্তী পাবলিক পরীক্ষায় ভালো ফলাফল করতে পারে। আমাদের দেশের ছেলেমেয়েরা লেখাপড়া শিখে উন্নত হোক, সেটাই চাই। আগামী বছরের ১ জানুয়ারিতে ৩২ কোটি বই তুলে দেওয়া হবে। ছেলেমেয়েরা শিক্ষিত হোক, সেটাই আমরা চাই। কিন্তু ছেলেমেয়ে লেখাপড়া শিখুক, সেটা বিএনপি নেত্রী চান না।’
২০ হাজার মেগাওয়াট বিদ্যুৎ উৎপন্ন হবে: প্রধানমন্ত্রীপ্রধানমন্ত্রী আশা করেন, প্রতিটি ক্ষেত্রে এ দেশের ছেলেমেয়েরা এগিয়ে আসবে। বিভিন্ন ক্ষেত্রে অবদান রাখবে। তিনি বলেন, এই সিলেটের ওসমানী বিমানবন্দর আন্তর্জাতিক বিমানবন্দর করে দিয়েছে আওয়ামী লীগ। কিন্তু তারা দেশের উন্নতি চায়নি। তিনি বলেন, ২০২১ সালের মধ্যে বাংলাদেশ হবে মধ্যম আয়ের দেশ। ২০৪১ সালের মধ্যে হবে উন্নত ও সমৃদ্ধিশালী। প্রত্যেকটা ঘরে ঘরে উন্নত সেবা পৌঁছে যাবে। হবিগঞ্জবাসীর উদ্দেশে ‘যা উপহার দিয়ে গেলাম, তা উপভোগ করুন’ বলে প্রধানমন্ত্রী তাঁর বক্তব্য শেষ করেন।
এর আগে শেখ হাসিনা বিবিয়ানা গ্যাস সম্প্রসারণ প্রকল্প ও ৪০০ মেগাওয়াট ক্ষমতাসম্পন্ন বিদ্যুৎ প্রকল্প উদ্বোধন করেন। পরে তিনি বিদ্যুৎ প্রকল্প-৩–এর ভিত্তিপ্রস্তর স্থাপন করেন। এ ছাড়া বিবিয়ানা-ধুনুয়া ৩৬ ইঞ্চি গ্যাসবিশিষ্ট উচ্চচাপ পাইপ সঞ্চালন লাইন, ঢাকা-সিলেট মহাসড়ক (এন-২) থেকে বিবিয়ানা বিদ্যুৎ প্রকল্পের সংযোগ সড়ক, বিজনা সেতু রসুলগঞ্জ ভায়া রইছগঞ্জ পানিউমদা ৯০ দশমিক ১০০ মিটার গার্ডার আরসিসি সেতু নির্মাণের ভিত্তিপ্রস্তরসহ নয়টি প্রকল্পের উদ্বোধন ও ভিত্তিপ্রস্তর স্থাপন করেন।
