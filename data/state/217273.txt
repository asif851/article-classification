
দুই বাসের রেষারেষিতে হাত হারানো রাজীব হোসেনের শারীরিক অবস্থার আরও অবনতি হয়েছে। রাজীবের চিকিৎসার জন্য গঠিত মেডিকেল বোর্ড বৃহস্পতিবার রাতে এ তথ্য জানিয়েছে।
ঢাকা মেডিকেল কলেজের অর্থোপেডিকস বিভাগের প্রধান মো. শামসুজ্জামান প্রথম আলোকে বলেন, বুধবার গভীর রাত থেকে রাজীবের অবস্থার আরও অবনতি হতে শুরু করেছে। তাঁর রক্তচাপ খুবই কমে গিয়েছিল। ওষুধ দিয়ে রক্তচাপ কিছুটা বাড়ানো হয়েছে। হৃদ্‌যন্ত্র, কিডনি ও ফুসফুসসহ দেহের গুরুত্বপূর্ণ অঙ্গপ্রত্যঙ্গগুলো ক্রমশ দুর্বল হয়ে পড়ছে। চিকিৎসকেরা রাজীবকে বাঁচিয়ে রাখতে সর্বোচ্চ চেষ্টা করছেন।
রাজীবের খালা জাহানারা বেগম বলেন, নতুন করে কোনো ভালো খবর দিতে পারছেন না চিকিৎসকেরা। তাঁদের বলা হয়েছে, চিকিৎসকেরা চেষ্টা করছেন, কিন্তু তাঁরা খুব বেশি আশাবাদী নন। তবু তিনি অপেক্ষা করে আছেন। তাঁর বিশ্বাস, অলৌকিক কিছু ঘটবে। রাজীবের এই পরিণতির জন্য যে গাড়িচালকেরা দায়ী, তাঁরা যেন কোনোভাবেই ছাড় না পান—সে বিষয়ে নজর রাখতে সংশ্লিষ্ট সব কর্তৃপক্ষের কাছে অনুরোধ করেছেন জাহানারা।
তিতুমীর কলেজের হিসাববিজ্ঞান বিভাগের দ্বিতীয় বর্ষের ছাত্র রাজীব হোসেন ৩ এপ্রিল সার্ক ফোয়ারার কাছে দুই বাসের রেষারেষিতে হাত হারান। ঢাকা মেডিকেল কলেজে চিকিৎসাধীন রাজীব ধীরে ধীরে সুস্থ হয়ে উঠছিলেন। এর মধ্যেই হঠাৎ গত সোমবার থেকে তাঁর অবস্থার মারাত্মক অবনতি হয়।
