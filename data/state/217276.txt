
কৃষিমন্ত্রী মতিয়া চৌধুরী বলেছেন, এখন হাত বাড়ালে ভাতের অভাব হয় না। বর্তমান সরকার কৃষি এবং কৃষকের প্রতি মমতা নিয়ে কাজ করায় এই পরিস্থিতি সৃষ্টি করা সম্ভব হয়েছে।আজ বৃহস্পতিবার বিশ্ব খাদ্য দিবস উপলক্ষে আয়োজিত আলোচনা সভায় কৃষিমন্ত্রী মতিয়া চৌধুরী এ কথা বলেন। রাজধানীর কৃষি গবেষণা কাউন্সিল (বিএআরসি) মিলনায়তনে অনুষ্ঠিত কৃষি মন্ত্রণালয় আয়োজিত এই সভায় কৃষিমন্ত্রী প্রধান অতিথি ছিলেন।মতিয়া চৌধুরী বলেন, দেশের শ্রমশক্তির প্রায় অর্ধেক এখনো কৃষিতে নিয়োজিত। ২০১৪-১৫ অর্থ বছরের প্রাক্কলিত জিডিপিতে কৃষির অবদান ১৫.৯৬ শতাংশ ধরা হয়েছে। দেশের জিডিপি গত পাঁচ-ছয় বছর ধরেই ছয় শতাংশের ওপরে রয়েছে। কারণ, দেশে কৃষি উৎপাদন ভালো, খাদ্যের দাম কম ছিল, মানুষের পেটে ক্ষুধা ছিল না। এ কারণে বিরোধী দল ৯২ দিন জ্বালাও-পোড়াও করেও মানুষের মধ্যে কোনো সাড়া ফেলতে পারেনি। কৃষিমন্ত্রী বলেন, ‘৯৬ সালে আওয়ামী লীগ যখন ক্ষমতায় আসে, দেশে ৪০ লাখ টন খাদ্যঘাটতি ছিল। ৯৮ সালে দেশে বন্যা হয়, তারপর বিবিসি পূর্বাভাস করেছিল দেশে খাদ্য সংকট হবে এবং দুই কোটি মানুষ না খেয়ে মারা যাবে। কিন্তু দুই কোটি মানুষ কেন, ২০টি পিঁপড়াও না খেয়ে মারা যায়নি। ২০০৯ সালে আমরা যখন ক্ষমতায় আসি, তখনো ২৬ লাখ টন খাদ্যঘাটতি ছিল। এখন আমরা ধান উৎপাদনে স্বয়ংসম্পূর্ণ হয়েছি। শ্রীলঙ্কায় চাল রপ্তানি করেছি। নেপালে ভূমিকম্পের পর চাল সহায়তা দিয়েছি। এটা সম্ভব হয়েছে এই সরকারের কৃষি ও কৃষকের প্রতি মমতা থাকার কারণে। 
অনুষ্ঠানে আরও বক্তব্য দেন কৃষি মন্ত্রণালয়ের সচিব শ্যামল কান্তি ঘোষ ও কৃষি মন্ত্রণালয় সংক্রান্ত সংসদে স্থায়ী কমিটির সভাপতি মকবুল হোসেন।
