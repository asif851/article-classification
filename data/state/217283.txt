
ঝালকাঠির রাজাপুরে প্রেমের ফাঁদে ফেলে দুর্ধর্ষ ডাকাত জামাল হোসেন ওরফে ছোট্টকে গ্রেপ্তার করেছে রাজাপুর থানার পুলিশ। গত বুধবার বিকেলে ওই ডাকাতকে বরিশাল নগরের নথুল্লাবাদ বাসস্ট্যান্ড এলাকা থেকে গ্রেপ্তার করা হয়। তিনি রাজাপুরের নলবুনিয়া গ্রামের ফজলু দফাদারের ছেলে।থানা-পুলিশ সূত্র জানায়, রাজাপুরের চারাখালী বাজারে সম্প্রতি সাবেক পুলিশ কর্মকর্তা শাহজাহান তালুকদারের বাড়িতে ডাকাতির ঘটনার মূল পরিকল্পনাকারী হেলালকে আটকের পর তিনি আদালতে ১৬৪ ধারায় জবানবন্দি দেন। হেলালের দেওয়া তথ্যের ভিত্তিতে আরও দুই ডাকাত আলতাফ ওরফে রুটি আলতাফ ও সৈয়দ রিপনকে গ্রেপ্তার করা হয়। তাঁদের কাছ থেকে ডাকাতদলের অপর সদস্য জামালের মুঠোফোন নম্বর সংগ্রহ করে পুলিশ। এরপর তাঁকে গ্রেপ্তারের জন্য পুলিশের এক নারী সদস্যকে দিয়ে প্রেমের ফাঁদ পাতে রাজাপুর থানার পুলিশ।মামলার তদন্ত কর্মকর্তা উপপরিদর্শক নজরুল ইসলাম জানান, প্রায় এক মাস ডাকাত জামালের সঙ্গে নারী পুলিশ সদস্য প্রেমের অভিনয় করেন। পরে বুধবার বরিশাল নথুল্লাবাদ বাসস্ট্যান্ডে তাঁকে দেখা করার জন্য আসতে বলেন জামাল।
