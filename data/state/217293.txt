

প্রধানমন্ত্রী শেখ হাসিনার ‘প্রশ্রয়েই’ নারায়ণগঞ্জে খুনিরা আবার বেপরোয়া হয়ে উঠেছে বলে অভিযোগ করেছেন নিহত তানভীর মুহম্মদ ত্বকীর বাবা সাংস্কৃতিক ব্যক্তিত্ব রাফিউর রাব্বি।
আজ মঙ্গলবার দুপুরে নারায়ণগঞ্জের অতিরিক্ত জেলা ও দায়রা জজ (প্রথম) আদালতে হাজির হয়ে চেক প্রত্যাখ্যাতের মামলায় জামিন পাওয়ার পর সাংবাদিকদের কাছে তিনি এ কথা বলেন।গত ২৪ জুন চেক প্রত্যাখ্যাত হওয়ার ওই মামলায় রফিউর রাব্বিকে এক বছরের কারাদণ্ড ও ২ কোটি ১০ লাখ টাকা জরিমানা করে রায় দিয়েছিলেন আদালত।মামলার আদালতের সাজার বিষয়ে ত্বকী মঞ্চের আহ্বায়ক রাফিউর রাব্বির ভাষ্য, নারায়ণগঞ্জ-৪ আসনের আওয়ামী লীগের সাংসদ শামীম ওসমানের মামাশ্বশুর জালাল উদ্দিন আহমেদ তাঁকে একটি জমি লিখে দেওয়ার প্রতিশ্রুতি দেন। সেই প্রতিশ্রুতির ভিত্তিতে তিনি জালাল উদ্দিনকে ৭০ লাখ টাকার চেক দিয়েছিলেন। কিন্তু জালাল উদ্দিন জমি লিখে না দিয়ে; জমি রেজিস্ট্রি না করে দিয়ে চেকটি পেয়ে মামলা করে দেন।রাফিউর রাব্বি অভিযোগ করেন, শামীম ওসমান তাঁর ‘এই প্রতারক’ মামাশ্বশুরকে দিয়ে মামলাটি করান। যে আদালতের বিরুদ্ধে নারায়ণগঞ্জের আইনজীবীরা দীর্ঘদিন ধরে দুর্নীতির অভিযোগে আন্দোলন করছেন, সেই আদালত থেকেই তিনি (শামীম ওসমান) রায়টি করান। নিম্ন আদালতের এ রায়ের বিরুদ্ধে তিনি উচ্চ আদালতে যাবেন, এমনটা জানিয়ে রাব্বি আরও বলেন, ‘আমি বিশ্বাস রাখি সেটি সেখানে বাতিল হয়ে যাবে।’রাফিউর রাব্বি বলেন, ‘শামীম ওসমান মনে করছে মামলা-মোকদ্দমা দিয়ে ত্বকী হত্যায় যে তাঁর পরিবার জড়িত, চঞ্চল-আশিক হত্যায় যে তাঁর পরিবার জড়িত, মিঠু হত্যায় যে তাঁর পরিবার জড়িত—এ সমস্ত বলা থেকে সে আমাদের বিরত রাখতে পারবে। স্পষ্ট বলে দিতে চাই, ওসমান পরিবার যে একটি খুনি পরিবার, এটা সারা দেশের মানুষ জানে, এটি কোনোভাবে, কোনো মামলা-মোকদ্দমায় বন্ধ হওয়া সম্ভব নয়। এটা বন্ধ হবে না। আমরা এ হত্যাগুলোর বিচার চেয়ে যাব।’
প্রধানমন্ত্রী শেখ হাসিনার প্রশ্রয়ে এ ঘটনাগুলো ঘটছে বলে তিনি মনে করেন—এমনটা জানিয়ে রাফিউর রাব্বি আরও বলেন, ‘আজকে ত্বকী হত্যার অন্যতম অভিযুক্ত আজমেরী ওসমান, ১৬৪ ধারার জবানবন্দিতে যার নাম এসেছে, খসড়া চার্জশিটে যার নেতৃত্বে ত্বকীকে হত্যা করা হয়েছে বলে সারা দেশের মানুষ জানে, যে আজমেরী বিভিন্ন হত্যায় জড়িত বলে বিভিন্ন পত্রপত্রিকায় সংবাদ বের হয়েছে, সে আজকে প্রকাশ্যে ঘুরে বেড়াচ্ছে, আর আমি...হুলিয়া মাথায় নিয়ে আমাকে ঘুরে বেড়াতে হচ্ছে। এ হচ্ছে শেখ হাসিনার গণতান্ত্রিক রাষ্ট্রের চরিত্র। শেখ হাসিনার প্রশ্রয়েই আবার খুনিরা নারায়ণগঞ্জে বেপরোয়া হয়ে উঠেছে।’‘আমরা স্পষ্ট বলতে চাই, এর পরিবর্তন হবে’—এমনটা জানিয়ে রাফিউর রাব্বি বলেন, ‘এর পরিবর্তন অবশ্যম্ভাবী। এটি দীর্ঘদিন চলতে পারে না। আমরা চাই সরকারের শুভবুদ্ধির উদয় হোক। সে (প্রধানমন্ত্রী) এটি বন্ধ করার উদ্যোগ নিক, নতুবা সময়ের প্রেক্ষাপটেই এর বদল হবে, এই খুন খারাবি, হত্যার বিচার হবে।’
