
নোয়াখালীর বেগমগঞ্জ উপজেলা যুবলীগের এক নেতাকে কুপিয়ে ও পিটিয়ে আহত করেছে দুর্বৃত্তরা। উপজেলার আলাইয়াপুর ইউনিয়নের আমিনবাজারে আজ শুক্রবার সন্ধ্যায় এ ঘটনা ঘটে। ঘটনার পর ওই নেতার ক্ষুব্ধ অনুসারীরা সড়ক অবরোধ করেন।
পুলিশ ও স্থানীয় লোকজনের সঙ্গে কথা বলে জানা গেছে, সন্ধ্যা ছয়টার দিকে সাত-আটজন দুর্বৃত্ত আমিনবাজারে উপজেলা যুবলীগের আহ্বায়ক মশিউর রহমান ওরফে রাকিবকে (৩৫) কুপিয়ে ও পিটিয়ে আহত করে। স্থানীয় লোকজন তাঁকে উদ্ধার করে নোয়াখালী শহরের গুডহিল হাসপাতালে ভর্তি করেন। এ খবর ছড়িয়ে পড়লে আমিনবাজার ও আশপাশের এলাকা থেকে তাঁর অনুসারীরা আমিনবাজারে আসেন। এ সময় উত্তেজনা ছড়িয়ে পড়ে। বেশ কয়েকটি ককটেল বিস্ফোরণ ও গুলির শব্দ শোনা যায়। একপর্যায়ে ক্ষুব্ধ লোকজন রাত আটটার দিকে আমিনবাজারে অবস্থান নিয়ে নোয়াখালী-লক্ষ্মীপুর আঞ্চলিক মহাসড়কে যান চলাচল বন্ধ করে দেন। খবর পেয়ে রাত নয়টার দিকে বেগমগঞ্জ থানা-পুলিশ ঘটনাস্থলে গিয়ে অবরোধকারীদের সড়ক থেকে সরিয়ে দিলে যানবাহন চলাচল স্বাভাবিক হয়।
স্থানীয় একটি সূত্রে জানা গেছে, জেলা পরিষদ নির্বাচনে সদস্য পদে প্রতিদ্বন্দ্বী স্থানীয় দুই প্রার্থীর পক্ষে কাজ করা নিয়ে উপজেলা যুবলীগের আহ্বায়ক নূর হোসেন ওরফে মাসুদ ও যুগ্ম আহ্বায়ক মশিউর রহমান ওরফে রাকিবের মধ্যে বিরোধ চলছে। ওই বিরোধের জের ধরে মশিউরের ওপর হামলা চালানো হতে পারে বলে ধারণা করা হচ্ছে। তবে নূর হোসেন এ ধারণা ভিত্তিহীন বলে দাবি করেছেন।
আজ রাতে নূর হোসেন মুঠোফোনে প্রথম আলোকে বলেন, ‘মশিউর আমার কমিটির যুগ্ম আহ্বায়ক। তাঁর সঙ্গে আমার কোনো বিরোধ নাই। শুনেছি ছাত্রলীগের কর্মী পরিচয়ে একজন মশিউরকে ফোন করে বাজারে থাকার অনুরোধ করে। এর কিছুক্ষণ পরই একদল মুখোশধারী তাঁর ওপর হামলা চালায়।’
বেগমগঞ্জ থানার ভারপ্রাপ্ত কর্মকর্তা (ওসি) মোহাম্মদ সাজেদুর রহমান প্রথম আলোকে বলেন, যুবলীগের নেতা মশিউরকে একদল দুর্বৃত্ত কুপিয়ে ও পিটিয়ে আহত করেছে। এ ঘটনায় কিছুক্ষণ সড়কে যান চলাচল বন্ধ ছিল। পুলিশ গিয়ে পরিস্থিতি নিয়ন্ত্রণে আনে। ককটেল ও গোলাগুলি হয়েছে বলে তাঁরা শুনেছেন। দলের অভ্যন্তরীণ বিরোধের জের ধরে এ ঘটনা ঘটেছে বলে প্রাথমিকভাবে তথ্য পাওয়া গেছে। ঘটনাস্থলে পুলিশ মোতায়েন রয়েছে।
