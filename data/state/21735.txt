
একটি রাষ্ট্রে আইনশৃঙ্খলা পরিস্থিতির অবনতি ঘটলে সেই রাষ্ট্রের মানবাধিকার হুমকির মুখে পড়ে বলে মন্তব্য করেছেন জাতীয় মানবাধিকার কমিশনের চেয়ারম্যান মিজানুর রহমান। সম্প্রতি দেশে ঘটে যাওয়া অপহরণ ও হত্যাকাণ্ড এই অবনতিশীল আইনশৃঙ্খলা পরিস্থিতির লক্ষণ বলেও আশঙ্কা প্রকাশ করেন তিনি।আজ সোমবার দুপুরে রাজধানীর সিরডাপ মিলনায়তনে এক গোলটেবিল বৈঠক শেষে সাংবাদিকদের বিভিন্ন প্রশ্নের জবাবে এমন আশঙ্কা প্রকাশ করেন মিজানুর রহমান। এর আগে অ্যাকশন এইড বাংলাদেশ আয়োজিত গোলটেবিল বৈঠকের প্রধান অতিথি হিসেবে বক্তব্য দেন তিনি।সাংবাদিকদের প্রশ্নের জবাবে মিজানুর রহমান বলেন, ‘জাতীয় মানবাধিকার কমিশন একটি সুপারিশমূলক প্রতিষ্ঠান। তাই আমরা একটি আধাসরকারি পত্রের মাধ্যমে রাষ্ট্র এবং আইনশৃঙ্খলা বাহিনীর প্রতি কিছু সুপারিশ করেছি। যেমন, কাউকে গ্রেপ্তার করতে হলে, যিনি গ্রেপ্তার করতে যাবেন তাঁকে অবশ্যই পরিচয়পত্র দেখাতে হবে। কাউকে সাদা পোশাকে গ্রেপ্তার করা যাবে না এবং কাউকে গ্রেপ্তার করতে হলে অবশ্যই স্থানীয় বাসিন্দাদের মধ্য থেকে কমপক্ষে দুজনকে সাক্ষী রেখে গ্রেপ্তার করতে হবে।’ তিনি জানান, এসব সুপারিশের মধ্যে দু-একটি কার্যকর হয়েছে। তবে এ বিষয়ে স্পষ্ট করেননি তিনি।
জাতীয় মানবাধিকার কমিশনের চেয়ারম্যান বলেন, প্রয়োজনে মানবাধিকার কমিশনের পক্ষ থেকে রাষ্ট্র ও আইনশৃঙ্খলা রক্ষাকারী বাহিনীকে সুনির্দিষ্ট সুপারিশ করা হবে এবং আদালতের মাধ্যমে রাষ্ট্র ও আইনশৃঙ্খলা বাহিনীর বিরুদ্ধে সুনির্দিষ্ট কিছু নির্দেশাবলি প্রদান করা হবে।
