
পুরান ঢাকায় বিশ্বজিৎ দাস হত্যা মামলায় গতকাল বৃহস্পতিবার সাক্ষ্য গ্রহণ হয়নি। মামলাটি দ্রুত নিষ্পত্তির জন্য ঢাকার দ্রুত বিচার ট্রাইব্যুনালে পাঠানো-সংক্রান্ত প্রজ্ঞাপন আদালতে না পৌঁছানোয় মামলার নথিও ট্রাইব্যুনালে পাঠানো হয়নি। এ কারণে সাক্ষ্য গ্রহণ করেননি মহানগর দায়রা জজ আদালত। গতকাল এ মামলায় সাক্ষ্য গ্রহণের দিন ধার্য ছিল। কিন্তু মামলাটি দ্রুত বিচার ট্রাইব্যুনালে পাঠানোর সিদ্ধান্ত হওয়ায় মহানগর দায়রা জজ জহুরুল হক ১৪ জুলাই পরবর্তী তারিখ ধার্য করেন। সংশ্লিষ্ট আদালতের অতিরিক্ত সরকারি কৌঁসুলি শাহ আলম তালুকদার প্রথম আলোকে বলেন, মামলার বাদী সূত্রাপুর থানার উপপরিদর্শক (এসআই) জালাল উদ্দিন আদালতে উপস্থিত ছিলেন। কিন্তু মামলাটি দ্রুত নিষ্পত্তি করতে ট্রাইব্যুনাল-৪-এ পাঠানোর সিদ্ধান্ত হওয়ায় আদালত গতকাল সাক্ষ্য গ্রহণ করেননি। প্রজ্ঞাপন পাওয়ার পর পরই মামলাটি ট্রাইব্যুনালে স্থানান্তর করা হবে। ২ জুন এ মামলায় আসামিদের বিরুদ্ধে অভিযোগ গঠন করা হয়। গত ৫ মার্চ জগন্নাথ বিশ্ববিদ্যালয় শাখা ছাত্রলীগের ২১ জন কর্মীর বিরুদ্ধে অভিযোগপত্র দেয় মহানগর গোয়েন্দা পুলিশ (ডিবি)। অভিযোগপত্রভুক্ত ২১ আসামির মধ্যে আটজন কারাগারে এবং ১৩ জন পলাতক রয়েছেন। গত বছরের ৯ ডিসেম্বর বিরোধী দলের অবরোধ কর্মসূচি চলাকালে পুরান ঢাকার ভিক্টোরিয়া পার্কের সামনে জগন্নাথ বিশ্ববিদ্যালয় শাখা ছাত্রলীগের কর্মীরা কুপিয়ে ও পিটিয়ে নিরীহ পথচারী বিশ্বজিৎ দাসকে হত্যা করেন।
