
চট্টগ্রাম বন্দরে চলাচলকারী জাহাজের বর্জ্য তেল সংগ্রহসহ নানা কাজ আদায়ে জাহাজ কোম্পানির কার্যালয়ে বহিরাগতদের অব্যাহত হুমকির বিষয়ে ব্যবস্থা নিতে পুলিশ কমিশনার ও বন্দর কর্তৃপক্ষের হস্তক্ষেপ চেয়েছে শিপিং এজেন্টস অ্যাসোসিয়েশন। এ জন্য দুই সংস্থার কাছে চিঠি দেওয়ার সিদ্ধান্ত নেওয়া হয়েছে।গতকাল রোববার নগরের আগ্রাবাদে সংগঠন কার্যালয়ে এক সভায় এই সিদ্ধান্ত নেওয়া হয়। সভায় সভাপতিত্ব করেন সংগঠনের জে৵ষ্ঠ সহসভাপতি আহসানুল হক চৌধুরী। এতে সংগঠনের পরিচালকেরা উপস্থিত ছিলেন।সম্প্রতি জাহাজের বর্জ্য তেল সংগ্রহের জন্য একটি জাহাজ কোম্পানির কার্যালয়ে দেশীয় অস্ত্রশস্ত্র নিয়ে হুমকি দেয় ছাত্রলীগের একটি পক্ষ। সম্প্রতি এ ধরনের হুমকির ঘটনা বেড়ে যাওয়ায় গতকাল এ বৈঠকের আয়োজন করে শিপিং এজেন্টস অ্যাসোসিয়েশন।
