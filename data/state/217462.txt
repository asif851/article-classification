
জিয়া অরফানেজ ট্রাস্ট দুর্নীতি মামলায় হাজিরা দিতে আদালতে গিয়েছেন বিএনপির চেয়ারপারসন খালেদা জিয়া। সাবেক সাংসদ কাজী সালিমুল হক কামালের পক্ষে আজ বৃহস্পতিবার যুক্তিতর্ক চলছে।
বেলা ১১টা ৪০ মিনিটের দিকে খালেদা জিয়া আদালতে যান। যুক্তিতর্ক উপস্থাপন করছেন কামালের আইনজীবী আহসান উল্লাহ।
জিয়া অরফানেজ ট্রাস্ট দুর্নীতি মামলা চলছে পুরান ঢাকার আলিয়া মাদ্রাসার মাঠে স্থাপিত বিশেষ জজ আদালতে। এ মামলার বিচারক ঢাকার বিশেষ জজ-৫-এর বিচারক আখতারুজ্জামান।
২ কোটি ১০ লাখ ৭১ হাজার ৬৭১ টাকা আত্মসাৎ করার অভিযোগে ২০০৮ সালের ৩ জুলাই দুদক খালেদা জিয়ার বিরুদ্ধে মামলা করে। ২০০৯ সালের ৫ আগস্ট এই মামলায় খালেদা জিয়া, তারেক রহমান, মাগুরার বিএনপির সাবেক সাংসদ কাজী সালিমুল হক কামাল, সাবেক মুখ্য সচিব কামাল উদ্দিন সিদ্দিকী, ব্যবসায়ী শরফুদ্দিন আহমেদ ও বিএনপির প্রতিষ্ঠাতা জিয়াউর রহমানের ভাগনে মমিনুর রহমানের বিরুদ্ধে অভিযোগপত্র দেওয়া হয়। মামলায় শুরু থেকে পলাতক রয়েছেন কামাল উদ্দিন সিদ্দিকী ও মমিনুর রহমান।
