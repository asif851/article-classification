
সোমবার দিবাগত ১২টা থেকে ১টার মধ্যে ঢাকা মেডিকেল কলেজ হাসপাতালের নতুন ভবনের মেডিসিন বিভাগের ওয়ার্ড থেকে ঘুমন্ত অবস্থায় মায়ের পাশে থাকা তিন মাসের শিশু (জিম) চুরির অভিযোগ পাওয়া গেছে। শিশুটির পরিবারের সদস্যরা এ অভিযোগ করেছেন।
শিশুটির পরিবার সূত্রে জানা গেছে, শিশুটির বাবা জুয়েল মিয়া রিকশাচালক। কিছুদিন ধরে তিনি অসুস্থ হয়ে হাসপাতালে ভর্তি। জুয়েল মিয়ার স্ত্রী সুমাইয়া আকতার তাঁকে দেখাশোনার জন্য শিশুটিকে নিয়ে রাতে হাসপাতালে ছিলেন। একপর্যায়ে শিশুটিকে পাশে নিয়ে তিনি ঘুমিয়ে পড়েন। পরে শিশুটিকে আর খুঁজে পাননি। রাতেই বিষয়টি ঢাকা মেডিকেল কলেজ হাসপাতালের পুলিশ ফাঁড়িতে অভিযোগ করেন তাঁরা।
পুলিশ ফাঁড়ির ইনচার্জ উপপরিদর্শক (এসআই) বাচ্চু মিয়া বলেন, ‘শিশুটির স্বজনেরা অভিযোগ করেছেন। আমরা পুরো বিষয়টি শাহবাগ থানাকে অবহিত করেছি। বিষয়টি শাহবাগ থানা-পুলিশ দেখছে।’
অন্যদিকে, হাসপাতালের প্রশাসনিক কর্মকর্তা মো. রাশিদুল ইসলাম বলেন, ‘বিষয়টি আমরা শুনেছি। বিষয়টি শাহবাগ থানার পুলিশ দেখছে।’
