
সৌদি আরবে যেতে চান যাঁরা, ২০০ টাকার বিনিময়ে তাঁদের অনলাইনে নিবন্ধন হবে রাজধানীর বঙ্গবন্ধু আন্তর্জাতিক সম্মেলন কেন্দ্রে তথ্যপ্রযুক্তির আয়োজন ডিজিটাল ওয়ার্ল্ড-২০১৫-এ। পত্রিকায় বিজ্ঞপ্তি দিয়ে এটি প্রচার করে প্রবাসীকল্যাণ ও বৈদেশিক কর্মসংস্থান মন্ত্রণালয়। আর এতেই ঘটে বিপত্তি। গতকাল মঙ্গলবার সকাল ১০টা থেকেই ডিজিটাল ওয়ার্ল্ডে প্রবাসীকল্যাণ ও বৈদেশিক কর্মসংস্থান মন্ত্রণালয়ের প্যাভিলিয়নে ভিড় জমাতে থাকেন সৌদি গমনে ইচ্ছুক ব্যক্তিরা। প্যাভিলিয়ন থেকে নিবন্ধন ফরম বিতরণ করা হচ্ছিল। তবে ভিড় সামলাতে হিমশিম খেতে হয় কর্মকর্তাদের। একপর্যায়ে ভেঙে পড়ে এই প্যাভিলিয়ন।ফরম বিতরণ কার্যক্রম স্বাভাবিক রাখতে পুলিশেরও সহায়তা নেওয়া হয়। তবে বেলা বাড়ার সঙ্গে সঙ্গে সৌদি যেতে ইচ্ছুক ব্যক্তিদেরও ভিড় বাড়তে থাকে। এই কার্যক্রম সহজ করতে প্যাভিলিয়নের বাইরে ফরম বিতরণ করেন প্রবাসীকল্যাণ মন্ত্রণালয়ের কর্মকর্তারা। এতেও কাজ না হওয়ায় বাইরের কার্যক্রম বন্ধ করে দিয়ে পুলিশের সহযোগিতায় ফরম বিতরণ শুরু করেন তাঁরা। ফরম নিয়ে অনেকেই বঙ্গবন্ধু আন্তর্জাতিক সম্মেলন কেন্দ্রের বিভিন্ন জায়গায় বসে সেটা পূরণ করতে থাকেন। দুপুর ১২টার দিকে বিপুলসংখ্যক মানুষের চাপে ভেঙে যায় প্যাভিলিয়নের সামনের টেবিল। এ পর্যায়ে কর্মকর্তারা ফরম বিতরণ বন্ধ করে দিলে ক্ষুব্ধ ওই ব্যক্তিরা পুরো প্যাভিলিয়ন ভেঙে দেন।প্রবাসীকল্যাণ মন্ত্রণালয়ের কর্মকর্তাদের সঙ্গে কথা বলে জানা গেছে, সাময়িকভাবে এই ফরম বিতরণ কার্যক্রম বন্ধ রাখা হয়েছে। সৌদি গমনে ইচ্ছুক ব্যক্তিদের আজ বুধবার রমনার প্রবাসীকল্যাণ ভবনে গিয়ে নিবন্ধন করতে বলা হয়েছে। এ কার্যক্রম সব সময়ই চলবে।
