
ফরিদপুরের বোয়ালমারী পৌরসভায় কাজী সিরাজুল ইসলাম মহিলা কলেজের ছাত্রীনিবাসের শিক্ষার্থীরা আতঙ্কের মধ্যে রয়েছেন। ছাত্রীদের অভিযোগ, প্রাচীর টপকে কলেজ ক্যাম্পাসে রাতে ছেলেদের আনাগোনা দেখা গেলেও কর্তৃপক্ষ নিরাপত্তা জোরদারে কোনো ব্যবস্থা নিচ্ছে না। গত শুক্রবার রাতেও এক তরুণকে ছাত্রীনিবাসের কাছে দেখা গেছে।
পৌরসভার কামারগ্রাম মহল্লায় প্রায় চার একর জমির ওপর ১৯৯৪ সালে স্থাপন করা হয় কাজী সিরাজুল ইসলাম মহিলা কলেজ। কলেজ ক্যাম্পাসে একটি ছাত্রীনিবাস রয়েছে, যাতে শতাধিক ছাত্রী থাকেন।
কয়েকজন ছাত্রী নাম প্রকাশ না করার শর্তে বলেন, শুক্রবার রাত আটটার দিকে এক তরুণ কলেজের প্রাচীর টপকে ক্যাম্পাসে ঢুকে পড়েন। একপর্যায়ে তিনি ছাত্রীনিবাসের সামনে চলে আসেন। তাঁকে দেখে ছাত্রীরা চিৎকার শুরু করেন। প্রায় আধা ঘণ্টা পর কলেজের নৈশপ্রহরী তাঁকে ক্যাম্পাস থেকে বের করে দেন।
ছাত্রীরা অভিযোগ করেন, ক্যাম্পাসে রাতে প্রায়ই ছেলেদের আনাগোনা দেখা যায়। এ ব্যাপারে কর্তৃপক্ষকে জানিয়েও কোনো প্রতিকার পাওয়া যায়নি। ছাত্রীরা নিরাপত্তাহীনতার মধ্যে রয়েছেন।
শুক্রবারের ঘটনাকে ‘একটি সামান্য ঘটনা’ উল্লেখ করে ছাত্রীনিবাসের তত্ত্বাবধায়ক সৈয়দা দিল আশরাফি বলেন, ‘এক বিকারগ্রস্ত তরুণ রাতে কলেজ ক্যাম্পাসে ঢুকে ছাত্রীনিবাসের কাছে চলে গিয়েছিল। পরে নৈশপ্রহরী তাকে তাড়িয়ে দেয়। এটা বড় কোনো ঘটনা নয়। শত্রুতা করে ছোট ঘটনাকে ফেনিয়ে বড় করা হচ্ছে।’
ভারপ্রাপ্ত অধ্যক্ষ খন্দকার আবু মোরসালিন বলেন, ‘ঘটনাটি শুনেছি। পাগল টাইপের একটি ছেলে এসেছিল। পরে গার্ড (নৈশপ্রহরী) তাকে তাড়িয়ে দিয়েছে। এ ব্যাপারে পুলিশকে কিছু জানানো হয়নি। পরিচালনা কমিটির সদস্যদের সঙ্গে আলোচনা করে পরবর্তী করণীয় নির্ধারণ করা হবে।’
 
