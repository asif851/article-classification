
গাজীপুরের কালীগেঞ্জর বাহাদুরসাদী গ্রামে এক কিশোরীকে (১৪) বিয়ে দেওয়ার অপরাধে তার মা রেহানা বেগমকে জরিমানা করেছেন ভ্রাম্যমাণ আদালত।গতকাল বুধবার বিকেলে উপজেলা নির্বাহী কর্মকর্তা (ইউএনও) ও নির্বাহী ম্যাজিস্ট্রেট মো. মনিরুজ্জামান পরিচালিত ভ্রাম্যমাণ আদালত এ দণ্ডাদেশ দেন। উপজেলা প্রশাসন সূত্রে জানা গেছে, গতকাল বাহাদুরসাদী গ্রামে কবির হোসেনের মেয়ের বিয়ের আয়োজন চলছিল। এ খবরের ভিত্তিতে সেখানে থানার পুলিশের সহযোগিতায় দুপুরে অভিযান চালানো হয়। অভিযানের খবর পেয়ে ছেলের পক্ষের লোকজন ও মেয়ের বাবা পালিয়ে যান। এ সময় ওই বাড়ি থেকে কনে ও তার মা রেহানা বেগমকে ইউএনওর কার্যালয়ে নিয়ে যাওয়া হয়। পরে সেখানে নির্বাহী ম্যাজিস্ট্রেট মো. মনিরুজ্জামান পরিচালিত ভ্রাম্যমাণ আদালত রেহানা বেগমকে এক হাজার টাকা জরিমানা করেন। ‘প্রাপ্তবয়স্ক না হওয়া পর্যন্ত মেয়েকে বিয়ে দেবেন না’ মর্মে মুচলেকাও দেন রেহানা। মেয়েটি উপজেলার একটি বিদ্যালয়ের সপ্তম শ্রেণির ছাত্রী। উপজেলা মহিলাবিষয়ক কর্মকর্তা শাহনাজ আক্তার বলেন, বিয়ে না দেওয়ার শর্তে তাদের ছেড়ে দেওয়া হয়।
