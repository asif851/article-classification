
অবৈধভাবে অর্থ লেনদেনের (মানি লন্ডারিং) মামলা থেকে বিএনপির সিনিয়র ভাইস চেয়ারম্যান তারেক রহমান খালাস পাওয়ায় সন্তোষ প্রকাশ করেছেন বিএনপিপন্থী আইনজীবীরা। রায় ঘোষণার সঙ্গে সঙ্গে তাঁরা আদালতকক্ষেই উল্লাস করতে থাকেন। এরপর তাঁরা আনন্দ মিছিল বের করেন।বিএনপিপন্থী জ্যেষ্ঠ আইনজীবী খন্দকার মাহবুব হোসেন তারেক রহমানের রায়ের প্রতিক্রিয়ায় বলেন, আদালত ন্যায়বিচার করেছেন। রাজনৈতিক উদ্দেশে তারেক রহমানের বিরুদ্ধে মামলা করা হয়েছিল। আজ প্রমাণ হয়েছে, তিনি একটি পয়সাও কোথাও পাচার করেননি।আরেক আইনজীবী মাসুদ তালুকদার বলেন, পরাধীন বিচারব্যবস্থায় একজন বিচারক রায়ের মাধ্যমে প্রমাণ করেছেন, তারেক রহমান নিরপরাধ। এই সরকার ক্ষমতায় আসার পর থেকে খালেদা জিয়া ও তারেক রহমানের বিরুদ্ধে রাজনৈতিক হীন উদ্দেশ্য হাসিলের জন্য বিভিন্ন মামলা দিয়ে আসছিল। আজকের রায়ে প্রমাণিত হলো, খালেদা জিয়া নির্দোষ; তারেক রহমান নির্দোষ। তিনি আল্লাহর কাছে শুকরিয়া আদায় করেন।একই মামলায় তারেকের বন্ধু গিয়াস উদ্দিন আল মামুনের সাত বছরের কারাদণ্ড ও ৪০ কোটি টাকা জরিমানা হয়েছে। তাঁর রায়ের বিরুদ্ধে আপিল করা হবে কি না, জানতে চাইলে মাসুদ তালুকদার বলেন, আপিল করা হবে। কিন্তু রায়ে বলা হয়েছে, যে সময় ধরে তিনি কারাগারে আছেন, সেটা সাজার মেয়াদ থেকে বাদ যাবে। সে বিবেচনায় অচিরেই মামুনের মুক্তি পাওয়ার কথা। 
