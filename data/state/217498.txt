
দশম সংসদের যেসব সদস্য সরকারি প্লট পাননি, তাঁদের প্লট দেওয়ার চিন্তাভাবনা চলছে বলে জানিয়েছেন গৃহায়ণ ও গণপূর্তমন্ত্রী মোশাররফ হোসেন।
বিরোধী দলের সদস্য কাজী ফিরোজ রশীদের প্রশ্নের জবাবে মন্ত্রী বলেন, এ বিষয়ে প্রধানমন্ত্রীর সঙ্গে তাঁর আলোচনা হয়েছে। শিগগিরই এ জন্য কয়েকটি জায়গা অধিগ্রহণ করা হবে। সেখানে সাংসদদের প্লট বরাদ্দ দেওয়া হবে।
সরকারি দলের সামশুল হক চৌধুরীর প্রশ্নের জবাবে গৃহায়ণ ও গণপূর্তমন্ত্রী মোশাররফ হোসেন বলেন, বর্তমানে সরকারি আবাসন পরিদপ্তর ও পরিত্যক্ত সম্পত্তি ব্যবস্থাপনা বোর্ডের অধীনে ২৭৮টি বাড়ি বেদখলে আছে। এসব বাড়ির বসবাসকারীরা বিভিন্ন আদালতে মামলা করে অবৈধভাবে দখলে রেখেছেন। বিভিন্ন সময় উচ্ছেদ কার্যক্রম গ্রহণ করেও আদালতের নিষেধাজ্ঞার কারণে উচ্ছেদ করা সম্ভব হয়নি।
সরকারি দলের আ ফ ম বাহাউদ্দীনের প্রশ্নের জবাবে মোশাররফ হোসেন বলেন, ২০১৫ সালে একাধিকবার ভূমিকম্প অনুভূত হওয়ার পরিপ্রেক্ষিতে সম্ভাব্য ক্ষতি এড়ানোর লক্ষ্যে এবং বিল্ডিং কোড মেনে ইমারত নির্মাণের জন্য রাজউকের পক্ষ থেকে গণমাধ্যমে জনসচেতনতামূলক বিজ্ঞাপন প্রচার করা হয়। চট্টগ্রাম উন্নয়ন কর্তৃপক্ষ মহানগরের বিভিন্ন এলাকায় ঝুঁকিপূর্ণ ভবন চিহ্নিত করে একটি প্রাথমিক তালিকা করেছে। অপসারণের জন্য কার্যকর পদক্ষেপ নিতে চট্টগ্রাম সিটি করপোরেশনকে চিঠি দেওয়া হয়েছে। এ ছাড়া গত বছরের ১৩ এপ্রিল ভূমিকম্পের ফলে ক্ষতিগ্রস্ত ভবনগুলোর তালিকা যাচাই–বাছাই করার জন্য একটি বিশেষজ্ঞ কমিটির মাধ্যমে ঝুঁকিপূর্ণ ভবন চিহ্নিত করে আইনি প্রক্রিয়ায় অপসারণের উদ্যোগ নেওয়া হয়েছে।
এ ছাড়া সিলেট সিটি করপোরেশনের উদ্যোগে ও শাহজালাল বিজ্ঞান ও প্রযুক্তি বিশ্ববিদ্যালয়ের সহযোগিতায় সিলেট মহানগরের চরম ঝুঁকিপূর্ণ সরকারি–বেসরকারি ৩৩টি ভবন চিহ্নিত করা হয়েছে।
