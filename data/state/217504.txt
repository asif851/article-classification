
দশম জাতীয় সংসদ নির্বাচনে ৫ জানুয়ারি ভোট গ্রহণের দায়িত্বে থাকা যেসব কর্মকর্তা-কর্মচারী সহিংসতায় নিহত ও আহত হয়েছেন, তাঁদের পরিবারকে ক্ষতিপূরণ দেবে নির্বাচন কমিশন।আজ শুক্রবার ইউএনবির এক খবরে বলা হয়েছে, নির্বাচনকালীন দায়িত্ব পালনের সময় নিহত ও আহত কর্মকর্তা-কর্মচারীদের পরিবারকে নিজস্ব তহবিল থেকে ক্ষতিপূরণ দেওয়ার সিদ্ধান্ত নিয়েছে নির্বাচন কমিশন। কমিশন সচিবালয়ের তালিকায় দেখা গেছে, নির্বাচনের সময় সহিংস ঘটনায় তিনজন নির্বাচন কর্মকর্তা নিহত ও আইনশৃঙ্খলা বাহিনীর সদস্যসহ ৩৩০ জন কর্মকর্তা-কর্মচারী আহত হন।নিহত ব্যক্তিরা হলেন, ঝিনাইদহ-৩ আসনের প্রিসাইডিং কর্মকর্তা আবুল বাশার, ঠাকুরগাঁও-১ আসনের সহকারী প্রিসাইডিং কর্মকর্তা জোবায়দুল হক ও দিনাজপুরের আবদুল ওয়াহাব।কমিশন সিদ্ধান্ত নিয়েছে, নিহত প্রত্যেকের পরিবারকে ক্ষতিপূরণ হিসেবে সর্বোচ্চ সাড়ে পাঁচ লাখ ও আহতদের পরিবারপ্রতি পাঁচ হাজার টাকা থেকে দুই লাখ টাকা করে দেবে।নির্বাচন কমিশনার শাহনেওয়াজ বলেন, ‘নির্বাচনে দায়িত্ব পালনের সময় যে সব কর্মকর্তা ও কর্মচারী সহিংসতায় নিহত ও আহত হয়েছেন, তাঁদের পরিবারকে আমরা ক্ষতিপূরণ দেওয়ার সিদ্ধান্ত নিয়েছি। এই ক্ষতিপূরণ কমিশনের নিজস্ব তহবিল থেকে দেওয়া হবে। সরকারি ও বেসরকারি কর্মকর্তা উভয়কে ক্ষতিপূরণ দেওয়া হবে। এ ছাড়া শিক্ষা ও স্বাস্থ্য মন্ত্রণালয়কে অনুরোধ জানানো হয়েছে, তারাও যেন ক্ষতিগ্রস্তদের সহযোগিতা করে।’
নির্বাচন কমিশনের উপসচিব মিহির সারওয়ার মোর্শেদ বলেন, নিহত তিনজনের মধ্যে আবুল বাশার ও জোবায়দুল হকের পরিবারকে ইতিমধ্যেই পাঁচ লাখ টাকা করে ক্ষতিপূরণ দেওয়া হয়েছে। দিনাজপুরের আবদুল ওয়াহাবের পরিবারকেও শিগগির এই টাকা দেওয়া হবে।
