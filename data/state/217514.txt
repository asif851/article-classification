
ইমেরিটাস অধ্যাপক আনিসুজ্জামান মনে করেন, বাংলাদেশ রাষ্ট্র আজ অনেকটা পিছিয়ে পড়েছে। তবে তিনি এখনো আশা করেন, দেশ বর্তমান অবস্থার চেয়ে ভালোর দিকে অগ্রসর হবে এবং একদিন শোষণ-বঞ্চনার অবসান ঘটবে।
ঢাকা বিশ্ববিদ্যালয়ের সামাজিক বিজ্ঞান অনুষদের মুজাফফর আহমেদ চৌধুরী মিলনায়তনে গতকাল সোমবার বিকেলে এক আলোচনা সভায় অধ্যাপক আনিসুজ্জামান এসব কথা বলেন। ‘নয়া-উদারতাবাদ বলয়ের বাইরে: বাংলাদেশে পুঁজিবাদ-উত্তর সমাজব্যবস্থার রূপকল্প’ বিষয়ে এ আলোচনা সভার আয়োজন করে নাগরিক উদ্যোগ নামের একটি সংগঠন। মহান রুশ বিপ্লবের শতবর্ষ উদ্‌যাপনের প্রেক্ষাপটে এ আলোচনা সভাটির আয়োজন করা হয়।
অধ্যাপক আনিসুজ্জামান আক্ষেপ করে বলেন, ‘আমরা যে সমাজের কথা ভেবেছিলাম, বলা বাহুল্য সেই সমাজ আমাদের জীবদ্দশায় আর দেখতে পারলাম না। খুব শিগগির যে পারব তাও মনে হয় না। কিন্তু এটা মনে হয় যে আমরা ৭০, ৭১, ৭২ ও ৭৩-এ যে স্বপ্ন দেখেছিলাম, সেই স্বপ্নের একটা ভিত্তি ছিল। সেটা প্রতিষ্ঠিত করতে পারলে আমরা অনেক দূর এগিয়ে যেতে পারতাম।’
অভ্যুদয়ের পর বাংলাদেশ কেমন হবে, সে কথা বলতে গিয়ে অধ্যাপক আনিসুজ্জামান বলেন, তাঁরা তখন মোটের ওপরে আশা করছিলেন ও মনে করছিলেন, বাংলাদেশ হবে এমন একটি রাষ্ট্র, যেখানে বৈষম্য-বঞ্চনা ও শোষণ থাকবে না। মানুষ কতগুলো মৌলিক অধিকার ভোগ করবে। বাহাত্তরের সংবিধানেও মৌলিক অধিকারের নিশ্চয়তা দেওয়া হয়েছিল।
আলোচনায় অংশ নিয়ে বিশিষ্ট আইনজ্ঞ ড. কামাল হোসেন পরিবর্তনের পথে কারা বাধা দিচ্ছে, তাদের চিহ্নিত করার আহ্বান জানান। সুষ্ঠু রাজনীতির মাধ্যমেই আকাঙ্ক্ষিত সমাজ গঠন হবে বলে তিনি মত প্রকাশ করেন।
অনুষ্ঠানে বিশিষ্ট অর্থনীতিবিদ অধ্যাপক রেহমান সোবহান পুঁজিবাদের বিভিন্ন বিষয় নিয়ে আলোচনা করেন। তিনি গণতান্ত্রিক প্রক্রিয়ায় মেহনতি মানুষের অংশগ্রহণ নিশ্চিত করার ওপর গুরুত্ব দেন। রেহমান সোবহান বলেন, শুধু রাজনৈতিক গণতন্ত্র নয়, অর্থনৈতিক ও সামাজিক গণতন্ত্রেও তাঁদের অংশগ্রহণ নিশ্চিত করা দরকার।
সাবেক তত্ত্বাবধায়ক সরকারের উপদেষ্টা সুলতানা কামালের সভাপতিত্বে অনুষ্ঠানে নয়া-উদারতাবাদের তিনটি বিষয়ে প্রবন্ধ উপস্থাপন করেন ব্র্যাক বিশ্ববিদ্যালয়ের ব্র্যাক ইনস্টিটিউট অব গভর্ন্যান্স অ্যান্ড ডেভেলপমেন্টের মির্জা হাসান, বাংলাদেশ ইনস্টিটিউট অব ডেভেলপমেন্ট স্টাডিজের কাজী আলী তৌফিক ও ঢাকা বিশ্ববিদ্যালয়ের আন্তর্জাতিক সম্পর্ক বিভাগের শিক্ষক সোহেলা নাজনীন।
অনুষ্ঠানে স্বাগত বক্তব্য দেন নাগরিক উদ্যোগের প্রধান নির্বাহী জাকির হোসেন।
