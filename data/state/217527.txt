
প্রধানমন্ত্রী শেখ হাসিনাকে বহনকারী বাংলাদেশ বিমানের উড়োজাহাজ যান্ত্রিক ত্রুটির কারণে গতকাল রোববার তুর্কমেনিস্তান আশখাবাদ আন্তর্জাতিক বিমানবন্দরে জরুরি অবতরণ করে। তবে মেরামত শেষে প্রধানমন্ত্রী ও তাঁর সফরসঙ্গীদের নিয়ে বিমানটি হাঙ্গেরি পৌঁছায়।প্রধানমন্ত্রী ও তাঁর সফরসঙ্গীদের নিয়ে বিমান বাংলাদেশ এয়ারলাইনসের একটি ফ্লাইট গতকাল সকাল নয়টায় বুদাপেস্টের উদ্দেশে হজরত শাহজালাল আন্তর্জাতিক বিমানবন্দর ত্যাগ করে। ইঞ্জিনে জ্বালানিসংক্রান্ত সমস্যা দেখা দিলে বাংলাদেশ সময় বেলা আড়াইটায় উড়োজাহাজটি তুর্কমেনিস্তানে অবতরণ করে। মেরামতের পর বাংলাদেশ সময় গতকাল সন্ধ্যা ছয়টায় সেটি বুদাপেস্টের উদ্দেশে যাত্রা করে। বিমানের মহাব্যবস্থাপক (জনসংযোগ) শাকিল মেরাজ প্রথম আলোকে বলেন, প্রধানমন্ত্রীকে বহনকারী বাংলাদেশ বিমানের বোয়িং-৭৭৭ ফ্লাইটটি বুদাপেস্ট যাওয়ার পথে ডাইভার্ট হয়ে ল্যান্ড করেছে তুর্কমেনিস্তান আশখাবাদ আন্তর্জাতিক বিমানবন্দরে। সেখানে উড়োজাহাজটির চারজন প্রকৌশলী মেরামতের কাজ করেন। বেসামরিক বিমান পরিবহন ও পর্যটন মন্ত্রণালয়ের জনসংযোগ কর্মকর্তা মাহবুবুর রহমান প্রথম আলোকে বলেন, ঘটনার পরপরই বেসামরিক বিমান পরিবহন ও পর্যটনমন্ত্রী রাশেদ খান মেনন অবহিত হয়েছেন। হাঙ্গেরির প্রেসিডেন্ট জানোস এডারের আমন্ত্রণে বুদাপেস্ট পানি সম্মেলন ২০১৬-এ যোগ দিতে চার দিনের সফরে সে দেশের উদ্দেশে গতকাল সকালে ঢাকা ত্যাগ করেন প্রধানমন্ত্রী শেখ হাসিনা। প্রধানমন্ত্রীর সফরসঙ্গী হিসেবে রয়েছেন পররাষ্ট্রমন্ত্রী এ এইচ এম মাহমুদ আলী, স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন, পানিসম্পদমন্ত্রী আনিসুল ইসলাম মাহমুদ প্রমুখ।সর্বশেষ খবরে বার্তা সংস্থা বাসস জানায়, প্রধানমন্ত্রী ও তাঁর সফরসঙ্গীদের বহনকারী বিমানটি স্থানীয় সময় ৬টা ১৫ মিনিটে (বাংলাদেশ সময় রাত ১১টা ১৫ মিনিটে) বুদাপেস্টের ফিরেন্স লিজট আন্তর্জাতিক বিমানবন্দরে অবতরণ করে। বিমানবন্দর থেকে প্রধানমন্ত্রীকে আনুষ্ঠানিক মোটর শোভাযাত্রাসহ ফোর সিজনস হোটেল গ্রিসহাম প্যালেসে নিয়ে যাওয়া হয়। সফরকালে তিনি এ হোটেলে অবস্থান করবেন।সফরকালে প্রধানমন্ত্রী দুদিনের বুদাপেস্ট পানি শীর্ষ সম্মেলনের (বিডব্লিউএস-২০১৬) বিভিন্ন অধিবেশনে যোগ দেবেন। তিনি বাংলাদেশ-হাঙ্গেরিয়ান বিজনেস অ্যান্ড ইকোনমিক ফোরামের উদ্বোধন এবং প্রেসিডেন্ট জানোস এডারের সঙ্গে সাক্ষাৎ করবেন বলে আশা করা হচ্ছে। শেখ হাসিনা জাতিসংঘ ও বিশ্বব্যাংকের হাই লেভেল প্যানেল অন ওয়াটারের একজন সদস্য। সোমবার পানি শীর্ষ সম্মেলনের উদ্বোধনী অধিবেশনে তিনি যোগদান করবেন এবং তিনি হাঙ্গেরির প্রেসিডেন্ট ও অন্য অতিথিদের সঙ্গে একটি সাসটেইনেবল ওয়াটার সলিউশন এক্সপো পরিদর্শন করবেন। পরদিন তিনি শীর্ষ সম্মেলনের একটি উচ্চপর্যায়ের বৈঠকে অংশ নেবেন এবং প্রেসিডেন্ট জানোস এডারের দেওয়া ওয়ার্কিং লাঞ্চে শরিক হবেন। প্রধানমন্ত্রী মঙ্গলবার সকালে হাঙ্গেরির প্রধানমন্ত্রী ভিক্টর অরবানের সঙ্গে কসুদ স্কয়ারে দ্বিপক্ষীয় বৈঠকে মিলিত হবেন। আশা করা হচ্ছে সেখানে বেশ কয়েকটি চুক্তি স্বাক্ষর হবে।
