
কয়েক সেকেন্ডের ভূমিকম্পে আজ শনিবার দুপুরে গোটা দেশ কেঁপে ওঠে। এই ভূমিকম্পের সময় লোকজন আতঙ্কে ঘরবাড়ি ছেড়ে রাস্তায় নেমে আসে। এ ঘটনায় হুড়োহুড়ি করে বের হতে গিয়ে বেশ কয়েকজন আহত হয়েছেন। এ ছাড়া ভূমিকম্পজনিত কারণে বগুড়ার দুপচাঁচিয়ায় একজন এবং টাঙ্গাইলের মির্জাপুরে একজনের মৃত্যু হয়েছে। দেশের বিভিন্ন এলাকায় ভবন হেলে পড়ার ও ফাটল ধরার খবর পাওয়া গেছে।
দুই দফা ভূমিকম্পনে বগুড়ার নন্দীগ্রাম উপজেলার বিজুরলি দ্বিমুখী উচ্চ বিদ্যালয়ের একাডেমিক ভবনের দেয়ালে ফাটল দেখা দেয়। 
ভূমিকম্পনে এভাবে বগুড়ার নন্দীগ্রাম উপজেলার বিজুরলি স্বাস্থ্য কমপ্লেক্সের প্রাচীর ধসে পড়ে। 
ভূমিকম্পের আঘাতে রাজধানীর বংশালে বহুতল এই ভবনটি হেলে পাশের ভবনে লেগে যায়। এ সময় ওই ভবনে বসবাসরত বাসিন্দারা আতঙ্কে রাস্তায় নেমে আসে। 
ভূমিকম্পের কারণে রাজধানীর চকবাজার মাউরারটেক এলাকার ২১ / ১২ নম্বর বাড়িটিতে ফাটল ধরেছে। এ ছাড়া বাড়িটি কিছুটা হেলেও পড়েছে। 
রাজশাহীতে দুই দফা ভূমিকম্পনে কাদিরগঞ্জ এলাকার হলুদ রঙের এই বাড়িটি পাশের ভবনে হেলে পড়েছে। 
নারায়ণগঞ্জ শহরের চাষাঢ়া এলাকায় পানোরামা প্লাজা নামের এই ভবনটিতেও ফাটল দেখা গিয়েছে। 
ভূমিকম্পের কারণে আতঙ্কিত হয়ে চাঁপাইনবাবগঞ্জ সদর উপজেলার চরমোহনপুর উচ্চ বিদ্যালয়ের শিক্ষার্থীরা এভাবে মাঠে এসে বসে পড়ে। 
