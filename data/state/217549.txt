
গণজাগরণ মঞ্চের মুখপাত্র ইমরান এইচ সরকারকে হুমকি দিয়েছে আরাফ আল ইসলাম আইএসবি নামে একটি সংগঠন। আজ শনিবার সকালে সংগঠনটির একটি ফেসবুক অ্যাকাউন্ট থেকে এই হুমকি দেওয়া হয়। এ জন্য জীবনের নিরাপত্তা চেয়ে শাহবাগ থানায় একটি সাধারণ ডায়েরি (জিডি) করেছেন তিনি।
ইমরান এইচ সরকার প্রথম আলোকে বলেন, ‘সকাল ১০টা ১৯ মিনিটে আমার ভেরিফাইড অ্যাকাউন্টে তিনবার একই মেসেজ পাঠিয়ে হুমকি দেয়। ১১টা থেকে ১২টার মধ্যে আমি সেটা দেখি। সেখানে বলা হয়, বিদেশিদের মতো আমাকেও হত্যা করা হবে। এর আগেও বিভিন্ন সময় এ ধরনের হুমকি এসেছে। দেখা যাচ্ছে, এ ধরনের হুমকিগুলো দিয়েই তারা ক্ষান্ত হয় না। তাই আমি জিডি করেছি।’
হুমকি সংবলিত মেসেজের একটি স্ক্রিনশট নিজের ফেসবুক পাতায় শেয়ার করেছেন ইমরান এইচ সরকার। সেখানে দেখা যায়, আরাফ আল ইসলাম আইএসবি নামে একটি অ্যাকাউন্ট থেকে মেসেজ এসেছে, ‘মৃত্যুর জন্য প্রস্তুত হয়ে যা কুলাঙ্গার। তুই মুসলিম জাতির জন্য কলঙ্ক। তোর ধ্বংস আসন্ন, খুব নিকটে তোর মৃত্যু। যেমনটা হয়েছে ওই বিদেশিদের।’
এ সম্পর্কে ইমরান এইচ সরকার লিখেছেন, ‘সে লিখেছে আমার মৃত্যু খুব নিকটে, বিদেশিদের মতো করে আমাকে হত্যা করা হবে। পর্যালোচনা করে দেখা যায়, সে তার ব্যক্তিগত মোবাইল ইন্টারনেট ব্যবহার করে এই হুমকি দিয়েছে। আর তার ঠিকানা হিসেবে ময়মনসিংহ জেলা ও আনন্দমোহন কলেজ উল্লেখ আছে। কাপুরুষদের এ ধরনের হুমকিকে হয়তো এত গুরুত্ব দেওয়ার কিছু নেই। তবে এদেরকে আইনের আওতায় আনাটা আমি এই মুহূর্তে খুব গুরুত্বপূর্ণ মনে করছি। কেননা এই সন্ত্রাসীরা এখন শুধু হুমকিই দিচ্ছে না, কাপুরুষোচিত হামলা করে একের পর এক সন্ত্রাসী ঘটনা ঘটিয়েই যাচ্ছে।’
জানতে চাইলে শাহবাগ থানার ভারপ্রাপ্ত কর্মকর্তা (ওসি) আবু বকর সিদ্দিক প্রথম আলোকে বলেন, ইমরান এইচ সরকারের সাধারণ ডায়েরিটি গুরুত্ব সহকারে দেখা হচ্ছে। তাঁর নিরাপত্তার বিষয়টিও জোরদার করা হবে। এ ছাড়া, তাঁকে সতর্কভাবে চলাফেরার পরামর্শ দেওয়া হয়েছে।
