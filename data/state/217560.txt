
বিএনপি গুপ্তহত্যা শুরু করেছে—প্রধানমন্ত্রী শেখ হাসিনার এমন বক্তব্যকে ‘সত্যের অপলাপ’ বলে অভিহিত করেছে বিএনপি। দলটির মুখপাত্র আসাদুজ্জামান রিপন বলেছেন, এ ধরনের মন্তব্য সাম্প্রতিক হত্যাকাণ্ডগুলোর নিরপেক্ষ তদন্তে বাধা হয়ে দাঁড়াতে পারে।
আজ সোমবার বিকেলে রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে আসাদুজ্জামান এ কথা বলেন।দেশের বর্তমান পরিস্থিতি থেকে উত্তরণে আসাদুজ্জামান ‘সর্বদলীয় বৈঠক’ আহ্বান করারও দাবি জানান।গতকাল রোববার প্রধানমন্ত্রী শেখ হাসিনা বলেছিলেন, পেট্রল বোমা ও আগুন সন্ত্রাসে প্রত্যাখ্যাত হয়ে বিএনপি-জামায়াত এখন গুপ্তহত্যা শুরু করেছে। তাঁর ওই বক্তব্যের জবাবে আসাদুজ্জামান বলেন, বিএনপি বরাবরই গণতান্ত্রিক রাজনীতি করে। হত্যা, খুনের রাজনীতিতে বিশ্বাসী নয়, তারপরও সরকার প্রধান যখন বলেন, ‘গুপ্ত হত্যা শুরু করেছে বিএনপি’—তা সত্যের অপলাপ ছাড়া আর কিছু নয়। এ ধরনের মন্তব্য নিরপেক্ষ তদন্ত ও সত্য উদ্ঘাটনে বাধা হয়ে দাঁড়াতে পারে। আমরা এ ধরনের মন্তব্যের তীব্র নিন্দা ও বিরোধিতা করছি। দেশের অন্যতম প্রধান রাজনৈতিক দলের প্রতি এ ধরনের মন্তব্য অনভিপ্রেত।নিহত ফয়সল আরেফিনের পিতা আবুল কাশেম ফজলুল হকের বক্তব্যের পরিপ্রেক্ষিতে আওয়ামী লীগের যুগ্ম সাধারণ সম্পাদক মাহবুবুল আলম হানিফের বক্তব্যের কঠোর সমালোচনা করেন আসাদুজ্জামান। তিনি বলেন, হানিফের মন্তব্যে গোটা জাতি স্তম্ভিত, বিস্মিত। কোন পরিস্থিতিতে পুত্রহারা পিতা, স্বামীহারা স্ত্রী এমন মন্তব্য করতে পারেন, তা বোঝার জন্য যে সংবেদনশীল মন থাকতে হয়, তা আজ শাসকগোষ্ঠীর মধ্যে নেই। তাদের বক্তব্য বিবৃতি শুধু রাজনৈতিক শিষ্টাচার বহির্ভূতই নয়, সামাজিক শিষ্টাচারেরও পরিপন্থী।আসাদুজ্জামান বলেন, তাঁরা আশা করেন, সব হত্যাকাণ্ডের নিরপেক্ষ তদন্ত করতে সরকার সচেষ্ট হবেন। কিন্তু তা না করে শাসক দল প্রতিপক্ষ বিএনপিকে অসৎ রাজনৈতিক উদ্দেশে ঘায়েলের অপচেষ্টা চালাচ্ছে। এই দুরভিসন্ধি থেকে তারা দূরে সরে না এলে প্রকৃত খুনিরা ধরাছোঁয়ার বাইরে থেকে যাবে।
