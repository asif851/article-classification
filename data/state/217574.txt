
প্রধানমন্ত্রী শেখ হাসিনা উত্তর আমেরিকার দুটি দেশ কানাডা ও যুক্তরাষ্ট্রে ১১ দিনের সরকারি সফরে আজ বুধবার সকালে ঢাকা ছেড়েছেন।বিমান বাংলাদেশ এয়ারলাইনসের একটি ভিভিআইপি ফ্লাইটে সকাল সাড়ে ১০টার দিকে প্রধানমন্ত্রী ও তাঁর সফরসঙ্গীরা লন্ডনের উদ্দেশে হজরত শাহজালাল আন্তর্জাতিক বিমানবন্দর থেকে রওনা হয়েছেন।প্রধানমন্ত্রী কানাডা ও যুক্তরাষ্ট্র যাওয়ার পথে যুক্তরাজ্যের রাজধানী লন্ডনে ২২ ঘণ্টা যাত্রাবিরতি করবেন।বিমানবন্দরে কৃষিমন্ত্রী মতিয়া চৌধুরী, জনপ্রশাসনমন্ত্রী সৈয়দ আশরাফুল ইসলাম, বেসামরিক বিমান পরিবহন ও পর্যটনমন্ত্রী রাশেদ খান মেনন, তথ্যমন্ত্রী হাসানুল হক ইনু, প্রধানমন্ত্রীর তথ্য উপদেষ্টা ইকবাল সোবহান চৌধুরী, চিফ হুইপ আ স ম ফিরোজ, তিন বাহিনীর প্রধান, আইজিপি, কূটনৈতিক কোরের ডিন ও উচ্চপদস্থ কর্মকর্তারা প্রধানমন্ত্রীকে বিদায় জানান।
প্রধানমন্ত্রী শেখ হাসিনা কানাডার প্রধানমন্ত্রী জাস্টিন ট্রুডোর আমন্ত্রণে ১৫-১৮ সেপ্টেম্বর পর্যন্ত কানাডা সফর করবেন। ১৬ ও ১৭ সেপ্টেম্বর কানাডার মন্ট্রিলে ‘জিএফ’-এর সম্মেলন অনুষ্ঠিত হবে। এতে বিশ্বের সবচেয়ে মারাত্মক সংক্রামক ব্যাধি এইডস, যক্ষ্মা ও ম্যালেরিয়াকে ২০৩০ সালের মধ্যে নির্মূল করার বিষয়টি নিয়ে আলোকপাত করা হবে।
সফরের দ্বিতীয় পর্যায়ে প্রধানমন্ত্রী শেখ হাসিনা ১৮-২৫ সেপ্টেম্বর পর্যন্ত জাতিসংঘ সাধারণ পরিষদের ৭১তম অধিবেশনে যোগদানের উদ্দেশ্যে যুক্তরাষ্ট্র যাবেন।
আজ লন্ডনের স্থানীয় সময় বিকেল ৪টা ৫ মিনিটে প্রধানমন্ত্রীকে বহনকারী ফ্লাইটটি হিথ্রো আন্তর্জাতিক বিমানবন্দরে পৌঁছাবে। লন্ডনে ২২ ঘণ্টা যাত্রাবিরতির পর প্রধানমন্ত্রী আগামীকাল এয়ার কানাডার বিমানে মন্ট্রিলের উদ্দেশে যাত্রা করবেন।
