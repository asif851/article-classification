
বাংলাদেশে নিরাপত্তা পরিস্থিতির অবনতি হয়েছে বলে মন্তব্য করেছে ইন্টারন্যাশনাল ক্রাইসিস গ্রুপ (আইসিজি)। সংস্থাটির জুলাই মাসের প্রতিবেদনে এই পর্যবেক্ষণ উঠে এসেছে।
রাজধানীর গুলশানে রেস্তোরাঁয় ও কিশোরগঞ্জে শোলাকিয়ায় জঙ্গি হামলা এবং ঢাকার কল্যাণপুরে নিরাপত্তা বাহিনীর অভিযানে হতাহত হওয়ার ঘটনা উল্লেখ করে বাংলাদেশের নিরাপত্তা নিয়ে এ মন্তব্য করেছে আইসিজি। সংস্থাটি বলেছে, বর্তমান পরিস্থিতিতে বাংলাদেশে জঙ্গিগোষ্ঠী ইসলামিক স্টেট (আইএস) ও আল-কায়েদার ভারতীয় উপমহাদেশের শাখা (এইকিউআইএস) বিস্তার রোধ করাই সরকারের প্রাথমিক চ্যালেঞ্জ। সরকারের উচিত জবাবদিহি ও নিরপেক্ষভাবে আইন প্রয়োগের ভিত্তিতে সন্ত্রাসবাদ মোকাবিলার নীতি গ্রহণ করা।
বলা হয়, গত মাসে বাংলাদেশ ও আফগানিস্তান বড় ধরনের সন্ত্রাসী হামলার মুখোমুখি হয়েছে। এ ছাড়া আর্মেনিয়া ও ভারতনিয়ন্ত্রিত কাশ্মীরে সহিংসতা ছড়িয়ে পড়েছে।
প্রতিবেদনে বাংলাদেশের পাশাপাশি দক্ষিণ সুদান, মালি, তুর্কি, সিরিয়া, আফগানিস্তান, আর্মেনিয়া ও কাশ্মীরে নিরাপত্তা পরিস্থিতির অবনতি হয়েছে বলে উল্লেখ করা হয়েছে।
