
জাতীয় সংসদের জ্যেষ্ঠ সদস্যের পাশে পাচ্ছেন ২০১৭-১৮ অর্থবছরের বাজেট প্রস্তাব করে সমালোচনার মুখে থাকা অর্থমন্ত্রী আবুল মাল আবদুল মুহিত।
আজ বৃহস্পতিবার প্রস্তাবিত বাজেটের ওপর সাধারণ আলোচনায় অংশ নিয়ে শিল্পমন্ত্রী আমির হোসেন আমু, তথ্যমন্ত্রী হাসানুল হক ইনু ও সাবেক আইনমন্ত্রী আব্দুল মতিন খসরু অর্থমন্ত্রীর পাশে দাঁড়ান। অর্থমন্ত্রীর সমালোচকদেরও সমালোচনা করেন তাঁরা। এর আগে গতকাল বুধবার বাণিজ্যমন্ত্রী তোফায়েল আহমেদও অর্থমন্ত্রীর পাশে দাঁড়িয়েছিলেন।
আজ বাজেট আলোচনায় শিল্পমন্ত্রী আমির হোসেন আমু বলেন, ব্যক্তিগতভাবে অর্থমন্ত্রীকে কটাক্ষ করে অনেকে বক্তব্য দিয়েছেন। এটা অনভিপ্রেত। বাজেট পেশ করা হয়েছে। বাজেটের ভেতর ভালো-খারাপ থাকতে পারে। সেটা নিয়ে আলোচনার সুযোগ আছে। এসবের পরিপ্রেক্ষিতে একটা সিদ্ধান্ত আসবে। কিন্তু এ জন্য অপেক্ষা না করে যাঁরা সমালোচনার নামে কটাক্ষ-কটূক্তিপূর্ণ মন্তব্য করছেন, তা দুঃখজনক। তিনি বলেন, ভ্যাট নিয়ে অনেক কথাবার্তা হচ্ছে। এই সংসদে ২০১২ সালে সর্বসম্মতিক্রমে যখন পাস হয়, তখন কেউ এটা নিয়ে কোনো আপত্তি করেনি। আমির হোসেন আমু বাজেটের বিভিন্ন ইতিবাচক দিক তুলে ধরে বিরোধী দল জাতীয় পার্টির উদ্দেশে বলেন, ‘এত দিন তারা কিছু নিয়ে কথা বলেননি। তারা শুধু কটূক্তি-সমালোচনা করেছে। স্বৈরশাসনের ফলে যাদের সৃষ্টি করা হয়েছে, তাদের চিন্তা-চেতনা সে রকমই থেকে যায়।’তথ্যমন্ত্রী হাসানুল হক ইনু বলেন, ১৫ শতাংশ ভ্যাট, আমানতের ওপর আবগারি শুল্ক, সঞ্চয়পত্রে সুদ হার—এই তিনটি বিষয় নিয়ে সব কথা হচ্ছে। সবাই অর্থমন্ত্রীর দিকে তির ছুড়ছেন, তাঁকে দোষারোপ করছেন। মনে রাখতে হবে, অর্থমন্ত্রী প্রধানমন্ত্রীর নির্দেশনায় বিশাল বাজেট উপস্থাপন করেছেন। তিনি বলেন, ‘এক মুখে বলবেন সফল অর্থনীতি, আরেক দিকে বলবেন ব্যর্থ অর্থমন্ত্রী, এটা হয় না কিন্তু। অর্থনীতি সফল মানে অর্থমন্ত্রী সফল। অর্থমন্ত্রী সফল মানে প্রধানমন্ত্রী সফল।’
তথ্যমন্ত্রী শুধু ভ্যাট আইন, আবগারি শুল্ক, সঞ্চয়পত্রের সুদের হার—এই তিনটি বিষয় নিয়ে বাজেটকে না মাপার আহ্বান জানান।
বাজেট আলোচনায় আওয়ামী লীগের সংসদ সদস্য আব্দুল মতিন খসরু বলেন, ‘অর্থমন্ত্রীর মতো একজন ব্যক্তিকে নিয়ে আমরা গৌরব বোধ করি। তাঁকে নিয়ে যেভাবে কথা বলা হয়েছে, তাতে জাতি বিব্রত হয়েছে। তিনি সিনিয়র ম্যান। সংসদে এভাবে কথা বলা উচিত নয়। তাহলে জাতি আমাদের কাছ থেকে কী শিখবে।’ তিনি বলেন, অর্থমন্ত্রীকে ব্যক্তিগতভাবে আক্রমণ করা উচিত হয়নি।
গত মঙ্গলবার জাতীয় পার্টির দুই জ্যেষ্ঠ সদস্য জিয়াউদ্দিন আহমেদ বাবলু ও কাজী ফিরোজ রশীদ অর্থমন্ত্রীর সমালোচনা করতে গিয়ে তাঁর বয়স নিয়েও কথা বলেন। বাবলু তাঁর পদত্যাগ ও মামলা করার দাবি জানান। এর আগে কৃষিমন্ত্রী মতিয়া চৌধুরী, মুক্তিযুদ্ধবিষয়ক মন্ত্রী আ ক ম মোজাম্মেল হকসহ সরকারদলীয় বেশ কয়েকজন সাংসদও বাজেট আলোচনায় অংশ নিয়ে অর্থমন্ত্রীর সমালোচনা করেন।
