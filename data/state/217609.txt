
সিরাজগঞ্জের কাজীপুর উপজেলা স্বাস্থ্য কর্মকর্তা মনিরুজ্জামান ও সিনিয়র স্টাফ নার্স জোবেদা খাতুনের মৃত্যুর ঘটনায় একটি তদন্ত কমিটি গঠন করা হয়েছে।
সিরাজগঞ্জের সিভিল সার্জন শেখ মো. মনজুর রহমান আজ বুধবার এই তদন্ত কমিটি গঠন করেন।
তিন সদস্যবিশিষ্ট এই তদন্ত কমিটির প্রধান সিরাজগঞ্জ সদর হাসপাতালের মেডিসিন বিভাগের কনসালট্যান্ট উদয় কুমার মহন্ত। অন্য দুই সদস্য হলেন সিরাজগঞ্জের ডেপুটি সিভিল সার্জন শাহজাহান আলী ও সিরাজগঞ্জ সদর হাসপাতালের আবাসিক চিকিৎসা কর্মকর্তা মো. আকরামুজ্জামান।
সিরাজগঞ্জের সিভিল সার্জন শেখ মো. মনজুর রহমান বলেন, মনিরুজ্জামান ও জোবেদার মৃত্যু খাদ্যে বিষক্রিয়ার কারণে হয়েছে কি না, তা পরীক্ষা করা হবে। তাঁরা যে খাবার খেয়েছেন, তার নমুনা জব্দ করা হয়েছে। খাদ্য পরীক্ষার জন্য ঢাকা থেকে বিশেষজ্ঞ দল আসছে।
মনিরুজ্জামান ও জোবেদার লাশের আজ ময়নাতদন্ত হয়েছে। বগুড়ার শহীদ জিয়াউর রহমান মেডিকেল কলেজে এই ময়নাতদন্ত হয়।
একই ঘটনায় অসুস্থ কাজীপুর উপজেলা স্বাস্থ্য কমপ্লেক্সের প্রধান সহকারী আলমগীর হোসেন বগুড়ার শহীদ জিয়াউর রহমান মেডিকেল কলেজ হাসপাতালে চিকিৎসাধীন আছেন। তিনি শঙ্কামুক্ত নন বলে চিকিৎসকেরা জানিয়েছেন।
মনিরুজ্জামান, জোবেদা ও আলমগীরকে গতকাল মঙ্গলবার বিকেলে আশঙ্কাজনক অবস্থায় বগুড়ার শহীদ জিয়াউর রহমান মেডিকেল কলেজ হাসপাতালে আনা হয়। তাঁদের নিবিড় পরিচর্যা কেন্দ্রে (আইসিইউ) ভর্তি করো হয়। রাত নয়টার দিকে জোবেদা ও রাত ১০টার দিকে মনিরুজ্জামান মারা যান।
বগুড়ার শহীদ জিয়াউর রহমান মেডিকেল কলেজের উপাধ্যক্ষ ও বাংলাদেশ মেডিকেল অ্যাসোসিয়েশনের জেলা কমিটির সাধারণ সম্পাদক রেজাউল আলম প্রথম আলোকে বলেন, তাঁরা প্রাথমিকভাবে জেনেছেন, তিনজনই খাবার খেয়ে অসুস্থ হয়ে পড়েন।
বগুড়ার ডেপুটি সিভিল সার্জন মো. নুরুজ্জামান বলেন, খাদ্যে বিষক্রিয়ায় তাঁদের মৃত্যু ঘটেছে কি না, তা ময়নাতদন্ত ছাড়া বলা সম্ভব নয়।
সিরাজগঞ্জের সিভিল সার্জনের বরাত দিয়ে সিরাজগঞ্জ সদর হাসপাতালের আবাসিক চিকিৎসা কর্মকর্তা আকরামুজ্জামান প্রথম আলোকে জানান, গতকাল কাজীপুর উপজেলা স্বাস্থ্য কমপ্লেক্সের প্রধান সহকারী আলমগীর হোসেনের বাসায় খাবার খেয়ে তিনজনই অসুস্থ হয়ে পড়েন। এদিন সকালে তিনজনকে কাজীপুর উপজেলা স্বাস্থ্য কমপ্লেক্সে ভর্তি করা হয়। সেখানে অবস্থার অবনতি ঘটলে বিকেলে তাঁদের বগুড়ার শহীদ জিয়াউর রহমান মেডিকেল কলেজ হাসপাতালে পাঠানো হয়।
আরও পড়ুন:উপজেলা স্বাস্থ্য কর্মকর্তা ও নার্সের মৃত্যু
