
ঝিনাইদহের শৈলকুপায় এইচএসসির ইংরেজি দ্বিতীয় পত্র পরীক্ষায় অসদুপায় অবলম্বনের দায়ে পাঁচ শিক্ষার্থীকে বহিষ্কার করা হয়েছে। একই সঙ্গে কর্তব্যে অবহেলার কারণে ১০ শিক্ষককে অব্যাহতি দেওয়া হয়েছে।
আজ শনিবার দুপুরে পরীক্ষা চলাকালে বাগুটিয়া মাধ্যমিক বিদ্যালয় ও আদিল উদ্দিন বিশ্বাস কলেজ কেন্দ্র থেকে এসব শিক্ষার্থীকে বহিষ্কার করা হয় এবং ওই শিক্ষকদের দায়িত্ব থেকে অব্যাহতি দেওয়া হয়। শৈলকুপা উপজেলা নির্বাহী কর্মকর্তা (ইউএনও) উসমান গনি এই আদেশ দেন।
ওসমান গণি জানান, পরীক্ষা চলাকালে বাগুটিয়া মাধ্যমিক বিদ্যালয় কেন্দ্র থেকে তিন শিক্ষার্থীকে নকলসহ হাতেনাতে ধরা হয়। তাঁরা পরীক্ষার হলে বই ব্যবহার করছিলেন। তাঁদের বহিষ্কার করা হয়। একই সঙ্গে ওই কেন্দ্রে দায়িত্ব পালনে অবহেলার দায়ে আট শিক্ষককে অব্যাহতি দেওয়া হয়েছে। তাঁরা ভবিষ্যতে এই পরীক্ষার আর কোনো দায়িত্ব পালন করতে পারবেন না।
ইউএনও আরও জানান, একই ভাবে উপজেলার আদিল উদ্দিন বিশ্বাস কলেজ কেন্দ্রে এক শিক্ষার্থীকে নকল করা অবস্থায় হাতেনাতে ধরা হয়। এ সময় তাঁকেও বহিষ্কার ও ওই কেন্দ্রের দুই শিক্ষককে দায়িত্ব থেকে অব্যাহতি দেওয়া হয়েছে।
অন্যদিকে, ঝিনাইদহ সদর উপজেলা সহকারী কমিশনার (ভূমি) এস এম মুনিম লিংকন জানান, সরকারি নুরুন্নাহার মহিলা কলেজের এক পরীক্ষার্থীকে অসদুপায় অবলম্বনের দায়ে বহিষ্কার করা হয়েছে।
