
প্রথম আলোর বাউফল প্রতিনিধি মিজানুর রহমানকে পুলিশি হেফাজতে অমানবিক শারীরিক ও মানসিক নির্যাতনকে কেন অবৈধ ঘোষণা করা হবে না, তা জানতে চেয়ে রুল দিয়েছেন হাইকোর্ট। মিজানুরকে নির্যাতনের জন্য দায়ী ব্যক্তিদের বিরুদ্ধে কেন যথাযথ শাস্তিমূলক ব্যবস্থা নেওয়া হবে না, আদালত তা-ও জানতে চেয়েছেন।বিচারপতি কাজী রেজা-উল হক ও বিচারপতি রাজিক-আল-জলিলের সমন্বয়ে গঠিত হাইকোর্টের অবকাশকালীন বেঞ্চ গতকাল মঙ্গলবার একটি রিট আবেদনের প্রাথমিক শুনানি শেষে এ আদেশ দেন। স্বরাষ্ট্রসচিব, পুলিশের মহাপরিদর্শকসহ (আইজিপি) আট বিবাদীকে দুই সপ্তাহের মধ্যে রুলের জবাব দিতে বলা হয়েছে।এদিকে মিজানুর রহমানের স্বাস্থ্য পরীক্ষার জন্য জেলার সিভিল সার্জনের নেতৃত্বে একটি মেডিকেল বোর্ড গঠনের নির্দেশ দিয়েছেন পটুয়াখালীর জেলা ও দায়রা জজ আদালত। ৩১ মার্চের মধ্যে এই বোর্ডকে প্রতিবেদন দাখিল করতে বলা হয়েছে।মিজানুর রহমানের বাবা আবদুস সালাম গত সোমবার হাইকোর্টে রিট আবেদনটি করেন। ওই আবেদনে মিজানুরকে নির্যাতনের সঙ্গে জড়িতপুলিশ সদস্যদের শাস্তি এবং ক্ষতিপূরণের জন্য উচ্চ আদালতের নির্দেশনা চাওয়া হয়। এর পরিপ্রেক্ষিতে গতকাল ওই আবেদনের পক্ষে আদালতে শুনানি করেন সুপ্রিম কোর্টের জ্যেষ্ঠ আইনজীবী রফিক-উল হক। শুনানিতে তিনি বলেন, পুলিশি হেফাজতে মিজানুরকে নির্যাতন করা অবৈধ ও অসাংবিধানিক। রাষ্ট্রপক্ষে শুনানি করেন ডেপুটি অ্যাটর্নি জেনারেল তাপস কুমার বিশ্বাস। শুনানি শেষে আদালত সরকার ও পুলিশ প্রশাসনের আটজনের বিরুদ্ধে রুল দেন।রিট আবেদনকারীর আইনজীবী মইনুল ইসলাম প্রথম আলোকে বলেন, যে আটজনকে বিবাদী করা হয়েছে তাঁরা হলেন: স্বরাষ্ট্রসচিব, আইজিপি, পটুয়াখালীর পুলিশ সুপার, সহকারী পুলিশ সুপার (সদর সার্কেল) সাহেব আলী পাঠান, বাউফল থানার ভারপ্রাপ্ত কর্মকর্তা (ওসি) নরেশ চন্দ্র কর্মকার, কালাইয়া নৌ-পুলিশ ফাঁড়ির প্রধান, ওই পুলিশ ফাঁড়ির উপপরিদর্শক (এসআই) মো. হালিম খান ও শফিকুল ইসলাম।মেডিকেল বোর্ড গঠনের নির্দেশ: পটুয়াখালী থেকে প্রথম আলোর ভ্রাম্যমাণ প্রতিনিধি জানান, মিজানুর রহমানের স্বাস্থ্য পরীক্ষার জন্য জেলার সিভিল সার্জনের নেতৃত্বে একটি মেডিকেল বোর্ড গঠনের নির্দেশ দিয়েছেন পটুয়াখালীর জেলা ও দায়রা জজ আদালত। ৩১ মার্চের মধ্যে এই বোর্ডকে প্রতিবেদন দাখিল করতে বলা হয়েছে।আদালতের বিচারক বিমল চন্দ্র সিকদার গতকাল এ আদেশ দেন। এদিন মিজানুরের অন্তর্বর্তীকালীন জামিনের আবেদনের ওপর শুনানি হয়। আদালত ফের শুনানির জন্য আগামী ১ এপ্রিল দিন ধার্য করেছেন।কড়া নিরাপত্তার মধ্যে গতকাল সকাল সোয়া ১০টার দিকে প্রিজন ভ্যানে করে মিজানকে কারাগার থেকে আদালতের এজলাসে আনা হয়। এ সময় মিজানুর সোজা হয়ে হাঁটতে পারছিলেন না। খুঁড়িয়ে খুঁড়িয়ে, কখনো কখনো পুলিশ সদস্যদের ধরে হাঁটছিলেন তিনি।পুলিশকে মারধর ও সরকারি কাজে বাধা দেওয়ার অভিযোগে ১৭ মার্চ রাতে পটুয়াখালীর বাউফল উপজেলার কালাইয়া বাজার এলাকা থেকে মিজানুর রহমানকে পুলিশ গ্রেপ্তার করে। গ্রেপ্তারের পর তাঁকে থানায় নিয়ে রাতভর নির্যাতন করা হয়। পরদিন পাঠানো হয় কারাগারে। ২২ মার্চ রোববার পটুয়াখালীর দ্বিতীয় বিচারিক হাকিম এ এস এম তারিক শামসের আদালতে মিজানের উপস্থিতিতে জামিনের আবেদনের ওপর শুনানি হয়। শুনানি শেষে আদালত জামিন আবেদন নামঞ্জুর করেন। পরে তাঁর চিকিৎসার আবেদন করা হলে আদালত পটুয়াখালী জেল সুপারকে কারাবিধি অনুযায়ী চিকিৎসার আদেশ দেন। পরে বিচারিক হাকিমের আদেশের বিরুদ্ধে গত সোমবার জেলা ও দায়রা জজ আদালতে মিজানের অন্তর্বর্তীকালীন জামিন চেয়ে আবেদন করা হয়।
আরও পড়ুন
তুচ্ছ ঘটনা, ভয়াবহ ফলাফল সাংবাদিক মিজানের জামিনের শুনানি কাল
