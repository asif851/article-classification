
বিমা নিয়ে স্ট্যান্ডার্ড গ্রুপসহ সহযোগীদের অনিয়ম খতিয়ে দেখতে একটি তদন্ত কমিটি গঠন করেছে সরকার। গতকাল বৃহস্পতিবার বিমা খাতের নিয়ন্ত্রক সংস্থা বীমা উন্নয়ন ও নিয়ন্ত্রণ কর্তৃপক্ষ (আইডিআরএ) এ কমিটি গঠন করে।তিন সদস্যের এ তদন্ত কমিটির মধ্যে থাকবেন আইডিআরএর একজন জ্যেষ্ঠ নির্বাহী কর্মকর্তা ও দুজন কর্মকর্তা। আইডিআরএর উপদেষ্টা ইফতেখার আহমেদ কমিটির সার্বিক কার্যক্রম তত্ত্বাবধান করবেন। ৩১ মার্চের মধ্যে আইডিআরএর কাছে প্রতিবেদন দাখিল করতে বলা হয়েছে কমিটিকে। আরও বলা হয়েছে, তদন্ত প্রতিবেদন তৈরির সময় স্ট্যান্ডার্ড ইনস্যুরেন্স কোম্পানি ও স্ট্যান্ডার্ড গ্রুপের কারখানাগুলোর বিমা পলিসি নিবিড়ভাবে পর্যালোচনা করতে হবে। এ ছাড়া বিমা দাবি নিষ্পত্তির বিস্তারিত তথ্য সংগ্রহ করতে হবে এবং গভীর বিশ্লেষণ করতে হবে জরিপ প্রতিবেদন ও পুনঃবিমাসংক্রান্ত তথ্য। ঘটনার কারণ পর্যালোচনাসহ দায়ী ব্যক্তি ও প্রতিষ্ঠানকে চিহ্নিত করার কথাও বলা হয়েছে কমিটিকে।এক বিজ্ঞপ্তিতে গতকাল আইডিআরএ বলেছে, একটি জাতীয় দৈনিক পত্রিকায় প্রকাশিত সংবাদের পরিপ্রেক্ষিতে স্ট্যান্ডার্ড ইনস্যুরেন্স কোম্পানিতে বিমাকৃত স্ট্যান্ডার্ড গ্রুপের বিমাসম্পর্কিত তথ্যাদি পর্যালোচনার জন্য আইডিআরএ এই কমিটি গঠন করেছে। ১৯ মার্চ প্রথম আলোতে ‘বিমার টাকা তুলতে অনিয়মের আশ্রয়!’ শীর্ষক প্রতিবেদন প্রকাশিত হয়।যোগাযোগ করলে আইডিআরএর ভারপ্রাপ্ত চেয়ারম্যান কুদ্দুস খান প্রথম আলোকে বলেন, ‘আমরা চাই, সত্য বেরিয়ে আসুক। তদন্ত প্রতিবেদনে কোনো কিছু ধরা পড়লে পরবর্তীকালে সে অনুযায়ী দায়ীদের বিরুদ্ধে ব্যবস্থা নেওয়া হবে।’
