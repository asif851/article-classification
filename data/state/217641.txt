
বিএনপির সংলাপের আহ্বানের বিষয়ে আওয়ামী লীগের সাধারণ সম্পাদক ওবায়দুল কাদের বলেছেন, ‘নির্বাচন কমিশন গঠনের এখতিয়ার রাষ্ট্রপতির। তিনি এখন রাজনৈতিক দলগুলোর সঙ্গে সংলাপ করছেন। এই সংলাপ শেষ হওয়ার পর সিদ্ধান্ত হওয়ার আগে আরেকটি সংলাপের প্রশ্ন তো আসে না।’
আজ বুধবার দুপুরে রাজধানীর মিরপুরে বাংলাদেশ সড়ক পরিবহন কর্তৃপক্ষের (বিআরটিএ) কার্যালয়ে ঝটিকা অভিযানে গিয়ে বিভিন্ন কাউন্টার পরিদর্শন শেষে সাংবাদিকদের এক প্রশ্নের জবাবে ওবায়দুল কাদের এসব কথা বলেন।রাজনৈতিক দলগুলোকে নিজেদের মধ্যে আলাপ-আলোচনার বিষয়ে রাষ্ট্রপতির আহ্বানের বিষয়ে ওবায়দুল কাদের বলেন, এখনো বিষয়টি তিনি জানেন না।নির্বাচন কমিশন গঠন নিয়ে বিএনপি সন্দেহবাতিকে ভুগছে বলেও মন্তব্য করেন ওবায়দুল কাদের। তিনি বলেন, ‘গত আট বছরে আট মিনিটের জন্যও বিএনপি রাজপথে উত্তাপ সঞ্চার করতে পারেনি। আন্দোলনের ডাক দিয়ে বিএনপি নেতারা ঘরে বসে থাকেন। তাদের যে ৫৯৬ জনের কমিটি—রাজপথে আন্দোলনের সেই সাহস ও যোগ্যতা তাদের নেই।’কাদের বলেন, বিআরটিএতে দুর্নীতি কমলেও দালালদের দৌরাত্ম্য এখনো কমেনি। এ বিষয়ে প্রয়োজনীয় পদক্ষেপ নেওয়ার কথাও জানান সড়ক পরিবহন ও সেতুমন্ত্রী।
