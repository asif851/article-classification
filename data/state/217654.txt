
স্বাস্থ্যমন্ত্রী মোহাম্মদ নাসিম বলেছেন, বিএনপি-জামায়াত জোট হরতাল অবরোধের নামে পেট্রলবোমা মেরে এসএসসি ও সমমানের পরীক্ষা বন্ধ করার পাঁয়তারা করছে। তাদের এ উদ্দেশ্য সফল হবে না। শিক্ষার্থীদের নির্বিঘ্নে পরীক্ষা দেওয়ার ব্যবস্থা করতে প্রয়োজনে ১৪ দলের নেতা-কর্মীরা পরীক্ষা কেন্দ্র পাহারা দেবে।আজ শনিবার দুপরে জামালপুরে ২৫০ শয্যা জেনারেল হাসপাতালের নবনির্মিত নিবিড় পরিচর্যাকেন্দ্রের (আইসিইউ) উদ্বোধন শেষে এক আলোচনা সভায় মন্ত্রী এ কথা বলেন।আওয়ামী লীগের বর্ষীয়ান নেতা মোহাম্মদ নাসিম বলেন, প্রধানমন্ত্রী শেখ হাসিনা ৫ জানুয়ারি ঝুঁকি নিয়ে নির্বাচন করে বিজয়ী হয়েছেন। তাই আজ জনগণের দাবি বাস্তবায়ন হচ্ছে। নির্বাচন হয়েছে বলেই গণতন্ত্র প্রতিষ্ঠিত হয়েছে। তিনি বিএনপির নেত্রী খালেদা জিয়াকে উদ্দেশ করে বলেন, ‘২০১৯ সালের আগে বাংলাদেশে নির্বাচন হবে না এবং সেই নির্বাচন শেখ হাসিনার অধীনেই হবে।’আলোচনা সভায় সভাপতিত্ব করেন জামালপুরের সিভিল সার্জন মো. মোশায়ের-উল-ইসলাম। আরও বক্তব্য দেন বস্ত্র ও পাট প্রতিমন্ত্রী মির্জা আজম, সাংসদ মো. রেজা উল করিম হীরা, সাংসদ মো. ফরিদুল হক, জামালপুর মেডিকেল কলেজের অধ্যক্ষ এম এ ওয়াকিল প্রমুখ।
