
দুর্নীতির টাকা যেখানেই যাক, যার অ্যাকাউন্টেই যাবে, তা ফেরত আনা হবে বলে জানিয়েছেন দুর্নীতি দমন কমিশনের (দুদক) চেয়ারম্যান ইকবাল মাহমুদ। তিনি বলেন, ‘জঙ্গিবাদে অর্থ দেওয়া মানে তা পানিতে ফেলা। জঙ্গিবাদের পরিণতি কী হতে পারে, তা কল্যাণপুরের ঘটনা থেকে বোঝা যায়। অবৈধভাবে অর্জিত টাকাই এ রকম অনৈতিক কাজে ব্যবহৃত হয়।’আজ বুধবার দুদকের প্রধান কার্যালয়ে দুদকের কৌশলগত কর্মপরিকল্পনা নিয়ে বিশ্ববিদ্যালয় শিক্ষকদের সঙ্গে মতবিনিময় সভায় দুদক চেয়ারম্যান এসব কথা বলেন।দুর্নীতি রোধে সুশিক্ষার গুরুত্ব দিয়ে ইকবাল মাহমুদ বলেন, শিক্ষার্থীদের নৈতিক শিক্ষায় শিক্ষিত করতে হবে। শিক্ষকেরা যদি সহযোগিতা করেন, তাহলে এ দেশের ভবিষ্যৎ উজ্জ্বল হবে।দুদকের স্বাধীনতা প্রসঙ্গে চেয়ারম্যান বলেন, ‘আইনগতভাবেই দুদক স্বাধীন। এখানে আর্থিক স্বাধীনতাও রয়েছে। আমরা স্বাধীনতা অবশ্যই প্রয়োগ করতে পারছি। কথা দিলাম, না পারলে চলে যাব।’
ঢাকা বিশ্ববিদ্যালয়ের অধ্যাপক সৈয়দ আনোয়ার হোসেন বলেন, দুদককে স্বাধীনভাবে কাজ করতে হলে এবং দুর্নীতি সহনীয় পর্যায়ে আনতে রাজনৈতিক সদিচ্ছা প্রয়োজন। তা না হলে একে ঠুঁটো জগন্নাথ হয়ে থাকতে হবে।
জাতীয় বিশ্ববিদ্যালয়ের উপাচার্য অধ্যাপক হারুন-অর রশীদ বলেন, দুদকের স্বাধীন আইনি কাঠামোর পাশাপাশি আর্থিক পরিপক্বতা থাকতে হবে। সব ক্ষেত্রে স্বচ্ছতা ও জবাবদিহি বজায় রাখা উচিত। পাঠ্যপুস্তকে দুর্নীতির বিষয়গুলো অন্তর্ভুক্ত করার ওপরও গুরুত্ব দেন তিনি।
সাবেক তথ্য কমিশনার অধ্যাপক সাদেকা হালিম বলেন, দেশে এখন বুদ্ধিবৃত্তিক দুর্নীতি হচ্ছে। কেউই দুর্নীতির বাইরে নেই, সবাই দুর্নীতির বেড়াজালে আবদ্ধ।
ঢাকা বিশ্ববিদ্যালয়ের অধ্যাপক মহব্বত আলী খান বলেন, দুদককে স্বাধীন হতে হলে তদবিরবাজদের কাছ থেকে দূরে থাকতে হবে। দুর্নীতিবাজদের বিষয়ে যারা তদবির করে, তাদের বিরুদ্ধে শাস্তির ব্যবস্থা নেওয়ার পরামর্শ দেন তিনি।
কমিশনের উদ্দেশে সিটি ইউনিভার্সিটির উপাচার্য অধ্যাপক বোরহান উদ্দিন বলেন, চুনোপুঁটি ধরতে আপনারা অনেক ছুটছেন, এখন সেদিকে না গিয়ে বড় দুর্নীতিবাজদের ধরার চেষ্টা করেন।
অনুষ্ঠানে ঢাকা বিশ্ববিদ্যালয়ের সাবেক উপাচার্য অধ্যাপক আবদুল মান্নান চৌধুরী, জাহাঙ্গীরনগর বিশ্ববিদ্যালয়ের অধ্যাপক রাশেদা আক্তার প্রমুখ বক্তব্য দেন। দুদকের দুই কমিশনার এ এফ এম আমিনুল ইসলাম ও নাসিরউদ্দীন আহমেদ, সচিব আবু মো. মোস্তফা কামালসহ সংস্থার ঊর্ধ্বতন কর্মকর্তারা উপস্থিত ছিলেন।
