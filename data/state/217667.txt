
আগামী নির্বাচন না হওয়া পর্যন্ত বর্তমান প্রধানমন্ত্রী শেখ হাসিনাই দেশ চালাবেন বলে মন্তব্য করেছেন আওয়ামী লীগের সভাপতিমণ্ডলীর সদস্য মোহাম্মদ নাসিম। গতকাল মঙ্গলবার দুপুরে রাজধানীর গণগ্রন্থাগার সেমিনারকক্ষে জাতীয় শোক দিবস উপলক্ষে বঙ্গবন্ধু সাংস্কৃতিক জোট আয়োজিত এক আলোচনা সভায় নাসিম এ মন্তব্য করেন। মোহাম্মদ নাসিম বলেন, যতক্ষণ পর্যন্ত নির্বাচন না হবে, ততক্ষণ বর্তমান প্রধানমন্ত্রী শেখ হাসিনা সংবিধান অনুযায়ী তাঁর দায়িত্ব পালন করে যাবেন। এ বিষয়ে সংবিধানে কোনো ফাঁকফোকর রাখা হয়নি। তিনি এ-ও বলেন, যদি কোনো কারণে নির্বাচন না হয়, তাহলে সংবিধান অনুযায়ী বর্তমান প্রধানমন্ত্রী তাঁর দায়িত্ব পালন করে যাবেন। বিরোধী দলের উদ্দেশে নাসিম বলেন, ‘আর মাত্র কয়েক মাস আছে। এর মধ্যে কী আন্দোলন করবেন? আন্দোলন করে সরকারের কিছুই হবে না। নির্বাচনের বিকল্প নির্বাচনই।’ তিনি বলেন, ‘অনেকের মতো আমরাও আশঙ্কা করছি, অসাংবিধানিকভাবে অনেকে ক্ষমতায় আসতে চায়। অসাংবিধানিকভাবে কেউ ক্ষমতায় এলে তাকে আসামির কাঠগড়ায় থাকতে হবে।’
