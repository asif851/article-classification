
সরকার ‘রাইড শেয়ারিং নীতিমালা-২০১৭’ খসড়া অনুমোদনের পরদিনই অ্যাপ সেবায় সিএনজি অটোরিকশা অন্তর্ভুক্তির ঘোষণা এল। আজ থেকে পরীক্ষামূলকভাবে অ্যাপে সিএনজি চলবে এবং আগামী মার্চ থেকে আনুষ্ঠানিকভাবে যাত্রা শুরু করবে।আজ মঙ্গলবার বেলা ১১টায় জাতীয় প্রেসক্লাবে এক সংবাদ সম্মেলনে টপ আই আই নামের একটি প্রতিষ্ঠান ‘হ্যালো রাইড শেয়ারিং’ নামে অ্যাপ চালুর ঘোষণা দেয়। যদিও গত বছরের শেষ দিকেই তারা বলে এ সেবা চালুর কথা বলে আসছিল।টপ আই আইয়ের কমিউনিকেশন ডিরেক্টর রোকেয়া প্রাচী সংবাদ সম্মেলনে মূল বক্তব্য পড়েন। সেখানে বলা হয়, ২০১৫ সালেই তাঁরা এ ধরনের সেবা চালুর পরিকল্পনা করেন। আজ থেকে মোবাইল ফোন ব্যবহারকারীরা ‘হ্যালো অ্যাপ’ ডাউনলোড করে সুবিধা নিতে পারবেন। এ ছাড়া চালকেরাও রেজিস্ট্রেশন করতে পারবেন।
আগামী ২৮ ফেব্রুয়ারি পর্যন্ত এ সেবা পরীক্ষামূলকভাবে চলবে। এরপরে ১ মার্চ থেকে তা আনুষ্ঠানিকভাবে শুরু হবে। সেবা পাওয়া যাবে ঢাকা ও চট্টগ্রামে। প্রতিষ্ঠানটি ৫০০ সিএনজি অটোরিকশার চালককে প্রশিক্ষণ দিয়েছে। সংবাদ সম্মেলনে জানানো হয়, তাদের অ্যাপটির বাংলাও করা হয়েছে।টপ আই আইয়ের মার্কেটিং ডিরেক্টর রাকিবুল হাসান প্রথম আলোকে বলেন, ‘আমরা পরীক্ষামূলকভাবে চালাচ্ছি পরিস্থিতি বোঝার জন্য। এ কয়েক দিনে আমরা দেখব কী ধরনের জটিলতা তৈরি হয়। সবকিছু মনিটর করেই মার্চ থেকে আনুষ্ঠানিক যাত্রা শুরু হবে।’ এ ছাড়া অভিযোগ জানানোর জন্য একটি হটলাইন নম্বরও শিগগিরই চালু হবে বলে জানান। অ্যাপে সিএনজি অটোরিকশা চললেও সরকার নির্ধারিত মূল্যই চালু থাকবে বলে রাকিবুল হাসান জানান।সংবাদ সম্মেলনে আরও উপস্থিত ছিলেন ঢাকা জেলা সিএনজি অটোরিকশা শ্রমিক ঐক্য পরিষদের সাধারণ সম্পাদক সাখাওয়াত হোসেন দুলাল, ঢাকা মহানগর সিএনজি অটোরিকশা ব্যবসায়িক মালিক সমিতি ঐক্য পরিষদের সভাপতি বরকত উল্লাহ বুলু, টপ আই আইয়ের পরিচালক আলী আহসান মাহাবুব প্রমুখ।
