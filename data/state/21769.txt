
টাঙ্গাইলের মির্জাপুর উপজেলার গোড়াই ইউনিয়নের সোহাগপাড়া গ্রামে তিন মেয়েসহ মাকে পুড়িয়ে হত্যার ঘটনায় সন্দেহভাজন আরও একজনকে গ্রেপ্তার করেছে র‌্যাপিড অ্যাকশন ব্যাটালিয়নের (র‌্যাব) সদস্যরা।
আজ সোমবার বিকেল সোয়া চারটার দিকে গাজীপুরের কালিয়াকৈর উপজেলার নয়াপাড়া গ্রাম থেকে তাঁকে গ্রেপ্তার করা হয়।
গ্রেপ্তার হওয়া ব্যক্তির নাম রাজীব হোসেন। তাঁর বাড়ি টাঙ্গাইলের সখিপুর উপজেলার হতেয়া গ্রামে। তিনি মামলার প্রধান আসামি জাহাঙ্গীর আলমের আত্মীয়।
র‌্যাব-১২ টাঙ্গাইলের ৩ নম্বর কোম্পানি কমান্ডার মো. মহিউদ্দিন ফারুকী সাংবাদিকদের জানান, এর আগে গ্রেপ্তার হওয়া হত্যা মামলার এজাহারভুক্ত আসামি নূর মোহাম্মদ নিপুর কাছ থেকে পাওয়া তথ্যের ভিত্তিতে আজ রাজীবকে তাঁর খালাতো বোনের বাড়ি থেকে গ্রেপ্তার করা হয়। তাঁকে আজ মির্জাপুর থানা পুলিশের কাছে সোপর্দ করা হবে।
এ নিয়ে এ হত্যা মামলার এজাহারভুক্ত চার আসামিসহ ১৬ জনকে গ্রেপ্তার করল পুলিশ ও র‌্যাবের সদস্যরা।
ঘটনার ১৫ দিন পার হলেও প্রধান আসামি জাহাঙ্গীর গ্রেপ্তার হননি। মামলার বাদী হত্যাকাণ্ডে নিহত হাসনা বেগমের (মা) ভাই মোফাজ্জল হোসেন বলেন, ‘জাহাঙ্গীর গ্রেপ্তার না হওয়ায় আমরা হতাশ।’
এদিকে জাহাঙ্গীর পুলিশের নাগালের মধ্যে নেই বলে মন্তব্য করেছেন মামলার তদন্তকারী কর্মকর্তা মির্জাপুর থানার উপপরিদর্শক (এসআই) শ্যামল কুমার দত্ত। তবে তাঁকে গ্রেপ্তারে পুলিশ আপ্রাণ চেষ্টা চালিয়ে যাচ্ছে বলে তিনি দাবি করেন।
৬ অক্টোবর ভোরে সোহাগপাড়া গ্রামের মালয়েশিয়া প্রবাসী মজিবর রহমানের স্ত্রী হাসনা বেগম (৩৫) ও তাঁর তিন মেয়ে মনিরা আক্তার (১৪), মীম আক্তার (১০) ও মলি আক্তারকে (৭) পুড়িয়ে হত্যা করা হয়। ঘটনায় পরদিন ওই গ্রামের বাসিন্দা জাহাঙ্গীর আলমকে প্রধান আসামি করে ১০ জনের বিরুদ্ধে মির্জাপুর থানায় হত্যা মামলা দায়ের হয়।
