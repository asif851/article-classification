
দিনাজপুরের হাকিমপুর উপজেলায় দিন দিন বাল্যবিবাহের প্রবণতা বাড়ছে। অভিভাবকেরা সচেতন না হওয়ার কারণে তাঁদের ছেলেমেয়েদের কম বয়সে বিয়ে দিচ্ছেন। গত ছয় মাসে ২৪টি বাল্যবিবাহ দেওয়া হয়েছে।উপজেলা নির্বাহী কর্মকর্তা (ইউএনও) আজাহারুল ইসলামের সভাপতিত্বে পরিষদের সভাকক্ষে গতকাল সোমবার বেলা ১১টায় উপজেলা যৌতুকনিরোধ ও বাল্যবিবাহনিরোধ কমিটির মাসিক সভায় বক্তারা এ কথা বলেন।আজাহারুল ইসলাম বলেন, উপজেলার শুধু একটি মাদ্রাসায় গত ছয় মাসে চারটি বাল্যবিবাহের ঘটনা ঘটেছে। ঘটনাটি উদ্বেগজনক। অক্টোবর মাসে উপজেলার কোথাও যেন একটিও বাল্যবিবাহ না হয়, সে ব্যাপারে সভায় উপস্থিত জনপ্রতিনিধিসহ পুলিশকে সজাগ থাকার পরামর্শ দেওয়া হয়।
