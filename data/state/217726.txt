
অধস্তন আদালতের বিচারকদের শৃঙ্খলাবিধির গেজেট বিষয়ে আর দুই সপ্তাহ সময় পেল রাষ্ট্রপক্ষ। রাষ্ট্রপক্ষের সময় আবেদনের পরিপ্রেক্ষিতে প্রধান বিচারপতি সুরেন্দ্র কুমার সিনহার নেতৃত্বাধীন ছয় সদস্যের পূর্ণাঙ্গ বেঞ্চ আজ রোববার এই সময় দেন।
বিষয়টির ওপর পরবর্তী আদেশের জন্য আগামী ২০ আগস্ট তারিখ রেখেছেন আপিল বিভাগ।
গেজেট বিষয়ে আজকের ধার্য তারিখে আদালতে রাষ্ট্রপক্ষে চার সপ্তাহ সময়ের আবেদন জানান অ্যাটর্নি জেনারেল মাহবুবে আলম। আদালত দুই সপ্তাহ সময় দেন।
আদালতে আজকের শুনানিতে মাসদার হোসেন মামলার অন্যতম কৌঁসুলি ব্যারিস্টার এম আমীর-উল ইসলাম তাঁর লিখিত বক্তব্য উপস্থাপন করেন। মন্ত্রণালয় নয়, সুপ্রিম কোর্টের পরামর্শে অধস্তন আদালতের বিচারকদের শৃঙ্খলাবিধি করা যাবে বলে মত দেন তিনি।
১৯৯৯ সালের ২ ডিসেম্বর আপিল বিভাগ মাসদার হোসেন মামলায় ১২ দফা নির্দেশনা দিয়ে রায় দেন। রায়ের আলোকে নিম্ন আদালতের বিচারকদের চাকরির শৃঙ্খলাসংক্রান্ত বিধিমালা প্রণয়নের নির্দেশনা ছিল।
আপিল বিভাগের নির্দেশনার পর ২০১৫ সালের ৭ মে আইন মন্ত্রণালয় বিধিমালার একটি খসড়া তৈরি করে সুপ্রিম কোর্টে পাঠায়। ওই বিধিমালা সংশোধন করে দেন আপিল বিভাগ। ওই খসড়া আইন মন্ত্রণালয়ে পাঠানো হয়। সেই বিধিমালা গেজেট আকারে জারি করে তা দাখিল করতে গত বছরের ২৮ আগস্ট আইন মন্ত্রণালয়কে নির্দেশ দিয়েছিলেন আপিল বিভাগ। এরপর থেকে রাষ্ট্রপক্ষ দফায় দফায় সময় নিয়েছে।
সর্বশেষ সংশোধিত খসড়া প্রধান বিচারপতির কাছে জমা দেয় আইন মন্ত্রণালয়। এই খসড়া সুপ্রিম কোর্টের সুপারিশ অনুসারে হয়নি বলে জানিয়ে দেন আপিল বিভাগ।
