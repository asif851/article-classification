
নব্য জেএমবির সঙ্গে সম্পৃক্ততার অভিযোগে রাজশাহীর দুর্গাপুর ও পুঠিয়া উপজেলায় রাতভর অভিযান চালিয়ে চারজনকে আটক করেছে পুলিশ। গতকাল বৃহস্পতিবার দিবাগত রাতে তাদের আটক করা হয়।
আটক করা ব্যক্তিরা হলেন, দুর্গাপুরের জয়কৃষ্ণপুর গ্রামের আসলাম (৩৭), মোহাম্মদ আলী (৩০), বাবু হুজুর (২৮) ও পুঠিয়ার ধাদাশ গ্রামের আবুল কাশেম রোকন (৩৮)।
রাজশাহী জেলা পুলিশের নামপ্রকাশে অনিচ্ছুক সহকারী পুলিশ সুপার বলেন, গোয়েন্দা তথ্যের ভিত্তিতে অতিরিক্ত পুলিশ সুপার সুমিত চৌধুরীর নেতৃত্বে অভিযান চালিয়ে তাদের আটক করা হয়েছে। এরা নব্য জেএমবির সদস্য বলে তথ্য রয়েছে। তাদের থানায় আটক রাখা হয়েছে। তবে এখনো জিজ্ঞাসাবাদ করা হয়নি। জিজ্ঞাসাবাদ শেষে প্রয়োজনীয় ব্যবস্থা নেওয়া হবে।
