
পোস্টারে ছেয়ে গেছে গ্রামের হাটবাজার। সকাল-সন্ধ্যা চলছে গণসংযোগ-পথসভা। কখনো ভোটারদের বাড়ি বাড়ি ছুটছেন প্রার্থী-সমর্থকেরা, আবার কখনো ভোটারদের সমর্থন পেতে গুরুত্বপূর্ণ স্থানে পথসভা করে উপজেলার উন্নয়নে নিরলস কাজ করে যাওয়ার প্রতিশ্রুতি দিচ্ছেন প্রার্থীরা। উপজেলার উন্নয়নে কোন প্রার্থী বেশি ভূমিকা রাখবেন, সেই হিসাব-নিকাশও করছেন ভোটাররা। পটুয়াখালী জেলার সাগরঘেঁষা দ্বীপচর রাঙ্গাবালী উপজেলা পরিষদের চেয়ারম্যান পদে উপনির্বাচন ঘিরে এখন প্রচারণায় সরগরম উপজেলার হাটবাজার-বন্দর।২০১২ সালে ২৫ ফেব্রুয়ারি পাঁচটি ইউনিয়ন নিয়ে এই উপজেলার যাত্রা শুরু হয়। বঙ্গোপসাগরের মোহনায় জেগে ওঠা দ্বীপচর রাঙ্গাবালী। ২০১৪ সালের ২২ জানুয়ারি উপজেলা পরিষদের প্রথম নির্বাচন হয়। নির্বাচনে চেয়ারম্যান নির্বাচিত হন উপজেলা আওয়ামী লীগের সভাপতি আহসান কবির চান। ২০১৬ সালের ২ মার্চ তিনি মারা গেলে পদটি শূন্য হয়। আগামী ৬ মার্চ এ পদে উপনির্বাচন হবে।উপনির্বাচনে আওয়ামী লীগের প্রার্থী পটুয়াখালী জেলা আওয়ামী লীগের কোষাধ্যক্ষ মো. দেলোয়ার হোসেন, বিএনপির প্রার্থী উপজেলা বিএনপির উপদেষ্টা মু. জাহাঙ্গীর হোসেন আকন ও ইসলামী আন্দোলন বাংলাদেশের প্রার্থী উপজেলা ইসলামী আন্দোলনের সভাপতি মো. আমির হোসেন প্রতিদ্বন্দ্বিতা করছেন।গত শনিবার দুপুরে সরেজমিনে দেখা যায়, প্রার্থীরা সমর্থকদের নিয়ে প্রচারণায় ব্যস্ত সময় কাটাচ্ছেন। ভোটাররা উপজেলার উপনির্বাচনকেও খুব গুরুত্বের সঙ্গে দেখছেন। এর কারণ হিসেবে বিচ্ছিন্ন এই উপজেলার উন্নয়নকেই সামনে নিয়ে আসছেন তাঁরা।চর মোন্তাজ ইউনিয়নের ভোটার রেবেকা বেগম উপজেলা সদরে এসেছেন চিকিৎসাসেবা নিতে। তিনি বলেন, অভ্যন্তরীণ সড়ক যোগাযোগ ভালো নেই। উপজেলা থেকে অন্য উপজেলা কিংবা জেলা সদরে যেতে হলে নদী পার হতে হয়। যোগাযোগের দিক থেকে এই উপজেলা অনেক পিছিয়ে। কাজেই ভোটের ব্যাপারে উপজেলার উন্নয়নই বেশি ভূমিকা রাখবে বলে মনে করেন তিনি।হাতপাখা প্রতীক নিয়ে লড়ছেন মো. আমির হোসেন। তিনি সমর্থকদের নিয়ে সকালে উপজেলার ছোটবাইশদিয়া ইউনিয়নের কোড়ালিয়া বাজার এলাকায় গণসংযোগ করছিলেন। নির্বাচনী পরিবেশ সম্পর্কে জানতে চাইলে মুঠোফোনে তিনি বলেন, এখন পর্যন্ত ভোটের পরিবেশ ভালো। যোগ্য প্রার্থীকে ভোটাররা যাতে নির্ভয়ে ভোট দিতে পারেন, সে পরিবেশ সৃষ্টির ওপর জোর দেন তিনি।বিকেল চারটার দিকে ছোটবাইশদিয়া ইউনিয়নের গহিনখালী বাজারে বিএনপির প্রার্থীর পক্ষে পথসভা করতে দেখা গেছে। সেখানে কথা হয় বিএনপির প্রার্থী জাহাঙ্গীর হোসেনের (ধানের শীষ প্রতীক) সঙ্গে। তিনি বলেন, ভোটাররা উপজেলার উন্নয়ন চান, পাশাপাশি ভোটের পরিবেশও চান। ক্ষমতাসীন দলের সমর্থকেরা ভোটের পরিবেশ নষ্ট করার চেষ্টা চালাচ্ছেন। তাই ভোটাররা যাতে শান্তিপূর্ণ পরিবেশে ভোট দিতে পারেন, এ ব্যাপারে নির্বাচন কমিশন ও প্রশাসনকে প্রয়োজনীয় উদ্যোগ নিতে হবে।বেলা সাড়ে তিনটায় আওয়ামী লীগের প্রার্থী দেলোয়ার হোসেন (নৌকা) গঙ্গীপাড়া ও রাজাবাজার এলাকায় পৃথক পথসভা করেন। দেলোয়ার হোসেন বলেন, ‘ভোটের পরিবেশ নষ্ট করার চেষ্টার অভিযোগ ঠিক নয়। আসলে আমরা সবাই চাই, ভোটাররা যাতে নির্বিঘ্নে তাঁদের ভোটাধিকার প্রয়োগ করতে পারেন।’ নির্বাচনের পর সবাই মিলে উপজেলার উন্নয়নে কাজ করে যেতে চান বলে জানান তিনি।জেলা নির্বাচন কর্মকর্তা ও রিটার্নিং কর্মকর্তা খান আবি শাহিনুর খান বলেন, সুষ্ঠু ও নিরপেক্ষ নির্বাচনের জন্য সব ধরনের প্রস্তুতি নেওয়া হচ্ছে। সুন্দরভাবে প্রচারণা চলছে। উৎসবমুখর পরিবেশের মধ্য দিয়ে ভোট গ্রহণ সম্পন্ন হবে বলে তিনি আশা করেন।
 
