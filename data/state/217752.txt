
স্কয়ার গ্রুপের সাবেক চেয়ারম্যান প্রয়াত স্যামসন এইচ চৌধুরীর উত্তরসূরিদের পৃষ্ঠপোষকতায় ঢাকা ক্লাবে একটি অত্যাধুনিক ভবন নির্মাণ করা হয়েছে। গতকাল বুধবার রাতে ‘স্যামসন এইচ চৌধুরী সেন্টার’ নামে এই ভবনটির উদ্বোধন করেন ঢাকা ক্লাবের প্রেসিডেন্ট খায়রুল মজিদ মাহমুদ। উদ্বোধনী অনুষ্ঠানে প্রধান অতিথি ছিলেন প্রয়াত স্যামসন এইচ চৌধুরীর স্ত্রী মিসেস অনিতা চৌধুরী।অনুষ্ঠানে বিশেষ অতিথির বক্তৃতায় স্যামসন এইচ চৌধুরীর ছেলে অঞ্জন চৌধুরী বলেন, ‘ছোটবেলা থেকেই বাবা-মায়ের সঙ্গে এই ক্লাবে এসেছি। কখনো ভাবিনি যে এখানে এমন একটা কিছু হবে, যা আমাদের পরিবারের সঙ্গে সম্পৃক্ত থাকবে।’ তিনি বলেন, ‘আমরা কোনো সিদ্ধান্ত নিলে তা পারিবারিকভাবে একত্রে নিই। একদিন নাশতার টেবিলে আমার মা, ভাই ও বোনের উপস্থিতিতে ক্লাবের একটি অত্যাধুনিক ভবন নির্মাণের বিষয় বলি। আমার মা তখন এক বাক্যে রাজি হয়ে যান।’ ক্লাবের সাবেক সভাপতি তানভীর মাজহারুল ইসলাম বলেন, ‘অঞ্জন চৌধুরীর বড় ভাই তপন চৌধুরী আমার ছোটবেলার বন্ধু। একদিন ক্লাবের একটি ভবন নির্মাণ নিয়ে তাঁর সঙ্গে কথা বলি।’ অনুষ্ঠানে সভাপতির বক্তব্যে বেঙ্গল ফাউন্ডেশনের চেয়ারম্যান আবুল খায়ের ভবনটি নির্মাণের আদ্যোপান্ত বর্ণনা করে বলেন, ‘ক্লাবের সব সদস্য বিত্তশালী। তাঁদের টাকাপয়সা আছে। কিন্তু কেউ একটি ক্লাবকে ভবন করে দেয় তা শুনিনি।’ ক্লাব প্রেসিডেন্ট খায়রুল মজিদ মাহমুদ অনিতা চৌধুরী, অঞ্জন চৌধুরী এবং তানভীর মাজহারুল ইসলাম তান্নার হাতে ক্রেস্ট তুলে দেন।
