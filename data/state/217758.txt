
নারায়ণগঞ্জ সিটি করপোরেশন নিয়ে বিএনপির অভিযোগ উদ্ভট ও বানোয়াট বলে মন্তব্য করেছেন আওয়ামী লীগের সাধারণ সম্পাদক ওবায়দুল কাদের। তিনি বলেছেন, নারায়ণগঞ্জ সিটি নির্বাচন প্রমাণ করে নির্বাচন কমিশন সুষ্ঠু, অবাধ ও নিরপেক্ষ নির্বাচন করতে সক্ষম।আজ শুক্রবার সকালে রাজধানীর বনানীর কবরস্থানে প্রয়াত আওয়ামী লীগ নেতা আবদুর রাজ্জাকের মৃত্যুবার্ষিকীতে তাঁর কবরে ফুল দিয়ে শ্রদ্ধা জানানো শেষে সাংবাদিকদের প্রশ্নের জবাবে ওবায়দুল কাদের এসব কথা বলেন।ওবায়দুল কাদের বলেন, ‘এই বিজয় শেখ হাসিনার উন্নয়নের বিজয়, অর্জনের বিজয় এবং সেলিনা হায়াৎ আইভীর জনপ্রিয়তার বিজয়। নারায়ণগঞ্জে যে নির্বাচন হলো, এটা একটা মডেল নির্বাচন। এই নির্বাচনের পথ ধরে আগামী নির্বাচনও আমরা এভাবে করতে চাই।’
এ সময় আওয়ামী লীগের সভাপতিমণ্ডলীর সদস্য মুহাম্মদ ফারুক খান, তথ্য ও গবেষণা সম্পাদক আফজাল হোসেন, শ্রম ও জনশক্তি সম্পাদক হাবিবুর রহমান সিরাজ, সাংগঠনিক সম্পাদক খালিদ মাহমুদ চৌধুরী, ছাত্রলীগের সভাপতি সাইফুর রহমান সোহাগ, সাধারণ সম্পাদক এস এম জাকির হোসাইন প্রমুখ উপস্থিত ছিলেন।এদিকে রাজধানীর শ্যামলীতে সোনার বাংলা ফাউন্ডেশনের কম্প্রিহেনসিভ কিডনি কেয়ার সেন্টার উদ্বোধন শেষে সাংবাদিকদের এক প্রশ্নের জবাবে সড়ক পরিবহন ও সেতুমন্ত্রী ওবায়দুল কাদের বলেন, নারায়ণগঞ্জ নির্বাচনে সূক্ষ্ম কারচুপির যে অভিযোগ বিএনপি তুলেছে, তা হাস্যকর। তিনি বলেন, এক কথায় এটি বাংলাদেশের ইতিহাসে একটি মডেল নির্বাচন। অনেক ‍উদ্বেগ-উৎকণ্ঠা ও শঙ্কা ছিল নির্বাচন নিয়ে। সব ধারণা পাল্টে দিয়েছে এ নির্বাচন। এমন অবাধ ও সুষ্ঠু নির্বাচন নারায়ণগঞ্জে হয়েছে, তা অনুকরণীয় হয়ে থাকবে।
