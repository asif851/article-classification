
নাশকতামূলক কর্মকাণ্ডে জড়িত থাকার অভিযোগে আটকের ১১ ঘণ্টা পর এই ইউপি সদস্যকে ছেড়ে দিয়েছে পুলিশ। অভিযোগ উঠেছে, কেন্দ্রীয় আওয়ামী লীগের এক সদস্যসহ ক্ষমতাসীন দলের বিভিন্নজনের সুপারিশে ছাড়া পেয়েছেন জামায়াতে ইসলামী সমর্থিত ওই ইউপি সদস্য।খোরশেদ আলম (৫০) চট্টগ্রামের সাতকানিয়া উপজেলার সদর ইউনিয়ন পরিষদের (ইউপি) ৬ নম্বর ওয়ার্ডের সদস্য এবং ওই ইউনিয়নের বারদোনা এলাকার মৃত আবু সৈয়দের ছেলে।সদর ইউনিয়ন আওয়ামী লীগ ও যুবলীগের একাধিক নেতা অভিযোগ করেন, ইউপি সদস্য খোরশেদ আলম ২০১৩ সালের ২৮ ফেব্রুয়ারি মানবতাবিরোধী অপরাধের দায়ে দেলাওয়ার হোসাইন সাঈদীর ফাঁসির রায় ঘোষণার পর থেকে কাদের মোল্লার ফাঁসির রায় কার্যকর এবং ৫ জানুয়ারির নির্বাচনের সময় রাস্তার গাছ কেটে প্রতিবন্ধকতা সৃষ্টিসহ বিভিন্ন নাশকতামূলক কর্মকাণ্ডে নেতৃত্ব দিতেন। কিন্তু রহস্যজনক কারণে তাঁকে ছেড়ে দিয়েছে পুলিশ।সাতকানিয়া থানা-পুলিশ সূত্র জানায়, সোমবার দুপুর ১২টার দিকে ইউপি সদস্য খোরশেদ আলমকে তাঁর বাড়ির পাশ থেকে আটক করা হয়। মামলা ছাড়া তাঁকে কেন আটক করা হয়েছে তা বিকেলে বিদেশ থেকে ফোন করে জানতে চান ওই এলাকার বাসিন্দা ও আওয়ামী লীগের কেন্দ্রীয় কমিটির সদস্য আমিনুল ইসলাম। এরপর আওয়ামী লীগের বিভিন্ন স্তর থেকেও তাঁকে ছেড়ে দেওয়ার জন্য ফোন আসে। পরে রাত ১১টার দিকে খোরশেদ আলমকে ছেড়ে দেওয়া হয়।জানতে চাইলে সাতকানিয়া থানার ভারপ্রাপ্ত কর্মকর্তা (ওসি) মো. ফরিদ উদ্দিন খন্দকার বলেন, আসলে খোরশেদ আলমের বিরুদ্ধে কোনো মামলা নেই। তা ছাড়া, বিদেশ থেকে আওয়ামী লীগ নেতা আমিনুল ইসলামসহ বিভিন্নজনের ফোন পেয়ে যাচাই-বাছাই শেষে তাঁকে ছেড়ে দেওয়া হয়েছে।উপজেলা আওয়ামী লীগের সহসভাপতি বশির আহমদ চৌধুরী বলেন, ‘ইউপি সদস্য খোরশেদ আলম এলাকার চিহ্নিত সন্ত্রাসী। জামায়াতের এমন একজন ব্যক্তিকে আমিন ভাইসহ (আমিনুল ইসলাম) আওয়ামী লীগ নেতারা ফোন করে ছেড়ে দিতে বলেছেন। এখন আমরা কী আর বলব?’এ বিষয়ে আওয়ামী লীগ নেতা আমিনুল ইসলামের সঙ্গে যোগাযোগ করা সম্ভব হয়নি।
