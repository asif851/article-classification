
রাজধানীতে মিছিল থেকে পুলিশের ওপর হামলা, ভাঙচুর ও প্রিজন ভ্যানের তালা ভেঙে দুই কর্মীকে ছিনিয়ে নেওয়ার ঘটনার পৃথক চার মামলায় বিএনপির ৫৫ জন নেতা-কর্মীর বিভিন্ন মেয়াদে রিমান্ড মঞ্জুর করেছেন আদালত। পুলিশের আবেদনের পরিপ্রেক্ষিতে আজ বুধবার ঢাকার মহানগর হাকিম মাহমুদুল হাসান এই রিমান্ড মঞ্জুর করেন।
বিএনপির স্থায়ী কমিটির সদস্য গয়েশ্বর চন্দ্র রায়কে কারাগারে পাঠিয়েছেন একই আদালত। রমনা থানায় দায়ের হওয়া মামলায় তাঁকে কারাগারে পাঠানো হয়। পুলিশের পক্ষ থেকে তাঁকে রিমান্ডে নেওয়ার আবেদন করা হয়নি। আইনজীবীরা জামিন আবেদন করলে আদালত তা নাকচ করে তাঁকে কারাগারে পাঠানোর নির্দেশ দেন। গয়েশ্বর চন্দ্র রায়ের আইনজীবী সানাউল্লাহ মিয়া অভিযোগ করেন, রাজনৈতিক বক্তব্য দিয়েছেন বলেই গয়েশ্বর চন্দ্রকে গ্রেপ্তার করা হয়েছে। এদিকে বিএনপির কেন্দ্রীয় নেতা আনিসুর রহমান ও সাবেক মন্ত্রী বিএনপির স্থায়ী কমিটির সদস্য তরিকুল ইসলামের ছেলে অনিন্দ্য ইসলামকে তিন দিন করে রিমান্ডে নেওয়া হয়েছে।
শাহবাগ ও রমনা থানায় দায়ের হওয়া পৃথক চার মামলার অন্য আসামিদের পক্ষে বিএনপির আইন সম্পাদক সানাউল্লাহ মিয়াসহ বিএনপিপন্থী চারজন আইনজীবী আদালতকে বলেন, পুলিশের ওপর বিএনপির নেতা-কর্মীরা হামলা চালাননি। বরং পুলিশ নিজের লোক দিয়ে হামলার ঘটনা ঘটিয়েছে। যাদের রিমান্ডে নেওয়ার আবেদন করা হয়েছে, তাদের কারও বিরুদ্ধেই সুনির্দিষ্ট কোনো অভিযোগ আনতে পারেনি পুলিশ।
বিএনপিপন্থী আইনজীবীরা আদালতের কাছে দাবি করেন, আসামিদের মধ্যে কয়েকজন আছেন, যাঁরা বৃদ্ধ। গতকালের হামলার ঘটনার সময় তাঁদের গ্রেপ্তার করা হয়নি। খালেদা জিয়ার রায়কে কেন্দ্র করে বিভিন্ন থানা ঝটিকা অভিযান পরিচালনা করছে। তারই অংশ হিসেবে দু–তিন দিন আগে এসব আসামিকে গ্রেপ্তার করা হয়। পরে গতকাল এ ঘটনা ঘটিয়ে তাঁদের এই মিথ্যা মামলায় গ্রেপ্তার দেখানো হয়েছে।
অপর দিকে রাষ্ট্রপক্ষে সরকারি কৌঁসুলি সাজ্জাদুল হক আদালতে বলেন, আসামিরা পুলিশকে লক্ষ্য করে পুলিশকে হত্যার উদ্দেশ্যেই ইটপাটকেল ছুড়ে আক্রমণ করেছে। নাশকতা চালিয়েছে। কেন পুলিশের ওপর এই আক্রমণ এবং কোন নেতারা অস্থিতিশীল পরিস্থিতি সৃষ্টি করার চেষ্টা করছে—তা খুঁজে বের করার জন্য এই আসামিদের নিবিড়ভাবে জিজ্ঞাসাবাদ করা জরুরি।
উভয় পক্ষের শুনানি শেষে আদালত আসামিদের রিমান্ডে নিয়ে জিজ্ঞাসাবাদ করার অনুমতি দেন। আদালত সূত্র জানিয়েছে, পুলিশের ওপর আক্রমণের ঘটনায় শাহবাগ থানায় পৃথক দুই মামলায় ১৮ জনকে দুই দিন করে এবং রমনা থানায় দায়ের হওয়া মামলায় ৩৫ জনকে দুই দিন করে রিমান্ডে নেওয়ার অনুমতি দেন আদালত। সাবেক মন্ত্রী বিএনপির স্থায়ী কমিটির সদস্য তরিকুল ইসলামের ছেলে অনিন্দ্য ইসলামকে তিন দিন এবং কেন্দ্রীয় নেতা আনিসুর রহমানকে তিন দিনের রিমান্ড মঞ্জুর করা হয়েছে।
বিএনপিপন্থী আইনজীবী সানাউল্লাহ মিয়া ইকবাল হোসেন ও মোসলেম উদ্দিন জসিম বারবারই আদালতকে বলেন, এ মামলার আসামি পেয়ারা মোস্তফার বয়স ৬০। তাঁর হাঁটুতে অস্ত্রোপচার হয়েছে। তিনি ঠিকমতো হাঁটতে পারেন না। অন্তত তাঁর রিমান্ড আবেদন নাকচ করে জামিন দেওয়া হোক। শুনানি শেষে আদালত পেয়ারা মোস্তফারও দুই দিনের রিমান্ড মঞ্জুর করেন।
গতকাল মঙ্গলবার রাজধানী ঢাকায় হাইকোর্টের কদম ফোয়ারার মোড়ে বিএনপির মিছিল থেকে পুলিশের ওপর হামলা, ভাঙচুর ও প্রিজন ভ্যানের তালা ভেঙে আটক দুই কর্মীকে ছিনিয়ে নেওয়ার অভিযোগ উঠে। পুলিশ দাবি করে, মঙ্গলবার বিকেল পৌনে চারটায় বিএনপির নেতা-কর্মীরা মিছিল থেকে অতর্কিতে হামলা চালান। প্রিজন ভ্যান ভাঙচুর করে বিএনপির আটক দুই কর্মীকে ছিনিয়ে নেন। এতে পুলিশের রমনা বিভাগের অতিরিক্ত উপকমিশনার (এডিসি) আশরাফুল আজিমসহ কয়েকজন আহত হন।
যাঁদের রিমান্ড হয়েছেবিএনপির সহ গণশিক্ষা বিষয়ক সম্পাদক আনিসুর রহমান, ঢাকা মহানগর দক্ষিণ শ্রমিক দলের সাংগঠনিক সম্পাদক জিল্লুর রহমান খান (৪৮), উত্তরা পূর্ব থানা বিএনপির সহসভাপতি শাহ আলম (৫২), রামপুরা থানা কৃষক দলের সভাপতি কৃষকদের আসজাদুল আরিশ (৫০), ঢাকা বিশ্ববিদ্যালয়ের জিয়া হলের যুগ্ম আহ্বায়ক এনায়েতুল্লাহ শরীফ (২৫), যুবদলের মোহাম্মদ আলী (৩৯), জুয়েল (২৮), আলী হোসেন (২৮), নাটোর ছাত্রদলের আবদুর রহমান (৩০), মিজানুর রহমান (২৪), ডেমরার নজরুল ইসলাম (৪৪), কুমিল্লার রাহাদুল আলম খান (৪০), চাঁদপুরের গোলাম জিলানী চৌধুরী (৪২), মুন্সিগঞ্জের আল আমিন (৩৯), পটুয়াখালীর আবদুল মালেক (৪০), যশোরের সাকিউর রহমান (২৭), বাগেরহাটের কামরুল ইসলাম (২৫), চাঁদপুরের ফরিদ (৩০), উত্তরখানের আনোয়ার হোসেন (৩৬), ছাত্রদলের ইমরান মিয়া (৩০), সালাউদ্দিন (২৯), তুরাগের কবির হোসেন (৩৮), জামালপুরের খোকন সরকার (৫২), ছাত্রদলের শামিম আহম্মেদ (২৯), ছাত্রদলের বুলবুল আহম্মেদ (৩২), ইমরান হোসেন (২৭), শ্রমিক দলের রফিকুল আলম (৪৪), ছাত্রদলের ফাইজুল ইসলাম (৩৪), কুমিল্লার শরীফ (৩৮), মানিকগঞ্জের সাইফুল হক (৪০), মানিকগঞ্জের গাজী হাবিব হাসান (৪৫), সিরাজগঞ্জের সাইদুর রহমান (৫১), চকবাজারের আবদুল্লাহ নূর (৪০), চাঁদপুরের ফরিদগঞ্জ বিএনপির যুগ্ম সচিব ইসমাঈল তালুকদার (৪৮), কামরাঙ্গীরচর থানা শ্রমিক দলের আহ্বায়ক মো. জসীম (৪০), শ্রমিক দলের আমজাদ হোসেন (৩০), আলম মিয়া (৪০), মৌলভীবাজারের ছাত্রদল নেতা রুবেল আহম্মেদ (৩০), ঢাকা মহানগর ছাত্রদলের সদস্য মো. মনা (২৯), নরসিংদীর মাহবুব খান (৩৪), গাজীপুরের সুজন মিয়া (২৮), ছাত্রদলের সৈকত রহমান (১৮), ছাত্রদলের নাইম হোসাইন (২৯), কচুয়া থানা ছাত্রদলের সহসভাপতি বুরহান উদ্দিন (৩৫), খুলনা ছাত্রদলের নুবয়াত আল মাহমুদ (৩৬), চাঁদপুরের আজিজ আহম্মেদ (৩৮), ওয়ারীর মীর মাহমুদুর রহমান (৪৫), চাঁদপুরের মোজাম্মেল হক (৪৭), মুন্সিগঞ্জের আলম (৪৯), ঢাকা মহানগর উত্তরা মহিলা দলের সাবেক সভাপতি পেয়ারা মোস্তফা (৬০), বাড্ডার মহিলা দলের যুগ্ম সাধারণ সম্পাদক রেহানা সুলতানা আরজু (৪৫), সাবেক মন্ত্রী তরিকুল ইসলামের ছেলে অনিন্দ্য ইসলাম অমিত (৪২), উত্তরখান থানা স্বেচ্ছাসেবক দলের বাবু খলিফা (৩২), ঢাকা মহানগর শ্রমিক দলের সেকেন্দার আলী (৫৭)।
