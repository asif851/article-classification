
লেখক অভিজিৎ হত্যার আসামিরা চিহ্নিত হয়েছে। খুব শিগগির তাদের আইনের আওতায় আনা হবে। আজ মঙ্গলবার সকাল ১০টায় বাংলা একাডেমি প্রাঙ্গণে অমর একুশে বইমেলা উপলক্ষে নিরাপত্তাব্যবস্থা পরিদর্শনে এসে সাংবাদিকদের প্রশ্নের জবাবে এ কথা বলেন ঢাকা মহানগর পুলিশ (ডিএমপি) কমিশনার আছাদুজ্জামান মিয়া।
ডিএমপি কমিশনার বলেন, অভিজিৎ হত্যার মূল আসামি মুকুল রানা রাজধানীর খিলক্ষেতে অভিযানে মারা গেছেন।
ডিএমপি কমিশনার জানান, বইমেলায় জঙ্গি-সংশ্লিষ্ট কিংবা ধর্মবিদ্বেষ তৈরি করতে পারে—এমন কোনো বই প্রকাশ ও বিক্রি হচ্ছে কি না, তা দেখবে বাংলা একাডেমি। এ বিষয়ে নজরদারি রাখা হবে। এ ধরনের বই প্রকাশ ও বিক্রি করা হলে আইনানুগ ব্যবস্থা নেওয়া হবে।
ডিএমপি কমিশনার আরও জানান, টিএসসি ও দোয়েল চত্বরে বহিরাগত কোনো গাড়ি প্রবেশ করতে দেওয়া হবে না। স্টিকার দেওয়া গাড়ি শুধু প্রবেশ করতে পারবে। একুশে বইমেলা উপলক্ষে তিন স্তরের নিরাপত্তা নেওয়া হয়েছে। বইমেলার পুরো এলাকা সিসিটিভি ক্যামেরা দিয়ে পর্যবেক্ষণ করা হবে। বইমেলার প্রতি ইঞ্চির নিরাপত্তার বিষয়টি জোরালোভাবে দেখা হচ্ছে। বিপুলসংখ্যক পুলিশ সদস্য ছাড়াও গোয়েন্দা দল মেলায় নজরদারিতে থাকবে। নিরাপত্তায় শঙ্কা থাকলে যেকোনো লেখক, প্রকাশক চাইলে নিরাপত্তা পাবেন বলে জানান তিনি।
