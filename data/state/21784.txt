
কুমিল্লার চান্দিনা উপজেলার মাধাইয়াতে পিকআপ ভ্যান ও লং লরির মুখোমুখি সংঘর্ষে তিনজন নিহত হয়েছে। গতকাল মঙ্গলবার দিবাগত রাত তিনটার দিকে ঢাকা-চট্টগ্রাম মহাসড়কের মাধাইয়ায় এ দুর্ঘটনা ঘটে।
নিহত তিনজন হলেন পিকআপ ভ্যানের চালক মাইনুদ্দিন (৩৮) ও তাঁর সহকারী রনি (১৫) এবং যাত্রী নাসিরউদ্দিন (৩৫)। মাইনুদ্দিনের বাড়ি নোয়াখালীর চাটখিল উপজেলার ছয়আনি টবজা গ্রামে।
নাসিরউদ্দিনের বাড়ি মুন্সিগঞ্জের শ্রীনগর উপজেলার মাইজপাড়ায়। রনির বাড়ি সম্পর্কে জানা যায়নি।
ইলিয়টগঞ্জ হাইওয়ে পুলিশ ফাঁড়ির উপপরিদর্শক (এসআই) হাবিবুর রহমান ঘটনার সত্যতা নিশ্চিত করেছেন। তিনি জানান, পিকআপ ভ্যানটি ঢাকায় আর লরিটি চট্টগ্রামে যাচ্ছিল। দুর্ঘটনার পর লরির চালক পালিয়ে যান। লরিটি আটক করা হয়েছে। লাশ ও গাড়িগুলো এখন ইলিয়টগঞ্জ হাইওয়ে পুলিশ ফাঁড়ির হেফাজতে রয়েছে।
