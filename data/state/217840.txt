
রাজধানীর বাসাবো বালুর মাঠে কলেজ নির্মাণের পরিকল্পনা বাতিল করার দাবি জানিয়েছে বাংলাদেশ পরিবেশ আন্দোলনসহ (বাপা) নয়টি সংগঠন। ঢাকা রিপোর্টার্স ইউনিটির সাগর–রুনি মিলনায়তনে গতকাল শুক্রবার এক সংবাদ সম্মেলনে এ দাবি করা হয়।বাসাবো বালুর মাঠে স্থাপনা নির্মাণ পরিকল্পনার প্রতিবাদে বাংলাদেশ পরিবেশ আন্দোলন (বাপা), বাসাবো বালুর মাঠ রক্ষা কমিটিসহ আটটি সংগঠন এ সংবাদ সম্মেলনের আয়োজন করে। সরকার ঢাকা শহরে ১১টি স্কুল এবং ছয়টি কলেজ নির্মাণের প্রকল্প নিয়েছে। এর আওতায় বাসাবো বালুর মাঠে কলেজ নির্মাণের পরিকল্পনা রয়েছে।সংবাদ সম্মেলনে জানানো হয়, বাসাবো বালুর মাঠের এক বর্গকিলোমিটারের মধ্যে ১৩০টি শিক্ষাপ্রতিষ্ঠান আছে। এলাকার একমাত্র এই খেলার মাঠটি প্রভাবশালীরা বিভিন্নভাবে ব্যবহারের অপচেষ্টা করে আসছে। আবারও মাঠটিকে ঘিরে অপতৎপরতা শুরু হয়েছে।সংবাদ সম্মেলনে লেখক ও গবেষক সৈয়দ আবুল মকসুদ বলেন, ‘যত ধরনের দখল হয়, তার ৯৯ ভাগই শাসকশ্রেণির লোকজন করে। বাসাবোর এই মাঠটির প্রতি শাসকশ্রেণির আগেই চোখ পড়েছে। প্রভাবশালীরা, রাজনৈতিক ছত্রচ্ছায়ায় থাকা লোকজন মাঠ খেয়ে ফেলার পাঁয়তারা করছে। কাণ্ডজ্ঞানহীনভাবে জনবহুল এলাকায় খেলার মাঠ ধ্বংস করে স্কুল-কলেজ স্থাপনের পরিকল্পনা করা হয়েছে।’ বাপার সহসভাপতি স্থপতি মোবাশ্বের হোসেন সাম্প্রতিক সময়ে জাতীয় দলের ক্রিকেটার মোস্তাফিজের উদাহরণ তুলে ধরে বলেন, ‘সে তো মাঠ থেকেই উঠে এসেছে। প্রধানমন্ত্রী শেখ হাসিনা ২০০০ সালে খেলার মাঠ, উন্মুক্ত স্থান ও জলাধার সংরক্ষণ আইন করে অসংখ্য মোস্তাফিজ তৈরির পথ করেছিলেন। কিন্তু সরকারের ভেতরেই লোকজন সরকারের বিরুদ্ধে কাজ করে মোস্তাফিজ তৈরির পথ বন্ধ করে দিচ্ছে।’২০১২ সালে বাসাবো বালুর মাঠকে রক্ষা করতে গঠিত কমিটির সদস্যসচিব হানিফ শহীদ হাইকোর্টে রিট করলে হাইকোর্ট এই স্থানে কোনো ধরনের স্থাপনা ও স্কুল-কলেজ নির্মাণে নিষেধাজ্ঞা জারি করেন। ৫ জুলাই হাইকোর্টে বাসাবো বালুর মাঠ বিষয়ে পরবর্তী শুনানির দিন ধার্য রয়েছে।সংবাদ সম্মেলনে বক্তব্য দেন হানিফ শহীদ, সাবেক ক্রিকেটার গাজী আশরাফ হোসেন লিপু, বাপার যুগ্ম সম্পাদক শরীফ জামিলের সঞ্চালনায় সংগঠনটির যুগ্ম সম্পাদক ইকবাল হাবিব, আলমগীর কবির প্রমুখ।
