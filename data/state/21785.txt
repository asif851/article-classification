
বিএনপির চেয়ারপারসন খালেদা জিয়া বলেছেন, যে স্বপ্ন নিয়ে নুর হোসেন জীবন উৎসর্গ করেছিলেন, তাঁর সে স্বপ্ন আজও পুরোপুরি সফল হয়নি। ১৯৯০-এ মুক্ত হওয়া গণতন্ত্র আবার শৃঙ্খলিত।
শহীদ নুর হোসেন দিবস উপলক্ষে আজ সোমবার গণমাধ্যমে পাঠানো এক বিবৃতিতে খালেদা জিয়া এসব কথা বলেন। গত দেড় মাসের বেশি সময় ধরে তিনি লন্ডনে অবস্থান করছেন।
ওই বিবৃতিতে আরও বলা হয়, গণতন্ত্রকে চিরতরে নির্বাসনে দেওয়ার ষড়যন্ত্র চলছে। একতরফা নির্বাচন করে বেনামি একদলীয় সরকারব্যবস্থা পুনরায় চালু করার গোপন চক্রান্ত এখন স্পষ্ট হয়ে উঠেছে।
বিএনপির মুখপাত্র আসাদুজ্জামান রিপনের সই করা বাণীতে বলা হয়, আশির দশকে স্বৈরাচারবিরোধী গণতান্ত্রিক আন্দোলনের ঘটনাপ্রবাহে নুর হোসেন একটি অবিস্মরণীয় নাম। ১৯৮৭ সালের ১০ নভেম্বর স্বৈরাচারবিরোধী আন্দোলনের এক লড়াকু সৈনিক হিসেবে তিনি রাজপথে নেমে এসেছিলেন বুকে-পিঠে ‘গণতন্ত্র মুক্তি পাক, স্বৈরাচার নিপাত যাক’ স্লোগান লিখে। গণতন্ত্রের দাবিতে সোচ্চার এই যুবকের বুকে-পিঠে উচ্চারিত শব্দমালা মুছে দিতে স্বৈরশাসকের বন্দুক বিদীর্ণ করেছিল নুর হোসেনের বুক-পিঠ। তাঁর রক্তের ধারা বেয়েই নব্বইয়ের গণ-অভ্যুত্থানে স্বৈরশাসকের পতন ঘটে, মুক্ত হয় গণতন্ত্র।
খালেদা জিয়া বলেন, ‘গণতন্ত্র পুনরুদ্ধারের সংগ্রামে শহীদ নুর হোসেন আমাদের প্রেরণা। তাঁর দৃষ্টান্ত অনুসরণ করে একটি মুক্ত গণতান্ত্রিক বাংলাদেশ ফিরে পেতে আমাদের সচেষ্ট হতে হবে।’
