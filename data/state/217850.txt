
যোগাযোগমন্ত্রী ওবায়দুল কাদের বলেছেন, আগামী ১৫ জুলাইয়ের মধ্যে দ্রুতগতি ও উচ্চ ক্ষমতাসম্পন্ন গণপরিবহনব্যবস্থা মেট্রোরেলের ভিত্তিপ্রস্তর স্থাপন করা হবে। তিনি বলেন, উত্তরায় মেট্রোরেলের ডিপো নির্মাণে রাজউকের মালিকানাধীন ৪১ বিঘা জমির মালিকানা আজই বুঝে নিচ্ছে ঢাকা যানবাহন সমন্বয় কর্তৃপক্ষ (ডিটিসিএ)।
আজ রোববার নগর ভবনে ডিটিসিএ কার্যালয়ে মেট্রোরেল, ঢাকা র্যাপিড ট্রানজিট-বিআরটিসহ বড় প্রকল্পগুলোর অগ্রগতি পর্যালোচনা এবং ঢাকা মহানগরের যানবাহন ব্যবস্থাপনা সমন্বয়বিষয়ক সভায় মন্ত্রী এসব কথা বলেন। এক বিজ্ঞপ্তিতে এ কথা জানানো হয়।
যোগাযোগমন্ত্রী বলেন, মেট্রোরেল রুটের বিস্তারিত নকশা তৈরি ও নির্মাণকাজ তদারকির জন্য পরামর্শক নিয়োগের প্রস্তাব মূল্যায়ন চলছে। এ ছাড়া প্রকল্পের ক্ষতিগ্রস্ত ব্যক্তিদের পুনর্বাসনের লক্ষ্যে পরামর্শক নিয়োগের প্রস্তাব জাইকার সম্মতির জন্য পাঠানো হয়েছে। তিনি বলেন, ইতিমধ্যে মেট্রোরেল অপারেশনের জন্য বিদ্যুত্ বিভাগ থেকে নিরবচ্ছিন্ন বিদ্যুত্ সরবরাহের নিশ্চয়তা ও পরিবেশ অধিদপ্তর থেকে পরিবেশগত ছাড়পত্র পাওয়া গেছে।
এ সময় সাংবাদিকদের এক প্রশ্নের জবাবে মন্ত্রী বলেন, মেট্রোরেল প্রকল্পে সম্ভাব্য ব্যয় ধরা হয়েছে ২১ হাজার ৯৮৫ কোটি টাকা। এর মধ্যে প্রকল্পসহায়তা হিসেবে ১৬ হাজার ৫৯৪ কোটি টাকা দেবে জাপান সরকার। গত ২০ ফেব্রুয়ারি জাইকার সঙ্গে এ বিষয়ে একটি ঋণচুক্তি স্বাক্ষরিত হয়েছে।
যোগাযোগমন্ত্রী আরও জানান, হজরত শাহজালাল আন্তর্জাতিক বিমানবন্দর থেকে সদরঘাট পর্যন্ত ২২ কি.মি. দীর্ঘ দ্রুতগতির বাস র্যাপিড ট্রানজিট (বিআরটি) চালুর লক্ষ্যে বিশ্বব্যাংকের সহায়তায় সম্ভাব্যতা যাচাইয়ের কাজ শেষে হয়েছে। প্রকল্পে অর্থায়নের লক্ষ্যে অর্থনৈতিক সম্পর্ক বিভাগের (ইআরডি) মাধ্যমে বিশ্বব্যাংকের কাছে প্রস্তাব দেওয়া হয়েছে।
ওবায়দুল কাদের জানান, ইতিমধ্যেই বিমানবন্দর থেকে গাজীপুর চৌরাস্তা পর্যন্ত বিআরটি চালুর লক্ষ্যে কার্যক্রম এগিয়ে নেওয়া হচ্ছে। এ অংশের কাজ জুনের শেষ নাগাদ শুরু হবে বলে মন্ত্রী আশা প্রকাশ করেন। সভায় যানবাহন সমন্বয় কর্তৃপক্ষের নির্বাহী পরিচালক আফতাব উদ্দিন তালুকদারসহ ঊর্ধ্বতন কর্মকর্তারা উপস্থিত ছিলেন।
