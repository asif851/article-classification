
সাবেক পরমাণুবিজ্ঞানী এম এ ওয়াজেদ মিয়া একজন নির্লোভ ও সহজ-সরল মানুষ ছিলেন বলে মন্তব্য করেছেন স্বাস্থ্যমন্ত্রী ও আওয়ামী লীগের সভাপতিমণ্ডলীর সদস্য মোহাম্মদ নাসিম। তিনি বলেন, ‘ক্ষমতার কাছাকাছি থেকেও একবিন্দু ক্ষমতা ভোগ করেন নাই। চিন্তা করা যায়!’গতকাল মঙ্গলবার সন্ধ্যায় জাতীয় প্রেসক্লাবে ড. এম এ ওয়াজেদ মিয়ার ৭৪তম জন্মবার্ষিকী উপলক্ষে তাঁর নামে গড়া ফাউন্ডেশন আয়োজিত অনুষ্ঠানে নাসিম এসব কথা বলেন। এম এ ওয়াজেদ মিয়া প্রধানমন্ত্রী শেখ হাসিনার স্বামী।ওয়াজেদ মিয়াকে স্মরণ করে নাসিম বলেন, সমস্ত দায়িত্ব নিয়ে, কঠিন সময়ের মুখোমুখি হয়ে তাঁর প্রিয় সহধর্মিণী শেখ হাসিনা ও ছোট বোনের মতো শেখ রেহানাকে আগলে রেখেছিলেন। নেপথ্যে থেকে সাহস দিয়ে, শেখ হাসিনাকে এগিয়ে নিয়ে গেছেন ওয়াজেদ সাহেব।এম এ ওয়াজেদ মিয়া মেমোরিয়াল ফাউন্ডেশনের সভাপতি এ কে এম ফরহাদুল কবিরের সভাপতিত্বে অনুষ্ঠানে আরও বক্তব্য দেন আইনজীবী এম. আমীর-উল ইসলাম, আওয়ামী লীগের উপদেষ্টা পরিষদের সদস্য ইউসুফ হোসেন হুমায়ুন প্রমুখ।
