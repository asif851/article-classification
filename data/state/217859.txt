
দিনাজপুরের হাকিমপুর উপজেলার হিলি স্থলবন্দর দিয়ে আমদানি-রপ্তানি কার্যক্রম শুরু হয়েছে। গত সোমবার সন্ধ্যায় ওই বন্দর ব্যবহারকারী ব্যবসায়ীরা তাঁদের অনির্দিষ্টকালের ধর্মঘট প্রত্যাহার করে নেওয়ার পর গতকাল মঙ্গলবার থেকে আমদানি-রপ্তানি কার্যক্রম শুরু হয়।চোরাই মাল সন্দেহে ১৪ নভেম্বর মোটরসাইকেলের বিভিন্ন যন্ত্রাংশবোঝাই একটি ট্রাক আটক করে বর্ডার গার্ড বাংলাদেশ (বিজিবি)। এর প্রতিবাদে ব্যবসায়ীরা ছয় দফা দাবি জানিয়ে আমদানি-রপ্তানি অনির্দিষ্টকালের জন্য বন্ধ রাখার ঘোষণা দেন।এ পরিস্থিতিতে সোমবার সন্ধ্যা ছয়টায় হিলি চেকপোস্ট বিজিবি ক্যাম্পের কক্ষে বিজিবি, উপজেলা প্রশাসন এবং ব্যবসায়ীদের মধ্যে বৈঠক হয়। বৈঠকের পর রাতে ব্যবসায়ীরা তাঁদের ডাকা অনির্দিষ্টকালের ধর্মঘট প্রত্যাহার করে নেন।জয়পুরহাট-৩ বিজিবি ব্যাটালিয়নের অধিনায়ক লে. কর্নেল খসরু সাব্বির আলী বলেন, ১৪ নভেম্বর রাতে পাঁচবিবির নাকুরগাছি বিজিবি চেকপোস্টের কাছে মোটরসাইকেলের বিভিন্ন যন্ত্রাংশবোঝাই একটি ট্রাক আটক করে বিজিবি। এ সময় মালামালের বিপরীতে কাগজপত্রের গরমিল পাওয়া যায় এবং মালামালের সঙ্গে মূসক চালানও ছিল না।
 
