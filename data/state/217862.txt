
ব্রাহ্মণবাড়িয়ার নাসিরনগরে হিন্দু সম্প্রদায়ের বাড়ি ও মন্দিরে হামলা-ভাঙচুরের ঘটনার প্রতিবাদে মানববন্ধন ও মৌন মিছিল করেছেন বাংলাদেশ প্রকৌশল বিশ্ববিদ্যালয়ের (বুয়েট) ছাত্রছাত্রীরা। আজ সোমবার বেলা একটার দিকে বুয়েট শহীদ মিনারের সামনে এ কর্মসূচি পালন করা হয়।
‘বুয়েটের সাধারণ শিক্ষার্থীবৃন্দ’ ব্যানারে আয়োজিত ওই মানববন্ধনে অংশ নেন বুয়েটের বিভিন্ন শিক্ষাবর্ষের প্রায় ৩০০ শিক্ষার্থী। এ ছাড়া মানববন্ধনে উপস্থিত ছিলেন ছাত্রকল্যাণ পরিষদের পরিচালক অধ্যাপক মো. দেলোয়ার হোসেন এবং যন্ত্রকৌশল বিভাগের সহকারী অধ্যাপক অলক কুমার মজুমদার।
এ সময় বক্তব্যে অধ্যাপক মো. দেলোয়ার হোসেন বলেন, একটি নির্দিষ্ট মহল সাম্প্রদায়িকতার বিষবাষ্প ছড়িয়ে দিয়ে দেশে বিশৃঙ্খল পরিস্থিতি সৃষ্টি করতে বদ্ধপরিকর। তিনি সবাইকে এর বিরুদ্ধে প্রতিবাদী হতে বলেন। সবাই মিলে চেষ্টা করলে এই সাম্প্রদায়িকতার মূলোৎপাটন সম্ভব বলে তিনি আশাবাদ ব্যক্ত করেন।
মানববন্ধনে বিভিন্ন প্ল্যাকার্ড হাতে শিক্ষার্থীরা উপস্থিত ছিলেন। এসব প্ল্যাকার্ডে নাসিরনগরে হিন্দু ধর্মাবলম্বীদের ওপর হামলার দ্রুত বিচারের দাবি ওঠে আসে।
মানববন্ধন শেষে শিক্ষার্থীরা এক প্রতিবাদী মৌন মিছিলের আয়োজন করে। মিছিলটি বুয়েটের শহীদ মিনার থেকে শুরু হয়ে পুরো ক্যাম্পাস প্রদক্ষিণ করে আবার সেখানে গিয়ে শেষ হয়।
