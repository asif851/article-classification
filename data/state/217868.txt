
সন্ত্রাস ও জঙ্গিবাদ উচ্ছেদে আরও বলিষ্ঠ ভূমিকা পালন করতে আনসার-ভিডিপির সদস্যদের প্রতি আহ্বান জানিয়েছেন প্রধানমন্ত্রী শেখ হাসিনা। তিনি বলেছেন, ‘মানুষের ভেতরে সচেতনতা সৃষ্টি করা এবং এই সামাজিক ব্যাধি প্রতিরোধ করে শান্তিশৃঙ্খলা বজায় রাখায় বিশেষ ভূমিকা আপনারা রাখবেন, সেটাই আমরা চাই।...যেন আমাদের ছেলেমেয়েরা মাদকাসক্তি এবং জঙ্গিবাদে না জড়ায়, এ ব্যাপারে আপনাদের একটা ভূমিকা রাখতে হবে।’টাঙ্গাইলের সফিপুর আনসার একাডেমিতে গতকাল রোববার বাংলাদেশ আনসার ও গ্রাম প্রতিরক্ষা বাহিনীর ৩৭তম জাতীয় সমাবেশ-২০১৭ উপলক্ষে আয়োজিত অনুষ্ঠানে প্রধানমন্ত্রী এসব কথা বলেন। জঙ্গিবাদ-সন্ত্রাসবাদ শুধু বাংলাদেশের নয়, সারা বিশ্বের সমস্যা উল্লেখ করে প্রধানমন্ত্রী বলেন, আনসার-ভিডিপির সদস্যদের মধ্যে যাঁরা গ্রাম-গঞ্জে থাকেন, তাঁরা সন্ত্রাস, জঙ্গিবাদ, মাদকাসক্তি ও মাদক পাচারে জড়িত ব্যক্তিদের সচেতন করে তুলতে পারেন।জাতির ক্রান্তিকালে আনসার বাহিনীর সদস্যদের বলিষ্ঠ ভূমিকা স্মরণ করে শেখ হাসিনা বলেন, ‘আমাদের দেশে যখন কোনো সমস্যা দেখা দেয়, আনসার বাহিনীর সদস্যরা তখন সেই সমস্যা সমাধানে গুরুত্বপূর্ণ ভূমিকা পালন করেন।’প্রধানমন্ত্রী বলেন, ‘আমাদের প্রতিটি নির্বাচনেই আপনারা বলিষ্ঠ ভূমিকা রাখেন। আইনশৃঙ্খলা থেকে শুরু করে জনগণের ভোটাধিকার রক্ষায় আপনাদের ভূমিকা অপরিসীম। বিশেষ করে শিল্প-কলকারখানা, সমুদ্রবন্দর ও বিমানবন্দরের নিরাপত্তায় অর্ধলক্ষাধিক আনসার সদস্য সব সময় উপস্থিত থেকে দেশের অর্থনীতির চাকা নিরাপদ ও গতিশীল রেখেছেন। বিমানবন্দর নিরাপত্তায় গঠিত “অ্যাভিয়েশন সিকিউরিটি”তে এই আনসার বাহিনীর গুরুত্বপূর্ণ ভূমিকা রয়েছে।’ প্রধানমন্ত্রী আরও বলেন, ‘আমাদের কূটনৈতিক পাড়া থেকে শুরু করে সরকারি-বেসরকারি বিভিন্ন প্রতিষ্ঠানের নিরাপত্তায় গুরুত্বপূর্ণ ভূমিকা পালন করছেন আনসার বাহিনীর সদস্যরা। বিভিন্ন ক্ষেত্রে নিরাপত্তার জন্য আজকাল আনসার বাহিনীকেই নিচ্ছে বিভিন্ন প্রতিষ্ঠান।’ শেখ হাসিনা বলেন, সারা দেশে ২৪টি ব্যাটালিয়নে মোতায়েন করা সদস্য পুলিশ, র্যা ব, বিজিবি ও ডিজিএফআইয়ের সঙ্গে জাতীয় সংসদ ভবন, নির্বাচন কমিশন ও সচিবালয়ের মতো গুরুত্বপূর্ণ স্থাপনাগুলোর নিরাপত্তার দায়িত্ব পালন করছে আনসার বাহিনী।’দেশের বর্তমান আর্থসামাজিক উন্নয়নের চিত্র তুলে ধরে প্রধানমন্ত্রী বলেন, ‘বিশ্বে এখন বাংলাদেশ উন্নয়নের রোল মডেল। আমরা নিম্নমধ্যবিত্তের দেশে উন্নীত হয়েছি। প্রবৃদ্ধি ৭ দশমিক ১ ভাগে উন্নীত হয়েছে। রিজার্ভ ৩২ বিলিয়ন মার্কিন ডলার ছাড়িয়ে গেছে।’এর আগে একাডেমির প্যারেড গ্রাউন্ডে পৌঁছালে প্রধানমন্ত্রীকে স্বাগত জানান স্বরাষ্ট্রমন্ত্রী আসাদুজ্জামান খান কামাল, স্বরাষ্ট্রসচিব কামাল উদ্দিন আহমেদ এবং আনসার ও ভিডিপির মহাপরিচালক মেজর জেনারেল মিজানুর রহমান খান।
