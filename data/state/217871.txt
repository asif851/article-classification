
১ কেজি ২০০ গ্রাম হেরোইন রাখার অপরাধে ফারুক আহমেদ নামের এক যুবককে মৃত্যুদণ্ডাদেশ দিয়েছেন আদালত। নাটোরের দায়রা জজ মো. রেজাউল করিম গতকাল বৃহস্পতিবার সকালে এ রায় দেন।দণ্ডপ্রাপ্ত ফারুকের বাড়ি রাজশাহীর গোদাগাড়ী উপজেলার মহিষালবাড়ী গ্রামে। মামলার সংক্ষিপ্ত বিবরণ থেকে জানা যায়, ২০১২ সালের ১২ জুলাই রাতে নাটোরের গুরুদাসপুর উপজেলার কাছিকাটা টোল প্লাজার সামনে থেকে ফারুক আহমেদকে ১ কেজি ২০০ গ্রাম হেরোইনসহ আটক করেন নাটোর জেলা গোয়েন্দা পুলিশের উপপরিদর্শক সামশুল আলম। তিনি এ ঘটনায় বাদী হয়ে গুরুদাসপুর থানায় মামলা করেন।গতকাল রায় ঘোষণার পর ফারুক সাংবাদিকদের বলেন, তাঁর বিরুদ্ধে আনা অভিযোগ সত্য নয়। তিনি দাবি করেন, ঘটনার সময় তাঁর বয়স ছিল ১৭ বছর। কিন্তু পুলিশ তাঁর বয়স লিখেছিল ২৮ বছর। তিনি এই রায়ের বিরুদ্ধে উচ্চ আদালতে আপিল করবেন। তবে নাটোরের পাবলিক প্রসিকিউটর সিরাজুল ইসলাম বলেন, আদালত সাক্ষ্য-প্রমাণের ভিত্তিতে সঠিক রায় দিয়েছেন।
