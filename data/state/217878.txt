
নিজের দেওয়া বক্তব্যের জন্য নিঃশর্ত ক্ষমা চেয়ে অব্যাহতি পেয়েছেন চাঁপাইনবাবগঞ্জের পুলিশ সুপার (এসপি) টি এম মোজাহিদুল ইসলাম। তিনি ভবিষ্যতে এ ধরনের বক্তব্য না দেওয়ার অঙ্গীকারও করেছেন। গতকাল রোববার বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ এ-সংক্রান্ত রুল নিষ্পত্তি করে আদেশ দেন।  ‘চাঁপাইনবাবগঞ্জের এসপি, ডাকাত হাতেনাতে পেলে পিষে মেরে ফেলুন’ শিরোনামে একটি দৈনিকে প্রকাশিত প্রতিবেদন বিবেচনায় নিয়ে গত ২৭ নভেম্বর হাইকোর্ট স্বতঃপ্রণোদিত রুল দেন। রুলে মোজাহিদুল ইসলামের বিরুদ্ধে সংবিধানবহির্ভূতভাবে নিজের হাতে আইন তুলে নেওয়াসহ ওই এলাকার জনগণকে উসকানিমূলক বক্তব্য দেওয়া, তথা সে অঞ্চলের জনগণকে আইন স্বহস্তে নিয়ে বিচারবহির্ভূতভাবে অপরাধীকে মৃত্যু প্রদানে উসকানি দেওয়ায় কেন আইনগত ব্যবস্থা গ্রহণ করা হবে না, তা জানতে চাওয়া হয়েছে। পাশাপাশি ৪ ডিসেম্বর এসপিকে আদালতে হাজির হতে ও জবাব দিতে নির্দেশ দেন। এই নির্দেশ অনুসারে গতকাল আদালতে সকালে হাজির হয়ে এসপি আইনজীবীর মাধ্যমে নিঃশর্ত ক্ষমা প্রার্থনার আবেদন করেন।
