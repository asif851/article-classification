
নারায়ণগঞ্জের রূপগঞ্জে ট্রাক ও অটোরিকশার মধ্যে সংঘর্ষে একটি শিশুসহ চারজন নিহত হয়েছে। গতকাল শুক্রবার সকাল সাড়ে আটটার দিকে ঢাকা-সিলেট মহাসড়কে উপজেলার কর্ণগোপ এলাকায় এ দুর্ঘটনা ঘটে।নিহত ব্যক্তিরা হলেন অটোরিকশাচালক কুমিল্লার দাউদকান্দি উপজেলার নয়াকান্দি গ্রামের মোজাম্মেল (৪০), একই এলাকার সেন্টু মিয়ার ছেলে ইমন (৩), কিশোরগঞ্জের করিমগঞ্জ উপজেলার কান্দাইল এলাকার মো. কাদির (৭০) ও আকলিমা (২৫)।প্রত্যক্ষদর্শী ও রূপগঞ্জ থানার পুলিশ সূত্র জানায়, সকাল সাড়ে আটটার দিকে উপজেলার কর্ণগোপ এলাকায় পাথরবোঝাই ঢাকাগামী একটি ট্রাকের সঙ্গে যাত্রীবাহী অটোরিকশার মুখোমুখি সংঘর্ষ হয়। এতে ঘটনাস্থলেই অটোরিকশার চালক ও দুই যাত্রী প্রাণ হারান। গুরুতর আহত অবস্থায় দুই শিশুসহ পাঁচজনকে ঢাকা মেডিকেল কলেজ হাসপাতালে নেওয়ার পথে আকলিমা বেগম মারা যান। আহতরা হলেন খাদিজা (৬), সুনতি (৬০), সেন্টু (২৫) ও মোহাম্মদ (৫)।এ ঘটনার পর কয়েক শ লোক মহাসড়কের ওই এলাকায় ভিড় জমান। এতে মহাসড়কে প্রায় ১৫ মিনিট যান চলাচল বন্ধ থাকে। পরে পুলিশ গিয়ে দুর্ঘটনাকবলিত গাড়ি সরিয়ে নিলে সড়কে যান চলাচল শুরু হয়।কাঁচপুর হাইওয়ে থানার ভারপ্রাপ্ত কর্মকর্তা (ওসি) মাহবুবুর রহমান প্রথম আলোকে বলেন, ট্রাকটি আটক করা হয়েছে। তবে চালক পালিয়ে গেছে।
