
সিলেটে স্কুলছাত্র আবু সাঈদকে (৯) অপহরণ করে হত্যার ঘটনায় বরখাস্ত পুলিশ কনস্টেবল এবাদুর রহমানকে প্রধান অভিযুক্ত উল্লেখ করে চারজনের বিরুদ্ধে অভিযোগপত্র দাখিল করা হয়েছে। আজ বুধবার বিকেলে সিলেট কোতোয়ালি থানার পরিদর্শক (তদন্ত) মোশাররফ হোসাইন সিলেট মহানগর হাকিম আদালতে এটি দাখিল করেন।
অভিযুক্ত বাকি তিনজন হলেন আইনশৃঙ্খলা রক্ষাকারী বাহিনীর কথিত ‘সোর্স’ আতাউর রহমান ওরফে গেদা মিয়া, আওয়ামী ওলামা লীগের জেলা কমিটির সাধারণ সম্পাদক এন ইসলাম তালুকদার ওরফে নুরুল ইসলাম রাকীব ও প্রচার সম্পাদক মাহিদ হোসেন ওরফে মাসুম। মাসুম ছাড়া সবাই কারাবন্দী।
মামলার তদন্ত সমন্বয়কের দায়িত্বে থাকা সিলেট মহানগর পুলিশের অতিরিক্ত উপকমিশনার (গণমাধ্যম) মো. রহমত উল্লাহ অভিযোগপত্র দাখিলের বিষয়টি প্রথম আলোকে নিশ্চিত করেছেন। আলোচিত এ ঘটনার প্রায় ছয় মাস পর অভিযোগপত্র দাখিল করা হলো।
সিলেটের রায়নগরের বাসিন্দা মতিন মিয়ার ছেলে আবু সাঈদ এ বছরের ১১ মার্চ অপহৃত হয়েছিল। রায়নগরের হাজী শাহমীর সরকারি প্রাথমিক বিদ্যালয়ের চতুর্থ শ্রেণির ছাত্র সাঈদকে অপহরণ করে অপহরণকারীরা ওই দিনই পাঁচ লাখ টাকা মুক্তিপণ দাবি করে। এর তিন দিন পর (১৪ মার্চ) রায়নগরের পাশের কুমারপাড়ার ঝরণারপাড় মহল্লায় পুলিশ কনস্টেবল এবাদুর রহমানের বাসা থেকে শিশুটির বস্তাবন্দী লাশ উদ্ধার করা হয়।
আরও পড়তে ক্লিক করুনসিলেটে অপহরণের পর শিশু হত্যা, এক পুলিশ জড়িত
