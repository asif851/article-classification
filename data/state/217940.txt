
সংবাদ সংগ্রহের সময় হৃদ্‌রোগে আক্রান্ত হয়ে মারা গেছেন একাত্তর টিভির শরীয়তপুর জেলা প্রতিনিধি আনোয়ার হোসেন (৪২)। গতকাল সোমবার সন্ধ্যা সোয়া ছয়টার দিকে এ ঘটনা ঘটে।পরিবার ও সহকর্মীরা জানায়, আনোয়ার হোসেন প্রায় পাঁচ বছর ধরে ৭১ টিভিতে শরীয়তপুর প্রতিনিধি হিসেবে কাজ করছিলেন। তিনি জাজিরা উপজেলা প্রেসক্লাবের প্রতিষ্ঠাতা সভাপতি এবং একটি বাংলা অনলাইন নিউজ পোর্টালের সম্পাদক ছিলেন।নড়িয়া উপজেলায় স্থানীয় দুই পক্ষের মধ্যে সংঘর্ষের সময় সংবাদ সংগ্রহের কাজ করছিলেন আনোয়ার হোসেন। এ সময় তিনি বুকে ব্যথা অনুভব করেন। বেসরকারি টিভি চ্যানেল এটিএন বাংলার সাংবাদিক রোকনুজ্জামানের সঙ্গে সংঘর্ষ পরিস্থিতি নিয়ে ফোনে কথা বলছিলেন আনোয়ার। এ–সংক্রান্ত তথ্য জানাতে জানাতেই আনোয়ার হোসেন অচেতন হয়ে পড়ে যান। নড়িয়া উপজেলা স্বাস্থ্য কমপ্লেক্সে নেওয়ার পর চিকিৎসক তাঁকে মৃত ঘোষণা করেন।
রোকনুজ্জামান বলেন, ‘আনোয়ার আমাকে বলছিল, ভাই, বুকে প্রচণ্ড ব্যথা হচ্ছে। দ্রুত তথ্য নেন। কথা বলতে বলতেই তিনি অচেতন হয়ে পড়েন।’
আনোয়ারের ১১ বছর বয়সী একটি মেয়ে রয়েছে। মারা যাওয়ার দিন তাঁর মেয়ের জন্মদিন ছিল।
নড়িয়া উপজেলা স্বাস্থ্য ও পরিবার পরিকল্পনা কর্মকর্তা মুনীর আহমেদ খান বলেন, সাংবাদিক আনোয়ার হোসেনকে মৃত অবস্থায় হাসপাতালে আনা হয়েছে। হৃদ্‌রোগে তাঁর মৃত্যু হয়েছে।
আজ মঙ্গলবার দুপুরে জাজিরার বিলাশপুর গ্রামে পারিবারিক কবরস্থানে তাঁর মরদেহ দাফন করা হয়।
