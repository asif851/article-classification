

গাইবান্ধা-১ আসনের সাংসদ মনজুরুল ইসলাম (লিটন) হত্যায় জড়িত ব্যক্তিদের খুঁজে বের করতে আইনশৃঙ্খলা রক্ষাকারী বাহিনীকে নির্দেশ দিয়েছেন প্রধানমন্ত্রী শেখ হাসিনা। তিনি বলেন, একজন সংসদ সদস্যকে হত্যা কখনো মেনে নেওয়া যায় না। এর বিচার হবেই।আজ বুধবার সকালে প্রধানমন্ত্রীর বাসভবন গণভবন থেকে রংপুর বিভাগের আট জেলার জনগণের সঙ্গে ভিডিও কনফারেন্সে মতবিনিময়ের সময় এসব কথা বলেন শেখ হাসিনা। খবর ইউএনবি।প্রধানমন্ত্রী শেখ হাসিনা বলেন, ‘যারাই এ ঘটনার (মনজুরুল হত্যাকাণ্ডে) সঙ্গে জড়িত, যেভাবেই হোক তাদের খুঁজে বের করার নির্দেশ দিয়েছি আইনশৃঙ্খলা রক্ষাকারী বাহিনীকে। তাদের বিচার বাংলার মাটিতেই হবে। এদের উপযুক্ত শাস্তি দিতে হবে।’ভিডিও কনফারেন্সে প্রধানমন্ত্রী রংপুর, দিনাজপুর, নীলফামারী, কুড়িগ্রাম, লালমনিরহাট, পঞ্চগড়, ঠাকুরগাঁও ও গাইবান্ধা জেলার জনগণের সঙ্গে মতবিনিময় করেন।
গত শনিবার গাইবান্ধার সুন্দরগঞ্জে নিজ বাড়িতে দুর্বৃত্তের গুলিতে নিহত হন সাংসদ মনজুরুল ইসলাম। আওয়ামী লীগ এ ঘটনায় জামায়াতকে দায়ী করছে।
