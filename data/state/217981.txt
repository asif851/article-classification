
প্রধানমন্ত্রী শেখ হাসিনা বলেছেন, রাষ্ট্রপতি স্বাক্ষর না করা পর্যন্ত সম্প্রতি পদত্যাগপত্র জমা দেওয়া মন্ত্রিসভার সদস্যরা স্বপদে বহাল থাকবেন। রাষ্ট্রপতি তাঁদের পদত্যাগপত্রে স্বাক্ষর করলে পদগুলো শূন্য হবে।আজ বৃহস্পতিবার ঢাকা বিশ্ববিদ্যালয়ে বিজয় একাত্তর হল, শহীদ আবুল খায়ের ভবন, বঙ্গবন্ধু টাওয়ার ও জ্যেষ্ঠ শিক্ষকদের জন্য নির্মিত আবাসিক ভবনের উদ্বোধন করেন প্রধানমন্ত্রী। বিশ্ববিদ্যালয়ের সিনেট হলে আয়োজিত অনুষ্ঠানে প্রধানমন্ত্রী এ কথা বলেন।শেখ হাসিনা বলেন, প্রধানমন্ত্রীর কাছে পদত্যাগপত্র জমা দিয়ে মন্ত্রীরা কেবল তাঁদের পদত্যাগের ইচ্ছা পোষণ করেছেন। কিছু লোক বিষয়টি না বুঝেই বিভ্রান্তি ছড়াচ্ছেন বলে তিনি অভিযোগ করেন।প্রধানমন্ত্রী বলেন, ‘নির্বাচন এগিয়ে এলে স্বভাবতই মন্ত্রিসভার আয়তন কমবে। আমরা চাইলে পুরো মন্ত্রিসভা ভেঙে দিতে পারতাম। কিন্তু আমি তাঁদের (মন্ত্রীদের) পদত্যাগপত্র জমা দিতে বলেছি এবং তাঁরা সেটা করেছেন। এ নিয়ে দেশে সমালোচনা হচ্ছে।’ তিনি বলেন, অনেকে বলছেন পদত্যাগপত্র জমা দেওয়ার সঙ্গে সঙ্গেই মন্ত্রিত্বের পদ শূন্য হবে। কিন্তু তাঁরা এ ব্যাপারে রাষ্ট্রপতির ভূমিকার কথা ভুলে গেছেন। তাঁরও ভূমিকা রাখার বিষয় আছে। তাই রাষ্ট্রপতি পদত্যাগপত্র গ্রহণ না করা পর্যন্ত মন্ত্রীরা স্বপদে বহাল থাকবেন।শেখ হাসিনা আরও বলেন, প্রধানমন্ত্রীর নেতৃত্বে মন্ত্রিসভায় কারা থাকবেন সেই সিদ্ধান্ত নেওয়ার ক্ষমতা এককভাবে প্রধানমন্ত্রীর। যদি প্রধানমন্ত্রী না থাকেন, কোনো মন্ত্রিসভাও থাকবে না। কিন্তু সংবিধান অনুযায়ী যেকোনো সময় মন্ত্রিসভা পুনর্বিন্যাস করার ক্ষমতা প্রধানমন্ত্রীর আছে।
