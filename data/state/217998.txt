
নারায়ণগঞ্জের সাত খুন মামলার আসামি নূর হোসেনকে বাংলাদেশের হাতে তুলে দেওয়ার ব্যাপারে আজ শুক্রবার সিদ্ধান্ত হতে পারে। ভারতের পশ্চিমবঙ্গের উত্তর ২৪ পরগনা জেলার বারাসাতের মুখ্য বিচারিক হাকিমের আদালতে এ ব্যাপারে শুনানি হবে। ভারতের স্বরাষ্ট্র মন্ত্রণালয় নূর হোসেনের বিরুদ্ধে দায়ের করা সব মামলা প্রত্যাহার করে তাঁকে নিজ দেশে ফেরত পাঠানোর নির্দেশ দিয়েছে। বারাসাত আদালতের রাষ্ট্রপক্ষের কৌঁসুলি বিকাশ রঞ্জন দে প্রথম আলোকে বলেন, ভারতীয় ফৌজদারি কার্যবিধির ৩২১ ধারায় রাষ্ট্রপক্ষ আদালতে আবেদন জানিয়েছে। ওই ধারায় বলা হয়েছে, সরকার ইচ্ছা করলে যেকোনো মামলা প্রত্যাহার বা আসামিকে ওই মামলার দায় থেকে অব্যাহতি দিতে পারে। তিনি মনে করেন, এ দিনই নূর হোসেনকে বাংলাদেশে ফেরত পাঠানোর নির্দেশ দেবেন আদালত।এ বিষয়ে ঢাকা থেকে যোগাযোগ করা হলে স্বরাষ্ট্রমন্ত্রী আসাদুজ্জামান খান কামাল প্রথম আলোকে বলেন, নূর হোসেনকে ভারত থেকে আনার ব্যাপারে সব ধরনের আইনগত জটিলতা শেষ হয়েছে। তাঁকে দেশে ফিরিয়ে আনার বিষয়টি এখন সময়ের ব্যাপার মাত্র।নারায়ণগঞ্জের কাউন্সিলর নজরুল ইসলাম, আইনজীবী চন্দন সরকারসহ সাতজনকে ২০১৪ সালের ২৭ এপ্রিল অপহরণ করে হত্যা করা হয়। এ ঘটনায় করা দুটি মামলার প্রধান আসামি কাউন্সিলর নূর হোসেন ঘটনার পরপরই ভারতে পালিয়ে যান। এরপর কলকাতা শহরের অদূরে বাগুইহাটি নামের একটি আবাসনে আশ্রয় নেন। সেখান থেকে পুলিশ তাঁকে গ্রেপ্তার করে। অবৈধভাবে ভারতে অবস্থানের অভিযোগে তাঁর বিরুদ্ধে মামলা হয়। উত্তর ২৪ পরগনা জেলার বারাসাত মুখ্য বিচারিক হাকিমের আদালতে সেই মামলা চলছে। বারাসাত পুলিশ জানায়, গত ১৮ আগস্ট এ মামলায় নূর হোসেনসহ তাঁর সঙ্গে গ্রেপ্তার হওয়া আরও দুজনের বিরুদ্ধে অভিযোগপত্র দিয়েছে পুলিশ। আদালত অভিযোগ গঠন করে বিচার শুরু করে। এরপর বাংলাদেশ সরকার নূর হোসেনকে বাংলাদেশে ফেরত পাঠাতে অনুরোধ করে। সূত্র জানায়, বাংলাদেশ সরকারের অনুরোধে নূর হোসেনকে বাংলাদেশে ফেরত পাঠানোর সিদ্ধান্ত নেয় ভারতের কেন্দ্রীয় স্বরাষ্ট্র মন্ত্রণালয়। মন্ত্রণালয় ইতিমধ্যে নূর হোসেনকে মামলা থেকে অব্যাহতি দিয়ে আইন মোতাবেক ফেরত পাঠানোর নির্দেশ দেয়। পাশাপাশি পশ্চিমবঙ্গের স্বরাষ্ট্র মন্ত্রণালয়ও নূর হোসেনকে অবিলম্বে মামলার দায় থেকে অব্যাহতি দিয়ে তাঁকে বাংলাদেশে ফেরত পাঠানোর নির্দেশ দেয়। এসব নির্দেশ আসার পর বারাসাতের সরকারি কৌঁসুলি এই মামলা থেকে নূর হোসেনকে অব্যাহতি দিয়ে বাংলাদেশে ফেরত পাঠানোর জন্য আদালতে আবেদন জানান। গত ২১ সেপ্টেম্বর এই মামলার শুনানি হওয়ার কথা থাকলেও মুখ্য বিচারকের অনুপস্থিতিতে সেই মামলার শুনানির জন্য আজ দিন ধার্য আছে। রাষ্ট্রপক্ষের কৌঁসুলি বিকাশ রঞ্জন দে জানান, রাজ্য প্রশাসনিক পর্যায় থেকেও নূর হোসেনকে বাংলাদেশে ফেরত পাঠানোর যথাযথ ব্যবস্থা গ্রহণ করেছে। আদালত যেদিন নির্দেশ দেবেন, সেদিনই নূর হোসেনকে বাংলাদেশে ফেরত পাঠানোর ব্যবস্থা নেওয়া হবে। তিনি বলেন, নূর হোসেন এর আগে আদালতে এক আবেদনে বলেছেন, বিচারকাজ শেষ না হওয়া পর্যন্ত তাঁকে যেন বাংলাদেশে পাঠানো না হয়।
