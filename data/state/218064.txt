
যশোরের অভয়নগর উপজেলার কাপাশহাটী গ্রামে গতকাল বুধবার সকালে আলমগীর হোসেন (৪৮) নামের অবসরপ্রাপ্ত এক সেনা কর্মকর্তাকে (সার্জেন্ট) ইটের আঘাতে জখম করেছে প্রতারক চক্র। এ ঘটনায় প্রতারক চক্রের দুই সদস্যকে আটক করেছে অভয়নগর থানার পুলিশ।আহত সাবেক সেনা কর্মকর্তা উপজেলা স্বাস্থ্য কমপ্লেক্সে চিকিৎসাধীন।আলমগীর হোসেন জানান, এক মাস আগে ঝিনাইদহের মহেশপুর উপজেলার ফুলতলা গ্রামের সানোয়ার হোসেন (৩০) ও তাঁর স্ত্রী নাজমা বেগম (২৮) ঢাকায় একটি ফ্ল্যাট দেওয়ার কথা বলে তাঁর (সেনা কর্মকর্তা) কাছ থেকে ১২ লাখ টাকা নেন। পরে ফ্ল্যাট রেজিস্ট্রি করে দেওয়ার কথা বললে তাঁরা নানা কৌশলে বিষয়টি এড়িয়ে যেতে থাকেন। গতকাল বুধবার সকালে পাশের লক্ষ্মীপুর গ্রামের সম্পাদুল ইসলামের বাড়িতে আসেন সানোয়ার হোসেন ও নাজমা বেগম। খবর পেয়ে তিনি তাঁদের সঙ্গে দেখা করেন এবং তাঁর কাছ থেকে নেওয়া ১২ লাখ টাকা ফেরত চান। এ নিয়ে তাঁদের মধ্যে বাগ্বিতণ্ডা শুরু হয়। একপর্যায়ে প্রতারক চক্রের সহযোগীরা সেনাসদস্যের ওপর হামলা চালান। তাঁদের ইটের আঘাতে আলমগীর হোসেন গুরুতর জখম হন। স্থানীয় লোকজন দ্রুত তাঁকে উদ্ধার করে উপজেলা স্বাস্থ্য কমপ্লেক্সে ভর্তি করেন। খবর পেয়ে পুলিশ ঘটনাস্থল থেকে প্রতারক চক্রের সদস্য সানোয়ার হোসেন ও নাজমা বেগমকে আটক করেছে। এ সময় তাঁদের অন্য সহযোগীরা পালিয়ে যান।আলমগীর হোসেন বলেন, ‘সানোয়ার ও তাঁর স্ত্রী নাজমা বেগম এবং সম্পাদুল ইসলাম ও তাঁর স্ত্রী লাকী বেগম দীর্ঘদিন ধরে ফ্ল্যাট বিক্রির কথা বলে মানুষের সঙ্গে প্রতারণা করে আসছেন। আমিও তাঁদের প্রতারণার শিকার হয়েছি। টাকা ফেরত চাওয়ায় তাঁরা আমাকে পেছন দিক দিয়ে আঘাত করে গুরুতর জখম করেছে। আমি এ ব্যাপারে মামলা করব।’অভয়নগর থানার ভারপ্রাপ্ত কর্মকর্তা (ওসি) শেখ নাসির উদ্দীন বলেন, ‘টাকা লেনদেন নিয়ে ইটের আঘাতে তিনি আহত হয়েছেন। আমরা দুজনকে আটক করেছি। এ ব্যাপারে মামলার প্রস্তুতি চলছে।’
