
আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত বলেছেন, ‘খুন, গুম গণতান্ত্রিক শাসনব্যবস্থার জন্য শুভকর নয়। এ বিষয়ে সরকারকে কঠোর হতে হবে। প্রশাসনকে নমনীয় হওয়া যাবে না। এদের বিরুদ্ধে জিরো টলারেন্স দেখাতে হবে। সন্ত্রাসী যত বড়ই হোক, তাকে ধরতে হবে।’আজ শুক্রবার দুপুরে রাজধানীর ইনস্টিটিউশন অব ডিপ্লোমা ইঞ্জিনিয়ার্স মিলনায়তনে বঙ্গবন্ধু একাডেমি আয়োজিত এক আলোচনা সভায় সুরঞ্জিত সেনগুপ্ত এ মন্তব্য করেন।সম্প্রতি খুন-গুমের পেছনে বিরোধী জোটের অংশগ্রহণ ও উসকানি থাকতে পারে দাবি করে সুরঞ্জিত বলেন, ‘এর (খুন-গুম) মধ্যে অবশ্যই বিরোধীদের অংশগ্রহণ ও উসকানি থাকতে পারে। এ জন্য প্রশাসনকে দৃঢ়ভাবে তাদের দমন করতে হবে। সব মহলকে নিরপেক্ষ অবস্থানে দাঁড়িয়ে ব্যবস্থা নিতে হবে। সরকারের কাছে মানুষের যে প্রত্যাশা, সেটা দেওয়ার জন্য সুশাসনের প্রশ্নে আপসহীন ও অপরাধীর প্রশ্নে জিরো টলারেন্স দেখাতে হবে।’সোহরাওয়ার্দী উদ্যানে মে দিবসের সমাবেশে খালেদা জিয়ার বক্তব্যের কঠোর সমালোচনা করেন সুরঞ্জিত। তিনি বলেন, ‘তিনি (খালেদা জিয়া) নিজে আন্দোলনে নেমে সরকার পতনের ঘোষণা দিয়েছেন। খালেদা জিয়া, আপনি কী নিজে আগে আন্দোলনে নামেন নাই? ৫ জানুয়ারি নির্বাচন ঠেকাতে আপনি তো আন্দোলনে নেমেছিলেন। কিন্তু সফল হন নাই। নিষ্ফলতা ছাড়া আপনার ভাগ্যে কিছু জোটে নাই। একটি নির্বাচিত সরকার ফেলে নতুন সরকার আনবেন, এ দুরাশা অতীতেও পূরণ হয় নাই। এখনো হবে না।’
জিয়াউর রহমান খুন-গুমের রাজনীতির জনক উল্লেখ করে আইন, বিচার ও সংসদবিষয়ক মন্ত্রণালয়-সংক্রান্ত সংসদীয় স্থায়ী কমিটির সভাপতি সুরঞ্জিত সেনগুপ্ত বলেন, ‘খালেদা জিয়া খুন, গুম ও অপহরণের রাজনীতির কথা বলেছেন। আপনাকে মনে রাখতে হবে, এ রাজনীতির শুরু করেছেন জিয়াউর রহমান। এই রাজনীতির বিষবৃক্ষ আপনার দল বপন করেছে। সেই বিষফল দিয়ে সমাজকে দূষিত করেছেন আপনি। তাই আপনাদের মুখে এ কথা শোভা পায় না।’ 
সংগঠনের সহসভাপতি চিত্তরঞ্জন দাসের সভাপতিত্বে আলোচনা সভায় আরও বক্তব্য দেন আওয়ামী লীগের সাবেক যুগ্ম সাধারণ সম্পাদক মোজাফফর হোসেন, স্বতন্ত্র সাংসদ হাজি মোহাম্মদ সেলিম, ঢাকা মহানগর আওয়ামী লীগের সহ-সভাপতি ফয়েজ উদ্দিন মিয়া প্রমুখ।
