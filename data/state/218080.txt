
সামান্য বৃষ্টিতেই ময়মনসিংহের গৌরীপুর উপজেলার শাহগঞ্জ সরকারি প্রাথমিক বিদ্যালয়ের মাঠটি জলাবদ্ধ হয়ে পড়ে। ফলে দীর্ঘদিন ধরে ভোগান্তির শিকার হন বিদ্যালয়ের শিক্ষক-শিক্ষার্থীরা।বিদ্যালয় সূত্রে জানা গেছে, উপজেলার অচিন্তপুর ইউনিয়নে ১৯৬২ সালে বিদ্যালয়টি প্রতিষ্ঠিত হয়। ২০০৫-০৬ অর্থবছরে স্থানীয় সরকার প্রকৌশল অধিদপ্তরের (এলজিইডি) তত্ত্বাবধানে বিদ্যালয়ের পুরাতন ভবনের স্থানে নতুন করে ভবন নির্মাণ করা হয়। নতুন ভবন নির্মাণের সময় জলাবদ্ধতার বিষয়টি গুরুত্ব দেওয়া হয়নি বলে বিদ্যালয়ের শিক্ষক ও স্থানীয় বাসিন্দারা জানিয়েছেন।৫ অক্টোবর সরজমিনে দেখা গেছে, বিদ্যালয়ের পাশের শাহগঞ্জ বাজারের প্রধান সড়ক থেকে বিদ্যালয়টি অনেক নিচু স্থানে অবস্থিত। সেখানে পানিনিষ্কাশনের কোনো ব্যবস্থা নেই। বিদ্যালয় মাঠে জমে থাকা পানি দিয়ে দুর্গন্ধ ছড়াচ্ছে। বিকল্প পথ না থাকায় শিক্ষার্থীরা দুর্গন্ধযুক্ত পানি মাড়িয়ে বিদ্যালয় ভবনে আসা-যাওয়া করছে।বিদ্যালয়ের প্রধান শিক্ষক মো. হাবিব উল্লাহ বলেন, ‘বর্ষার শুরু থেকেই বিভিন্ন পর্যায়ের জনপ্রতিনিধিদের কাছে জলাবদ্ধতা নিরসনে ব্যবস্থা নিতে অনুরোধ করেছি। কিন্তু কোনো সাড়া পাইনি।’অচিন্তপুর ইউনিয়ন পরিষদের (ইউপি) চেয়ারম্যান আহাম্মদ উল্লাহ বলেন, গত বছর ইউনিয়ন পরিষদ থেকে কিছু মাটি ফেলা হলেও জলাবদ্ধতা নিরসন করা সম্ভব হয়নি।জানতে চাইলে এলজিইডির গৌরীপুর উপজেলা প্রকৌশলী মো. শাজাহান বলেন, ‘জলাবদ্ধতার বিষয়টি আপনার (এই প্রতিবেদক) কাছ থেকেই প্রথম শুনেছি। বিষয়টি গুরুত্ব দিয়ে দেখা হবে।’
