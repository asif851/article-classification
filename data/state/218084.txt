
ব্লগার ও গণজাগরণ মঞ্চের কর্মী নীলাদ্রি চট্টোপাধ্যায় হত্যাকাণ্ডে জড়িত ব্যক্তিদের গ্রেপ্তারে সরকারকে সাত দিনের সময় বেধেঁ দিয়েছে গণজাগরণ মঞ্চ। এ ছাড়া আগামী শুক্রবার দেশব্যাপী শোক দিবস পালনেরও আহ্বান জানায় মঞ্চ।
আজ শনিবার সন্ধ্যায় শাহবাগ জাতীয় জাদুঘরের সামনে সংবাদ সম্মেলনে গণজাগরণ মঞ্চের মুখপাত্র ইমরান এইচ সরকার এ ঘোষণা দেন।অন্যান্য কর্মসূচির অংশ হিসেবে কাল রোববার বিকেল চারটায় শাহবাগে নীলাদ্রি চট্টোপাধ্যায়ের প্রতিকৃতিতে ফুল দিয়ে শ্রদ্ধা জানানো হবে। মঙ্গলবার বিকেল চারটা থেকে গণমিছিল হবে। শুক্রবার বিকেল তিনটা থেকে কেন্দ্রীয় শহীদ মিনারে শোক সমাবেশ হবে। এর মধ্যে দোষীদের গ্রেপ্তার করতে না পারলে বৃহত্তর কর্মসূচির ঘোষণা আসবে বলে জানিয়েছেন ইমরান।ইমরান দলমত-নির্বিশেষে প্রগতিশীল ও মুক্তমনা সবাইকে এ সব কর্মসূচিতে যোগ দেওয়ার আহ্বান জানান। এর আগে ঢাকা বিশ্ববিদ্যালয়ের ছাত্র-শিক্ষক কেন্দ্রে (টিএসসি) বিভিন্ন সামাজিক, সাংস্কৃতিক ও রাজনৈতিক সংগঠনের প্রতিনিধিদের সঙ্গে গণজাগরণ মঞ্চের একটি মত বিনিময় সভা অনুষ্ঠিত হয়।
আরও পড়ুন 
ব্লগার নীলাদ্রি হত্যার ঘটনায় মামলা
এবার ঘরে ঢুকে ব্লগার হত্যা
নীলাদ্রির শরীরে ১৪টি কোপের চিহ্ন
