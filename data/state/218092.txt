
হাওর অঞ্চলে ফসল হারানো কৃষকের সুব্যবস্থা করার আশ্বাস দিয়েছেন রাষ্ট্রপতি মো. আবদুল হামিদ। তিনি বলেছেন, ‘আমার জীবনে হাওরের এত ক্ষয়ক্ষতি দেখিনি। আমি কৃষকের সন্তান, আমার বাপ একজন কৃষক ছিলেন। তাই একজন কৃষকের সন্তান হিসেবে এই ক্ষতিগ্রস্ত কৃষকের জন্য যা যা করার আমি সে ব্যবস্থা করব। প্রধানমন্ত্রীর নিকট হাওরের চিত্র তুলে ধরব এবং ক্ষতিগ্রস্ত কৃষকের সুব্যবস্থা গ্রহণের জন্য অনুরোধ করব।’গতকাল রোববার নিজ এলাকা কিশোরগঞ্জের মিঠামইনের হাওর এলাকা পরিদর্শন শেষে সন্ধ্যায় জেলা পরিষদের ডাকবাংলোর মিলনায়তনে এক মতবিনিময় সভায় রাষ্ট্রপতি এসব কথা বলেন।পাহাড়ি ঢল ও ভারী বৃষ্টিতে সৃষ্ট বন্যায় কিশোরগঞ্জের হাওরাঞ্চল ও সুনামগঞ্জ জেলার ক্ষতিগ্রস্ত এলাকা পরিদর্শনে রাষ্ট্রপতি মো. আবদুল হামিদ তিন দিনের সফরে গতকাল দুপুরে মিঠামইন পৌঁছান।মতবিনিময় সভায় সংশ্লিষ্ট ব্যক্তিদের প্রতি হাওরের সব নদী খনন, প্রয়োজনীয় বাঁধ সংস্কার ও নির্মাণের তাগিদ দেন মো. আবদুল হামিদ। তিনি বলেন, ঢাকায় গিয়ে সংশ্লিষ্ট কর্তৃপক্ষকে নিয়ে জরুরি সভা করবেন এবং পরবর্তী পদক্ষেপ গ্রহণ করবেন।আজ সোমবার সুনামগঞ্জের হাওর এলাকা পরিদর্শন করবেন রাষ্ট্রপতি। সেখানে স্থানীয় গণ্যমান্য ব্যক্তি, শিক্ষাবিদ, মুক্তিযোদ্ধা, সংসদের প্রতিনিধি ও সরকারি কর্মকর্তাদের সঙ্গে মতবিনিময় করার কথা রয়েছে তাঁর। আগামীকাল ঢাকায় ফিরে যাবেন তিনি।
