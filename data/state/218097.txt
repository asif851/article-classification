
দুই তরুণ-তরুণীর প্রেম। কিন্তু পুত্রবধূ হিসেবে তরুণীকে মেনে নিতে তরুণের মা-বাবার আপত্তি। প্রেমিককে স্বামী হিসেবে পেতে মরিয়া তরুণী দমার পাত্রী নন। তরুণের বাড়ির সামনে শুরু করেন অনশন। এ সময় শিকার হন ওই পরিবারের সদস্যদের নির্যাতনের। তারপর বিষয়টি থানা-পুলিশ পর্যন্ত গড়ায়। পুলিশ ওই তরুণের মা-বাবাকে ধরে নিয়ে যায়। পরে অবশ্য নরম হয় তরুণের পরিবার। পড়ানো হয় বিয়ে।
একেবারে সিনেমা কায়দায় এই বিয়ের ঘটনা ঘটেছে লালমনিরহাটের আদিতমারী উপজেলার ভেলাবাড়ি ইউনিয়নের বেলতলী গ্রামে। গতকাল সোমবার রাত ১০টার দিকে রাশেদুল ইসলাম (২৫) ও সাহিদা আক্তারের (২২) বিয়ে সম্পন্ন হয় আদিতমারী রেলস্টেশনসংলগ্ন দুলালের চায়ের দোকানে। বিয়ের দেনমোহর চার লাখ টাকা।
গ্রামবাসী জানান, বেলতলী গ্রামের কলেজছাত্রী সাহিদা আক্তার ওরফে দিপার সঙ্গে দীর্ঘদিন ধরে একই গ্রামের রাশেদুল ইসলামের প্রেমের সম্পর্ক। বিয়ের দাবিতে গত রোববার সন্ধ্যায় রাশেদুলের বাড়ির সামনে অনশন শুরু করের সাহিদা। তবে ওই বাড়ির সদস্যরা তাঁকে ছেলের বউ হিসেবে মেনে নিতে রাজি হননি। মারধর করে তাঁকে সেখান থেকে সরিয়ে দেন। খবর পেয়ে পুলিশ আহত অবস্থায় সাহিদাকে উদ্ধার করে রোববার রাতে উপজেলা স্বাস্থ্য কমপ্লেক্সে ভর্তি করায়। আদিতমারী থানায় রাশেদুলের বাবা আনোয়ারুল হক ও মা বিজলি বেগমকে নিয়ে যাওয়া হয়।
আদিতমারী থানার পুলিশ জানায়, গতকাল রাতে উভয় পরিবারের সদস্যরা রাশেদুল ও সাহিদার বিয়ে পড়ানোর সম্মতি দেন। পুলিশ রাশেদুলের মা-বাবাকে থানা থেকে ছেড়ে দেয়।
গতকাল রাতে এই জুটির বিয়ে পড়ান ভেলাবাড়ি ইউনিয়নের নিকাহ রেজিস্ট্রার এনতাজুল হক। বিয়েতে উভয় পরিবারের আত্মীয়স্বজন, ভেলাবাড়ি ইউনিয়ন পরিষদের (ইউপি) চেয়ারম্যান মোহাম্মদ আলী, আদিতমারী থানার উপপরিদর্শক (এসআই) জাফর ইকবাল ও এসআই মিন্টু চন্দ্র রায় উপস্থিত ছিলেন।
জানতে চাইলে ভেলাবাড়ি ইউপি চেয়ারম্যান মোহাম্মদ আলী প্রথম আলোকে বলেন, উভয় পরিবারের সম্মতিতে পরিস্থিতি স্বাভাবিক করতে রাশেদুল ও সাহিদার বিয়ে দেওয়া হয়। তিনি জানালেন, সাহিদা তাঁর স্বামীর বাড়িতে অবস্থান করছেন, সেখানেই তাঁর চিকিত্সা চলছে।
আদিতমারী থানার ভারপ্রাপ্ত কর্মকর্তা (ওসি) আসলাম ইকবাল ঘটনার সত্যতা নিশ্চিত করেছেন।
