
বাবার মৃত্যুর সংবাদ শুনে ওমান থেকে দেশে ফিরে অজ্ঞান পার্টির খপ্পর পড়ে সর্বস্ব খুইয়েছেন রুহুল আমিন (৩২)। পরে অসুস্থ অবস্থায় তাঁকে ঢাকা মেডিকেল কলেজ হাসপাতালে ভর্তি করা হয়। এ ছাড়া আলাদা ঘটনায় আরও তিনজন অচেতন হয়েছেন।
হাসপাতাল ও পুলিশ সূত্রে জানা গেছে, রাজধানীর রমনা, ফার্মগেট ও মগবাজার এলাকায় ঘটনাগুলো ঘটেছে।
রমনা থানার উপপরিদর্শক মো. আবু সায়েম বলেন, ‘রোববার সন্ধ্যায় এক রিকশাচালক ওমানপ্রবাসী রুহুল আমিন নামের এক ব্যক্তিকে অচেতন অবস্থায় মগবাজার এলাকা থেকে উদ্ধার করে আমাদের কাছে নিয়ে আসেন। পরে সন্ধ্যা সাড়ে সাতটার দিকে তাঁকে ঢাকা মেডিকেল কলেজ হাসপাতালে ভর্তি করা হয়। তাঁর গ্রামের বাড়ি শরীয়তপুর জেলার ডামুড্যা উপজেলার মনুয়া গ্রামে।’
অসুস্থ রুহুল আমিন বলেন, ‘তিনি ছয় বছর যাবৎ ওমানে থাকেন। শনিবার বাবা আয়ুব আলী তরফদার মারা যাওয়ার সংবাদ পেয়ে দেশে চলে আসেন। আমার কাছে নগদ ৩২ হাজার টাকা ছাড়াও কিছু মালামাল ও পাসপোর্ট ছিল। এখন আমার কিছুই নাই।’
ফার্মগেট এলাকা থেকে তোফাজ্জল হোসেন (৩৫) নামের ব্যক্তিকে আরিফ নামের এক পথচারী অচেতন অবস্থায় উদ্ধার করে বিকেলে হাসপাতালে ভর্তি করান। তাঁর বাড়ি মিরপুরের পল্লবী থানা এলাকায়।
শেরেবাংলা নগর থানার আগারগাঁও এলাকার যাত্রীছাউনি থেকে সিএনজিচালিত অটোরিকশাচালক ছালামকে (৩৫) অচেতন অবস্থায় উদ্ধার করে বিকেলে হাসপাতালে নিয়ে আসেন এক ব্যক্তি।
সকালে কলাবাগান থানার উপপরিদর্শক ফেরদৌস তাঁর থানা এলাকা থেকে অচেতন অবস্থায় এক ব্যক্তিকে উদ্ধার করে হাসপাতালে ভর্তি করান। তাঁর পরিচয় পাওয়া যায়নি। বয়স আনুমানিক ৩০ বছর।
এঁরা সবাই ঢাকা মেডিকেল হাসপাতালের মেডিসিন বিভাগে ভর্তি রয়েছেন।
