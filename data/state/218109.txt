
গাজীপুরের সাবেক সাংসদ ও আওয়ামী লীগের নেতা আহসান উল্লাহ মাস্টার হত্যা মামলায় মৃত্যুদণ্ডাদেশ পাওয়া পলাতক আসামি আক্তার হোসেন ওরফে বুলুকে (৪০) গ্রেপ্তার করা হয়েছে। গতকাল মঙ্গলবার রাতে নোয়াখালীর সোনাইমুড়ী উপজেলার সোনাপুর এলাকা থেকে আক্তারকে গ্রেপ্তার করে গাজীপুরের টঙ্গী থানার পুলিশ। এতে সহায়তা করে সোনাইমুড়ী থানার পুলিশ। আক্তারকে রাতেই টঙ্গী থানায় নিয়ে যাওয়া হয়েছে।আজ বুধবার সকালে সোনাইমুড়ী থানার ভারপ্রাপ্ত কর্মকর্তার (ওসি) দায়িত্বে থাকা পরিদর্শক (তদন্ত) মো. শওকত হোসেন প্রথম আলোকে বলেন, সোনাপুর এলাকায় শ্বশুরবাড়িতে স্ত্রী-সন্তানসহ আত্মগোপন করে ছিলেন আক্তার। গোপন সংবাদের ভিত্তিতে গতকাল রাত ১০টার দিকে সোনাইমুড়ী থানার পুলিশের সহায়তায় টঙ্গী থানার পুলিশ শ্বশুর বাড়ি থেকে তাঁকে গ্রেপ্তার করে। ২০০৪ সালের ৭ মে টঙ্গীর একটি জনসভায় সন্ত্রাসীরা প্রকাশ্যে গুলি করে আহসান উল্লাহ মাস্টারকে হত্যা করে। পরে ওই ঘটনায় দ্রুত বিচার আইনে মামলা হয়। ২০০৫ সালের ১৬ এপ্রিল মামলার রায় দেওয়া হয়। রায়ে আক্তারসহ ২২ আসামিকে মৃত্যুদণ্ড ও ছয়জনকে যাবজ্জীবন কারাদণ্ডাদেশ দেন আদালত।
