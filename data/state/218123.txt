
মসজিদের ফ্যান চালিয়ে ঘুমানোকে কেন্দ্র করে সিলেটের বিয়ানীবাজার উপজেলার কুড়ারবাজার ইউনিয়নের গোবিন্দ্র শ্রী গ্রামে দুই পক্ষের সংঘর্ষে একজন নিহত হয়েছেন। আহত হয়েছেন কমপক্ষে ১৪ জন। গতকাল শুক্রবার বিকেল তিনটার দিকে এ ঘটনা ঘটে। নিহত ব্যক্তির নাম পারভেজ আহমদ (৩০)।
এলাকাবাসী সূত্রে জানা যায়, গ্রামের দুলব ওলি গোষ্ঠীর কামাল উদ্দিন, সিরাজ উদ্দিনসহ বেশ কয়েকজন জুমার নামাজ শেষে মসজিদের ভেতরে ফ্যান চালিয়ে ঘুমিয়ে পড়েন। এর বিরোধিতা করেন একই গ্রামের নারিৎসর হোসেন গোষ্ঠীর জাকির হোসেন, আজমল আলী। প্রথমে উভয় পক্ষের মধ্যে বাগিবতণ্ডা ও হাতাহাতি হয়। পরে মসজিদ প্রাঙ্গণে উভয় পক্ষ দেশীয় অস্ত্র নিয়ে সংঘর্ষে জড়িয়ে পড়ে। সংঘর্ষে কমপক্ষে গ্রামের ১৫ জন আহত হন। গুরুতর আহত কামাল উদ্দিন, সিরাজ উদ্দিন, শরিফুল ইসলাম ও পারভেজ আহমদকে বিয়ানীবাজার উপজেলা স্বাস্থ্য কমপ্লেক্সে নেওয়া হয়। অবস্থার অবনতি হলে তাঁদের সিলেট ওসমানী মেডিকেল কলেজ হাসপাতালে পাঠানো হয়। সেখানে পারভেজের মৃত্যু হয়।
বিয়ানীবাজার থানার ভারপ্রাপ্ত কর্মকর্তা (ওসি) এ কে এম ফজলুল হক সংষর্ঘে একজন নিহত হওয়ার সত্যতা নিশ্চিত করে বলেন, ‘পরিস্থিতি বর্তমানে স্বাভাবিক রয়েছে। এখন পর্যন্ত এ ঘটনায় থানায় কোনো পক্ষ অভিযোগ করেনি।’
