
মালয়েশিয়ায় অবৈধ বিদেশি শ্রমিকদের বিরুদ্ধে সাঁড়াশি অভিযানের প্রথম দিন ১ হাজার ৩৫ জনকে আটক করা হয়েছে। এর মধ্যে ৫১৫ জনই বাংলাদেশি শ্রমিক। গতকাল শনিবার মালয়েশিয়ার নিউ স্ট্রেইটস টাইমস অনলাইনের প্রতিবেদনে এই তথ্য জানানো হয়।
সাময়িক বৈধতার জন্য মালয়েশিয়া সরকার ঘোষিত এনফোর্সমেন্ট কার্ডের (ই-কার্ড) জন্য আবেদন করার সময়সীমা শেষ হওয়ার পরিপ্রেক্ষিতে বড় ধরনের অভিযানে নামে দেশটির অভিবাসন কর্তৃপক্ষ।
ই-কার্ডের আবেদনের সময়সীমা শেষ হয় গত শুক্রবার মধ্যরাতে। এর পরপরই অভিবাসন কর্তৃপক্ষ অভিযান শুরু করে। অভিযানের প্রথম দিন হাজারো অবৈধ বিদেশি শ্রমিকের পাশাপাশি ১৬ জন স্থানীয় নিয়োগকারী আটক হন।
মালয়েশিয়ার অভিবাসন কর্তৃপক্ষের মহাপরিচালক মুস্তাফার আলী বলেন, দেশজুড়ে ১৫৫টি স্থানে অভিযান চালানো হয়। ৩ হাজার ৩৯৩ জন সন্দেহভাজন বিদেশির কাগজপত্র পরীক্ষা করা হয়। পরীক্ষা শেষে ১ হাজার ৩৫ জন অবৈধ বিদেশি শ্রমিককে আটক করা হয়।
মুস্তাফার আলী জানান, আটক হওয়া অবৈধ বিদেশি শ্রমিকের মধ্যে বাংলাদেশিরাই সংখ্যাগরিষ্ঠ। এই সংখ্যা ৫১৫। ইন্দোনেশিয়ার আছেন ১৩৫ জন। বাকিরা অন্যান্য দেশের নাগরিক।
মালয়েশিয়ার অভিবাসন কর্তৃপক্ষের মহাপরিচালক বলেন, ই-কার্ডের জন্য আবেদন করার সময়সীমা না বাড়ানোর সিদ্ধান্তের বিষয়ে তাঁর বিভাগ অনড় অবস্থান নিয়েছে।
মুস্তাফার বলেন, আবেদনের জন্য পর্যাপ্ত সময় দেওয়া হয়েছে। ফলে সময়সীমা নতুন করে বাড়ানোর কোনো কারণ নেই। এই বিষয়ে চাকরিদাতা ও অবৈধ শ্রমিকদের কোনো ছাড় দেওয়া হবে না। এখন থেকে প্রতিদিনই অভিযান চালানো হবে।
চলতি বছরের ১৫ ফেব্রুয়ারি ই-কার্ডের জন্য আবেদন শুরু হয়েছিল। আবেদনের সময়সীমা শেষ হয় শুক্রবার মধ্যরাতে।
মালয়েশিয়ার অভিবাসন মন্ত্রণালয়ের তথ্যানুযায়ী, দেশটিতে প্রায় ছয় লাখ অবৈধ বিদেশি শ্রমিক অবস্থান করছেন। এ পর্যন্ত আবেদন করেছেন ১ লাখ ৬১ হাজার ৫৬ জন, অর্থাৎ মাত্র ২৩ শতাংশ।
