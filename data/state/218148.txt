
 
ঘূর্ণিঝড়কবলিত লোকজনের মধ্যে অবিলম্বে ত্রাণসামগ্রী পৌঁছানোর জন্য সরকারের প্রতি আহ্বান জানিয়েছেন বিএনপির চেয়ারপারসন খালেদা জিয়া। গতকাল মঙ্গলবার এক বিবৃতিতে তিনি এই আহ্বান জানান।
বিবৃতিতে খালেদা জিয়া বলেন, ‘উপকূলীয় এলাকায় প্রাণহানি ও হাজার হাজার ঘরবাড়ি বিধ্বস্ত হয়ে মানুষ আশ্রয়হীন হয়ে পড়ায় গভীরভাবে ব্যথিত হয়েছি। অধিকাংশ ক্ষেত্রে যোগাযোগব্যবস্থা ছাড়াও বিদ্যুৎ–ব্যবস্থাও বিপর্যস্ত ও নাজুক হয়ে পড়েছে। এই পরিস্থিতিতে ঘূর্ণিঝড়কবলিত জনগণ বিশুদ্ধ পানি, খাবার, ওষুধ ও আশ্রয়ের সংকটে পড়ে মানবেতর জীবন যাপন করছেন জেনে দেশবাসীর মতো আমিও উদ্বিগ্ন। এখন পর্যন্ত সরকার উল্লেখযোগ্য ত্রাণতৎপরতা চালাতে ব্যর্থ হয়েছে, এটা খুবই দুঃখজনক।’
বিবৃতিতে অতি দ্রুত দুর্গত মানুষকে উদ্ধার এবং তাদের মধ্যে বিশুদ্ধ পানি, ওষুধ ও ত্রাণসামগ্রী পৌঁছানোর ব্যাপারে দ্রুত পদক্ষেপ নেওয়ার জন্য সরকারের প্রতি জোর দাবি জানান খালেদা জিয়া। বিএনপির পক্ষ থেকে ইতিমধ্যেই দুর্গত অঞ্চলে ত্রাণ তৎপরতা শুরু হয়েছে বলে উল্লেখ করেন তিনি। উপদ্রুত এলাকার জনগণের পাশে আরও বেশি করে দাঁড়ানোর জন্য বিএনপি এবং এর অঙ্গ ও সহযোগী সংগঠনের সব পর্যায়ের নেতা-কর্মীসহ সমাজের বিত্তবানদের প্রতি আহ্বান জানান খালেদা জিয়া।
 
