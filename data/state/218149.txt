
চট্টগ্রামের বোয়ালখালী উপজেলায় বাহার সিগন্যাল এলাকায় তেলবাহী ওয়াগন ট্রেনের ইঞ্জিনে আগুন লাগার ঘটনা ঘটেছে। এলাকাবাসীর সতর্কতায় চালক দ্রুত ইঞ্জিন আলাদা করে ফেলায় বড় ধরনের দুর্ঘটনা থেকে রক্ষা পাওয়া গেছে বলে জানিয়েছেন সংশ্লিষ্ট ব্যক্তিরা।আজ বুধবার বেলা পৌনে একটার দিকে এ ঘটনা ঘটে। ওই রেলপথে সাময়িকভাবে ট্রেন চলাচল বন্ধ রাখা হয়েছে। অতি পুরোনো ইঞ্জিন হওয়ার কারণে এ নিয়ে এক বছরে তিনবার একই উপজেলায় ট্রেনের ইঞ্জিনে আগুন লাগার ঘটনা ঘটেছে। ট্রেনটি ফার্নেস অয়েল নিয়ে চট্টগ্রাম থেকে দোহাজারিতে অবস্থিত বিদ্যুৎ উৎপাদন কেন্দ্রে সরবরাহের জন্য যাচ্ছিল।
ফায়ার সার্ভিস ও সিভিল ডিফেন্সের উপসহকারী (কাপ্তাই ও চট্টগ্রাম জোন ৩) পূর্ণ চন্দ্র মুৎসুদ্দি জানান, খবর পেয়ে ফায়ার সার্ভিসের দল ঘটনাস্থলে এসে ৩০ মিনিটের চেষ্টায় ইঞ্জিনের আগুন নেভায়। তিনি বলেন, এ নিয়ে এক বছরে এখানে তিনবার ইঞ্জিনে আগুন লাগার ঘটনা ঘটেছে। অতি পুরোনো ইঞ্জিন হওয়ায় বারবার আগুন লাগছে। এটা খুবই বিপজ্জনক হয়ে উঠেছে। তেলবাহী হওয়ার কারণে এসব ট্রেনে আগুন লাগলে তা ভয়াবহ আকার ধারণ করার ঝুঁকি থেকে যায়। জানমালের ব্যাপক ক্ষতি হওয়ার আশঙ্কা থাকে।
পূর্ণ চন্দ্র মুৎসুদ্দি আরও বলেন, ‘বিষয়টি জানিয়ে রেল কর্তৃপক্ষকে চিঠি দেব। পুরোনো ইঞ্জিনগুলো পাল্টানো জরুরি হয়ে পড়েছে।’
স্থানীয় লোকজন জানান, ইঞ্জিনের নিচ দিয়ে ধোঁয়া বের হতে দেখে লোকজন চিৎকার করে চালকের দৃষ্টি আকর্ষণ করেন। চালক বিষয়টি বুঝতে পেরে ট্রেনটি থামিয়ে দেন এবং দ্রুত ওয়াগন থেকে ইঞ্জিন আলাদা করে দূরে সরিয়ে নেন। এতে বড় ধরনের দুর্ঘটনার হাত থেকে রক্ষা পাওয়া গেছে।
চালক মো. ইসহাক জানান, এই মুহূর্তে চট্টগ্রাম থেকে দোহাজারি পর্যন্ত রুটে ট্রেন চলাচল বন্ধ রাখা হয়েছে। আরেকটি ইঞ্জিন এনে ওয়াগনগুলো এবং আগুন লেগে যাওয়া ইঞ্জিনটিকে সরিয়ে নেওয়া হবে। তিনি জানান, দুর্ঘটনাকবলিত তেলবাহী ট্রেনে আটটি ওয়াগন রয়েছে।
 
