
পুলিশ মহাপরিদর্শক (আইজিপি) এ কে এম শহীদুল হক বলেছেন, দেশে গুম–অপহরণ নতুন কিছু না। প্রাচীন আমল থেকে এই অপরাধ হয়ে আসছে। আজ শুক্রবার দুপুরে চাঁদপুরের পুলিশ লাইনে চাঁদপুর পৌরসভার অর্থায়নে প্রায় ৫০ লাখ টাকা ব্যয়ে নবনির্মিত অত্যাধুনিক গেট উদ্বোধন শেষে সাংবাদিকদের প্রশ্নের জবাবে তিনি এ কথা বলেন।সম্প্রতি দুটি নিখোঁজের ঘটনা সম্পর্কে আইজিপি শহীদুল হক বলেন, ‘আমরা ৭৫ ভাগ অপহরণের ঘটনার রহস্য ও ভিকটিমকে উদ্ধার করতে পেরেছি। বাকি ২৫ ভাগ নানা কারণে সম্ভব হয়নি। বর্তমানে যে দুটি নিখোঁজের ঘটনা ঘটেছে, তাদের উদ্ধারে পুলিশ তৎপর রয়েছে।’শহীদুল হক বলেন, বাংলাদেশের বর্তমান আইনশৃঙ্খলা পরিস্থিতি নিয়ে বিদেশিরা প্রশংসা করেছে। কদিন আগে বাংলাদেশে কমনওয়েলথ পার্লামেন্টারি অ্যাসোসিয়েশনের যে সম্মেলন হয়েছে, সেখানে প্রায় ৫০০ বিদেশি অংশ নিয়েছেন। তাঁরা বর্তমানে বাংলাদেশের আইনশৃঙ্খলা ও নিরাপত্তা ব্যবস্থা নিয়ে সন্তুষ্টি প্রকাশ করেন।
