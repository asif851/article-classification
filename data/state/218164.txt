
রাজধানীর কারওয়ান বাজারে দিনে গড়ে তিন শ টন বর্জ্য উৎপাদিত হয় বলে জানিয়েছেন ঢাকা উত্তর সিটি করপোরেশনের (ডিএনসিসি) প্রধান বর্জ্য ব্যবস্থাপনা কর্মকর্তা বিপন কুমার সাহা। তিনি বলেন, এই বর্জ্যের প্রায় দেড় শ টনই শাকসবজির, যা ডিএনসিসির মোট বর্জ্যের এক-তৃতীয়াংশ।গতকাল শনিবার সন্ধ্যায় খামারবাড়ির বাংলাদেশ কৃষিবিদ ইনস্টিটিউশনের কেআইবি কমপ্লেক্সে ডিএনসিসি এলাকাধীন সব দোকান মালিক সমিতির সঙ্গে এক মতবিনিময় সভায় এসব কথা বলেন বিপন কুমার সাহা। ‘মার্কেট ও দোকানের বর্জ্য ব্যবস্থাপনা এবং পরিচ্ছন্নতা-সম্পর্কিত’ এ সভার আয়োজন করে ডিএনসিসি।অনুষ্ঠানে প্রধান অতিথির বক্তব্যে ডিএনসিসির মেয়র আনিসুল হক বলেন, ঢাকা শহরের যানজট কমাতে চার হাজার বাস কেনার কাজ চলছে। এ ছাড়া কারওয়ান বাজারে যানজট ও ব্যবসায়ীদের জলাবদ্ধতার কষ্ট লাঘবে মহাখালী, যাত্রাবাড়ী ও আমিনবাজারের কাঁচাবাজারে একটি করে ভবন নির্মাণ করা হয়েছে। তবে স্থানান্তর-প্রক্রিয়া হবে পর্যায়ক্রমে, যাতে ব্যবসায়ীদের ক্ষতি না হয়।আনিসুল হক বলেন, ট্রেড লাইসেন্সের ভ্যাট কমাতে দাবি জানিয়েছেন ব্যবসায়ীরা। কিন্তু এতে সরাসরি জড়িত নয় ডিএনসিসি। তারপরও ডিএনসিসির পক্ষ থেকে সংশ্লিষ্ট কর্তৃপক্ষকে জানানো হয়েছে।আনিসুল হক বলেন, আগামী এক মাস পর থেকে কোনো দোকান ও নির্মাণাধীন ভবনের সীমানার এক ইঞ্চি বাইরে মালামাল রাখা যাবে না। তারপরও কেউ তা রাখলে ব্যবস্থা নেওয়া হবে। তিনি বলেন, ঢাকা শহরকে বিশ্বের সবচেয়ে পরিষ্কার ও সুন্দর করা ডিএনসিসির একার সম্ভব নয়। তাই সবাই মিলে কাজ করতে হবে।ডিএনসিসির সচিব মো. নবিরুল ইসলামের সভাপতিত্বে অনুষ্ঠানে ডিএনসিসির বাজার মূল্য পর্যবেক্ষণ, মনিটরিং এবং নিয়ন্ত্রণ-সংক্রান্ত স্থায়ী কমিটির সভাপতি মো. নূরুল ইসলাম, বাংলাদেশ দোকান মালিক সমিতির চেয়ারম্যান এস এ কাদের ও মহাসচিব শাহ আলম খন্দকার, ঢাকা মহানগর দোকান মালিক সমিতির সভাপতি তৌফিক এহেসান, সাধারণ সম্পাদক কামাল হোসেন প্রমুখ বক্তব্য দেন।
