
নওগাঁর আত্রাই উপজেলায় উজান থেকে নেমে আসা পানি ও গত কয়েক দিনের অবিরাম বর্ষণে আত্রাই-সিংড়া সড়ক, পাঁচুপুর বেড়িবাঁধ ও পাঁচুপুর-সিংড়া সড়ক ভেঙে বিস্তীর্ণ এলাকা প্লাবিত হয়েছে। সেই সঙ্গে উপজেলার অর্ধশত শিক্ষাপ্রতিষ্ঠান প্লাবিত হয়েছে। এরপরও শিক্ষাপ্রতিষ্ঠানগুলোতে ছুটি ঘোষণা করা হয়নি।
 শিক্ষকেরা হাঁটুপানি আবার কোথাও কোমরপানি ভেঙে শিক্ষাপ্রতিষ্ঠানে গেলেও সেখানে কোনো শিক্ষার্থী নেই।
এ বিষয়ে উপজেলা প্রাথমিক শিক্ষা কর্মকর্তা রোখছানা আনিছা বলেন, ‘এটি একটি প্রাকৃতিক দুর্যোগ। আত্রাইয়ে বন্যায় বেওলাপাড়া সরকারি প্রাথমিক বিদ্যালয়, পারমোহনঘোষ সরকারি প্রাথমিক বিদ্যালয়, কাশিয়াবাড়ি সরকারি প্রাথমিক বিদ্যালয়, পূর্বমিরাপুর সরকারি প্রাথমিক বিদ্যালয়, শলিয়া সরকারি প্রাথমিক বিদ্যালয়, বলরামচক সরকারি প্রাথমিক বিদ্যালয়, নন্দনালি সরকারি প্রাথমিক বিদ্যালয়, আত্রাই আদর্শ সরকারি প্রাথমিক বিদ্যালয়সহ ১৩০টি প্রাথমিক বিদ্যালয়ের মধ্যে ৪৩টি প্রাথমিক বিদ্যালয় পানিবন্দী হয়ে পড়েছে। উপজেলার মাধ্যমিক শিক্ষা কার্যালয় সূত্রে জানা যায়, বন্যায় উপজেলার কাশিয়াবাড়ি উচ্চবিদ্যালয়, শলিয়া উচ্চবিদ্যালয়, জগদাশ উচ্চবিদ্যালয়, বড় কালিকাপুর সিনিয়র আলিম মাদ্রাসা, উদনপৈ দাখিল মাদ্রাসা, আটগ্রাম দাখিল মাদ্রাসাসহ সাতটি শিক্ষাপ্রতিষ্ঠান প্লাবিত হয়েছে।
 নওগাঁ জেলা প্রাথমিক শিক্ষা কর্মকর্তা আমিরুল ইসলাম বলেন, শিক্ষাপ্রতিষ্ঠান একেবারে বন্ধ করার কোনো নির্দেশ নেই। কারণ, অনেক জায়গায় বন্যার্ত মানুষ শিক্ষাপ্রতিষ্ঠানে আশ্রয় নিচ্ছে। তবে ছাত্রছাত্রীদের বিদ্যালয়ে আসার প্রয়োজন নেই। শিক্ষকেরা প্রতিষ্ঠানে এসে শুধু হাজিরাখাতায় স্বাক্ষর করবেন।
