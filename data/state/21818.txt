
নীতিমালা তৈরি করে ব্যাটারিচালিত রিকশার লাইসেন্স (অনুমতি) প্রদানের দাবি করেছে ব্যাটারিচালিত রিকশা শ্রমিক-মালিক সংগ্রাম কমিটি। এ সময় তারা পুলিশি হয়রানি বন্ধ করারও দাবি জানায়।
নগরের অশ্বিনীকুমার হলের সামনের সড়কে গতকাল সোমবার বেলা ১১টায় মানববন্ধন কর্মসূচির মাধ্যমে এ দাবি করা হয়।
কর্মসূচিতে বক্তারা বলেন, বাংলাদেশের চার কোটি লোক বেকার। সেখানে স্বল্প পুঁজি দিয়ে ব্যাটারিচালিত রিকশা চালিয়ে জীবিকা নির্বাহ করছেন কয়েক হাজার মালিক-শ্রমিক। অথচ তাঁদের লাইসেন্স না দিয়ে পদে পদে পুলিশি হয়রানি করা হচ্ছে। প্রয়োজনে ব্যাটারিচালিত রিকশার কাঠামো পরিবর্তন করে এর লাইসেন্স দেওয়ার দাবি জানান বক্তারা।
