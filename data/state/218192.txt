
জাপানের আন্তর্জাতিক সাহায্য সংস্থা (জাইকা) বাংলাদেশে তাদের উন্নয়ন সহযোগিতা অব্যাহত রাখার বিষয়টি পুনরায় আশ্বস্ত করেছে। সংস্থাটি বলেছে, জাইকা কখনো বাংলাদেশের সঙ্গে সহযোগিতা বন্ধ করবে না।
জাইকার সভাপতি শিনিচি কিতাওকা আজ বৃহস্পতিবার সন্ধ্যায় গণভবনে প্রধানমন্ত্রী শেখ হাসিনার সঙ্গে সৌজন্য সাক্ষাতে এসব কথা বলেন। শিনিচি কিতাওকা বলেন, ‘বাংলাদেশ এবং জাপানের মধ্যে অত্যন্ত সুসম্পর্ক বিদ্যমান রয়েছে এবং জাইকা কখনোই ঢাকার সঙ্গে সহযোগিতা বন্ধ করবে না।’ প্রধানমন্ত্রীর প্রেস সচিব ইহসানুল করিম বৈঠকের পরে সাংবাদিকদের জাইকার সভাপতিকে উদ্ধৃত করে এ কথা বলেন। খবর বাসসের।
শিনিচি কিতাওকা বৈঠকে গত বছর গুলশানের হলি আর্টিজান বেকারীতে সন্ত্রাসী হামলার পর বাংলাদেশ সরকারের গৃহীত সন্ত্রাস ও জঙ্গি বিরোধী পদক্ষেপে সন্তোষ প্রকাশ করেন। তিনি বলেন, ‘হলি আর্টিজান বেকারীতে জঙ্গি হামলার পর আপনার সন্ত্রাস ও জঙ্গি বিরোধী কার্যক্রমে আমরা খুবই সন্তুষ্ট।’ জাইকা সভাপতি প্রধানমন্ত্রী শেখ হাসিনার নেতৃত্বে বাংলাদেশ সরকারের ভূয়সী প্রশংসা করেন। তিনি বলেন, সন্ত্রাস এবং জঙ্গিবাদ নির্মূলে সকল শ্রেণি পেশার মানুষকে ঐক্যবদ্ধ করে সামাজিক ব্যাধি নির্মূলে সরকারের ভূমিকা প্রশংসনীয়। তিনি বলেন, জনগণের দৃষ্টিশক্তি উপেক্ষা করা সহজ নয় এবং আপনার এ পদক্ষেপটি যথার্থ হয়েছে। জাইকা সভাপতি এ সময় প্রধানমন্ত্রী শেখ হাসিনার গতিশীল নেতৃত্বে বাংলাদেশের আর্থসামাজিক উন্নয়নেরও ভূয়সী প্রশংসা করেন। তিনি বলেন, আপনার নেতৃত্বে বাংলাদেশের আর্থসামাজিক উন্নয়ন দেখে আমি অভিভূত...আপনি অনেক বাধা-বিপত্তি অতিক্রম করে আজকের এ অবস্থানে এসেছেন এবং আমরাও বাংলাদেশকে সহযোগিতা করতে পেরে খুবই আনন্দিত।
জাইকা সভাপতি বাংলাদেশের সহস্রাব্দ উন্নয়ন লক্ষ্যমাত্রা (এমডিজি) অর্জনের প্রশংসা করে বলেন, আমরা বাংলাদেশের অবকাঠামো উন্নয়ন এবং শিক্ষা খাতে সহযোগিতা করতে ইচ্ছুক। তিনি বলেন, বাংলাদেশ, ইন্দোনেশিয়া ও মালয়েশিয়ার মুসলিমরা জাপানের সঙ্গে দীর্ঘদিন অত্যন্ত সুনামের সঙ্গে কাজ করে আসছে এবং তারা কোথাও কোনো বিঘ্নের সৃষ্টি করছে না।
 
 
