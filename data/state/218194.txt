
সোনালী ব্যাংকের ঋণ জালিয়াতির মামলায় হল-মার্ক গ্রুপের চেয়ারম্যান জেসমিন ইসলাম ও ব্যবস্থাপনা পরিচালক (এমডি) তানভীর মাহমুদের বিচার শুরুর আদেশ দিয়েছেন আদালত।
আজ বুধবার ঢাকার মহানগর দায়রা জজ কামরুল হোসেন মোল্লা বিচার শুরুর এই আদেশ দেন বলে প্রথম আলোকে নিশ্চিত করেছেন ওই আদালতের পেশকার ফয়েজ আহমেদ।
ফয়েজ আহমেদ প্রথম আলোকে বলেন, সম্পদের বিবরণী জমা না দেওয়ার মামলায় জেসমিন ইসলামের বিরুদ্ধে এবং সোনালী ব্যাংকের ঋণ জালিয়াতির ঘটনায় করা দুটি মামলায় জেসমিন ইসলাম ও তানভীর মাহমুদসহ অন্য আসামিদের বিরুদ্ধে আদালত আজ অভিযোগ গঠন করেছেন। আগামী ৩ মার্চ এই দুটি মামলার সাক্ষ্য গ্রহণের দিন ধার্য করা হয়েছে।
ঢাকার মহানগর দায়রা জজ আদালতের পেশকার আরও বলেন, সোনালী ব্যাংকের ঋণ জালিয়াতির ঘটনায় আরও নয়টি মামলায় অভিযোগ গঠনের বিষয়ে আগামী ৩ মার্চ আদেশের জন্য দিন ধার্য করেছেন আদালত।
সোনালী ব্যাংকের রূপসী বাংলা হোটেল শাখা থেকে তিন হাজার ৬০৬ কোটি ৪৮ লাখ টাকা হাতিয়ে নেওয়ার অভিযোগে মোট ৩৮টি মামলা দায়ের করে দুর্নীতি দমন কমিশন (দুদক)। এর মধ্যে প্রায় ৩৭২ কোটি টাকা আত্মসাতের দায়ে ২৭টি মামলা করা হয়। গত বছরের ৭ অক্টোবর ফান্ডেড (স্বীকৃত বিলের বিপরীতে দায়) এক হাজার ৫৬৮ কোটি ৩৪ হাজার ৮৭৭ টাকা আত্মসাতের অভিযোগে ২৬ জনের বিরুদ্ধে ১১টি মামলার অভিযোগপত্র আদালতে জমা দেওয়া হয়। এসব মামলার সব কটিতেই জেসমিন ইসলাম আসামি।
