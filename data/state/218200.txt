
অপহরণের ছয় মাস পর শিশুপুত্রকে ফিরে পেয়েছেন মা-বাবা। গতকাল রোববার বিকেলে চট্টগ্রামের অতিরিক্ত জেলা ম্যাজিস্ট্রেট আদালতের মাধ্যমে শিশুটিকে ফিরে পান তাঁরা। অপহরণের সময় শিশুটির বয়স ছিল দুই বছর।গত ২২ এপ্রিল চট্টগ্রাম নগরের বায়েজিদ বোস্তামী থানার জামতলা এলাকার বাসা থেকে শিশুটিকে অপহরণ করে দুই প্রতিবেশী। শিশুটির বাবা দিনমজুর জাকির হোসেন। মা ফাতেমা বেগম পোশাক কারখানার কর্মী। অনেক খোঁজাখুঁজি করেও তাঁরা শিশুটির সন্ধান পাননি। বিষয়টি পুলিশকে জানাননি, মামলাও করেননি তাঁরা।কিন্তু গত ১৫ আগস্ট অপহরণকারীরা শিশুটির বাবা জাকির হোসেনকে মুঠোফোনে জানায়, ছেলেকে ফিরে পেতে হলে পাঁচ লাখ টাকা মুক্তিপণ দিতে হবে। এর দুই দিন পর জাতীয় আইনগত সহায়তা প্রদান সংস্থার মাধ্যমে মামলা করেন তিনি।জানতে চাইলে জাতীয় আইনগত সহায়তা প্রদান সংস্থার আইনজীবী মো. মাসুদ আলী বলেন, শিশুটির বাবা জাকির হোসেন জানতে পারেন, তাঁর দুই প্রতিবেশী অপহরণের সঙ্গে জড়িত। এ ঘটনায় ১৭ আগস্ট জাতীয় আইনগত সহায়তা প্রদান সংস্থা চট্টগ্রাম কার্যালয়ের মাধ্যমে দুই প্রতিবেশী আবুল হোসেন, মো. আনিসসহ তাঁদের সহযোগী আনোয়ার জাহিদ, মো. কামরুজ্জামান, কামাল হোসেন ও রুনা আক্তারের বিরুদ্ধে অতিরিক্ত জেলা ম্যাজিস্ট্রেট আদালতে মামলা করেন তিনি। আদালত অপহৃত শিশুটি নিয়ে থানার পুলিশের মাধ্যমে হাজির হতে অভিযুক্ত ব্যক্তিদের নির্দেশ দেন।মো. মাসুদ আলী বলেন, গতকাল মামলার ধার্য দিনে শিশুটিকে নিয়ে আদালতে হাজির হন রুনা আক্তার। তিনি আদালতকে জানান, তাঁর ভাই কামরুজ্জামান গত মে মাসে শিশুটিকে তাঁর কাছে রেখে যান। আবুল হোসেন নামের এক ব্যক্তি শিশুটিকে লালন-পালনের জন্য তাঁর ভাইয়ের কাছে রেখে যান। পরে আদালতের বিচারক মো. শাহরিয়াজের নির্দেশে শিশুটিকে তার মা ফাতেমা বেগমের হাতে তুলে দেওয়া হয়।গতকাল বিকেলে আদালত প্রাঙ্গণে শিশুটির মা ফাতেমা বেগম প্রথম আলোকে বলেন, টাকাপয়সা না থাকায় ছেলে অপহরণ হওয়ার পরও মামলা করতে পারেননি। কারা অপহরণ করেছে, তা নিশ্চিত হওয়ার পর আইনগত সহায়তা প্রদান সংস্থার সাহায্যে তাঁরা মামলা করেন।
