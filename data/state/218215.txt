
রেলওয়েতে ৮৬ হাজার ৩০ কোটি ৭৩ লাখ টাকা ব্যয়ে মোট ৪৩টি প্রকল্প চলমান রয়েছে বলে জানিয়েছেন রেলমন্ত্রী মুজিবুল হক। গতকাল সোমবার জাতীয় সংসদে সরকারি দলের সামশুল হক চৌধুরীর এক প্রশ্নের জবাবে তিনি এ কথা জানান।রেলমন্ত্রী আরও জানান, এসব প্রকল্পে থোক বরাদ্দসহ ২০১৬-১৭ অর্থবছরে বার্ষিক উন্নয়ন কর্মসূচিতে ৯ হাজার ১১৪ কোটি ৯৬ লাখ টাকা বরাদ্দ রাখা হয়েছে।প্রশ্নোত্তরের আগে স্পিকার শিরীন শারমিন চৌধুরীর সভাপতিত্বে বিকেল পৌনে পাঁচটায় সংসদের অধিবেশন শুরু হয়। প্রশ্নোত্তর টেবিলে উত্থাপিত হয়। সোহরাব উদ্দিনের প্রশ্নের জবাবে রেলমন্ত্রী জানান, রেলের টিকিটের ওপর যাত্রীর নাম লেখার বিষয়টি পরীক্ষাধীন পর্যায়ে আছে। বর্তমানে আন্তনগর ট্রেনের টিকিটে যাত্রীর বয়স ও জেন্ডার উল্লেখ করা হচ্ছে। টিকিটের ক্ষেত্রে কালোবাজারি রোধ ও সুষ্ঠু ব্যবস্থাপনার স্বার্থে আরও প্রতিরোধমূলক ব্যবস্থা নেওয়া হবে।মাহফুজুর রহমানের প্রশ্নের জবাবে মুজিবুল হক জানান, যানজট নিরসনে রাজধানী ঢাকার চারদিকে বৃত্তাকার রেলপথ নির্মাণের পরিকল্পনা রয়েছে। বৃত্তাকার এ রেলপথ নির্মাণের জন্য ২০১৫ সালের ২৯ জুন একটি সম্ভাব্যতা সমীক্ষা প্রস্তাব পরিকল্পনা কমিশনে পাঠানো হয়েছে। পরিকল্পনা কমিশনে প্রকল্প মূল্যায়ন কমিটির (পিইসি) সভা অনুষ্ঠানের পর কমিটির সুপারিশের আলোকে পরবর্তী প্রয়োজনীয় ব্যবস্থা নেওয়া হবে।এ কে এম মাঈদুল ইসলামের প্রশ্নের জবাবে রেলমন্ত্রী জানান, রেলসেতুর মূল অবকাঠামোতে কখনোই বাঁশ ব্যবহার করা হয় না। ট্রেন চলাচলের ফলে কোনো কোনো স্লিপারের আঁকাবাঁকা হয়ে যাওয়া রোধ করতে স্থানীয়ভাবে রেলওয়ে কর্মচারীরা বাঁশ ব্যবহার করতে পারেন। তবে এটি বিপজ্জনক নয়। কারণ, ব্যবহৃত এ বাঁশ কোনোভাবে ভার বহন করে না।এনামুল হকের প্রশ্নের জবাবে সড়ক পরিবহন ও সেতুমন্ত্রী ওবায়দুল কাদের জানান, বর্তমানে দূরপাল্লার ১৩৯টি রুটে বিআরটিসির ৩২৮টি বাস চলছে। শওকত চৌধুরীর প্রশ্নের জবাবে তিনি জানান, গত বছরের ১৬ আগস্ট থেকে পাঁচটি এক্সেললোড কেন্দ্র নীতিমালা অনুযায়ী পরিচালিত হচ্ছে। নীতিমালা অনুযায়ী অতিরিক্ত ওজন বহন করা ট্রাকের বিরুদ্ধে মামলা হচ্ছে এবং জরিমানা আদায় করা হচ্ছে। এ পর্যন্ত মোট ১৩ কোটি ৫৯ লাখ টাকা আদায় হয়েছে।শফিকুল ইসলামের প্রশ্নের জবাবে ওবায়দুল কাদের জানান, পদ্মা সেতুর নির্মাণকাজ আগামী বছরের ডিসেম্বরের মধ্যেই শেষ হবে বলে আশা করা যায়।
 
