
আমি যখন চট্টগ্রামে ছিলাম, তখন বিমলেন্দু বড়ুয়াকে চিনতাম মূলত দৈনিক আজাদীর সাংবাদিক হিসেবে। পত্রপত্রিকায় তাঁর গদ্য-পদ্য রচনাও দেখেছি, কিন্তু অভিনিবেশ সহকারে তাঁর রচনাবলি অনুসরণ করার সুযোগ আমার হয়নি। তাঁর মৃত্যুর পরে তাঁর কনিষ্ঠা কন্যা অন্তি বড়ুয়ার সূত্রে তাঁর বইপত্র দেখার সুযোগ হলো। যে মানুষটিকে আমি একভাবে জানতাম, তাঁর অন্য রকম পরিচয় উদ্ঘাটিত হতে লাগল। বিমলেন্দু বড়ুয়ার অপ্রকাশিত আত্মজীবনী ‘জীবন যেখানে যেমন’র যে অংশটি স্মরণপত্রে মুদ্রিত হয়েছে, তা পড়ে আশ্চর্য হতে হয়। রেঙ্গুনে তাঁর বাবা প্রিয়নাথ বড়ুয়ার স্টিলের ট্রাঙ্কের ব্যবসা ছিল। কিন্তু দ্বিতীয় বিশ্বযুদ্ধে জাপানি বোমার আঘাতে সর্বস্ব হারিয়ে পায়ে হেঁটে চট্টগ্রামে ফিরে এসে আত্মীয়স্বজনের কাছে আশ্রয় নিতে হয় তাঁকে। পঞ্চাশের মন্বন্তরও করাল আঘাত হেনেছে তখন। নিজের গ্রাম কধুরখীলে এসে কৃষিকাজে নিজেকে নিয়োজিত করেন তিনি। পুত্র বিমলেন্দু কধুরখীল হাইস্কুলে চতুর্থ শ্রেণী থেকে উত্তীর্ণ হওয়ার পরে আর পড়াশোনা চালাতে পারেননি অর্থাভাবে। তিনি জড়িয়ে পড়েন পিতার খেত-খামারের কাজে, গো পালনে। একদিন যখন স্কুল ইন্সপেক্টর এসেছেন কধুরখীল ইউনাইটেড মুসলিম হাইস্কুল পরিদর্শনে, তখন অকস্মাৎ গোচারণখেত থেকে বিমলেন্দুকে ধরে এনে বসিয়ে দেওয়া হলো চতুর্থ শ্রেণীতে। এমনই হলো যে পরিদর্শকের সব প্রশ্নের উত্তর দিয়ে তিনি সন্তুষ্ট করলেন তাঁকে। আর সেই সন্ধ্যায় স্কুলের পণ্ডিত গিরিশচন্দ্র বিদ্যাবিনোদ তাঁদের বাড়ি গিয়ে আবার তাঁকে স্কুলে ভর্তির ব্যবস্থা করলেন। তিনি আরম্ভ করলেন সপ্তম শ্রেণী থেকে। বিনা বেতনে পড়া। তার পরও তিন মাসের মাইনে বাকি পড়ায় পরীক্ষার ফলাফল প্রকাশ স্থগিত হয়ে যায়। আবার প্রধান শিক্ষকের দাক্ষিণ্যে ক্লাসে প্রথম হওয়া বিমলেন্দুর পড়াশোনা অগ্রসর হতে থাকে।
ভেঙে ভেঙে পড়াশোনা করে ১৯৫৮ সালে বিএ পাস করেন বিমলেন্দু বড়ুয়া। শুরু করেন স্কুলে শিক্ষকতা। সেখান থেকে ১৯৬৪ সালে চলে আসেন সাংবাদিকতায়। সূচনা হয় সফল পেশাজীবনের। সহকর্মীরা নানাভাবে উপকৃত হয়েছেন তাঁর কাছ থেকে, তাঁকে দিয়েছেন বিনম্র শ্রদ্ধা। সাংবাদিকতার পাশাপাশি চলেছে সাহিত্যচর্চা। কবিতা লিখেছেন, জীবনী লিখেছেন, জাতক কথা লিখেছেন, লিখেছেন ভ্রমণকাহিনি, লিখেছেন বাংলাদেশে বৌদ্ধ সম্প্রদায়ের বিষয়ে। ইংরেজি ও বাংলায় ছোট-বড় মিলিয়ে তাঁর ১৮টি রচনা প্রকাশিত হয়েছে। পাণ্ডুলিপি রয়ে গেছে আরও কয়েকটি। বিমলেন্দু বড়ুয়া কবিতা লিখেছেন সহজ-সরল ভাষায়। ঝুঁকতে চেয়েছেন ছন্দের দিকে, সব সময়ে তা হয়ে ওঠেনি। তবে তাঁর গদ্যছন্দের মধ্যেও অন্তর্নিহিত রয়েছে পদ্যছন্দের বোধ।
তাঁর গদ্যগ্রন্থের মধ্যে রঙ্গুম রঙ্গিলার দেশে বিশেষ উল্লেখযোগ্য। লেখক দুবার বর্মা তথা মিয়ানমার ভ্রমণের সুযোগ পেয়েছিলেন। একবার ১৯৭৭ সালে, শামসুর রাহমানের নেতৃত্বে গঠিত পাঁচ সদস্যবিশিষ্ট সাংবাদিক প্রতিনিধিদলের একজন হিসেবে। আরেকবার ২০০১ সালে, শুদ্ধানন্দ মহাথেরের নেতৃত্বে বাংলাদেশ বৌদ্ধ কৃষ্টি প্রচার সংঘের ২৬ সদস্যের প্রতিনিধিদলের অন্তর্ভুক্ত হয়ে। প্রথমবার তাঁদের পাঠিয়েছিল বাংলাদেশ সরকার। পরেরবার তাঁদের আমন্ত্রণ জানিয়েছিল মিয়ানমার সরকার এবং এবারে তিনি গিয়েছিলেন সস্ত্রীক। সহকর্মীদের অনুরোধে দুবারই পৃথকভাবে তাঁর অভিজ্ঞতা লিপিবদ্ধ করেছিলেন। পরে সেই বিবরণ একসঙ্গে গ্রন্থাকারে প্রকাশ পায়।
চট্টগ্রামের সঙ্গে বর্মার যে দীর্ঘকালের ঘনিষ্ঠ সম্পর্কে চলে এসেছে, বিমলেন্দু বড়ুয়া নিজেও ছিলেন তার অংশভাগী। সে দেশ সম্পর্কে তাঁর যে পূর্বধারণা ছিল, ভ্রমণকালে তা যাচাই করতে পেরেছেন, নতুন অনেক কিছু জানারও সুযোগ তাঁর হয়েছে। এসবই তিনি পাঠকের সঙ্গে ভাগ করে নিয়েছেন। যাযাবরের দৃষ্টিপাতের মতো এখানেও ইতিহাসের কিছু প্রাসঙ্গিক তথ্য লেখক পরিবেশন করেছেন, সমকালীন রাজনৈতিক পরিস্থিতিরও কিছু পরিচয় দিয়েছেন। অং সানের নেতৃত্বে পরিচালিত সাম্রাজ্যবাদবিরোধী আন্দোলনের কথা তিনি সশ্রদ্ধচিত্তে স্মরণ করেছেন, অং সান ও তাঁর সহকর্মীদের নৃশংস হত্যাকাণ্ডে শোক প্রকাশ করেছেন এবং নেউইনের নেতৃত্বাধীন সরকারের সমাজতন্ত্র অভিমুখে যাত্রাকে অভিনন্দন জানিয়েছেন। দ্বিতীয় বৃত্তান্তে লেখক উল্লেখ করেছেন বর্মায় সামাজিক শাসনের কথা, অং সান সুচির বন্দিত্বের কথা, গণতন্ত্রহীনতার কথা। একবার সখেদে বলেছেন শাসনতান্ত্রিক সংকট না ঘটলে দেশটি অনেক উন্নতি করতে পারত। দেশটির পূর্ব ইতিহাস তিনি অনেক স্মরণ করেছেন, যেমন একাধিকবার স্মরণ করেছেন তাঁর পিতার রেঙ্গুন বাসকালীন ব্যবসার কথা, দ্বিতীয় মহাযুদ্ধে তার সম্পূর্ণ ধ্বংসপ্রাপ্তির কথা এবং অশেষ কষ্টের মধ্যে পিতার স্বদেশ প্রত্যাবর্তনের কথা। এই সমকালীন ইতিহাসের পাশে আছে অতীতের নানা টুকরো কথা, সম্রাট বাহাদুর শাহর প্রসঙ্গও তা থেকে বাদ পড়েনি।
রঙ্গুম রঙ্গিলার দেশে বইটির পূর্বাপর লেখকের প্রসন্নভাবের পরিচয় পাওয়া যায়। ভালোমন্দ যা-ই ঘটুক, প্রসন্নচিত্তে তা গ্রহণ করার মতো আশ্চর্য ক্ষমতা তাঁর আছে। বইটিতে ছড়ানো আছে তাঁর কৌতুকবোধ। দ্বিতীয়বার বর্মা ভ্রমণে গিয়ে কর্মকর্তার কাছে তিনি সাংস্কৃতিক অনুষ্ঠান আয়োজনের প্রস্তাব দিয়েছিলেন। তাতে বিব্রত হয়ে সেই কর্মকর্তা বলেছিলেন, আপনারা ধর্মীয় সফরে এসেছেন, নাচ-গান কি শোভন হবে? লেখক এতে চুপসে গেলেন বটে, কিন্তু নাচের প্রতি তাঁর আকর্ষণের কথা জানাতে বিব্রত বোধ করলেন না এবং বর্মী নর্তকীর নাচের নেশায় তার বড় জেঠার মতো কতজন যে সর্বস্বান্ত হয়েছে, সে খবরও পাঠককে জানালেন।
ভ্রমণকাহিনিটি অন্য একটি মাত্রা লাভ করে তাঁর বাল্যসহচরী ও পত্রমিতা মিনতির আবির্ভাবে। প্রথম পর্বের শেষে আমরা তাঁকে দেখতে পাই প্রথমে, কিন্তু তখন তাঁদের পারস্পরিক সম্পর্কের সম্পূর্ণ পরিচয় পাওয়া যায় না। দ্বিতীয় পর্বের শেষে জানতে পারি, একদিন মিনতি তাঁকে ব্যাকুলভাবে আহ্বান জানিয়েছিল এবং তাঁর ডাক যদি আবার আসে, তা ভেবে লেখক এখনো আপ্লুত হন।
জাতক প্রেমকথায় জাতকের কাহিনি নিজের ভাষায় পরিবেশন করেছেন বিমলেন্দু বড়ুয়া। এর অধিকাংশেই নারীর হীনসন্তুষ্টির প্রকাশ পেয়েছে, তাই তা ভালো লাগার কথা নয়। কিন্তু জাতক-কাহিনী পরিবেশনে যে ভাষা নির্মাণ করেছেন লেখক, তার একটা মোহনীয় আকর্ষণ আছে।
সাহিত্যসৃষ্টিতে বিমলেন্দু বড়ুয়া নিজের নানা গুণের পরিচয় দিয়েছেন। যে স্বীকৃতি তাঁর প্রাপ্য তা তিনি পাননি। তাঁর বই, রচিত সাহিত্যে প্রতিভার পরিচয় বিধৃত হয়ে রয়েছে। তাঁকে বিনম্র শ্রদ্ধাজ্ঞাপন করি। (২২ জানুয়ারি ছিল বিমলেন্দু বড়ুয়ার মৃত্যুবার্ষিকী)
আনিসুজ্জামান: ইমেরিটাস অধ্যাপক, ঢাকা বিশ্ববিদ্যালয়
