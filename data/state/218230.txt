
বর্তমান পরিস্থিতিকে দলের জন্য ক্ষমতায় যাওয়ার ‘সুবর্ণ সুযোগ’ উল্লেখ করে দলের নেতা-কর্মীদের প্রস্তুতি নেওয়ার আহ্বান জানিয়েছেন জাতীয় পার্টির চেয়ারম্যান এইচ এম এরশাদ। তিনি বলেন, দেশের প্রতিটি মানুষ এখন পরিবর্তন চায়। তারা দুই দলকে আর দেখতে চায় না। তারা জাতীয় পার্টিকে ক্ষমতায় দেখতে চায়।আজ শনিবার দুপুরে নগরের মুরাদপুরে চট্টগ্রাম মহানগর জাতীয় পার্টির (জাপা) কার্যালয়ে এক মতবিনিময় সভায় এরশাদ এসব কথা বলেন।এরশাদ বলেন, ‘দেশের অস্থিতিশীল রাজনীতি, মানুষ পুড়িয়ে মারার বিরুদ্ধে কোনো রাজনৈতিক দল এগিয়ে আসেনি। কিন্তু আমরা এসেছি। আমরা সমঝোতা ও ঐক্যে বিশ্বাস করি। সময় এসেছে, এ সুযোগ হারানো যাবে না। আল্লাহপাক জাতিকে রক্ষা করেছেন, তিনি জাতীয় পার্টিকে পাঠিয়েছেন। আমরা যদি এই সুযোগ হাতছাড়া করি, তাহলে আল্লাহপাক অসন্তুষ্ট হবেন।’নিজের হাতে ‘রক্তের দাগ’ নেই দাবি করে এরশাদ আরও বলেছেন, ‘নূর হোসেন ও ডা. মিলনকে আমি হত্যা করি নাই। তবুও দুজন মানুষ হত্যা হয়েছিল বলে ক্ষমতা ছেড়ে দিয়েছিলাম। আজ প্রতিদিন কত শত মানুষ মরছে, তার হিসেব নাই। জ্বলে মরছে, গুলিতে মরছে, তার পরও কারও প্রাণে দয়ামায়া কিছু নেই। ক্ষমতার লোভে অন্ধ হয়ে গেছি আমরা। যাঁরা আন্দোলন করছেন, তাঁরা নিজেদের স্বার্থ আদায়ে মানুষ পুড়িয়ে মারছেন।’মতবিনিময় সভায় জাপার মহাসচিব ও সাংসদ জিয়াউদ্দিন আহম্মেদ বাবলু বলেন, আগামীতে অনুষ্ঠেয় ঢাকা ও চট্টগ্রাম সিটি করপোরেশন নির্বাচনে জাতীয় পার্টি অংশ নেবে। এর জন্য এখন থেকে প্রস্তুতি নিতে হবে।
অনুষ্ঠানে সভাপতিত্ব করেন চট্টগ্রাম মহানগর জাপার আহ্বায়ক ও সাংসদ মাহজাবিন মোরশেদ। এতে ছিলেন জাপা কেন্দ্রীয় কমিটির সহসভাপতি মোরশেদ মুরাদ ইব্রাহিম, শামসুল আলম, মহানগর কমিটির সদস্যসচিব মো. এয়াকুব হোসেন প্রমুখ।
