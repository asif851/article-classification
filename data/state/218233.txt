
বিএনপির জ্যেষ্ঠ যুগ্ম মহাসচিব রুহুল কবির রিজভী অভিযোগ করেছেন, দিন যত যাচ্ছে, ততই বর্তমান প্রধান নির্বাচন কমিশনারের (সিইসি) দলীয় চেহারা ফুটে উঠছে। বর্তমান সিইসি নুরুল হুদা সাবেক সিইসি কাজী রকিবউদ্দীনের বাঁশিতেই ফুঁ দিয়ে যাচ্ছেন।
আজ শুক্রবার বিকেলে নয়াপল্টনে দলের কেন্দ্রীয় কার্যালয়ে এক সংবাদ ব্রিফিংয়ে রিজভী এ অভিযোগ করেন। তাঁর অভিযোগ, ৬ মার্চ বিভিন্ন উপজেলায় নির্বাচন সামনে রেখে বিএনপির প্রার্থীদের প্রচারণায় হামলা, মাইক ও লিফলেট-পোস্টার ছিঁড়ে ফেলা, বাড়িঘর ভাঙচুর, ভয়ভীতি দেখানো হচ্ছে। কিন্তু কমিশন কোনো ব্যবস্থা নিচ্ছে না।রিজভী দাবি করেন, পাবনার সুজানগর উপজেলা পরিষদের চেয়ারম্যান পদে উপনির্বাচনে বিএনপির প্রচারে হামলা চালিয়েছেন আওয়ামী লীগ ও ছাত্রলীগের নেতা-কর্মীরা। বরিশালের গৌরনদী উপজেলা নির্বাচনে বিএনপির প্রার্থীকে প্রাণনাশের হুমকি দিয়েছেন আওয়ামী লীগ প্রার্থীর লোকজন। প্রচারে ব্যবহৃত মাইক ও অন্যান্য সরঞ্জাম ভেঙে ফেলা হয়েছে। ঝালকাঠির নলছিটিতে সাধারণ ভোটারদের ভয়ভীতি দেখাচ্ছে আওয়ামী লীগ। সেখানে বিএনপির প্রার্থীর সমর্থকদের এজেন্ট না হওয়ার জন্য চাপ দেওয়া হচ্ছে। পটুয়াখালীর গলাচিপায় বিএনপির প্রার্থীকে প্রচার চালাতে দেওয়া হচ্ছে না।বিএনপির এই নেতা বলেন, ‘এত সব ঘটনার পরেও বর্তমান সিইসি সেই কাজী রকিবউদ্দীনের বাঁশিতেই ফুঁ দিয়ে যাচ্ছেন। দেশবাসী মনে করছে, আওয়ামী লীগের প্রার্থীকে বিজয়ী করার লাইসেন্স নিয়েই এগিয়ে যাচ্ছেন বর্তমান সিইসি।’
