
মৌলভীবাজারের শ্রীমঙ্গল উপজেলায় আজ সোমবার দুপুরে একটি বাস ও সিএনজিচালিত একটি অটোরিকশার মুখোমুখি সংঘর্ষে তিনজন নিহত হয়েছে। আহত হয়েছে পাঁচজন। হতাহত সবাই অটোরিকশার যাত্রী ছিলেন।
পুলিশ সূত্রে জানা গেছে, অটোরিকশাটি হবিগঞ্জের মিরপুর থেকে শ্রীমঙ্গল যাচ্ছিল। দুপুর ১২টার দিকে অটোরিকশাটি শ্রীমঙ্গল উপজেলার লছনা বাজারের কাছে পৌঁছলে বিপরীত দিক থেকে আসা কুমিল্লা ট্রান্সপোর্টের একটি বাসের সঙ্গে মুখোমুখি সংঘর্ষ হয়। এতে অটোরিকশাটি দুমড়ে-মুচড়ে যায়।    
নিহত ব্যক্তিদের মধ্যে একজন হলেন অটোরিকশার চালক মো. আবদুর রহমান (৩২)। তাঁর বাড়ি হবিগঞ্জের বাহুবল উপজেলার পূর্ব জয়পুর গ্রামে। নিহত অন্য দুজনের পরিচয় এখনো জানা যায়নি।
আহত ব্যক্তিদের মধ্যে তিনজনের পরিচয় পাওয়া গেছে। তাঁরা হলেন পরেশ রায় (৩৫), সবিতা রায় (৩০) ও জয় রায় (২০)। এই তিনজন শ্রীমঙ্গল উপজেলা স্বাস্থ্য কমপ্লেক্সে চিকিত্সাধীন রয়েছেন। গুরুতর আহত আরও দুজনের পরিচয় পাওয়া যায়নি। তাঁদের মৌলভীবাজার সদর হাসপাতালে পাঠানো হয়েছে।
ঘটনার সত্যতা নিশ্চিত করে শ্রীমঙ্গল থানার ভারপ্রাপ্ত কর্মকর্তা (ওসি) মো. আবদুল্লাহ জানান, বাস ও অটোরিকশা দুটি আটক করা হয়েছে।
