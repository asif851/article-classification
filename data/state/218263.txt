
প্রধান নির্বাচন কমিশনার (সিইসি) কাজী রকিবউদ্দীন আহমদ বলেছেন, ‘এখন পর্যন্তও আশা করছি, বড় দুই দলের মধ্যে সমঝোতা হবে। সবার অংশগ্রহণে নির্বাচন হবে।’আচরণবিধি চূড়ান্ত না হওয়া প্রসঙ্গে সিইসি বলেন, ‘তড়িঘড়ি করে দরজা বন্ধ করে রাখাটা ঠিক হবে না। এখনো সময় আছে। আচরণবিধিতে সবার জন্য প্লেইং ফিল্ড সমান থাকবে। আচরণবিধি চূড়ান্ত হওয়া দুই-তিন দিনের ব্যাপার।’আজ রোববার সন্ধ্যায় নির্বাচন কমিশন কার্যালয়ে গণমাধ্যমের কর্মীদের প্রশ্নের উত্তরে সিইসি এ কথা বলেন।অফিস শেষ করে বাসায় ফেরার আগে গণমাধ্যমের কর্মীদের সিইসি বলেন, ৯০ দিনের মধ্যেই নির্বাচন করতে হবে। দুই বড় রাজনৈতিক দলের মধ্যে টেবিলে আলোচনা শুরু না হলেও আলোচনার যে পরিবেশ সৃষ্টি হয়েছে, তাতে আশার আলো দেখা যাচ্ছে। এটি ইতিবাচক এবং ভালো দিক।নির্বাচনের আগে ৯০ দিনের গণনা শুরু হলেও হরতাল, ককটেল, হত্যা গুমসহ বর্তমানে যে পরিবেশ বিরাজমান তাতে নির্বাচনী পরিবেশ বজায় থাকছে কি না, এ প্রশ্নের উত্তরে সিইসি বলেন, কিছু বিক্ষিপ্ত ঘটনা ঘটছে। এটি প্রত্যাশিত বা কাম্য নয়। তবে আগে একেবারেই আশার আলো ছিল না, এখন এ ধরনের পর্যায় থেকে উত্তীর্ণ হওয়া বা এগিয়ে যাওয়ার অবস্থা সৃষ্টি হচ্ছে।
৩ নভেম্বর জেলহত্যা দিবস উপলক্ষে সোহরাওয়ার্দী উদ্যানে আওয়ামী লীগের জনসভা করা, নির্বাচনী পরিবেশ বজায় রাখতে কমিশনের যে ক্ষমতা তা কবে থেকে কার্যকর হবে ইত্যাদি প্রসঙ্গে সিইসি বলেন, আচরণবিধি চূড়ান্ত হওয়ার আগে এ বিষয়গুলোতে কিছু বলা যাচ্ছে না। কেননা আচরণবিধিতেই সবকিছু বলা থাকবে।সংসদ নির্বাচনে কেউ কোনো দল থেকে প্রার্থী হতে চাইলে তাঁকে সংশ্লিষ্ট রাজনৈতিক দলে অন্তত তিন বছর সদস্য পদে থাকতে হবে। তবে বর্তমানে গণপ্রতিনিধিত্ব আদেশ (আরপিও) থেকে এ বিধান তুলে দিয়ে বিল চূড়ান্ত করা প্রসঙ্গে সিইসি বলেন, জাতীয় সংসদ সার্বভৌম। এখানে বিচার বিবেচনা করেই সব কিছু করা হবে। তবে বিষয়টি এখনো চূড়ান্ত হয়নি বা এ বিষয়ে কোনো সিদ্ধান্ত হয়নি। তাই এ বিধান তুলে দিলে ভালো বা মন্দ হবে, তা নিয়ে মন্তব্য করাটা ঠিক হবে না।৩০ সেপ্টেম্বর আরপিও সংশোধন বিল, ২০১৩ সংসদে উত্থাপিত হয়। এরপর বিলটি যাচাইবাছাই করে প্রতিবেদন দেওয়ার জন্য আইন মন্ত্রণালয়-সংক্রান্ত সংসদীয় কমিটিতে পাঠানো হয়।আরপিওতে তিন বছরের বাধ্যবাধকতাসহ অন্যান্য বিষয়ে নির্বাচন কমিশনের প্রস্তাবনা পরিষ্কার ছিল এবং আইন মন্ত্রণালয় এ বিষয় ছাড়া অন্যান্য যেসব বিষয়ে মতামত চেয়েছে, কমিশন সেসব বিষয়ে মতামত দিয়ে দিয়েছে বলেও উল্লেখ করেন সিইসি।
