
ঢাকা-চট্টগ্রাম মহাসড়কের কুমিল্লা জেলার সদর দক্ষিণ উপজেলার পদুয়ারবাজার রেলক্রসিং-সংলগ্ন নির্মাণাধীন ওভারব্রিজের নিচ থেকে প্লাস্টিকের বস্তায় রাখা ১০০ বোতল ফেনসিডিলসহ মো. আলমগীর হোসেন (৪২) নামের এক মাদক ব্যবসায়ীকে গ্রেপ্তার করেছে গোয়েন্দা শাখার (ডিবি) পুলিশ। আলমগীরের বাড়ি সদর দক্ষিণ উপজেলার সানন্দা গ্রামে। গতকাল শনিবার ভোর সাড়ে পাঁচটায় তাঁকে গ্রেপ্তার করা হয়। ডিবির কুমিল্লা জেলা কার্যালয়ের উপপরিদর্শক (এসআই) শাহ কামাল আকন্দ ও সহিদুল ইসলাম দাবি করেন, তাঁর বিরুদ্ধে সদর দক্ষিণ মডেল থানায় মাদকদ্রব্য আইনে মামলা হয়েছে। তিনি ওই এলাকার একজন চিহ্নিত মাদক ব্যবসায়ী। 
