
চট্টগ্রামের সীতাকুণ্ডের ফৌজদারহাট রেলস্টেশনের কাছে রঞ্জু (৪৫) নামে এক ব্যক্তি ট্রেনে কাটা পড়ে নিহত হয়েছেন। গতকাল শুক্রবার বিকেল সাড়ে চারটার দিকে বানুরবাজার থেকে বাজার করে বাড়ি ফিরছিলেন তিনি। এ সময় চট্টগ্রামমুখী মহানগর প্রভাতী নামে একটি ট্রেনের নিচে কাটা পড়েন। রেল পুলিশের সহকারী উপপরিদর্শক নিরঞ্জন পাল লাশটি উদ্ধার করে সুরতহাল প্রতিবেদন তৈরি করেন। নিহত রঞ্জু গাইবান্ধা জেলার সাদুল্ল্যাপুর থানার খামারদোলাছিয়া গ্রামের ঝুকু মিয়ার ছেলে। নিরঞ্জন পাল বলেন, রঞ্জু ঢাকামুখী রেললাইন পার হওয়ার সময় ট্রেন ধেয়ে আসতে দেখে বাঁচার জন্য লাফ দিলে নিয়ন্ত্রণ হারিয়ে অপর রেললাইনে চট্টগ্রামমুখী চলন্ত একটি ট্রেনের নিচে কাটা পড়ে নিহত হন। ট্রেন দুটি একই সময়ে বিপরীত দিকে যাচ্ছিল।চট্টগ্রাম রেলওয়ে থানার ভারপ্রাপ্ত কর্মকর্তা ইয়াছিন ফারুক প্রথম আলোকে বলেন, নিহতের লাশ ময়নাতদন্ত ছাড়া দাফনের চেষ্টা করছে নিহতের পরিবার। এ জন্য তারা অতিরিক্ত জেলা ম্যাজিস্ট্রেটের অনুমতি নিয়ে এলে লাশ হস্তান্তর করা হবে। 
