
কক্সবাজারের সেন্ট মার্টিন ও উখিয়া দিয়ে বাংলাদেশে অনুপ্রবেশকালে বাংলাদেশ কোস্টগার্ড ও উখিয়া থানার পুলিশ ৮৫ জন রোহিঙ্গাকে আটক করেছে। আটক ব্যক্তিদের মধ্যে পুরুষ, নারী ও শিশু রয়েছে। গতকাল মঙ্গলবার রাত ১১টা থেকে আজ বুধবার ভোর ৫টা পর্যন্ত উখিয়া ও বঙ্গোপসাগর দিয়ে বাংলাদেশে অনুপ্রবেশের সময় তাদের আটক করা হয়।
উখিয়া থানার ভারপ্রাপ্ত কর্মকর্তা (ওসি) মো. আবুল খায়ের বলেন, মিয়ানমার থেকে অবৈধভাবে অনুপ্রবেশের দায়ে ১৩ জন রোহিঙ্গাকে কক্সবাজার ৩৪ বিজিবির কাছে সোপর্দ করা হয়েছে। পরে বিজিবি তাদের মিয়ানমারে ফেরত পাঠাবে। অন্যদিকে কক্সবাজারের জেলা প্রশাসক মো. আলী হোসেন প্রথম আলোকে বলেন, আজ ভোর পর্যন্ত বঙ্গোপসাগর দিয়ে বাংলাদেশে অনুপ্রবেশের সময় কোস্টগার্ড ৭২ জনকে আটক করে। একই সীমান্ত পয়েন্ট দিয়ে পরে তাদের মিয়ানমারে ফেরত পাঠানো হবে।
