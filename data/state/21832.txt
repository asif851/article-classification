
ঢাকার আশুলিয়ার নন্দনপার্কের সামনে কালিয়াকৈর-নবীনগর সড়কের চেকপোস্টের দায়িত্বরত শিল্প পুলিশের দুই সদস্যকে ছুরিকাঘাত ও গুলি করেছে দুর্বৃত্তরা। এতে কনস্টেবল মুকুল নিহত ও কনস্টেবল নূর আলম গুরুতর আহত হয়েছেন।আজ বুধবার সকাল পৌনে আটটার দিকে এ ঘটনা ঘটে বলে জানিয়েছেন আশুলিয়া থানার উপপরিদর্শক (এসআই) একরাম হোসেন। এসআই একরামের ভাষ্য, আশুলিয়া থানার অধীন শিল্প পুলিশের একটি দল নন্দন পার্কের সামনের চেকপোস্টে দায়িত্ব পালন করছিলেন। একটি মোটরসাইকেলে করে দুই যুবক কালিয়াকৈরের দিক থেকে নবীনগরের দিকে যাচ্ছিলেন। সকাল পৌনে আটটার দিকে চেকপোস্টে পৌঁছালে পুলিশ সদস্যরা মোটরসাইকেলটিকে থামান। সেটির কাছে যাওয়া মাত্রই ওই দুই যুবক মুকুল ও নুর আলমকে এলোপাতাড়ি ছুরিকাঘাত করেন। আহত অবস্থায় মুকুল ও নূর আলম দৌড়ে সড়কের পাশের একটি হোটেলের মধ্যে ঢুকে পড়েন। পরে ওই দুই যুবক পিছু পিছু এসে ওই হোটেলে ঢুকে আবারও তাঁদের ছুরিকাঘাত করেন এবং গুলি করেন। এরপর কয়েকটি ফাঁকাগুলি করে যুবকেরা চলে যান।এসআই একরাম আরও বলেন, স্থানীয়রা গুরুতর আহত দুই পুলিশ সদস্যকে স্থানীয় একটি ক্লিনিকে নিয়ে যান। পরে সেখান থেকে আশুলিয়া থানা-পুলিশের অ্যাম্বুলেন্সে করে তাঁদের সাভারের এনাম মেডিকেল কলেজ হাসপাতালে নিয়ে গেলে চিকিৎসাধীন অবস্থায় মুকুল মারা যান।
এনাম মেডিকেল কলেজ সূত্রে জানা গেছে, আহত নূর আলমের অবস্থাও গুরুতর।
এই ঘটনার পর কালিয়াকৈর ও আশুলিয়া থানা-পুলিশ এবং র‍্যাব-১ এর সদস্যরা ঘটনাস্থল ঘিরে রেখেছে।
