
ডাক ও টেলিযোগাযোগ প্রতিমন্ত্রী তারানা হালিমের গুলশানের বাসায় বুধবার রাতে কাফনের কাপড় পাঠিয়ে হুমকি দেওয়া হয়েছে।প্রতিমন্ত্রী তারানা হালিম প্রথম আলোকে বলেন, ‘রাত আটটার আগে এক ব্যক্তি আমার ফ্ল্যাটের সামনে এসে কর্তব্যরত নিরাপত্তা কর্মীকে একটি প্যাকেট দিয়ে এটা রাখতে বলেন। এ সময় নিরাপত্তা কর্মী বলেন, “গিফট নেওয়া নিষেধ। এটা রাখা যাবে না। ” তখন ওই ব্যক্তি বলেন, “মোটরসাইকেলটি ঠিক করে রেখে আসছি, না হয় চুরি হতে পারে।” এ কথা বলেই প্যাকেটি নিরাপত্তা কর্মীর হাতে রেখে চলে যান ওই ব্যক্তি। তাকে আর পাওয়া যায়নি। প্যাকেটটি খুলে দেখা যায়, ভাঁজ করা কাফনের কাপড়। এর ওপরে লেখা আছে, “মৃত্যুর জন্য প্রস্তুত হও”।’ বিষয়টি গুলশান থানার ভারপ্রাপ্ত কর্মকর্তাকে (ওসি) বলা হয়েছে বলে জানান তিনি।তারানা হালিম বলেন, ‘এ ধরনের হুমকিতে আমি ভয় পাই না।’এ বিষয়ে রাত ১০টার দিকে গুলশান থানার ওসি মো. সিরাজুল ইসলাম বিষয়টি নিশ্চিত করে প্রথম আলোকে বলেন, ‘স্যার, আমাকে রাত সাড়ে ১০টায় তার বাসায় যেতে বলেছেন।’
