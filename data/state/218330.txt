
২০০৫ সালের ধূমপান ও তামাকজাত দ্রব্য ব্যবহার (নিয়ন্ত্রণ) আইন উপেক্ষা করে অনুষ্ঠান প্রচার করায় দেশের পাঁচটি বেসরকারি টেলিভিশন চ্যানেলকে আইনি নোটিশ দিয়েছে বেসরকারি সংস্থা এনভায়রনমেন্ট কাউন্সিল বাংলাদেশ ও উবিনীগ।গতকাল রোববার এনভায়রনমেন্ট কাউন্সিল বাংলাদেশের প্রজেক্ট কোঅর্ডিনেটর ফারহানা হকের পাঠানো এক সংবাদ বিজ্ঞপ্তিতে এ তথ্য জানানো হয়। এতে বলা হয়, বেসরকারি সংস্থা দুটির পক্ষে সুপ্রিম কোর্টের আইনজীবী শাহদীন মালিক ২০ জানুয়ারি এ আইনি নোটিশ পাঠান। যে পাঁচটি টিভি চ্যানেলকে এ নোটিশ দেওয়া হয়েছে তারা হলো এটিএন বাংলা, আরটিভি, এনটিভি, বাংলাভিশন ও মাছরাঙা।পাঁচটি টিভি চ্যানেল ছাড়া তথ্যসচিব ও টেলিকমিউনিকেশন রেগুলেটরি কমিশনের (বিটিআরসি) চেয়ারম্যানকে ৩১ জানুয়ারি বিকেল পাঁচটার মধ্যে নোটিশের জবাব দিতে বলা হয়েছে।বিজ্ঞপ্তিতে আরও বলা হয়, আইনি নোটিশে বলা হয়েছে, ধূমপান ও তামাকজাত দ্রব্য ব্যবহার আইনের ৫ (১) (ঙ) ধারা অনুসারে টিভি নাটক এবং টিভিতে প্রচারিত অন্য কোনো অনুষ্ঠানে ধূমপান বা তামাক সেবনের দৃশ্য প্রদর্শন বা বর্ণনা করা নিষিদ্ধ। কিন্তু আইন অমান্য করে এসব টিভি চ্যানেল ধূমপানের দৃশ্য দেখাচ্ছে। এনভায়রনমেন্ট কাউন্সিল বাংলাদেশের পর্যবেক্ষণে দেখা যায়, গত বছরের ১৭ থেকে ২৪ জুলাই পর্যন্ত কয়েকটি জনপ্রিয় টিভি চ্যানেলের ঈদুল ফিতরের নাটকে ধূমপানের দৃশ্য দেখানো হয়েছে। বিষয়টি পরে তথ্য মন্ত্রণালয়ে জানানো এবং তা বন্ধ করতে কার্যকর পদক্ষেপ নিতে অনুরোধ জানায় এনভায়রনমেন্ট কাউন্সিল। বিজ্ঞপ্তি।
