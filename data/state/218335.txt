
রাজধানীর রায়েরবাজার এলাকায় তিন বছরের এক শিশুকে ধর্ষণের অভিযোগে একজনকে গ্রেপ্তার করা হয়েছে। গতকাল বৃহস্পতিবার সন্ধ্যায় এ ঘটনা ঘটে।
গ্রেপ্তার হওয়া ব্যক্তির নাম মো. দেলোয়ার (৩০)।
মোহাম্মদপুর থানার ভারপ্রাপ্ত কর্মকর্তা জামাল উদ্দীন মীর প্রথম আলোকে বলেন, ওই শিশুর মা-বাবা রায়েরবাজার বুদ্ধিজীবী স্মৃতিসৌধ এলাকার মিনা বাজার গলির একটি বাড়িতে ভাড়া থাকেন। তাঁদের পাশের ঘরে ভাড়া নিয়ে থাকছিলেন দেলোয়ার। গতকাল সন্ধ্যার দিকে শিশুটি মা নামাজ আদায় করছিলেন। এ সময় খেলতে খেলতে ঘর থেকে ওই শিশু বের হয়ে যায়। দীর্ঘ সময় তার খোঁজ পাওয়া যাচ্ছিল না। প্রায় দেড় ঘণ্টা পর দেলোয়ারের ঘর থেকে আহত অবস্থায় বের হয়। পরে চিকিৎসার জন্য শিশুটিকে ঢাকা মেডিকেল কলেজ হাসপাতালে নেওয়া হয়। এ ঘটনায় তার বাবা মোহাম্মদপুর থানায় মামলা করেছেন। গ্রেপ্তার হওয়া দেলোয়ারকে আজ শুক্রবার ঢাকার মুখ্য মহানগর আদালতে হাজির করা হয়েছে।
