
মুক্তিযুদ্ধকালে মানবতাবিরোধী অপরাধের দায়ে মৃত্যুদণ্ডপ্রাপ্ত জামায়াত নেতা আলী আহসান মোহাম্মদ মুজাহিদ ও বিএনপি নেতা সালাউদ্দিন কাদের চৌধুরীর আপিল শুনানি ২৮ এপ্রিল পর্যন্ত মুলতবি করা হয়েছে।আজ বুধবার প্রধান বিচারপতি সুরেন্দ্র কুমার সিনহার নেতৃত্বাধীন চার বিচারপতির বেঞ্চ আসামিপক্ষের সময় চেয়ে করা আবেদনের পরিপ্রেক্ষিতে এ তারিখ ধার্য করেন।৭ এপ্রিল আপিল দুটি শুনানির জন্য আপিল বিভাগের কার্যতালিকার ৮ ও ৯ নম্বরে ছিল। তবে মামলা দুটি আদালতে ওঠার আগেই আপিল বিভাগের দিনের শুনানির সময় শেষ হয়ে যায়।২০১৩ সালের ১৭ জুলাই আন্তর্জাতিক অপরাধ ট্রাইব্যুনাল জামায়াতে ইসলামীর সেক্রেটারি জেনারেল মুজাহিদকে মৃত্যুদণ্ড দেন। ওই রায়ের বিরুদ্ধে ওই বছরের ১১ আগস্ট আপিল করেন মুজাহিদ।আর মানবতাবিরোধী অপরাধের মামলায় ২০১৩ সালের ১ অক্টোবর আন্তর্জাতিক অপরাধ ট্রাইব্যুনাল-১ সাকা চৌধুরীকে মৃত্যুদণ্ডাদেশ দেন। তাঁর বিরুদ্ধে আনা রাষ্ট্রপক্ষের ২৩টি অভিযোগের মধ্যে নয়টি প্রমাণিত হয়। ওই রায় ঘোষণার ২৮ দিনের মাথায় মৃত্যুদণ্ডাদেশ থেকে খালাস চেয়ে আসামিপক্ষ আপিল করে।আরও পড়ুন:মুজাহিদ ও সাকার আপিল শুনানি যেকোনো দিন
