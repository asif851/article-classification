
নাইজেরিয়ার নাগরিক ডোনাটাস ইমেকা ওনিজিউয়াকে দুই দিনের রিমান্ডে নিয়েছে পুলিশ। শুক্রবার রাতে তাঁকে রিমান্ডে নেওয়া হয়। অভিযোগ রয়েছে, ডোনাটাসের সঙ্গে সংশ্লিষ্ট প্রতারক চক্রটি শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) এক অধ্যাপককে আন্তর্জাতিক সম্মেলনে পাঠানোর কথা বলে পৌনে পাঁচ লাখ টাকা হাতিয়ে নিয়েছে । 
পুলিশ ও আদালত সূত্রে জানা গেছে, শুক্রবার বিকেলে সিলেট মুখ্য মহানগর হাকিমের আদালতে ডোনাটাসকে হাজির করে সাত দিনের রিমান্ড আবেদন করে শাহপরান থানা-পুলিশ। শুনানি শেষে বিচারক মামুনুর রশীদ তাঁর দুই দিনের রিমান্ড মঞ্জুর করেন।
শাহপরান থানার ভারপ্রাপ্ত কর্মকর্তা (ওসি) আক্তার হোসেন প্রথম আলোকে বলেন, আদালত প্রতারক চক্রের এই সদস্যের দুই দিনের রিমান্ড মঞ্জুর করেছেন। শুক্রবার রাতে তাঁকে রিমান্ডে এনে জিজ্ঞাসাবাদ শুরু করেছে পুলিশ।
এর আগে বিশ্ববিদ্যালয়ের জেনেটিক ইঞ্জিনিয়ারিং অ্যান্ড বায়োটেকনোলজি বিভাগের অধ্যাপক ফারুক মিয়ার সঙ্গে প্রতারণার অভিযোগে ২৮ মার্চ রাতে হবিগঞ্জের মাধবপুর থেকে ডোনাটাসকে আটক করে পুলিশ । এ নিয়ে শুক্রবার দুপুরে সিলেট নগর পুলিশের কার্যালয়ে বিষয়টি নিয়ে সংবাদ সম্মেলন করেন পুলিশের অতিরিক্ত কমিশনার পরিতোষ ঘোষ।
 
