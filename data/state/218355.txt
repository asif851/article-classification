
সিরাজগঞ্জের উল্লাপাড়ায় আওয়ামী লীগের এক প্রার্থী তাঁর নির্বাচনী সমাবেশে যাওয়ার সময় বিএনপি-জামায়াতের কর্মী-সমর্থকেরা হামলা চালিয়েছেন বলে অভিযোগ উঠেছে। এ ঘটনায় তিনজন আহত হন এবং ছয়টি মোটরসাইকেল আগুনে পুড়িয়ে দেওয়া হয়। গতকাল মঙ্গলবার বিকেল পাঁচটার দিকে এ ঘটনা ঘটে।থানা পুলিশ ও আওয়ামী লীগ সূত্রে জানা গেছে, গতকাল বিকেলে প্রধানমন্ত্রীর সাবেক জনপ্রশাসনবিষয়ক উপদেষ্টা এইচ টি ইমামের পুত্র সিরাজগঞ্জ-৪ (উল্লাপাড়া) আসনের আওয়ামী লীগের প্রার্থী তানভীর ইমাম দলীয় নেতা-কর্মীদের নিয়ে উল্লাপাড়া উপজেলার পঞ্চকোষী ইউনিয়নের বন্যাকান্দি বাজারে একটি নির্বাচনী সমাবেশে যোগ দিতে যান। সমাবেশস্থলে পৌঁছানোর আগেই ৫০-৬০ জন বিএনপি-জামায়াতের কর্মী লাঠিসোঁটা নিয়ে তাঁদের ওপর আক্রমণ চালান। এ সময় তানভীর ইমামের সঙ্গে থাকা তিনজন আহত হন।বিএনপি-জামায়াতের সমর্থকেরা ছয়টি মোটরসাইকেল আগুনে পুড়িয়ে দেন এবং আরও তিনটি মোটরসাইকেল ছিনিয়ে নেন। খবর পেয়ে উল্লাপাড়া থানার পুলিশ ঘটনাস্থলে পৌঁছে আওয়ামী লীগের নেতা-কর্মীদের উদ্ধার করে।এ বিষয়ে তানভীর ইমামের নির্বাচনী প্রচারণার সঙ্গে থাকা সহকর্মী সুলতান হাফিজ খান বাবু অভিযোগ করে বলেন, ‘গণসংযোগের অংশ হিসেবে বন্যাকান্দি বাজারে সমাবেশস্থলে যাওয়ার আগেই বিএনপি-জামায়াতের কর্মী-সমর্থকেরা আমাদের দলীয় লোকজনের ওপর হামলা চালায়। তারা ছয়টি মোটরসাইকেল আগুনে পুড়িয়ে দেয়। একই সঙ্গে আরও তিনটি মোটরসাইকেল লুট করে নিয়ে যায়।’এ বিষয়ে উল্লাপাড়া থানার ভারপ্রাপ্ত কর্মকর্তা তাজুল হুদা ঘটনার সত্যতা নিশ্চিত করে জানান, ঘটনাস্থল পরিদর্শন করা হয়েছে। এলাকায় অতিরিক্ত পুলিশ মোতায়েন করা হয়েছে। মামলার প্রস্তুতি চলছে।
