
রাজধানী ঢাকাসহ দেশের বিভিন্ন স্থানে ভূকম্পনের সময় সুনামগঞ্জের ছাতক ও জগন্নাথপুর উপজেলায় আতঙ্কিত হয়ে এক স্কুলছাত্রীসহ দুজনের মৃত্যু হয়েছে। এ সময় আহত হয়েছেন আরেক মাদ্রাসা শিক্ষার্থী।
নিহতরা হলেন ছাতক উপজেলার শামসুল হকের অষ্টম শ্রেণি পড়ুয়া মেয়ে সায়মা আক্তার (১৪) ও জগন্নাথপুর উপজেলার হিরণ মিয়া (২৫)। আহত হয় একই উপজেলার মাদ্রাসা শিক্ষার্থী নাদিউর রহমান (১৩)।
ছাতক উপজেলা পরিষদের চেয়ারম্যান অলিউর রহমান চৌধুরী বলেন, নিহত সায়মা আক্তারের বাবা শামসুল হক ছাতক সিমেন্ট কারখানায় শ্রমিক হিসেবে কাজ করেন। তিনি পরিবার নিয়ে কারখানার ভেতরে একটি চারতলা ভবনে থাকেন। আজ দুপুরে ভূমিকম্পের সময় পরিবারের অন্য সদস্যদের সঙ্গে চারতলার ঘর থেকে দৌড়ে নিচে নামার সময় সিঁড়ি থেকে ছিটকে পড়ে যায় সায়মা। তাকে গুরুতর আহত অবস্থায় ছাতক উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক সায়মাকে মৃত ঘোষণা করেন। সায়মা আক্তার ছাতক সিমেন্ট ফ্যাক্টরি উচ্চ বিদ্যালয়ের অষ্টম শ্রেণির ছাত্রী ছিল।
জগন্নাথপুর উপজেলা পরিষদের ভাইস চেয়ারম্যান মুক্তাদীর আহমদ বলেন, নিহত হিরণ মিয়ার বাড়ি উপজেলার পাটলি ইউনিয়নের আসামপুর গ্রামে। ভূমিকম্পের সময় ঘুম থেকে উঠে তাড়াহুড়া করে বের হওয়ার সময় বারান্দার গ্রিলের সঙ্গে হিরণের মাথায় ধাক্কা লাগে। এ সময় তিনি মেঝেতে পড়ে যান। পরে তাঁকে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত ঘোষণা করেন।
মুক্তাদীর আহমদ আরও বলেন, ভূমিকম্পের সময় পাটলী মাদ্রাসার দোতলা থেকে লাফ দিয়ে নামতে গিয়ে গুরুতর আহত হয় ওই মাদ্রাসার ছাত্র নাদিউর রহমান। তাকে সিলেট এম এ জি ওসমানী মেডিকেল কলেজ হাসপাতালে ভর্তি করা হয়েছে।
আরও পড়ুন...ভূমিকম্পে কাঁপল সারা দেশ
