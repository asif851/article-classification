
মানবতাবিরোধী অপরাধের মামলায় বিএনপির নেতা সালাউদ্দিন কাদের চৌধুরীর ফাঁসির আদেশে সন্তুষ্টি প্রকাশ করেছেন নূতন চন্দ্র সিংহের ছেলে প্রফুল্ল চন্দ্র সিংহ। তিনি বলেন, ‘সবার মতো আমিও প্রত্যাশা অনুযায়ী রায় পেয়েছি। রায় কার্যকর হলে পুরোপুরি সন্তুষ্ট হব।’
আজ মঙ্গলবার মুঠোফোনে প্রথম আলো ডটকমকে এ প্রতিক্রিয়া জানান প্রফুল্ল চন্দ্র সিংহ। এর আগে কয়েকবার তাঁর প্রতিক্রিয়া জানতে চাইলেও তিনি আনুষ্ঠানিকভাবে কোনো মন্তব্য করতে চাননি। যেসব অভিযোগে সালাউদ্দিন কাদের চৌধুরীকে ফাঁসিতে ঝুলিয়ে মৃত্যুদণ্ড কার্যকর করার আদেশ দেওয়া হয়েছে, তার মধ্যে একটি হলো নূতন চন্দ্র সিংহ হত্যা। এটি ছিল মানবতাবিরোধী অপরাধের মামলায় সাকার বিরুদ্ধে আনা ৩ নম্বর অভিযোগ। এক বছর ধরে চলা সাক্ষ্য গ্রহণকালে রাষ্ট্রপক্ষে সাক্ষ্য দেন নূতন চন্দ্র সিংহের ছেলে প্রফুল্ল রঞ্জন সিংহ।
মুক্তিযুদ্ধকালের মানবতাবিরোধী অপরাধের মামলায় বিএনপির স্থায়ী কমিটির সদস্য ও সাংসদ সালাউদ্দিন কাদের (সাকা) চৌধুরীর ফাঁসির আদেশ দিয়েছেন আন্তর্জাতিক অপরাধ ট্রাইব্যুনাল-১। বিচারপতি এ টি এম ফজলে কবীরের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-১ আজ এ আদেশ দেন। বিএনপির কোনো নেতার বিরুদ্ধে এটাই এ ধরনের মামলায় প্রথম রায়। এর আগে সাবেক ও বর্তমান মিলিয়ে জামায়াতের ছয়জন নেতার বিরুদ্ধে রায় দেওয়া হয়েছে।
