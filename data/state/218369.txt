

সাবমেরিন কেব্‌লের সিঙ্গাপুর প্রান্তে রক্ষণাবেক্ষণ কাজের জন্য ছয় দিন বাংলাদেশে ইন্টারনেট সেবা বিঘ্নিত হতে পারে বলে জানিয়েছে বাংলাদেশ টেলিকমিউনিকেশনস কোম্পানি লিমিটেড (বিটিসিএল)। আজ বৃহস্পতিবার এক সংবাদ বিজ্ঞপ্তিতে এ তথ্য জানানো হয়।
সংবাদ বিজ্ঞপ্তিতে জানানো হয়েছে, আগামীকাল শুক্রবার (২১ অক্টোবর) সাড়ে ১২টা থেকে বৃহস্পতিবার (২৭ অক্টোবর) বেলা দুইটা পর্যন্ত সাবমেরিন কেব্‌লের সিঙ্গাপুর প্রান্তের রক্ষণাবেক্ষণের কাজ করা হবে। এ কারণে বাংলাদেশে ইন্টারনেট সেবা সাময়িক বিঘ্নিত হতে পারে। তবে এ সময়ের জন্য বিটিসিএলের গ্রাহকদের ইন্টারনেট সেবা বিকল্প ব্যবস্থায় চালু রাখা হবে।
গ্রাহকদের সাময়িক এই অসুবিধার জন্য বিটিসিএল দুঃখ প্রকাশ করেছে।
সমুদ্রের তলদেশ দিয়ে ইন্টারনেট ব্যবহারে ব্যবহৃত ব্যান্ডউইথ যে তারের মাধ্যমে আদান-প্রদান করা হয় সেটিকে বলা হয় সাবমেরিন কেবল। বর্তমানে বাংলাদেশ এসইএ-এমই-ডব্লিউই-৪ সাবমেরিন কেবলের মাধ্যমে ২০০ জিবিপিএস (গিগা বিট প্রতি সেকেন্ড) ব্যান্ডউইথ পাচ্ছে। ২০১২ সালের আগ পর্যন্ত ইন্টারনেট সংযোগের ক্ষেত্রে বাংলাদেশ সম্পূর্ণভাবে এসইএ-এমই-ডব্লিউই-৪ সাবমেরিন কেবলের ওপর নির্ভরশীল ছিল। তবে ২০১২ সালের অক্টোবর থেকে ইন্টারনেট সংযোগে সাবমেরিন কেবলের বিকল্প হিসেবে আন্তর্জাতিক টেরেস্ট্রিয়াল কেবল (আইটিসি) অপারেটররা কাজ শুরু করে।আইটিসি অপারেটররা টেরেস্ট্রিয়াল অপটিক্যাল ফাইবার লাইনের মাধ্যমে ভারতীয় বিভিন্ন টেলিযোগাযোগ কোম্পানির সঙ্গে যুক্ত। কোনো কারণে সাবমেরিন কেবল ক্ষতিগ্রস্ত হলেও আইটিসিরা বাংলাদেশকে আন্তর্জাতিক টেলিযোগাযোগ নেটওয়ার্কে যুক্ত করতে পারে। দেশের দ্বিতীয় সাবমেরিন কেবল এসইএ-এমই-ডব্লিউই-৫ এর মাধ্যমে বাংলাদেশ আগামী বছর থেকে ১ হাজার ৫০০ জিবিপিএস ব্যান্ডউইথ পাবে।
