
যুক্তি পাল্টা যুক্তির খেলা। শাণিত বাক্যবাণ। কেউ কাউকে নাহি ছাড়ি। প্রাণবন্ত বিতর্কের জমজমাট আসর। এভাবেই একের পর এক ধাপ পেরিয়ে এগিয়ে যান বিতার্কিকেরা। ১৪ ও ১৫ জুন এশিয়ান ইউনিভার্সিটি ফর উইমেন (এইউডব্লিউ) ক্যাম্পাসে অনুষ্ঠিত হয় দুদিনের আন্তবিশ্ববিদ্যালয় বিতর্ক প্রতিযোগিতা। এইউডব্লিউ ডিবেটিং সোসাইটির উদ্যোগে এ প্রতিযোগিতায় অংশ নেয় বিভিন্ন সরকারি-বেসরকারি বিশ্ববিদ্যালয়ের ২০টি দল। অনুষ্ঠানের শুরুতে ব্যতিক্রমী আয়োজন। গতানুগতিক উদ্বোধনী পর্ব নেই। শুরু ১২টি দেশের জনপ্রিয় গান দিয়ে। মুগ্ধতার রেশ না কাটতেই শুরু হলো যুক্তির লড়াই। প্রথম দিন তিন রাউন্ডে চলে বিতর্ক। শেষ দিন চতুর্থ রাউন্ড শেষে সেমিফাইনালে অংশ নেয় চারটি দল। এই চার রাউন্ডে বিতর্ক দলগুলো তথ্য বিতরণ, পরিবেশ দূষণ, বায়োএথিক্স ও লিঙ্গ বৈষম্য নিয়ে বির্তক করে। শেষে সবাইকে পেছনে ফেলে চূড়ান্ত পর্বে অংশ নেয় দুটি দল। চূড়ান্ত পর্বের বিষয় ছিল ‘স্নাতক শেষে এক বছর সমাজসেবায় অংশ নেওয়া বাধ্যতামূলক’। এ বিষয়ের বিপক্ষে ছিল নর্থ সাউথ বিশ্ববিদ্যালয় ও পক্ষে ইন্ডিপেনডেন্ট বিশ্ববিদ্যালয় দল। চলে প্রাণবন্ত যুক্তির খেলা। অবশেষে জিতে যায় বিপক্ষ দল। চ্যাম্পিয়ন হয় নর্থ সাউথ, রানার্সআপ ইন্ডিপেনডেন্ট।বিতর্ক ছাড়াও উন্মুক্ত আলোচনায় বিভিন্ন দলের প্রতিযোগীরা অংশ নেন। এতে বিতর্কের বিষয়গুলো নিয়ে আলোচনা করেন অধ্যাপক জেনি ব্রাইয়ান ও অধ্যাপক পারসা সাজিদ। তাঁরা শিক্ষার্থীদের বিভিন্ন প্রশ্নের উত্তর দেন।বিতর্কের বাইরে ভিন্ন মাত্রা যোগ করে শেষ দিনের সাংস্কৃতিক আয়োজন। এতে বিভিন্ন দেশের ঐতিহ্যকে ধারণ করে শিক্ষার্থীরা নৃত্য পরিবেশন করেন। এ ছাড়া প্রথম দিন জুম্বা নৃত্যও সবাইকে মুগ্ধ করে।এইউডব্লিউ ডিবেটিং সোসাইটির সভাপতি নওরা মেহরীন বলেন, ‘যুক্তিবাদী সমাজ গঠনে নতুন প্রজন্মকে বিতর্ক চর্চায় উদ্বুদ্ধ করতে হবে। আমরা গতানুগতিক বিতর্কের বাইরে ভিন্ন কিছু দেওয়ার চেষ্টা করেছি।’
