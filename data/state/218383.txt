
জয়পুরহাটের ক্ষেতলাল উপজেলার দৌলতপুর গ্রাম থেকে একটি শিশুকে অপহরণের চার ঘণ্টা পর শিশুসহ অপহরণকারীকে আটক করেছে বগুড়ার দুপচাঁচিয়ার বেরুঞ্জ গ্রামবাসী।আজ শুক্রবার বিকেলে ছয় বছরের মেয়েশিশু বিপা বর্মনকে (৬) অপহরণ করে দুপচাঁচিয়া উপজেলার চামরুল ইউনিয়নের বেরুঞ্জ গ্রাম দিয়ে নিয়ে যাচ্ছিল অপহরণকারী। এ সময় গ্রামবাসী তাঁকে আটক করে। পরে পুলিশ রাতেই তাঁকে গ্রেপ্তার করেছে।দুপচাঁচিয়া থানা সূত্রে জানা যায়, বিকেলে জয়পুরহাটের ক্ষেতলাল উপজেলার দৌলতপুর গ্রামের মানিক বর্মনের মেয়ে বিপাকে অপহরণ করে দুর্বৃত্তরা। অপহরণকারী রাতে বেরুঞ্জ গ্রামে ওই শিশুকে নেওয়ার পথে গ্রামবাসীর সন্দেহ হয়। শত শত গ্রামবাসী বেরুঞ্জ গ্রামের বিভিন্ন রাস্তা অবরোধ করে। পরে গ্রামবাসী অপহরণকারী বেরুঞ্জ গ্রামের ফেরদৌস ওরফে আসলামকে আটক করে শিশুটিকে উদ্ধার করে। গ্রামবাসী আসলামকে গণপিটুনি দিলে তিনি ওই শিশুকে অপহরণের কথা স্বীকার করেন। পরে পুলিশকে খবর দিলে রাত সাড়ে দশটার দিকে অপহূত শিশুটিকে উদ্ধার করে আসলামকে গ্রেপ্তার করে দুপচাঁচিয়া থানায় নিয়ে যায়।দুপচাঁচিয়া থানার ভারপ্রাপ্ত কর্মকর্তা (ওসি) রিয়াজ উদ্দিন অপহরণকারীকে গ্রেপ্তারের সত্যতা নিশ্চিত করেছেন। তিনি বলেন, ক্ষেতলাল থানায় খবর দেওয়া হয়েছে। তাঁরা রাতেই শিশুসহ ওই অপহরণকারীকে নিয়ে যাবে এবং ক্ষেতলাল থানায় মামলা হবে।
 
