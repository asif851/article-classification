
চট্টগ্রাম আদালত প্রাঙ্গণে এক ব্যক্তির কাছ থেকে ৫৮ লাখ টাকা উদ্ধারের ঘটনায় অর্থ পাচার আইনে দায়ের হওয়া মামলার তদন্তের অনুমতি চেয়ে দুর্নীতি দমন কমিশনের (দুদক) প্রধান কার্যালয়ে নথিপত্র পাঠানো হয়েছে। গতকাল দুদকের চট্টগ্রাম কার্যালয় থেকে মামলার নথি পাঠানো হয়।দুদকের চট্টগ্রাম কার্যালয়ের পরিচালক আবদুল আজিজ ভুঁইয়া বলেন, নগরের কোতোয়ালি থানা থেকে মামলার নথি পাওয়ার পরপরই তদন্তের অনুমতি চেয়ে সেগুলো প্রধান কার্যালয়ে পাঠানো হয়েছে। অনুমতি পাওয়ার পরপরই তদন্ত কর্মকর্তা নিয়োগ দেওয়া হবে।১৪ অক্টোবর নিষিদ্ধঘোষিত জঙ্গি সংগঠন জেএমবির সদস্য পরিচয়ে এক ব্যক্তি মুঠোফোনে চট্টগ্রাম আদালত ভবন উড়িয়ে দেওয়ার হুমকি দেয়। এরপর নিরাপত্তাব্যবস্থা জোরদার করে পুলিশ। পরে তল্লাশি চালাতে গিয়ে ৫৮ লাখ টাকাসহ ইলিয়াছ ভুঁইয়া নামের এক ব্যক্তিকে আটক করে পুলিশ।
