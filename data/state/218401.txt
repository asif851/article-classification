
নড়াইলের লোহাগড়া উপজেলার লক্ষ্মীপাশা কওমি মাদ্রাসার অধ্যক্ষ মুফতি আবদুর রকিব গতকাল বৃহস্পতিবার পদত্যাগ করেছেন। তাঁর বিরুদ্ধে অনিয়মের তদন্ত শেষ হওয়ার আগেই তিনি পদত্যাগ করলেন।অধ্যক্ষ মুফতি আবদুর রকিবের পদত্যাগের সময় মাদ্রাসা পরিচালনা পর্ষদের সভাপতি ও অন্যান্য সদস্য, মাদ্রাসার শিক্ষকেরা উপস্থিত ছিলেন। এ বিষয়ে মাদ্রাসার পরিচালনা পর্ষদের সভাপতি শেখ নজরুল ইসলাম বলেন, তাঁর পদত্যাগপত্র গ্রহণ করে উপাধ্যক্ষ মওলানা জাহান আলীকে ভারপ্রাপ্ত অধ্যক্ষের দায়িত্ব দেওয়া হয়েছে। আবদুর রকিব বলেন, ‘শারীরিক অসুস্থতা ও পারিপার্শ্বিক সমস্যার কারণে পদত্যাগ করেছি।’অধ্যক্ষ রকিবের বিরুদ্ধে অনিয়মের অভিযোগ এনে তাঁর অপসারণের দাবিতে স্থানীয় লোকজন ১৮০ সদস্যের ‘অধ্যক্ষ অপসারণের সংগ্রাম কমিটি’ গঠন করেছিলেন। ওই কমিটি তাঁর অপসারণের দাবিতে কয়েক দফা সমাবেশও করে। এর পরিপ্রেক্ষিতে ৭ নভেম্বর উপজেলা চেয়ারম্যান সৈয়দ ফয়জুল আমীরের উপস্থিতিতে এক বৈঠকে ১৩ সদস্যের একটি তদন্ত কমিটি গঠন করা হয়। এ কমিটি তাঁর দায়িত্ব পালনের সময় মাদ্রাসার আয়-ব্যয়সহ যাবতীয় বিষয় তদন্ত শুরু করে। কিন্তু ওই তদন্ত শেষ হওয়ার আগেই গতকাল তিনি পদত্যাগ করেন।
