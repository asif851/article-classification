
বাগেরহাটের ফকিরহাট উপজেলার সদর ইউনিয়ন পরিষদের (ইউপি) চেয়ারম্যান জাহিদ হোসেনসহ (৫৩) দুজনকে আজ শনিবার সকালে গুলি চালিয়ে হত্যা করেছে দুর্বৃৃত্তরা। খুলনার রূপসা উপজেলার আমদাবাদ সরকারি প্রাথমিক বিদ্যালয়ের সামনে বাগেরহাট-খুলনা সড়কে এ ঘটনা ঘটে। এ সময় জাহিদ হোসেন মোটরসাইকেলে করে খুলনা থেকে ফকিরহাট যাচ্ছিলেন।নিহত ইউপি চেয়ারম্যান জাহিদ হোসেন ছিলেন ফকিরহাট উপজেলা আওয়ামী লীগের ভারপ্রাপ্ত সাধারণ সম্পাদক। তিনি ফকিরহাট উপজেলা সদরের সাতশৈয়া গ্রামের খান ইলিয়াস হাসানের ছেলে। চলতি মেয়াদসহ তিনি মোট তিনবার ওই ইউপির চেয়ারম্যান নির্বাচিত হন। তিনি স্ত্রী, এক ছেলে ও এক মেয়ে রেখে গেছেন।নিহত অন্যজন জাহিদকে বহনকারী মোটরসাইকেলের চালক। তাঁর নাম জানা যায়নি।এ ব্যাপারে ফকিরহাট উপজেলা আওয়ামী লীগের সভাপতি স্বপন দাসের ভাষ্য, জাহিদ হোসেন প্রতিদিনের মতো আজ সকালে খুলনার বাড়ি থেকে ফকিরহাটে নিজ এলাকায় যাচ্ছিলেন। তাঁকে বহনকারী ভাড়ায় চালিত মোটরসাইকেলের চালক ছিলেন তাঁর পূর্বপরিচিত। প্রায়ই তিনি ওই মোটরসাইকেলে করে খুলনা থেকে ফকিরহাট যেতেন। আজ সকাল পৌনে ১০টার দিকে তাঁরা খুলনার রূপসার আমদাবাদ সরকারি প্রাথমিক বিদ্যালয়ের সামনে পৌঁছালে সন্ত্রাসীরা তাঁদের লক্ষ্য করে গুলি ছোড়ে।
ঘটনার সত্যতা নিশ্চিত করে ফকিরহাট থানার ভারপ্রাপ্ত কর্মকর্তা (ওসি) মাসুদ আলম বলেন, ‘ঘটনাস্থলটি পড়েছে খুলনা জেলায়। আমরা হত্যাকারীদের বিষয়ে এখনো কোনো তথ্য পাইনি। কোনো প্রত্যক্ষদর্শীও পাওয়া যায়নি। সেখানকার পুলিশের সঙ্গে যোগাযোগ রাখা হচ্ছে। লাশ ঘটনাস্থল থেকে ফকিরহাটে আনা হবে এবং পরে ময়নাতদন্তের জন্য খুলনায় নেওয়া হবে।’
 
