
পদ পাওয়ার জন্য বিএনপির নেতারা যে পরিমাণ তৎপর রাজপথে তার অর্ধেক ততপরতা থাকলেও দেশে শেখ হাসিনার রাজত্ব থাকত না, খালেদা জিয়ার রাজত্ব হতো বলে মন্তব্য করেছেন বিএনপির স্থায়ী কমিটির সদস্য গয়েশ্বর চন্দ্র রায়।আজ দুপুরে ভাসানী মিলনায়তনে এক মতবিনিময় সভায় তিনি এ মন্তব্য করেন। বিএনপির কাউন্সিল সামনে রেখে বিএনপির ঢাকা মহানগর কমিটি এ মতবিনিময়ের আয়োজন করে।গয়েশ্বর চন্দ্র বলেন, ১৯ মার্চ কাউন্সিলের দিন কোনো ষড়যন্ত্র হবে কি, হবে না তা আমরা জানি না। তবে বিএনপির চেয়ারপারসন ও সিনিয়র ভাইস চেয়ারম্যান নির্বাচিত হওয়ায় কিছু ষড়যন্ত্র মোকাবিলা করা গেছে।মহানগর নেতাদের সম্মেলনে প্রস্তাব করার ক্ষেত্রে নিজেদের ছবি ব্যবহার না করার আহ্বান জানান গয়েশ্বর। তিনি বলেন, ‘পুরা ছবি আপনার আর পাসপোর্ট সাইজে খালেদা জিয়ার ছবি ব্যবহার করবেন, এমন হবে না। খুব বেশি হলে সৌজন্য দিয়ে নিজের নাম দেবেন। ছবি না।’
মতবিনিময়ে অন্যদের মধ্যে বিএনপির চেয়ারপারসনের উপদেষ্টা আবদুল আওয়াল মিন্টু, মহানগরের উপদেষ্টা এম এ সালাম, ঢাকা মহানগর বিএনপির আহ্বায়ক মির্জা আব্বাসের স্ত্রী আফরোজা আব্বাস প্রমুখ উপস্থিত ছিলেন।
