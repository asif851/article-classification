
চট্টগ্রামের জামালখান ও চকবাজার এলাকায় অভিযান চালিয়ে আটটি বিলবোর্ড উচ্ছেদ করা হয়েছে। অভিযানে বিলবোর্ড নিয়ন্ত্রণকারী ছয়টি প্রতিষ্ঠানকে ৬৬ হাজার টাকা জরিমানা করা হয়।গতকাল বুধবার চট্টগ্রাম সিটি করপোরেশন ও নগর পুলিশ যৌথভাবে এই অভিযান চালায়। এই অভিযানের নেতৃত্ব দেন নির্বাহী ম্যাজিস্ট্রেট আছিয়া খাতুন।সিটি করপোরেশনের ভ্রাম্যমাণ আদালত সূত্র জানায়, জামালখান এলাকায় অভিযান চালিয়ে ছয়টি বিলবোর্ড ও চকবাজারে চট্টগ্রাম মেডিকেল কলেজ হাসপাতালের সামনে থেকে দুটি বিলবোর্ড উচ্ছেদ করা হয়েছে।এ সময় অবৈধ বিলবোর্ড স্থাপনের দায়ে প্রাচী অ্যাডকে ৩০ হাজার টাকা, অ্যাড গার্ডেনকে আট হাজার, অ্যাডওয়ে পাবলিসিটিকে ১০ হাজার, শফি আর্টসকে আট হাজার টাকা জরিমানা করা হয়।এ ছাড়া আরও দুটি বিলবোর্ড প্রতিষ্ঠানকে পাঁচ হাজার করে ১০ হাজার টাকা জরিমানা করা হয়।
