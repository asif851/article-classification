
নিজের ভাষায় আলোচনা, কবিতা আবৃত্তি ও নেচে-গেয়ে আন্তর্জাতিক মাতৃভাষা দিবস উদ্যাপন করেছে বরেন্দ্র অঞ্চলের রাজশাহীর গোদাগাড়ীর বাবুডাইং আদিবাসী প্রাথমিক বিদ্যালয়ের প্রাক্তন ও বর্তমান শিক্ষার্থীরা। বিদ্যালয় প্রাঙ্গণে শহীদ মিনার বানিয়ে প্রভাতফেরির পর সেখানে ফুল দিয়ে শ্রদ্ধা জানিয়ে তারা দিবস উদ্যাপন শুরু করে।বিদ্যালয় সূত্রে জানা যায়, দিবসটি উদ্যাপনের জন্য শিক্ষার্থীরা সপ্তাহ ধরে প্রস্তুতি নেয়। তারা বিদ্যালয়টি ঝকঝকে-তকতকে করে দেয়ালে আলপনা আঁকে। বিদ্যালয় প্রাঙ্গণে বাঁশ-কঞ্চি ও রঙিন কাগজ দিয়ে শহীদ মিনার তৈরি করা হয়। মাটির তৈরি বেদিতে আলপনা আঁকা হয়। এ ছাড়া পুরো বিদ্যালয়টি ফুল ও পাতা দিয়ে সাজানো হয়।সকালে দিবসটি উপলক্ষে আলোচনা সভা অনুষ্ঠিত হয়। বিদ্যালয়ের ব্যবস্থাপনা কমিটির সভাপতি সুরেন কোল টুডুর সভাপতিত্বে এতে বক্তব্য দেন মোহনপুর ইউনিয়ন পরিষদ (ইউপি) চেয়ারম্যান খাইরুল ইসলাম, প্রধান শিক্ষক কার্তিক চন্দ্র দাস, বিদ্যালয় পরিচালনা কমিটির সদস্য নগেন সরেন প্রমুখ। অনুষ্ঠানটি সঞ্চালনা করেন বন্ধুসভার সাধারণ সম্পাদক আলী উজ্জামান নূর। এরপর সাংস্কৃতিক অনুষ্ঠান হয়।বাবুডাইং আদিবাসী শিক্ষার্থীরা গান ও কবিতা আবৃত্তির পাশাপাশি নাচেও অংশ নেয়।
