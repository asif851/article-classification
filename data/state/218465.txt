
রাজধানীর হাইকোর্টসংলগ্ন মোড়ে ছিনতাই চেষ্টাকালে পুলিশের একজন সদস্যসহ দুজনকে পিটুনি দিয়েছে জনতা। পরে তাঁদের পুলিশে সোপর্দ করা হয়। গতকাল সোমবার দুপুরে এ ঘটনা ঘটে। পিটুনির শিকার ব্যক্তিরা হলেন পুলিশ কনস্টেবল নূর-ই-আলম ও মিজানুর রহমান।পুলিশের রমনা অঞ্চলের সহকারী কমিশনার (এসি) শিবলী নোমান প্রথম আলোকে বলেন, শরীয়তপুর জেলা থেকে প্রেষণে পুলিশ সদর দপ্তরের গাড়িচালক হিসেবে কাজ করছিলেন কনস্টেবল নূর-ই-আলম। ঘটনার সময় তিনি সাধারণ পোশাকে ছিলেন। ঘটনার ব্যাপারে তাঁদের ব্যাপক জিজ্ঞাসাবাদ করা হচ্ছে।অবশ্য ঢাকা মহানগর পুলিশের অনলাইন নিউজ পোর্টাল ডিএমপি নিউজে বলা হয়, দুপুর সাড়ে ১২টার দিকে ছিনতাই চেষ্টার সময় পুলিশ কনস্টেবলসহ দুজনকে হাতেনাতে গ্রেপ্তার করে শাহবাগ থানার পুলিশ। ঘটনায় জড়িত আরেকজন পালিয়ে যান। এ ঘটনায় শাহবাগ থানায় দ্রুত বিচার আইনে মামলা হয়েছে।পুলিশ সূত্র জানায়, ওই পুলিশ কনস্টেবলসহ তিনজন একটি মোটরসাইকেলে করে লিটন ও সানি নামের দুজনের কাছ থেকে ছিনতাইয়ের চেষ্টা করেছিলেন। লিটন ও সানি সম্পর্কে মামা-ভাগনে। তাঁরা চকবাজারে পুরোনো টাকা নিয়ে নতুন টাকা দেওয়ার ব্যবসা করেন। গতকাল তাঁরা দুজন মতিঝিলের একটি বেসরকারি ব্যাংক থেকে পুরোনো টাকা জমা দিয়ে নতুন টাকা নিয়ে চকবাজারের দিকে সাইকেল চালিয়ে যাচ্ছিলেন। এ সময় পুলিশ লেখা একটি মোটরসাইকেলে করে তিনজন তাঁদের গতিরোধ করেন। একজন তাঁদের বলেন, তাঁদের বিরুদ্ধে মামলা আছে, তাঁদের গ্রেপ্তার করা হবে। এ কথা শুনেই লিটন ও সানি চিৎকার শুরু করেন। একপর্যায়ে আশপাশের লোকজন মোটরসাইকেল আরোহী দুজনকে ধরে পিটুনি শুরু করলে আরেকজন আরোহী পালিয়ে যান। পরে শাহবাগ থানার পুলিশের কাছে তাঁদের সোপর্দ করা হয়। পুলিশ জানতে পারে, ছিনতাইয়ের চেষ্টাকারী একজন পুলিশ কনস্টেবল।
