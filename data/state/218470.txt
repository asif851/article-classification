
ডাচ্–বাংলা ব্যাংক-প্রথম আলো গণিত উৎসবের তিনটি আঞ্চলিক আয়োজনের প্রশ্নোত্তর পর্বে উপস্থিত ছিলাম। গণিত ছাড়াও বিজ্ঞানের নানা বিষয় নিয়ে শিক্ষার্থীদের অনেক প্রশ্ন। গণিতের মৌলিক বিষয়গুলো নিয়ে রয়েছে তাদের ভাবনা ও জিজ্ঞাসা। এটা একটা ভালো দিক যে গণিতের সূক্ষ্ম বিষয়গুলো নিয়ে শিক্ষার্থীরা ভাবছে এবং তাদের মধ্যে প্রশ্ন তৈরি হচ্ছে। এ প্রশ্নগুলোর উত্তর খঁুজতে কিছু সাধারণ আলোচনা করা যেতে পারে।অনেকের প্রশ্ন ছিল a/০ কেন অসংজ্ঞায়িত? অর্থাৎ কোনো সংখ্যাকে শূন্য দিয়ে ভাগ করা কেন সংজ্ঞায়িত নয়? এ প্রশ্নের উত্তর পেতে হলে ভাগের ধারণাটা বোঝা দরকার। যেমন: ১২টি কমলা ৪ জন লোকের মধ্যে সমানভাগে ভাগ করলে প্রত্যেকে ১২ ÷ ৪ = ৩টি করে, ৩ জন লোকের মধ্যে সমানভাগে ভাগ করলে প্রত্যেকে ১২ ÷ ৩ = ৪টি করে, ২ জন লোকের মধ্যে সমানভাগে ভাগ করলে প্রত্যেকে ১২ ÷ ২ = ৬টি করে কমলা পাবে। ১ জন লোককে দিলে ১২ ÷ ১ = ১২টি কমলা একাই পাবে। কিন্তু ১২টি কমলা শূন্য (০) জন লোকের কাছে ভাগ করতে বললে সেটি অর্থহীন হবে। এ জন্য শূন্য দিয়ে যেকোনো সংখ্যাকে ভাগ করা অসংজ্ঞায়িত। একই কারণে ০/০-ও অসংজ্ঞায়িত।আরেকটি সাধারণ প্রশ্ন ছিল, কোনো সংখ্যার ঘাত শূন্য (a0) হলে সেটির মান কেন ১ হয়। এটাকেও সহজে ব্যাখ্যা করা যেতে পারে। ঘাতযুক্ত একটি রাশিকে একই রাশি দিয়ে ভাগ করা হলে ফলাফলে ঘাতের বিয়োগফলটি পাওয়া যায়। যদি a-কে a দিয়ে ভাগ করা হয়, তাহলে তার ফলাফল হবে a1-1 বা a0। কিন্তু a-কে a দিয়ে ভাগ করলে তার মান হবে ১। এ জন্য a0 = ১। এখান থেকে o0 = ? এই প্রশ্নের উত্তর পাওয়া যাবে (নিজেরা ভেবে বের করো)। ০/০-কে অনির্ণয়ক আকার (Indeterminate form) মনে করে বিভ্রান্ত হওয়ার কারণ নেই। অনির্ণয়ক ধারণাটি আসলে সীমার (Limit) ক্ষেত্রে প্রযোজ্য।শিক্ষার্থীরা যেন তাদের প্রশ্ন করার অভ্যাসটি বজায় রাখে, সে জন্য তাদের উৎসাহ দেওযা প্রয়োজন।
