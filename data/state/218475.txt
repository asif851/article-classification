
জাতীয় সমাজতান্ত্রিক দলকে (জাসদ) নিয়ে আওয়ামী লীগের সাধারণ সম্পাদক সৈয়দ আশরাফুল ইসলামের বক্তব্যের জবাবে তথ্যমন্ত্রী ও জাসদের একাংশের সভাপতি হাসানুল হক ইনু বলেছেন, এই সময়ে ১৪ দলের অভ্যন্তরে কাদা ছোড়াছুড়ি করা উচিত নয়; এটা ইতিহাসচর্চারও সময় নয়। এটা জঙ্গিবাদ সম্পূর্ণরূপে ধ্বংস করার সময়, জনগণের নিরাপত্তাবিধান করার সময়।
আজ বুধবার সচিবালয়ে এক অনুষ্ঠানের পর সাংবাদিকদের প্রশ্নের জবাবে জাসদের একাংশের সভাপতি এ কথা বলেন। সৈয়দ আশরাফের বক্তব্যকে অনভিপ্রেত ও দুঃখজনক বলেও তিনি মন্তব্য করেন। তিনি বলেন, জঙ্গিরা যেভাবে সাধারণ জনগণকে হত্যা করছে, সেটাই এখন গুরুত্বপূর্ণ সমস্যা। সাধারণ জনগণ এবং দেশের নিরাপত্তাবিধানের জন্য দরকার সর্বাত্মক ঐক্যবদ্ধ প্রচেষ্টা। আর সে জন্য শেখ হাসিনার নেতৃত্বে ১৪ দল-মহাজোট একসঙ্গে কাজ করে যাচ্ছে।
গত সোমবার ঢাকা বিশ্ববিদ্যালয়ে ছাত্রলীগের এক অনুষ্ঠানে আওয়ামী লীগের সাধারণ সম্পাদক সৈয়দ আশরাফ বলেন, জাসদ ও বৈজ্ঞানিক সমাজতন্ত্রের ধারক ও বাহকেরা শতভাগ ভণ্ড। সরকারকে জাসদের একজনকে মন্ত্রী করার জন্য প্রায়শ্চিত্ত করতে হবে। জাসদ বঙ্গবন্ধুকে হত্যার ক্ষেত্র তৈরি করেছিল বলেও অভিযোগ করেন তিনি।এ নিয়ে কয়েক দিন ধরেই রাজনৈতিক অঙ্গনে আলোচনা চলছে। গতকাল মঙ্গলবার আওয়ামী লীগের সভাপতিমণ্ডলীর সদস্য এবং সেতুমন্ত্রী ওবায়দুল কাদের সাংবাদিকদের প্রশ্নের জবাবে বলেন, ‘জাসদ নিয়ে তাঁর দল বা সরকারের মধ্যে কোনো সিদ্ধান্ত হয়নি। দলের সাধারণ সম্পাদকের এটি ব্যক্তিগত মতামত। তাই এ বিষয়ে আর কোনো মন্তব্য করতে চাই না।’
জাসদের অন্য নেতারা মুখ খুললেও এ নিয়ে হাসানুল হক ইনু এই প্রথম কথা বললেন। সৈয়দ আশরাফের মন্তব্যে ১৪ দলের ঐক্যে কোনো প্রভাব পড়বে না বলে মনে করেন ইনু। তিনি বলেন, জাসদ ও আওয়ামী লীগের ঐক্য রাজনৈতিক সিদ্ধান্ত। গভীর বিশ্লেষণ করে এ সিদ্ধান্ত নেওয়া হয়েছে। সুতরাং এ ধরনের মন্তব্যে এ ঐক্য ও চলার পথ ক্ষতিগ্রস্ত হবে না।
জাসদের একাংশের সভাপতি আরও বলেন, বাহাত্তর থেকে পঁচাত্তরের প্রতিটি ঘটনা এখনো ইতিহাসের পাতায় লিপিবদ্ধ করা আছে, ইতিহাস ইতিহাসের মতোই বিশ্লেষণ করবে। তথ্যমন্ত্রী বলেন, শেখ হাসিনা বারবার বলেছেন, প্রতিক্রিয়াশীল, দেশবিরোধী, সাম্প্রদায়িক গোষ্ঠী কর্তৃক নিহত হয়েছেন বঙ্গবন্ধু। সুতরাং বঙ্গবন্ধুর হত্যার জন্য কোনো নির্দিষ্ট রাজনৈতিক দলকে দায়ী করাটা ইতিহাসসম্মত কোনো বক্তব্য নয়।
তথ্যমন্ত্রী বলেন, পঁচাত্তরের বিয়োগান্ত ঘটনার পূর্বাপর সব ঘটনার গভীর বিশ্লেষণ করে আওয়ামী লীগ, জাসদ এবং প্রধানমন্ত্রী শেখ হাসিনা এই ঐক্যের সিদ্ধান্ত নিয়েছেন। জাসদও সেই ঐক্যের সিদ্ধান্ত নেয়।
আরও পড়ুন
পুরোনো বিতর্ক উসকে দিল আশরাফের বক্তব্য
