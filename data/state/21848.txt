
‘প্রত্যাশার সঙ্গে প্রাপ্তির মিল না হওয়ায়’ দুর্নীতি দমন কমিশন (দুদক) আজ রোববার ১০ সদস্য বিশিষ্ট দুটি টাস্কফোর্সের তালিকা প্রকাশ করেছে। প্রাতিষ্ঠানিক দুর্নীতি প্রতিরোধ টিম বিলুপ্ত করার পর সংস্থাটি এ দুটি টাস্কফোর্স গঠন করল।
গত ১০ আগস্ট প্রাতিষ্ঠানিক টিম বিলুপ্ত করার পরই ২টি টাস্কফোর্স গঠনের সিদ্ধান্ত নেয় কমিশন। কারণ হিসেবে বলা হয়, ওই টিমটি কমিশনের উদ্দেশ্য বাস্তবায়ন করতে পারেনি।
কমিশনের সিদ্ধান্ত অনুযায়ী দুটি টাস্কফোর্সে ৫ জন করে সদস্য রয়েছেন। টিম-এ’তে রয়েছেন- দুদকের উপপরিচালক মির্জা জাহিদুল আলম ও এস এম রফিকুল ইসলাম, সহকারী পরিচালক শেখ আব্দুস ছালাম ও দেবব্রত মণ্ডল এবং উপসহকারী পরিচালক মো. সাইদুজ্জামান।
টিম-বি’তে রয়েছেন- উপপরিচালক মীর মো. জয়নুল আবেদীন শিবলী ও মো. মঞ্জুর মোর্শেদ, সহকারী পরিচালক সৈয়দ আহমেদ ও মো. মাসুদুর রহমান এবং উপসহকারী পরিচালক রাফী মো. নাজমুস সাদাৎ।
টাস্কফোর্সের কর্মপরিধিতে বলা হয়েছে- নতুন গঠিত দুটি টিম কমিশনের মহাপরিচালকের (বিশেষ অনুসন্ধান ও তদন্ত) নিয়ন্ত্রণে থাকবে। দুদকের সদর দপ্তরেই থাকবে এগুলোর অবস্থান। তবে সরকারি বিভিন্ন দপ্তরে অনিয়ম ও দুর্নীতির খবর পাওয়া মাত্র কমিশনের সিদ্ধান্ত অনুযায়ী জরুরি ভিত্তিতে ছুটে যাবে টাস্কফোর্স।
এ ছাড়াও টাস্কফোর্সের কার্যতালিকায় রয়েছে, সরকারি সেবাদানকারী বিভিন্ন প্রতিষ্ঠানের ইতিবাচক ও নেতিবাচক দিক, সেবা দেওয়ার ক্ষেত্রে সীমাবদ্ধতা, প্রতিবন্ধকতা এবং সেবা গ্রহীতাদের হয়রানি ও দুর্নীতির যেসব কারণ রয়েছে তা খুঁজে বের করা। সংশ্লিষ্ট প্রতিষ্ঠানের আইন/নীতিমালার দুর্বলতার জন্য কোনো প্রতিষ্ঠানের আর্থিক ক্ষতি হওয়ার সুযোগ থাকলে সে ক্ষেত্রে আইনি দুর্বলতা চিহ্নিত করাও হবে এদের কাজ।
সরকারি জনগুরুত্বপূর্ণ ১১টি বিভাগ ও সেবা খাতের অনিয়ম ও দুর্নীতি অনুসন্ধানের জন্য ২০১২ সালে প্রাতিষ্ঠানিক টিম গঠন করে দুদক। এর পর থেকেই জাতীয় রাজস্ব বোর্ড, স্বাস্থ্য অধিদপ্তর, শিক্ষা প্রকৌশল অধিদপ্তর, ঢাকা সিটি করপোরেশন, সড়ক ও জনপথ, স্থানীয় সরকার প্রকৌশলী অধিদপ্তর (এলজিইডি), বাংলাদেশ সড়ক পরিবহন কর্তৃপক্ষ (বিআরটিএ), আবাসন অধিদপ্তর, বাংলাদেশ সরকারি কর্মকর্তা-কর্মচারী কল্যাণ বোর্ড, বাংলাদেশ পেট্রোলিয়াম করপোরেশন ও রাজধানী উন্নয়ন কর্তৃপক্ষ (রাজউক) নিয়ে আলাদাভাবে কাজ শুরু করে দুদকের ১১টি প্রাতিষ্ঠানিক টিম। কিন্ত তাতে খুব একটা লাভ না হওয়ায় টিমটি বিলুপ্ত করা হয়।
