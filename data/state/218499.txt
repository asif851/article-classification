
কক্সবাজারের সেন্ট মার্টিনে বেড়াতে গিয়ে আটকে পড়া পর্যটকেরা ফিরতে শুরু করেছেন। আজ সোমবার একটি জাহাজে করে সেন্ট মার্টিন থেকে দেড় শতাধিক পর্যটক টেকনাফে ফিরেছেন।
বৈরী আবহাওয়ার কারণে তিন দিন টেকনাফ-সেন্ট মার্টিন নৌপথে জাহাজ ও ট্রলার চলাচল বন্ধ থাকায় পর্যটকেরা সেখানে আটকে পড়েছিলেন। বঙ্গোপসাগরে নিম্নচাপের প্রভাবে সাগর প্রচণ্ড উত্তাল হয়ে ওঠায় স্থানীয় প্রশাসন গত শুক্রবার সকাল থেকে টেকনাফ-সেন্ট মার্টিন নৌপথে জাহাজ ও ট্রলার চলাচল বন্ধ করে দেয়। এ কারণে দেড় শতাধিক পর্যটক সেন্ট মার্টিনে আটকা পড়েন।
পর্যটকবাহী জাহাজ বে-ক্রুজের টেকনাফের ব্যবস্থাপক শাহজাহান জানান, নিম্নচাপের প্রভাবে ৪ নম্বর হুঁশিয়ারি সংকেতের ফলে তিন দিন বন্ধ থাকার পর আজ সোমবার সকাল ১০টার দিকে বে-ক্রুজ জাহাজটি সেন্ট মার্টিন যায়। আটকে পড়া দেড় শতাধিক পর্যটককে নিয়ে জাহাজটি বিকেল সাড়ে পাঁচটার দিকে টেকনাফের দমদমিয়া ঘাটে এসে পৌঁছায়।
তিনি আরও জানান, আবহাওয়া কার্যালয় থেকে জারি করা সংকেত আজ সোমবার সকালের দিকে প্রত্যাহার করা হয়েছে। ফলে আগামীকাল মঙ্গলবার সকাল থেকে পুনরায় এ রুটে পর্যটকবাহী জাহাজ চলাচল করবে।
সেন্ট মার্টিন ইউনিয়ন পরিষদের (ইউপি) চেয়ারম্যান নুর আহমদ প্রথম আলোকে জানান, সেন্ট মার্টিনে আটকে পড়া দেড় শতাধিক পর্যটককে নিয়ে একটি জাহাজ টেকনাফের উদ্দেশে ছেড়ে গেছে। এ ছাড়া টেকনাফ উপজেলা সদরে গিয়ে আটকে পড়া সেন্ট মার্টিনের প্রায় দুই শতাধিক লোক চারটি মাছ ধরার ট্রলারে করে বিকেল সাড়ে চারটার দিকে সেন্ট মার্টিন পৌঁছেছে।
