
বঙ্গবন্ধু শেখ মুজিবুর রহমান মেরিটাইম ইউনিভারসিটি বাংলাদেশ বিল-২০১৩ এবং বৈদেশিক কর্মসংস্থান ও অভিবাসী বিল-২০১৩ আজ বুধবার জাতীয় সংসদে পাস হয়েছে।
আন্তর্জাতিক মেরিটাইম চাহিদার পরিপ্রেক্ষিতে এবং মেরিটাইম বিষয়ে উচ্চতর শিক্ষাদানের জন্য মেরিটাইম ইউনিভারসিটি বিলটি সংসদে উত্থাপন করা হয়েছে। শিক্ষামন্ত্রী নুরুল ইসলাম নাহিদ বিলটি উত্থাপন করলে তা কণ্ঠভোটে পাস হয়।
বিদেশে গমন-ইচ্ছকু কর্মীদের মধ্যস্বত্বভোগীদের প্রতারণার হাত থেকে রক্ষা  করার জন্য বৈদেশিক কর্মসংস্থান ও অভিবাসী বিল সংসদে উত্থাপন করা হয়েছে। প্রবাসীকল্যাণমন্ত্রী খন্দকার মোশাররফ হোসেন বিলটি উত্থাপন করলে তা কণ্ঠভোটে পাস হয়।
এ ছাড়া আজ পায়রাবন্দর কর্তৃপক্ষ বিল-২০১৩ ও নিউরো ডেভেলপমেন্টাল প্রতিবন্ধী সুরক্ষা ট্রাস্ট বিল-২০১৩ সংসদে উত্থাপিত হয়।
পায়রাবন্দর কর্তৃপক্ষ বিলটি উত্থাপন করেন নৌপরিবহনমন্ত্রী শাজাহান খান। বিলের উদ্দেশ্য ও কারণ সংবলিত বিবৃতিতে মন্ত্রী বলেন, বিলটি পাস হলে দেশের অর্থনৈতিক প্রবৃদ্ধির সঙ্গে সঙ্গে আমদানি-রপ্তানির পরিমাণ বাড়বে। উত্থাপনের পর বিলটি পরীক্ষা করে প্রতিবেদন দেওয়ার জন্য নৌপরিবহন মন্ত্রণালয়-সম্পর্কিত সংসদীয় কমিটিতে পাঠানো হয়।
নিউরো ডেভেলপমেন্টাল প্রতিবন্ধী সুরক্ষা ট্রাস্ট বিল উত্থাপন করেন সমাজকল্যাণমন্ত্রী এনামুল হক মোস্তফা শহীদ। এ-সংক্রান্ত বিবৃতিতে বলা হয়েছে, বিলটি পাস হলে প্রতিবন্ধী ব্যক্তিদের শারীরিক, মানসিক ও সামাজিকভাবে এবং তার উপযোগী শিক্ষা ও কারিগরি জ্ঞানে সক্ষম করে তোলা সম্ভব হবে। উত্থাপনের পর বিলটি পরীক্ষা করে প্রতিবেদন দেওয়ার
জন্য সমাজকল্যাণ মন্ত্রণালয়-সম্পর্কিত সংসদীয় কমিটিতে পাঠানো হয়।
সব শেষে সংসদের অধিবেশন আগামীকাল বৃহস্পতিবার বিকলে সাড়ে চারটা পর্যন্ত মুলতবি করা হয়।  
