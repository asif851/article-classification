
রাজশাহী সিটি করপোরেশনের মেয়র মোসাদ্দেক হোসেন বুলবুলকে সাময়িক বরখাস্তের আদেশ বাতিলের দাবি জানিয়েছে জেলা বিএনপি। আজ শুক্রবার রাজশাহী মহানগর বিএনপির কার্যালয়ে আয়োজিত সাংবাদিক সম্মেলনে এ দাবি জানায় জেলা বিএনপি।দলের কেন্দ্রীয় কমিটির সদস্য ও মহানগরের সহসভাপতি মেয়র মোসাদ্দেক হোসেন বুলবুলকে সাময়িক বরখাস্তের প্রতিবাদে জেলা ও মহানগর বিএনপির ব্যানারে এ সাংবাদিক সম্মেলনের আয়োজন করা হলেও সেখানে মহানগর বিএনপির কোনো নেতা-কর্মীকে দেখা যায়নি।সাংবাদিক সম্মেলনে লিখিত বক্তব্য পাঠ করেন, রাজশাহী জেলা বিএনপির যুগ্ম সাধারণ সম্পাদক আলাউদ্দিন আহম্মেদ। এতে বলা হয়, মোসাদ্দেক হোসেন বুলবুল রাজশাহীবাসীর অত্যন্ত জনপ্রিয় মেয়র। ২০১৩ সালের জুনে অনুষ্ঠিত নির্বাচনে বিপুল ভোটের ব্যবধানে তিনি মেয়র নির্বাচিত হন। তাঁকে সাময়িক বরখাস্ত করে জনগণের গণতান্ত্রিক অধিকার কেড়ে নেওয়া হয়েছে। মেয়রকে সাময়িক বরখাস্তের আদেশ বাতিলের দাবি এবং এর প্রতিবাদে দেশবাসীকে আন্দোলন গড়ে তোলার আহ্বান জানানো হয়।
সাংবাদিক সম্মেলনে অন্যদের মধ্যে বিএনপির কেন্দ্রীয় সদস্য ও জেলার সাংগঠনিক সম্পাদক মতিউর রহমান, জেলা বিএনপির সাধারণ সম্পাদক কামরুল মনির, সাবেক সাংসদ জাহান পান্না, রাজশাহী বিশ্ববিদ্যালয় জাতীয়তাবাদী শিক্ষক ফোরামের সাবেক সভাপতি ফজলুল হক প্রমুখ।
বিএনপির নেতৃত্বাধীন আন্দোলনের মধ্যে পুলিশ কনস্টেবল সিদ্ধার্থ সরকার হত্যা ও বোয়ালিয়া থানার ভারপ্রাপ্ত কর্মকর্তা (ওসি) শাহরিয়ার আলম গুলিবিদ্ধ হয়ে আহত হওয়ার ঘটনায় করা মামলাসহ পাঁচটি মামলার অভিযোগপত্রে মেয়রের নাম রয়েছে। অভিযোগপত্রগুলো আদালতে গৃহীত হওয়ায় গত বৃহস্পতিবার স্থানীয় সরকার মন্ত্রণালয় মেয়র মোসাদ্দেক হোসেন বুলবুলকে সাময়িকভাবে বরখাস্তের আদেশ দেয়। গত জানুয়ারি মাসের শেষ সপ্তাহ থেকে তিনি আত্মগোপনে রয়েছেন।
