
নরসিংদীর পলাশ উপজেলায় এক নারী শ্রমিককে (২০) গণধর্ষণের দায়ে ছয়জনের মৃত্যুদণ্ড দিয়েছেন আদালত। আজ মঙ্গলবার বেলা আড়াইটায় জেলা নারী ও শিশু নির্যাতন দমন ট্রাইব্যুনালের বিচারক শামীম আহাম্মদ এ রায় দেন। এ সময় আসামিরা আদালতে উপস্থিত ছিলেন।
দণ্ডপ্রাপ্ত ব্যক্তিরা হলেন পলাশ উপজেলার বাগপাড়া এলাকার আশিকুর রহমান (৩৫), ইলিয়াছ মিয়া (২১), মো. রুমিন (২০), মো. রবিন (২০), মো. ইব্রাহিম (২২) ও আবদুর রহমান (২৪)।
মৃত্যুদণ্ডের পাশাপাশি তাঁদের প্রত্যেককে এক লাখ টাকা করে জরিমানাও করা হয়েছে। এ ছাড়া দণ্ডপ্রাপ্ত ইব্রাহিম ও আবদুর রহমানকে আলাদাভাবে একই মামলায় পর্নোগ্রাফি নিয়ন্ত্রণ আইনে দুই লাখ টাকা করে জরিমানা এবং সাত বছরের সশ্রম কারাদণ্ডের আদেশ দেওয়া হয়।
আদালত সূত্রে জানা গেছে, ২০১৩ সালের ২৩ মে বাগপাড়া এলাকার একটি কারখানার এক নারী শ্রমিক (২০) কাজ শেষে কারখানার নিজস্ব মেসে ফেরার সময় দণ্ডপ্রাপ্ত আসামিরা তাঁকে ধর্ষণ করেন। এ সময় মোবাইলে ভিডিও চিত্র ধারণ করা হয়। ঘটনার পরদিন নির্যাতিতা নারী কারখানার একজন নারী নিরাপত্তাকর্মীর মাধ্যমে ঊর্ধ্বতন কর্মকর্তাদের জানান। তখন কারখানার প্রশাসন বিভাগের সহকারী ব্যবস্থাপক এ এস এম সাদেকুল ইসলাম বাদী ছয়জনের নাম উল্লেখ করে মামলা করেন।বাদী পক্ষের আইনজীবী কানিজ ফাতেমা প্রথম আলোকে বলেন, ‘আসামিদের কারাগারে পাঠানো হয়েছে। দণ্ডপ্রাপ্ত আসামিরা ইচ্ছে করলে আগামী সাত কার্যদিবসের মধ্যে উচ্চ আদালতে আপিল করতে পারবেন।’
