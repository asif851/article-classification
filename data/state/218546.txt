
কুষ্টিয়া সদর উপজেলার প্রত্যন্ত গ্রাম হরিনারায়ণপুরের বাসিন্দা ফারুক খান। গতকাল মঙ্গলবার তিনি সামাজিক যোগাযোগের ওয়েবসাইট ফেসবুকে কুষ্টিয়া জেলা প্রশাসনের আইডিতে একটি বার্তা পাঠান।ওই বার্তায় তিনি কুষ্টিয়া সদর উপজেলার হরিনারায়ণপুর গ্রামের জনৈক আমান মাস্টারের বাড়ি থেকে বেড়বাড়াদি জিকে ক্যানালমুখী রাস্তার ৮২৫ ফুট সংস্কারকাজ নিয়ম অনুযায়ী হয়নি বলে অভিযোগ করেন। এ বিষয়ে ব্যবস্থা নেওয়ার জন্য জেলা প্রশাসক (ডিসি) সৈয়দ বেলাল হোসেনকে অনুরোধ জানান তিনি।এমন বার্তা পেয়ে উত্তরে জেলা প্রশাসক তাত্ক্ষণিকভাবে বিষয়টি সম্পর্কে ব্যবস্থা গ্রহণ করবেন বলে জানান।আজ বুধবার সকালে ডিসি সরেজমিনে প্রকল্পটি পরিদর্শন করেন এবং প্রকল্প কমিটির সভাপতির সামনে রাস্তা খুঁড়ে কাজটি যথাযথভাবে সম্পন্ন হয়েছে কি না, তা পরীক্ষা করেন। পরীক্ষা করে কাজের মান নিয়ে সন্দেহ হলে ডিসি জেলা ত্রাণ ও পুনর্বাসন কর্মকর্তাকে নকশা অনুযায়ী কাজটি সম্পন্ন করার প্রয়োজনীয় ব্যবস্থা নিতে দ্রুত নির্দেশ দেন।সদর উপজেলা প্রকল্প বাস্তবায়ন কর্মকর্তা আবু শোয়েব খান বলেন, ‘ওই সড়কে বালুর পরিমাণ কম ছিল। প্রকল্প সভাপতিকে চিঠি দেওয়া হয়েছে। আশা করছি দুই-এক দিনের মধ্যে কাজ হয়ে যাবে।’
