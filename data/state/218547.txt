
মাতৃভাষা বাংলার প্রতি সম্মান প্রদর্শনে দেশের সব অধস্তন আদালতের রায়ে ইংরেজির পাশাপাশি বাংলায় সন ও তারিখ লেখার নির্দেশ দিয়েছে সুপ্রিম কোর্ট প্রশাসন। 
প্রধান বিচারপতির আদেশক্রমে সুপ্রিম কোর্টের রেজিস্ট্রার জেনারেল জাকির হোসেন স্বাক্ষরিত এক সার্কুলারে এ নির্দেশনা দেওয়া হয়। সুপ্রিম কোর্টের ওয়েবসাইটেও তা প্রকাশ করা হয়েছে।
সার্কুলারে বলা হয়, ১৯৫২ সালের ২১ ফেব্রুয়ারি মাতৃভাষার জন্য বাঙালির আত্মদান বিশ্বের ইতিহাসে এক অনন্য ঘটনা। এ ঐতিহাসিক দিনটি সারা বিশ্বে আন্তর্জাতিক মাতৃভাষা দিবস হিসেবে পালিত হয়। বাংলার প্রতি আমাদের রয়েছে অকৃত্রিম শ্রদ্ধা ও ভালোবাসা। বাংলার প্রতি সম্মান প্রদর্শনে রায়ে ইংরেজি তারিখের পাশাপাশি বাংলা বর্ষের সন ও তারিখ উল্লেখ থাকা একান্তভাবে প্রত্যাশিত এবং বাঞ্ছনীয়।
সার্কুলারে আরও বলা হয়, ‘ইহা অত্র কোর্টের গোচরীভূত হয়েছে যে, সারা দেশের অধস্তন আদালতসমূহের রায়ে ইংরেজি তারিখ প্রদান করা হলেও বাংলায় তারিখ প্রদান করা হয় না। এমতাবস্থায় দেশের অধস্তন আদালতসমূহের বিচারকগণকে এখন থেকে রায়ে ইংরেজির পাশাপাশি বাংলায় সন ও তারিখ প্রদানের জন্য নির্দেশ প্রদান করা হলো।’
