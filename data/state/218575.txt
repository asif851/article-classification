
টাঙ্গাইলের গোপালপুর উপজেলার হেমনগর ইউনিয়ন পরিষদ কেন্দ্রে আজ সোমবার দুপুরে প্রকাশ্যে ব্যালট পেপারে সিল দেওয়া হয়। স্থানীয় যুবলীগের সভাপতি মো. আজাদের নেতৃত্বে এভাবে ভোট দেওয়া চলে।
এ সময় কয়েকজন সাংবাদিক ভোটকক্ষে প্রবেশ করতে চাইলে যুবলীগের নেতা-কর্মীরা তাঁদের বাধা দেন।
স্থানীয় যুবলীগের সভাপতি মো. আজাদ প্রকাশ্যে ব্যালটে সিল দেওয়ার বিষয়ে বলেন, ‘এভাবেই ভোট চলবে। আপনারা এখান থেকে চলে যান।’
দুপুর ১২টার দিকে ওই কেন্দ্রে গিয়ে দেখা যায়, গোপালপুর উপজেলা যুবলীগের সভাপতি মো. আজাদের নেতৃত্বে যুবলীগের কর্মীরা ওই কেন্দ্র দখল করেছেন। তাঁরা বিএনপি-সমর্থিত প্রার্থী কাদের কবিরের এজেন্টদের বের করে দেন। পরে প্রকাশ্যে আওয়ামী লীগ-সমর্থিত প্রার্থী ইউনুস ইসলাম তালুকদারের আনারস প্রতীকে সিল দেন তাঁরা।
এ সময় প্রথম আলোর দুজন সাংবাদিক ভোট কক্ষে প্রবেশ করতে চাইলে তাঁদের বাধা দেন যুবলীগের কর্মীরা। যুবলীগের কর্মীরা বলেন, ‘আপনাদের দেখার দরকার নেই। এভাবেই চলবে।’ এ সময় স্থানীয় যুবলীগের কয়েকজন কর্মী তাঁদের ধাক্কা দিয়ে কেন্দ্রের এলাকা থেকে বের করে দেন।
কেন্দ্রের প্রিসাইডিং কর্মকর্তা মোজাম্মেল হোসেন সাংবাদিকদের ভোটকক্ষ পরিদর্শনের ইচ্ছার বিষয়ে জানালেও যুবলীগের কর্মীরা এতে রাজি হননি।
