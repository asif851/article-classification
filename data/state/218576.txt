
ঢাকার আশুলিয়ার ঢাকা রপ্তানি প্রক্রিয়াকরণ এলাকার (ডিইপিজেড) এফসিআই (বিডি) লিমিটেড নামের একটি পোশাক কারখানার ৬৭ জন শ্রমিককে ছাঁটাই করা হয়েছে। গতকাল শনিবার তাঁদের ছাঁটাই করা হয়। তাঁদের বিরুদ্ধে আন্দোলন ও ভাঙচুরের অভিযোগ আনা হয়েছে।পুলিশের সঙ্গে কথা বলে জানা গেছে, গত মঙ্গলবার শ্রমিকেরা কর্মস্থলে উপস্থিত হয়ে রমজান মাসে অতিরিক্ত কাজ করতে অপারগতা জানান। এ নিয়ে কারখানা কর্তৃপক্ষের সঙ্গে শ্রমিকদের কথা-কাটাকাটির একপর্যায়ে হাতাহাতির ঘটনা ঘটে। এর জেরে সকালে শ্রমিকেরা একযোগে কারখানা থেকে বের হয়ে যান। এরপর পাশেই একই মালিকের হেলিকন নামের অন্য একটি পোশাক কারখানায় ইটপাটকেল নিক্ষেপ করেন। এ সময় ওই কারখানা (হেলিকন) কর্তৃপক্ষ শ্রমিকদের সেখান থেকে সরিয়ে দেয় ও পরে এফসিআই কারখানাটি সাময়িক বন্ধ রাখে।শ্রমিকেরা বলেন, গতকাল কারখানা খোলার খবর পেয়ে তাঁরা কর্মস্থলে যান। এ সময় কারখানার মূল ফটকে ৬৭ জন শ্রমিকের ছাঁটাই নোটিশ দেখতে পান। যাঁদের কাউকে গতকাল কারখানার ভেতরে ঢুকতে দেওয়া হয়নি। এ বিষয়ে জানার জন্য গতকাল ডিইপিজেড এলাকায় গেলেও নিরাপত্তা কর্মীদের বাধার কারণে কোনো কর্মকর্তার সঙ্গে কথা বলা সম্ভব হয়নি।
