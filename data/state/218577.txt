
বেপরোয়া বাস-ট্রাকসহ অন্যান্য যানবাহনের কারণে সড়কে দুর্ঘটনা ঘটেই চলেছে। আজ সোমবার গোপালগঞ্জের মুকসুদপুরে দুই বাসের সংঘর্ষে নারীসহ চারজন নিহত হয়েছেন। এর আগে বগুড়ার শাজাহানপুরে দুটি ট্রাকের মুখোমুখি সংঘর্ষে তিনজন নিহত হয়েছেন। লালমনিরহাটে গতকাল রোববার রাতে অটোর ধাক্কায় একজন নিহত হন।
এ নিয়ে ১২৬ দিনে সারা দেশে সড়ক দুর্ঘটনায় প্রাণ গেল ১ হাজার ৯৭ জনের।
সোমবার দুপুরে ফরিদপুর-বরিশাল মহাসড়কের গোপালগঞ্জের মুকসুদপুর উপজেলার ছাগলছিড়া নামক স্থানে দুটি বাসের সংঘর্ষ হয়। এতে নারীসহ চারজন যাত্রী নিহত ও অপর ৩৫ যাত্রী আহত হয়েছেন। নিহত ব্যক্তিরা হলেন বিআরটিসির বাসের চালক আবুল সিকদার (৫০), কাউসার (১২), মুন্নী আক্তার (১৮) ও পুরুষ (অজ্ঞাত) ২৮। আহত ব্যক্তিদের ফরিদপুরের ভাঙা ও রাজৈর উপজেলা স্বাস্থ্য কমপ্লেক্সে ভর্তি করা হয়েছে।
পুলিশ জানিয়েছে, মহাসড়কের ওই স্থানে বরিশাল থেকে ছেড়ে আসা ঢাকাগামী বিআরটিসির বাসের সঙ্গে বিপরীতমুখী বরিশালের উদ্দেশে যাওয়া গোল্ডেন লাইন পরিবহনের একটি বাসের সংঘর্ষ হয়। এতে বাস দুটি দুমড়ে-মুচড়ে সড়কের পাশে খাদে পড়ে যায়। বিআরটিসির চালক আবুল সিকদার ও মুন্নী আক্তার ঘটনাস্থলেই নিহত হন। আহত হন আরও ৩৫ যাত্রী।
মুকসুদপুর থানার ভারপ্রাপ্ত কর্মকর্তা (ওসি) মো. আজিজুর রহমান বলেন, দুর্ঘটনার খবর পেয়ে ফায়ার সার্ভিসের একটি দল ঘটনাস্থলে গিয়ে আহত ব্যক্তিদের উদ্ধার করে ভাঙ্গা ও রাজৈর উপজেলা স্বাস্থ্য কমপ্লেক্সে পাঠায়। গুরুতর আহত কাওসার (১২) ও অজ্ঞাতনামা একজনের হাসপাতালেই মৃত্যু হয়।
আরও পড়ুন... 
সড়কে মৃত্যুর মিছিলে আরও ৪ জন
