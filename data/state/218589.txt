
ভারতের কাছ থেকে তিস্তাসহ সব অভিন্ন নদীর পানির ন্যায্য হিস্যা আদায়ের দাবিতে ঢাকা-তিস্তা ব্যারাজ অভিমুখে রোড মার্চ শুরু করেছে গণতান্ত্রিক বাম মোর্চা। ১০ এপ্রিল নীলফামারীর জলঢাকা হয়ে তিস্তা ব্যারাজে গিয়ে এটি শেষ হবে।আজ মঙ্গলবার জাতীয় প্রেসক্লাবের সামনে রোড মার্চের উদ্বোধনী সমাবেশ অনুষ্ঠিত হয়। এরপর সেখান থেকে রোড মার্চ শুরু হয়।গণতান্ত্রিক বাম মোর্চার নেতারা জানিয়েছেন, তিন দিনব্যাপী এই রোড মার্চ গাজীপুর, টাঙ্গাইল, বগুড়া, গাইবান্ধার গোবিন্দগঞ্জ, রংপুর ও নীলফামারীর জলঢাকা হয়ে ১০ এপ্রিল বিকেলে তিস্তা ব্যারাজ-সংলগ্ন দোয়ানীবাজারে গিয়ে শেষ হবে। সেখানে একটি সমাপনী সমাবেশ হওয়ার কথা রয়েছে। রোড মার্চ যাওয়ার পথে পথে সমাবেশ, মিছিল, গণসংযোগ, প্রচারপত্র বিলি ও সাংস্কৃতিক অনুষ্ঠান অনুষ্ঠিত হবে।এদিকে উদ্বোধনী সমাবেশে বক্তব্য দেন গণতান্ত্রিক বাম মোর্চার সমন্বয়ক আবদুস সাত্তার, নেতা জুনায়েদ সাকি, সাইফুল হক, মোশরেফা মিশু প্রমুখ।
 
