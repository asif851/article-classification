
অবৈধভাবে বিদ্যুৎ ব্যবহার করায় গতকাল রংপুর শহরে কামরুজ্জামান নামের এক ব্যক্তিকে তিন মাসের বিনাশ্রম কারাদণ্ড দিয়েছেন জ্যেষ্ঠ বিচারিক হাকিম মতিউর রহমানের আদালত। দুপুরে শহরের তাজহাট মোল্লাপাড়ায় এ অভিযান চালানো হয়। এ সময় কামরুজ্জামানের বাড়ি থেকে ১৬টি চার্জার ব্যাটারি ও বিপুল পরিমাণ বৈদ্যুতিক তার জব্দ করে তা পুড়িয়ে ফেলা হয়। রংপুর বিদ্যুৎ বিতরণ-১-এর উপসহকারী প্রকৌশলী মনোজ কুমার জানান, তাজহাট মোল্লাপাড়ার আবদুর রশিদ এবং তাঁর ছেলে কামরুজ্জামান ও জামাই হাফিজ মিলে দীর্ঘদিন ধরে অবৈধভাবে বিদ্যুৎ সংযোগ নিয়ে ব্যাটারিচালিত অটোরিকশা চার্জ দেওয়ার ব্যবসা করে আসছিলেন। অভিযানের সময় আবদুর রশিদ ও হাফিজ পালিয়ে গেলেও কামরুজ্জামান ধরা পড়েন। পলাতক দুজনের বিরুদ্ধে মামলা হয়েছে। 
