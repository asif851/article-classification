
সিরাজগঞ্জে জামায়াতের ডাকা আজ সোমবারের সকাল-সন্ধ্যা হরতাল বিক্ষিপ্ত ঘটনার মধ্য দিয়ে পালিত হচ্ছে। হরতালকারীদের ছোড়া ককটেলের বিস্ফোরণে পুলিশের দুজন সদস্য আহত হয়েছেন।
পুলিশের ছোড়া গুলিতে একজন গুলিবিদ্ধ হয়েছেন। এ ছাড়া মহাসড়ক ও আঞ্চলিক সড়কের বিভিন্ন স্থানে হরতালকারীরা অন্তত ২০টি যানবাহন ভাঙচুর করেন।
প্রত্যক্ষদর্শীরা ও পুলিশ জানায়, আজ সোমবার সকালে উল্লাপাড়া উপজেলার বাখুয়া এলাকায় নগড়বাড়ী-বগুড়া মহাসড়কে জামায়াত-শিবিরের কর্মীরা অবরোধ সৃষ্টি করেন। এ সময় ঘটনাস্থলে পুলিশের একটি গাড়ি লক্ষ্য করে হরতালকারীরা বেশ কয়েকটি ককটেল ছোড়েন। এ ঘটনায় উল্লাপাড়া মডেল থানার উপপরিদর্শক মো. নুরুজ্জামান ও কনস্টেবল আবু সাইদ আহত হন। তাঁদের উল্লাপাড়া ২০ শয্যাবিশিষ্ট হাসপাতালে ভর্তি করার পর সিরাজগঞ্জ জেনারেল হাসপাতালে স্থানান্তর করা হয়েছে। হরতালকারীরা উপজেলার চৌকিদহ সেতুর কাছেও পুলিশের গাড়িতে ইটপাটকেল ছোড়েন।
এ ছাড়া সকাল থেকে জামায়াত-শিবিরের কর্মীরা গাছের গুঁড়ি ফেলে উল্লাপাড়া উপজেলার বিভিন্ন স্থানে সড়ক অবরোধ করে রেখেছেন। এ সময় পুলিশের সঙ্গে তাঁদের থেমে থেমে ধাওয়া-পাল্টাধাওয়ার ঘটনা ঘটেছে। পুলিশ রাবার বুলেট ও কাঁদানে গ্যাসের শেল ছুড়ে পরিস্থিতি নিয়ন্ত্রণে আনার চেষ্টা চালায়।
এদিকে সড়কের পাশেই মাঠে থাকা বাখুয়া গ্রামের মো. আইয়ুব আলীর (৩০) ঊরুতে গুলি লেগেছে।
সকালে সিরাজগঞ্জ পৌর শহরের রহমতগঞ্জ বটতলা মাঠ থেকে হরতালের সমর্থনে জামায়াত-শিবিরের কর্মীরা একটি মিছিল বের করেন। তাঁরা টায়ার জ্বেলে সড়ক অবরোধের চেষ্টা করলে পুলিশ তাঁদের ছত্রভঙ্গ করে দেয়। সিরাজগঞ্জ-রায়গঞ্জ আঞ্চলিক সড়কের বহুলী বাজারে টায়ার জ্বালিয়ে হরতালকারীদের পিকেটিং করতে দেখা গেছে।
উল্লাপাড়া থানার ভারপ্রাপ্ত কর্মকর্তা (ওসি) হাবিবুল ইসলাম পুলিশের সঙ্গে হরতাল-সমর্থনকারীদের বিক্ষিপ্ত সংঘর্ষের ঘটনার সত্যতা নিশ্চিত করেছেন। তিনি জানান, এখন পর্যন্ত একজনকে আটক করা হয়েছে। ওসি বলেন, ‘আমরা শুনেছি, একজন গুলিবিদ্ধ হয়েছেন। কিন্তু আমরা তাঁর কোনো খোঁজ পাইনি।’
এএসপি (সার্কেল) মো. জিল্লুর রহমান জানান, পুলিশের গাড়িতে ককটেল ছোড়ার ঘটনায় পুলিশের দুজন সদস্য গুরুতর আহত হয়েছেন। সড়কের বিভিন্ন স্থানে পুলিশের টহল অব্যাহত রয়েছে।
