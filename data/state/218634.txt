
বাংলাদেশ ব্যাংকের নবনিযুক্ত গভর্নর মো. ফজলে কবির যুক্তরাষ্ট্রের নিউইয়র্ক থেকে ঢাকার পথে রওনা হয়েছেন।
সোনালী ব্যাংকের সহযোগী প্রতিষ্ঠান সোনালী এক্সচেঞ্জের বার্ষিক সভায় যোগ দিতে ফজলে কবির নিউইয়র্ক অবস্থান করছিলেন। আজ বুধবার পর্যন্ত নিউইয়র্কের তাঁর পূর্বনির্ধারিত কর্মসূচি থাকলেও সফর সংক্ষিপ্ত করে ঢাকায় ফিরছেন তিনি।
গতকাল মঙ্গলবার নিউইয়র্ক ছাড়ার আগে ফজলে কবির জাতিসংঘে নিযুক্ত বংলাদেশের স্থায়ী প্রতিনিধি মাসুদ বিন মোমেনসহ কনস্যুলেট কর্মকর্তাদের সঙ্গে বৈঠক করেন।
ফজলে কবির নিউইয়র্কে বাংলা সংবাদমাধ্যমকে জানিয়েছেন, দেশে ফিরে শিগগির তিনি দায়িত্ব গ্রহণ করবেন। বাংলাদেশ ব্যাংকের সার্বিক পরিস্থিতি সম্পর্কে অবহিত হবেন। অর্পিত দায়িত্ব নিষ্ঠার সঙ্গে পালন করবেন।
রিজার্ভ চুরির ঘটনায় বাংলাদেশ ব্যাংকের গভর্নর আতিউর রহমান গতকাল মঙ্গলবার প্রধানমন্ত্রীর কার্যালয়ে গিয়ে তাঁর পদত্যাগপত্র জমা দেন। প্রধানমন্ত্রী তা গ্রহণ করেন। একই দিন নতুন গভর্নর ঠিক করে সরকার। সাবেক অর্থসচিব মো. ফজলে কবিরকে বাংলাদেশ ব্যাংকের গভর্নর করা হয়। তিনি সর্বশেষ সোনালী ব্যাংকের চেয়ারম্যানের পদে ছিলেন।
আরও পড়ুন..সরে যেতে হলো গভর্নরকে
