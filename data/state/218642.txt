
রাজধানীর মিরপুরের রূপনগরে নিহত জঙ্গিনেতা মুরাদের পরিচয় নিশ্চিত হতে তাঁর আঙুলের ছাপ নেওয়া হয়েছে। নির্বাচন কমিশনের জাতীয় পরিচয়পত্র অনুবিভা​গ এই ছাপ মিলিয়ে দেখে মুরাদের পরিচয় নিশ্চিত করবে।
ঢাকা মহানগর পুলিশের (ডিএমপি) গণমাধ্যম ও জনসংযোগ শাখার উপকমিশনার মাসুদুর রহমান সাংবাদিকদের এ কথা জানিয়েছেন। তিনি বলেছেন, জঙ্গি মুরাদ রূপনগরের ভাড়া বাসায় সঠিক পরিচয় নিয়ে ওঠেননি। সেখানে নিজের নাম জাহাঙ্গীর বলেছেন। ঠিকানাও ​ঠিক নয়।
পুলিশের একজন কর্মকর্তা বলেছেন, নিহত মুরাদ জঙ্গি, এ ব্যাপারে কোনো সন্দেহ নেই। জাতীয় পরিচয়পত্রের সঙ্গে আঙুলের ছাপ মিলিয়ে দেখে পুলিশ তাঁর বাড়ি এবং ছদ্মনাম ব্যবহার করে​ থাকলে প্রকৃত নাম জানতে চায়।
গতকাল শুক্রবার রাতে মিরপুরে পুলিশের অভিযান নিহত হন মুরাদ। তিনি শোলাকিয়া ও গুলশান হামলাকারীদের প্রশিক্ষক ছিলেন বলে পুলিশ জানিয়েছেন। এই অভিযানে মিরপুর থানার ভারপ্রাপ্ত কর্মকর্তাসহ (ওসি) তিনজন আহত হন।
