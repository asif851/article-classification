
এমএলএম প্রতিষ্ঠান ম্যাক্সিম গ্রুপের চেয়ারম্যান ও ব্যবস্থাপনা পরিচালকসহ ২২ জনের বিরুদ্ধে আজ সোমবার মামলা করেছে দুর্নীতি দমন কমিশন (দুদক)। তাঁদের বিরুদ্ধে প্রতারণার মাধ্যমে সাধারণ মানুষের কাছ থেকে ৩০৪ কোটি টাকা আত্মসাতের অভিযোগ আনা হয়েছে।
দুপুর ১২টার দিকে রাজধানীর রমনা মডেল থানায় দুদকের পক্ষ থেকে মামলাটি করা হয়। দুদকের পক্ষে উপপরিচালক নুর হোসেন খান বাদী হয়ে এ মামলা করেন। মামলার নম্বর ২৪।
মামলায় আসামি ম্যাক্সিম গ্রুপের চেয়ারম্যান মো. মফিজুল হক, ব্যবস্থাপনা পরিচালক (এমডি) হাবিবুর রহমান, পরিচালক মোস্তাফিজুর রহমান, খায়রুল বাশার, আবদুল হান্নান সরকারসহ ২২ জন।
মামলায় ম্যাক্সিম ফাইন্যান্স অ্যান্ড কমার্স মাল্টিপারপাস কো-অপারেশন সোসাইটি লিমিটেডের সংশ্লিষ্ট কর্মকর্তাদের বিরুদ্ধে ৩০৪ কোটি ১০ লাখ ৫৩ হাজার টাকা জালিয়াতির অভিযোগ আনা হয়েছে।
