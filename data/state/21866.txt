
চাঁদপুরের হাজীগঞ্জ উপজেলার বড়কুল পশ্চিম ইউনিয়নকে মাদকমুক্ত ঘোষণা করা হয়েছে। রামচন্দ্রপুর ভূঁইয়া একাডেমি প্রাঙ্গণে গতকাল রোববার ইউনিয়ন কমিউনিটি পুলিশিংয়ের সভায় এ সিদ্ধান্ত নেওয়া হয়। সভায় প্রধান অতিথির বক্তব্যে এএসপি (হাজীগঞ্জ সার্কেল) আবদুল হানিফ বলেন, মাদক নির্মূলে কঠোর ব্যবস্থা নেওয়া হবে। মাদক সেবনকারী ও বিক্রেতাদের ধরে পুলিশে সোপর্দ করার জন্য তিনি এলাকাবাসীর প্রতি আহ্বান জানান। এর আগে একাডেমির শিক্ষার্থী ও এলাকাবাসীকে নিয়ে পুলিশ মাদকবিরোধী শোভাযাত্রা করে। সভায় আরও উপস্থিত ছিলেন থানার ওসি মো. শাহ আলম, উপপরিদর্শক মো. মনির হোসেন প্রমুখ। হাজীগঞ্জ (চাঁদপুর) প্রতিনিধি|
