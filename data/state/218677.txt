
গাজীপুরের কালিয়াকৈর উপজেলার উত্তর হিজলতলী এলাকায় গতকাল রোববার দুপুরে অটোরিকশা ও যাত্রীবাহী বাসের সংঘর্ষে দুই স্কুলছাত্র নিহত হয়েছে। আহত হয়েছে আরও দুই ছাত্রসহ পাঁচজন।নিহত ছাত্ররা হলো কালিয়াকৈরের টানসূত্রাপুর এলাকার আনসার আলীর ছেলে নাহিদ হোসেন ও একই এলাকার লক্ষ্মণ সরকারের ছেলে রতন সরকার। দুজনই স্থানীয় গোলাম নবী মডেল পাইলট উচ্চবিদ্যালয়ের সপ্তম শ্রেণির ছাত্র ছিল।পুলিশ ও নিহত ব্যক্তির পরিবার সূত্র জানায়, গোলাম নবী পাইলট উচ্চবিদ্যালয়ের বার্ষিক পরীক্ষা চলছে। গতকাল ধর্ম বিষয়ের পরীক্ষা শেষ করে নাহিদ, রতন ও তাদের দুই সহপাঠী গৌরাঙ্গ ও ইমন বিদ্যালয়ের পাশ থেকে একটি অটোরিকশায় ওঠে। ফেরার পথে বেলা সোয়া একটার দিকে ঢাকা-টাঙ্গাইল মহাসড়কের উত্তর হিজলতলী এলাকায় ঢাকাগামী নাইট স্টার পরিবহনের একটি যাত্রীবাহী বাস ও অটোরিকশাটির মুখোমুখি সংঘর্ষ হয়। এতে চার স্কুলছাত্র, এক যাত্রী, অটোরিকশার চালকসহ সাতজন আহত হয়। গুরুতর অবস্থায় চার স্কুলছাত্র ও যাত্রী শরীফ হোসেনকে উপজেলা স্বাস্থ্য কমপ্লেক্সে নিয়ে যান এলাকাবাসী।
স্বাস্থ্য কমপ্লেক্সের কর্তব্যরত চিকিৎসক নাহিদ ও রতনকে মৃত ঘোষণা করেন। গৌরাঙ্গ, ইমন ও শরীফকে উপজেলা স্বাস্থ্য কমপ্লেক্সে ভর্তি রাখা হয়। খবর পেয়ে নিহত ও আহত ব্যক্তিদের পরিবারের লোকজন ও সহপাঠীরা উপজেলা স্বাস্থ্য কমপ্লেক্সে ছুটে আসেন।
গোলাম নবী মডেল পাইলট উচ্চবিদ্যালয়ের সহকারী শিক্ষক ফিরোজ ইফতেখার বলেন, চার ছাত্র ধর্ম বিষয়ের পরীক্ষা দিয়ে বাড়ি ফিরছিল। দুর্ঘটনায় নাহিদ ও রতন মারা যায়। পরে এলাকার লোকজন বাসটি আটক করে।
গোড়াই হাইওয়ে থানার উপপরিদর্শক (এসআই) মাসুদুর রহমান বলেন, নিহত ছাত্রদের লাশ পরিবারের কাছে হস্তান্তর করা হয়েছে। বাসের চালক ও তাঁর সহকারী পালিয়ে গেছে।
 
