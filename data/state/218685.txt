
নারায়ণগঞ্জের ১৭ নম্বর ওয়ার্ডের কাউন্সিলর আলমগীর ইসলামসহ চারজনের বিরুদ্ধে আসিফ ইমরান নামের এক বেসরকারি বিশ্ববিদ্যালয় ছাত্রকে অপহরণের অভিযোগ করেছে তাঁর পরিবার। পরিবার বলছে, দীর্ঘ চার মাস অতিবাহিত হলেও ছেলে উদ্ধার হয়নি।আজ রোববার বাংলাদেশ ক্রাইম রিপোর্টার্স অ্যাসোসিয়েশন (ক্রাব) কার্যালয়ে এক সংবাদ সম্মেলনে আসিফ ইমরানের পরিবার এ অভিযোগ করেন। সংবাদ সম্মেলনে আসিফের বাবা লুৎফর রহমান, মা ও বড় বোন উপস্থিত ছিলেন।সংবাদ সম্মেলনে লুৎফর রহমান বলেন, তাঁর ছেলে আমেরিকান ইন্টারন্যাশনাল ইউনিভার্সিটিতে ইলেকট্রিক অ্যান্ড ইলেকট্রনিকস ইঞ্জিনিয়ারিংয়ের প্রথম বর্ষের ছাত্র। পরিবারের সবাইকে রেখে লুৎফর রহমান গত বছরের ৪ সেপ্টেম্বর হজ পালনের জন্য সৌদি আরব যান। সেখানে থাকা অবস্থায় তিনি জানতে পারেন, ৭ অক্টোবর আসিফ ইমরানের বন্ধু গোলাম মোস্তফা ওরফে আদর তাঁকে উত্তরার বাসা থেকে ডেকে নিয়ে বেড়ানোর কথা বলে নারায়ণগঞ্জের পাইকপাড়ার নয়াপাড়ায় তাঁদের গ্রামের বাড়িতে যান। তিনি ফেরত না আসায় তাঁর মেয়ে তামান্না উত্তরা পশ্চিম থানায় একটি সাধারণ ডায়েরি (জিডি) করেন। এরপর তিনি হজ থেকে ফিরে ঢাকার মুখ্য মহানগর হাকিম আদালতে একটি অপহরণ মামলা করেন, যা উত্তরা পশ্চিম থানায় তদন্তাধীন রয়েছে। মামলায় আসামি করা হয় গোলাম মোস্তফা, গোলাম মোহাম্মদ কালু, মো. শাকিল ও আলমগীর ইসলামকে। আসামিদের মধ্যে আলমগীর ইসলাম নারায়ণগঞ্জের ১৭ নম্বর ওয়ার্ডের কাউন্সিলর। এ ছাড়া আসামিরা সবাই নারায়ণগঞ্জের স্থানীয় বাসিন্দা ও পেশাদার অপহরণকারী বলে তিনি অভিযোগ করেন।
সংবাদ সম্মেলনে আসিফ ইমরানের বাবা বলেন, দীর্ঘ চার মাস অতিবাহিত হলেও আমার ছেলে এখনো উদ্ধার হয়নি। গ্রেপ্তার হয়নি মূল আসামি আলমগীর। তিনি ছেলেকে ফেরত চান ও আসামিদের গ্রেপ্তার দাবি করেন।
