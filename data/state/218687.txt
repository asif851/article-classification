
সীতাকুণ্ডের সৈয়দপুর ইউনিয়নের হাজারিহাট এলাকায় জাকির হোসেন (৪০) নামের ইউনিয়ন আওয়ামী লীগের এক নেতাকে নিজের দোকানে কুপিয়েছেন বিএনপি-জামায়াতের কর্মীরা। এ সময় দুর্বৃত্তরা তাঁর দোকান ভাঙচুর করে। স্থানীয় লোকজন গুরুতর আহতাবস্থায় তাঁকে প্রথমে সীতাকুণ্ড স্বাস্থ্য কমপ্লেক্স ও পরে চট্টগ্রাম মেডিকেল কলেজ হাসপাতালে ভর্তি করেন।গতকাল বৃহস্পতিবার সন্ধ্যা সাতটার দিকে এ ঘটনা ঘটে। জাকির ওই ইউনিয়নের বাঁকখালী গ্রামের মোজাফ্ফর আহমেদের ছেলে।এদিকে পৌর সদরের পন্থিছিলা বাজারে দুটি দোকান ও একটি সিএনজিচালিত অটোরিকশা ভাঙচুর করে মুখোশধারী দুর্বৃত্তরা। পাঁচ মিনিট তাণ্ডব চালিয়ে পালিয়ে যায় তারা।সীতাকুণ্ড স্বাস্থ্য কমপ্লেক্সের জরুরি বিভাগে কর্তব্যরত চিকিৎসক নুর উদ্দীন রাশেদ প্রথম আলোকে বলেন, জাকির হোসেনের বাঁ হাতের দুটি আঙুল বিচ্ছিন্ন হয়ে গেছে। মাথায় ও পায়ে গুরুতর জখম থাকায় তাঁকে চট্টগ্রাম মেডিকেল কলেজ হাসপাতালে পাঠানো হয়েছে।সৈয়দপুর ইউনিয়ন পরিষদের চেয়ারম্যান ও উপজেলা আওয়ামী লীগের যুগ্ম সাধারণ সম্পাদক এম তাজুল ইসলাম নিজামী বলেন, শেখেরহাট বাজারের উত্তর পাশে হাজারিহাটের নিজ মুদি দোকানে বসে ছিলেন জাকির। এ সময় বিএনপি-জামায়াতের বেশ কয়েকজন কর্মী দোকানে ঢুকে তাঁকে এলোপাতাড়ি কোপাতে থাকেন। পরে স্থানীয় লোকজন এসে তাঁকে উদ্ধার করেন।এদিকে স্থানীয় সূত্রে জানা গেছে, গতকাল সন্ধ্যায় পৌর সদরের পন্থিছিলা বাজার এলাকায় কয়েকজন মুখোশধারী দুটি দোকান কুপিয়েছে। তারা একটি অটোরিকশা ভাঙচুর করেছে। খবরে পুলিশ ঘটনাস্থলে গেলেও কাউকে খুঁজে পায়নি।সীতাকুণ্ড থানার ভারপ্রাপ্ত কর্মকর্তা (ওসি) ইফতেখার হাসান ঘটনা দুটির সত্যতা নিশ্চিত করে বলেন, বিএনপি-জামায়াতের লোকেরা সৈয়দপুরে ইউনিয়ন আওয়ামী লীগের এক নেতাকে কুপিয়ে আহত করেন। খবর পেয়ে ঘটনাস্থলে পুলিশ পাঠানো হয়েছে।
