
ফরহাদ মজহার কীভাবে ও কেমন করে খুলনা গিয়েছিলেন, তা এখনো জানতে পারেনি পুলিশ। তবে তিনি অপহৃত হননি, স্বেচ্ছায় সেখানে গেছেন বলে জানিয়েছেন পুলিশ মহাপরিদর্শক (আইজিপি) এ কে এম শহীদুল হক। আজ বৃহস্পতিবার পুলিশ সদর দপ্তরের কনফারেন্স কক্ষে এক সংবাদ সম্মেলনে তিনি এ কথা জানান।
সংবাদ সম্মেলনে ঘটনার দিনের বিকেল চারটা থেকে পরবর্তী কয়েক ঘণ্টার ভিডিও ফুটেজ দেখানো হয় সাংবাদিকদের। ওই ফুটেজে ফরহাদ মজহারকে খুলনায় দেখা যায়। শহীদুল হক বলেন, ‘তিনি কীভাবে খুলনা পৌঁছেন, তা জানা যায়নি।’
সংবাদ সম্মেলন শেষে পুলিশের একজন দায়িত্বশীল কর্মকর্তা বলেছেন, ‘ফরহাদ মজহার এখন অসুস্থ, তাঁকে জিজ্ঞাসাবাদ করা যায়নি। তবে আমরা আদালতের কাছে যাব। আদালতের অনুমতি সাপেক্ষে তাঁকে জিজ্ঞাসাবাদ করা হবে।’
ফরহাদ মজহারের পরিবারের সদস্যদের ভাষ্য, ৩ জুলাই ভোর পাঁচটার দিকে শ্যামলীর হক গার্ডেনের বাসা থেকে বের হন ফরহাদ মজহার। ভবনের সিসিটিভি ফুটেজে দেখা গেছে, ভোর ৫টা ৫ মিনিটে ফরহাদ মজহার খুব স্বাভাবিক ভঙ্গিতে সিঁড়ি ভেঙে নিচে নামেন। ভোর সাড়ে পাঁচটার দিকে একটি নম্বর থেকে ফরহাদ মজহার তাঁর স্ত্রী ফরিদা আখতারকে ফোন করে বলেন, ‘ওরা আমাকে নিয়ে যাচ্ছে। ওরা আমাকে মেরে ফেলবে।’ ওই দিন রাত সাড়ে ১১টার দিকে যশোরের অভয়নগর এলাকায় খুলনা থেকে ঢাকাগামী হানিফ পরিবহনের একটি বাস থেকে তাঁকে উদ্ধার করা হয়। পরের দিন ঢাকায় আনার পর আদালতে জবানবন্দি দেন তিনি।
