
কুমিল্লা নগরের মনোহরপুর মুন্সেফবাড়ি এলাকার বাসিন্দা ব্যবসায়ী আহসান হাবিব হত্যা মামলার প্রধান আসামিসহ তিনজনকে গ্রেপ্তার করেছে পুলিশ৷ তাঁদের গতকাল শুক্রবার রাজধানী ঢাকার দুটি স্থান থেকে গ্রেপ্তার করা হয়৷গ্রেপ্তার হওয়া তিনজন হলেন ওই মামলার প্রধান আসামি কুমিল্লা ভিক্টোরিয়া সরকারি কলেজ ছাত্রলীগের সাবেক সাংগঠনিক সম্পাদক সালেহ আহমেদ ওরফে রাসেল, সাইফুল ইসলাম ও সন্দেহভাজন শওকত৷ হত্যাকাণ্ডের আট দিন পর তাঁরা ধরা পড়লেন৷ গতকাল বেলা সাড়ে তিনটায় ঢাকার মৌচাক এলাকার আনারকলি মার্কেট থেকে রাসেল ও সাইফুলকে গ্রেপ্তার করা হয়৷ শওকতকে উত্তরা থেকে গ্রেপ্তার করা হয়৷কুমিল্লা কোতোয়ালি থানার এসআই ফিরোজ হোসেন জানান, কুমিল্লার অতিরিক্ত পুলিশ সুপার (দক্ষিণ) মো. আলী আশরাফ ভূঞার নেতৃত্বে পুলিশের দুটি দল ও গোয়েন্দা পুলিশ (ডিবি) আনারকলি মার্কেটের চারতলা থেকে দুজনকে এবং উত্তরা থেকে একজনকে গ্রেপ্তার করে৷ তাঁদের ঢাকা থেকে কুমিল্লায় নিয়ে আসা হয়েছে৷
