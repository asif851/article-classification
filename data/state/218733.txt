
সাতক্ষীরার কলারোয়া উপজেলার দিয়াড়া ইউনিয়নের দিয়াড়া গ্রামে গত শুক্রবার এক কৃষকের বাড়ি থেকে সাড়ে ৪ লাখ টাকা ও আট ভরি সোনার গয়না নিয়ে গেছে ডাকাতেরা। এ সময় ডাকাতেরা গৃহকর্তাকে গলা কেটে হত্যার চেষ্টা করে।আহত গৃহকর্তা হলেন মোসলেম বিশ্বাস (৬২)। এ ঘটনায় জড়িত থাকার অভিযোগে পুলিশ একজনকে গ্রেপ্তার করেছে।গৃহকর্ত্রী আছিয়া খাতুন জানান, ছয়-সাত জনের একদল ডাকাত তাঁদের বাড়িতে ঢোকে। এ সময় ঘরের বাইরে ঘুমিয়ে থাকা তাঁর স্বামী মোসলেম বিশ্বাসকে ধরে ডাকাতেরা গলা কেটে হত্যার চেষ্টা করে। এরপর তারা সাড়ে ৪ লাখ টাকা ও আট ভরি ওজনের সোনার গয়না নিয়ে যায়। ডাকাতেরা চলে গেলে প্রতিবেশীর সহায়তায় তিনি স্বামীকে উদ্ধার করে কলারোয়া স্বাস্থ্য কমপ্লেক্সে ভর্তি করেন। পরে তাঁকে সাতক্ষীরা সদর হাসপাতালে পাঠানো হয়। তাঁর অবস্থা আশঙ্কাজনক।কলারোয়া থানার ওসি আবু সালেহ মাসুদ করিম বলেন, একজনের সঙ্গে মোসলেম বিশ্বাসের জমি নিয়ে বিরোধ ছিল। তারাই এ কাজ করেছে। ঘটনার সঙ্গে জড়িত থাকার অভিযোগে দিয়াড়া গ্রামের জসিম খানকে গ্রেপ্তার করা হয়েছে।
