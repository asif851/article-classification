
ঝিনাইদহের হরিণাকুণ্ডু উপজেলার চাঁদপুর ও সড়াবাড়িয়া গ্রামের আটজন ব্যক্তি অবৈধভাবে মালয়েশিয়া যাওয়ার পথে নিখোঁজ হয়েছেন। এদিকে আপনজনের খবর না পেয়ে তাঁদের পরিবারের সদস্যরা চরম উৎকণ্ঠায় দিন কাটাচ্ছেন। হরিণাকুণ্ডু উপজেলার চাঁদপুর গ্রামে গিয়ে জানা যায়, ওই গ্রামের ইমরান হোসেন, তারিকুল ইসলাম ও মুদাচ্ছের হোসেন মালয়েশিয়া যাওয়ার জন্য তিন মাস আগে বাড়ি থেকে বেরিয়ে যান। এরপর থেকেই তাঁদের আর কোনো সন্ধান পাওয়া যাচ্ছে না। যে ব্যক্তিদের মাধ্যমে ওই তিনজন বিদেশগামী হয়েছেন, তাঁরা বলছেন তাঁদের সাগরপথে মালয়েশিয়া পাঠানো হয়েছে।ওই তিন যুবকের মতো একই উপজেলার সড়াবাড়িয়া গ্রামের আলমগীর হোসেন, খাইরুল ইসলাম, আজাদ হোসেন, বকুল শেখ ও হাসেম আলী সাগরপথে মালয়েশিয়া রওনা দিয়ে নিখোঁজ হয়েছেন।ইমরান হোসেনের ভাবি সাথি খাতুন জানান, ইমরান নানা জায়গায় কাজ না পেয়ে গত ১৮ মার্চ বাড়ি থেকে বিদেশে যাওয়ার কথা বলে বেরিয়ে যান। যাওয়ার সময় জানান যে তাঁর একজনের সঙ্গে কথা হয়েছে, তিনিই বিদেশে পাঠাচ্ছেন। ওখানে গিয়ে কাজ পাওয়ার পর ইমরানকে টাকা দিতে হবে। এরপর থেকে পরিবারের সঙ্গে তাঁর সব যোগাযোগ বন্ধ। গ্রামের তারিকুল ও মুদাচ্ছেরও একই সঙ্গে যান। তাঁদের কারও খোঁজ পাওয়া যাচ্ছে না।সড়াবাড়িয়া গ্রামের আলমগীর হোসেনের বাবা নূর মোহাম্মদ জানান, দেড় মাস আগে চাঁদপুর গ্রামের দালাল মিরাজ হোসেনের প্রলোভনে তাঁর ছেলে বিদেশে যেতে চান। পরে দুই লাখ টাকা নিয়ে আলমগীরকে অবৈধভাবে মালয়েশিয়া পাঠান। এখন ছেলের কোনো খোঁজ নেই। তিনি অভিযোগ করেন, ছেলের খোঁজে তিনি মিরাজের কাছে গেলে তিনি কোনো কথা বলতে চান না। এমনকি খারাপ আচরণও করছেন। এ ব্যাপারে জানার জন্য মিরাজ হোসেনের বাড়িতে গিয়ে তাঁকে পাওয়া যায়নি। অভিযোগ অস্বীকার করে তাঁর স্ত্রী বানুরা খাতুন বলেন, তাঁর স্বামী আগে বৈধ পথে লোকজনকে বিদেশ পাঠাতেন। তবে এখন আর এসব কাজ করেন না। আরেক দালাল ইউনুস আলীর স্ত্রী চন্দ্রা খাতুন জানান, তাঁর স্বামী আদম ব্যবসা করলেও আকাশপথে বৈধভাবে বিদেশে লোক পাঠান, সাগরপথে নয়। ঝিনাইদহের সহকারী পুলিশ সুপার গোপীনাথ কাঞ্জি লাল বলেন, এ বিষয়ে সুনির্দিষ্ট কোনো অভিযোগ এখনো তাঁদের কাছে আসেনি। তারপরও ঊর্ধ্বতন কর্তৃপক্ষের নির্দেশে তাঁরা খোঁজখবর নিচ্ছেন। আতিক নামের একজনকে আটক করা হয়েছে। নিখোঁজ পরিবারগুলোর পক্ষ থেকে অভিযোগ পেলে ব্যবস্থা নেওয়া সহজ হবে।
