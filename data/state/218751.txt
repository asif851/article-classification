
সাড়ে ছয় ঘণ্টা বন্ধ থাকার ঢাকার হজরত শাহজালাল আন্তর্জাতিক বিমানবন্দরে উড়োজাহাজের চলাচল শুরু হয়েছে। ঘন কুয়াশার কারণে আজ শুক্রবার ভোর চারটা থেকে সকাল সাড়ে ১০টা পর্যন্ত অভ্যন্তরীণ ও আন্তর্জাতিক রুটে সব ধরনের উড়োজাহাজের চলাচল বন্ধ ছিল।
বিমানবন্দরের আর্মড পুলিশ ব্যাটালিয়নের সহকারী পুলিশ সুপার তারিক আহমেদ উড়োজাহাজ চলাচলের বিষয়টি জানিয়েছেন। বন্ধ থাকার সময় আটটি ফ্লাইট নির্ধারিত সময়ে গন্তব্যে পৌঁছায়নি বলেও জানান তিনি।
শীতের তীব্রতা এখনো রয়েছে। গতকাল বৃহস্পতিবার দেশের সর্বনিম্ন তাপমাত্রা ছিল চুয়াডাঙ্গায় ৬ দশমিক ৫ ডিগ্রি সেলসিয়াস। আজ শুক্রবার দেশের সর্বনিম্ন তাপমাত্রা রেকর্ড করা হয়েছে যশোরে ৭ দশমিক ২ ডিগ্রি সেলসিয়াস। আর ঢাকায় সর্বনিম্ন তাপমাত্রা ১১ দশমিক ৫ ডিগ্রি সেলসিয়াস। সারা দেশে আজও শৈত্যপ্রবাহ বয়ে যাচ্ছে।
