
রাজধানীর উত্তরায় আগুন লাগা একটি ভবনের চারতলায় হোটেল সি সেলের ৩০২ নম্বর কক্ষ থেকে দুজনের অগ্নিদগ্ধ লাশ উদ্ধার করেছে ফায়ার সার্ভিস। তাঁদের মধ্যে একজন নারী ও একজন পুরুষ। তবে তাঁদের পরিচয় জানা যায়নি।
আজ সোমবার ভোর পাঁচটার দিকে তিনটি ভবনে আগুন লাগে। চার ঘণ্টা পর সকাল নয়টার দিকে তা নিয়ন্ত্রণে আসে। তবে আগুনের সূত্রপাত কীভাবে বা কোন ভবন থেকে, তা জানাতে পারেনি ফায়ার সার্ভিস।  ফায়ার সার্ভিসের পরিচালক (অপারেশন) মেজর শাকিল নেওয়াজ বলেন, ‘নিহত ব্যক্তিদের ব্যাপারে হোটেল কর্তৃপক্ষের সঙ্গে কথা বলেছি। তাঁদের কেউ নিহত ব্যক্তিদের পরিচয় জানাতে পারেননি। দুজনের লাশ ঢাকা মেডিকেল কলেজে পাঠানো হয়েছে।’
ফায়ার সার্ভিসের নিয়ন্ত্রণকক্ষের দায়িত্বরত কর্মকর্তা জানান, চার নম্বর সেক্টরে ছয়তলা একটি ভবনসহ পাশের দুটি ভবনে আগুন লাগে। ১৪টি ইউনিট আগুন নিয়ন্ত্রণে আনার চেষ্টা করে। ছয়তলা ভবনটির একতলা থেকে চারতলা পর্যন্ত সি সেল হোটেল। একতলায় একুশে নামে আরেকটি রেস্তোরাঁ আছে।
ফায়ার সার্ভিসের পরিচালক (অপারেশন) মেজর শাকিল নেওয়াজ জানান, অগ্নিকাণ্ডে একুশে রেস্তোরাঁ, পাশের সি সেল রেস্তোরাঁ ও পার্টি সেন্টার বেশি ক্ষতিগ্রস্ত হয়েছে। সি সেলের নিচতলা বেশি ক্ষতিগ্রস্ত হয়েছে। ওই রেস্তোরাঁয় অতিরিক্ত ডেকোরেশন ও ফলস সিলিং থাকায় ক্ষয়ক্ষতি বেশি হয়েছে।
আরও পড়ুন:উত্তরায় তিন ভবনে আগুন
