
সশস্ত্র বাহিনীর আটজন গুরুত্বপূর্ণ কর্মকর্তার পদোন্নতি ও রদবদল হয়েছে। গতকাল বুধবার প্রতিরক্ষা মন্ত্রণালয়ের এক প্রজ্ঞাপনে এই আদেশ দেওয়া হয়।এর মধ্যে সেনাবাহিনীর মেজর জেনারেল আবুল কালাম মোহাম্মদ হুমায়ুন কবীরকে সায়েন্স অ্যান্ড টেকনোলজি ইনস্টিটিউটের (এসআইঅ্যান্ডটি) কমান্ড্যান্ট থেকে আর্মি রিসার্চ ট্রেনিং অ্যান্ড ডকট্রিন কমান্ডের (আরটডক) জিওসি পদে বদলি করা হয়েছে।ঢাকা সেনানিবাসের লগ এরিয়া কমান্ডার মেজর জেনারেল হামিদুর রহমান চৌধুরীকে এসআইঅ্যান্ডটির কমান্ড্যান্ট করা হয়েছে।মেজর জেনারেল শফিকুর রহমান ৫৫ পদাতিক ডিভিশনের জিওসি থেকে ১৯ পদাতিক ডিভিশনের জিওসি পদে বদলি হয়েছেন।৫২ ইনফ্যান্ট্রির ব্রিগেড কমান্ডার ব্রিগেডিয়ার জেনারেল মিজানুর রহমান খানকে মেজর জেনারেল পদে পদোন্নতি দিয়ে ঢাকা সেনানিবাসের লগ এরিয়া কমান্ডার করা হয়েছে।ডিজিএফআইয়ের পরিচালক ব্রিগেডিয়ার জেনারেল এস এম মতিউর রহমানকে মেজর জেনারেল পদে পদোন্নতি দিয়ে ৫৫ পদাতিক ডিভিশনের জিওসি করা হয়েছে।ডিজিএফআইয়ের মহাপরিচালকের দায়িত্বে থাকা মো. আকবর হোসেনকে ব্রিগেডিয়ার জেনারেল থেকে মেজর জেনারেল পদে পদোন্নতি দেওয়া হয়েছে।নৌবাহিনীর কমোডর মকবুল হোসেনকে রিয়ার অ্যাডমিরাল পদে পদোন্নতি দিয়ে সহকারী নৌপ্রধান (পারসোনাল) পদে নিয়োগ দেওয়া হয়েছে। কমোডর সাইফুল কবীরকে রিয়ার অ্যাডমিরাল পদে পদোন্নতি দিয়ে নৌবাহিনী সদর দপ্তরে বদলি করা হয়েছে।
