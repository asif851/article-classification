
রাজবাড়ীর বালিয়াকান্দি উপজেলায় জুয়া খেলার ঘটনায় গত বুধবার রাতে তিনজনকে আটক করেছে পুলিশ। তাঁরা হলেন বালিয়াকান্দি গ্রামের আতিকুল্লাহ মিয়ার ছেলে আবু বক্কর সিদ্দিক (৪৫), জাবরকোল গ্রামের আমজাদ ফকিরের ছেলে সুমন ফকির (২৪) ও নবাবপুর ইউনিয়নের ইন্দুরদী গ্রামের হারেজ আলী শেখের ছেলে সোহেল রানা (২৪)। বালিয়াকান্দি থানার এসআই অংকুর ভট্টাচার্য বলেন, নবাবপুর ইউনিয়নের বিলপাকুরিয়া বিল এলাকায় জুয়া খেলা অবস্থায় এ তিনজনকে আটক করা হয়। গতকাল বৃহস্পতিবার তাঁদের বিরুদ্ধে মামলা করা হয়। দুপুরে তাঁদের রাজবাড়ী আদালতে পাঠানো হয়। 
