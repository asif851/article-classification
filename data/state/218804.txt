
জামায়াতে ইসলামীর নায়েবে আমির মুহাম্মদ আবদুস সুবহানের বিরুদ্ধে মানবতাবিরোধী অপরাধের মামলায় গতকাল সোমবার জবানবন্দি দিয়েছেন রাষ্ট্রপক্ষের ১৩তম সাক্ষী মো. আবদুল মতিন৷ জবানবন্দিতে তিনি বলেন, একাত্তরের ১১ মে সুবহান পাকিস্তানি সেনাদের সঙ্গে তাঁদের গ্রামে গিয়েছিলেন৷ সেদিন পাকিস্তানি সেনাদের গুলিতে তাঁর ভাইসহ কয়েকজন নিহত হন৷বিচারপতি ওবায়দুল হাসানের নেতৃত্বে তিন সদস্যের আন্তর্জাতিক অপরাধ ট্রাইব্যুনাল-২-এ আবদুল মতিন জবানবন্দি দেন৷ জবানবন্দিতে আবদুল মতিন (৭৬) বলেন, তাঁর বাড়ি পাবনা সদর উপজেলার কুলনিয়া গ্রামে৷ মুক্তিযুদ্ধকালে তিনি কাপড়ের ব্যবসা করতেন৷ একাত্তরের ১১ মে বেলা ১১টার দিকে পাকিস্তানি সেনাদের আট-নয়টি গাড়ি তাঁদের গ্রামে ঢোকে৷ সাদা একটি গাড়িতে সেনাদের সঙ্গে আসেন সুবহান৷ পাকিস্তানি সেনারা গ্রামের চারদিক ঘিরে এলোপাতাড়ি গুলি করে৷ গ্রামের লোকজন ভয়ে দিগ্বিদিক ছোটাছুটি করে৷ তিনি (সাক্ষী),তাঁর ভাই সমুজুদ্দিন প্রামাণিক ও ভাবি রাহাতুন নেসাসহ পরিবারের অন্য সদস্যরা বাড়ির পাশের বাঁশবাগানে আত্মগোপন করেন৷ তিনি ভাই-ভাবির চেয়ে একটু দূরে ছিলেন৷ পাকিস্তানি সেনারা গুলি করলে তাঁর ভাই ও প্রতিবেশী হাসিনা সঙ্গে সঙ্গে মারা যান, ভাবি গুলিবিদ্ধ হয়ে পড়ে থাকেন৷ বিকেল চারটার দিকে তাঁকে পাবনা সদর হাসপাতালে নেওয়া হয়৷ তিনি সেখানে ৮-১০ দিন চিকিৎসার পর মারা যান৷
রাষ্ট্রপক্ষের এই সাক্ষী বলেন,তাঁদের বাড়িতে হামলার পর পাকিস্তানি সেনারা খোদা বকসের বাড়িতে গিয়ে সেখানে আশ্রয় নেওয়া ওয়াজুদ্দিনকে গুলি করে হত্যা করে৷
পরে সুবহান ও পাকিস্তানি সেনারা দোগাছির দিকে যায়৷ দোগাছি বাজারের হরিপদ ও বেনুকে হত্যা এবং বাজারের পশ্চিম দিকের একটি বাড়িতে অগ্নিসংযোগ করা হয়৷ সেখানে আরও দুজনকে হত্যা করা হয়৷ এ ছাড়া দোগাছি গ্রামের চাঁদ আলী প্রামাণিকের বাড়িতে আগুন দেওয়ার পর চাঁদ আলীসহ চার-পাঁচজনকে হত্যা করা হয়৷ এসব তিনি লোকমুখে শুনেছেন৷ তবে খোদা বকসের বাড়িতে গিয়ে ওয়াজুদ্দিনের মরদেহ তিনি দেখেছেন৷জবানবন্দির শেষ পর্যায়ে আসামির কাঠগড়ায় হাজির জামায়াতে ইসলামীর নায়েবে আমির মুহাম্মদ আবদুস সুবহানকে শনাক্ত করেন রাষ্ট্রপক্ষের এই সাক্ষী৷ পরে তাঁকে আসামিপক্ষের জেরার জন্য আজ মঙ্গলবার দিন ধার্য করেন ট্রাইব্যুনাল৷কায়সারের বিরুদ্ধে পরবর্তী সাক্ষ্য গ্রহণ আজএকই ট্রাইব্যুনালে গতকাল সাবেক কৃষি প্রতিমন্ত্রী সৈয়দ মো. কায়সারের বিরুদ্ধে মানবতাবিরোধী অপরাধের মামলায় রাষ্ট্রপক্ষের ২৩তম সাক্ষী আম্বিয়া খাতুন ও ২৪তম সাক্ষী আনোয়ারা বেগমকে জেরা শেষ করেন আসামিপক্ষের আইনজীবী আবদুস সোবহান তরফদার৷ পরে এ মামলার পরবর্তী সাক্ষ্য গ্রহণের জন্য আজ মঙ্গলবার দিন ধার্য করেন ট্রাইব্যুনাল৷
