
বিদায়ী প্রধান নির্বাচন কমিশনার (সিআইসি) কাজী রকিবউদ্দীন আহমদ বলেছেন, বিভিন্ন প্রতিবন্ধকতা সত্ত্বেও সাংবিধানিক দায়িত্ব পালনে তাঁর নেতৃত্বাধীন কমিশন যথাসাধ্য চেষ্টা করেছে। তিনি বলেন, ‘যখন আমরা দায়িত্ব গ্রহণ করি, তখন আমাদের প্রতিশ্রুতি ছিল সব নির্বাচন অবাধ, সুষ্ঠু ও নিরপেক্ষভাবে অনুষ্ঠানের। সব ধরনের প্রতিবন্ধকতা মোকাবিলা করে আমরা তা করার জন্য সর্বোচ্চ চেষ্টা করেছি।’বঙ্গভবনে গতকাল মঙ্গলবার বিকেলে রাষ্ট্রপতি মো. আবদুল হামিদের সঙ্গে বিদায়ী সাক্ষাৎকালে কাজী রকিবউদ্দীন এ কথা বলেন। এ সময় তাঁর সঙ্গে প্রতিনিধিদলে ছিলেন চার নির্বাচন কমিশনার মোহাম্মদ আবদুল মোবারক, মোহাম্মদ আবু হাফিজ, ব্রিগেডিয়ার জেনারেল (অব.) মো. জাবেদ আলী, মো. শাহনেওয়াজ এবং নির্বাচন কমিশনের সচিব মোহাম্মদ আবদুল্লাহ।বৈঠক শেষে রাষ্ট্রপতির প্রেস সচিব জয়নাল আবেদিন এ বিষয়ে সাংবাদিকদের অবহিত করেন। বিদায়ী কমিশনের সদস্যরা রাষ্ট্রপতিকে কমিশনের সার্বিক কর্মকাণ্ড সম্পর্কে জানান। কাজী রকিবউদ্দীন বলেন, তাঁদের মেয়াদকালে অনুষ্ঠিত সব নির্বাচন অবাধ, সুষ্ঠু ও নিরপেক্ষভাবে অনুষ্ঠিত হয়েছে। সাবলীলভাবে সব নির্বাচন অনুষ্ঠানের লক্ষ্যে নির্বাচন কমিশনকে প্রয়োজনীয় সব ধরনের সহায়তা করার জন্য রাষ্ট্রপতিকে ও জনসাধারণকে ধন্যবাদ জানান তিনি।রাষ্ট্রপতি অবাধ, সুষ্ঠু ও নিরপেক্ষভাবে নির্বাচন অনুষ্ঠানে সাহসিকতার সঙ্গে কাজ করার জন্য বিদায়ী নির্বাচন কমিশনকে ধন্যবাদ জানান। আবদুল হামিদ বলেন, অবাধ, সুষ্ঠু ও গ্রহণযোগ্য নির্বাচন নিশ্চিত করার জন্য নির্বাচন কমিশন ছাড়াও রাজনৈতিক দলসমূহ এবং জনগণের সহযোগিতা আবশ্যক।রাষ্ট্রপতির সঙ্গে সেনাপ্রধানের সাক্ষাৎসেনাবাহিনীর প্রধান জেনারেল আবু বেলাল মোহাম্মদ শফিউল হক গতকাল বিকেলে বঙ্গভবনে রাষ্ট্রপতি আবদুল হামিদের সঙ্গে সৌজন্য সাক্ষাৎ করেছেন।বৈঠক শেষে রাষ্ট্রপতির প্রেস সচিব জয়নাল আবেদিন সাংবাদিকদের জানান, সাক্ষাৎকালে বাংলাদেশ সেনাবাহিনী ও বাংলাদেশ ইনফ্যান্ট্রি রেজিমেন্টাল সেন্টারের (বিআইআরসি) বিভিন্ন উন্নয়ন কর্মকাণ্ড তুলে ধরেন সেনাপ্রধান। এ ছাড়া রাষ্ট্রপতি আবদুল হামিদকে ১৬ ফেব্রুয়ারি রাজশাহী সেনানিবাসে অনুষ্ঠেয় ‘দ্বিতীয় কোর পুনর্মিলনী-বিআইআরসি’তে যোগদানের জন্য আমন্ত্রণ জানান সেনাপ্রধান। রাষ্ট্রপতি সেনাবাহিনীর সার্বিক কর্মকাণ্ডে সন্তোষ প্রকাশ করেন।
