
পিরোজপুরের মঠবাড়িয়া উপজেলায় এক স্কুলছাত্রীকে উত্ত্যক্ত করার দায়ে মো. রুম্মান পেয়াদা (১৬) নামের এক কিশোরকে এক মাসের বিনাশ্রম কারাদণ্ড দিয়েছেন ভ্রাম্যমাণ আদালত। নির্বাহী হাকিম ও সহকারী কমিশনার (ভূমি) মো. কামাল হোসেন গত বুধবার সন্ধ্যায় এ সাজা দেন। মঠবাড়িয়া থানার ভারপ্রাপ্ত কর্মকর্তা নাসির উদ্দিন মল্লিক জানান, উপজেলার উত্তর ঘোষের টিকিকাটা মাধ্যমিক বিদ্যালয়ের এসএসসি পরীক্ষার্থী রুম্মান দীর্ঘ দিন ধরে এক ছাত্রীকে উত্ত্যক্ত করে আসছিল। বুধবার ওই ছাত্রীর বাবা থানায় লিখিত অভিযোগ দেন। এ ঘটনায় পুলিশ রুম্মানকে আটক করে ভ্রাম্যমাণ আদালতে সোপর্দ করে। মঠবাড়িয়া (পিরোজপুর) প্রতিনিধি
