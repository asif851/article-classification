
জাতিগত সহিংসতায় মিয়ানমার থেকে বাংলাদেশে আসা রোহিঙ্গা শরণার্থীদের নিবন্ধনের মাধ্যমে পরিচয়পত্র দেবে সরকার। এদের আশ্রয় দিতে কক্সবাজারের কুতুপালংয়ে দুই হাজার একর জমির ওপর একটি আশ্রয়কেন্দ্রও খোলা হচ্ছে।
আজ রোববার সচিবালয়ে রোহিঙ্গা জনগোষ্ঠীর অনুপ্রবেশের পরিপ্রেক্ষিতে সীমান্তবর্তী এলাকার সার্বিক পরিস্থিতি ও আইনশৃঙ্খলা বিষয়ে এক বৈঠক শেষে স্বরাষ্ট্রমন্ত্রী আসাদুজ্জামান খান কামাল সাংবাদিকদের এসব তথ্য জানান।
স্বরাষ্ট্রমন্ত্রী বলেন, পরিচয়পত্র ছাড়া কোনো রোহিঙ্গা বাংলাদেশ কিংবা আন্তর্জাতিক সাহায্য সহযোগিতা পাবে না। তারা কতজন মিয়ানমার থেকে বাংলাদেশে এল, তার একটি তথ্যভান্ডার করা হবে।
আক্রমণের অভিযোগে গত ২৫ আগস্ট থেকে মিয়ানমারের রাখাইনে দেশটির সেনাবাহিনীর সদস্যরা রোহিঙ্গা মুসলিমদের ওপর হামলা চালায়। জাতিসংঘ বলেছে, এ হামলায় এক হাজারের বেশি রোহিঙ্গা নিহত হয়েছে। জাতিগত নিধনযজ্ঞের ভয়ে রোহিঙ্গারা পালিয়ে বাংলাদেশে আসছে। এখন পর্যন্ত বিভিন্ন হিসাবে বলা হয়েছে, তিন লাখের বেশি রোহিঙ্গা পালিয়ে বাংলাদেশে এসেছে।
