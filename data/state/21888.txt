
দীর্ঘদিন ধরে যুক্তরাজ্যে অবস্থানরত বিএনপির সিনিয়র ভাইস চেয়ারম্যান তারেক রহমানকে বাংলাদেশে ফেরত পাঠানোর দাবিতে ব্রিটিশ প্রধানমন্ত্রী থেরেসা মের কাছে স্মারকলিপি দিয়েছে যুক্তরাজ্য আওয়ামী লীগ। একই দাবিতে ব্রিটিশ প্রধানমন্ত্রীর কার্যালয়ের সামনে মানববন্ধন কর্মসূচিও পালন করা হয়।
 স্থানীয় সময় গতকাল রোববার বিকেলে যুক্তরাজ্য আওয়ামী লীগ ব্রিটিশ প্রধানমন্ত্রীর কাছে স্মারকলিপি দেয় ও মানববন্ধন কর্মসূচি পালন করে। ২০০৪ সালের ২১ আগস্ট আওয়ামী লীগের সমাবেশে ভয়াবহ গ্রেনেড হামলায় ২৪ জন নিহত হন। সেই ভয়াল দিবসটি উপলক্ষে এ কর্মসূচির আয়োজন করা হয়।
বিকেলে ঘণ্টাব্যাপী মানববন্ধন কর্মসূচি শেষে ব্রিটিশ প্রধানমন্ত্রী থেরেসা মে বরাবর একটি স্মারকলিপি দেন যুক্তরাজ্য আওয়ামী লীগের নেতারা। ব্রিটিশ প্রধানমন্ত্রীর কার্যালয়ের একজন নিরাপত্তাকর্মী ওই স্মারকলিপি গ্রহণ করেন।
তারেক রহমান রাজনৈতিক আশ্রয় নিয়ে বর্তমানে যুক্তরাজ্যে অবস্থান করছেন উল্লেখ করে স্মারকলিপিতে বলা হয়, অর্থ পাচারের দায়ে বাংলাদেশের আদালত তারেক রহমানকে সাত বছরের কারাদণ্ড দেওয়ার পাশাপাশি ২০ কোটি টাকা জরিমানা করেছেন। এই সাজা ভোগের জন্য দ্রুত তারেক রহমানকে বাংলাদেশে ফেরত পাঠানোর অনুরোধ জানিয়ে বলা হয়, ‘যদিও বাংলাদেশের সঙ্গে যুক্তরাজ্যের কোনো আসামি প্রত্যর্পণ চুক্তি নেই, তবুও দুই দেশের মধ্যে যে সহযোগিতামূলক, নিবিড় বন্ধন রয়েছে এবং সন্ত্রাসবাদ মোকাবিলায় যে যৌথ অঙ্গীকার রয়েছে, সেই দিক বিবেচনায় আমাদের আবেদন রক্ষা করার অনুরোধ করছি।’ যুক্তরাজ্য আওয়ামী লীগের সভাপতি সুলতান মাহমুদ শরীফ ও ভারপ্রাপ্ত সাধারণ সম্পাদক নইম উদ্দিন রিয়াজ স্বাক্ষরিত স্মারকলিপিতে আরও বলা হয়, সন্ত্রাসবাদের বৈশ্বিক হুমকির এই সময়ে স্বাধীন রাষ্ট্রগুলোর উচিত পারস্পরিক সহযোগিতার হাত বাড়ানো এবং একে অপরের সার্বভৌমত্ব ও আইনের শাসনের প্রতি শ্রদ্ধাশীল থাকা। একজন সাজাপ্রাপ্ত আসামি হিসেবে তারেক রহমানকে বাংলাদেশে ফেরত পাঠানোর বিষয়ে যুক্তরাজ্য সরকার দ্রুত পদক্ষেপ নেবে বলে তাঁরা আশা প্রকাশ করেন।
