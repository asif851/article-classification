
নরসিংদীর শিবপুর উপজেলার পুটিয়া ইউনিয়ন পরিষদের (ইউপি) সদস্য আরিফ হোসেন পাঠান (৪৫) হত্যা মামলার আসামিদের দ্রুত গ্রেপ্তার ও বিচারের দাবিতে বিক্ষোভ মিছিল ও মানববন্ধন করেছে এলাকাবাসী। গতকাল রোববার বিকেলে ঢাকা-সিলেট মহাসড়কের ভেলানগর এলাকা থেকে বিক্ষোভ মিছিলটি বের হয়ে জেলা প্রশাসকের কার্যালয়ে গিয়ে শেষ হয়। বিক্ষোভ মিছিল শেষে একটি স্মারকলিপি জেলা প্রশাসক ও পুলিশ সুপারকে দেওয়া হয়।শিবপুর উপজেলা পরিষদের চেয়ারম্যান আরিফুল ইসলাম মৃধার নেতৃত্বে বিক্ষোভ মিছিল ও মানববন্ধনে পুটিয়া ইউপির চেয়ারম্যান সালাহ উদ্দিন গাজী ও সব ইউপি সদস্য, মামলার বাদী রোমান পাঠান ও কয়েক শ এলাকাবাসী অংশ নেয়।গত ৩০ মার্চ দুপুরে ঢাকা-সিলেট মহাসড়কের শিবপুর উপজেলার বড়ইতলা এলাকায় আরিফ হোসেন পাঠানকে গুলি করে হত্যা করে দুর্বৃত্তরা। এ ঘটনায় নিহত আরিফের ছোট ভাই রোমান পাঠান আটজনের নাম উল্লেখ করে ও অজ্ঞাত চার-পাঁচজনকে আসামি করে শিবপুর মডেল থানায় একটি হত্যা মামলা করেন। পুলিশ এ পর্যন্ত চার আসামিকে গ্রেপ্তার করেছে। এর মধ্যে গ্রেপ্তারের পর সাইফুল ইসলাম নামে এক আসামি চিকিৎসাধীন অবস্থায় নরসিংদী জেলা হাসপাতালে মারা যান।এ ব্যাপারে অতিরিক্ত পুলিশ সুপার (ডিএসবি) মো. জাকির হোসেন মজুমদার বলেন, মামলায় অনেক অগ্রগতি রয়েছে। এর ধারাবাহিকতা অব্যাহত রয়েছে।
