
যশোরের বর্ষীয়ান রাজনীতিক আওয়ামী লীগের সাবেক সাংসদ আলী রেজা রাজু আর নেই। আজ শুক্রবার বেলা একটার দিকে ঢাকার ইউনাইটেড হাসপাতালে তিনি শেষনিশ্বাস ত্যাগ করেন (ইন্না লিল্লাহি ওয়া ইন্না ইলাইহি রাজিউন)।পারিবারিক সূত্রে জানা গেছে, আলী রেজা দীর্ঘদিন ধরে কিডনি রোগে ভুগছিলেন। রাজধানীর ইউনাইটেড হাসপাতালে তিনি লাইফ সাপোর্টে ছিলেন। চিকিৎসকেরা শুক্রবার দুপুর ১২টা ৪৯ মিনিটে লাইফ সাপোর্ট খুলে দেন এবং তাঁকে মৃত বলে ঘোষণা করেন।আলী রেজা স্ত্রী, দুই ছেলে, দুই মেয়ে, আত্মীয়স্বজনসহ অসংখ্য অনুসারী ও গুণগ্রাহী রেখে গেছেন।আলী রেজার ছোট ভাই বাংলাদেশ মুক্তিযোদ্ধা সংসদ যশোর জেলা ইউনিট কমান্ডার রাজেক আহমেদ প্রথম আলোকে বলেন, ১৯৯৬ সালের জাতীয় সংসদ নির্বাচনে তিনি আওয়ামী লীগ থেকে সংসদ সদস্য নির্বাচিত হন। এর আগে তিনি যশোর সদর উপজেলা পরিষদের চেয়ারম্যান, যশোর পৌরসভার মেয়র (সাবেক চেয়ারম্যান) ও কাউন্সিলর এবং সদর উপজেলার কাশিমপুর ইউনিয়ন পরিষদের চেয়ারম্যানের দায়িত্ব পালন করেন।
রাজেক আহমেদ জানান, আগামীকাল শনিবার বেলা ১১টায় জাতীয় সংসদ ভবনের দক্ষিণ প্লাজায় আ​লী রেজা রাজুর জানাজা হবে। পরে লাশ যশোরে নেওয়ার পর জানাজা শেষে পারিবারিক কবরস্থানে দাফন করা হবে।
