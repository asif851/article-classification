
অর্থ আত্মসাতের আলাদা মামলায় তিন ব্যাংকারকে গ্রেপ্তার করেছে দুর্নীতি দমন কমিশন (দুদক)। আজ বুধবার ঢাকা থেকে তাঁদের গ্রেপ্তার করা হয় বলে দুদকের উপপরিচালক (জনসংযোগ) প্রণব কুমার ভট্টাচার্য প্রথম আলোকে নিশ্চিত করেছেন।
গ্রেপ্তার তিন ব্যাংকার হলেন জনতা ব্যাংকের উত্তরখান শাখার সাবেক ব্যবস্থাপক মোজাহার আলী, ওরিয়েন্টাল ব্যাংক লিমিটেডের (বর্তমানে আইসিবি ইসলামী ব্যাংক লি.) কারওয়ান বাজার শাখার সাবেক জুনিয়র অ্যাসিস্ট্যান্ট অফিসার জি এম হুমায়ুন কবির এবং একই ব্যাংকের সাবেক এক্সিকিউটিভ অফিসার আশফাকুল হাকিম।
দুদক সূত্র জানায়, ৫ লাখ ৫৯ হাজার টাকা আত্মসাতের অভিযোগে ২০০৮ সালে জনতা ব্যাংক কর্তৃপক্ষ মোজাহার আলীর বিরুদ্ধে মামলা করে। মামলাটি তদন্ত করছে দুদক। তদন্তের প্রয়োজনে আজ দুপুরে রাজধানীর মগবাজার এলাকা থেকে তাঁকে গ্রেপ্তার করা হয়। সংস্থার সহকারী পরিচালক মনিরুল ইসলামের নেতৃত্বে উপসহকারী পরিচালক মানসী বিশ্বাস তাঁকে গ্রেপ্তার করেন।
ওরিয়েন্টাল ব্যাংকের কারওয়ান বাজার শাখা থেকে ১ কোটি ৮৪ লাখ টাকা আত্মসাতের অভিযোগে ২০০৭ সালে করা একটি মামলায় গ্রেপ্তার হয়েছেন ব্যাংকটির সাবেক দুই কর্মকর্তা। দুদকের উপপরিচালক  মো. জাহাঙ্গীর আলম তাঁদের গ্রেপ্তার করেন। জি এম হুমায়ুন কবিরকে পল্লবী ও আশফাকুল হাকিমকে তল্লাবাগ থেকে গ্রেপ্তার করা হয়।
