
চট্টগ্রাম নগরে মো. মামুন (২২) নামের এক যুবক ছুরিকাঘাতে খুন হয়েছেন। পুলিশ বলছে, ছিনতাইয়ের টাকার ভাগাভাগি নিয়ে বিরোধের জের ধরে সহযোগীর ছুরিকাঘাতে তিনি মারা যান।
আজ মঙ্গলবার ভোররাতে চট্টগ্রাম মেডিকেল কলেজ হাসপাতালে চিকিৎসাধীন অবস্থায় মামুনের মৃত্যু হয়। আহত আরও দুজন হাসপাতালে চিকিৎসাধীন রয়েছেন। ছুরিসহ সাত ছিনতাইকারীকে গ্রেপ্তার করা হয়েছে বলে জানিয়েছে পুলিশ।
কোতোয়ালি থানার ভারপ্রাপ্ত কর্মকর্তা (ওসি) জসীমউদ্দিন প্রথম আলোকে বলেন, নগরের কোতোয়ালি থানার নিউমার্কেট মোড় এলাকায় গতকাল রাতে ছিনতাই করার পর মিউনিসিপ্যাল মডেল স্কুলের ভেতরের মাঠে ৮-১০ জনের দল টাকা ভাগ করতে বসে। এ সময় নিজেদের মধ্যে ঝগড়া হয়। একপর্যায়ে একজন মামুনকে ছুরিকাঘাত করে স্কুলের সীমানাপ্রাচীরের বাইরে ফেলে দেয়। স্থানীয় হকাররা মামুনকে দেখে পুলিশকে খবর দেন।
ওসি বলেন, পুলিশ গুরুতর আহত মামুনকে চট্টগ্রাম মেডিকেল কলেজ হাসপাতালে ভর্তি করে। সেখানে চিকিৎসাধীন অবস্থায় আজ ভোররাতে তিনি মারা যান।
