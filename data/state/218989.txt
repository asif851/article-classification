
‘যুক্তিতে মুক্তি’ স্লোগানে পেপসোডেন্ট-প্রথম আলো জাতীয় স্কুল বিতর্ক উত্সব চট্টগ্রাম উত্তর অঞ্চলের প্রতিযোগিতার উদ্বোধন হয়েছে আজ মঙ্গলবার সকালে। প্রতিযোগিতায় অংশ নিচ্ছে চট্টগ্রাম উত্তর অঞ্চলের ১৬টি বিদ্যালয়ের বিতার্কিকেরা।
ঘড়ির কাঁটায় ঠিক ১০টায় নগরের জেলা শিল্পকলা একাডেমী প্রাঙ্গণে জাতীয় পতাকা উত্তোলন এবং জাতীয় সংগীতের মধ্য দিয়ে প্রতিযোগিতার আনুষ্ঠানিক সূচনা হয়। এরপর বেলুন উড়িয়ে প্রতিযোগিতার উদ্বোধন করেন সাংবাদিক ডেইজি মউদুদ। এ সময় উপস্থিত ছিলেন প্রথম আলোর যুগ্ম সম্পাদক বিশ্বজিত্ চৌধুরী ও চট্টগ্রাম বিশ্ববিদ্যালয় স্কুল ও কলেজের জ্যেষ্ঠ শিক্ষক বিজয় রঞ্জন চক্রবর্তী।
উদ্বোধনী বক্তব্যে ডেইজি মউদুদ বলেন, ‘সুন্দর সমাজ বিনির্মাণে তরুণ সমাজকে উদ্দীপ্ত করবে বিতর্ক প্রতিযোগিতা। প্রথম আলো সমাজ বদলে দেওয়ার জন্য বিভিন্ন অনুষ্ঠান হাতে নিয়ে থাকে। এই বিতর্ক আয়োজনও তেমনি সমাজে মূল্যবোধ জাগ্রত করা এবং ন্যায়-অন্যায়ের সীমারেখা ও যৌক্তিকতা নিরূপণে ইতিবাচক ভূমিকা রাখবে আশা করি।’
উদ্বোধনী অনুষ্ঠানের পরে শিল্পকলা একাডেমী মিলনায়তনে শুরু হয় বিতর্ক প্রতিযোগিতা। আজ বিকেলে প্রতিযোগিতার চূড়ান্ত পর্ব অনুষ্ঠিত হবে।
প্রতিযোগিতায় অংশ নেওয়া ১৬টি বিদ্যালয় হচ্ছে—শাহজালাল মডেল স্কুল, সেন্ট প্লাসিডস স্কুল, চট্টগ্রাম বিশ্ববিদ্যালয় স্কুল ও কলেজ, শাহ ওয়ালিউল্লাহ ইনস্টিটিউট, চট্টগ্রাম ল্যাবরেটরি স্কুল ও কলেজ, মিরসরাই পাইলট উচ্চবিদ্যালয়, ডা. খাস্তগীর সরকারি বালিকা উচ্চবিদ্যালয়, কাপাসগোলা সিটি করপোরেশন স্কুল, সীতাকুণ্ড টেরিয়াইল উচ্চবিদ্যালয়, ফটিকছড়ি গুলতাজ মেমোরিয়াল স্কুল ও কলেজ, চট্টগ্রাম প্রকৌশল ও প্রযুক্তি বিশ্ববিদ্যালয় (চুয়েট) স্কুল ও কলেজ, কুমিরা আবাসিক স্কুল ও কলেজ, সেন্ট স্কলাস্টিকা বালিকা উচ্চবিদ্যালয়, কলিজিয়েট স্কুল, চট্টগ্রাম সরকারি বালক উচ্চবিদ্যালয় এবং আইডিয়াল স্কুল ও কলেজ।
 


//
