
শিক্ষা প্রকৌশল অধিদপ্তরের ৩৬৭টি মোটরসাইকেল আত্মসাতের অভিযোগে সংস্থার সাবেক এক সহকারী প্রকৌশলীর বিরুদ্ধে মামলা করেছে দুর্নীতি দমন কমিশন (দুদক)। আজ মঙ্গলবার রাজধানীর শাহবাগ থানায় মামলাটি করেন সংস্থার সহকারী পরিচালক আ. সালাম আলী মোল্লা।
মামলার এজাহারে বলা হয়, সাবেক ফ্যাসিলিটিজ ডিপার্টমেন্ট, বর্তমানে শিক্ষা প্রকৌশল অধিদপ্তরে ১৯৮৬ থেকে ২০০৬ সালের মধ্যে দুর্নীতির এসব ঘটনা ঘটে। অধিদপ্তরের অবসরপ্রাপ্ত সহকারী প্রকৌশলী আক্তারুল ইসলাম কায়েস দীর্ঘ কর্মজীবনে সংস্থার ৩৬৭টি মোটরসাইকেল আত্মসাৎ করেন, যার দাম ৭৫ লাখ টাকারও বেশি।এজাহারের তথ্য অনুযায়ী, অধিদপ্তরের মাঠ পর্যায়ের প্রকৌশলীদের প্রকল্পের কাজের সুবিধার্থে মোটরসাইকেল দেওয়া হয়। প্রকল্পের মেয়াদ শেষ কিংবা বদলি জনিত কারণে সংস্থার প্রধান কার্যালয়ে এসব মোটরসাইকেল ফেরত দেওয়া হয়। আক্তারুল ইসলাম এসব মোটরসাইকেল গ্রহণ করতেন। অবসরে যাওয়ার আগে তিনি তাঁর পরে দায়িত্ব নেওয়া সহকারী প্রকৌশলীকে ওই সব মোটরসাইকেল বুঝিয়ে দেননি।২০০৬ সালে আক্তারুল ইসলাম অবসরে যাওয়ার পর অধিদপ্তরের পক্ষ থেকে নানা সময়ে দুটি তদন্ত কমিটি গঠন করা হয়। কমিটির প্রতিবেদন অনুযায়ী সেখানে ৪৬০টি মোটরসাইকেল থাকার কথা থাকলেও পাওয়া যায় মাত্র ৯৩টি।দুদকের অনুসন্ধানেও এই অভিযোগের সত্যতা পাওয়ায় মামলার অনুমোদন দেয় কমিশন।
