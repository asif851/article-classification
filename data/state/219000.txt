
ময়মনসিংহের গৌরীপুর উপজেলা খাদ্যগুদাম থেকে সরবরাহ করা ভিজিডির ৫০ কেজি চালের বস্তায় চাল কম থাকার অভিযোগ পাওয়া গেছে। চাল বিতরণেও অনিয়ম হচ্ছে বলে জানা গেছে।স্থানীয় কয়েকজন জানান, গত রোববার বেলা ১১টায় উপজেলার বোকাইনগর ইউনিয়ন পরিষদ (ইউপি) কার্যালয়ে চেয়ারম্যান ও স্থানীয় ইউপি সদস্যদের উপস্থিতিতে চাল বিতরণের সময় কার্ডধারীরা এ অভিযোগ করেন।অভিযোগকারীরা জানান, কার্ডধারী প্রত্যেককে ৩০ কেজি করে চাল দেওয়ার কথা থাকলেও ২০ কেজি করে দেওয়া হয়েছে। এ ছাড়া সরকারি গুদাম থেকে সরবরাহ করা প্রতিটি বস্তায় প্রায় ছয় কেজি করে চাল কম রয়েছে। এ সময় উপস্থিত উপজেলা মৎস্য কর্মকর্তা দৌলত উল্লাহ, ইউপি চেয়ারম্যান হাবিবুল ইসলাম, কয়েকজন ইউপি সদস্য ও সাংবাদিকদের উপস্থিতিতে কয়েকটি বস্তার চাল ওজন করলে প্রায় প্রতিটিতে ছয় কেজি করে চাল কম পাওয়া যায়। বোকাইনগর ইউপি চেয়ারম্যান হাবিবুল ইসলাম বলেন, কার্ডধারীদের ২২ কেজি করে চাল দেওয়ার কথা। কিন্তু খাদ্যগুদাম থেকে সরবরাহ করা প্রতিটি বস্তায় চাল পরিমাণে কম থাকায় ঘাটতি দেখা দিয়েছে।উপজেলা খাদ্যগুদামের ভারপ্রাপ্ত কর্মকর্তা মনজুরুল আলম বস্তায় চালের পরিমাণ কম থাকার বিষয়টি অস্বীকার করেছেন। তিনি বলেন, চাল সরবরাহের আগে প্রতিটি বস্তা সঠিকভাবে ওজন করা হয়। কম পাওয়ার অভিযোগ ভিত্তিহীন।
