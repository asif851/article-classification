
প্রথম আলোর বিশেষ প্রতিনিধি শিশির মোড়লের ওপর হামলার ঘটনায় দুঃখ প্রকাশ করেছে শিকদার মেডিকেল কলেজ ও হাসপাতালের ব্যবস্থাপনা কর্তৃপক্ষ। একই সঙ্গে হামলাকারী চিকিৎসক সফিউল আজমকে সাময়িক বরখাস্ত করা হয়েছে। আজ বুধবার কলেজের অধ্যক্ষ মেজর জেনারেল (অব.) বিজয় কুমার স্বাক্ষরিত এক সংবাদ বিজ্ঞপ্তিতে এ কথা জানানো হয়।
সংবাদ বিজ্ঞপ্তিতে জানানো হয়, শিশির মোড়লের ওপর অশোভন আচরণের ঘটনায় হাসপাতালের ব্যবস্থাপনা কর্তৃপক্ষ দুঃখিত ও মর্মাহত। এ ঘটনায় তাত্ক্ষণিকভাবে একজন অধ্যাপকের নেতৃত্বে তিন সদস্যের তদন্ত কমিটি গঠন করা হয়েছে। তদন্তের স্বার্থে চিকিৎসক সফিউল আজমকে সাময়িক বরখাস্ত করা হয়েছে। তদন্তের পর প্রয়োজনীয় ব্যবস্থা নেওয়া হবে।
সংবাদ বিজ্ঞপ্তিতে আরও জানানো হয়, এই মুহূর্তে দেশের বাইরে থাকা হাসপাতালের চেয়ারম্যান জয়নুল হক শিকদার এ ঘটনায় দুঃখ প্রকাশ করেছেন। এ ঘটনায় প্রয়োজনীয় ব্যবস্থা নেওয়ার নির্দেশ দিয়েছেন তিনি।
গতকাল মঙ্গলবার প্রথম আলোর বিশেষ প্রতিনিধি শিশির মোড়লকে বেদম মারধর করেন শিকদার মেডিকেল কলেজ ও হাসপাতালের চিকিৎসক সফিউল আজম ও তাঁর সহযোগীরা। সফিউল আজম সরকারি চাকরি না ছেড়ে শিকদার মেডিকেল কলেজে পূর্ণকালীন চাকরি করছেন এবং একেক সময় একেক ডিগ্রি ব্যবহার করছেন বলে অভিযোগ পেয়ে শিশির মোড়ল অভিযোগের সত্যতা যাচাই করতে শিকদার মেডিকেলে যান। সেখানে তাঁকে মারধর করা হয়। এ ঘটনায় হাজারীবাগ থানায় মামলা করেন শিশির মোড়ল।
