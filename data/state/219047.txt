
ফেসবুকে ‘নিরাপদ সড়ক চাই’ আন্দোলনের মতো দেখতে নকল ওয়েব পেজ খুলে অশ্লীল ছবি ও ভিডিও আপলোড করার অভিযোগে আবদুল মালেক ওরফে সেলিম (৩৮) নামের এক ব্যক্তিকে আটক করেছে র‌্যাপিড অ্যাকশন ব্যাটালিয়ন (র‌্যাব)।
গতকাল রাত ১২টার দিকে ঢাকার বারিধারার রোড ১/এ, ৪০ নম্বর বাসা থেকে সেলিমকে আটক করা হয়। তাঁর কাছ থেকে দুটি মুঠোফোন ও একটি ল্যাপটপ জব্দ করা হয়েছে।
র‌্যাব-১ জানায়, আটক ব্যক্তির বাড়ি কুমিল্লায়। সাইবার অপরাধ আইন অনুযায়ী তাঁর বিরুদ্ধে ব্যবস্থা নেওয়া হবে।
আজ শুক্রবার দুপুরে উত্তরায় র‌্যাব-১-এর কার‌্যালয়ে এক সংবাদ সম্মেলনে এসব তথ্য জানিয়েছেন র‌্যাব-১-এর কমান্ডিং কর্মকর্তা লেফটেন্যান্ট কর্নেল কিসমত হায়াত্। নিরাপদ সড়ক চাই আন্দোলনের উদ্যোক্তা ও অভিনেতা ইলিয়াস কাঞ্চনের অভিযোগের পরিপ্রেক্ষিতে র‌্যাব তাঁকে আটক করেছে।
সংবাদ সম্মেলনে র‌্যাব-১-এর কমান্ডিং কর্মকর্তা লেফটেন্যান্ট কর্নেল কিসমত হায়াত্ জানান, আর্থিকভাবে লাভবান হওয়ার উদ্দেশ্যে সেলিম নকল ওয়েবপেজ খুলে আপত্তিকর ছবি ও ভিডিও আপলোড করতেন। তিনি জানান, সেলিম ১৯৯৩ সালে সৌদি আরবে ভিওআইপি ব্যবসা করতেন।  ২০০৭ সালে দেশে ফিরে তিনি একই ব্যবসা শুরু করেন। চার বছর আগে অবৈধ ভিওআইপি ব্যবসার সঙ্গে জড়িত থাকার অভিযোগে তাঁকে একবার আটক করা হয়। পরে ওই ব্যবসা ছেড়ে সেলিম বারিধারার সুবাস্তু নজর ভ্যালি মার্কেটে দুটি কম্পিউটারের দোকান দেন।  কিন্তু ওই ব্যবসায় তিনি ক্ষতিগ্রস্ত হন।
সংবাদ সম্মেলনে জানানো হয়, আর্থিকভাবে লাভবান হওয়ার জন্য অনলাইনের মাধ্যমে অর্থ উপার্জনের চেষ্টা শুরু করেন আবদুল মালেক সেলিম। তিনি অনলাইনে ‘ভার্চুয়াল নিউজ ২৪ ডটকম’ নামে একটি পত্রিকা খোলেন। এতে বিভিন্ন ধরনের আপত্তিকর ও অশ্লীল ছবি, ভিডিও  আপলোড করা শুরু করেন। ভার্চুয়াল নিউজ ২৪ ডটকমকে জনপ্রিয় করার জন্য বিভিন্ন প্রতিষ্ঠানের নামেও তিনি ওয়েব পেজ খোলেন। এরই ধারাবাহিকতায় নিরাপদ সড়ক চাই আন্দোলনের নকল ওয়েব পেজ খুলে তাতে আপত্তিকর ও অশ্লীল ছবি ও ভিডিও আপলোড করেন তিনি। নিরাপদ সড়ক চাই আন্দোলনের উদ্যোক্তা ইলিয়াস কাঞ্চন র‌্যাবের কাছে এ ব্যাপারে অভিযোগ করেন। এ অভিযোগের পরিপ্রেক্ষিতে র‌্যাব-১ অনুসন্ধান চালিয়ে তাঁকে আটক করে।
