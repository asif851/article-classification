
বাংলাদেশে রাজনৈতিক সংকটের মধ্যে বিরোধী রাজনীতিকদের দমনে বিচারবহির্ভূত হত্যাকাণ্ডে উৎসাহ দিচ্ছে দেশটির সরকার। এমন হত্যাকাণ্ডে জড়িত ব্যক্তিদের অব্যাহতিরও ঘোষণা দেওয়া হয়েছে। বিরোধীদের মৌলিক অধিকার থেকে বঞ্চিত করতে গণমাধ্যমে বিধিনিষেধ আরোপ করা হচ্ছে।জেনেভায় জাতিসংঘের মানবাধিকার পরিষদের নিয়মিত অধিবেশনে পেশ করা এক প্রতিবেদনে এশিয়ান লিগ্যাল রিসোর্স সেন্টার (এএলআরসি) বাংলাদেশের পরিস্থিতি এভাবেই উল্লেখ করেছে। হংকংভিত্তিক বেসরকারি সংস্থা এএলআরসি গত মঙ্গলবার এই প্রতিবেদন উপস্থাপন করে বাংলাদেশের প্রতি মনোযোগ দিতে হিউম্যান রাইটস কাউন্সিলের প্রতি আহ্বান জানায়। মানবাধিকার পরিষদের এই অধিবেশন গত সোমবার শুরু হয়েছে। চলবে ২৭ মার্চ পর্যন্ত।প্রতিবেদনে বাংলাদেশের বিদ্যমান নির্বাচনব্যবস্থাকে ত্রুটিপূর্ণ উল্লেখ করে বলা হয়, এ ব্যবস্থায় শুধু জনগণকে এটা বিশ্বাস করানো হয়, পাঁচ বছর পর পর তাঁরাই ‘কিং-মেকারস বা সরকার গঠনে’ ভূমিকা পালন করেন। দেশটিতে ‘সবকিছু বিজয়ীদের জন্য’—রাষ্ট্রীয় সংস্থাগুলোর মধ্যে এখনো এমন রাজনৈতিক চর্চাই বিদ্যমান। ফলে পরাজিত হলে শুধু পরাজয় নয়, তাদের অস্তিত্বই সংকটের মুখে পড়ে। এ কারণেই রাজনৈতিক দলগুলো কোনোভাবেই ক্ষমতা হারাতে চায় না।প্রতিবেদনে আরও বলা হয়, দেশটিতে বিরোধী দলকে মৌলিক অধিকার থেকে বঞ্চিত করতে সরকার গণমাধ্যমের ওপর ঘোষিত-অঘোষিত নানা ধরনের বিধিনিষেধ আরোপ করে।প্রতিবেদনে এশিয়া-প্রশান্ত মহাসাগরীয় অঞ্চলের মানবাধিকার কর্মীদের হয়রানির প্রবণতা বাড়ছে উল্লেখ করে সেদিকে মনোযোগ দিতে মানবাধিকার পরিষদের প্রতি আহ্বান জানায় এশিয়া প্যাসিফিক মিশন ফর মাইগ্র্যান্টস (এপিএমএম) ও এএলআরসি। এতে উল্লেখ করা হয়, মানবাধিকার রক্ষায় যাঁরা কাজ করেন এবং অভিবাসীদের অধিকার রক্ষায় যাঁরা কাজ করছেন, তাঁদের হয়রানি ও হুমকি-ধমকি দেওয়ার প্রবণতা বেড়েছে।
