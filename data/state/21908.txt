
বিএনপির প্রতিষ্ঠাতা জিয়াউর রহমানকে স্বাধীনতা পদক দেওয়া ন্যক্কারজনক ঘটনা ছিল বলে মন্তব্য করেছেন আওয়ামী লীগের প্রচার ও প্রকাশনা সম্পাদক হাছান মাহমুদ। তিনি বলেছেন, ‘বঙ্গবন্ধু শেখ মুজিবুর রহমানের নেতৃত্বে দেশ স্বাধীনতা লাভ করেছে। জিয়াউর রহমানকে বঙ্গবন্ধুর সমপর্যায়ে দাঁড় করানোর ষড়যন্ত্রের অংশ হিসেবে স্বাধীনতা পদক দেওয়া হয়েছিল।’ 
আজ শুক্রবার সকালে রাজধানীর কাকরাইলের ডিপ্লোমা ইঞ্জিনিয়ার্স ইনস্টিটিউশন মিলনায়তনে বঙ্গবন্ধু একাডেমি আয়োজিত আলোচনা সভায় প্রধান অতিথির ভাষণে হাছান মাহমুদ এসব কথা বলেন। হাছান মাহমুদ বলেন, ২০০৩ সালে বঙ্গবন্ধুর সঙ্গে জিয়াউর রহমানকে স্বাধীনতা পদক দেওয়ার বিষয়টি ছিল ন্যক্কারজনক। পদক বাতিলের পর জিয়াউর রহমান যে পাকিস্তানের গুপ্তচর হিসেবে কাজ করেছেন, তার বিচার হওয়া প্রয়োজন। তিনি আরও বলেন, বিএনপির প্রতিষ্ঠাতা জিয়াউর রহমানের দল মুক্তিযোদ্ধাদের দল হতে পারে না। বিএনপি মুক্তিযোদ্ধার দল হলে স্বাধীনতাবিরোধী দল জামায়াতের সঙ্গে তাদের কোনো জোট হতো না। তিনি বলেন, বিএনপি চেয়ারপারসন খালেদা জিয়া যুদ্ধাপরাধের বিচার শুরু হওয়ার পর থেকেই বিচারপ্রক্রিয়াকে বিতর্কিত করার সর্বাত্মক প্রচেষ্টা চালিয়েছেন। তিনি জনমতের কাছে পরাজিত হয়ে নীরবতার পথ বেছে নিয়েছেন। কিন্তু জামায়াতকে জোটে যেমন রেখেছেন, তেমনি যুদ্ধাপরাধীদের সন্তানদের বিএনপির কেন্দ্রীয় কমিটিতে স্থান দিয়েছেন।স্বাধীনতা পদক প্রত্যাহারের প্রতিবাদে বিএনপির বিক্ষোভ কর্মসূচির সমালোচনা করে আওয়ামী লীগের এ নেতা বলেন, রাজধানীতে বিএনপির দু-একটি ছোট মিছিল বের হলেও বাইরে কোথাও তাদের দেখা যাবে না। কারণ, তারা জনবিচ্ছিন্ন।
