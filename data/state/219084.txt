
লালমনিরহাট সদর উপজেলার হীরামানিক গ্রামের কৃষক শাহাদত আলীকে পিটিয়ে হত্যার দায়ে দুই ভাইকে যাবজ্জীবন কারাদণ্ড দেওয়া হয়েছে। দণ্ডাদেশ পাওয়া ব্যক্তিরা হলেন মঞ্জুরুল আলীম ও মাহফুজার রহমান ওরফে মহু।লালমনিরহাটের অতিরিক্ত দায়রা জজ মো. সিদ্দিকুল আরেফিন চৌধুরী গতকাল বৃহস্পতিবার দুপুর ১২টায় এ রায় দেন। একই সঙ্গে দুজনকে ৫০ হাজার টাকা জরিমানা, অনাদায়ে আরও তিন মাসের বিনাশ্রম কারাদণ্ড দেওয়া হয়।মামলার সংক্ষিপ্ত বিবরণে জানা যায়, হীরামানিক গ্রামে ২০০৯ সালের ৯ সেপ্টেম্বর সকালে বিবদমান পুকুরের মাছ মারাকে কেন্দ্র করে একই গ্রামের কৃষক শাহাদত আলীকে প্রতিপক্ষের লোকজন পিটিয়ে হত্যা করেন। পরে ২২ সেপ্টেম্বর সদর থানায় নিহতের স্ত্রী মনোয়ারা বেগম মঞ্জুরুল আলীম ও মাহফুজার রহমানসহ ছয়জনের বিরুদ্ধে মামলা করেন। সদর থানার পুলিশ ২০১০ সালের ২৪ এপ্রিল সংশ্লিষ্ট আদালতে মামলার ছয় আসামির বিরুদ্ধে অভিযোগপত্র দাখিল করে।মামলার অন্য আসামিরা হলেন আবু বক্কর, আবু বক্করের ছেলে মোখলেছুর রহমান, মুকুল মিয়া ও রেজাউল হক। অভিযোগ প্রমাণিত না হওয়ায় এই চারজনকে মামলা থেকে খালাস দেওয়া হয়।
 
