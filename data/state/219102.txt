
পটুয়াখালী-বরিশাল সড়কের বদরপুর এলাকায় গতকাল মঙ্গলবার বিকেলে ব্যাটারিচালিত ইজিবাইক ও জিপের মুখোমুখি সংঘর্ষ হয়। এতে ইজিবাইকের যাত্রী মা ও দুই সন্তান নিহত হয়েছে। আহত হয়েছেন আরও ছয় যাত্রী। একই দিন পৃথক দুর্ঘটনায় শরীয়তপুরে মোটরসাইকেলচালক ও গোপালগঞ্জে এক শিশু নিহত হয়। প্রথম আলোর আঞ্চলিক কার্যালয় ও প্রতিনিধির পাঠানো খবর: পটুয়াখালী: পটুয়াখালী-বরিশাল সড়কের বদরপুর এলাকায় গতকাল বিকেলে ইজিবাইক ও জিপের মুখোমুখি সংঘর্ষে আমেনা বেগম ও তাঁর দুই শিশুসন্তান মামুন ও মরিয়মের (৪ মাস) মৃত্যু হয়। এ ছাড়া ইজিবাইকের আরও ছয় যাত্রী গুরুতর আহত হয়েছেন। তাঁরা হলেন হাসিনা বেগম, লিপি, রাইয়ান, আয়েশা, হাবিব মৃধা ও সাফিয়া বেগম। তাঁদের পটুয়াখালী ২৫০ শয্যা হাসপাতালে ভর্তি করা হয়েছে।  আমেনা বেগমের বাড়ি সদর উপজেলার বদরপুর ইউনিয়নের গাবুয়া গ্রামে। তাঁর স্বামী হোসেন মৃধা প্রথম আলোকে বলেন, তাঁদের মেয়ে মরিয়ম কয়েক দিন ধরে জ্বর ও শ্বাসকষ্টে ভুগছিল। আমেনা গতকাল সকালে ছেলে মামুন ও মরিয়মকে নিয়ে শহরে হাসপাতালে যান। বিকেলে ইজিবাইকে বাড়ি ফিরছিলেন। পথে দুর্ঘটনার শিকার হন। শরীয়তপুর: জাজিরা থানার ভারপ্রাপ্ত কর্মকর্তা (ওসি) মো. নজরুল ইসলাম প্রথম আলোকে বলেন, গতকাল সকালে জাজিরা উপজেলার ওসিমুদ্দিন মাদবকান্দি এলাকার খোকন ব্যাপারী (২৫) মঙ্গলমাঝির ঘাট থেকে মোটরসাইকেলে রুপবাবুর হাটে যাওয়ার জন্য রওনা হন। পথে পূর্ব নাউডোবা এলাকার গনির মোড়ে বিপরীত দিক থেকে আসা নছিমনের সঙ্গে মোটরসাইকেলের মুখোমুখি সংঘর্ষ হয়। এতে খোকন ঘটনাস্থলেই মারা যান। এ ছাড়া তাঁর চাচাতো ভাই মোটরসাইকেল আরোহী ফারুক ব্যাপারী ও নছিমনের যাত্রী আবু বকর ব্যাপারীসহ তিনজন আহত হন।ফরিদপুর: গতকাল সকাল আটটার দিকে গোপালগঞ্জ-ব্যাসপুর সড়কের বেলতলা বাসস্ট্যান্ড এলাকায় বাসচাপায় সামিয়া নামের এক স্কুলছাত্রীর মৃত্যু হয়। সে কাশিয়ানী শিশু নিকেতনের তৃতীয় শ্রেণির ছাত্রী ছিল। সামিয়া উপজেলার খায়েরহাট গ্রামের আমিনুল রহমান মুন্সীর মেয়ে।
