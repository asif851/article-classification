
বাংলাদেশ জাতীয় দলের ক্রিকেটার আরাফাত সানিকে পাঁচ দিনের রিমান্ডে নেওয়ার আবেদন করেছে পুলিশ। তথ্যপ্রযুক্তি আইনে এক নারীর করা মামলায় আরাফাতকে আজ রোববার সকালে গ্রেপ্তার করে পুলিশ।দুপুরের দিকে ক্রিকেটার আরাফাতকে ঢাকার মুখ্য মহানগর হাকিম আদালতে নেওয়া হয়। বেলা তিনটার দিকে ঢাকা মহানগর হাকিম প্রণব কুমারের আদালতে রিমান্ড আবেদনের শুনানি হবে।আদালত সূত্র বলছে, মোহাম্মদপুর থানার উপপরিদর্শক (এসআই) মো. ইয়াহিয়া মামলার তদন্তকারী কর্মকর্তা হিসেবে আদালতে করা ওই আবেদনে বলেন, এই ঘটনার রহস্য উদ্‌ঘাটনের জন্য আসামিকে রিমান্ডে নিয়ে জিজ্ঞাসাবাদ করা জরুরি।পুলিশের তেজগাঁও বিভাগের উপকমিশনার (ডিসি) বিপ্লব কুমার সরকারের সঙ্গে আজ দুপুরে মুঠোফোনে যোগাযোগ করা হলে তিনি বলেন, যাঁর দায়ের করা মামলায় জাতীয় দলের ক্রিকেটার আরাফাত সানিকে গ্রেপ্তার করা হয়েছে, সেই মেয়েটিকে তিনি বিয়ে করেছিলেন। বিয়ে করলেও মেয়েটিকে ঘরে তুলতে রাজি ছিলেন না আরাফাত সানি।এমন অভিযোগ মামলার এজাহারে ওই তরুণী উল্লেখ করেছেন বলে জানান বিপ্লব কুমার সরকার।
সকালে পুলিশের মোহাম্মদপুর বিভাগের দায়িত্বশীল ঊর্ধ্বতন কর্মকর্তা নাম প্রকাশ না করার শর্তে জানান, সামাজিক যোগাযোগের মাধ্যমে আপত্তিকর ছবি দেওয়ার অভিযোগে ওই নারী আরাফাতের বিরুদ্ধে মামলাটি করেন।
মোহাম্মদপুর থানার ভারপ্রাপ্ত কর্মকর্তা (ওসি) জামাল উদ্দিন মীর জানান, ৫ জানুয়ারি মামলাটি করেন ওই নারী।
মামলার তদন্ত কর্মকর্তা মোহাম্মদপুর থানার উপপরিদর্শক (এসআই) মো. ইয়াহিয়া ও মোহাম্মদপুর থানার উপপরিদর্শক (এসআই) আশরাফুল আলম ক্রিকেটার আরাফাতকে গ্রেপ্তারের বিষয়টি নিশ্চিত করেন।
আরও পড়ুন: 
ক্রিকেটার আরাফাত সানি গ্রেপ্তার
