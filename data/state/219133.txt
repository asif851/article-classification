
রংপুর মেডিকেল কলেজ হাসপাতালের চতুর্থ শ্রেণীর কর্মচারী সমিতির সাধারণ সম্পাদক আব্রাহাম লিংকনকে ফিরিয়ে দেওয়ার দাবিতে কর্মচারীরা গতকাল রোববার থেকে অনির্দিষ্টকালের ধর্মঘট শুরু করেছেন। একই দাবিতে তাঁরা হাসপাতালের পরিচালককে পাঁচ ঘণ্টা অবরুদ্ধ করে রাখেন।কর্মচারী সমিতি ও পরিবারের সদস্যরা অভিযোগ করেন, গত শনিবার বেলা একটার দিকে হাসপাতালের সামনে মহাসড়কের পাশের একটি চায়ের স্টল থেকে কয়েকজন সাদাপোশাকধারী লোক লিংকনকে ধরে মাইক্রোবাসে তুলে নিয়ে যান। এর পর থেকে তাঁর কোনো খোঁজ পাওয়া যাচ্ছে না। এ ঘটনায় তাঁর স্ত্রী ফারজানা শারমিন শনিবার রাতে কোতোয়ালি থানায় একটি জিডি করেছেন।লিংকনকে ফিরিয়ে দেওয়ার দাবিতে গতকাল সকাল ১০টার দিকে কর্মচারীরা বিক্ষোভ মিছিল বের করে হাসপাতালের পরিচালককে তাঁর কক্ষে অবরুদ্ধ করেন। বেলা তিনটা পর্যন্ত তিনি তাঁর কক্ষে অবরুদ্ধ ছিলেন। নগরের ধাপ এলাকার বাসিন্দারা বেলা একটা থেকে দেড়টা পর্যন্ত একই দাবিতে মেডিকেল কলেজ হাসপাতালের সামনের মহাসড়ক অবরোধ করে বিক্ষোভ প্রদর্শন করেন।কর্মচারী সমিতির সভাপতি শাহীনুর রহমান অভিযোগ করে বলেন, আইনশৃঙ্খলা বাহিনীর পরিচয়ে কয়েকজন সাদাপোশাকধারী লোক তাঁকে (লিংকন) জোর করে ধরে নিয়ে যান।হাসপাতালের পরিচালক গোলাম মোস্তফা বলেন, বিষয়টি পুলিশকে জানানো হয়েছে। আইনশৃঙ্খলা বাহিনীর বিরুদ্ধে আনা অভিযোগ অস্বীকার করে রংপুরের পুলিশ সুপার আবদুর রাজ্জাক বলেন, তাঁর নিখোঁজ হওয়ার ঘটনাটির ব্যাপারে খোঁজ নেওয়া হচ্ছে।
 
