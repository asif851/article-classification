
ইসলামী ব্যাংকের লক্ষ্মীপুরের রায়পুর শাখায় গতকাল বৃহস্পতিবার ছাত্রলীগের নেতা-কর্মীরা হামলা চালিয়ে জানালার কাচ ভাঙচুর করেছেন বলে অভিযোগ পাওয়া গেছে। এ সময় কাচ ও ইটের আঘাতে দুজন গ্রাহক আহত হন।প্রত্যক্ষদর্শীরা বলেন, গতকাল সকালে ছাত্রলীগ নেতা-কর্মীরা হরতালবিরোধী মিছিল করতে শহরের ডাকবাংলোর সামনে জড়ো হন। বেলা ১১টার দিকে পুলিশের পাহারায় তাঁরা মিছিল শেষ করে মিয়াজী মার্কেটে ইসলামী ব্যাংকের কাছে এসে জড়ো হন।এ সময় মিছিল থেকে ব্যাংক লক্ষ্য করে ইট-পাটকেল ছোড়া হয়। এতে জানালার ছয়টি কাচ ভেঙে যায়। ইট ও কাচের টুকরার আঘাতে দুই গ্রাহক আহত হন। পরে তাঁদের প্রাথমিক চিকিৎসা দেওয়া হয়।ব্যাংকের ব্যবস্থাপক জসিম উদ্দিন বলেন, ছাত্রলীগের মিছিল থেকে ইট-পাটকেল ছুড়ে জানালার কাচ ভাঙচুর করা হয়। বিষয়টি তাৎক্ষণিকভাবে উপজেলা নির্বাহী কর্মকর্তা ও থানার ভারপ্রাপ্ত (ওসি) কর্মকর্তাকে জানানো হয়।তবে উপজেলা ছাত্রলীগের সভাপতি মাহরুফ বিন জাকারিয়া দাবি করেন, ছাত্রলীগের কোনো নেতা-কর্মী ব্যাংকে হামলা করেননি। তাঁরা মিছিল শেষ করার পর কে বা কারা ব্যাংক লক্ষ্য করে ইট-পাটকেল ছুড়েছে তা তাঁদের জানা নেই।ওসি এ কে এম মনজুরুল হক আকন্দ বলেন, দুর্বৃত্তরা হামলা চালিয়ে ব্যাংকের জানালার কয়েকটি কাচ ভাঙচুর করেছে। অপ্রীতিকর ঘটনা এড়াতে ব্যাংকের কাছে পুলিশ মোতায়েন করা হয়েছে।
