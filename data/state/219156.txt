
মানুষ জাতীয় পার্টিকে (জাপা) বিরোধী দল নয় সরকারের অংশ বলে মনে করে। এ কারণে পৌরসভা নির্বাচনে তারা ‘লাঙল’ মার্কায় ভোট না দিয়ে ‘নৌকা’ মার্কায় ভোট দিয়েছে। 
আজ মঙ্গলবার সকালে বনানী জাতীয় পার্টির চেয়ারম্যানের কার্যালয়ে এক সংবর্ধনা অনুষ্ঠানে দলের কো-চেয়ারম্যান জি এম কাদের এ কথা বলেন। জি এম কাদের কো চেয়ারম্যান ও রুহুল আমিন হাওলাদার নতুন মহাসচিব হওয়ায় জাতীয় সাংস্কৃতিক পার্টি এই সংবর্ধনা অনুষ্ঠানের আয়োজন করে। জি এম কাদের বর্তমান সরকারের মন্ত্রিপরিষদে তাঁর দলের তিনজনের থাকা নিয়ে প্রশ্ন তোলেন। তিনি বলেন, এখন তো জরুরি অবস্থা চলছে না সে সব দলকে নিয়ে মন্ত্রিপরিষদ গঠন করতে হবে। সরকারের উদ্দেশে তিনি বলেন, জাতীয় পার্টিকে যখন বিরোধী দলে স্থান দিয়েছেন তখন তাদের বিরোধী দল হিসেবে কাজ করার সুযোগ দিন। তাঁর দল সংসদকে কার্যকর করতে চায়, বিরোধী দল হিসেবে কাজ করতে চায়। তিনি বলেন, তাদের কাজ হবে বিরোধী দল হিসেবে বিশ্বাসযোগ্যতা অর্জন করা। জাতীয় পার্টি সরকারে থাকায় সাধারণ মানুষের কাছে সেই বিশ্বাস অর্জন করতে পারেনি। জি এম কাদের অভিযোগ করেন, জাতীয় পার্টিকে জনসমর্থনহীন দলে পরিণত করার প্রক্রিয়া শুরু হয়েছিল। যার প্রমাণ সদস্য সমাপ্ত পৌরসভা নির্বাচন। এই নির্বাচনে মানুষ লাঙল প্রতীকে ভোট দেয়নি। জাতীয় সাংস্কৃতিক জোটের সভাপতি বাদল খন্দকারের সভাপতিত্বে অনুষ্ঠানে সংবর্ধনায় আরও বক্তব্য দেন সংগঠনের সাধারণ সম্পাদক নাজমুল খান, জাতীয় পার্টির সভাপতিমণ্ডলীর সদস্য চিত্রনায়ক সোহেল রানা, আবদুস সবুর প্রমুখ।
