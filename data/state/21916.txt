
আন্তর্জাতিক বাজারে দর বৃদ্ধির কারণে দেশের বাজারে সোনার দর ভরিতে এক হাজার ৫১৭ টাকা পর্যন্ত বাড়িয়েছে বাংলাদেশ জুয়েলার্স সমিতি (বাজুস)। নতুন দর আজ শনিবার থেকে কার্যকর হয়েছে।
নতুন দর অনুযায়ী, প্রতি ভরি (১১.৬৬৪ গ্রাম) ভালো মানের অর্থাৎ ২২ ক্যারেট সোনা ৪৩ হাজার ৭৪০ টাকায় বিক্রি হচ্ছে। এ ছাড়া ২১ ক্যারেট ৪১ হাজার ৬৪০ এবং ১৮ ক্যারেটের দাম কমে হচ্ছে ৩৪ হাজার ৯৯২ টাকা। সনাতন পদ্ধতির সোনার ভরি ২৩ হাজার ৯১১ টাকা। আর ২১ ক্যারেট (ক্যাডমিয়াম) রুপার ভরি দাঁড়াচ্ছে ৯৯১ টাকা।
জুয়েলার্স সমিতি গতকাল শুক্রবার এক সংবাদ বিজ্ঞপ্তির মাধ্যমে সোনা-রুপার দাম বৃদ্ধির বিষয়টি জানিয়েছে। সমিতির দেওয়া তথ্য অনুযায়ী, শুক্রবার পর্যন্ত প্রতি ভরি ২২ ক্যারেট সোনা ৪২ হাজার ২২৩ টাকা, ২১ ক্যারেট ৪০ হাজার ১২৪ টাকা এবং ১৮ ক্যারেট ৩৩ হাজার ৪৭৫ টাকায় বিক্রি হয়। সনাতন পদ্ধতির সোনার ভরি ছিল ২২ হাজার ৫৬৯ টাকা। রুপার ভরি বিক্রি হয় ৯৩৩ টাকায়। ফলে নতুন দরে প্রতি ভরি ২২, ২১ ও ১৮ ক্যারেটে এক হাজার ৫১৭ টাকা এবং সনাতন পদ্ধতির সোনার দরে ভরিতে ১ হাজার ৩৪২ টাকা বেড়েছে। আর রুপার দাম বেড়েছে ভরিতে ৫৮ টাকা।
সর্বশেষ গত ৮ সেপ্টেম্বর সোনার দর ভরিতে এক হাজার ৫০ টাকা পর্যন্ত কমায় জুয়েলার্স সমিতি। তার আগে ২৩ আগস্ট প্রতি ভরি সোনায় সর্বোচ্চ এক হাজার ৫১৬ টাকা টাকা বৃদ্ধি করে এবং গত ৬ আগস্ট ভরিতে সর্বোচ্চ ১ হাজার ২২৪ টাকা কমায় বাজুস।
জানতে চাইলে জুয়েলার্স সমিতির সাধারণ সম্পাদক এনামুল হক খান প্রথম আলোকে বলেন, ‘আন্তর্জাতিক বাজার গত এক মাসে প্রতি আউন্স (৩১.১০৩৪৭৬৮ গ্রাম) সোনার দাম ৭০-৮০ মার্কিন ডলার পর্যন্ত বেড়েছে। তাই দেশের বাজারে দাম বাড়ানো হয়েছে।’
