
পবিত্র শবে বরাত উপলক্ষে চট্টগ্রাম নগরে আতশবাজি ও পটকা ফোটানো নিষিদ্ধ করা হয়েছে। এসব সামগ্রীর উৎপাদন, বিক্রয়, মজুত ও বহনের ক্ষেত্রেও নিষেধাজ্ঞা আরোপ করেছে পুলিশ।কাল রোববার সন্ধ্যা ছয়টা থেকে পরদিন সোমবার সকাল আটটা পর্যন্ত এ নিষেধাজ্ঞা বলবৎ থাকবে। নিষেধাজ্ঞা অমান্যকারী ব্যক্তিদের বিরুদ্ধে আইনি ব্যবস্থা নেওয়া হবে বলে নগর পুলিশ কমিশনার ইকবাল বাহার জানিয়েছেন।এ বিষয়ে নগর গোয়েন্দা পুলিশের অতিরিক্ত উপকমিশনার (জনসংযোগ) আনোয়ার হোসেন প্রথম আলোকে বলেন, পবিত্র শবে বরাত উপলক্ষে শিশু-কিশোরদের পাশাপাশি অনেক সময় বড়রাও আতশবাজিসহ বিভিন্ন ধরনের পটকা ফোটানোর চেষ্টা করেন।পটকা ফোটানোর কারণে জনমনে আতঙ্ক সৃষ্টি হয়। ধর্মপ্রাণ মুসলমানদের ইবাদত বন্দেগিতেও বিঘ্ন ঘটে। আইনশৃঙ্খলা রক্ষাসহ ধর্মীয় ভাবগাম্ভীর্যপূর্ণ পরিবেশ বজায় রাখতে নগর পুলিশ কমিশনার আতশবাজি ও পটকা ফোটানো, বিক্রয়, মজুত ও বহন নিষিদ্ধ করেছেন।
