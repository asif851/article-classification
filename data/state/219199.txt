
এবারের ঈদে রাস্তা খারাপ বা নির্মাণকাজের জন্য সড়কে কোনো যানজট হবে না এবং মানুষ স্বাচ্ছন্দ্যে ঘরে ফিরতে পারবে বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। তিনি বলেন, বিগত যেকোনো সময়ের চেয়ে এবার ঈদের প্রস্তুতি ভালো। এবার দেশের কোথাও রাস্তার জন্য যানজট হবে না। ফোর লেনগুলোর অবস্থা অনেক ভালো। জয়দেবপুর-এলেঙ্গা ফোর লেন নির্মাণের কাজের জন্যও যানজট যাতে না হয়, তার জন্য বিকল্প ব্যবস্থা নেওয়া হয়েছে। আগের যেকোনো সময়ের চেয়ে এবার ঈদে ঘরমুখী মানুষের যাত্রা স্বস্তিদায়ক হবে।
আজ সোমবার দুপুরে গাজীপুরের টঙ্গীর চেরাগআলী এলাকায় ঢাকা-ময়মনসিংহ মহাসড়ক পরিদর্শনকালে তিনি এসব কথা বলেন। এ সময় তাঁর সঙ্গে সড়ক ও জনপথের ঢাকা বিভাগের তত্ত্বাবধায়ক প্রকৌশলী সবুজ উদ্দিন খান, গাজীপুরের পুলিশ সুপার হারুন অর রশিদ ও গাজীপুর সড়ক ও জনপথের নির্বাহী প্রকৌশলী ডি এ কে এম নাহিদ রেজাসহ সংশ্লিষ্ট কর্মকর্তারা উপস্থিত ছিলেন। মন্ত্রী বলেন, ২৬ জুন দেশের প্রথম বাস-র‌্যাপিড ট্রানজিটের (বিআরটি) ফিজিক্যাল কনস্ট্রাকশনের নির্মাণকাজের শুভ উদ্বোধন করবেন মাননীয় প্রধানমন্ত্রী শেখ হাসিনা। জয়দেবপুর থেকে উত্তরা পর্যন্ত ছয়টি ফ্লাইওভার নির্মাণ করা হবে। টঙ্গী ব্রিজ হবে ১০ লেন। টঙ্গী থেকে উত্তরা পর্যন্ত চার কিলোমিটার পর্যন্ত এলিভেটেড এক্সপ্রেস ওয়ে নির্মাণ করা হবে।
মন্ত্রী বলেন, যেকো​নো মূল্যে ঈদের আগে মহাসড়ককে ময়লা-আবর্জনামুক্ত এবং ঈদের পরে অবৈধ দখল মুক্ত করা হবে। এসব করতেই তিনি রাস্তায় নেমেছেন উল্লেখ করে বলেন, ‘তবে আমি রাতারাতি তুঘলকি স্টাইলে কিছু করতে পারব না।’
