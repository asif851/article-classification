
রোহিঙ্গাদের আশ্রয় ও খাবার দিয়ে বাংলাদেশ ঐতিহাসিক ভূমিকা পালন করছে। বাংলাদেশের জন্য এটা অনেক বড় চ্যালেঞ্জ এবং এ চ্যালেঞ্জ মোকাবিলায় যুক্তরাজ্য বাংলাদেশের পাশে থাকবে। 
সফররত ব্রিটিশ প্রধানমন্ত্রীর বাংলাদেশবিষয়ক বাণিজ্যদূত ও ব্রিটিশ পার্লামেন্টের এমপি রুশনারা আলী আজ সোমবার সচিবালয়ে বাণিজ্যমন্ত্রী তোফায়েল আহমেদের সঙ্গে অনুষ্ঠিত বৈঠকে এসব কথা বলেন। রুশনারা আলী বলেন, রোহিঙ্গা মুসলিমদের নির্যাতন, হত্যা ও দেশত্যাগে বাধ্য করায় মিয়ানমার সরকারের প্রতি নিন্দা জানিয়েছে যুক্তরাজ্য। বিষয়টি নিয়ে আন্তর্জাতিক মহলের নজর কাড়তেও যুক্তরাজ্য সরকার কাজ করছে। অর্থনৈতিক ও সামাজিক দিক থেকে বাংলাদেশ এগিয়ে যাচ্ছে উল্লেখ করে রুশনারা বলেন, দেশটি দারিদ্র্য বিমোচন, মাতৃমৃত্যুর হার ও শিশু মৃত্যুহার কমিয়ে আনতে যথেষ্ট সক্ষমতা দেখিয়েছে।
