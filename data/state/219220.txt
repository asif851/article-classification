
চট্টগ্রামের মিরসরাইয়ে পাহাড়ি এলাকায় একটি সুড়ঙ্গের সন্ধান পেয়েছেন স্থানীয় লোকজন। আজ মঙ্গলবার সকালে উপজেলার করেরহাট ইউনিয়নের দক্ষিণ অলিনগর গ্রামের একটি পাহাড়ে সুড়ঙ্গটির দেখা মেলে। এ খবর ছড়িয়ে পড়লে সেখানে উৎসুক মানুষের ভিড় জমে যায়। সুড়ঙ্গের বিষয়ে জানতে চাইলে ১ নম্বর করেরহাট ইউনিয়ন পরিষদের (ইউপি) চেয়ারম্যান এনায়েত হোসেন বলেন, মঙ্গলবার ভোরে ভারী বৃষ্টিপাতের সময় গ্রামের দুল্লাছড়া নামক পাহাড়ের একাংশ ধসে পড়ে। বৃষ্টির পানিতে কাদামাটি ধুয়ে গেলে পাথরের ভেতর তৈরি করা সুড়ঙ্গটি দেখতে পান এলাকাবাসী। কিছুটা গোলাকৃতির সুড়ঙ্গটির ভেতরে প্রায় ১৫ ফুট পর্যন্ত প্রবেশ করা গেছে। এরপর তিন দিকে চিকন আরও তিনটি ছোট সুড়ঙ্গ দেখা গেছে। এ নিয়ে এলাকাবাসী নানা জল্পনাকল্পনা করছেন। দূরদূরান্ত থেকেও মানুষ এক নজর দেখতে আসছে সুড়ঙ্গটি। এ বিষয়ে জানতে চাইলে জোরারগঞ্জ থানার ভারপ্রাপ্ত কর্মকর্তা (ওসি) জাহেদুল কবির প্রথম আলোকে বলেন, ‘দক্ষিণ অলিনগরে একটি সুড়ঙ্গের সন্ধান পাওয়ার খবর পেয়ে আমরা ওই এলাকা পরিদর্শন করেছি। পাহাড়ে একটি সুড়ঙ্গের দেখা মিলেছে সত্যি, তবে এর দৈর্ঘ্য ১০ ফুটের বেশি নয়। ধারণা করছি, প্রাচীন কোনো প্রাণীর বাসস্থান ছিল এটি। এতে আতঙ্কিত হওয়ার কিছু নেই। মানুষ যাতে বিভ্রান্ত না হয়, এ জন্য আমরা সুড়ঙ্গটির মুখ মাটি দিয়ে বন্ধ করে দিয়েছি।’
