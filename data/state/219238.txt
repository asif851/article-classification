
কবি ও প্রাবন্ধিক ফরহাদ মজহারকে তুলে নেওয়ার অভিযোগ করেছে পরিবার। রাজধানীর শ্যামলীর আদাবরের নিজ বাড়ি থেকে আজ সোমবার ভোর পাঁচটার দিকে তিনি বের হওয়ার পর থেকে তার আর হদিস পাওয়া যায়নি।
পুলিশের তেজগাঁও বিভাগের উপকমিশনার বিপ্লব কুমার সরকার আজ বেলা তিনটার দিকে প্রথম আলোকে বলেন, তাঁর স্ত্রী ফরিদা আখতার তাঁদের কাছে অভিযোগ নিয়ে এসেছিলেন যে ফরহাদ মজহারকে অপহরণ করা হয়েছে। সেই অনুযায়ী তিনি তাঁর স্ত্রীকে আদাবর থানায় সাধারণ ডায়েরি (জিডি) করতে বলেছেন। বিপ্লব কুমার বলেন, ফরহাদ মজহারের বাড়ির সামনের সিসি ক্যামেরার ফুটেজে দেখা গেছে, ভোর ৫টা ৫ মিনিটে স্বাভাবিক পোশাক পরে তিনি হেঁটে বাসা থেকে বেরিয়ে যাচ্ছেন। তাঁর পরিবারের তথ্য অনুযায়ী, তিনি সাধারণত ভোরে ঘুম থেকে ওঠেন। অত ভোরে তিনি বাসা থেকে বের হন না। তিনি সাধারণত সকাল ৮টা থেকে ১০টার পরেই বাসার বাইরে যান। কিন্তু তিনি বাসা থেকে বের হওয়ার পর ৫টা ২৯ মিনিটে তাঁর স্ত্রীর মুঠোফোনে ফোন করে ফরহাদ মজহার বলেন, ‘আমাকে নিয়ে যাচ্ছে। আমাকে মেরে ফেলবে।’
বিপ্লব কুমার বলেন, ‘আমরা তথ্য-প্রযুক্তির সহায়তা নিয়ে ফরহাদ মজহারের অবস্থান সনাক্ত করার চেষ্টা করছি।’
ফরহাদ মজহারের ঘনিষ্ঠ এক সূত্র জানান, আজ ভোর সাড়ে চারটার দিকে তাঁর স্ত্রী ঘুম থেকে উঠে ফরহাদ মজহারকে কম্পিউটারে কাজ করতে দেখেন। এরপর তিনি পাঁচটার দিকে আবার উঠে দেখেন, তিনি কম্পিউটারের টেবিলে নেই। এরপর তাঁর স্ত্রী ঘুমিয়ে পড়েন। ভোর ৫টা ২৯ মিনিটে স্ত্রীকে ফোন করে ফরহাদ মজহার বলেন, ‘ওরা আমাকে নিয়ে যাচ্ছে। ওরা আমাকে মেরে ফেলবে।’ এরপর ৬টা ২১ মিনিটে আবার ফোন আসে, পরে আবারও আসে। সেসব ফোনে পরিবারের কাছে ৩০ লাখ টাকা দাবি করা হয়।
আদাবর থানার উপপরিদর্শক আলি আক্তার প্রথম আলোকে জানান, সকাল ১০টার দিকে ফরহাদ মজহারের স্ত্রী লোক মারফত তাঁর নিখোঁজ হওয়ার কথা পুলিশকে জানান।
