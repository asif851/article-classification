
প্রিমিয়ার বিশ্ববিদ্যালয়ের আইন বিভাগের ২১তম ব্যাচের নবীনবরণ ও ১৪তম ব্যাচের শিক্ষা সমাপনী উৎসবে সুরের মূর্ছনায় হারিয়ে যান শিক্ষার্থীরা। আইন বিভাগের আয়োজনে ২১ সেপ্টেম্বর নগরের ইঞ্জিনিয়ার্স ইনস্টিটিউশন মিলনায়তনে বসেছিল এই প্রাণের মেলা।দুটি পর্বে বিভক্ত এই আয়োজনের প্রথমে ছিল আলোচনা সভা। এতে প্রধান অতিথি ছিলেন প্রিমিয়ার বিশ্ববিদ্যালয়ের উপাচার্য অনুপম সেন। দ্বিতীয় পর্বের সূচনা হয় চট্টগ্রামের ব্যান্ড দল থার্টি ফার্স্ট ডিমেরিট-এর ‘তারা ভরা রাতে’ গানটি পরিবেশনের মধ্য দিয়ে। তারা সাতটি গান করে।সূর্য যখন অস্তগামী, তখনই গিটারে সুর তুলে ব্যান্ড দল ‘ওয়ারফেইজ’। আর সেই সুর ছড়িয়ে পড়ে সব শিক্ষার্থীর মনে-প্রাণে।‘সমাজ শিহরণে’ গানটির মাধ্যমে শুরু হয় ওয়ারফেইজের পরিবেশনা। এরপর তারা একে একে গেয়ে শোনায় ‘যত দূরে’, ‘হতাশা’, ‘অসামাজিক’, ‘শুধু শুধুই ভাবনা’, ‘মনে পড়ে’, ‘জাত গেল’ গানগুলো। ‘মহারাজ’ গানটি পরিবেশনের মাধ্যমে ওয়ারফেইজ শেষ করে তাদের পরিবেশনা।এ ছাড়া অনুষ্ঠানে গান করে ‘মিনার অ্যান্ড ফ্রেন্ডস’ ও ঢাকা থেকে আসা ব্যান্ড দল সোস্যাল সার্কাস।
