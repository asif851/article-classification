

দৃষ্টিপ্রতিবন্ধী সমাপ্তি রায় নতুন চাকরি পেলেন। আজ মঙ্গলবার থেকে তিনি বেসরকারি সংগঠন ‘অপরাজেয় বাংলাদেশ’-এ সংগীতশিক্ষক হিসেবে কাজ শুরু করেছেন।
৫ এপ্রিল প্রথম আলো অনলাইনে ‘চাকরিটাও গেল, আমি এখন কী করব?’ এবং ৭ এপ্রিল প্রথম আলোর রাজধানী পাতায় ‘সমাপ্তির চাকরিটাও গেল’ শীর্ষক প্রতিবেদন প্রকাশিত হয়।‘সীডে আপনাকে আর প্রয়োজন নাই বিধায় আপনাকে...অব্যাহতি প্রদান করা হলো।’—সমাপ্তি রায়ের হাতে ৪ এপ্রিল এ চিঠি ধরিয়ে দেয় প্রতিবন্ধী শিশুদের নিয়ে কর্মরত সোসাইটি ফর এডুকেশন অ্যান্ড ইনক্লুশন অব দ্য ডিস্যাবল্ড (সীড) নামের প্রতিষ্ঠান। তিনি সংগীতশিক্ষক ও বৃত্তিমূলক প্রশিক্ষক হিসেবে গত বছরের নভেম্বর মাস থেকে সেখানে কর্মরত ছিলেন। চুক্তিভিত্তিক চাকরির মেয়াদ ছিল এ বছরের ৩০ এপ্রিল পর্যন্ত।অপরাজেয় বাংলাদেশ সমাপ্তি রায়ের নিয়োগপত্রে উল্লেখ করেছে, সমাপ্তি রায় সংগঠনের শিশু সৌরভ কর্মসূচির অধীনে নিয়োগ পেয়েছেন। ঢাকার পথশিশু ও বস্তিবাসী শিশুদের কেন্দ্র/স্কুল/লার্নিং সেন্টারে তিনি দায়িত্ব পালন করবেন। প্রথম তিন মাস তিনি অস্থায়ী ভিত্তিতে কাজ করবেন। কাজে দক্ষতা দেখাতে পারলে তাঁর চাকরি স্থায়ী করা হবে। বর্তমানে তিনি সম্মানী ভাতা পাবেন ১০ হাজার টাকা। এ ছাড়া বার্ষিক দুটি উৎসব বোনাস (এক মাসের সম্মানী ভাতার সমান) পাবেন।  সীড থেকে চাকরি চলে যাওয়ার পর সমাপ্তি ও তাঁর মা বিপদে পড়ে যান। সমাপ্তি বলেন, সীডের নিয়োগপত্রের ভাষা, প্রতিষ্ঠানের কর্তাব্যক্তিদের সঙ্গে কাজের অভিজ্ঞতা—কোনো কিছু নিয়েই তাঁর কোনো অভিযোগ নেই। শুধু একটাই কথা, তাঁকে বাদ দেওয়ার আগে একটু জানালে তিনি অন্য কোনো জায়গায় অন্তত চাকরির জন্য চেষ্টা করতে পারতেন। সমাপ্তি রায়ের বাড়ি ফরিদপুরে। তিন বছর বয়সে টাইফয়েড হয়ে দুই চোখ নষ্ট হয়ে যায়। তিনি এইচএসসি পর্যন্ত পড়াশোনা করেছেন। বিএ পরীক্ষা দেওয়ার ইচ্ছা ছিল। তাঁরা তিন ভাই, তিন বোন। বাবা কবিরাজি করতেন। ভারতে যাওয়ার পর নানা জটিলতায় আর দেশে ফিরতে পারেননি। তাই দীর্ঘদিন ধরে সমাপ্তি ও তাঁর মায়ের সঙ্গে বাবার যোগাযোগ নেই। অন্য ভাইবোনেরা মা-মেয়েকে দেখেন না। মেয়ে চাকরি করতেন আর মা মেয়ের সঙ্গে সারা দিন বসে থাকতেন। কাজ শেষে মা ও মেয়ে ঘরে ফিরতেন। এই করেই চলছিল মা ও মেয়ের সংসার।অপরাজেয় বাংলাদেশে চাকরি পাওয়া মা-মেয়ের জীবনে স্বস্তি এনে দিল। ছোটবেলা থেকেই সমাপ্তি গান শেখেন। তাঁর গানের গুরু করুণাময় অধিকারী, মো. রেজাউল করিম ও মিতা হক। তিনি তাঁর গুরুদের সম্মান রেখেছেন। জাতীয় রবীন্দ্রসংগীত সম্মেলনে প্রতিযোগিতায় জাতীয় পর্যায়ে তিনবার প্রথম স্থান অধিকার করে ‘অনন্যমান’ শিল্পী হিসেবে সম্মান পেয়েছেন। একটি বেসরকারি টেলিভিশনের ‘ক্লোজআপ তোমাকেই খুঁজছে বাংলাদেশ ২০০৫’ প্রতিযোগিতায় সারা দেশের ৪০ হাজার প্রতিযোগীর মধ্যে ধাপে ধাপে ১৬তম স্থানে গিয়ে বাদ পড়েন। সেখান থেকে পান এক লাখ টাকা। আর কেন্দ্রীয় খেলাঘর আসর, বাংলাদেশ শিশু একাডেমীসহ বিভিন্ন প্রতিষ্ঠানের কাছ থেকেও পুরস্কার পেয়েছেন তিনি। লালন, রবীন্দ্রসংগীত, নজরুলগীতি, দেশাত্মবোধক—সব ধরনের গান গাইতে পারেন। তানপুরা, হারমোনিয়াম বাজাতে পারেন। মাঝেমধ্যে গান লেখেন এবং নিজেই সুর করেন।
