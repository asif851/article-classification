
প্রথম আলোর বিশেষ প্রতিনিধি শিশির মোড়লকে মারধরের সঙ্গে জড়িত থাকার অভিযোগে শিকদার উইমেন্স মেডিকেল কলেজ হাসপাতালের কর্মী আবু সুফিয়ানকে পুলিশ গ্রেপ্তার করেছে। আজ বৃহস্পতিবার সকালে হাসপাতালে যাওয়ার পর সুফিয়ানকে হাজারীবাগ থানা পুলিশের কাছে সোপর্দ করে হাসপাতাল কর্তৃপক্ষ।পুলিশের গণসংযোগ বিভাগের উপকমিশনার মাসুদুর রহমান আবু সুফিয়ানকে গ্রেপ্তারের কথা নিশ্চিত করেছেন।গত মঙ্গলবার সংবাদ সংগ্রহ করতে গিয়ে শিকদার মেডিকেল কলেজ ও হাসপাতালের চিকিত্সক সফিউল আজম ও তাঁর সহযোগীর মারধরের শিকার হন প্রথম আলোর বিশেষ প্রতিনিধি শিশির মোড়ল।সফিউল আজম সরকারি চাকরি না ছেড়ে শিকদার মেডিকেল কলেজে চাকরি করছেন এবং একসঙ্গে একাধিক ডিগ্রি ব্যবহার করছেন বলে অভিযোগ আছে। অভিযোগের সত্যতা যাচাই করতে শিশির মোড়ল শিকদার মেডিকেলে যান। এর আগে তিনি ফোনে মন্তব্য জানতে চাইলে সফিউলই তাঁকে সশরীরে শিকদার মেডিকেলে যেতে বলেন। যাওয়ার পর একাধিক ডিগ্রির বিষয়ে প্রশ্ন করা হলে শিশির মোড়লকে মারধর শুরু করেন সফিউল আজম। এরপর প্রায় আড়াই ঘণ্টা আটকে রেখে শিশির মোড়লের কাছ থেকে কাগজে সই করিয়ে নেওয়া হয়। দুপুর সাড়ে ১২টার দিকে পুলিশের সহায়তায় ছাড়া পান তিনি। এ ঘটনায় ওই দিনই হাজারীবাগ থানায় মামলা করেন শিশির মোড়ল।
 
প্রথম আলোর সাংবাদিককে পেটালেন এক চিকিৎসক
