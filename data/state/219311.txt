
দলের ৫৩ নেতা-কর্মীর জামিন বাতিল করে কারাগারে পাঠানোর ঘটনায় উদ্বেগ প্রকাশ করেছেন বিএনপির মহাসচিব মির্জা ফখরুল ইসলাম আলমগীর। আজ মঙ্গলবার দুপুরে গণমাধ্যমে দেওয়া এক বিবৃতিতে মির্জা ফখরুল এ উদ্বেগের কথা জানান।
বিবৃতিতে বলা হয়, গতকাল সোমবার চট্টগ্রাম মহানগর বিএনপির সহসভাপতি এম এ আজিজ, যুগ্ম সাধারণ সম্পাদক জাহাঙ্গীর আলম দুলাল, বন্দর থানা বিএনপির সাধারণ সম্পাদক জাহিদ হোসেন, মহানগর বিএনপির হকারবিষয়ক সম্পাদক আবদুল বাতেন, সহসাংগঠনিক সম্পাদক আবদুল হালিম স্বপন, আলকরণ ওয়ার্ড বিএনপির সাধারণ সম্পাদক জসিম মিয়াসহ ৫৩ জন নেতা-কর্মীর জামিন বাতিল করে কারাগারে পাঠানো হয়েছে।
এ ঘটনায় উদ্বেগ প্রকাশ করে মির্জা ফখরুল ইসলাম আলমগীর বলেন, বর্তমান শাসকগোষ্ঠী দেশ থেকে বিএনপিসহ বিরোধী দলগুলোকে নিশ্চিহ্ন করে দিতে বেপরোয়া গতিতে নেতা-কর্মীদের ওপর নির্যাতন-নিপীড়ন চালিয়ে যাচ্ছে। আর এরই ধারাবাহিকতায় চট্টগ্রামে ৫৩ নেতা-কর্মীর জামিন বাতিল করে কারাগারে পাঠানো হয়েছে।
এই নেতা-কর্মীদের বিরুদ্ধে দায়ের করা মামলাকে রাজনৈতিক প্রতিহিংসামূলক, ভুয়া ও কাল্পনিক উল্লেখ করে মামলা প্রত্যাহার এবং নেতা-কর্মীদের নিঃশর্ত মুক্তির দাবি জানান বিএনপির মহাসচিব।
