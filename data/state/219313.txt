
জিয়াউদ্দিন আহমেদ বাবলুকে জাতীয় পার্টির (জাপা) মহাসচিব পদে নিয়োগ দেওয়া হয়েছে। জাপার চেয়ারম্যান এইচ এম এরশাদ আজ বৃহস্পতিবার রাতে এই নিয়োগ দেন।
এ বি এম রুহুল আমিন হাওলাদার জাপার মহাসচিব হিসেবে দায়িত্ব পালন করেন।গণমাধ্যমে পাঠানো এরশাদের সই করা এক বিবৃতিতে নিয়োগ প্রসঙ্গে বলা হয়েছে, ‘দীর্ঘদিন যাবৎ দলীয় কার্যক্রমে আপনার উল্লেখযোগ্য ভূমিকা এবং দলকে শক্তিশালী করার ক্ষেত্রে আপনার কর্মকাণ্ডের স্বীকৃতি হিসেবে দলের গঠনতন্ত্রের ৩৯ ধারার বিধান মোতাবেক আপনাকে জাতীয় পার্টির মহাসচিব হিসেবে নিয়োগ দেওয়া হলো। এ আদেশ অবিলম্বে কার্যকর হবে।’জিয়াউদ্দিন আহমেদ বাবলুকে জাপার মহাসচিব পদে নিয়োগ দেওয়ার ঘটনার সত্যতা নিশ্চিত করেছেন এরশাদের প্রেস সচিব সুনীল শুভ রায়।দুর্নীতি দমন কমিশন (দুদক) গতকাল বুধবার এ বি এম রুহুল আমিন হাওলাদারের অবৈধ সম্পদ অর্জনের অভিযোগ অনুসন্ধানের সিদ্ধান্ত নেয়।দুদকের উপপরিচালক প্রণব কুমার ভট্টচার্য প্রথম আলোকে জানান, নির্বাচন কমিশনে জমা দেওয়া হলফনামায় রুহুল আমিন হাওলাদারের উল্লিখিত সম্পদের বাইরেও বিপুল সম্পদের তথ্য পাওয়া গেছে। বিশেষ করে কুয়াকাটায় তাঁর বিপুল পরিমাণ সম্পদ রয়েছে বলে অভিযোগ এসেছে। দুদক এসব বিষয়ে খতিয়ে দেখার সিদ্ধান্ত নিয়েছে।অভিযোগ রয়েছে, নবম সংসদ নির্বাচনের আগে এ বি এম রুহুল আমিন হাওলাদারের নগদ অর্থ ছিল ১৭ লাখ ৬৮ হাজারের কিছু বেশি। কিন্তু পাঁচ বছর পর এসে এখন তাঁর নিজের নগদ টাকাই আছে ছয় কোটি ৬৬ লাখের বেশি। ২০০৮ সালে তাঁর নামে কোনো শেয়ার বা বন্ড ছিল না। এখন তাঁর নিজের ও স্ত্রীর নামে সাড়ে আট কোটি টাকার শেয়ার, দুটি ল্যান্ডক্রুজার গাড়ি, প্লটসহ বিভিন্ন ক্ষেত্রে সম্পদ বেড়েছে। গত পাঁচ বছরে রুহুল আমিন হাওলাদার ৬৭ লাখ ৯৪ হাজার ৫৩০ টাকা দামের একটি এবং তাঁর স্ত্রী ৫৯ লাখ ৪৪ হাজার ৫৩০ টাকা দামের একটি গাড়ির মালিক। স্ত্রীর কাছে ১০০ ভরি স্বর্ণালংকারসহ অন্যান্য অলংকার রয়েছে। আর রুহুল আমিন ধার দিয়েছেন ১০ কোটি ৫৫ লাখ টাকা। এমনকি স্ত্রীকেও তিনি অর্থ ধার দিয়েছেন।রুহুল আমিনের নামে গুলশানে ১২ দশমিক ৭ কাঠা জমি, স্ত্রীর নামে পূর্বাচলে সাড়ে ৭ কাঠা জমি, রুহুল আমিনের আবাসিক ও বাণিজ্যিক ভবন আছে দুই কোটি ৩৩ লাখ ৭৬ হাজার ১৩৮ টাকা মূল্যের। এ ছাড়া স্ত্রীর নামে ২০০৮ সাল থেকেই ১০ লাখ টাকার দালান ও একটি অ্যাপার্টমেন্ট রয়েছে বলে রুহুল আমিন হলফনামায় উল্লেখ করেন।
