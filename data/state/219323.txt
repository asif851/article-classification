
গাজীপুরের কালীগঞ্জ উপজেলা সদরে একটি বিপণিবিতানে স্বর্ণালংকার তৈরির দোকানে গত বৃহস্পতিবার রাতে এক কর্মচারীকে খুন করেছে দুর্বৃত্তরা। গতকাল শুক্রবার পুলিশ তাঁর লাশ উদ্ধার করে মর্গে পাঠিয়েছে।
নিহত কর্মচারীর নাম শ্যামল চন্দ্র বর্মণ (৩৫)। তিনি মুন্সিগঞ্জের টঙ্গিবাড়ী উপজেলার বেশনাল গ্রামের বাসিন্দা। তিনি কালীগঞ্জ সদর বাজারে গৌরাঙ্গ চৌধুরীর মালিকানাধীন অমিত জুয়েলারি নামের স্বর্ণালংকার তৈরির দোকানে শ্রমিকের কাজ করতেন।
কালীগঞ্জ থানার উপপরিদর্শক (এসআই) মুজিবুর রহমান বলেন, ঘটনাস্থল থেকে জুয়েলারি কাজে ব্যবহার হয় রক্তমাখা এমন একটি সুন (চিমটা) উদ্ধার করেছে পুলিশ। ধারণা করা হচ্ছে, দোকান লুট করতে এসে শ্যামলকে সুন দিয়ে উপর্যুপরি আঘাত করে খুন করা হয়েছে।
বাজারের ব্যবসায়ী, দোকান মালিক ও পুলিশ সূত্র জানায়, কালীগঞ্জ বাজারের মদিনা মার্কেট নামের দোতলা বিপণিবিতানের নিচতলায় অমিত জুয়েলার্সের শোরুম এবং দোতলায় অলংকার তৈরির কক্ষ। বৃহস্পতিবার রাতে শ্যামল চন্দ্র বর্মণ দোতলার কক্ষে দেড় ভরি ওজনের একজোড়া কানের দুলের কাজ করছিলেন। রাতের কোনো এক সময় ওই কক্ষে ঢুকে শ্যামল চন্দ্রের ঘাড়ে ধারালো কিছু দিয়ে আঘাত করে খুন করে দুর্বৃত্তরা। গতকাল বেলা ১১টার দিকে অন্য শ্রমিক নজরুল ইসলাম তালা খুলে দেখতে পান মেঝেয় শ্যামলের লাশ পড়ে আছে এবং দোকানের ছোট দরজা খোলা। মালিককে জানালে তিনি থানায় খবর দেন। দুপুরে পুলিশ লাশ উদ্ধার করে ময়নাতদন্তের জন্য গাজীপুরে শহীদ তাজউদ্দীন আহমদ মেডিকেল কলেজ হাসপাতালের মর্গে পাঠায়। পরে অতিরিক্ত পুলিশ সুপার গোলাম সবুর ও উপজেলা নির্বাহী কর্মকর্তা (ইউএনও) খন্দকার মু. মুশফিকুর রহমান ঘটনাস্থল পরিদর্শন করেন।
দোকানের মালিক গৌরাঙ্গ চৌধুরী বলেন, ওই কক্ষে তেমন স্বর্ণালংকার ছিল না। তবে দেড় ভরি ওজনের কানের দুল জোড়া আর পাওয়া যায়নি। তাঁর দোকানসহ বাজারের বিভিন্ন জুয়েলারি দোকানে শ্যামল কাজ করতেন। রাতে তাঁর দোকানেই ঘুমাতেন।
শ্রমিক নজরুল ইসলাম বলেন, তিনি সকালে শাটারের তালা খুলে মেঝেতে শ্যামলের রক্তাক্ত মরদেহ পড়ে থাকতে দেখতে পান।
বাজারের একাধিক ব্যবসায়ী বলেন, কালীগঞ্জ থানার এক শ গজের মধ্যে উপজেলার প্রাণকেন্দ্রে এমন ঘটনায় তাঁরা আতঙ্কিত। তাঁদের দাবি, বাজার এলাকায় নিরাপত্তা আরও জোরদার করা হোক।
