
ময়মনসিংহের গৌরীপুর পৌর আওয়ামী লীগের সাধারণ সম্পাদক রওশন সারোয়ারকে (৪৫) কুপিয়ে জখম করেছে দুর্বৃত্তরা। গতকাল রোববার এ ঘটনা ঘটে।রওশনের পরিবার, পুলিশ ও দলীয় সূত্রে জানা গেছে, গতকাল বিকেলে রওশন ব্যক্তিগত কাজে পৌর শহরের দাপুনিয়া এলাকায় উপজেলা সাবরেজিস্ট্রি কার্যালয়ে যান। সেখান থেকে বের হওয়ার পর কয়েকজন তরুণ তাঁর পথরোধ করে। তারা রামদা দিয়ে তাঁকে এলোপাতাড়ি কুপিয়ে পালিয়ে যায়। পরে স্থানীয় লোকজন তাঁকে আশঙ্কাজনক অবস্থায় উদ্ধার করে গৌরীপুর উপজেলা স্বাস্থ্য কমপ্লেক্সে নিয়ে যান। সেখানে কর্তব্যরত চিকিৎসক তাঁকে ময়মনসিংহ মেডিকেল কলেজ হাসপাতালে পাঠানোর পরামর্শ দেন। সে অনুযায়ী সন্ধ্যায় তাঁকে ময়মনসিংহ মেডিকেল কলেজ হাসপাতালে ভর্তি করা হয়।গৌরীপুর পৌরসভার মেয়র ও পৌর আওয়ামী লীগের সভাপতি সৈয়দ রফিকুল ইসলাম অভিযোগ করেন, দলীয় কোন্দলের জেরে রওশনকে হত্যার চেষ্টা করা হয়েছে। স্থানীয় আওয়ামী লীগের একজন প্রভাবশালী নেতার নির্দেশে বিএনপির একদল দুর্বৃত্ত এ হামলা করেছে। তবে তিনি এ ব্যাপারে বিস্তারিত বলতে রাজি হননি। রওশনের পরিবারও কোনো মন্তব্য করতে রাজি হয়নি।গৌরীপুর থানার ভারপ্রাপ্ত কর্মকর্তা (ওসি) মোহাম্মদ আলী শেখ বলেন, প্রত্যক্ষদর্শীদের সঙ্গে কথা বলে ও ভুক্তভোগীর অভিযোগের ভিত্তিতে দুর্বৃত্তদের চিহ্নিত করা হবে।
