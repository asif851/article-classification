
ঢাকার নবাবগঞ্জ উপজেলার কুমারবাড়িল্যা এলাকায় ইছামতী নদীতীরে অবৈধভাবে নির্মাণ করা স্থাপনা ভাঙার নির্দেশ দেওয়ার সাত দিন পরও তা ভাঙা হয়নি।গতকাল দুপুরে সরেজমিনে দেখা যায়, স্থানীয় প্রভাবশালী মো. শাহজাহান ওরফে সারু কুমারবাড়িল্যা এলাকায় নদীতীর দখল করে স্থাপনা নির্মাণ অব্যাহত রেখেছেন। উপজেলার কুমারবাড়িল্যা মৌজার কুমারবাড়িল্যা-দাউদপুর বাজার সেতুর দক্ষিণ পাড়ে ইছামতীর তীর, নদী ও কুমারবাড়িল্যা খালের কিছু অংশ দখল করেই এই স্থাপনা গড়া হচ্ছে।এ নিয়ে ৬ জুলাই প্রথম আলোতে সংবাদ প্রকাশিত হয়। পরদিন ভূমি কর্মকর্তা ও পুলিশের একটি দল ঘটনাস্থল পরিদর্শন করেন। এ সময় উপজেলা সহকারী কমিশনার (ভূমি) শহীদ উল্লাহ সাত দিনের মধ্যে সব স্থাপনা ভেঙে ফেলার নির্দেশ দিলেও তা করা হয়নি। এ অবস্থায় গত সাত দিনে ভবনটির দ্বিতীয়তলার নির্মাণকাজ করা হয়।এ ব্যাপারে মো. শাহজাহানের সঙ্গে মুঠোফোনে যোগাযোগ করা হলে তিনি বলেন, শিকারীপাড়া ইউনিয়ন ভূমি কর্মকর্তা মজিবুর রহমানের নির্দেশেই ভবনটির কাজ হচ্ছে।জানতে চাইলে মজিবুর বলেন, স্যারকে (সহকারী কমিশনার, ভূমি) জানিয়েই কাজের নির্দেশ দেওয়া হয়েছে। তবে উপজেলা সহকারী কমিশনার (ভূমি) মোহাম্মদ শহিদ উল্লাহ বলেন, তিনি ভাঙারই নির্দেশ দিয়েছেন।
