
চট্টগ্রামে সরকারি চাল পাচারের সময় ৩ হাজার ৯৬ বস্তা সরকারি চালসহ পাঁচজনকে গ্রেপ্তার করা হয়েছে। তাঁরা হলেন নগরের হালিশহর খাদ্যগুদামের ব্যবস্থাপক প্রণয়ন চাকমা এবং ট্রাকচালক ও সহকারী শামসুল হুদা মো. মিজান, মো. শফিউল ও মো. উসমান।
গতকাল সোমবার রাত থেকে আজ মঙ্গলবার বিকেল পর্যন্ত অভিযান চালিয়ে নগরের হালিশহর ও সিটি গেট এলাকা থেকে তাঁদের গ্রেপ্তার ও ট্রাকভর্তি চালগুলো উদ্ধার করে র‍্যাব।
অভিযান পরিচালনাকারী র‍্যাব-৭ চট্টগ্রামের লে. কমান্ডার আশেকুর রহমান প্রথম আলোকে বলেন, গোপন তথ্যের ভিত্তিতে হালিশহর সিএসডি গুদাম এলাকা থেকে সোমবার গভীর রাতে সরকারি চালভর্তি চারটি ট্রাক আটক করা হয়। চালের বস্তাগুলোর ওপর ‘খাদ্য অধিদপ্তর’ লেখা রয়েছে। ট্রাকচালকের কাছ থেকে পাওয়া তথ্যের ভিত্তিতে গুদাম এলাকার সরকারি বাসা থেকে হালিশহর খাদ্যগুদামের ব্যবস্থাপক প্রণয়ন চাকমাকে গ্রেপ্তার করা হয়। জিজ্ঞাসাবাদে তাঁর কাছ থেকে পাওয়া তথ্যের ভিত্তিতে নগরের সিটি গেট এলাকায় আরেকটি গুদামে অভিযান চালানো হয়। সেখান থেকে আরও তিনটি ট্রাক আটক করা হয়। সরকারি চাল হলেও এগুলো বেসরকারি গুদামে ছিল।
আশেকুর রহমান আরও বলেন, খাদ্য অধিদপ্তরের কর্মকর্তাদের সঙ্গে র‍্যাব কথা বলে নিশ্চিত হয়েছে উদ্ধার করা চাল সরকারি গুদামের। এগুলো কীভাবে বাইরে পাচার করা হচ্ছে, পেছনে কারা জড়িত তদন্ত করা হচ্ছে। এ ঘটনায় থানায় মামলার প্রস্তুতি চলছে।
