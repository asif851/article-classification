
রাঙামাটির কাপ্তাই উপজেলা থেকে গণতান্ত্রিক যুব ফোরামের এক নেতার স্ত্রীকে অপহরণের পর ৫০ হাজার টাকা দাবির অভিযোগ পাওয়া গেছে।গণতান্ত্রিক যুব ফোরাম চট্টগ্রাম মহানগর শাখার দপ্তর সম্পাদক অতীশ চাকমার গতকাল বুধবার স্বাক্ষরিত এক সংবাদ বিজ্ঞপ্তিতে এ অপহরণ ঘটনার জন্য জনসংহতি সমিতিকে দায়ী করা হয়েছে। তবে সমিতির পক্ষ থেকে অভিযোগ অস্বীকার করা হয়েছে।গণতান্ত্রিক যুব ফোরাম জনসংহতি সমিতির প্রতিপক্ষ ইউনাইটেড পিপলস ডেমোক্রেটিক ফ্রন্টের সহযোগী যুব সংগঠন। সংবাদ বিজ্ঞপ্তিতে অভিযোগ করা হয়, গতকাল বুধবার তাঁদের সংগঠনের চট্টগ্রামের চাঁন্দগাও থানা শাখার সাংগঠনিক সম্পাদক সোহেল চাকমার স্ত্রী সুমিতা চাকমাকে একজন নারীসহ কয়েক ব্যক্তি কৌশলে রাঙামাটির কাপ্তাই উপজেলার বৌদ্ধধর্মীয় তীর্থস্থান চিৎমরম বৌদ্ধবিহারে নিয়ে যায়। পরে সেখানে ওত পেতে থাকা জনসংহতি সমিতির একদল সদস্য সুমিতাকে অপহরণ করে। অপহরণকারীরা সুমিতা চাকমার মুক্তির বিনিময়ে সোহেল চাকমার কাছ থেকে ৫০ হাজার টাকা দাবি করেছে বলে বিজ্ঞপ্তিতে অভিযোগ করা হয়।নাম প্রকাশে অনিচ্ছুক স্থানীয় এক ব্যক্তি বৌদ্ধবিহারে আসা একজন নারী অপহৃত হওয়ার বিষয়টি শুনেছেন বলে জানান। তবে কাপ্তাই সার্কেলের জ্যেষ্ঠ সহকারী পুলিশ সুপার মো. সাফিউল সারোয়ার অপহরণের ব্যাপারে তাঁদের কোনো কিছু জানা নেই বলে জানিয়েছেন।জনসংহতি সমিতির সহকারী তথ্য ও প্রচার সম্পাদক সজীব চাকমা অভিযোগ অস্বীকার করে বলেন, কাপ্তাই থেকে সে ধরনের অপহরণ ঘটনার ব্যাপারে তাঁদের কাছে কোনো তথ্য নেই।তিনি বলেন, রাঙামাটি আঞ্চলিক পরিষদ কার্যালয়ে ন্যক্কারজনক গ্রেনেড হামলার ঘটনাকে আড়াল করতে এ ধরনের বিভ্রান্তিমূলক অপপ্রচার চালানো হচ্ছে।
