
খাগড়াছড়ির রামগড় পৌর এলাকার সুকেন্দ্রাই ছড়ার ওপর নির্মিত সেতুর দুই পাশের মাটি সরে গেছে। এতে দুর্ভোগে পড়েছেন সাধারণ মানুষ। তিন বছর ধরে এই দুরবস্থা চললেও সমস্যার সমাধানে কেউ এগিয়ে আসেনি।খোঁজ নিয়ে জানা যায়, খাগড়াছড়ি জেলা পরিষদ ২০১০-১১ অর্থবছরে সেতু নির্মাণের জন্য আট লাখ টাকা বরাদ্দ দেয়। ঠিকাদার বিশ্ব ত্রিপুরা জানান, সে সময় বৃষ্টির মৌসুম হওয়ায় সংযোগ সড়কের মাটি ধসে যায়। আরসিসি পিলারের ধারক প্রাচীর দেওয়া হলে এ রকম হতো না। তিনি জানান, ওই সময় কাজের তালিকায় ধারক প্রাচীর ছিল না। সম্প্রতি সরেজমিনে দেখা যায়, সংযোগ সড়ক না থাকায় সেতু পারাপারে অসুবিধা হচ্ছে।স্থানীয় বাসিন্দা নারায়ণ দেবনাথ ও আবুল হাসেম জানান, তিন বছর ধরে ব্যবহারের অনুপযোগী হয়ে আছে সেতুটি। ঝুঁকি নিয়ে সেতু পারাপারের সময় পড়ে গিয়ে বেশ কয়েকজন ব্যথাও পেয়েছেন। এই সেতু পারাপারে সবচেয়ে বেশি সমস্যা হয় শিশু শিক্ষার্থীদের। রামগড় উপজেলা প্রকল্প বাস্তবায়ন কর্মকর্তা (পিআইও) মো. রিয়াদ হোসেন বলেন, সেতুর অবস্থান পৌরসভার ভেতর হওয়ায় দুর্যোগ ব্যবস্থাপনা ও ত্রাণ মন্ত্রণালয়ের পক্ষে কিছু করার সুযোগ নেই। জনগণের কষ্টের কথা চিন্তা করে পৌরসভা ধারক প্রাচীরের সাহায্যে মাটি ফেলে সেতুর উন্নয়নে প্রকল্প নিতে পারে। পৌরসভার প্যানেল মেয়র-২ ও স্থানীয় কাউন্সিলর মো. বাদশা মিয়া বলেন, এটা জেলা পরিষদের প্রকল্প। এ ছাড়া এই কাজ শেষ করতে মোটা অঙ্কের অর্থের প্রয়োজন, যা বর্তমানে পৌরসভার কাছে নেই।
