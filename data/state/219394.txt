
চলতি বছরে হজে যাওয়ার খরচ ও কতজন হজে যেতে পারবেন, তা ঠিক করে হজ প্যাকেজ ১৪৩৮ হিজরি/২০১৭–এর খসড়া অনুমোদন দিয়েছে মন্ত্রিসভা। আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে মন্ত্রিসভার নিয়মিত বৈঠকে এ প্যাকেজের অনুমোদন দেওয়া হয়। সভা শেষে মন্ত্রিপরিষদ সচিব মোহাম্মদ শফিউল আলম সংবাদ ব্রিফিং করে এসব তথ্য জানান।
এ প্যাকেজ অনুযায়ী, সরকারিভাবে দুই ধরনের খরচে হজে যাওয়া যাবে। এর মধ্যে এক নম্বর প্যাকেজের আওতায় প্রতিজনের হজের খরচ লাগবে ৩ লাখ ৮১ হাজার ৫০৮ টাকা। আর দুই নম্বর প্যাকেজের আওতায় খরচ পড়বে ৩ লাখ ১৯ হাজার ৩৫৫ টাকা।
বেসরকারিভাবে সর্বনিম্ন খরচ নির্ধারণ করা হয়েছে ১ লাখ ৫৬ হাজার ৫৩৮ টাকা। এই খরচটি শুধু বিমানভাড়াসহ অপরিহার্য বিষয়ের খরচ। থাকা-খাওয়া এর মধ্যে পড়বে না।
মন্ত্রিপরিষদ সচিব জানান, এবারও সরকারিভাবে ১০ হাজার ব্যক্তি হজ করতে যেতে পারবেন। আর বেসরকারিভাবে যেতে পারবেন ১ লাখ ১৭ হাজার ১৯৮ জন।  গতবার বেসরকারিভাবে ৯১ হাজারের কিছু বেশি মানুষ হজে যাওয়ার সুযোগ পেয়েছিলেন।
শফিউল আলম বলেন, এবার যাঁরা হজে যাবেন, তাঁদের সবার এমআরপি পাসপোর্ট লাগবে। লাইসেন্সপ্রাপ্ত প্রতিটি হজ এজেন্সি কমপক্ষে ১৫০ জন ও সর্বোচ্চ ৩০০ জন ব্যক্তিকে হজে পাঠাতে পারবে।
