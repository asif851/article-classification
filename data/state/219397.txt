
কলেজছাত্রী সোহাগী জাহান তনু হত্যার বিচারের দাবিতে আজ রোববার ঢাকা বিশ্ববিদ্যালয়ে ছাত্রধর্মঘট চলছে। একই দাবিতে আজ দেশের সব শিক্ষাপ্রতিষ্ঠানে সর্বাত্মক ছাত্রধর্মঘট আহ্বান করা হয়েছে। আজ থেকে শুরু হওয়া উচ্চমাধ্যমিক পরীক্ষাসহ অন্যান্য পরীক্ষা এই কর্মসূচির বাইরে রয়েছে।
সাধারণ শিক্ষার্থীদের ব্যানারে ডাকা আজকের এই ছাত্রধর্মঘটে বাংলাদেশ ছাত্র ইউনিয়ন, প্রগতিশীল ছাত্রজোট, সাম্রাজ্যবাদবিরোধী ছাত্রঐক্যসহ বিভিন্ন বামপন্থী ছাত্রসংগঠন সমর্থন দিয়েছে।
ছাত্রধর্মঘটের কারণে ঢাকা বিশ্ববিদ্যালয়ে কোনো ক্লাস হচ্ছে না বলে আন্দোলনকারী শিক্ষার্থীরা জানিয়েছেন।
ছাত্রধর্মঘটের সমর্থনে বিশ্ববিদ্যালয় ক্যাম্পাসে প্রতিবাদ সমাবেশ ও বিক্ষোভ মিছিল হয়েছে।
এসব কর্মসূচিতে অংশ নেওয়া শিক্ষার্থীরা তনু হত্যার প্রতিবাদে বিভিন্ন স্লোগান দেন। হত্যাকারীদের শনাক্ত, গ্রেপ্তার ও বিচার দাবি করে শিক্ষার্থীরা তাঁদের কর্মসূচিতে নানা ধরনের প্ল্যাকার্ড বহন করেন।
তনু হত্যাকাণ্ডের তদন্তে কোনো অগ্রগতি না হওয়ায় শিক্ষার্থীরা ক্ষোভ প্রকাশ করেন।
দেলোয়ার হোসেন নামের ঢাকা বিশ্ববিদ্যালয়ের এক শিক্ষার্থী বলেন, তাঁরা এই আন্দোলন অব্যাহত রাখতে চান। কারণ, আন্দোলন না হলে বিচার আড়ালে চলে যাবে।
কুমিল্লা ভিক্টোরিয়া সরকারি কলেজের ইতিহাস বিভাগের শিক্ষার্থী ও নাট্যকর্মীকে ২০ মার্চ দুর্বৃত্তরা খুন করে। ওই দিন রাত সাড়ে ১০টায় কুমিল্লা সেনানিবাসের ভেতরে পাওয়ার হাউসের অদূরে কালভার্টের পাশে তাঁর লাশ পাওয়া যায়। এ ঘটনায় তনুর বাবা ক্যান্টনমেন্ট বোর্ডের কর্মচারী ইয়ার হোসেন কুমিল্লার কোতোয়ালি মডেল থানায় অজ্ঞাত দুষ্কৃতকারীদের নামে হত্যা মামলা করেন।
আরও পড়ুন:বিচার দাবিতে লাঠিমিছিলতনুর ছোট ভাইয়ের বন্ধু ছয় দিন ধরে নিখোঁজ
পুরোনো আইনে তনু হত্যার সুষ্ঠু বিচার সম্ভব নয়
