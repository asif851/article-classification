
স্যার সলিমুল্লাহ মেডিকেল কলেজ হাসপাতালে লিফটে আটকা পড়ে রোগীর মৃত্যুর ঘটনা তদন্তে তিন সদস্যের তদন্ত কমিটি গঠন করেছে স্বাস্থ্য মন্ত্রণালয়। আজ শনিবার সকালে স্বাস্থ্যমন্ত্রীর নির্দেশে মন্ত্রণালয়ের অতিরিক্ত সচিব (প্রশাসন) এ এন শামসুদ্দিন আজাদ চৌধুরীর নেতৃত্বে একটি দল ঘটনাস্থল পরিদর্শন করেছে।
গতকাল শুক্রবার মিটফোর্ড হাসপাতালের লিফটে আটকা পড়ে সুলতানা বেগম নামের এক রোগী মারা যান। তিনি পায়ে ব্যথা নিয়ে মিটফোর্ড হাসপাতালে ভর্তি ছিলেন। ঘটনার দিন তিনি চিকিত্সকের পরামর্শে ইসিজি করে লিফটে উঠে ফিরছিলেন মেডিসিন ওয়ার্ডে। অন্যান্য লোকজনের সঙ্গে তিনিও প্রায় দেড় ঘণ্টা লিফটে আটকা থাকেন। অবশেষে তাঁর মৃতদেহ উদ্ধার করেন হাসপাতালের লোকজন।আজ সকালে স্বাস্থ্য অধিদপ্তরের মহাপরিচালক অধ্যাপক দীন মো. নূরুল হক এবং পরিচালক (হাসপাতাল) আবদুল হান্নান হাসপাতাল পরিদর্শনকালে তাত্ক্ষণিকভাবে হাসপাতালের হিসাবরক্ষণ কর্মকর্তা ও দায়িত্বপ্রাপ্ত প্রশাসনিক কর্মকর্তা আনোয়ার হোসেন ও ওয়ার্ড মাস্টার মো. ইসাহাককে বরখাস্ত এবং লিফটম্যান মো. সিরাজকে চাকরিচ্যুত করেন।এ ছাড়া ঘটনার সার্বিক বিষয়ে তদন্ত করার জন্য ঢাকা বিভাগীয় পরিচালককে (স্বাস্থ্য) প্রধান করে তিন সদস্যের একটি তদন্ত কমিটি গঠন করা হয়েছে। কমিটিকে তিন দিনের মধ্যে প্রতিবেদন জমা দেওয়ার জন্য বলা হয়েছে।এদিকে স্বাস্থ্য ও পরিবারকল্যাণমন্ত্রী মোহাম্মদ নাসিম লিফটে আটকে পড়ে মৃত্যু হওয়া রোগীর পরিবারের সদস্যদের সঙ্গে কথা বলেন এবং গভীর শোক প্রকাশ করেন।
