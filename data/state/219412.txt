
দশম জাতীয় সংসদ নির্বাচনে ক্ষমতাসীন আওয়ামী লীগ নিরঙ্কুশ সংখ্যাগরিষ্ঠতা পেয়েছে। আটটি স্থগিত আসন বাদে ২৯২টি আসনের মধ্যে তারা পেয়েছে ২৩২টি আসন।এ ছাড়া জাতীয় পার্টি ৩৩টি, ওয়ার্কার্স পার্টি ছয়, জাসদ পাঁচ ও জাতীয় পার্টি (জেপি), তরীকত ফেডারেশন এবং বিএনএফ একটি করে আসন পেয়েছে। আর ১৩টি আসনে স্বতন্ত্র প্রার্থীরা বিজয়ী হয়েছেন।নির্বাচন কমিশন সচিবালয়ের ঘোষিত বেসরকারি ফলাফলে এই তথ্য পাওয়া গেছে। কমিশন সচিবালয় সূত্র জানায়, এ পর্যন্ত পাওয়া প্রাথমিক হিসাব অনুযায়ী সারা দেশের ১৩৯টি আসনে গড়ে ৩৯ দশমিক ৮১ শতাংশ ভোট পড়েছে। প্রাথমিক হিসাব অনুযায়ী ১৩৯টি আসনের মোট চার কোটি ১৫ লাখ ২১ হাজার ৩২৫ ভোটারের মধ্যে ভোট দিয়েছেন এক কোটি ৬৫ লাখ ৩০ হাজার ৭৭৫ জন। আজ মঙ্গলবার কমিশন সচিবালয় ভোটের পূর্ণাঙ্গ তথ্য প্রকাশ করতে পারে।গত রোববার সারা দেশে ১৪৭টি আসনে ভোট গ্রহণ হয়। কমিশন সচিবালয় সূত্র জানায়, এই নির্বাচনে সহিংসতা ও আগুনে পুড়ে যাওয়ার কারণে ৩৬টি আসনের ৫৩৯টি কেন্দ্রে ভোট গ্রহণ স্থগিত করা হয়। তবে ফলাফলে নিকটতম প্রতিদ্বন্দ্বীর সঙ্গে ভোটের ব্যবধান অনেক বেশি হওয়ায় ২৮টি আসনে ভোটের প্রয়োজন হবে না।বাকি আটটি আসনের স্থগিত কেন্দ্রে আবার ভোট হবে। এই আটটি আসন হলো: গাইবান্ধা-১, ৩ ও ৪, বগুড়া-৭, যশোর-৫, লক্ষ্মীপুর-১, দিনাজপুর-৪ ও কুড়িগ্রাম-৪। নির্বাচন কমিশন সচিবালয় সূত্র জানায়, স্থগিত কেন্দ্রগুলোতে ১৬ জানুয়ারি ভোট গ্রহণ হতে পারে।গত রোববার অনুষ্ঠিত ভোটে কমিশন ১৩৯টি আসনের বেসরকারি ফলাফল ঘোষণা করে। এর মধ্যে আওয়ামী লীগ ১০৫টি, জাতীয় পার্টি ১৩টি, জাসদ দুটি, ওয়ার্কার্স পার্টি চারটি, তরীকত ফেডারেশন এক, বিএনএফ এক এবং স্বতন্ত্র প্রার্থীরা ১৩টি আসনে বিজয়ী হয়েছেন। এর আগে প্রার্থী-সংকটে ১৫৩টি আসনে বিনা প্রতিদ্বন্দ্বিতায় জয়ী হন প্রার্থীরা। এর মধ্যে আওয়ামী লীগ ১২৭টি, জাতীয় পার্টি ২০টি, জাসদ তিনটি, ওয়ার্কার্স পার্টি দুটি, জেপি একটি আসনে জয়ী হন। নবম সংসদে আওয়ামী লীগ পেয়েছিল ২৩০ আসন, জাতীয় পার্টি ২৭, জাসদ তিন, ওয়ার্কার্স পার্টি দুই এবং স্বতন্ত্র প্রার্থীরা পেয়েছিলেন চারটি আসন। সংশোধনী: গতকাল সোমবার প্রথম আলোয় ‘বেসরকারি নির্বাচিত যাঁরা’ শীর্ষক সংবাদের একাংশে বরিশাল-২ আসনে তালকুদার মো. ইউনূস ও বরিশাল-৪ আসনে পঙ্কজ দেবনাথকে জাপার অংশে ছাপা হয়েছে। প্রকৃতপক্ষে তাঁরা আওয়ামী লীগের প্রার্থী।
 
