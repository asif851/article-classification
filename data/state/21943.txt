
নীলফামারীর জলঢাকায় বিশেষ বরাদ্দের টেষ্ট রিলিফ (টিআর) প্রকল্পের গম নিয়ে আওয়ামী লীগের দুই পক্ষের মধ্যে উত্তেজনা ছড়িয়ে পড়ায় উপজেলা পরিষদ চত্বরে বিজিবি ও অতিরিক্ত পুলিশ মোতায়েন করা হয় বলে খবর পাওয়া গেছে। গতকাল রোববার দুপুরে এই বিজিবি ও অতিরিক্ত পুলিশ মোতায়েন করা হয়। তবে আওয়ামী লীগের স্থানীয় নেতারা কোনো ধরনের বিরোধের তথ্য অস্বীকার করেছেন।উপজেলা প্রকল্প বাস্তবায়ন কার্যালয় সূত্রে জানা গেছে, ২০১৪-১৫ অর্থবছরে ত্রাণ ও দুর্যোগ ব্যবস্থাপনা মন্ত্রণালয় থেকে টিআর প্রকল্পে সম্প্রতি ৯৯ মেট্রিক টন গম বরাদ্দ দেওয়া হয়। এ গম তোলার জন্য গতকাল দুপুরে উপজেলা নির্বাহী কর্মকর্তার কাছে কমিটির নাম জমা দেন উপজেলা আওয়ামী লীগের সভাপতি আনছার আলী ও সাধারণ সম্পাদক সহিদ হোসেন। অপরদিকে একই বরাদ্দ উত্তোলনে উপজেলা আওয়ামী লীগের সহসভাপতি স্থানীয় সাংসদ অধ্যাপক গোলাম মোস্তফার পক্ষে তাঁর প্রতিনিধি আওয়ামী লীগ নেতা এ কে আজাদ অপর আরেকটি কমিটির নাম জমা দেন। ফলে দেখা দেয় উত্তেজনা। পরিস্থিতি সামাল দিতে উপজেলা পরিষদ চত্বরে বিজিবি ও পুলিশ মোতায়েন করা হয়।তবে উপজেলা আওয়ামী লীগ নেতা সহিদ হোসেন বলেন, ‘এখানে আওয়ামী লীগে কোনো দ্বন্দ্ব নেই। প্রকল্প কমিটির মধ্যে কিছু দ্বন্দ্ব হলেও সেটি মিটিয়ে ফেলা হয়েছে। বিজিবি ও পুলিশ মোতায়েন করে উপজেলা নির্বাহী কর্মকর্তা (ইউএনও) বাড়াবাড়ি করেছেন।’এদিকে ঢাকায় অবস্থানরত সাংসদ গোলাম মোস্তফা মুঠোফোনে বলেন, ‘দলীয় কোনো উত্তেজনার খবর আমার জানা নেই।’
