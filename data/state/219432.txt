
বিএনপির চেয়ারপারসন খালেদা জিয়াকে অবরুদ্ধ করা ও সিনিয়র ভাইস চেয়ারম্যান তারেক রহমানের বক্তব্য প্রচারে নিষেধাজ্ঞা আরোপের নিন্দা জানিয়ে বিবৃতি দিয়েছেন মার্কিন কংগ্রেসের ছয়জন সদস্য।মার্কিন প্রতিনিধি পরিষদের পররাষ্ট্রবিষয়ক কমিটির চেয়ারম্যান এড রয়েসসহ ছয়জন কংগ্রেস সদস্য গত বুধবার ওই বিবৃতি দেন।বিবৃতিতে বলা হয়, দক্ষিণ এশিয়ায় যুক্তরাষ্ট্রের গুরুত্বপূর্ণ অংশীদার বাংলাদেশের বর্তমান রাজনৈতিক অস্থিরতার বিষয়টি গভীরভাবে পর্যবেক্ষণ করছে ওয়াশিংটন। সরকার আইনশৃঙ্খলা রক্ষাকারী বাহিনীকে দিয়ে বিরোধী রাজনৈতিক কর্মীদের সঙ্গে যে আচরণ করছে, বিবৃতিতে তার নিন্দা জানানো হয়। খালেদাকে অবরুদ্ধ করে রাখাকে বেআইনি বলে উল্লেখ করে গণমাধ্যমে তারেকের বক্তব্য প্রচারের নিষেধাজ্ঞাকে বিধিবিরুদ্ধ বলে উদ্বেগ প্রকাশ করা হয় বিবৃতিতে। বাংলাদেশের বর্তমান রাজনৈতিক অচলাবস্থা ও এর কারণে সৃষ্ট সহিংসতার ফলে দেশের প্রকৃত উন্নয়ন ও গণতন্ত্র প্রতিষ্ঠায় নেতিবাচক প্রভাব ফেলবে বলে উদ্বেগ প্রকাশ করেন মার্কিন কংগ্রেস সদস্যরা। বিজ্ঞপ্তি।
