
মানবতাবিরোধী অপরাধের দায়ে বিএনপির স্থায়ী কমিটির সদস্য ও সাংসদ সালাউদ্দিন কাদের (সাকা) চৌধুরীর মৃত্যুদণ্ডের রায়ে সন্তোষ প্রকাশ করেছেন বিশিষ্টজনেরা। বিভিন্ন সংগঠন বলেছে, রায়ে জনতার প্রত্যাশা পূরণ হয়েছে। গতকাল মঙ্গলবার রায়ের পর প্রতিক্রিয়ায় আইন প্রতিমন্ত্রী কামরুল ইসলাম সচিবালয়ে সাংবাদিকদের বলেন, রায় পেয়ে জাতি খুশি। সমগ্র জাতি প্রত্যাশিত রায় পেয়েছে।রায়ের পর ট্রাইব্যুনাল প্রাঙ্গণে একাত্তরের ঘাতক দালাল নির্মূল কমিটির নির্বাহী সভাপতি শাহরিয়ার কবির বলেন, ‘৪২ বছর ধরে আমরা যা বলে আসছি, আজ তা প্রমাণিত হলো। ট্রাইব্যুনালে তিনি (সাকা চৌধুরী) হুমকি দিয়েছিলেন, তাঁর বিরুদ্ধে যে সাক্ষী দেবে তাকে দেখে নেবেন। জীবন বিপন্ন করে যেসব সাক্ষী এখানে কথা বলেছেন, তাঁদের অভিনন্দন দেওয়া দরকার। আমি তাঁদের নিরাপত্তা নিয়ে উদ্বিগ্ন।’সাংস্কৃতিক ব্যক্তিত্ব নাসির উদ্দীন ইউসুফ বলেন, ‘রায়ে আমরা সন্তুষ্টি প্রকাশ করছি।’ ঢাকা বিশ্ববিদ্যালয়ের অধ্যাপক মুনতাসীর মামুন বলেন, ‘স্বাধীনতার পর রাজনীতিতে যে কজন প্রবেশ করেছেন, সালাউদ্দিন কাদের চৌধুরী তাঁদের একজন। যাঁর শরীরের ভাষা, সবকিছু উদ্যত ও অশালীন।’ তিনি বলেন, ‘এই রায়ে ন্যায়বিচার পেয়েছি।’বিভিন্ন সংগঠনের বিবৃতিরায়ে সন্তোষ প্রকাশ করে বিবৃতি দিয়েছে জাতীয় সামাজতান্ত্রিক দল (জাসদ), বাংলাদেশের কমিউনিস্ট পার্টি (সিপিবি), ঐক্য ন্যাপ, বাংলাদেশ মহিলা পরিষদ, বাংলাদেশ যুব ইউনিয়ন, ঢাকা মহানগর আওয়ামী লীগ ও চেতনায় মুক্তিযুদ্ধ।
