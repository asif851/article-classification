
এসএসসি ও সমমানের পরীক্ষার্থীদের কথা বিবেচনা করে হরতাল প্রত্যাহার করতে বিএনপির নেতৃত্বাধীন ২০-দলীয় জোটের প্রতি আবার আহ্বান জানিয়েছেন শিক্ষামন্ত্রী নুরুল ইসলাম নাহিদ। একই সঙ্গে তিনি জানান, হরতালের কারণে এসএসসি পরীক্ষা পেছানো হবে কি না, সে সিদ্ধান্ত ঢাকায় ফিরে নেওয়া হবে।শিক্ষামন্ত্রী আজ শনিবার সকালে সিলেট ক্রীড়া কমপ্লেক্স মাঠে সিলেটের বেসরকারি বিশ্ববিদ্যালয় মেট্রোপলিটন ইউনিভার্সিটির দ্বিতীয় সমাবর্তন অনুষ্ঠান শেষে সাংবাদিকদের প্রশ্নের জবাবে এ কথা জানান।শিক্ষামন্ত্রী বলেন, ‘এবার এসএসসি পরীক্ষায় ১৫ লাখ শিক্ষার্থী অংশ নিচ্ছে। এই শিক্ষার্থীদের ভবিষ্যতের কথা চিন্তা করে ২০-দলীয় জোটের নেতাদের প্রতি হরতাল অবরোধ কর্মসূচি প্রত্যাহারের আহ্বান জানিয়েছিলাম। তাঁরা কথা রাখেননি। তার পরও আমি আশাবাদী, তাঁদের দলের মধ্যে শুভবুদ্ধির লোকজন আছেন। তাঁরা পরীক্ষার আগে হরতাল প্রত্যাহার করবেন বলে আমার বিশ্বাস।’
হরতাল প্রত্যাহার না হলে পরীক্ষা পেছানো হবে কি না? এমন প্রশ্নের জবাবে শিক্ষামন্ত্রী বলেন, ‘এখনো এ ব্যাপারে কোনো সিদ্ধান্ত নেওয়া হয়নি। ঢাকায় ফেরার পর সিদ্ধান্ত নেব।’ সমাবর্তন অনুষ্ঠান শেষে শিক্ষামন্ত্রী সিলেট থেকে ঢাকায় ফিরেছেন।
