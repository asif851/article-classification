
প্রশ্নপত্র ফাঁসের সন্দেহভাজন শিক্ষকদের উদ্দেশে শিক্ষামন্ত্রী নুরুল ইসলাম নাহিদ বলেছেন, ‘দয়া করে মান–ইজ্জত থাকতে স্বেচ্ছায় এই পথ ছেড়ে দিন। তা না হলে আইন অনুযায়ী সর্বোচ্চ ব্যবস্থা নেওয়া হবে।’
আসন্ন এইচএসসি ও সমমানের পরীক্ষা নিয়ে আজ বুধবার শিক্ষা মন্ত্রণালয়ে আইনশৃঙ্খলা রক্ষাসংক্রান্ত এক সভায় শিক্ষামন্ত্রী এসব কথা বলেন।
শিক্ষকদের প্রশ্নপত্র ফাঁসে জড়িত থাকার কথা উল্লেখ করে নুরুল ইসলাম নাহিদ বলেন, ‘শিক্ষকেরা এমনটা করলে মুখ থাকে কোথায়? তাঁরা শিক্ষক নামের কলঙ্ক।’
বিভিন্ন পদক্ষেপের ফলে প্রশ্নপত্র ফাঁসে জড়িত ব্যক্তিরা ধরা পড়ছে বলে উল্লেখ করেন শিক্ষামন্ত্রী।
শিক্ষার্থীদের উদ্দেশে নুরুল ইসলাম নাহিদ বলেন, ‘দয়া করে ভালোভাবে পড়ালেখা করো। প্রশ্নপত্র ফাঁসের ধান্দায় ছুটবে না।’
প্রশ্নপত্র ফাঁসের বিষয়ে অভিভাবকদেরও সতর্ক থাকার আহ্বান জানান শিক্ষামন্ত্রী।
সভায় ঢাকা মহানগর পুলিশের গোয়েন্দা শাখার (ডিবি) উপকমিশনার শেখ নাজমুল আলম বলেন, প্রশ্নপত্র ফাঁসে জড়িত থাকার অভিযোগে তাঁরা গত দুই মাসে শিক্ষকসহ ২৬ জনকে গ্রেপ্তার করেছেন।
