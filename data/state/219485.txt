
কুষ্টিয়ায় দুর্নীতি ও প্রতারণার মাধ্যমে অর্থ আত্মসাতের অভিযোগে দুই শিক্ষককে গ্রেপ্তার করেছে দুর্নীতি দমন কমিশন (দুদক)। আজ শনিবার দুপুরে দুই শিক্ষককে আদালতে সোপর্দ করলে শুনানি শেষে তাদের কারাগারে পাঠানোর নির্দেশ দেন আদালত।
বিদ্যালয়ের অর্থ আত্মসাতের অভিযোগে সিরাজুল হক মুসলিম মাধ্যমিক বিদ্যালয়ের অবসরপ্রাপ্ত প্রধান শিক্ষক জালাল উদ্দিন এবং শিক্ষক নিয়োগ দেওয়ার নামে প্রতারণা করে বিভিন্নজনের কাছ থেকে টাকা আত্মসাতের অভিযোগে দৌলতপুর উপজেলার বড়গাংদিয়া নতুন পাড়া সরকারি প্রাথমিক বিদ্যালয়ের শিক্ষক দিরাজ আলীকে গ্রেপ্তার করে দুদক। জালাল উদ্দিন সদর উপজেলার কোর্টপাড়ার এবং দিরাজ আলী দৌলতপুর উপজেলার বড়গাংদিয়া গ্রামের বাসিন্দা।
দুদকের আইনজীবী এস এম আমিরুল ইসলাম বলেন, দায়িত্ব পালনকালে জালাল উদ্দিনের বিরুদ্ধে সাত লাখ ৬৮ হাজার ৬৬০ টাকা আত্মসাতের অভিযোগ প্রাথমিক তদন্তে প্রমাণিত হওয়ায় এবং দিরাজ আলীর বিরুদ্ধে বিদ্যালয়ে চাকরি দেওয়ার নামে বিভিন্ন জনের কাছ থেকে টাকা আত্মসাৎ করার অভিযোগের সত্যতা পাওয়ায় তাদের বিরুদ্ধে নিয়মিত মামলা করে নিজ নিজ বাড়ি থেকে গ্রেপ্তার করা হয়।
