
শেরপুরের নালিতাবাড়ী উপজেলায় সড়ক দুর্ঘটনায় দুই কিশোরসহ তিনজন নিহত হয়েছেন। উপজেলার মধুটিলা ইকোপার্কে পরিবারের সঙ্গে বনভোজন করে ফেরার সময় গতকাল শুক্রবার তাঁরা দুর্ঘটনার শিকার হন। একই দিন জামালপুরের সরিষাবাড়ীতে সড়ক দুর্ঘটনায় আরও একজন নিহত হন।নালিতাবাড়ীতে নিহত তিনজন হলেন খোরশেদ আলম (৩৫), আসমত আলী (১৭) ও শাহিন মিয়া (১৭)। তাঁদের বাড়ি জামালপুরের বকশীগঞ্জ উপজেলার মালিঞ্চ নয়াপাড়া গ্রামে। সরিষাবাড়ীতে নিহত শামছুল হকের (৬০) বাড়ি পাশের সিরাজগঞ্জের কাজীপুর উপজেলার বিছিরগাছা গ্রামে।নিহত ব্যক্তিদের স্বজনেরা জানান, গতকাল বকশীগঞ্জ উপজেলা থেকে একটি ভটভটি ও একটি মোটরসাইকেলে পারিবারিকভাবে বনভোজন করতে নালিতাবাড়ী উপজেলার মধুটিলা ইকোপার্কে বেড়াতে আসেন তাঁরা। বিকেলে সাড়ে পাঁচটার দিকে চারজন এক মোটরসাইকেলে বাড়ি ফিরছিলেন। পথে উপজেলার বড়বন্দ এলাকায় পৌঁছালে পেছন থেকে একটি বাস তাঁদের মোটরসাইকেলকে চাপা দেয়। এতে ঘটনাস্থলেই তিনজনের মৃত্যু হয়। অপর একজন আরোহী জাকীর হোসেন (২৫) ছিটকে সড়কের ঢালে পড়ে বেঁচে যান। ঘটনাস্থলে পুলিশ গিয়ে তিনজনের লাশ উদ্ধার করে থানায় নিয়ে যায় এবং বাসটি জব্দ করে। নালিতাবাড়ী থানার এসআই নজরুল ইসলাম জানান, লাশ উদ্ধার করে থানায় নিয়ে আসা হয়েছে। এ ব্যাপারে মামলার প্রস্তুতি চলছে।গতকাল বেলা দুইটায় সরিষাবাড়ী পৌরসভার আরামনগর বাজার থেকে একটি নছিমন যাত্রী নিয়ে আদ্রা গ্রামের উদ্দেশে রওনা হয়। নছিমনটি সাতপোয়া ইউনিয়নের ধানাটা-জামিরা পাকা সড়কের নগদা এলাকায় এলে এর চাকা ভেঙে যায়। এ সময় শামছুল হকসহ নছিমনের চার যাত্রী নিচে চাপা পড়ে গুরুতর আহত হন। পরে শামছুল হক মারা যান।
