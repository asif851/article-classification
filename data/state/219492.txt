
‘জনসাধারণ তথা দেশের স্বার্থ বিবেচনায় নিয়ে যেন প্রকল্পের জন্য জমি অধিগ্রহণ করা হয়, তা ভাবতে হবে। এ ক্ষেত্রে সরকারি কর্মকর্তাদের সব সময় জনস্বার্থের বিষয়টি চিন্তায় রেখে কাজ করতে হবে।’ আইন কমিশনের চেয়ারম্যান বিচারপতি এ বি এম খায়রুল হক এসব কথা বলেছেন।মানবাধিকারভিত্তিক উন্নয়ন সংস্থা অ্যাকশনএইড বাংলাদেশের উদ্যোগে ‘খাদ্য নিরাপত্তা আইন-২০১৭’ শীর্ষক এক মতবিনিময় সভায় প্রধান অতিথির বক্তব্যে খায়রুল হক এ কথা বলেন। বরিশালভিত্তিক বেসরকারি সংস্থা অ্যাসোসিয়েশন অব ভলান্টারি অ্যাকশনস ফর সোসাইটি (আভাস) এই সভার আয়োজন করে। গত বুধবার কলাপাড়া উপজেলার পানি জাদুঘর মিলনায়তনে এ সভা হয়।উপজেলা পরিষদের চেয়ারম্যান আবদুল মোতালেব তালুকদারের সভাপতিত্বে এ সভায় আইন কমিশনের প্রধান গবেষণা কর্মকর্তা ফউজুল আজিম, ইউএনও এ বি এম সাদিকুর রহমান প্রমুখ বক্তব্য দেন।
