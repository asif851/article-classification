
সৈয়দপুর থেকে পাবনার ঈশ্বরদী হয়ে খুলনাগামী রূপসা এক্সপ্রেস ট্রেনে ঢিল ছুড়েছে কয়েকজন যুবক। এতে ট্রেনের চালক শাহাদত হোসেন আহত হয়েছেন। আজ বুধবার বেলা সোয়া দুইটার দিকে কুষ্টিয়ার মিরপুর উপজেলার হালশা এলাকায় ট্রেনটি পৌঁছালে এ ঘটনা ঘটে।
জানা গেছে, ট্রেনটি ডাউন লাইনে আটকা পড়ায় ওই লাইন দিয়ে ট্রেন চলাচল বন্ধ রয়েছে।তবে আপ লাইন দিয়ে বিকেল চারটা থেকে ট্রেন চলাচল শুরু করেছে। পাবনার ঈশ্বরদী স্টেশন থেকে ট্রেনটি বেলা একটার দিকে ছেড়ে আসে।
ট্রেনের সহকারী চালক হামিদুল ইসলাম মুঠোফোনে প্রথম আলো ডটকমকে জানান, শাহাদত হোসেনের মাথায় আঘাত লেগেছে। তাঁর মাথা থেকে প্রচুর রক্ত ঝরছে। তাঁকে কুষ্টিয়া সদর হাসপাতালের দিকে নিয়ে আসা হচ্ছে।
পোড়াদহ রেলওয়ে থানার ভারপ্রাপ্ত কর্মকর্তা (ওসি) আবজাল হোসেন জানান, এ ঘটনায় জড়িত থাকার অভিযোগে চারজনকে আটক করা হয়েছে।
ট্রেনের যাত্রী আমিরুল ইসলাম প্রথম আলো ডটকমকে মুঠোফোনে জানান, স্থানীয় জনগণ আটক যুবকদের ছাড়িয়ে নিতে ঘটনাস্থলে জড়ো হয়েছে।
 
