
ফরিদপুরের মধুখালী উপজেলার ১৩ বছর বয়সী এক কিশোরীকে ধর্ষণের অভিযোগে করা মামলায় তরিকুল ইসলাম (২৫) নামের এক যুবককে গ্রেপ্তার করেছে পুলিশ। আজ রোববার ভোরে গ্রেপ্তারের পর তাঁকে দুপুরে আদালতের মাধ্যমে জেলহাজতে পাঠানো হয়েছে।
মধুখালী থানার ভারপ্রাপ্ত কর্মকর্তা (ওসি) মো. রুহুল আমিন বলেন, এক কিশোরীকে ধর্ষণের অভিযোগে গতকাল শনিবার রাতে মামলা করেন মেয়েটির মা। মামলার একমাত্র আসামি তরিকুল ইসলামকে আজ ভোরে গ্রেপ্তার করা হয়। দুপুরে তাঁকে জেলার মুখ্য বিচারিক হাকিমের আদালতের মাধ্যমে জেলহাজতে পাঠানো হয়েছে।
মামলার এজাহারে বলা হয়েছে, গতকাল সন্ধ্যার পর কিশোরীটি প্রকৃতির ডাকে সাড়া দিতে ঘরের বাইরে গেলে তরিকুল মুখ চেপে ধরে পাশের বাঁশবাগানে নিয়ে ধর্ষণ করেন। খবর পেয়ে মধুখালী থানার পুলিশ ঘটনাস্থলে গিয়ে ওই কিশোরীকে উদ্ধার করে মধুখালী থানায় নিয়ে যায়। আজ পরীক্ষা-নিরীক্ষার জন্য কিশোরীটিকে ফরিদপুর মেডিকেল কলেজ হাসপাতালে পাঠানো হয়।
