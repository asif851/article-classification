
ঢাকার হজরত শাহজালাল আন্তর্জাতিক বিমানবন্দরে ৩৪ লাখ টাকা মূল্যমানের বিদেশি মুদ্রাসহ শুশংকর মল্লিক (২৭) নামের এক যুবককে আটক করেছে শুল্ক গোয়েন্দা বিভাগ। গতকাল শনিবার রাত সাড়ে ১২টার দিকে এ ঘটনা ঘটে।
শুল্ক গোয়েন্দা বিভাগ সূত্র থেকে জানা যায়, গতকাল রাতে মালয়েশিয়াগামী এমএইচ-১৯৭ ফ্লাইটের যাত্রী মল্লিককে বিমানবন্দরের বোর্ডিং ব্রিজ এলাকায় চ্যালেঞ্জ করেন গোয়েন্দা কর্মকর্তারা। এ সময় তাঁর শরীর ও ব্যাগে তল্লাশি চালানো হয়। তাঁর ব্যাগ ও জুতায় লুকিয়ে রাখা বিপুল পরিমাণ বিদেশি মুদ্রা উদ্ধার করা হয়। যার মূল্যমান বাংলাদেশি টাকায় ৩৪ লাখ টাকা। এ ঘটনায় জড়িত অভিযোগে মল্লিককে আটক করা হয়।
উদ্ধার করা মুদ্রার মধ্যে রয়েছে সৌদি রিয়াল, সংযুক্ত আরব আমিরাতের দিরহাম, মালয়েশিয়ার রিঙ্গিত ও সিঙ্গাপুরের ডলার।
আটক শুশংকর মল্লিকের বাড়ি ঢাকার নবাবগঞ্জে। গোয়েন্দা কর্মকর্তাদের ধারণা, সোনা কিনতে মুদ্রাগুলো মালয়েশিয়ায় পাচার করা হচ্ছিল।
