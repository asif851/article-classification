
প্রতি সপ্তাহে জুমার নামাজের আগে জঙ্গিবিরোধী বয়ান দেবেন বলে জানিয়েছেন মসজিদের ইমামেরা। গতকাল শুক্রবার খিলগাঁও থানার বনশ্রীতে স্থানীয় মসজিদের ইমাম ও ওলামা-মাশায়েখদের সঙ্গে পুলিশের অনুষ্ঠিত উঠান বৈঠকে খিলগাঁও এলাকায় মসজিদের ইমামেরা এ কথা বলেন। গতকাল দক্ষিণ বনশ্রী এলাকায় উঠান বৈঠকে সভাপতিত্ব করেন খিলগাঁও থানার ভারপ্রাপ্ত কর্মকর্তা (ওসি) কাজী মাইনুল ইসলাম। উঠান বৈঠকে খিলগাঁও এলাকার মসজিদের ইমাম, মুয়াজ্জিনসহ ওলামা-মাশায়েখ, এলাকার গণ্যমান্য ব্যক্তিরা উপস্থিত ছিলেন। এ ছাড়া এলাকার স্থানীয় গণ্যমান্য ব্যক্তি ও বাড়িওয়ালা, ভাড়াটেরা অংশগ্রহণ করেন। ওই উঠান বৈঠকে বিট পুলিশিংয়ের সুবিধা ও সন্ত্রাসবাদের কুফল এবং তার ভয়ানক পরিণতি সম্পর্কে বিস্তারিত আলোচনা করা হয়।
