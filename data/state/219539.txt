
কিছু জ্ঞানপাপী বুদ্ধিজীবী তত্ত্বাবধায়ক সরকারব্যবস্থা পুনর্বহালের কথা বলে দেশকে অস্থিতিশীল করতে চান বলে মন্তব্য করেছেন আইন প্রতিমন্ত্রী কামরুল ইসলাম। আজ শনিবার ইঞ্জিনিয়ার্স ইনস্টিটিউশন মিলনায়তনে ইসলামিক ফ্রন্টের জাতীয় কাউন্সিলে তিনি এ কথা বলেন।বিরোধী দলের উদ্দেশে আইন প্রতিমন্ত্রী বলেন, ‘১২ সেপ্টেম্বর শুরু হওয়া সংসদ অধিবেশনে যোগ দিন। সেখানে সরকারের ক্ষমতা সংকুচিত করে নির্বাচন কমিশনকে শক্তিশালী করা যায় কীভাবে, সেটা নিয়ে আলোচনা করা যেতে পারে। কিন্তু কোনোভাবেই তত্ত্বাবধায়ক সরকার নিয়ে আলোচনা হবে না। সব দলের অংশগ্রহণে শেখ হাসিনার অধীনেই অবাধ, সুষ্ঠু ও নিরপেক্ষ নির্বাচন হবে।’কামরুল ইসলাম অভিযোগ করেন, ‘তার পরও কিছু জ্ঞানপাপী বুদ্ধিজীবী তত্ত্বাবধায়ক পুনর্বহালের কথা বলে দেশকে অস্থিতিশীল করতে চান।’ নির্বাচনে বিরোধী দল না এলে তাদের ‘আমও যাবে, ছালাও যাবে’ বলে মন্তব্য করেন তিনি।কাউন্সিলে বক্তব্য দেন সংগঠনের চেয়ারম্যান সৈয়দ বাহাদুর শাহ মুজাদ্দেদী, ভাইস চেয়ারম্যান এম সোলাইমান ফরিদ প্রমুখ।
