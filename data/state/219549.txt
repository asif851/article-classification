
দিনটি আসলে ভালোই ছিল না টোসচা স্পন্সলারের জন্য। প্রথমে দোকানে চুরি করতে গিয়ে ধরা পড়লেন। এরপর পুলিশ একেবারে হাতকড়া পরিয়ে তাঁকে বসিয়ে নিল গাড়িতে। তবে ৩৩ বছরের টোসচাও কম যান না। তাঁর কেরামতিতে নাকানিচুবানি খেলেন কয়েকজন পুলিশ কর্মকর্তা।
সম্প্রতি ঘটনাটি ঘটেছে যুক্তরাষ্ট্রের টেক্সাসে। টোসচাকে আটক করে গাড়িতে বসিয়ে রেখে চুরি হওয়া মালামাল অনুসন্ধান করতে থাকে পুলিশ। একা গাড়িতে চুপচাপ বসে থাকেননি টোসচা। একটু চেষ্টা করেই খুলে ফেললেন সিটবেল্ট ও হাতকড়া। আর নিজেকে মুক্ত করেই পেছনের আসন থেকে সামান্য ফাঁক গলে ড্রাইভারের আসনে গিয়ে বসে শুরু করলেন গাড়ি চালানো।
গাড়িটি টোসচা প্রায় ২৩ মিনিট চালিয়ে নিয়ে যান। পেছন থেকে পুলিশও অন্য গাড়ি নিয়ে ধাওয়া করতে থাকে তাঁকে। এ যেন সিনেমার দৃশ্য। ঘণ্টায় ১০০ মাইল বেগে ছুটে চলছে দুই গাড়ি। তবে এত চেষ্টা করেও শেষ রক্ষা করতে পারেননি টোসচা। একটা সময় নিয়ন্ত্রণ হারিয়ে গাড়ি থামাতে হয় তাঁকে। দ্রুত পুলিশও ঘিরে ফেলে গাড়িটি।
এত কিছুর পরেও দমার পাত্র নন টোসচা। পুলিশের গাড়ির ভেতরে থাকা শটগান লোড করতে শুরু করেন তিনি। তবে এবার আর ভুল করেনি পুলিশ। আর কিছু করার আগেই তাঁকে পাকড়াও করে থানায় নেওয়া হয়।
এই পুরো ঘটনা পুলিশের গাড়ির ভিডিও ক্যামেরায় ধরা পড়ে। গতকাল বুধবার বিবিসির অনলাইনে প্রকাশিত হয় ওই ভিডিও।
 
