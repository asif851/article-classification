
বরগুনার পাথরঘাটায় লামিয়া ও মিম নামের যমজ দুই বোনের একসঙ্গে মৃত্যু হয়েছে। গত শুক্রবার বিকেলে তারা খেলতে গিয়ে পার্শ্ববর্তী কড়ইতলার খালে পড়ে গেলে তাদের এ মৃত্যু হয়। শুক্রবার রাত সাড়ে আটটায় ও শনিবার রাত সাড়ে আটটায় ওই খাল থেকে তাদের লাশ উদ্ধার করা হয়েছে।লামিয়া ও মিম উপজেলার রায়হানপুর ইউনিয়নের কড়ইতলার মুচিঘাটা এলাকার দিনমজুর সেন্টু আকন ও মরিয়ম বেগমের মেয়ে এবং কড়ইতলা সরকারি প্রাথমিক বিদ্যালয়ের শিশু শ্রেণির ছাত্রী ছিল।স্থানীয় বাসিন্দা সূত্র জানায়, যমজ দুই বোন খেলতে গিয়ে শুক্রবার বিকেল পাঁচটার দিকে পার্শ্ববর্তী কড়ইতলা খালে পড়ে যায়। প্রথমে লামিয়া ওই খালে পড়ে গেলে মিম তাকে ওঠাতে গেলে সেও পড়ে যায়। এতে দুজনই নিখোঁজ হয়। পরে ওই দিন শুক্রবার রাত সাড়ে আটটায় লামিয়ার ও শনিবার রাত সাড়ে আটটায় মিমের লাশ উদ্ধার করা হয়।পাথরঘাটা ফায়ার সার্ভিসের কর্মকর্তা মো. সিদ্দিকুর রহমান বলেন, খবর পেয়ে দ্রুত ঘটনাস্থলে ছুটে যান ফায়ার সার্ভিসের কর্মীরা। তবে এ সময় বরিশাল থেকে ডুবুরি দল খবর দিয়ে ওই খালে তল্লাশি করা হয়। পরে ওই খাল থেকে লামিয়ার লাশ উদ্ধার করা গেলেও মিমের লাশ পাওয়া যায়নি। পরের দিন শনিবার রাত সাড়ে আটটার দিকে স্থানীয় ব্যক্তিরা মিমের লাশ ভাসতে দেখে উদ্ধার করেন।রায়হানপুর ইউপি চেয়ারম্যান মো. মিজানুর রহমান বলেন, প্রশাসনের অনুমতি নিয়ে প্রথমে লামিয়া ও পরে মিমের লাশ দাফন করা হয়।
