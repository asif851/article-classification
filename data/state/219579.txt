
নারায়ণগঞ্জ নগরের জামতলা ধোপাপট্টি এলাকার এক বাড়িতে ঢুকে সোনালী দাস (১০) নামের এক স্কুলছাত্রীকে শ্বাসরোধে হত্যার পর আলমারি ভেঙে নগদ টাকা ও স্বর্ণালঙ্কার লুটে নিয়েছে দুর্বৃত্তরা। আজ বৃহস্পতিবার দুপুরে এই ঘটনা ঘটে।
নিহত সোনালী দাসের বাবার নাম শ্যামল দাস। সে ৭৭ নম্বর মাসদাইর সরকারি প্রাথমিক বিদ্যালয়ে চতুর্থ শ্রেণিতে পড়ত। জামতলা ধোপাপট্টি এলাকায় একটি বাড়িতে শ্যামল দাস সপরিবারে ভাড়া থাকেন।
নিহত সোনালীর মা মালা রানী দাস বলেন, তিনি আজ বেলা ১১টার দিকে চাষাঢ়া এলাকায় সোনালী ব্যাংকে ডিপিএসের টাকা জমা দিতে যান। এ সময় তাঁর অপর দুই মেয়ে স্কুলে ছিল। মেজ মেয়ে সোনালী স্কুলের দুপুরের শিফটের শিক্ষার্থী হওয়ায় সে একা বাসায় ছিল। ব্যাংকে থাকাকালীন তিনি ‘সোনালীর গলায় ফাঁস লাগানো অবস্থায় পড়ে রয়েছে’ এমন খবর পেয়ে দ্রুত বাসায় ফিরে আসেন এবং সোনালীকে নারায়ণগঞ্জ ৩০০ শয্যা হাসপাতালে নিয়ে যান। সেখানে কর্তব্যরত চিকিৎসক সোনালীকে মৃত ঘোষণা করেন।
মালা রানী আরও বলেন, হাসপাতাল থেকে বাসায় ফিরে দেখেন আলমারির দরজা ভাঙা। আর সেখানে রাখা ২০ হাজার টাকা ও সাত ভরি স্বর্ণালঙ্কার নেই। মালার অভিযোগ, সোনালীর হত্যাকারীরাই টাকা ও স্বর্ণালঙ্কার নিয়ে গেছে।
ফতুল্লা মডেল থানার সহকারী পুলিশ সুপার (এএসপি) মো. শরফুদ্দিন বলেন, সোনালীর লাশ উদ্ধার করে ময়নাতদন্তের জন্য নারায়ণগঞ্জ জেনারেল হাসপাতালের মর্গে পাঠানো হয়েছে। মৃতদেহের গলায় ওড়না প্যাঁচানো ছিল ও মাথায় পেছনের দিকে আঘাতের চিহ্ন রয়েছে। ধারণা করা হচ্ছে, তাকে শ্বাসরোধে হত্যা করা হয়েছে। হত্যার কারণ উদ্‌ঘাটনে তদন্ত শুরু হয়েছে। দুর্বৃত্তদের শনাক্ত ও গ্রেপ্তারের চেষ্টা চলছে।
