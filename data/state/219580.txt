
নির্বাচন কমিশন (ইসি) বলছে, কোনোভাবেই অপ্রাপ্তবয়স্ক কেউ ভোটার তালিকাভুক্ত হওয়ার সম্ভাবনা নেই। সংবিধান, সংশ্লিষ্ট আইন ও বিধি অনুসরণ করেই ভোটার তালিকা হালনাগাদ কার্যক্রম পরিচালনা করা হচ্ছে। ১৮ বছরের কম বয়সী যেসব নাগরিকের তথ্য সংগ্রহ করা হচ্ছে তাদের কেবল জাতীয় পরিচয়পত্র দেওয়ার বিষয়টি নির্বাচন কমিশনের বিবেচনায় রয়েছে।আজ বুধবার গণমাধ্যমে দেওয়া ইসি’র এক বিজ্ঞপ্তিতে বলা হয়েছে, একটি বেসরকারি সংস্থা এবং বিভিন্ন মহল থেকে ভোটার তালিকা হালনাগাদ কর্মসূচি-২০১৫ এর সময় এবং হালনাগাদে যাদের তথ্য সংগ্রহ করা হচ্ছে তাদের বয়স নিয়ে ভিন্ন মত প্রকাশ করা হয়েছে। বিষয়টি ইসির দৃষ্টিতে এসেছে।এ সম্পর্কে ইসি’র বক্তব্য হচ্ছে, দুই বছরের অগ্রিম তথ্য নেওয়ার কারণে আগামী দুই বছর আর বাড়ি বাড়ি গিয়ে তথ্য সংগ্রহ করতে হবে না। এতে একদিকে অর্থ সাশ্রয় হবে; অন্যদিকে তথ্য সংগ্রহের কাজে বিপুলসংখ্যক শিক্ষক নিয়োজিত করতে হবে না। ফলে শিক্ষা কার্যক্রমেও কোনো ব্যাঘাত ঘটবে না। অগ্রিম তথ্য সংগ্রহ করার ফলে বিধি মোতাবেক নির্ধারিত সময়ে খসড়া প্রকাশ ও চূড়ান্ত ভোটার তালিকা প্রণয়ন সহজ হবে।বয়সের বিষয়টি ব্যাখ্যা দিয়ে ইসি বলছে, ভোটার তালিকা আইন ২০০৯ এর ১১ ধারা অনুযায়ী ভোটার তালিকা হালনাগাদের তথ্য সংগ্রহের কাজ শুরু হয়েছে। এবার হালনাগাদে দুই বছরের অগ্রিম তথ্য সংগ্রহ করা হচ্ছে। ১ জানুয়ারি ১৯৯৮ বা তার আগে যাদের জন্ম অর্থাৎ ১ জানুয়ারি ২০১৬ যাদের বয়স ১৮ বা তার বেশি তাদের তথ্য সংগ্রহ করে সাদা কাগজে নিবন্ধনের জন্য স্লিপ দেওয়া হচ্ছে। এদের তালিকাভুক্ত করে ২ জানুয়ারি ২০১৬ তারিখে খসড়া ভোটার তালিকা প্রকাশ করে দাবি, আপত্তি নিষ্পত্তির পর ৩১ জানুয়ারি ২০১৬ তারিখে চূড়ান্ত ভোটার তালিকা প্রকাশ করা হবে। ২ জানুয়ারি ১৯৯৮ থেকে ১ জানুয়ারি ২০০০ যাদের জন্ম তাদের তথ্য সংগ্রহ করে নিবন্ধনের জন্য ভিন্ন রঙের তথ্য স্লিপ দেওয়া হচ্ছে। এদের সংগৃহীত তথ্য পৃথকভাবে সংরক্ষণ করা হবে, যা কোনো ক্রমেই মূল ডেটাবেজে বা ভোটার তালিকায় সংযোজনের কোনো সুযোগ নেই।অগ্রিম সংগৃহীত তথ্য যা পৃথকভাবে সংরক্ষণ করা হয়েছে, তাদের মধ্যে যাদের বয়স ১ জানুয়ারি ২০১৭ তারিখে ১৮ বছর হবে, তাদের অন্তর্ভুক্ত করে ২ জানুয়ারি ২০১৭ তারিখে খসড়া তালিকা প্রকাশ করে দাবি, আপত্তি নিষ্পত্তির পর ৩১ জানুয়ারি ২০১৭ তারিখে চূড়ান্ত ভোটার তালিকা প্রকাশ করা হবে। একই ভাবে যাদের বয়স ১ জানুয়ারি ২০১৮ তারিখে ১৮ বছর হবে তাদের অন্তর্ভুক্ত করে ২ জানুয়ারি ২০১৮ তারিখে খসড়া প্রকাশ করে দাবি, আপত্তি নিষ্পত্তির পর ৩১ জানুয়ারি ২০১৮ তারিখে চূড়ান্ত ভোটার তালিকা প্রকাশ করা হবে। অর্থাৎ আঠারো বছর পূর্ণ হওয়ার আগে কেউ ভোটার তালিকাভুক্ত হতে পারবেন না।বিজ্ঞপ্তিতে কোনো ধরনের ভুল ও অপব্যাখ্যা দিয়ে ভোটার তালিকা হালনাগাদ কার্যক্রম সম্পর্কে বিভ্রান্তি সৃষ্টি ও বিভ্রান্তি না ছড়ানোর জন্য ইসি সংশ্লিষ্ট সবার প্রতি আহ্বান জানিয়েছে।
