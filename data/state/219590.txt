
সিটিং সার্ভিস বাসকে চিটিং সার্ভিস বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের। তিনি বলেছেন, ‘প্রত্যেক গাড়ির গায়ে লেখা সিটিং সার্ভিস। আসলে এইটা হলো চিটিং সার্ভিস। সিটিং সার্ভিস থাকে না। গাড়ি ভর্তি লোক, ছাদেও ওঠে। তারপরেও বলে সিটিং সার্ভিস। আমরা এসব অবস্থার মোকাবিলা করছি।’ আজ বৃহস্পতিবার রাজধানীর বারিধারায় নর্থ সাউথ বিশ্ববিদ্যালয়ে প্রতিষ্ঠানটির প্রতিষ্ঠাবার্ষিকীর দুই যুগ পূর্তির উদ্বোধনী অনুষ্ঠানে ওবায়দুল কাদের এসব কথা বলেন। যানজট আর সড়ক দুর্ঘটনা নিয়ন্ত্রণ করা যাচ্ছে না উল্লেখ করে ওবায়দুল কাদের বলেন, দুর্ঘটনা আমার সবচেয়ে দুর্ভাবনা। অসহনীয় যানজট এখন আমাদের এখানে রয়েছে। মুঠোফোনে কথা বলতে বলতে রাস্তা পার হওয়ার কঠোর সমালোচনা করেন ওবায়দুল কাদের। তিনি বলেন, ‘মধুর আলাপনে আপনি এপার-ওপার হচ্ছেন। আর বেপরোয়া গাড়ি এসে আপনাকে পিষ্ট করে চলে যাচ্ছে। এখনো শুধু চালকদের দোষ না, আমাদের দোষও আছে।’ওবায়দুল কাদের বলেন, ‘এই দেশে ভালো কথার স্টক ফুরিয়ে গেছে। আমরা যত ভালো কথা বলেছি, সেই তুলনায় ভালো কাজের দৃষ্টান্ত কম। আসুন আমরা ভালো কথা বেশি না বলে, ভালো কাজ বেশি বেশি করে দৃষ্টান্ত স্থাপন করি।’ ওবায়দুল কাদের বলেন, ‘অসহনীয় যানজটে আমাদের নগরবাসী ভুগছেন। আমরা কাজ করছি। মেট্রো রেলের কাজ চলছে। মেট্রোরেল হলে উত্তরা থেকে মতিঝিল বাংলাদেশ ব্যাংক পর্যন্ত ৩৭ মিনিট সময় লাগবে।’ অনুষ্ঠানে বিদ্যুৎ প্রতিমন্ত্রী নসরুল হামিদ বলেন, বাংলাদেশের সঙ্গে যখন কোনো দেশের খেলা হয়। আমাদের সবাই টেনশনে থাকে। তবে আমি একটু বেশিই টেনশনে থাকি। ভাবি, কখন জানি বিদ্যুৎ চলে যায়! তবে এখন আর সেই টেনশন নেই। তিনি বলেন, কাল যখন বাংলাদেশ পাকিস্তানের সঙ্গে খেলছিল তখন মনে হচ্ছিল যুদ্ধের ময়দানে আছি। ওই যুদ্ধে আমরা বিজয়ী হয়েছি। তবে অপেক্ষা করছি ৬ তারিখের জন্য। আসল যুদ্ধ হবে সেই দিনই। নর্থ সাউথ বিশ্ববিদ্যালয়কে মাইনিং ইঞ্জিনিয়ারিং বিভাগ খোলার পরামর্শও দেন তিনি। উদ্বোধনী অনুষ্ঠানে সভাপতিত্ব করেন নর্থ সাউথ বিশ্ববিদ্যালয়ের উপাচার্য আতিকুল ইসলাম।
