
ফেনীর ফুলগাজী উপজেলা চেয়ারম্যান একরামুল হক হত্যাকাণ্ডের সঙ্গে জড়িত থাকার অভিযোগে উপজেলা আওয়ামী লীগের যুগ্ম সম্পাদক জাহিদ চৌধুরীকে গ্রেপ্তার করা হয়েছে। আজ রোববার সন্ধ্যা সোয়া ছয়টার দিকে ফেনীর বারাহীপুর এলাকা থেকে তাঁকে গ্রেপ্তার করে সদর থানার পুলিশ।
জাহিদ চৌধুরীকে গ্রেপ্তারের খবর নিশ্চিত করে ফেনীর জ্যেষ্ঠ সহকারী পুলিশ সুপার মো. সামছুল আলম সরকার প্রথম আলোকে বলেন, জাহিদ চৌধুরীকে গ্রেপ্তারের পর সদর থানায় নিয়ে যাওয়া হয়েছে।
গতকাল শনিবার দুপুরে আনুষ্ঠানিক সংবাদ ব্রিফিংয়ের র্যাবের পক্ষ থেকে দাবি করা হয়, আটক আসামিদের প্রাথমিক জিজ্ঞাসাবাদে জানা গেছে, অভ্যন্তরীণ কোন্দল ও আধিপত্য বিস্তারকে কেন্দ্র করে জিহাদ চৌধুরী একরামুল হককে হত্যার পরিকল্পনা করেন। এরই অংশ হিসেবে ১৯ মে রাতে সালাম জিমনেসিয়ামের একটি কক্ষে জিহাদ চৌধুরীর নেতৃত্বে আরও কয়েকজনের উপস্থিতিতে একরামুলকে হত্যার সিদ্ধান্ত নেওয়া হয়। ঘটনার দিন সকাল আটটার দিকে তাঁরা সবাই শহরের একাডেমি এলাকায় অবস্থান নেন। পরে হত্যাকাণ্ড ঘটানো হয়।
