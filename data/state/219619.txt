
মহিলা ও শিশুবিষয়ক মন্ত্রণালয়ের প্রতিমন্ত্রী মেহের আফরোজ চুমকি তিন বছরের জন্য কমনওয়েলথ নারী মন্ত্রীদের চেয়ারম্যান নির্বাচিত হয়েছেন। আজ মঙ্গলবার তিনি এ পদের জন্য নির্বাচিত হয়েছেন।
গতকাল সোমবার ঢাকায় শুরু হয়েছে দশম কমনওয়েলথ নারীবিষয়ক মন্ত্রীদের তিন দিনের সম্মেলন। সম্মেলনের দ্বিতীয় দিনে মেহের আফরোজ চেয়ারম্যান নির্বাচিত হলেন। এবারের সম্মেলনের প্রতিপাদ্য বিষয় ‘উইমেন্স লিডারশিপ ফর এন্টারপ্রাইজ’।
সম্মেলনে প্রতিপাদ্য বিষয়কে কেন্দ্র করে কিছু অগ্রাধিকার নির্ধারণ করা হবে ও আগামী তিন বছরে সেগুলো বাস্তবায়ন করা হবে। এসব কার্যক্রম কতটুকু বাস্তবায়িত হচ্ছে, চেয়ারম্যান হিসেবে মেহের আফরোজ তা তদারক করবেন।
নিয়ম অনুযায়ী তিন বছর পরপর এ সম্মেলন যে দেশে অনুষ্ঠিত হয়, সে দেশের নারীবিষয়ক মন্ত্রণালয়ের মন্ত্রী বা প্রতিমন্ত্রী চেয়ারম্যান নির্বাচিত হন। এর আগে ২০১০ সালে বারবাডোসে নবম সম্মেলন অনুষ্ঠিত হয়।
 এবার তিন দিনের সম্মেলনে কমনওয়েলথের ৫৪টি দেশের মধ্যে ৩০টি দেশ অংশ নিচ্ছে। ১৫ জন মন্ত্রী এবং যেসব দেশে নারীবিষয়ক মন্ত্রণালয়ে মন্ত্রী নেই, সেসব দেশের সংশ্লিষ্ট কর্মকর্তারা এতে অংশ নিচ্ছেন। ১৯৮৫ সাল থেকে প্রতি তিন বছর পরপর বিভিন্ন দেশে এ সম্মেলন অনুষ্ঠিত হচ্ছে।
 
