
ফিজিকস অলিম্পিয়াডের জাতীয় পর্যায়ের আসর প্রথমবারের মতো ঢাকার বাইরে শুরু হয়েছে। আজ শুক্রবার সকালে চট্টগ্রামের ফয়েজলেক অ্যামিউজমেন্ট পার্কে বসেছে এবারের অষ্টম জাতীয় উৎসবের আসর।
সকাল সাড়ে নয়টার দিকে বেলুন উড়িয়ে দুই দিনব্যাপী এই বর্ণিল আয়োজনের উদ্বোধন করেন শিক্ষাবিদ ও লেখক মুহম্মদ জাফর ইকবাল।
এবারের আসরে দেশের ১৪টি অঞ্চল থেকে আঞ্চলিক প্রতিযোগিতায় উত্তীর্ণ ৬০০ জন শিক্ষার্থী অংশ নিচ্ছে। উদ্বোধনী অনুষ্ঠানের পর এই পরীক্ষা অনুষ্ঠিত হচ্ছে।
এই অলিম্পিয়াডের আয়োজক বাংলাদেশ ফিজিকস অলিম্পিয়াড কেন্দ্রীয় কমিটি। ব্যবস্থাপনায় প্রথম আলো, পৃষ্ঠপোষকতায় ডাচ বাংলা ব্যাংক, ম্যাগাজিন পার্টনার বিজ্ঞানচিন্তা ও সহযোগী আয়োজক প্রেসিডেন্সি ইন্টারন্যাশনাল স্কুল।
এ সময় উপস্থিত ছিলেন, ডাচ বাংলা ব্যাংকের ডেপুটি ম্যানেজিং ডিরেক্টর এবং চিফ বিজনেস অফিসার মো. মনজুর মফিজ, প্রথম আলোর সহযোগী সম্পাদক আবদুল কাইয়ুম, পদার্থবিদ আরশাদ মোমেন, অধ্যাপক ইয়াসমিন হক, বাংলাদেশ ফিজিক্স অলিম্পিয়াড কেন্দ্রীয় কমিটির সেক্রেটারি জাহাঙ্গীর মাসুদ, প্রেসিডেন্সি ইন্টারন্যাশনাল স্কুলের পরিচালনা পর্ষদের চেয়ারম্যান আশরাফুল হক খান, সদস্য সচিব মো. গোলজার আলম, অধ্যক্ষ লে. কর্নেল (অব:) মো: জিয়াউদ্দিন আহমেদ (বীর উত্তম), বাংলাদেশ ফিজিক্স অলিম্পিয়াড কেন্দ্রীয় কমিটির নির্বাহী সদস্য নুরুল কবির।
