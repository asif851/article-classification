
চট্টগ্রাম কলেজের দুটি ছাত্রাবাসে গতকাল শনিবার বিকেলে অভিযান চালিয়ে চারজনকে আটক করেছে পুলিশ। আর সন্ধ্যায় আলমাস সিনেমা হলের সামনে সিএনজিচালিত অটোরিকশা থেকে ১৮টি ককটেলসহ উদ্ধার করা হয়েছে।পুলিশ জানিয়েছে, গতকাল বিকেল চারটা থেকে সোয়া পাঁচটা পর্যন্ত ছাত্রশিবির-নিয়িন্ত্রত সোহরাওয়ার্দী ও শেরেবাংলা ছাত্রাবাসে অভিযান চালানো হয়।নগর পুলিশের কোতোয়ালি জোনের সহকারী কমিশনার শাহ আবদুর রউফ প্রথম আলোকে বলেন, হরতাল-অবরোধে নাশকতার আশঙ্কা থেকেই এ অভিযান চালানো হয়। ছাত্রাবাস থেকে শিবিরের বেশ কিছু সাংগঠনিক কাগজপত্রও জব্দ করে পুলিশ।পুলিশ জানায়, প্রথমে শেরেবাংলা ছাত্রাবাস থেকে দুজন আটক করা হয়। সোহরাওয়ার্দী ছাত্রাবাসে তল্লাশি অভিযান শেষ করে বের হওয়ার সময় মুঠোফোনে পুলিশের ছবি ও ভিডিও ধারণ করায় আরও দুজনকে আটক করা হয়। আটক চারজনকে চকবাজার থানায় নিয়ে জিজ্ঞাসাবাদ করা হয়।আটক চারজনের মধ্যে দুইজন কলেজের ছাত্র, অন্য দুইজন বহিরাগত। পরিচয় সম্পর্কে পুলিশ নিশ্চিত করে কিছু বলতে পারেনি।এদিকে গতকাল সন্ধ্যা সাতটার দিকে একটি সিএনজিচালিত অটোরিকশা থেকে ১৮টি ককটেল উদ্ধার করা হয়েছে। পুলিশ জানায়, গোপন সূত্রে খবর পেয়ে আলমাস সিনেমা হলের সামনে ওই অটোরিকশায় তল্লাশি চালিয়ে এসব ককটেল উদ্ধার করা হয়।এ বিষয়ে নগর গোয়েন্দা পুলিশের উপপরিদর্শক সন্তোষ চাকমা প্রথম আলোকে জানান, অটোরিকশাসহ চালককে আটক করা হয়েছে।
