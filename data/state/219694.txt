
শ্লীলতাহানির অভিযোগে যাত্রাবাড়ী থানার ভারপ্রাপ্ত কর্মকর্তাসহ (ওসি) পুলিশের পাঁচজন সদস্যের বিরুদ্ধে মামলা গ্রহণ করে ঘটনার বিচারবিভাগীয় তদন্তের নির্দেশ দিয়েছেন আদালত।
আগামী সাত কার্যদিবসের মধ্যে ঢাকার মুখ্য মহানগর হাকিমকে ঘটনা তদন্ত করে অনুসন্ধান প্রতিবেদন দিতে বলা হয়েছে।
এক নারীর করা নালিশি মামলা গ্রহণের আবেদনের পরিপ্রেক্ষিতে আজ বৃহস্পতিবার ঢাকার নারী ও শিশু নির্যাতন দমন ট্রাইব্যুনাল-২ এর বিচারক শফিউল আজম এই আদেশ দেন।
পাঁচজন পুলিশ সদস্য হলেন—যাত্রাবাড়ী থানার ওসি অবনি শংকর, উপপরিদর্শক (এসআই) মো. জসিম, এসআই মো. জামাল, কনস্টেবল দেবাশীষ ও মুগদা থানার এসআই আবদুল কাদের।
ওই নারী তাঁর আবেদনে উল্লেখ করেন, এসআই কাদেরের মেয়েকে বাদীর ছোট ভাই ইমরান হোসেন বিয়ে করেন। কাদের এই বিয়ে মেনে নেননি। পরে বাদীর ভাইসহ কয়েকজনের বিরুদ্ধে নারী ও শিশু নির্যাতন দমন আইনে মামলা করেন কাদের। এসব ঘটনার জের ধরে গত বছরের ৩ ডিসেম্বর যাত্রাবাড়ী থানায় ওই নারীকে শ্লীলতাহানির চেষ্টা করেন কাদেরসহ অন্য আসামিরা।
