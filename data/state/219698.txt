
মুঠোফোনের খুদে বার্তায় মেডিকেল ও ডেন্টাল কলেজে ভর্তি পরীক্ষার ফল দেওয়া হচ্ছে শিক্ষার্থীদের।
স্বাস্থ্য অধিদপ্তর থেকে দুপুর সোয়া ১২টার দিকে জানানো হয়, আনুষ্ঠানিকভাবে ফল প্রকাশ না হলেও, পরীক্ষার্থীদের টেলিটক মোবাইল নম্বরে স্বয়ংক্রিয়ভাবে তাঁদের ফলাফল খুদেবার্তার মাধ্যমে চলে যাচ্ছে। ওই বার্তাতেই কে কোন্ মেডিকেলে ভর্তির সুযোগ পাচ্ছেন তাও জানানো হচ্ছে।
প্রশ্নপত্র ফাঁস হওয়ার অভিযোগে শিক্ষার্থীদের বিক্ষোভের মধ্যেই আজ রোববার বেলা সাড়ে ১১টার দিকে এই ফল আনুষ্ঠানিকভাবে প্রকাশ করার কথা ছিল।
স্বাস্থ্য মন্ত্রণালয়ের জনসংযোগ কর্মকর্তা পরীক্ষিৎ চৌধুরী জানিয়েছেন, ফল প্রকাশ উপলক্ষে রাজধানীর মহাখালীতে স্বাস্থ্য অধিদপ্তরে সংবাদ সম্মেলনের আয়োজন করার কথা ছিল।
এদিকে, প্রশ্নপত্র ফাঁস হওয়ার অভিযোগে রাজধানীসহ দেশের বিভিন্ন স্থানে আজও কর্মসূচি পালন করছেন মেডিকেলে ভর্তি-ইচ্ছুক শিক্ষার্থীরা। তাঁদের দাবি, গত শুক্রবার অনুষ্ঠিত ওই পরীক্ষার ফলাফল স্থগিত, প্রশ্ন ফাঁসের সঙ্গে জড়িতদের শাস্তি ও পুনঃপরীক্ষা নেওয়া।
শিক্ষার্থীদের অভিযোগ, পরীক্ষার দিন সকালে ও আগের রাতে ফেসবুকে পরীক্ষার প্রশ্নপত্র ফাঁস হয়েছে। পরীক্ষার প্রশ্নপত্রের সঙ্গে তা মিলে গেছে।
তবে স্বাস্থ্য অধিদপ্তরের পরিচালক (শিক্ষা) এ বি এম আবদুল হান্নান বলেছেন, পরীক্ষার পর প্রশ্নপত্র ফাঁসের অভিযোগ তোলা যুক্তিযুক্ত নয়। পরীক্ষা সুষ্ঠু ও স্বচ্ছ হয়েছে।
আরও পড়ুন:‘সুচিকিৎসা কি যাবে ঘরে, প্রশ্ন পেলে বাজারদরে?’
