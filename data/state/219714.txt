
গীতিকার কবির বকুলের মা নাজমা আক্তারসহ বৃহত্তর কুমিল্লার নয়জন ‘রত্নগর্ভা মা’কে সংবর্ধনা দেওয়া হয়েছে। ঢাকার জাতীয় প্রেসক্লাবের ভিআইপি মিলনায়তনে গত রোববার বেলা ১১টায় বৃহত্তর কুমিল্লার ইতিহাস, ঐতিহ্য সংরক্ষণ ফাউন্ডেশনের আয়োজনে এ সংবর্ধনা দেওয়া হয়।
রত্নগর্ভা অন্য মায়েরা হচ্ছেন কুমিল্লার ফাতেমা বেগম, পিয়ারা বেগম, শাহেদা বেগম, শেফালী সাহা ও ঝর্না রানী সরকার। ব্রাহ্মণবাড়িয়ার ইয়াসমিন আহমেদ, ফাতেমা আক্তার ও বেগম রওশন জাহান।
একই সঙ্গে চাঁদপুর, কুমিল্লা ও ব্রাহ্মণবাড়িয়া জেলা থেকে ২০১৩ সালে এসএসসি ও দাখিল পরীক্ষায় সব বিষয়ে জিপিএ-৫ প্রাপ্ত ৮০ জন শিক্ষার্থীকেও সংবর্ধনা দেওয়া হয়। প্রধান অতিথি হিসেবে উপস্থিত থেকে রেলমন্ত্রী মো. মুজিবুল হক সংবর্ধিত অতিথিদের ক্রেস্ট, পদক ও সনদ তুলে দেন।
এর আগে ফাউন্ডেশনের সভাপতি মাহবুবুর রহমানের সভাপতিত্বে মন্ত্রী প্রধান অতিথির বক্তব্য দেন। এ সময় বিশেষ অতিথির বক্তব্য দেন নর্থ সাউথ বিশ্ববিদ্যালয়ের অধ্যাপক মো. সিরাজুল ইসলাম, গীতিকার কবির বকুল, আজিজুল হক, মোস্তফা কামাল, মাইনুর রহমান ভুইয়া, এ কিউ এম ওয়াজেদ, নুরুল আলম শাহীন ও মো. মফিজুর রহমান খান।
