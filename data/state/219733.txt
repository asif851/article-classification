
দুর্নীতি দমন কমিশনের (দুদক) সচিব মাকসুদুল হাসান খানকে প্রত্যাহারের অনুরোধ জানিয়ে চেয়ারম্যান চিঠি পাঠানোর ৪৫ দিন পরও এ বিষয়ে কোনো পদক্ষেপ নেয়নি জনপ্রশাসন মন্ত্রণালয়।দুদকের চেয়ারম্যান মো. বদিউজ্জামান গত ১১ মে সচিবকে প্রত্যাহারের জন্য জনপ্রশাসন মন্ত্রণালয়ে আধা সরকারি পত্র (ডিও লেটার) পাঠান। চিঠিতে সচিবের বিরুদ্ধে কমিশনের ভাবমূর্তি ক্ষুণ্ন করা, কর্মকর্তা-কর্মচারীদের মধ্যে বিভেদ তৈরি, কাজে উদাসীনতা, কমিশনের কাজে বিঘ্ন সৃষ্টি করাসহ বিভিন্ন অভিযোগ উল্লেখ করা হয়। চিঠিতে তাঁকে প্রত্যাহার করে এবং কমিশনের সঙ্গে আলোচনা করে নতুন একজন সচিবকে পদায়নের অনুরোধ করা হয়।এ প্রসঙ্গে জানতে চাইলে বদিউজ্জামান প্রথম আলোকে বলেন, ‘আমরা মন্ত্রণালয়ে চিঠি পাঠিয়েছি। মন্ত্রণালয় সব দিক বিবেচনা করে দেখছে বলে হয়তো একটু সময় লাগছে।’জনপ্রশাসন মন্ত্রণালয়ের জ্যেষ্ঠ সচিব কামাল আবদুল নাসের চৌধুরী চিঠি পাওয়ার বিষয়টি গত রোববার প্রথম আলোকে নিশ্চিত করেছেন। তবে তিনি এ বিষয়ে কোনো মন্তব্য করতে চাননি।দুদকের একাধিক কর্মকর্তা জানিয়েছেন, কমিশনের সঙ্গে বিরোধের জের ধরে সচিবকে প্রত্যাহারের অনুরোধ জানানোর পর থেকে অস্বস্তিকর অবস্থা বিরাজ করছে। এর প্রভাব পড়ছে কমিশনের কাজকর্মে।জনপ্রশাসন মন্ত্রণালয় সূত্র জানিয়েছে, সচিব মাকসুদুল হাসান খানের জন্য একটি পদের ব্যবস্থা করেই তাঁকে সরিয়ে নেওয়া হতে পারে। এর পাশাপাশি দুদকের সচিব পদে নিয়োগ দেওয়ার জন্য যোগ্য কর্মকর্তা খোঁজা হচ্ছে।দুদকে মাকসুদুল হাসান খানের দপ্তরে গিয়ে অভিযোগের বিষয়ে একাধিকবার তাঁর বক্তব্য নেওয়ার চেষ্টা করা হয়। তিনি এ বিষয়ে দুদকের জনসংযোগ কর্মকর্তার সঙ্গে কথা বলার পরামর্শ দেন। তবে দুদকের উপপরিচালক (জনসংযোগ) প্রণব কুমার ভট্টাচার্য প্রথম আলোকে বলেন, এ বিষয়ে কথা বলার এখতিয়ার তাঁর (প্রণব ভট্টাচার্য) নেই।গত বছরের ৬ আগস্ট দুদকের সচিব হিসেবে নিয়োগ পেয়ে ১০ আগস্ট যোগ দেন অতিরিক্ত সচিব মাকসুদুল হাসান খান। পরে সচিব হিসেবে পদোন্নতি পান প্রশাসন ক্যাডারের এই কর্মকর্তা।দুদকের একাধিক সূত্র জানায়, দুদকের সচিব পদে যোগ দেওয়ার পর চেয়ারম্যান ও দুই কমিশনারের সঙ্গে প্রেষণে লোকবল নিয়োগসহ বিভিন্ন বিষয়ে মাকসুদুল হাসানের মতবিরোধ হয়। মন্ত্রণালয়ে দেওয়া দুদকের চেয়ারম্যানের চিঠিতে বলা হয়েছে, দুদকের নিয়মিত মাসিক ব্রিফিংয়েও তিনি অংশ নিতে চাইতেন না। প্রেস ব্রিফিং করার জন্য কমিশনের পক্ষ থেকে বারবার বলা হলেও তিনি বিষয়টি এড়িয়ে গেছেন। এর মাধ্যমে তিনি কমিশনের ভাবমূর্তি ক্ষুণ্ন করেছেন।কমিশনের চিঠিতে আরও অভিযোগ করা হয়, সচিবের উদাসীনতা, অনাগ্রহ, কোনো কোনো ক্ষেত্রে অবাধ্যতার কারণে কমিশনের কার্যক্রমে স্থবির অবস্থা বিরাজ করছে। তিনি কমিশনের দৈনন্দিন কার্যক্রমে প্রতিনিয়ত বিঘ্ন সৃষ্টি করছেন। সচিবের এহেন কার্যক্রমে কমিশনের সার্বিক প্রশাসনিক কার্যক্রম মারত্মকভাবে ব্যাহত হচ্ছে।দুদকের একাধিক সূত্র জানায়, সর্বশেষ গত মাসে পদোন্নতি নিয়ে কমিশনের সঙ্গে সচিবের দ্বন্দ্ব চরম পর্যায়ে পৌঁছায়। বিভাগীয় পদোন্নতি কমিটির (ডিপিসি) সভাপতি হিসেবে পদোন্নতির ক্ষেত্রে কেবল জ্যেষ্ঠতাকে বিবেচনায় নেওয়ার পক্ষে অবস্থান নেন তিনি। একজন কমিশনার জ্যেষ্ঠতার পাশাপাশি যোগ্যতা ও দক্ষতার ভিত্তিতে পদোন্নতির পক্ষে মত দেন। কিন্তু সচিব নিজের প্রস্তাবে অনড় থাকেন। এর জের ধরে সচিবকে প্রত্যাহার করতে জনপ্রশাসন মন্ত্রণালয়ে চিঠি পাঠানো হয় বলে জানিয়েছে দুদকের একাধিক সূত্র।
