

বেসিক ব্যাংকে দুর্নীতি আর সোনালী ব্যাংকে বড় ধরনের ডাকাতি হয়েছে বলে মন্তব্য করেছেন অর্থমন্ত্রী আবুল মাল আবদুল মুহিত। আজ বুধবার সকালে রাজধানীর একটি হোটেলে রাষ্ট্রায়ত্ত জনতা ব্যাংকের বার্ষিক সম্মেলনে প্রধান অতিথির বক্তব্যে অর্থমন্ত্রী আবুল মাল আবদুল মুহিত এ মন্তব্য করেন। আবুল মাল আবদুল মুহিত বলেন, বেসিক ব্যাংকে উচ্চপর্যায়ের কর্মকর্তাদের মাধ্যমে দুর্নীতি করা হয়েছে। সোনালী ব্যাংকে যা হয়েছে, তাকে বলা যায় বড় ধরনের ডাকাতি। বেসিক ব্যাংক ও সোনালী ব্যাংকের নাম উল্লেখ করলেও সব সরকারি ব্যাংক নিয়েই কথা বলেন অর্থমন্ত্রী। তিনি বলেন, সরকারি ব্যাংকগুলোতে ঝামেলা হয়ে গেছে। এগুলোর অবস্থা ভালো নয়। সরকারের সঙ্গে পারফরম্যান্স চুক্তি অনুযায়ী ব্যাংকগুলো সক্ষমতা দেখাচ্ছে। অর্থমন্ত্রী বলেন, ‘অনেকে মনে করেন দেশে বেশি ব্যাংক হয়ে গেছে। এতে বাহাদুরির কিছু নেই। ১৬ কোটি মানুষের দেশ, চাহিদা বেড়েছে। জাতীয় আয়ে ভালো ভূমিকা রাখছে ব্যাংকগুলো।’ জনতা ব্যাংকের চেয়ারম্যান শেখ মো. ওয়াহিদ-উজ-জামানের সভাপতিত্বে ব্যাংকের বার্ষিক সম্মেলনে বিশেষ অতিথি ছিলেন অর্থ ও পরিকল্পনা প্রতিমন্ত্রী মো. আবদুল মান্নান এবং ব্যাংক ও আর্থিক প্রতিষ্ঠান বিভাগের সচিব এম আসলাম আলম। অনুষ্ঠানে শুভেচ্ছা বক্তব্য দেন ব্যাংকের ব্যবস্থাপনা পরিচালক ও প্রধান নির্বাহী কর্মকর্তা আবদুস সালাম।
