
বাংলাদেশ নিয়ে যুক্তরাষ্ট্রের মানবাধিকার প্রতিবেদনকে বিভ্রান্তিমূলক ও একপেশে বলে মন্তব্য করেছেন আওয়ামী লীগের প্রচার ও প্রকাশনা সম্পাদক হাছান মাহমুদ। তিনি বলেছেন, ‘অন্য দেশের পরিস্থিতি নিয়ে কথা বলার আগে যুক্তরাষ্ট্রের উচিত হবে আয়নাতে নিজেদের চেহারা দেখা এবং তাদের দেশের মানবাধিকার পরিস্থিতি বিশ্বের সামনে তুলে ধরা।’ 
মুজিবনগর দিবস উপলক্ষে আজ শুক্রবার সকালে রাজধানীর শিল্পকলা একাডেমিতে বঙ্গবন্ধু সাংস্কৃতিক জোট আয়োজিত এক আলোচনা সভায় প্রধান অতিথির বক্তব্যে হাছান মাহমুদ এ মন্তব্য করেন। হাছান মাহমুদ বলেন, ‘যুক্তরাষ্ট্রের কাছে বোস্টনে ম্যারাথনে বোমা হামলাকারীকে পুলিশ যখন গুলি করে হত্যা করে কিংবা যখন পুলিশি হেফাজতে অপর হামলাকারীর মৃত্যু হয় অথবা মদ্যপ অবস্থায় স্কুলে হামলাকারীকে পুলিশে হত্যা করে, তখন তা মানবাধিকার লঙ্ঘন নয়। কিন্তু আমাদের দেশে কোনো সন্ত্রাসী এনকাউন্টারে মারা গেলে তা মানবাধিকার লঙ্ঘন। এ ধরনের রিপোর্ট প্রকৃতপক্ষে উদ্দেশ্যমূলক এবং একপেশে। কারণ, রিপোর্টের কোথাও আন্দোলনের নামে বিএনপির শয়ে শয়ে জীবন্ত মানুষ পুড়িয়ে হত্যার উল্লেখ নেই।’ পয়লা বৈশাখ পালনে সরকারের বিভিন্ন নির্দেশনা প্রসঙ্গে হাছান মাহমুদ বলেন, কোনো অনাকাঙ্ক্ষিত ঘটনা ঘটলে তার দায়ভার সরকারের ঘাড়েই এসে পড়ে। তখন আপনারাই বলেন যে সরকার মানুষের নিরাপত্তা দিতে ব্যর্থ। তাই সরকারের সমালোচনা করার পাশাপাশি একবার নিজেদের দায়িত্বটাও ভেবে দেখবেন। দেশের বিরুদ্ধে যে জাতীয় ও আন্তর্জাতিক ষড়যন্ত্র হচ্ছে, সেদিকেও জনগণকে লক্ষ রাখার আহ্বান জানান আওয়ামী লীগের এই নেতা। সাংস্কৃতিক জোটের সভাপতি চিত্রনায়ক আকবর হোসেন পাঠানের (ফারুক) সভাপতিত্বে আলোচনা সভায় আরও বক্তব্য দেন ঢাকা মহানগর আওয়ামী লীগের নেতা ফয়েজ উদ্দিন মিয়া, জোটের সাধারণ সম্পাদক ফাল্গুনী হামিদ প্রমুখ।
