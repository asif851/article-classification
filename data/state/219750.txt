
মেধাবীরা রাজনীতি না করলে রাজনৈতিক মঞ্চ মেধাশূন্য হয়ে যাবে বলে মন্তব্য করেছেন সড়ক পরিবহন ও সেতুমন্ত্রী এবং আওয়ামী লীগের সাধারণ সম্পাদক ওবায়দুল কাদের।
মন্ত্রী বলেন, যোগ্য ব্যক্তিরা এমপি না হলে অযোগ্য ব্যক্তিরা এমপি, মন্ত্রী হবে। চরিত্রবান লোকেরা রাজনীতিতে না এলে রাজনীতির মঞ্চ চরিত্রহীন ও খারাপ লোকের দখলে চলে যাবে।
আজ শনিবার দুপুরে নোয়াখালী বিজ্ঞান ও প্রযুক্তি বিশ্ববিদ্যালয়ের ১৬তম প্রতিষ্ঠাবার্ষিকী উপলক্ষে আয়োজিত অনুষ্ঠানে প্রধান অতিথির বক্তৃতায় মন্ত্রী এ কথা বলেন।
ওবায়দুল কাদের বলেন, ‘বিশ্ববিদ্যালয়ে যে অনুষ্ঠান হচ্ছে, এটাকে রাজনৈতিক অনুষ্ঠানে পরিণত করা উচিত নয়, কারণ চিরকাল আমরা ক্ষমতায় থাকব না।’
ওবায়দুল কাদের বলেন, শিক্ষা এখন পরীক্ষাকেন্দ্রিক হয়ে গেছে। এ কারণে অনেক শিক্ষার্থী চাতকের মতো প্রশ্নপত্র কোথায় ফাঁস হলো, সেদিকে তাকিয়ে থাকে। বেদনার সঙ্গে লক্ষ্য করা যায়, অনেক শিক্ষকও এই প্রশ্নপত্র ফাঁসের সঙ্গে জড়িত। তিনি আরও বলেন, এই শিক্ষকতার কোনো মূল্য নেই। এ থেকে ছাত্ররা কিছুই পাবে না। তারা ভবিষ্যতে নৈতিকতা মানবে না। খারাপ আচরণ করবে।
মন্ত্রী শিক্ষার মান নিয়ে হতাশা প্রকাশ করে বলেন, বাংলাদেশের কোনো বিশ্ববিদ্যালয় বর্তমানে বিশ্ব র‍্যাঙ্কিংয়ে কোথাও নেই। শিক্ষার মান বাড়াতে হলে মানসম্মত শিক্ষা দরকার।
গবেষণার পেছনে আরও ব্যয় বাড়াতে হবে উল্লেখ করে মন্ত্রী বলেন, চীন শুধু শিক্ষার গবেষণার জন্য বছরে ৩০ বিলিয়ন ডলার খরচ করে।
অনুষ্ঠানে সভাপতিত্ব করেন বিশ্ববিদ্যালয়ের উপাচার্য এম অহিদুজ্জামান। বক্তব্য দেন বিশ্ববিদ্যালয়ের রিজেন্ট বোর্ডের সদস্য ও নোয়াখালী-৪ আসনের সাংসদ মোহাম্মদ একরামুল করিম চৌধুরী, সহ-উপাচার্য মো. আবুল হোসেন ও শিক্ষক সমিতির সভাপতি মোহাম্মদ ইউসুফ মিঞা।
