
জামায়াত নেতা মতিউর রহমান নিজামীর বিরুদ্ধে ফাঁসির রায় বহালের প্রতিবাদে রোববার জামায়াতের ডাকা হরতালে আইনশৃঙ্খলা রক্ষাকারী বাহিনী কঠোর অবস্থানে থাকবে বলে জানিয়েছেন স্বরাষ্ট্রমন্ত্রী আসাদুজ্জামান খান কামাল। তিনি বলেছেন, হরতালে কঠোর অবস্থানে থাকবে আইনশৃঙ্খলা রক্ষাকারী বাহিনী। হরতালের নামে বিশৃঙ্খলাকারীদের কঠোর হাতে দমন করা হবে।আওয়ামী লীগ নেতা আহসান উল্লাহ মাস্টার হত্যার ১২তম বার্ষিকী উপলক্ষে আজ শুক্রবার জাতীয় প্রেসক্লাবে আয়োজিত স্মরণসভা শেষে সাংবাদিকদের এক প্রশ্নের জবাবে আসাদুজ্জামান খান এসব কথা বলেন। মানবতাবিরোধী অপরাধের দায়ে জামায়াতে ইসলামীর আমির মতিউর রহমান নিজামীর ফাঁসির সাজা আপিল বিভাগে বহাল থাকার প্রতিবাদে ৮ মে রোববার সারা দেশে সকাল-সন্ধ্যা হরতাল ডাকে তার দল। নিজামীর ফাঁসির রায় কার্যকরের প্রক্রিয়া প্রসঙ্গে আসাদুজ্জামান খান বলেন, সর্বোচ্চ আদালত নিজামীর রিভিউ মামলা খারিজ করে দিয়ে ফাঁসির রায় বহাল রেখেছেন। আইনের সব ধাপ শেষ করেই নিজামীর দণ্ড কার্যকর করা হবে। দেশের মানুষ যুদ্ধাপরাধীদের বিচারের দাবিতে ঐক্যবদ্ধ। তাই কেউ যদি যুদ্ধাপরাধীর পক্ষ নেয়, তবে জনগণ তাদের ছাড় দেবে না বলেও জানান তিনি।আসাদুজ্জামান খান বলেন, কোনো হত্যাকাণ্ডের ঘটনা ঘটলে বলা হয় এটি আইএস ঘটিয়েছে। কিন্তু সরকারের নিরাপত্তা বাহিনী ও গোয়েন্দা সংস্থাগুলো হন্যে হয়ে আইএস খুঁজছে। গোয়েন্দা সংস্থা এখনো তাদের সংশ্লিষ্টতা খুঁজে পায়নি। দেশে যেসব গুম-খুন, টার্গেট কিলিং হচ্ছে, তার অধিকাংশের রহস্যই উদ্‌ঘাটিত হয়েছে বলেও মনে করেন তিনি। স্বরাষ্ট্রমন্ত্রী আসাদুজ্জামান বলেন, সব হত্যাকাণ্ডের সঙ্গে দেশি-বিদেশি ষড়যন্ত্র জড়িত। আজ বা কালের মধ্যে এই দেশবিরোধী সন্ত্রাসী ও ষড়যন্ত্রকারী অপশক্তি গড়ে ওঠেনি। দেশের স্বাধীনতাবিরোধী এই অপশক্তি অনেক আগে থেকেই আছে। আর এ সন্ত্রাসীরাই পেট্রলবোমা মেরে, জ্বালাও-পোড়াও চালিয়ে সাধারণ মানুষকে পুড়িয়ে হত্যা করেছে। তবে সরকার কাউকেই ছাড় দিচ্ছে না বলেও জানান তিনি। সংগঠনের সভাপতি আবদুল বাতেনের সভাপতিত্বে স্মরণসভায় আরও বক্তব্য দেন মুক্তিযুদ্ধবিষয়ক মন্ত্রী আ ক ম মোজাম্মেল হক, মহিলা ও শিশুবিষয়ক প্রতিমন্ত্রী মেহের আফরোজ, ঢাকা মহানগর দক্ষিণ আওয়ামী লীগের সাধারণ সম্পাদক শাহে আলম মুরাদ প্রমুখ।
