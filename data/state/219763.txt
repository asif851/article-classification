
জামায়াতে ইসলামীর সেক্রেটারি জেনারেল আলী আহসান মোহাম্মাদ মুজাহিদের বিরুদ্ধে রাষ্ট্রপক্ষের দ্বিতীয় সাক্ষী জহির উদ্দিন জালালের বিরুদ্ধে আদালত অবমাননার অভিযোগ কেন আনা হবে না, তা জানতে চেয়েছেন আন্তর্জাতিক অপরাধ ট্রাইব্যুনাল-২।
আজ মঙ্গলবার বিচারপতি ওবায়দুল হাসানের নেতৃত্বে তিন সদস্যের আন্তর্জাতিক অপরাধ ট্রাইব্যুনাল এ আদেশ দেন।
আদেশে বলা হয়, ট্রাইব্যুনাল ‘নয়াদিগন্ত’ ও ‘দৈনিক সংগ্রাম’ পত্রিকায় প্রকাশিত প্রতিবেদন থেকে জানতে পেরেছেন, সাক্ষী জহির উদ্দিন জালাল গত রোববার বিকেলে সেগুনবাগিচা এলাকায় মুজাহিদের আইনজীবী মুন্সি আহসান কবিরকে শারীরিকভাবে নির্যাতন করেছেন ও হুমকি দিয়েছেন। ট্রাইব্যুনাল মনে করেন, বিচারাধীন একটি মামলার আইনজীবীর সঙ্গে এ ধরনের আচরণ আদালত অবমাননার শামিল।
তাই জহির উদ্দিন জালালের বিরুদ্ধে আদালত অবমাননার অভিযোগ কেন আনা হবে না, এর ব্যাখ্যা জানাতে আগামী ৫ জুন পর্যন্ত তাঁকে সময় দেওয়া হয়।
 
