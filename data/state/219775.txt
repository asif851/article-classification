
ইতালীয় নাগরিক তাবেলা সিজার হত্যা মামলায় অভিযোগ গঠনের বিরুদ্ধে আসামি বিএনপি নেতা আবদুল কাইয়ুমের ভাই এম এ মতিনের আবেদন খারিজ করে দিয়েছেন উচ্চ আদালত।
মামলার কার্যক্রম স্থগিত চেয়ে করা এই আবেদন খারিজ হওয়ায় মামলা চলতে আইনগত কোনো বাধা নেই বলে জানিয়েছেন সহকারী অ্যাটর্নি জেনারেল গাজী মামুনুর রশীদ।
বিচারপতি মোহাম্মদ শওকত হোসেন ও বিচারপতি মো. নজরুল ইসলাম তালুকদারের সমন্বয়ে গঠিত হাইকোর্ট বেঞ্চ আজ মঙ্গলবার এ আদেশ দেন।
আদালতে আসামি মতিনের পক্ষে শুনানিতে ছিলেন আইনজীবী খন্দকার মাহবুব হোসেন ও মাহবুব উদ্দিন খোকন। আর রাষ্ট্রপক্ষে শুনানিতে ছিলেন সহকারী অ্যাটর্নি জেনারেল গাজী মামুনুর রশীদ।
২০১৫ সালের ২৮ সেপ্টেম্বর ইতালীয় নাগরিক তাবেলা সিজার ঢাকার গুলশানে খুন হন। ওই ঘটনায় করা মামলায় গত বছরের ২২ জুন অভিযোগপত্র দাখিল করা হয়। গত বছরের ২৫ অক্টোবর কাইয়ুম, মতিনসহ সাতজনের বিরুদ্ধে অভিযোগ গঠন করা হয়। এ আদেশের বিরুদ্ধে মতিন হাইকোর্টে রিভিশন আবেদন করেন, যা আজ শুনানির জন্য ওঠে। বর্তমানে সাত আসামি কারাগারে আছেন।
