
প্রধানমন্ত্রী শেখ হাসিনা প্রতিবন্ধী এবং অটিজমে আক্রান্ত লোকজনকে সমাজের মূলধারায় মর্যাদার সঙ্গে বসবাসের সুযোগ করে দিতে বিশ্বের সব দেশের প্রতি আহ্বান জানিয়েছেন।
প্রধানমন্ত্রী বলেন, ‘আসুন, আমরা এদের বহুমুখী প্রতিভাকে স্বীকৃতি প্রদানে সংকল্পবদ্ধ হই। যাদের এই অসামঞ্জস্যতা, তার কোনো চিকিৎসা নেই, তাদের মর্যাদার সঙ্গে জীবনযাপনের সুযোগ করে দিই। যাতে করে তারা সমাজের মূলধারায় সম্পৃক্ত হতে পারে।’
আজ বুধবার সকালে ভুটানে প্রধানমন্ত্রী শেখ হাসিনা অটিজম এবং নিউরোডেভেলপমেন্টাল ডিসঅর্ডার-বিষয়ক তিন দিনের আন্তর্জাতিক সম্মেলনের উদ্বোধনী পর্বে বিশেষ অতিথির ভাষণে এ কথা বলেন। বিশেষ অতিথি হিসেবে তিনি এই সম্মেলনের উদ্বোধন করেন।
বাংলাদেশের স্বাস্থ্য ও পরিবার কল্যাণ মন্ত্রণালয় এবং ভুটানের স্বাস্থ্য মন্ত্রণালয়ের যৌথ উদ্যোগে এবং সূচনা ফাউন্ডেশন (আগের নাম গ্লোবাল অটিজম), অ্যাবিলিটি ভুটান সোসাইটি (এবিএস) এবং বিশ্ব স্বাস্থ্য সংস্থার দক্ষিণ-পূর্ব এশিয়ার আঞ্চলিক কার্যালয়ের কারিগরি সহযোগিতায় রয়্যাল ব্যাংকুয়েট হলে এই সম্মেলন শুরু হয়েছে।
এবারের সম্মেলনের প্রতিপাদ্য হচ্ছে ‘এএসডি ও অন্যান্য নিউরোডেভেলপমেন্টাল সমস্যায় ব্যক্তি, পরিবার ও সমাজের জন্য কার্যকর ও টেকসই বহুমুখী কর্মসূচি’। ভুটানের প্রধানমন্ত্রী তেসারিং তোবগে সম্মেলনের উদ্বোধনী পর্বে বক্তব্য দেন।
প্রধানমন্ত্রী শেখ হাসিনা বলেন, ঝুঁকির মুখে থাকা নাগরিকদের সুরক্ষা প্রদান করা সব দেশের জন্যই প্রয়োজনীয় এবং সরকারগুলোর উচিত এ জন্য নীতি ও কর্মসূচি প্রণয়ন করা। কোনো নাগরিকই যেন অবহেলার স্বীকার না হয়।
প্রধানমন্ত্রী বলেন, তারা (অটিজমে আক্রান্ত ব্যক্তিরা) দেশের অর্থনৈতিক সমৃদ্ধিতে ভূমিকা রাখার সুযোগের দাবিদার। তিনি আরও বলেন, ‘এটা আমাদেরই কর্তব্য তাদের জন্য জীবনের প্রতিটি স্তরে শিক্ষা থেকে শুরু করে কর্মসংস্থান পর্যন্ত প্রয়োজনীয় সামাজিক ও মেডিকেল সাহায্য প্রদান করা।’
 
