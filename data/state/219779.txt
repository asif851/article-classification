
বাংলাদেশ সফরে আসছেন ভারতের স্বাস্থ্য ও পরিবারকল্যাণমন্ত্রী হর্ষবর্ধন। তিনি উচ্চক্ষমতাসম্পন্ন একটি প্রতিনিধিদলের নেতৃত্ব দেবেন। আজ রোববার ভারতীয় হাইকমিশনের এক সংবাদ বিজ্ঞপ্তিতে এ কথা জানানো হয়।
বিজ্ঞপ্তিতে জানানো হয়, ৮-১২ সেপ্টেম্বর পর্যন্ত সফরকালে ভারতের স্বাস্থ্যমন্ত্রী বিশ্ব স্বাস্থ্য সংস্থার দক্ষিণ-পূর্ব এশিয়া অঞ্চলের স্বাস্থ্যমন্ত্রীদের ৩২তম সভা এবং বিশ্ব স্বাস্থ্য সংস্থার দক্ষিণ-পূর্ব এশিয়া অঞ্চলের আঞ্চলিক সম্মেলনের ৬৭তম অধিবেশনে যোগ দেবেন।
বিজেপির নেতা নরেন্দ্র মোদির নেতৃত্বে সরকার গঠনের পর স্বাস্থ্যমন্ত্রী হিসেবে হর্ষবর্ধনের এটি প্রথম বাংলাদেশ সফর। সফরকালে বাংলাদেশের প্রধানমন্ত্রী শেখ হাসিনার সঙ্গে সাক্ষাত্ করবেন ভারতের স্বাস্থ্যমন্ত্রী। এ ছাড়া তিনি স্বাস্থ্যমন্ত্রী মোহাম্মদ নাসিমের সঙ্গে দুই দেশের স্বাস্থ্য খাতের দ্বিপক্ষীয় সহযোগিতার বিষয়ে আলোচনা করবেন। দুই দেশের মধ্যে একটি সমঝোতা স্মারক সই হবে।
