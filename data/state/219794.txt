
সিলেটের দক্ষিণ সুরমায় বাস ও মাইক্রোবাসের মুখোমুখি সংঘর্ষে তিনজন নিহত হয়েছেন। আহত হয়েছেন আটজন। আজ বুধবার সকালে ঢাকা-সিলেট মহাসড়কের লালাবাজারের সাতমাইল এলাকায় এ দুর্ঘটনা ঘটে।
নিহত তিনজন হলেন মাহিন আহমদ (৩০), জেসমিন বেগম (৩৫) ও সুজন মিয়া (৩৫)।
স্থানীয় লোকজনের বরাত দিয়ে দক্ষিণ সুরমা থানার ভারপ্রাপ্ত কর্মকর্তা (ওসি) আতাউর রহমান বলেন, সকাল সাড়ে সাতটার দিকে কুমিল্লা ট্রান্সপোর্টের একটি বাসের সঙ্গে বিপরীত দিক থেকে আসা মাইক্রোবাসের মুখোমুখি সংঘর্ষ হয়। এতে ঘটনাস্থলেই তিনজন নিহত হন। তাঁদের লাশ উদ্ধার করে দুপুরের দিকে সিলেট এম এ জি ওসমানী মেডিকেল কলেজ হাসপাতালের মর্গে পাঠানো হয়েছে। আর আহত আটজনকে উদ্ধার করে হাসপাতালে ভর্তি করা হয়। পুলিশ ঘটনাস্থল থেকে দুর্ঘটনাকবলিত গাড়ি দুটি জব্দ করেছে।
