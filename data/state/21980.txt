
ঈদের পরে হরতালের নামে কাউকে নৈরাজ্য সৃষ্টি করতে দেওয়া হবে না। ঈদ করে মানুষ যাতে নির্বিঘ্নে কর্মস্থলে ফিরতে পারে, তার ব্যবস্থা করা হবে। হরতালের নামে কেউ যদি ফৌজদারি আইন লঙ্ঘন করে ধ্বংসাত্মক কর্মসূচিতে যোগ দেয়, তাহলে তাকে আইনের আওতায় আনা হবে।আজ মঙ্গলবার সকালে গোপালগঞ্জের টুঙ্গিপাড়ার গিমাডাঙ্গা ঈদগাহ মাঠে অসহায় ও দুস্থ মানুষের মধ্যে ঈদবস্ত্র বিতরণ শেষে সাংবাদিকদের প্রশ্নের জবাবে ডিএমপির কমিশনার বেনজীর আহমদ এসব কথা বলেন।ডিএমপির কমিশনার আরও বলেন, ঈদে মানুষের ভোগান্তি কমাতে ঢাকাসহ সারা দেশে পর্যাপ্ত নিরাপত্তা-ব্যবস্থা নেওয়া হয়েছে। বাস ও লঞ্চ টার্মিনালসহ বিভিন্ন জায়গায় যাতে কোনো অপরাধ না হয়, তার জন্যও পর্যাপ্ত নিরাপত্তা-ব্যবস্থা নেওয়া হয়েছে।
ঈদবস্ত্র বিতরণ শেষে ডিএমপির কমিশনার বঙ্গবন্ধু শেখ মুজিবুর রহমানের কবর জিয়ারত, ফাতেহা পাঠ ও বিশেষ মোনাজাত করেন। এ সময় পুলিশ সুপার মিজানুর রহমান, সহকারী পুলিশ সুপার (সার্কেল) মনিরুল ইসলাম, সদর থানার ভারপ্রাপ্ত কর্মকর্তা জাকির হোসেন, টুঙ্গিপাড়া থানার ভারপ্রাপ্ত কর্মকর্তা হাবিবুল্লাহ সরকার, উপজেলা আওয়ামী লীগের সভাপতি আবদুল হালিম, টুঙ্গিপাড়া উপজেলার চেয়ারম্যান সোলাইমান বিশ্বাস, পৌর মেয়র ইলিয়াস হোসেন, গোপালগঞ্জ জেলা উদীচীর সভাপতি নাজমুল ইসলাম প্রমুখ উপস্থিত ছিলেন।
