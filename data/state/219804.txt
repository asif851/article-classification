
রাজধানীতে যাত্রীভোগান্তি কমাতে জরুরি ভিত্তিতে পরিকল্পিত ও সমন্বিত উদ্যোগ নেওয়ার দাবি জানিয়েছে বাংলাদেশ যাত্রী কল্যাণ সমিতি।
আজ মঙ্গলবার দুপুরের দিকে রাজধানীর জাতীয় প্রেসক্লাবের সামনে এক সংবাদ সম্মেলনে এই দাবি জানায় সংগঠনটি।
সংবাদ সম্মেলনে লিখিত বক্তব্য পড়ে শোনান সমিতির মহাসচিব মো. মোজাম্মেল হক চৌধুরী। তিনি বলেন, সিটিং সার্ভিস বন্ধের নামে রাজধানীতে ‘অঘোষিত’ পরিবহন ধর্মঘট চলছে। যেসব বাস এই ধর্মঘটে রয়েছে, এগুলোর রুট পারমিট বাতিল করাসহ শাস্তিমূলক ব্যবস্থা নিতে হবে।
সংবাদ সম্মেলনে বক্তব্য দেন নিরাপদ সড়ক চাই (নিসচা) আন্দোলনের চেয়ারম্যান চিত্রনায়ক ইলিয়াস কাঞ্চন।
রাজধানীতে সিটিং সার্ভিস বন্ধের সিদ্ধান্ত এবং বিআরটিএর অভিযানে নগরে বাস-মিনিবাসে বিশৃঙ্খলা সৃষ্টি হয়েছে। অনেক পরিবহনমালিক গত রোববার থেকে বাস-মিনিবাস চলাচল বন্ধ রেখেছেন। গতকাল সোমবারও ছিল একই অবস্থা। সড়কে বাস-মিনিবাস অনেক কম থাকায় যাতায়াতে চরম দুর্ভোগের শিকার হচ্ছেন নগরবাসী। অন্যদিকে, ‘সিটিং সার্ভিস’ বন্ধ হলেও ভাড়া কমেনি।
