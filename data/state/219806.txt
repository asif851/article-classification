
৯৯ জন পুলিশ পরিদর্শককে বিসিএস (পুলিশ) ক্যাডারে সহকারী পুলিশ সুপার পদে পদোন্নতির প্রজ্ঞাপন কেন এখতিয়ারবহির্ভূত অবৈধ ঘোষণা করা হবে না—তা জানতে চেয়ে রুল দিয়েছেন হাইকোর্ট।
এক রিট আবেদনের প্রাথমিক শুনানি নিয়ে আজ সোমবার বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয় গঠিত হাইকোর্ট বেঞ্চ এ রুল দেন। দুই সপ্তাহের মধ্যে স্বরাষ্ট্রসচিব, স্বরাষ্ট্র মন্ত্রণালয়ের উপসচিব (পুলিশ ১ অধিশাখা) ও পুলিশের মহাপরিদর্শকসহ আট বিবাদীকে রুলের জবাব দিতে বলা হয়েছে।
চলতি বছরের ১৬ জুলাই স্বরাষ্ট্র মন্ত্রণালয়ের পুলিশ অধিশাখা এক প্রজ্ঞাপনে ৯৯ জন পুলিশ পরিদর্শককে বিসিএস ক্যাডার হিসেবে সহকারী পুলিশ সুপার পদে পদোন্নতি দেয়। পদোন্নতিবঞ্চিত রাঙামাটির জুরাইছড়ি পুলিশ স্টেশনের ভারপ্রাপ্ত কর্মকর্তা (ওসি) মো. ইউসুফ সিদ্দিকী ২৫ আগস্ট হাইকোর্টে রিট করেন। রিটের ওপর আজ শুনানি হয়।
আদালতে আবেদনকারী পক্ষে শুনানিতে ছিলেন আইনজীবী এ বি এম আলতাফ হোসেন ও আমিমুল এহসান জুবায়ের। রাষ্ট্রপক্ষে ছিলেন ডেপুটি অ্যাটর্নি জেনারেল তাপস কুমার বিশ্বাস।
পরে আমিমুল এহসান প্রথম আলোকে বলেন, চাকরি বিধিমালা অনুসারে নন-ক্যাডার কর্মকর্তাকে ক্যাডার কর্মকর্তা হিসেবে পদোন্নতি দেওয়া যায় না। পরিদর্শক পদোন্নতি পেয়ে সহকারী পুলিশ সুপার হতে পারেন, তবে তা হবে নন ক্যাডারভুক্ত, ক্যাডারভুক্ত নয়। এসব যুক্তিতে রিটটি করা হয়। যোগ্যতার তালিকায় রিট আবেদনকারী ২৭ নম্বর ক্রমিকে ছিলেন। যোগ্যতা থাকা সত্ত্বেও তাঁকে ডিঙিয়ে ৭০ জনকে পদোন্নতি দেওয়া হয়।
পদোন্নতির তালিকায় থাকা রিট আবেদনকারী ইউসুফ সিদ্দিকীকে বাদ দেওয়া কেন বেআইনি হবে না রুলে, তা-ও জানতে চাওয়া হয়েছে বলে জানিয়েছেন আমিমুল এহসান।
