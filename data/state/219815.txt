
রংপুর সিটি করপোরেশন নির্বাচনে সবার আগে ফল পাওয়া গেছে ইভিএম ব্যবহার করা কেন্দ্রের। ভোট গ্রহণ শেষ হওয়ার আধা ঘণ্টার মধ্যেই ওই কেন্দ্রের ফলাফল পাওয়া গেছে।
রংপুর সিটি করপোরেশন নির্বাচনে ১৯৩টি কেন্দ্রের মধ্যে একটি কেন্দ্রে প্রথমবারের মতো ইলেকট্রনিক পদ্ধতিতে ভোট দিয়েছেন ভোটাররা। এরই মধ্যে ওই ভোটকেন্দ্রের ফলাফল পাওয়া গেছে।
রংপুরের ২৫ নম্বর ওয়ার্ডের বেগম রোকেয়া সরকারি কলেজ কেন্দ্রের ফলাফলে জানা গেছে, জাতীয় পার্টির প্রার্থী মোস্তাফিজার রহমান লাঙল প্রতীক নিয়ে ৬৭৪ ভোট পেয়েছেন। তাঁর নিকটতম প্রতিদ্বন্দ্বী আওয়ামী লীগের প্রার্থী সরফুদ্দীন আহমেদ পেয়েছেন ৩৩৪ভোট। আর বিএনপির প্রার্থী কাওসার জামান পেয়েছেন ১১৭ ভোট। 
জেলা নির্বাচন কর্মকর্তা জি এম সাহতাব উদ্দীন এ তথ্য জানিয়েছেন। ওই কেন্দ্রে মোট ভোটার ছিলেন ২ হাজার ৫৯ জন। এর মধ্যে ৬১.৬৭ শতাংশ ভোট পড়েছে।
উৎসবমুখর পরিবেশে ভোট গ্রহণ হয়েছে রংপুর সিটি করপোরেশন নির্বাচনে। আজ বৃহস্পতিবার সকাল আটটা থেকে ভোট গ্রহণ শুরু হয়ে শেষ হয়েছে বিকেল চারটায়। ইলেকট্রনিক ভোটিং মেশিন (ইভিএম) পদ্ধতিতে ভোট দিতে কোনো অসুবিধা হয়নি বলে জানিয়েছেন ভোটাররা।
