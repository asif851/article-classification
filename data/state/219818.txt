
লক্ষ্মীপুরে আজ শনিবার সন্ধ্যার পর পাঁচটি গাড়িতে আগুন দিয়েছে দুর্বৃত্তরা। একই সঙ্গে দুটি গাড়িতে ভাঙচুর চালায় তারা। এসব ঘটনায় হতাহতের কোনো খবর পাওয়া যায়নি।
পুলিশ জানায়, সদর উপজেলার মিরিকপুর এলাকায় ফ্রেশ সিমেন্ট কোম্পানির সিমেন্টবোঝাই একটি কাভার্ডভ্যানে ও দত্তপাড়া এলাকায় দুটি সিএনজিচালিত অটোরিকশায় আগুন দেয় দুর্বৃত্তরা। প্রায় একই সময় বটতলী-দত্তপাড়া সড়কে একটি টেম্পো ও একটি সিএনজিচালিত অটোরিকশায় অগ্নিসংযোগ করে দুর্বৃত্তরা। এ ছাড়া সন্ধ্যার পর শাকচর এলাকায় লক্ষ্মীপুর-মজুচৌধুরীর হাট সড়কে দুটি সিএনজিচালিত অটোরিকশা ভাঙচুর চালানো হয়।কাভার্ডভ্যানের চালক মো. জামাল উদ্দিন জানান, সন্ধ্যার পর মিরিকপুর বাজারের পাশে মহেশপুর এলাকায় কাভার্ডভ্যানে ৩/৪ জনের একদল লোক মুখোশপরা অবস্থায় এসে গাড়িতে আগুন লাগিয়ে দেয়। এতে গাড়ির সামনের অংশ পুড়ে যায়। পরে পুলিশের ঊর্ধ্বতন কর্মকর্তারা ঘটনাস্থল পরিদর্শন করেন।এদিকে সন্ধ্যার পর লক্ষ্মীপুর শহরের উত্তর তেমুহনী এলাকায় পরপর দুটি ককটেল বিস্ফোরণের ঘটনা ঘটে। এ ঘটনায় পুলিশ সন্দেহজনকভাবে একজনকে আটক করে।লক্ষ্মীপুরের পুলিশ সুপার শাহ মিজান সাফিউর রহমান জানান, এসব ঘটনার সঙ্গে জড়িতদের গ্রেপ্তারে ওই এলাকায় পুলিশের অভিযান চলছে।
