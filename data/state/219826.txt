
দাবি পূরণের ব্যাপারে সরকারকে ফের সময় বেঁধে দিয়েছেন সরকারি ও স্বায়ত্তশাসিত বিশ্ববিদ্যালয়ের শিক্ষকেরা। ২৩ ফেব্রুয়ারির মধ্যে দাবি পূরণ না হলে তাঁরা পরবর্তী করণীয় ঠিক করবেন।
বেতন ও গ্রেড-সংক্রান্ত সমস্যা নিরসনের দাবিতে আন্দোলনরত বাংলাদেশ বিশ্ববিদ্যালয় শিক্ষক সমিতি ফেডারেশনের পক্ষ থেকে আজ বৃহস্পতিবার দুপুরে এসব কথা জানানো হয়েছে।
এর আগে ফেডারেশনের নেতারা ঢাকা বিশ্ববিদ্যালয় ক্লাবে সাধারণ সভা করেন। সভা শেষে ফেডারেশনের সিদ্ধান্তের কথা জানানো হয়।
ফেডারেশনের পক্ষ থেকে বলা হয়েছে, দাবির বিষয়ে প্রধানমন্ত্রীর সঙ্গে শিক্ষক নেতাদের ফের বৈঠক হওয়ার কথা রয়েছে। বৈঠকে তাঁরা তাঁদের অবস্থান জানাবেন। এরপর ২৩ ফেব্রুয়ারির মধ্যে দাবি পূরণ না হলে তাঁরা পরবর্তী করণীয় ঠিক করবেন।
দাবি আদায়ের লক্ষ্যে গত মাসে লাগাতার কর্মবিরতিতে গিয়েছিলেন সরকারি ও স্বায়ত্তশাসিত বিশ্ববিদ্যালয়ের শিক্ষকেরা। পরে প্রধানমন্ত্রী শেখ হাসিনার আশ্বাসে তাঁরা কর্মবিরতি স্থগিত করে ক্লাসে ফেরেন।
ওই সময় ফেডারেশনের পক্ষ থেকে বলা হয়, ৩ ফেব্রুয়ারির মধ্যে সরকার তাদের দাবি পূরণ করবে বলে তাদের আশা। আর তা না হলে তারা পর্যালোচনা সভা করে পরবর্তী করণীয় ঠিক করবে। এর ধারাবাহিকতায় আজ সরকারকে নতুন করে সময় দিলেন শিক্ষকেরা।
