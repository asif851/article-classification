
অস্ত্রশস্ত্র কিছুই নেই। আছে কেবল দুই ফুট লম্বা স্টিলের একটি দণ্ড। দণ্ডের মাথায় হুক। প্রাইভেট কারে বসে এই দণ্ড দিয়েই রাজপথে থাকা পথচারী ও যাত্রীদের ব্যাগ ছিনিয়ে পালায় তারা। এভাবেই চলছিল। বিধি বাম হওয়ায় অবশেষে ধরা পড়েছে তিনজনের ছিনতাইকারী দলটি।গতকাল মঙ্গলবার রাতে রাজধানীর মানিক মিয়া অ্যাভিনিউয়ের কাছের সড়কে ওই তিনজন ধরা পড়ে। তাদের বিরুদ্ধে ছিনতাইয়ের অভিযোগে মামলা হয়েছে। আজ বুধবার তাদের আদালতে পাঠানো হয়েছে।গ্রেপ্তার হওয়া তিন ব্যক্তি হলেন তৌহিদুল ইসলাম (৩৫), মো. জসিম (৩৫) ও মাসুদ রানা (৩০)।আজ সকালে আদালতে পাঠানোর সময় পুলিশের প্রিজনভ্যানে উঠতে উঠতে গ্রেপ্তার হওয়া তৌহিদুল বলেন, ‘এমন কাম আর করুম না। ভুল করছি।’প্রত্যক্ষদর্শী ও পুলিশ জানায়, গতকাল রাতে জাতীয় সংসদ ভবনের সামনের সড়কে রীতা চৌধুরী নামের এক রিকশাযাত্রীর ভ্যানিটি ব্যাগ ছিনিয়ে প্রাইভেট কারে (ঢাকা মেট্রো গ ১২-০০৬৫) করে পালাচ্ছিল একটি ছিনতাইকারী দল। পালানোর সময় গাড়িটি যানজটে আটকে যায়। পুলিশ ও জনতা দৌড়ে গিয়ে তাদের ধরে ফেলে। উত্তেজিত জনতা তাদের মারধরও করে। পরে ওই তিনজনকে আটক করে শেরেবাংলা নগর থানায় নেয় পুলিশ। দিবাগত রাত ১২টার দিকে একই থানায় তাদের বিরুদ্ধে মামলা করেন ছিনতাইয়ের শিকার রীতা চৌধুরী।রীতা বলেন, ছিনতাইকারীরা ধরা পড়ার পর ব্যাগ, মোবাইল ফোন ও খুচরা টাকা ফেরত পেয়েছেন তিনি। তবে ব্যাগের ভেতরে থাকা ২৭ হাজার টাকা পাওয়া যায়নি বলে তাঁর দাবি। তিনি প্রথম আলোকে বলেন, এক সহকর্মীকে নিয়ে ধানমন্ডি ২৭ নম্বর সড়ক থেকে রিকশায় করে ন্যাম ভবনে আসছিলেন তিনি। পেছন থেকে প্রাইভেট কারে আসা ছিনতাইকারীরা আচমকা তাঁর ভ্যানিটি ব্যাগটি টান দিয়ে নিয়ে যায়।রীতা বলেন, ‘তাকিয়ে দেখি, গাড়ির ভেতরে বসা এক ব্যক্তির হাতে থাকা একটা দণ্ডের মাথায় আমার ব্যাগটি ঝুলছে। গাড়িটি দ্রুত চলে যাচ্ছে।’ তাঁর ভাষ্য, ঘটনার পর চিৎকার করলে আশপাশের লোকজন ওই গাড়িটিকে ধাওয়া করে। পুলিশের একটি পিকআপ ভ্যানও এগিয়ে আসে। একপর্যায়ে গাড়িটি খেজুর বাগানের সামনে যানজটে আটকে যায়। তাদের ধরে ফেলে পুলিশ ও জনতা।তথ্যের সত্যতা নিশ্চিত করে টহল পুলিশের উপপরিদর্শক (এসআই) মনিরুজ্জামান প্রথম আলোকে বলেন, ‘খেজুর বাগানের সামনের সড়কে প্রচুর গাড়ি আটকে ছিল। ছিনতাইকারীদের ব্যবহার করা গাড়িটি সেখানে আটকে যায়। পরে গাড়ির ভেতরে থাকা তিনজনকে আটক করা হয়।’শেরেবাংলা থানা সূত্র জানিয়েছে, গ্রেপ্তার হওয়া ব্যক্তিরা মাদক ব্যবসার সঙ্গেও জড়িত। ২০১২ সালে তেজগাঁও এলাকায় মাদকসহ আটক হয় জসিম। সপ্তাহ দু-এক আগে শেরেবাংলা কৃষি বিশ্ববিদ্যালয়ের সামনে সাদাপোশাকে থাকা পুলিশের এক উপপরিদর্শকের (এসআই) ওপর হামলা করেছিল এই ছিনতাইকারী দলটি।
