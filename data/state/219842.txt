
রিয়েল এস্টেট কোম্পানি সূচনা ডেভেলপমেন্টের বাণিজ্যিক প্রতিষ্ঠান ‘সূচনা সেন্টার পয়েন্ট’ নামের শপিং মল উদ্বোধনের পর আতশবাজি করায় পাঁচজনকে গ্রেপ্তার করেছে পুলিশ। গত মঙ্গলবার সন্ধ্যায় বিপণিবিতানটির আনুষ্ঠানিক উদ্বোধন শেষে রাতে এ ঘটনা ঘটে।পুলিশ জানায়, মানবতাবিরোধী অপরাধে অভিযুক্ত আসামি সালাউদ্দিন কাদের চৌধুরীর ফাঁসির রায় হওয়ায় মঙ্গলবার অন্য দিনের চেয়ে শহরে বাড়তি নিরাপত্তাব্যবস্থা নেওয়া হয়েছিল। এ অবস্থায় রাত সাড়ে আটটার দিকে একের পর এক আতশবাজি ফুটতে থাকায় শহরের মানুষের মধ্যে চরম আতঙ্ক বিরাজ করে।ময়মনসিংহ কোতোয়ালি থানার ওসি গোলাম সারোয়ার বলেন, ওই অনুষ্ঠানে আতশবাজি করার কোনো অনুমতি ছিল না। এ ঘটনায় মামলা হয়েছে। ওই পাঁচজনকে আদালতের মাধ্যমে কারাগারে পাঠানো হয়েছে।
