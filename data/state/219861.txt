
আন্তর্জাতিক অপরাধ ট্রাইব্যুনালে দায়ের করা সব মামলাই মিথ্যা ও রাজনৈতিক উদ্দেশ্যপ্রণোদিত বলে দাবি করেছে জামায়াতে ইসলামী।
আজ বৃহস্পতিবার এক বিবৃতিতে জামায়াতের ভারপ্রাপ্ত সেক্রেটারি জেনারেল রফিকুল ইসলাম খান এ দাবি করেন। দলের সেক্রেটারি জেনারেল আলী আহসান মোহাম্মাদ মুজাহিদের মামলায় ট্রাইব্যুনালের মৃত্যুদণ্ডের আদেশের প্রতিবাদে ডাকা হরতাল সফল করার দাবি করে দেশবাসীকে অভিনন্দন জানিয়ে এ বিবৃতি দেওয়া হয়।
বিবৃতিতে রফিকুল ইসলাম খান বলেন, সরকারপক্ষ অভিযোগ প্রমাণে সম্পূর্ণ ব্যর্থ হয়েছে। তার পরও ট্রাইব্যুনাল আলী আহসান মোহাম্মাদ মুজাহিদকে ফাঁসির আদেশ দিয়ে চরম জুলুম করেছেন। হরতাল পালন করে জনগণ রাজনৈতিক উদ্দেশ্যপ্রণোদিত এ রায় প্রত্যাখ্যান করেছে।
পৃথক বিবৃতিতে দলের ভারপ্রাপ্ত আমির মকবুল আহমাদ অভিযোগ করেন, আজ বগুড়ায় শিবিরের নেতা জাহিদুর রহমান ও পাবনার সাঁথিয়া উপজেলা জামায়াতের কর্মী আবু সাঈদকে ছাত্রলীগ ও যুবলীগের সন্ত্রাসীরা নির্মমভাবে হত্যা করেছে। এ নিয়ে গত চার দিনে জামায়াত-শিবিরের ১০ জন নেতা-কর্মীকে হত্যা করল সরকার। তিনি এর প্রতিবাদ জানান।
বিবৃতিতে বলা হয়, সরকার হত্যা, জুলুম, নির্যাতন চালিয়ে ক্ষমতায় টিকে থাকার যে চক্রান্ত করছে, জনগণ তা নস্যাত্ করে দেবে।
