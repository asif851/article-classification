
ফরিদপুর-৪ (সদরপুর-চরভদ্রাসন) আসনের সাবেক সাংসদ সালেহা মোশাররফ (৬৬) আর নেই।গতকাল বৃহস্পতিবার দিবাগত রাত একটা পাঁচ মিনিটে ফরিদপুরের ডায়াবেটিক হাসপাতালে চিকিত্সাধীন অবস্থায় তিনি ইন্তেকাল করেন (ইন্না লিল্লাহি ওয়া ইন্না ইলাহি রাজিউন)। তিনি দীর্ঘদিন ধরে ক্যানসার রোগে ভুগছিলেন।সালেহা মোশাররফ ১৯৯৬ সালে ফরিদপুর-৪ আসন থেকে সাংসদ এবং ২০০৯ সালে সংরক্ষিত মহিলা আসনে আওয়ামী লীগের সাংসদ নির্বাচিত হন। তাঁর স্বামী প্রয়াত মোশাররফ হোসেন একই আসন থেকে চারবার সাংসদ নির্বাচিত হয়েছিলেন। তিনি তিন ছেলে ও দুই মেয়েসহ অসংখ্য গুণগ্রাহী রেখে গেছেন।সালেহা মোশাররফের ছেলে আইনজীবী শাহেদীদ গামাল সাংবাদিকদের জানান, তিনি মৃত্যুর আগ পর্যন্ত ফরিদপুরের সদরপুর উপজেলা আওয়ামী লীগের সভাপতি ছিলেন। আজ বাদ আসর আলীপুর কবরস্থানে তাঁর দাফন সম্পন্ন করা হবে।সাবেক এই সাংসদের মৃত্যুতে ফরিদপুর-২ আসনের সাংসদ ও সংসদের উপনেতা সৈয়দা সাজেদা চৌধুরী, ফরিদপুর-৩ আসনের সাংসদ ও প্রবাসীকল্যাণমন্ত্রী খন্দকার মোশাররফ হোসেন, ফরিদপুর-১ আসনের সাংসদ আবদুর রহমান, ফরিদপুর-৪ আসনের সাংসদ মুজিবুর রহমান, এফবিসিসিআইয়ের সাবেক সভাপতি এ কে আজাদ, কেন্দ্রীয় ছাত্রলীগের সাবেক সভাপতি লিয়াকত সিকদার, জেলা আওয়ামী লীগ ও বিএনপিসহ বিভিন্ন সংগঠন গভীর শোকপ্রকাশ করেছেন।
