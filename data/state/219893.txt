
বান্দরবান-রুমা সড়কে পাহাড়ধসে নিখোঁজ চারজনের মধ্যে মুন্নী বড়ুয়ার লাশ চট্টগ্রামের বাঁশখালির চানপুরঘাট থেকে উদ্ধার করা হয়েছে। বাঁশখালি থানার পুলিশ বেওয়ারিশ লাশ হিসেবে ময়নাতদন্তের জন্য চট্টগ্রাম মেডিকেল কলেজ হাসপাতালে পাঠিয়েছিল। মুন্নীর লাশের ছবি ফেসবুকে দেখে আজ মঙ্গলবার পরিবারের লোকজন শনাক্ত করেন।
মুন্নী বড়ুয়া রুমা উপজেলা পরিবার পরিকল্পনা বিভাগের মাঠকর্মী এবং বান্দরবান জেলা শহরের উজানীপাড়ার বাসিন্দা। এদিকে ঘটনার তিন দিন পরও নিখোঁজ অন্য তিনজনের কোনো হদিস পাওয়া যায়নি। আজও সারা দিন সেনাবাহিনী, ফায়ার সার্ভিসের সদস্যরা ও স্থানীয় লোকজন পাহাড়ধসের স্থান এবং আশপাশে এলাকায় উদ্ধার তৎপরতা চালিয়েছেন। ঘটনাস্থলের প্রায় আড়াই কিলোমিটার দূরে দুটি ব্যাগ ও কিছু কাপড়চোপড় পাওয়া গেছে বলে উদ্ধারকর্মীরা জানিয়েছেন।  বান্দরবানের ভারপ্রাপ্ত জেলা প্রশাসক হারুনুর রশিদ বলেছেন, বাঁশখালি থানার পুলিশ সোমবার বিকেলে উপজেলার চানপুরঘাট এলাকায় সাঙ্গু নদে ভাসমান অবস্থায় একজন নারীর লাশ উদ্ধার করে। বাঁশখালি উপজেলা নির্বাহী কর্মকর্তা লাশের ছবি ফেসবুকে দিয়েছিলেন। আজ দুপুরে ওই ছবি দেখে নিখোঁজ মুন্নী বড়ুয়ার স্বামী অমর বড়ুয়া ও ভাই রাহুল বড়ুয়া শনাক্ত করেছেন। পরে বাঁশখালি থানার ভারপ্রাপ্ত কর্মকর্তা ও উপজেলা নির্বাহী কর্মকর্তার (ইউএনও) বর্ণনা শুনে তাঁরা আরও নিশ্চিত হন যে সেটি মুন্নী বড়ুয়ার লাশ।  বাঁশখালি থানার ভারপ্রাপ্ত কর্মকর্তা (ওসি) মোহাম্মদ আলমগীর হোসেন বলেন, লাশটি উদ্ধারের পর তাঁরা বেওয়ারিশ হিসেবে আঞ্জুমান মফিদুলের মাধ্যমে চট্টগ্রাম মেডিকেল কলেজ হাসপাতালে ময়নাতদন্তের জন্য পাঠিয়েছেন।  মুন্নী বড়ুয়ার স্বামী অমর বড়ুয়া ও ভাই রাহুল বড়ুয়া ছোটন আজ রাত সাড়ে নয়টায় জানিয়েছেন, তাঁরা মেডিকেল কলেজ হাসপাতালের মর্গে রাখা লাশ দেখে নিশ্চিত হয়েছেন যে সেটি মুন্নী। তাঁরা লাশ বান্দরবান জেলা শহরে নিয়ে যাওয়ার জন্য রওনা হয়েছেন।  গত রোববার ভারী বৃষ্টিতে বান্দরবান-রুমা সড়কের ২৫ কিলোমিটারের দলিয়ানপাড়া এলাকায় পাহাড়ধসে তিন নারী ও দুই পুরুষ নিখোঁজ হন। নিখোঁজ তিন নারীর মধ্যে ওই দিনই এক নারীর লাশ উদ্ধার করা হয়।
