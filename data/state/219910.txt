
দেওয়ানি মামলার আপিল শুনানিতে জেলা জজের আর্থিক এখতিয়ার পাঁচ লাখ টাকা থেকে বাড়িয়ে পাঁচ কোটি টাকা করা হয়েছে। এ ছাড়া এ ধরনের মামলায় সহকারী জজের আর্থিক এখতিয়ার দুই লাখ টাকা থেকে বাড়িয়ে ১৫ লাখ টাকা এবং জ্যেষ্ঠ সহকারী জজের আর্থিক এখতিয়ার চার লাখ টাকা থেকে বাড়িয়ে ২৫ লাখ টাকা করা হয়েছে। তবে যুগ্ম জেলা জজের আর্থিক এখতিয়ারে কোনো পরিবর্তন হয়নি। কারণ তিনি যেকোনো মূল্যের জমি সংক্রান্ত দেওয়ানি মামলার বিচার করতে পারেন।
এই পরিবর্তনসহ দ্য সিভিল কোর্টস (সংশোধিত) অধ্যাদেশ-২০১৫-এর খসড়া মন্ত্রিসভা অনুমোদন করেছে। আজ সোমবার প্রধানমন্ত্রী শেখ হাসিনার সভাপতিত্বে মন্ত্রিসভার বৈঠকে এ সিদ্ধান্ত হয়।
বৈঠক শেষে মন্ত্রিপরিষদ সচিব মোশাররাফ হোসাইন ভূইঞা সংবাদ ব্রিফিংয়ে বলেন, এ সংশোধনীর ফলে দেওয়ানি মামলাগুলোর দ্রুত নিষ্পত্তি হবে। সম্পত্তির মূল্য কয়েক গুণ বেড়ে যাওয়ায় তার সঙ্গে সংগতি রেখে দেওয়ানি আদালতের এসব এখতিয়ার বাড়ানো হয়েছে। আপিল মামলার শুনানি করতে জেলা জজের এখতিয়ার পাঁচ কোটি টাকা করায় এখন প্রত্যন্ত অঞ্চল থেকে মানুষকে হাইকোর্টে কম আসতে হবে।
মন্ত্রিপরিষদ সচিব আরও বলেন, মন্ত্রিসভার বৈঠকে কোস্টগার্ড আইন-২০১৫ এর খসড়া অনুমোদন করা হয়েছে। আইনটি বর্ডার গার্ড অব বাংলাদেশ আইনের আদলে করা হয়েছে। কোস্টগার্ডে আইনেও বিদ্রোহের সর্বোচ্চ শাস্তি মৃত্যুদণ্ড বলে জানান তিনি।
