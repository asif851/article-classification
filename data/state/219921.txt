
 
ভারত সরকারের পদ্মশ্রী সম্মানে ভূষিত হওয়া নোয়াখালীর জয়াগের গান্ধী আশ্রমের সচিব ঝর্ণাধারা চৌধুরীকে সম্মাননা দিয়েছে বাংলাদেশ-ভারত সম্প্রীতি পরিষদ। নারী-শিশুসহ দেশের সার্বিক উন্নয়নে অবদান রাখায় প্রথম বাংলাদেশি হিসেবে ভারতীয় এই পুরস্কার পেয়েছেন ঝর্ণাধারা চৌধুরী।
আজ শুক্রবার ঢাকা বিশ্ববিদ্যালয়ের নবাব নওয়াব আলী চৌধুরী সিনেট ভবনের সেমিনার কক্ষে ঝর্ণাধারা চৌধুরীকে ক্রেস্ট ও মানপত্র দিয়ে সম্মান জানান পরিষদের সভাপতি এম এ বারী। অনুষ্ঠানে মানপত্র পড়েন ঢাকা বিশ্ববিদ্যালয়ের অধ্যাপক নিরঞ্জন অধিকারী।
মহাত্মা গান্ধীর আদর্শের অনুসারী ঝর্ণাধারা চৌধুরীকে সম্মান জানিয়ে প্রধান অতিথির বক্তব্যে যোগাযোগমন্ত্রী ওবায়দুল কাদের বলেন, দেশের বর্তমান দুঃসময়—সাভার ট্র্যাজেডি, রাজনৈতিক অস্থিরতা ও সহিংসতার এই সময়ে ঝর্ণাধারা চৌধুরীর এই পুরস্কার প্রাপ্তি আমাদের নতুন করে মনে করিয়ে দেয়, গান্ধীর অহিংসার বাণী।’
বাংলাদেশে নিযুক্ত ভারতীয় হাইকমিশনার পঙ্কজ শরন বলেন, পদ্ম শ্রেণীর সবগুলো পুরস্কার ভারত সরকারের পক্ষ থেকে দেওয়া অত্যন্ত সম্মানের এবং গৌরবান্বিত কাজের স্বীকৃতি। নোয়াখালীর জয়াগের গান্ধী আশ্রমে ভ্রমণের স্মৃতিচারণা করে তিনি বলেন, ‘আমি নিজে দেখেছি, শ্রীমতী ঝর্ণাধারা কীভাবে নারী শিক্ষার উন্নয়নে কাজ করছেন, ছোট ছোট শিশুদের শেখাচ্ছেন—ভালো মানুষের গুণাবলি কী কী?’
২০১১ সালে বাংলাদেশ সরকারের পক্ষ থেকে ভারতীয় সাবেক প্রধানমন্ত্রী ইন্দিরা গান্ধীকে সম্মাননা দেওয়া এবং এবার বাংলাদেশি সমাজকর্মী ঝর্ণাধারা চৌধুরীকে পুরস্কৃত করা—উভয় দেশের দ্বিপক্ষীয় সম্পর্কে আরও উন্নতি হবে বলে আশা প্রকাশ করেন ভারতীয় হাইকমিশনার।
ঝর্ণাধারা চৌধুরী বলেন, ‘আমি ব্যক্তি ঝর্ণাধারাকে নয়, বাংলাদেশকে সম্মান দিয়েছে ভারত। বাংলাদেশের নারী সমাজকে সম্মান দিয়েছে। মহাত্মা গান্ধী নেই, তবে তাঁর অনুসারীরা রয়েছেন। মহাত্মার আদর্শ ও অহিংসার মতবাদ অনুধাবন করতে পারলেই বিশ্বে শান্তি আসবে।’
সাভার ট্র্যাজেডি, রাজনৈতিক সহিংসতা ও বর্তমানের অস্থিরতার উদাহরণ দিয়ে ঝর্ণাধারা চৌধুরী বলেন, এত মৃত্যু এত অস্থিরতার মধ্যে পুরস্কার পাওয়ার আনন্দ এতটুকুও অবশিষ্ট নেই।  
অনুষ্ঠানে আরও উপস্থিত ছিলেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক, সাংসদ বাহারউদ্দিন, ঢাকা বিশ্ববিদ্যালয়ের মৃত্তিকা, পানি ও পরিবেশ বিভাগের অধ্যাপক এস এম ইমামুল হক, অর্থনীতিবিদ ইব্রাহিম খালেদ, বাংলাদেশ মহিলা পরিষদের সভাপতি আয়েশা খানম প্রমুখ।
