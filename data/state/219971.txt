

রাজশাহী স্টেশনে চাঁপাইনবাবগঞ্জ থেকে ছেড়ে আসা খুলনাগামী মহানন্দা ট্রেন লাইনচ্যুত হয়েছে। আজ বৃহস্পতিবার সকাল পৌনে আটটার দিকে এ ঘটনা ঘটে। তবে পরে পরিস্থিতি স্বাভাবিক হয়।
প্রত্যক্ষদর্শী ব্যক্তিরা জানান, চাঁপাইনবাবগঞ্জ থেকে যাত্রীবাহী মহানন্দা কমিউটার ট্রেনটি পৌনে সকাল আটটার দিকে রাজশাহী স্টেশনে পৌঁছায়। ট্রেনটি ৫ নম্বর লাইন থেকে বের হয়ে যাওয়ার সময় একটি বগি লাইনচ্যুত হয়। তবে এতে কেউ হতাহত হয়নি।
রাজশাহী স্টেশনের তত্ত্বাবধায়ক জিয়াউল হক জানান, বগিটি লাইনচ্যুত হওয়ার পর দ্রুত তা লাইনে ওঠানোর কাজ শুরু হয়। সকাল ৯টা ৫৫ মিনিটে বগি লাইনে তোলা হয়। এরপর ট্রেনটি নির্দিষ্ট গন্তব্যে ছেড়ে যায়। এ সময় অন্য কোনো ট্রেন না থাকায় শিডিউল বিপর্যয়ের কোনো ঘটনা ঘটেনি। বর্তমানে সবকিছু স্বাভাবিক আছে।
