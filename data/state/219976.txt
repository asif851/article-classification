
দরপত্রের কাজ না পেয়ে গোপালগঞ্জের টুঙ্গিপাড়া উপজেলার পানি উন্নয়ন বোর্ডের কার্যালয়ে এক যুবলীগ নেতা তালা ঝুলিয়ে দিয়েছিলেন বলে অভিযোগ উঠেছে। এক দিন পর গত শুক্রবার সে তালা খুলে দিলেন পৌরসভার মেয়র।গত বৃহস্পতিবার বিকেল ছয়টার দিকে টুঙ্গিপাড়া উপজেলা যুবলীগের সাধারণ সম্পাদক ইমদাদ বিশ্বাস ও তাঁর সহযোগীরা পানি উন্নয়ন বোর্ডের (পাউবো) কার্যালয়ের প্রধান ফটকে তালা ঝুলিয়ে দেন। ইমদাদ গোপালগঞ্জ জেলা পরিষদেরও একজন সদস্য।পাউবো সূত্রে জানা গেছে, টুঙ্গিপাড়ায় বঙ্গবন্ধুর মাজারসংলগ্ন কাটাখালী থেকে তাড়াইল পর্যন্ত সাড়ে চার কিলোমিটার দৈর্ঘ্যের একটি মাটির সড়ক নির্মাণ করা হবে। এ জন্য পাঁচ কোটি টাকার বরাদ্দ দেয় জাতীয় অর্থনৈতিক পরিষদের নির্বাহী কমিটি (একনেক)। প্রধানমন্ত্রী সড়কটি করার প্রতিশ্রুতি দিয়েছিলেন।কাজটির জন্য যুবলীগের নেতা ইমদাদ বিশ্বাস কুমিল্লার এক ঠিকাদারের নিবন্ধন নিয়ে আবেদন করেন। কিন্তু কাজটি তিনি পাননি। এক সপ্তাহ আগে এ দরপত্রের সব প্রক্রিয়া সম্পন্ন হয়ে যায়। পরে ইমদাদ বিশ্বাস কাজটি না পাওয়ায় ক্ষুব্ধ হয়ে পাউবোর উপজেলা কার্যালয়ে তালা ঝুলিয়ে দেন।উপজেলা যুবলীগের সাধারণ সম্পাদক ইমদাদ বিশ্বাস বলেন, ওই কার্যালয়ের লোকজন তাঁর কাছ থেকে টাকা নিয়েছিলেন, কিন্তু কাজ দেননি। এ নিয়ে উপজেলা পাউবোর কার্যালয়ে উত্তেজনার সৃষ্টি হয়েছিল। তবে তালা দেওয়ার ঘটনাটি সত্য নয়। পরে টুঙ্গিপাড়ার মেয়র বিষয়টি মিটমাট করে দেন।গোপালগঞ্জ পাউবোর নির্বাহী প্রকৌশলী এস এম মাইনুদ্দিন বলেন, দরপত্রের কাজ না পেয়ে যুবলীগের নেতা ইমদাদ বৃহস্পতিবার সন্ধ্যা ছয়টার দিকে উপজেলা কার্যালয়ে তালা ঝুলিয়ে দেন। বিষয়টি গোপালগঞ্জের জেলা প্রশাসক, পুলিশ সুপার ও টুঙ্গিপাড়া থানার ভারপ্রাপ্ত কর্মকর্তাকে জানানো হয়। পরে গত শুক্রবার সকাল ১০টার দিকে টুঙ্গিপাড়ার মেয়র শেখ আহমেদ হোসেন মীর্জা পাউবোর উপজেলা কার্যালয়ের তালাটি খুলে দেন। যুবলীগ নেতার বড় ভাই সোলেমান বিশ্বাসও এ সময় মেয়রের সঙ্গে ছিলেন।টুঙ্গিপাড়া থানার ভারপ্রাপ্ত কর্মকর্তা (ওসি) এ কে এম এনামুল কবির বলেন, টুঙ্গিপাড়া পাউবো কার্যালয়ে গত বৃহস্পতিবার বিকেলে তালা ঝোলানো হয়। খবর পেয়ে পুলিশ ঘটনাস্থল পরিদর্শন করেছে। তিনি শুনেছেন পরে বিষয়টি স্থানীয় পর্যায়ে মীমাংসা হয়ে গেছে।পৌরসভার মেয়র শেখ আহমেদ হোসেন মীর্জা বলেন, তাঁরা তালা দেওয়ার বিষয়টি সমাধান করে দিয়েছেন।
