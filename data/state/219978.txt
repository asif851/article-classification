
ভারতের নয়াদিল্লিতে হায়দরাবাদ হাউসে সে দেশের প্রধানমন্ত্রী নরেন্দ্র মোদির সঙ্গে শীর্ষ বৈঠকের পর যৌথ সংবাদ সম্মেলনে বক্তব্য দেন প্রধানমন্ত্রী শেখ হাসিনা। বক্তব্যের শেষ দিকে তিনি বাংলায় কথা বলেন। মহান মুক্তিযুদ্ধের সময় সহযোগিতার জন্য ভারতবাসীকে তিনি কৃতজ্ঞতা জানান। বাংলা নববর্ষের শুভেচ্ছাও জানান।
শেখ হাসিনা বলেন, মহান মুক্তিযুদ্ধের সময় থেকে দুই দেশের মধ্যে বন্ধুত্বপূর্ণ সম্পর্ক। গাঢ় বন্ধুত্বপূর্ণ সম্পর্কের ফলে দুই দেশের মানুষ উন্নত জীবন পাবে।
শেখ হাসিনা আরও বলেন, ‘প্রধানমন্ত্রী মোদি সব ক্ষেত্রে আমাদের সহযোগিতা করে যাচ্ছেন। সে জন্য বাংলাদেশের পক্ষ থেকে আন্তরিক কৃতজ্ঞতা জানাই।’
সকালে রাষ্ট্রপতি ভবনে প্রধানমন্ত্রী শেখ হাসিনাকে গার্ড অব অনার দেওয়া হয়। সেখানে তাঁকে আনুষ্ঠানিক অভ্যর্থনা জানান ভারতের প্রধানমন্ত্রী নরেন্দ্র মোদি।
