
ঝিনাইদহের মহেশপুর উপজেলায় ‘জঙ্গি আস্তানা’য় আইনশৃঙ্খলা রক্ষাকারী বাহিনীর অভিযানে সন্দেহভাজন দুই জঙ্গি নিহত হয়েছে। নিহত দুজনকে নব্য জেএমবির সদস্য বলছে পুলিশ।
আজ রোববার ভোর থেকে উপজেলার এসবিকে ইউনিয়নের বজ্রাপুর গ্রামে জঙ্গি আস্তানা সন্দেহে একটি বাড়ি ঘিরে অভিযান শুরু করে আইনশৃঙ্খলা রক্ষাকারী বাহিনী।
অভিযানের মধ্যে সন্দেহভাজন দুই জঙ্গির নিহত হওয়ার তথ্য জানায় পুলিশ।
অভিযানকে কেন্দ্র করে সন্দেহজনক জঙ্গি আস্তানার আশপাশের এলাকায় আজ সকাল থেকে ১৪৪ ধারা জারি করে প্রশাসন।
একপর্যায়ে পুলিশের খুলনা রেঞ্জের ডিআইজি দিদার আহম্মেদ ঘটনাস্থলে আসেন।
সন্দেহজনক জঙ্গি আস্তানা পরিদর্শন শেষে দুপুর সোয়া ১২টার দিকে সাংবাদিকদের ব্রিফ করেন দিদার।
পুলিশের খুলনা রেঞ্জের ডিআইজি বলেন, অভিযানে দুই জঙ্গি নিহত হয়েছে। তাদের মধ্যে একজন ঘরের বাইরে পুলিশের সঙ্গে গুলিবিনিময়ে নিহত হয়। আরেকজন ঘরের ভেতরে আত্মঘাতী বোমার বিস্ফোরণে নিহত হয়। নিহত দুজন নব্য জেএমবির সদস্য। তাদের মধ্যে একজনের নাম তুহিন বলে জানা গেছে।
দিদার বলেন, ঘরের ভেতরে বিস্ফোরকদ্রব্য থাকতে পারে। তাই ঢাকা থেকে বিস্ফোরক নিষ্ক্রিয়করণ দল আসছে।
ঝিনাইদহের পুলিশ সুপার মিজানুর রহমান সকালে প্রথম আলোকে বলেছিলেন, এক জঙ্গির গুলিবিদ্ধ লাশ বাইরে পড়ে আছে। আরেক জঙ্গি বাড়ির ভেতরে নিহত হয়ে থাকতে পারে।
জঙ্গি আস্তানা সন্দেহে যে বাড়ি ঘিরে অভিযান চালানো হয়, তার মালিকের নাম জহুরুল ইসলাম বলে স্থানীয় লোকজন জানান। জহুরুলসহ তিনজনকে আটক করেছে পুলিশ।  পাশের বাড়ির মালিক হাসেম আলীর ভাষ্য, ভোর পাঁচটার দিকে ঘুম থেকে উঠে আশপাশে প্রচুর পুলিশ দেখতে পান তিনি। একপর্যায়ে বিকট বিস্ফোরণের শব্দ শুনেছেন।
স্থানীয় কয়েকজন বাসিন্দা নাম প্রকাশ না করে বলেন, সন্দেহজনক বাড়ি থেকে তাঁরা গুলি ও বিস্ফোরণের শব্দ শুনেছেন।
অভিযানকে কেন্দ্র করে ঘটনাস্থলে আইনশৃঙ্খলা রক্ষাকারী বাহিনীর বিভিন্ন সংস্থা জড়ো হয়। আসেন ফায়ার সার্ভিসের সদস্যরা।
আরও পড়ুন... 
‘জঙ্গি আস্তানা’ ঘিরে অভিযানে নিহত ২: পুলিশ
