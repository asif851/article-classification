
গাজীপুরে ‘হাওর এক্সপ্রেস’ ট্রেনের লাইনচ্যুত বগি উদ্ধার করা হয়েছে। মেরামত করা হয়েছে ক্ষতিগ্রস্ত রেলপথ ও স্লিপার। এরপর ট্রেন চলাচল শুরু হয়।
গতকাল রোববার দিবাগত রাত সোয়া একটার দিকে ভাওয়াল এলাকায় ঢাকা-ময়মনসিংহ রেললাইনে ট্রেনটির একটি বগি লাইনচ্যুত হয়। এতে ওই রেললাইনে ট্রেন চলাচল বন্ধ হয়ে যায়। উদ্ধারকাজ ও মেরামত শেষে আজ সোমবার সকাল নয়টার দিকে ফের ট্রেন চলাচল শুরু হয়।  জয়দেবপুর রেল জংশন পুলিশ ফাঁড়ির সহকারী উপপরিদর্শক (এএসআই) মো. দাদন মিয়া বলেন, উদ্ধার ও মেরামতের কাজ শেষ হয়েছে। সকাল নয়টার দিকে ঢাকা-ময়মনসিংহ রেললাইনে ট্রেন চলাচল শুরু হয়েছে। বিভিন্ন স্টেশনে আটকা পড়া ট্রেনগুলো গন্তব্যে যাচ্ছে।
রেলওয়ে পুলিশ সূত্র জানায়, হাওর এক্সপ্রেস ট্রেনটি ঢাকার কমলাপুর থেকে গাজীপুর হয়ে মোহনগঞ্জ যাচ্ছিল। পথে একটি বগি লাইনচ্যুত হয়। ঘটনার পর যমুনা, বলাকাসহ কয়েকটি ট্রেন আশপাশে স্টেশনে আটকা পড়ে।
জয়দেবপুর রেল জংশনের মাস্টার মো. সাইদুল ইসলাম জানান, দুর্ঘটনার পর রাত তিনটার দিকে হাওর এক্সপ্রেস ট্রেনটি ক্ষতিগ্রস্ত বগিসহ পাঁচটি বগি ঘটনাস্থলে রেখে সাতটি বগি নিয়ে গন্তব্যে চলে যায়। খবর পেয়ে উদ্ধারকারী দল এসে উদ্ধারকাজ শুরু করে। দুর্ঘটনায় দেড় শ গজ এলাকার রেলপথ ও স্লিপার ক্ষতিগ্রস্ত হয়।
জয়দেবপুর রেল জংশন সূত্র জানায়, দুর্ঘটনার পর টঙ্গী জংশনে ময়মনসিংহগামী বলাকা কমিউটার আটকা পড়ে। শ্রীপুর স্টেশনে আটকা পড়ে ঢাকাগামী যমুনা আন্তনগর এক্সপ্রেস। এ ছাড়া অন্যান্য স্টেশনেও ট্রেন আটকা পড়ে।
আরও পড়ুন...গাজীপুরে ট্রেনের বগি লাইনচ্যুত
