
টানা অবরোধ কর্মসূচির মধ্যে গতকাল শুক্রবার চাঁপাইনবাবগঞ্জের কানসাটে র্যা বের সঙ্গে ‘বন্দুকযুদ্ধে’ ছাত্রদলের এক নেতা নিহত হয়েছেন। তবে বিএনপি ও নিহত এই নেতার পরিবারের অভিযোগ, তাঁকে ধরে নিয়ে গিয়ে গুলি করে হত্যা করা হয়েছে। ঘটনার প্রতিবাদে জেলায় কাল রবি ও পরদিন সোমবার ৪৮ ঘণ্টা হরতাল ডাকা হয়েছে।রাজধানীতে ছয়টি গাড়িতে অগ্নিসংযোগ করেছে দুর্বৃত্তরা। এ ছাড়া কুমিল্লায় দুর্বৃত্তদের গুলিতে আহত হয়েছেন যুবলীগের একজন নেতা। নোয়াখালীতে আওয়ামী লীগ ও বিএনপির নেতা-কর্মীদের মধ্যে সংঘর্ষে গুলিবিদ্ধ হয়েছেন পাঁচজন। ফেনীতে পেট্রলবোমায় দগ্ধ হয়েছেন এক ট্রাকচালক। আর পুলিশি পাহারার মধ্যেই গাড়িবহরে হামলা চালানো হয়েছে লক্ষ্মীপুরে।বিএনপির নেতৃত্বাধীন ২০ দলের অবরোধ কর্মসূচির গতকাল ছিল ১১তম দিন। ঢাকাসহ এই দিন সাত জেলায় সংঘর্ষ-সহিংসতার ঘটনা ঘটেছে। গতকাল সন্ধ্যা পর্যন্ত ২৪ ঘণ্টায় আগুন দেওয়া হয়েছে চারটি যানবাহনে এবং ভাঙচুর করা হয় আরও ১৯টি। আটক করা হয়েছে ১২৩ জনকে।৫ জানুয়ারির ‘একতরফা’ নির্বাচনের মাধ্যমে গঠিত ক্ষমতাসীন আওয়ামী লীগ সরকারের পদত্যাগের দাবিতে অবরোধ চলছে ৬ জানুয়ারি থেকে। তবে ৪ জানুয়ারি থেকেই শুরু সংঘাতের। ওই দিন থেকে গতকাল পর্যন্ত ১৩ দিনে সহিংসতায় নিহত হয়েছেন ২৫ জন। আহত পাঁচ শতাধিক। এই সময়ে আগুন দেওয়া হয় ২১০টি যানবাহনে। ভাঙচুর করা হয় অন্তত ৩০৫টি। ঢাকা মহানগরে অগ্নিসংযোগ করা হয় ৪৫টিতে।রাজধানীতে ছয়টি গাড়িতে অগ্নিংযোগরাজধানীর পৃথক স্থানে গতকাল ছয়টি যানবাহনে অগ্নিংযোগ করেছে দুবৃর্ত্তরা। তবে এতে কেউ হতাহত হননি। ফায়ার সার্ভিসের দায়িত্বরত কর্মকর্তা মোহাম্মদ আলী জানান, সকাল ছয়টার দিকে মিরপুরের কালসীতে একটি বাসে আগুন দেওয়া হয়। আধা ঘণ্টা পর একই এলাকায় আরেকটি বাসে আগুন দেন কয়েকজন যুবক। রাত সোয়া আটটার দিকে ধানমন্ডির স্টার কাবাবের সামনে একটি যাত্রীবাহী বাসে আগুন দেওয়া হয়। প্রায় একই সময়ে তেজগাঁও শিল্পাঞ্চল থানা এলাকার ঢাকা পলিটেকনিক ইনস্টিটিউটের সামনে বলাকা পরিবহনের একটি বাসে আগুন দেওয়া হয়। রাত নয়টার দিকে গুলিস্তানে একটি লেগুনা ও রাত পৌনে ১১টার দিকে বিজয়নগর পানির ট্যাংকির সামনে একটি সিএনজিচালিত অটোরিকশায় আগুন দেয় দুর্বৃত্তরা।ঢাকার বাইরের চিত্রচাঁপাইনবাবগঞ্জের শিবগঞ্জ উপজেলার কানসাট এলাকায় র্যা বের সঙ্গে কথিত বন্দুকযুদ্ধে ছাত্রদল নেতা মতিউর রহমান (২২) নিহত হয়েছেন। তিনি শ্যামপুর ইউনিয়ন ছাত্রদলের সহসভাপতি বলে নিশ্চিত করেন উপজেলা ছাত্রদলের সাধারণ সম্পাদক আবদুল্লাহ আল ফারুক। এর আগে র্যা ব দাবি করেছিল, তিনি জামায়াতের কর্মী। শ্যামপুরের বাজিতপুর গ্রামের অনুসাক আলী ওরফে মন্টু মিয়ার ছেলে মতিউর।র্যা ব-৫ চাঁপাইনবাবগঞ্জের কোম্পানি কমান্ডার মেজর কামরুজ্জামানের ভাষ্য, বৃহস্পতিবার বিকেলে যৌথ বাহিনীর অভিযানে মতিউর রহমান ও তাঁর দুই সহযোগী হজরত আলী (১৮) ও শ্যামলকে (১৮) আটক করেন র্যা ব সদস্যরা। এরপর মতিউরের স্বীকারোক্তি অনুযায়ী রাত তিনটার দিকে তাঁকে সঙ্গে নিয়ে কানসাট এলাকায় অস্ত্র উদ্ধার অভিযান চালান তাঁরা। এ সময় র্যা ব সদস্যদের সঙ্গে সন্ত্রাসীদের বন্দুকযুদ্ধ বাধে। একপর্যায়ে মতিউর পালানোর চেষ্টা করলে গুলিবিদ্ধ হয়ে মারা যান।ওই কর্মকর্তার দাবি, ঘটনাস্থল থেকে একটি পিস্তল, একটি রিভলবার, দুটি এলজি, দুটি ওয়ান শুটারগান, পাঁচটি গুলি, ১৭টি ককটেল ও ১০টি পেট্রলবোমা উদ্ধার করা হয়েছে।এদিকে চাঁপাইনবাবগঞ্জ জেলা বিএনপির সভাপতি ও সাবেক সাংসদ শাহজাহান মিঞা বলেন, ‘এটা কোনো বন্দুকযুদ্ধের ঘটনা না। মতিউর রহমানকে পরিকল্পিতভাবে হত্যা করেছে র্যা ব।’নিহত মতিউরের চাচা মজিবুর রহমান বলেন, মতিউরকে ওই দিন বিকেলে যৌথ বাহিনী ধরে নিয়ে যায়। পরে পুলিশের কাছ থেকে পরিবারের কাছে ফোন করে বলা হয়, তাঁর লাশ এখন থানায়।র্যা বের দাবি, মতিউর চলতি অবরোধ কর্মসূচিতে পেট্রলবোমা হামলাসহ অন্যান্য সহিংসতার ঘটনায় জড়িত। আর শিবগঞ্জ থানার ভারপ্রাপ্ত কর্মকর্তা (ওসি) এম এম মঈনুল ইসলামের কথায়, মতিউর অস্ত্র মামলাসহ একাধিক মামলার আসামি।এদিকে শাহজাহান মিঞা জানান, মতিউরকে হত্যা ও যৌথ বাহিনীর অভিযানের নামে বাড়িঘর ভাঙচুর ও অগ্নিসংযোগের প্রতিবাদে আগামীকাল রবি ও পরশু সোমবার জেলায় ৪৮ ঘণ্টার হরতাল ডাকা হয়েছে।কুমিল্লার আদর্শ সদর উপজেলার বাঁশমঙ্গল এলাকায় গতকাল বিকেল চারটার দিকে শহর যুবলীগের আহ্বায়ক কামাল চৌধুরী (৪৮) গুলিবিদ্ধ হয়েছেন। দুর্বৃত্তরা তাঁর গাড়ির গতিরোধ করে এ হামলা চালায়। ভাঙচুর করে তাঁর গাড়িটিও। কামাল চৌধুরীকে প্রথমে কুমিল্লা নগরের একটি বেসরকারি হাসপাতাল ও পরে অবস্থার অবনতি হলে ঢাকায় পাঠানো হয়েছে।কুমিল্লার কোতোয়ালি মডেল থানার পরিদর্শক (তদন্ত) মোহাম্মদ সামসুজ্জামান বলেন, আওয়ামী লীগের দুই পক্ষের মধ্যে পাল্টাপাল্টি গুলির ঘটনা ঘটেছে। এ সময় উভয় পক্ষের দুজন গুলিবিদ্ধ হন।এদিকে অবরোধে পুলিশের ওপর হামলার অভিযোগে যুবদল-ছাত্রদল ও ছাত্রশিবিরের ৭৮ নেতা-কর্মীর বিরুদ্ধে বৃহস্পতিবার রাতে কোতোয়ালি মডেল থানায় মামলা করেছে পুলিশ।নোয়াখালীর সোনাইমুড়ীর আবিরপাড়া ও চাটখিলের শিবপুর গ্রামের সীমানায় বিএনপি ও আওয়ামী লীগের কর্মী-সমর্থকদের সংঘর্ষ হয়েছে। বৃহস্পতিবার রাত আটটার দিকে সংঘর্ষের সময় গুলিবিদ্ধ হন পাঁচজন। চারজনের পরিচয় জানা গেছে। তাঁরা হলেন আবুল খায়ের ওরফে আবু (৪৫), মো. স্বপন (৪৫), জাহিদ হাসান (২৪) ও জসিম উদ্দিন (২৮)।চাঁদপুর শহরের চেয়ারম্যান ঘাট এলাকায় গতকাল বিকেলে একটি সিএনজিচালিত অটোরিকশায় আগুন দেয় দুর্বৃত্তরা। এদিকে পুলিশ সুপার আমির জাফর বলেন, অবরোধে নাশকতার চেষ্টার সময় জেলা স্বেচ্ছাসেবক দলের আহ্বায়ক জাহাঙ্গীর হোসেনসহ ১০ জনকে আটক করা হয়েছে।গাজীপুরের কালিয়াকৈরের লতিফপুর এলাকায় গাড়ি পোড়ানো ও বাসচালকের সহকারী তোফাজ্জল হোসেনের পুড়ে মৃত্যুর ঘটনায় বৃহস্পতিবার রাতে একটি মামলা করা হয়েছে। মামলায় কালিয়াকৈর পৌরসভার মেয়র ও বিএনপির নির্বাহী কমিটির সদস্য মজিবুর রহমানসহ অর্ধশত নেতা-কর্মীকে আসামি করা হয়। এ ছাড়া পুলিশ গতকাল সকালে শহিদুল ইসলাম নামের বিএনপির এক কর্মীকে গ্রেপ্তার করে।মৌলভীবাজারের জুড়ী উপজেলায় পণ্যবাহী ট্রাকে আগুন লাগিয়ে চালক ও তাঁর সহকারীকে পুড়িয়ে মারার চেষ্টার অভিযোগে বিএনপি-জামায়াতের ২৩ নেতা-কর্মীর বিরুদ্ধে বৃহস্পতিবার রাতে মামলা করেছে পুলিশ। ইতিমধ্যে তিনজনকে আটকও করা হয়েছে।লক্ষ্মীপুর সদর উপজেলার মান্দারী বাজার এলাকায় পুলিশি পাহারার মধ্যে গাড়িবহরে থাকা পণ্যবাহী একটি ট্রাকে বৃহস্পতিবার রাতে বোমা হামলা করেছে দুর্বৃত্তরা। এ সময় ট্রাকচালক দিদার হোসেন ও সহযোগী বাবুসহ পাঁচজন আহত হন। একই রাতে বিভিন্ন স্থানে দুটি ট্রাক, ১০টি অটোরিকশা ভাঙচুর এবং একটি অটোরিকশা ও একটি পিকআপে অগ্নিসংযোগ করা হয়। এতে আহত হয়েছেন চারজন।ফেনীর ঢাকা-চট্টগ্রাম মহাসড়কের চাড়িপুর বিসিক শিল্পনগরের রাস্তার মাথা নামক স্থানে বৃহস্পতিবার রাতে পেট্রলবোমা হামলায় এক ট্রাকচালক মো. মিরাজ মিয়া (৩২) দগ্ধ ও তাঁর সহকারী মো. হাসনাইন (২৮) আহত হয়েছেন। একই সময় হামলাকারীরা অন্তত আরও পাঁচটি ট্রাক ভাঙচুর করে।পাবনার ঈশ্বরদীতে বৃহস্পতিবার রাতে পেট্রল ঢেলে আলুবোঝাই একটি ট্রাকে আগুন দিয়েছে দুর্বৃত্তরা।ঝিনাইদহের কালীগঞ্জে প্রায় ২৫ কিলোমিটার রেললাইনে নাশকতা ঠেকাতে ৭২ জন আনসার সদস্য মোতায়েন করেছে উপজেলা প্রশাসন।চট্টগ্রামের সীতাকুণ্ড থেকে বৃহস্পতিবার রাতে বিএনপি-জামায়াতের ১০ নেতা-কর্মীকে আটক করেছে পুলিশ। গতকাল আদালতের মাধ্যমে তাঁদের জেলহাজতে পাঠানো হয়।{প্রতিবেদন তৈরিতে সহায়তা করেছেন: নিজস্ব প্রতিবেদক, ঢাকা, চাঁপাইনবাবগঞ্জ, কুমিল্লা ও ঝিনাইদহ; নোয়াখালী, ফেনী অফিস; লক্ষ্মীপুর, গাজীপুর, চাঁদপুর, ঈশ্বরদী (পাবনা), জুড়ী (মৌলভীবাজার) ও সীতাকুণ্ড (চট্টগ্রাম) প্রতিনিধি}অবরোধের ১২ দিন আজ৪-১৬ জানুয়ারি সারা দেশে নিহত ২৫পেট্রলবোমা ও আগুনে ১১ জনসংঘর্ষে ৯ জনঅন্যান্য ৫ জনযানবাহনে আগুন ভাঙচুর ৫১৫
৪দফায় রেলে নাশকতা
