
রাজধানীর ওয়ারীর টিপু সুলতান রোডে বৈদ্যুতিক ট্রান্সফরমার বিস্ফোরণে এক যুবক দগ্ধ হয়েছেন। গতকাল বুধবার রাত সাড়ে ১২টার দিকে এ ঘটনা ঘটে। তাঁকে ঢাকা মেডিকেল কলেজ হাসপাতালের বার্ন অ্যান্ড প্লাস্টিক সার্জারি ইউনিটের ভর্তি করা হয়েছে।
দগ্ধ যুবকের নাম মো. রমজান (২৫) বলে জানিয়েছে পুলিশ। তাঁর বাবার নাম মো. জামাল। তিনি অটোরিকশাচালক। থাকেন ডেমরার বটতলা এলাকায়। তবে ওই ট্রান্সফরমারের কাছে তিনি কেন গিয়েছিলেন, তা জানতে পারেনি পুলিশ।
উদ্ধারকারী ওয়ারী থানার উপপরিদর্শক (এসআই) শাহ্ আলম জানান, রাত আনুমানিক সাড়ে ১২টার দিকে ওয়ারীর টিপু সুলতান রোডের উত্তরা ব্যাংকের পাশে পানির পাম্পের সামনে সংরক্ষিত এলাকায় বিস্ফোরণের শব্দ হয়। পরে জানা যায়, সেখানে ট্রান্সফরমার বিস্ফোরণ ঘটেছে। ঘটনাস্থলে গিয়ে দেখা যায়, এক যুবক দগ্ধ হয়ে পড়ে রয়েছে। তাঁকে উদ্ধার করে ঢাকা মেডিকেলের বার্ন ইউনিটে ভর্তি করা হয়। বিস্ফোরণের ঘটনা তদন্ত করা হচ্ছে।
কর্তব্যরত চিকিৎসক জানিয়েছেন, আহত রমজানের অবস্থা আশঙ্কাজনক।
