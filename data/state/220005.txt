
সামরিক সরকারের আমলে ১৯৮৪ সালে করা ‘নজরুল ইনস্টিটিউট অর্ডিন্যান্স’ বাতিল করে নতুনভাবে করা ‘কবি নজরুল ইনস্টিটিউট বিল-২০১৮’ জাতীয় সংসদে পাস হয়েছে।
সোমবার বিলটি পাসের প্রস্তাব করেন সংস্কৃতিমন্ত্রী আসাদুজ্জামান নূর। বিলটি কণ্ঠভোটে পাস হয়। এর আগে বিলের ওপর দেওয়া জনমত যাচাই-বাছাই কমিটিতে পাঠানো ও সংশোধনী প্রস্তাবগুলো নিষ্পত্তি হয়।
বিলে বলা হয়েছে, ইনস্টিটিউটের প্রধান কার্যালয় থাকবে ঢাকায়। তবে প্রয়োজনে ঢাকার বাইরে এর শাখা স্থাপন করা যাবে। জাতীয় কবির সাহিত্য, সংগীতসহ সব সৃষ্টিকর্ম অনুশীলনে ইনস্টিটিউট উৎসাহিত করবে।
বিলের উদ্দেশ্য সম্পর্কে মন্ত্রী বলেন, ২০১৩ সালের ১৪ ফেব্রুয়ারি মন্ত্রিসভার বৈঠকে সামরিক শাসন আমলে জারিকৃত অধ্যাদেশগুলোর আবশ্যকতা পর্যালোচনা করে সংশোধন বা পরিমার্জনক্রমে নতুন আইন প্রণয়নের সিদ্ধান্তের পরিপ্রেক্ষিতে নজরুল ইনস্টিটিউট অর্ডিন্যান্স-১৯৮৪ রহিত করে প্রয়োজনীয় সংশোধন, সংযোজন, পরিমার্জন ও পুনর্গঠন করে ‘নজরুল ইনস্টিটিউট বিল-২০১৮’ প্রণয়ন করা বিশেষ প্রয়োজন।
