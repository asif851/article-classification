
‘আইসিটি ফর ডেভেলপমেন্ট অ্যাওয়ার্ড’ পাচ্ছেন প্রধানমন্ত্রীর ছেলে এবং তাঁর তথ্য ও যোগাযোগপ্রযুক্তিবিষয়ক উপদেষ্টা সজীব ওয়াজেদ জয়। ডিজিটাল বিশ্বের পথে বাংলাদেশকে এগিয়ে নেওয়ার জন্য তাঁকে এই পুরস্কারে ভূষিত করা হয়েছে।
গতকাল শুক্রবার বাংলাদেশ আওয়ামী লীগের ওয়েবসাইটে দেওয়া তথ্যে এ মনোনয়নের কথা জানানো হয়েছে। জয়ের হাতে পুরস্কারটি তুলে দেবেন বিখ্যাত হলিউড অভিনেতা রবার্ট ডেভি।
ওয়ার্ল্ড অর্গানাইজেশন অব গভর্নেন্স অ্যান্ড কম্পিটিটিভনেস, প্ল্যান ট্রিফিনিও, গ্লোবাল ফ্যাশন ফর ডেভেলপমেন্ট এবং যুক্তরাষ্ট্রের কানেটিকাট প্রদেশের নিউ হেভেন বিশ্ববিদ্যালয়ের স্কুল অব বিজনেস সম্মিলিতভাবে ১৯ সেপ্টেম্বর এই পুরস্কার দেবে।
বাংলাদেশ আওয়ামী লীগের ওয়েবসাইটে দেওয়া তথ্য অনুযায়ী, ‘ডিজিটাল বাংলাদেশ’ প্রকল্পের মাধ্যমে বাংলাদেশের নাগরিকদের সহায়তা করায় তাঁকে এই পুরস্কারের জন্য মনোনীত করা হয়েছে।
