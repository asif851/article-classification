
আওয়ামী লীগের সভাপতিমণ্ডলীর সদস্য পুনর্নির্বাচিত হওয়ায় কাজী জাফর উল্যাহকে সংবর্ধনা দিয়েছে ফরিদপুরের ভাঙ্গা উপজেলা আওয়ামী লীগ। গতকাল শুক্রবার সকাল সাড়ে ১০টার দিকে ভাঙ্গা চৌরাস্তাসংলগ্ন বাস টার্মিনালে এই সংবর্ধনা অনুষ্ঠান হয়।
অনুষ্ঠানে কাজী জাফর উল্যাহ বলেন, ‘দলীয় নেত্রী শেখ হাসিনা নেতাদের এলাকায় যেতে ও অসহায় মানুষের পাশে দাঁড়াতে বলেছেন। আমি আপনাদের পাশে আগেও ছিলাম, এখনো আছি, ভবিষ্যতেও থাকব।’ ভাঙ্গা, সদরপুর ও চরভদ্রাসন (ফরিদপুর-৪ সংসদীয় এলাকা) উপজেলার নেতা-কর্মীদের তাঁর সঙ্গে আরও যোগাযোগ বাড়ানোর আহ্বান জানিয়ে তিনি বলেন, ‘সব প্রয়োজন আমাকে জানান। আমি উঠান বৈঠকের মাধ্যমে এই তিনটি উপজেলার প্রতিটি ঘরে যেতে চাই।’
অনুষ্ঠানে সভাপতিত্ব করেন উপজেলা আওয়ামী লীগের সভাপতি কাজী হেদায়েতুল্লাহ সাকলাইন। সংবর্ধনা অনুষ্ঠানে অন্যান্যের মধ্যে বক্তব্য দেন সাধারণ সম্পাদক ফায়জুর রহমান, সদরপুর উপজেলা পরিষদের চেয়ারম্যান কাজী শফিকুর রহমান প্রমুখ।
এর আগে ভাঙ্গা থেকে ১৮ কিলোমিটার দূরে কাওড়াকান্দি ঘাটে গিয়ে আওয়ামী লীগের নেতা-কর্মীরা কাজী জাফর উল্যাহকে স্বাগত জানান। পরে দেড় শতাধিক মাইক্রোবাস ও মোটরসাইকেলের শোভাযাত্রাসহকারে তাঁকে সংবর্ধনাস্থলে আনা হয়।
