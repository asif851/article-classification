
সুপ্রিম কোর্ট আইনজীবী সমিতির নির্বাচনে (২০১৭-১৮) জয়নুল আবেদীন সভাপতি ও মাহবুব উদ্দিন খোকন সম্পাদক পদে জয়ী হয়েছেন। সমিতির এই গুরুত্বপূর্ণ দুটি পদসহ আটটি পদে জয় পেয়েছেন বিএনপি ও জামায়াত-সমর্থিত আইনজীবীরা।
অন্যদিকে সহসভাপতি, সহসম্পাদক, কোষাধ্যক্ষসহ মোট ছয়টি পদে জয়ী হয়েছেন আওয়ামী লীগ-সমর্থিত আইনজীবীরা।
গত বছরের নির্বাচনে সমিতির ১৪টি পদের মধ্যে আটটিতে জয়ী হয়েছিলেন আওয়ামী লীগ-সমর্থিত প্রার্থীরা। আর সম্পাদকসহ ছয়টি পদে জয় পেয়েছিলেন বিএনপি ও জামায়াত-সমর্থিত প্রার্থীরা।
এবারের নির্বাচনে জয়নুল আবেদীন ১ হাজার ৯২৮ ভোট পেয়ে জয়ী হয়েছেন। তাঁর নিকটতম প্রতিদ্বন্দ্বী আওয়ামী লীগ-সমর্থিত আইনজীবী আবদুল মতিন খসরু পেয়েছেন ১ হাজার ৮৯৫ ভোট।
সম্পাদক পদে মাহবুব উদ্দিন খোকন ১ হাজার ৯১৬ ভোট পেয়ে জয়ী হয়েছেন। তাঁর নিকটতম প্রতিদ্বন্দ্বী আওয়ামী লীগ-সমর্থিত আইনজীবী রবিউল আলম পেয়েছেন ১ হাজার ৮৪৬ ভোট।
২২ ও ২৩ মার্চ সমিতির নির্বাচনে ভোট নেওয়া হয়। নির্বাচনে ৫ হাজার ৮০ ভোটের মধ্যে ৩ হাজার ৯২৮ ভোট পড়ে।
গতকাল বৃহস্পতিবার রাত ১১টা থেকে ভোট গণনা শুরু হয়। আজ শুক্রবার সকালে নির্বাচন উপকমিটির আহ্বায়ক এ ওয়াই মসিউজ্জামান ফল ঘোষণা করেন।
ফলাফল অনুযায়ী, সহসভাপতি পদে মো. ওয়াজি উল্লাহ, কোষাধ্যক্ষ পদে রফিকুল ইসলাম ও সহসম্পাদক পদে শফিকুল ইসলাম জয়ী হয়েছেন। আওয়ামী লীগপন্থী আইনজীবীদের মোর্চা সম্মিলিত আইনজীবী সমন্বয় পরিষদ তাঁদের সমর্থন দিয়েছিল।
অন্যদিকে সহসভাপতি পদে উম্মে কুলসুম বেগম ও সহসম্পাদক পদে শামিমা সুলতানা জয়ী হয়েছেন। বিএনপি-জামায়াত জোটপন্থী জাতীয়তাবাদী আইনজীবী ঐক্য প্যানেল তাঁদের সমর্থন দিয়েছিল।
সমিতির কার্যনির্বাহী সদস্যের সাতটি পদের মধ্যে তিনটি পেয়েছেন আওয়ামী লীগপন্থী আইনজীবীরা। বাকি চারটি পেয়েছেন বিএনপি-জামায়াত জোটপন্থী আইনজীবীরা।
গত কয়েক বছর সমিতির নির্বাচনের প্রচারের যে ধারা ছিল, এবার তার পরিবর্তন দেখা যায়। আগের নির্বাচনগুলোয় নীল ও সাদা প্যানেল সামনে রেখে প্রার্থীরা প্রচার চালাতেন। এবার তেমন কিছু দেখা যায়নি।
এ ব্যাপারে নির্বাচন উপকমিটির আহ্বায়ক মসিউজ্জামান জানান, সমিতির বিধিমালা অনুসারে রাজনৈতিক প্যানেল নিয়ে নির্বাচনে অংশগ্রহণের সুযোগ নেই। তাই এবার প্রার্থীরা কোনো প্যানেলে প্রচার চালাননি।
দৃশ্যত, কোনো প্যানেলের উপস্থিতি দেখা না গেলেও প্রতিবারের মতো এবারও নির্বাচনে সরকার-সমর্থক ও বিএনপি-জামায়াত জোটের সমর্থকদের মধ্যে মূল প্রতিদ্বন্দ্বিতা হয়।
এবারের নির্বাচনে একদিকে সভাপতি পদে আইনজীবী আবদুল মতিন খসরু ও সম্পাদক পদে রবিউল আলম প্রতিদ্বন্দ্বিতা করেন। আওয়ামী লীগপন্থী আইনজীবীদের মোর্চা সম্মিলিত আইনজীবী সমন্বয় পরিষদ (সাদা প্যানেল হিসেবে পরিচিত) তাঁদের সমর্থন দেয়।
অন্যদিকে, সভাপতি পদে জয়নুল আবেদীন ও সম্পাদক পদে মাহবুব উদ্দিন খোকন নির্বাচনে অংশ নেন। বিএনপি-জামায়াত জোটপন্থী জাতীয়তাবাদী আইনজীবী ঐক্য পরিষদ (নীল প্যানেল হিসেবে পরিচিত) তাঁদের সমর্থন দেয়।
১৪টি পদের বিপরীতে এবারের নির্বাচনে ৩১ জন প্রার্থী প্রতিদ্বন্দ্বিতা করেন।
