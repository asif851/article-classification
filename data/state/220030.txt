
একাত্তরের মানবতাবিরোধী অপরাধের দায়ে আলবদর বাহিনীর নেতা জামায়াতে ইসলামীর আমির মতিউর রহমান নিজামীর ফাঁসি কার্যকর করার খবর বিশ্বের বিভিন্ন সংবাদমাধ্যমে প্রকাশিত হয়েছে। বাংলাদেশ সময় গতকাল মঙ্গলবার মধ্যরাতের পর তাৎক্ষণিকভাবে পরিবেশিত এসব খবরের কোনো কোনোটিতে নিজামীকে ইসলামপন্থী নেতা হিসেবে উল্লেখ করা হয়।বিবিসি অনলাইনের শিরোনাম ছিল, ‘মতিউর রহমান নিজামী, বাংলাদেশের শীর্ষ ইসলামপন্থী নেতার ফাঁসি কার্যকর’। খবরে বলা হয়, ১৯৭১ সালে স্বাধীনতাযুদ্ধের সময় অপরাধ সংঘটনের দায়ে বাংলাদেশের ইসলামপন্থী নেতা মতিউর রহমান নিজামীর ফাঁসি কার্যকর করা হয়েছে।নিজামীকে ‘ইসলামপন্থী নেতা’ উল্লেখ করে যুক্তরাজ্যের সংবাদপত্র ফিন্যান্সিয়াল টাইমস বলেছে, ১৯৭১ সালে বাংলাদেশের স্বাধীনতাযুদ্ধের সময় মানবতাবিরোধী অপরাধ করেছেন বলে ট্রাইব্যুনালে প্রমাণিত হওয়ায় সেখানকার সর্ববৃহৎ ইসলামি রাজনৈতিক দলের শীর্ষ নেতার মৃত্যুদণ্ড কার্যকর করা হয়েছে। এতে বলা হয়, মানবাধিকার সংগঠনগুলো এ বিচারকে ত্রুটিপূর্ণ বলে নিন্দা করেছিল।পত্রিকাটি বলেছে, নিজামীর ‘বিতর্কিত’ ফাঁসির দণ্ড কার্যকর করায় নতুন করে রাজনৈতিক সহিংসতার সৃষ্টি হতে পারে। পত্রিকাটি বলে, ‘একাত্তরে পাকিস্তানপন্থী আধা সামরিক সংস্থা আলবদর বাহিনী গঠন করে বাংলাদেশে হত্যা-গণহত্যা চালিয়েছেন বলে বাংলাদেশ সরকারের সাবেক মন্ত্রী নিজামীর বিরুদ্ধে ২০১৪ সালে অভিযোগ গঠন করা হয়।’আল-জাজিরা শিরোনাম করেছে, ‘১৯৭১ সালের যুদ্ধাপরাধের জন্য নিজামীকে ফাঁসি দিল বাংলাদেশ’। এর খবরে বলা হয়েছে, গণহত্যা, ধর্ষণ এবং দেশের শীর্ষস্থানীয় বুদ্ধিজীবীদের হত্যার দায়ে জামায়াতের প্রধানকে ফাঁসিতে ঝুলিয়ে মৃত্যুদণ্ড কার্যকর করা হয়েছে। আল-জাজিরার খবরে নিজামীকে ‘নিষিদ্ধ দলের নেতা’ হিসেবে উল্লেখ করা হয়।পাকিস্তানের ডন পত্রিকার অনলাইনে এ বিষয়ে এএফপি পরিবেশিত খবর প্রকাশিত হয়। এর শিরোনাম ছিল ‘শীর্ষ জামায়াত নেতা মতিউর রহমান নিজামীর ফাঁসি কার্যকর করল বাংলাদেশ’। খবরে বলা হয়, ১৯৭১ সালে যুদ্ধাপরাধের দায়ে জামায়াতে ইসলামীর নেতা মতিউর রহমান নিজামীর ফাঁসি কার্যকর করা হলো।
