
শেরপুরের নালিতাবাড়ী উপজেলায় স্কুলছাত্রীকে উত্ত্যক্ত করার দায়ে এক তরুণকে ছয় মাসের বিনাশ্রম কারাদণ্ডের আদেশ দিয়েছেন ভ্রাম্যমাণ আদালত। আজ বৃহস্পতিবার উপজেলার পোড়াগাঁও গ্রামের মো. হজরত আলীর ছেলে মো. জুবায়ের ইসলামকে (১৮) এই সাজা দেওয়া হয়। ভ্রাম্যমাণ আদালত পরিচালনা করেন উপজেলা নির্বাহী কর্মকর্তা (ইউএনও) ও নির্বাহী ম্যাজিস্ট্রেট তরফদার সোহেল রহমান।
উপজেলা প্রশাসন সূত্রে জানা গেছে, জুবায়ের ইসলাম পোড়াগাঁও উচ্চবিদ্যালয়ের দশম শ্রেণির এক ছাত্রীকে অনেক দিন ধরে উত্ত্যক্ত করে আসছিলেন। আজ সকালে ওই ছাত্রী বিদ্যালয়ে যাচ্ছিল। পোড়াগাঁও কাঁচাবাজার এলাকায় এলে জুবায়ের তাকে উত্ত্যক্ত করেন। এ সময় এলাকাবাসী ছেলেটিকে ধরে পুলিশে খবর দেন। দুপুরের দিকে পুলিশ জুবায়েরকে ইউএনও কার্যালয়ে নিয়ে আসে। জুবায়ের মেয়েটিকে উত্ত্যক্ত করার কথা স্বীকার করেন। ইউএনও তরফদার সোহেল রহমান ভ্রাম্যমাণ আদালত পরিচালনা করে ওই তরুণকে ছয় মাসের বিনাশ্রম কারাদণ্ডাদেশ দেন। পরে তাঁকে শেরপুর জেলা কারাগারে পাঠানো হয়।
নালিতাবাড়ী থানার ভারপ্রাপ্ত কর্মকর্তা (ওসি) মো. ফসিহুর রহমান ঘটনার সত্যতা নিশ্চিত করেছেন।
