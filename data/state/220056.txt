
গাড়ি ভাঙচুর, অগ্নিসংযোগ ও ককটেল বিস্ফোরণের ঘটনায় করা একটি মামলায় অভিনয়শিল্পী ও বিএনপির অঙ্গ সংগঠন জাতীয়তাবাদী সামাজিক ও সাংস্কৃতিক সংস্থার (জাসাস) নেতা হেলাল খানের দুই দিনের রিমান্ড মঞ্জুর করেছেন আদালত।
আজ মঙ্গলবার ঢাকার মহানগর হাকিম সাবরিনা আলী এ আদেশ দেন। এর আগে বাড্ডা থানায় করা একটি মামলায় হেলাল খানকে গ্রেপ্তার দেখিয়ে ১০ দিনের রিমান্ডে নেওয়ার আবেদন করে পুলিশ। আদালত শুনানি শেষে দুই দিনের রিমান্ড মঞ্জুর করেন। একই সঙ্গে তাঁর পক্ষে করা জামিন আবেদন নাকচ করেন।
গতকাল সোমবার কারাগার থেকে বিএনপির যুগ্ম মহাসচিব রিজভীকে আদালত নেয় পুলিশ। হেলাল খান সেখানে রিজভীর সঙ্গে দেখা করতে যান। দেখা করে ফেরার পথে বিকেল চারটার দিকে জনসন রোড থেকে মহানগর গোয়েন্দা (ডিবি) পুলিশের একটি দল তাঁকে গ্রেপ্তার করে।
এর আগে গত রোববার সন্ধ্যায় খালেদা জিয়ার জন্য খাবার দিতে গিয়ে গুলশান থানা পুলিশের হাতে আটক হন আরেক জাসাস নেতা সংগীতশিল্পী বেবী নাজনীন। থানায় এক ঘণ্টা থাকার পরে ছাড়া পান তিনি।
