
দুর্বৃত্তদের গুলিতে খুলনার সাত নম্বর ওয়ার্ডের কাউন্সিলর সুলতান মাহমুদ আহত হয়েছেন। আজ সন্ধ্যা সাতটার দিকে নগরীর খালিশপুর থানার উত্তর কাশিপুরের নিজ বাড়ির সামনে তাঁকে গুলি করা হয়। তাঁকে খুলনা মেডিকেল কলেজ হাসপাতালে ভর্তি করা হয়েছে।
পুলিশ ও প্রত্যক্ষদর্শীরা জানান, সন্ধ্যার দিকে সুলতান মাহমুদের বাসার পাশের খোলা জায়গায় ফুটবল খেলা নিয়ে স্থানীয় দুই পক্ষের মধ্যে কথা-কাটাকাটির ঘটনা ঘটে। তিনি বিষয়টি মীমাংসা করতে যান। এ সময় তিন-চারজন যুবক সেখানে এসে তাঁকে গুলি করে পালিয়ে যান। তিনি পায়ে গুলিবিদ্ধ হন। পরে স্থানীয় লোকজন তাঁকে খুলনা মেডিকেল কলেজ হাসপাতালে ভর্তি করেন।
খালিশপুর থানার ভারপ্রাপ্ত কর্মকর্তা (ওসি) সুকুমার বিশ্বাস ঘটনার সত্যতা নিশ্চিত করেছেন। তবে কে বা কারা এ ঘটনা ঘটিয়েছে, সে ব্যাপারে নিশ্চিত করতে পারেননি তিনি। সুলতান মাহমুদ খুলনা মেডিকেল কলেজ হাসপাতালে চিকিত্সাধীন বলে জানান ওসি।
