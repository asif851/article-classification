
দুর্নীতির মামলায় গ্রেপ্তার ভূমি মন্ত্রণালয়ের প্রশাসনিক কর্মকর্তা কুতুব উদ্দিন আহমেদ জামিন পেয়েছেন। আজ বৃহস্পতিবার ঢাকা মহানগর দায়রা জজ কামরুল হোসেন মোল্লা জামিনের আদেশ দেন। শর্ত হিসেবে তাঁর পাসপোর্ট আদালতে দাখিল করতে বলা হয়েছে।
৮ এপ্রিল কুতুব উদ্দিন আহমেদকে রাজধানীর সেগুনবাগিচা থেকে গ্রেপ্তার করে দুদকের উপপরিচালক মির্জা জাহিদুল আলমের নেতৃত্বে একটি দল। এর আগে রাজধানীর গুলশান থানায় কুতুব উদ্দিনের বিরুদ্ধে মামলা করেন মির্জা জাহিদুল আলম।
কুতুব উদ্দিনের বিরুদ্ধে অভিযোগ, তিনি সরকারি কর্মকর্তা হওয়া সত্ত্বেও ভুয়া আমমোক্তারনামার মাধ্যমে গুলশানে ১০ কাঠার একটি প্লট তাঁর শ্বশুরসহ কয়েকজনের নামে বরাদ্দ করেন। এ ছাড়া কুতুব উদ্দিনের বিরুদ্ধে দুর্নীতির অনেকগুলো অভিযোগ দুদকে অনুসন্ধান পর্যায়ে রয়েছে।
