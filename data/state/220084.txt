
 নিখোঁজের তিন দিন পর গত শুক্রবার রাতে নাটোরের সিংড়া উপজেলার গাড়াবাড়ী গ্রামের পুকুর থেকে মীম খাতুন (৯) নামের এক ছাত্রীর লাশ উদ্ধার করা হয়েছে। এ ঘটনায় একই গ্রামের আকবর হোসেন ও তাঁর ছেলে শাহীন আহমেদকে গ্রেপ্তার করেছে পুলিশ।
মীম খাতুনের মা শিউলী বেগম দাবি করেন, মীমের গলায় সোনার চেইন ও কানে দুল ছিল। এগুলো ছিনিয়ে নেওয়ার জন্যই একই গ্রামের আকবর হোসেন ও তাঁর ছেলে শাহীন আহমেদ তাঁর মেয়েকে হত্যা করেছেন।
মীমের বাবা আজিজ প্রামাণিক বলেন, মীম স্থানীয় গাড়াবাড়ী সরকারি প্রাথমিক বিদ্যালয়ের তৃতীয় শ্রেণির ছাত্রী ছিল। তাঁর পরনের সোনার গয়না চুরি করার ঘটনা গোপন করার জন্য চোরেরা তাকে হত্যা করেছে।
সিংড়া থানার ভারপ্রাপ্ত কর্মকর্তা (ওসি) শফিকুল ইসলাম জানান, গতকাল শনিবার সকালে ময়নাতদন্তের জন্য লাশ সদর হাসপাতাল মর্গে পাঠানো হয়েছে। মীমের বাবা-মার অভিযোগের ভিত্তিতে আটক আকবর হোসেন ও তাঁর ছেলে শাহীন আহমেদকে হত্যা মামলায় গ্রেপ্তার দেখানো হয়েছে। তাঁদের গতকালই আদালতের মাধ্যমে কারাগারে পাঠানো হয়েছে।
সিংড়া থানা-পুলিশ সূত্র জানায়, মঙ্গলবার বিকেলে গাড়াবাড়ী গ্রামের আজিজ প্রামাণিকের স্ত্রী শিউলী বেগম তাঁর মেয়ে মীম খাতুনকে বাড়িতে রেখে কিছু সময়ের জন্য বাইরে চিকিৎসকের কাছে যান। তিনি বাড়ি ফিরে এসে মেয়েকে খুঁজে পাননি। পরের দিন আজিজ প্রামাণিক সিংড়া থানায় এ ব্যাপারে সাধারণ ডায়েরি (জিডি) করেন। এক প্রতিবেশী শুক্রবার সন্ধ্যায় বাড়ির কাছে পুকুর পাড়ে হাঁস আনতে গিয়ে মীমের লাশ ভাসমান দেখতে পান। খবর পেয়ে পুলিশ ঘটনাস্থলে এসে লাশ উদ্ধার করে। পরে জিডিটি হত্যা মামলায় রূপান্তর করা হয়।
 
