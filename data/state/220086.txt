
ভাটি অঞ্চল চষে বেড়ানো অনন্য এক সাহসী মুক্তিযোদ্ধা ও সাংবাদিক সালেহ চৌধুরী আর নেই (ইন্না লিল্লাহি ওয়া ইন্না ইলাইহি রাজিউন)। গতকাল শুক্রবার রাতে রাজধানীর বসুন্ধরা আবাসিকে নিজের বাসভবনে তিনি হৃদ্‌রোগে আক্রান্ত হন। পরে ইউনাইটেড হাসপাতালে নেওয়া হলে চিকিৎসকেরা তাঁকে মৃত ঘোষণা করেন। সুনামগঞ্জের দিরাই উপজেলার গইচ্চা গ্রামের এক সম্ভ্রান্ত পরিবারে ১৯৩৬ সালে সালেহ চৌধুরীর জন্ম। শিক্ষা জীবনের একটা বড় অংশ কেটেছে সিলেটের এম সি কলেজে। ঢাকাতে এসে যোগ দেন দৈনিক বাংলায়। তিনি এই পত্রিকার জ্যেষ্ঠ সহকারী সম্পাদক ছিলেন। জাতীয় প্রেসক্লাবের স্থায়ী সদস্য সালেহ চৌধুরী কমনওয়েলথ জার্নালিস্ট অ্যাসোসিয়েশনের বাংলাদেশ চ্যাপ্টারের সভাপতিও ছিলেন। মরহুমের পারিবারিক সূত্রে জানা গেছে, তাঁর যুক্তরাষ্ট্রপ্রবাসী ছেলে ফিরলে তাঁকে দাফন করা হবে। আজ জাতীয় প্রেসক্লাবে তাঁর জানাজা অনুষ্ঠিত হয়। সালেহ চৌধুরী ১৯৭১ সালে টেকেরঘাট সাব-সেক্টরের অধীনে দিরাই, শাল্লা, জগন্নাথপুরসহ ভাটি অঞ্চলে বেশ কিছু যুদ্ধে অংশ নিয়েছেন।
