
২১ আগস্টের গ্রেনেড হামলায় বিএনপির চেয়ারপারসন খালেদা জিয়া ও তাঁর ছেলে তারেক রহমান জড়িত বলে প্রধানমন্ত্রী শেখ হাসিনার দেওয়া বক্তব্যকে দুঃখজনক ও উদ্বেগজনক বলে মন্তব্য করেছেন দলের মুখপাত্র আসাদুজ্জামান রিপন। আজ রোববার দুপুরে রাজধানীর নয়াপল্টনে এক সংবাদ সম্মেলনে তিনি এ মন্তব্য করেন।আসাদুজ্জামান বলেন, ২১ আগস্টের গ্রেনেড হামলা অত্যন্ত দুঃখজনক একটি ঘটনা। বিষয়টি বিচারাধীন। কিন্তু প্রধানমন্ত্রীর মতো শীর্ষ পর্যায়ে থেকে যখন এ ধরনের বক্তব্য দেওয়া হয় তখন বিচারপ্রক্রিয়া প্রভাবিত হওয়ার আশঙ্কা থাকে।বিএনপির এই নেতা আরও বলেন, ‘২১ আগস্টের গ্রেনেড হামলার ঘটনার নিন্দা বিএনপি আগেও করেছে, এখনো করছে। এ ঘটনার সুষ্ঠু ও নিরপেক্ষ তদন্ত হওয়া উচিত। প্রকৃত অপরাধীদের বিচারের আওতায় আনার ব্যাপারে বিএনপির ভিন্নমত নেই বলে তিনি জানান। কিন্তু ঘটনাটিকে রাজনৈতিক প্রতিপক্ষকে ঘায়েল করার জন্য ব্যবহার করা হলে তা দুঃখজনক।’বিএনপির এই নেতা দাবি করেন, শেখ হাসিনা ও খালেদা জিয়ার মধ্যে যাতে দূরত্ব বাড়ে সে জন্য মহলবিশেষ অপপ্রচার চালাচ্ছে।
সংবাদ সম্মেলনে ১ সেপ্টেম্বর বিএনপির প্রতিষ্ঠাবার্ষিকী উপলক্ষে দলীয় কর্মসূচিও ঘোষণা করেন আসাদুজ্জামান রিপন। এসব কর্মসূচির মধ্যে রয়েছে:
১) সকালে দলীয় পতাকা উত্তোলন, ১০টায় খালেদা জিয়ার নেতৃত্বে দলের প্রতিষ্ঠাতা জিয়াউর রহমানের কবরে শ্রদ্ধা নিবেদন, বিকেল তিনটায় রাজধানীর ইঞ্জিনিয়ার্স ইনস্টিটিউশনে আলোচনা সভা। এতে প্রধান অতিথি থাকবেন খালেদা জিয়া।
২) ৩ সেপ্টেম্বর তারেক রহমানের কারামুক্তি দিবস উপলক্ষে ইঞ্জিনিয়ার্স ইনস্টিটিউশনে আলোচনা সভা।
৩) ১২ সেপ্টেম্বর খালেদা জিয়ার কারামুক্তি দিবস উপলক্ষে একই জায়গায় আলোচনা সভা।
আরও জানতে পড়ুন
খালেদা-তারেক জড়িত, সন্দেহ নেই: হাসিনা
