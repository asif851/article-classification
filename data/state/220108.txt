
জঙ্গিগোষ্ঠী ইসলামিক স্টেটে যোগ দিতে যুক্তরাজ্যের তিন স্কুলছাত্রী সিরিয়ার উদ্দেশে পাড়ি জমিয়েছে বলে ধারণা করা হচ্ছে। গত মঙ্গলবার সকালে বাসা থেকে বের হয়ে ওই দিনই তুরস্কের একটি ফ্লাইটে তারা যুক্তরাজ্য ছাড়ে বলে জানিয়েছে লন্ডনের পুলিশ।তিন শিক্ষার্থীর দুজন শামীমা বেগম (১৫) ও খাদিজা সুলতানা (১৬)। পরিবারের অনুরোধে ১৫ বছর বয়সী অপর শিক্ষার্থীর নাম প্রকাশ করেনি পুলিশ। এরা তিনজনই বাংলাদেশি-অধ্যুষিত পূর্ব লন্ডনের বেথনাল গ্রিন একাডেমির শিক্ষার্থী।শামীমা ও খাদিজার বর্ণনা দিয়ে বিবিসির খবরে অন্যান্য বিষয়ের সঙ্গে বলা হয়, দুজনই লন্ডনের উচ্চারণে ইংরেজি বলে এবং বাংলাও বলে।এ তিনজনকে ফিরিয়ে আনতে ব্যাপক তৎপরতা শুরু করেছে স্কটল্যান্ড ইয়ার্ড। তিনজনের পরিবার গত বুধবার পুলিশকে তাদের নিখোঁজ হওয়ার ব্যাপারে অবহিত করে। পরিবারগুলো বাংলাদেশি বংশোদ্ভূত ব্রিটিশ এমপি রুশনারা আলীর সহায়তাও কামনা করেছে।এ ঘটনায় উদ্বেগ প্রকাশ করে রুশনারা বলেছেন, উগ্রবাদীরা সাধারণ পরিবারের এসব তরুণীকে মগজধোলাই করেছে বলে তাদের পরিবার জানিয়েছে। তাদের উদ্ধারে পুলিশ সম্ভাব্য সবকিছু করছে।
