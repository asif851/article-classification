
মানুষকে জিম্মি করে ও খুনের রাজনীতি করে বিএনপি-জামায়াত নিজেদের রাজনৈতিক কবর নিজেরাই রচনা করেছে বলে মন্তব্য করেছেন স্বাস্থ্যমন্ত্রী মোহাম্মদ নাসিম। 
আজ মঙ্গলবার কাজীপুরে পাঁচতলা ডাকবাংলো ভবনের নির্মাণকাজের ভিত্তিপ্রস্তর স্থাপনের পর এক সমাবেশে স্বাস্থ্যমন্ত্রী মোহাম্মদ নাসিম প্রধান অতিথির বক্তব্যে এ মন্তব্য করেন। মোহাম্মদ নাসিম বলেন, বিএনপি-জামায়াত জ্বালিয়ে পুড়িয়ে দেশের উন্নয়ন ও অর্থনীতিকে পিছিয়ে দেওয়ার পাঁয়তারা করেছিল। কিন্তু এ দেশের জনগণ তাদের সেই অপতৎপরতা নস্যাৎ করে দিয়েছে। বিএনপির নেত্রী খালেদা জিয়া, তারেক রহমানসহ তাঁদের নেতা-কর্মীদের এখন ‘আস্তাকুঁড়ে’ নিক্ষেপ করা হয়েছে। আওয়ামী লীগের সভাপতিমণ্ডলীর সদস্য আরও বলেন, বর্তমান সরকারের আমলেই বঙ্গবন্ধু সেতু থেকে গাইবান্ধা জেলার ফুলছড়ি উপজেলা পর্যন্ত নদীতীর দিয়ে চার লেনের রাস্তা নির্মাণ করা হবে। বিশ্বব্যাংকের অর্থায়নে চার হাজার কোটি টাকার এই প্রকল্পের কাজ শেষ হলে একদিকে উত্তরবঙ্গের বিভিন্ন জেলার সঙ্গে ঢাকার দূরত্ব কমবে, অপরদিকে নদী শাসনের কাজও হবে। এর ফলে যমুনা নদীর ভাঙন থেকে দেশের মানুষ রক্ষা পাবে। সিরাজগঞ্জের জেলা প্রশাসক মো. বিল্লাল হোসেনের সভাপতিত্বে অনুষ্ঠানে আরও বক্তব্য দেন পুলিশ সুপার মিরাজ উদ্দিন আহম্মেদ, জেলা পরিষদের প্রধান নির্বাহী কর্মকর্তা মাহবুবুর রহমান, জেলা আওয়ামী লীগের সাধারণ সম্পাদক এ এম গোলাম কিবরিয়া, উপজেলা চেয়ারম্যান মোজাম্মেল হক সরকার, সৈয়দ আব্দুর রউফ, উপজেলা নির্বাহী কর্মকর্তা (ইউএনও) শাফিউল ইসলাম প্রমুখ। এরপর দুপুরে সিরাজগঞ্জে জেলা প্রশাসকের সম্মেলনকক্ষে জেলা আইনশৃঙ্খলা ও উন্নয়ন সমন্বয় সভায় প্রধান অতিথির বক্তব্য দেন মোহাম্মদ নাসিম।
