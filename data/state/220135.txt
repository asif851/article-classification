
সীতাকুণ্ড থেকে জঙ্গি সন্দেহে গ্রেপ্তার করা ছয় যুবকের মধ্যে চারজনকে পৃথক মামলায় জিজ্ঞাসাবাদ করতে পাঁচ দিন করে রিমান্ড মঞ্জুর করেছেন আদালত। আজ বুধবার চট্টগ্রামের জ্যেষ্ঠ বিচারিক হাকিম মোহাম্মদ শহীদুল ইসলাম শুনানি শেষে এ আদেশ দেন।
চার যুবক হলেন মুসাব ইবনে ওমায়েদ (২৫), মোহাম্মদ শিপন ওরফে ফয়সল (২৫), খোরশেদ আলম (৩১) ও রাসেল মোহাম্মদ ইসলাম (৪০)। চট্টগ্রাম জেলা আদালত পরিদর্শক এ এইচ এম মশিউর রহমান বলেন, সীতাকুণ্ড থানার অস্ত্র আইনের মামলায় চার যুবককে জিজ্ঞাসাবাদ করতে প্রত্যেককে ১০ দিনের রিমান্ডে চেয়ে আবেদন করে পুলিশ। শুনানি শেষে আজ আদালত পাঁচ দিন মঞ্জুর করেন। চারজনকে গত রোববার সীতাকুণ্ড থানার সন্ত্রাস বিরোধী আইনের একটি মামলায় তিন দিনের রিমান্ডে নিয়ে জিজ্ঞাসাবাদ করে সীতাকুণ্ড থানার পুলিশ।
চট্টগ্রাম জেলা কোর্ট পরিদর্শক বলেন, গ্রেপ্তার ছয় যুবকের মধ্যে আরিফুল মোস্তফা ও তৌহিদুল আলমকে জিজ্ঞাসাবাদের জন্য এর আগে অস্ত্র মামলায় চার দিন করে রিমান্ড মঞ্জুর করেছিলেন আদালত।
মামলার তদন্ত কর্মকর্তা সীতাকুণ্ড থানার উপপরিদর্শক (এসআই) শরীফুল রিমান্ড আবেদনে উল্লেখ করেন, আসামিরা জঙ্গি কার্যক্রম পরিচালনা করে সরকারকে উৎখাত এবং রাষ্ট্রের ক্ষতিসাধনের জন্য সীতাকুণ্ডের বাড়বকুণ্ড এলাকায় জড়ো হন। তাঁরা সবাই আনসারুল্লাহ বাংলা টিমের সদস্য। তাঁদের পলাতক সহযোগীদের নাম-ঠিকানা সংগ্রহ ও গুরুত্বপূর্ণ তথ্য আদায়ে তাঁদের জিজ্ঞাসাবাদের প্রয়োজন রয়েছে। এ ছাড়া তাঁদের কাছ থেকে উদ্ধার হওয়া অস্ত্রের উৎস ও অর্থের জোগানদাতাকে শনাক্ত করা প্রয়োজন।
১০ জুলাই সীতাকুণ্ড থেকে জঙ্গি সন্দেহে চারজনকে গ্রেপ্তার করা হয়। তাঁদের কাছ থেকে চারটি চাপাতি, চারটি কিরিচ, ছয়টি মুঠোফোন, একটি ল্যাপটপ ও একটি ট্যাব উদ্ধার করা হয়। পুলিশের দাবি, সীতাকুণ্ডের একটি কারখানাসহ গুরুত্বপূর্ণ স্থাপনায় বড় ধরনের হামলা চালানোর পরিকল্পনা ছিল তাঁদের। এ ঘটনায় তাঁদের বিরুদ্ধে সীতাকুণ্ড থানায় অস্ত্র ও সন্ত্রাস দমন আইনে পৃথক দুটি মামলা করা হয়। ১৪ জুলাই বাড়বকুণ্ড থেকে আরিফুল ও ফটিকছড়ি থেকে তৌহিদুলকে গ্রেপ্তার করা হয়। পুলিশ বলছে, এই দুজন ওই চার জঙ্গির সহযোগী।
