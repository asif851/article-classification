
কক্সবাজারের কুতুবদিয়া থানার পুলিশ গতকাল সোমবার ভোর চারটার দিকে উপজেলার উত্তর ধুরুং ইউনিয়নের আকবরবলীঘাট এলাকায় অভিযান চালিয়ে দুই জলদস্যুকে আটক করেছে।তাঁরা হলেন, সাগরের ত্রাস ও জলদস্যুসম্রাট আবদুল মজিদ (৪১) ও সহযোগী জলদস্যু আবদুল রহিম (৩৮)। তাঁরা স্থানীয় উত্তর ধুরুং গ্রামের বাসিন্দা।এর সত্যতা নিশ্চিত করে কুতুবদিয়া থানার ভারপ্রাপ্ত কর্মকর্তা (ওসি) আলতাফ হোসেন বলেন, দস্যুসম্রাট মজিদ তাঁর বাহিনী নিয়ে দীর্ঘদিন ধরে বঙ্গোপসাগর ও উপকূলে মাছ ধরার ট্রলারে লুটপাট চালিয়ে আসছেন। আটক দুই দস্যুর বিরুদ্ধে কুতুবদিয়া, বাঁশখালী, চকরিয়া, পেকুয়া, মহেশখালী ও টেকনাফ থানায় খুন, ডাকাতি, অপহরণসহ ডজন খানেক মামলা রয়েছে।পুলিশ জানায়, গতকাল সোমবার ভোররাতে ১২ জনের একটি দল নিয়ে মজিদ মাছ ধরার ট্রলারে লুটপাট চালানোর প্রস্তুতি নেন। এ সময় পুলিশের একটি দল ঘটনাস্থলে গেলে দস্যুরা পুলিশকে লক্ষ্য করে গুলি ছুড়তে থাকেন। এ সময় পুলিশও পাল্টা গুলি চালায়। একপর্যায়ে ১০ জলদস্যু একটি নৌকা নিয়ে সাগরে পালিয়ে গেলেও পুলিশ মজিদ ও রহিমকে ধরে ফেলে।
