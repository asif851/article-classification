
সুন্দরবনের সাতক্ষীরা রেঞ্জের কালিন্দি নদীর বয়ারসিংহ এলাকা থেকে গত শনিবার তিন জেলেকে অপহরণ করা হয়েছে। পাঁচ দিনের মধ্যে মুক্তিপণ না দিলে বনদস্যুরা তাঁদের হত্যা করার হুমকি দিয়েছে।সুন্দরবন থেকে ফিরে আসা জেলে সাতক্ষীরার শ্যামনগর উপজেলার পশ্চিম কৈখালী গ্রামের শাহাজাহান গাজী বলেন, শনিবার সকালে ৮-১০ জন বনদস্যু রেজা-ফরহাদ বাহিনীর সদস্য পরিচয়ে কালিন্দি নদীর বয়ারসিংহ এলাকায় জেলেদের ওপর হামলা চালায়। এ সময় দস্যুরা শাহাজাহান গাজী, নূরজ্জামান গাজী ও মিয়ারাজ কারিগর নামের তিন জেলেকে অপহরণ করে। পরে বায়ারসিংহ, উল্লুখালী ও বকচর এলাকায় জেলেদের মাছ ধরার ২০০টি নৌকার প্রতিটি থেকে পাঁচ হাজার টাকা চায়। এই টাকা বুধবারের মধ্যে না দিলে অপহৃত ব্যক্তিদের হত্যা করার হুমকি দেওয়া হয়।
