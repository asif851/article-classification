
গাজীপুরের টঙ্গীর দাড়াইল এলাকার এসএস সোয়েটার কারখানার ভবনে ফাটল দেখা দিয়েছে। এ ঘটনায় গতকাল শনিবার থেকে কারখানায় তিন দিনের ছুটি ঘোষণা করা হয়েছে।শ্রমিক সূত্র জানায়, গতকাল সকাল আটটায় শ্রমিকেরা কাজে যোগদানের পর ভবনের সাততলার দক্ষিণ দিকের দেয়াল ও ছয়তলার মেঝেতে আড়াআড়ি ফাটল দেখে আতঙ্কিত হয়ে পড়েন। এ সময় শ্রমিকেরা কর্মবিরতি দেন। বেলা সাড়ে ১২টার দিকে অতিরিক্ত জেলা প্রশাসক শাহনেওয়াজ দিলরুবা খান ঘটনাস্থলে গিয়ে সাততলা ভবনটির কাঠামোগত পরীক্ষা-নিরীক্ষার জন্য কর্তৃপক্ষকে তিন দিন কারখানা বন্ধ রাখার নির্দেশ দেন। পরে তিনি ইউএনওকে প্রধান করে তদন্ত কমিটি গঠন করেন। এ সময় মালিকপক্ষ কারখানায় তিন দিনের ছুটি ঘোষণা করে নোটিশ টাঙিয়ে দেন। একই ভবনের নিচতলা থেকে পাঁচতলা পর্যন্ত অবস্থিত ফেমস সোয়েটার কারখানাও ছুটি ঘোষণা করা হয়।কারখানার ব্যবস্থাপনা পরিচালক ইয়ং হে বলেন, ‘ছয় মাস আগে আমরা বুয়েটের প্রকৌশলী দিয়ে প্রতিষ্ঠানটি পরীক্ষা করিয়েছি। ভবনটি ত্রুটিমুক্ত—এ সনদ আমাদের কাছে আছে। তবে কী কারণে দেয়ালে ফাটল দেখা দিয়েছে, তা পুনরায় পরীক্ষা করে দেখা হবে।’
 
