
রংপুরে সংখ্যালঘুদের ওপর যে হামলা হয়েছে, তা সিটি করপোরেশনের আসন্ন নির্বাচনে প্রভাব ফেলবে না বলে আশা করছে নির্বাচন কমিশন (ইসি)।
রংপুর সিটি করপোরেশন নির্বাচন নিয়ে আজ রোববার আইনশৃঙ্খলা রক্ষাকারী বাহিনীর সঙ্গে বৈঠক শেষে প্রধান নির্বাচন কমিশনার (সিইসি) কে এম নুরুল হুদা এই আশার কথা বলেন। এ সময় অন্য চার কমিশনার উপস্থিত ছিলেন।  রংপুর সিটি করপোরেশন নির্বাচন প্রসঙ্গে নুরুল হুদা বলেন, সুষ্ঠু ও গ্রহণযোগ্য নির্বাচনের স্বার্থে যা যা করণীয়, তার সবকিছুই করা হবে।
সিইসি বলেন, প্রত্যেক প্রার্থী সমান সুযোগ পাবেন। ভোটাররা যাতে ভোট দিতে পারেন, তা নিশ্চিত করা হবে। প্রার্থীরা যাতে কাজ করতে পারেন, সে পরিবেশ তৈরি করা হবে।  এক প্রশ্নের জবাবে নুরুল হুদা বলেন, রংপুর সিটি করপোরেশন নির্বাচন সেনা মোতায়েন নিয়ে বৈঠকে কোনো আলোচনা হয়নি। কেউ এ বিষয়ে প্রস্তাবও দেয়নি।
আগামী ২১ ডিসেম্বর রংপুর সিটি করপোরেশন নির্বাচন হবে। এই নির্বাচন নিয়ে আশঙ্কার কোনো কারণ নেই বলে মন্তব্য করেন নুরুল হুদা।
সিইসি জানান, রংপুর সিটি করপোরেশন নির্বাচনে পুলিশ, র‍্যাব, এপিবিএন, আনসার মিলিয়ে আইনশৃঙ্খলা রক্ষাকারী বাহিনীর সাড়ে তিন হাজারের বেশি সদস্য মোতায়েন থাকবে। ১৯৩টি কেন্দ্রের প্রতিটিতে আইনশৃঙ্খলা রক্ষাকারী বাহিনীর ২২ জন করে সশস্ত্র সদস্য মোতায়েন থাকবে। আর ঝুঁকিপূর্ণ কেন্দ্র থাকবে ২৪ জন করে সদস্য।
সিইসি জানান, পুলিশ-এপিবিএনের সমন্বয়ে ৩৩টি, র‍্যাবের ৩৩টি ও বিজিবির ৩৩ টহল দল নির্বাচনের মাঠে থাকবে।
