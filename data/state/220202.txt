
নরসিংদীর শিবপুর উপজেলার পুটিয়া ইউনিয়ন পরিষদের সদস্য আরিফ হোসেন পাঠান হত্যা মামলার প্রধান আসামি টিটু পাঠানের বাড়ি থেকে দুটি আগ্নেয়াস্ত্র ও তিনটি গুলি উদ্ধার করেছে গোয়েন্দা পুলিশ। উপজেলার উত্তর কারারচর এলাকায় গত সোমবার রাতে পুলিশ এ অভিযান চালায়।আরিফ পুটিয়া ইউনিয়নের ৭ নম্বর ওয়ার্ডের সদস্য ছিলেন। গত ৩০ মার্চ ঢাকা-সিলেট মহাসড়কের শিবপুর উপজেলার কারারচর বড়ইতলা এলাকায় গুলি করে তাঁকে হত্যা করা হয়। এ ঘটনায় নিহত আরিফ পাঠানের ছোট ভাই রোমান পাঠান বাদী হয়ে আটজনের নাম উল্লেখ করে এবং অজ্ঞাত চার-পাঁচজনকে আসামি করে শিবপুর মডেল থানায় একটি হত্যা মামলা করেন।মামলার তদন্তকারী সংস্থা জেলা গোয়েন্দা পুলিশের সঙ্গে কথা বলে জানা গেছে, গোপন সংবাদের ভিত্তিতে মামলার ১ নম্বর আসামি টিটু পাঠানকে ২২ এপ্রিল রাজধানীর শাহজাহানপুরের শান্তিবাগ এলাকা থেকে গ্রেপ্তার করা হয়। গ্রেপ্তারের সময় টিটু পাঠান একটি পাঁচতলা ভবনের ছাদ থেকে লাফিয়ে পালানোর চেষ্টা করে আহত হয়। দীর্ঘদিন হাসপাতালে চিকিৎসা নেওয়ার পর সুস্থ হলে গত রোববার তাকে জিজ্ঞাসাবাদের জন্য পুলিশি হেফাজতে আনা হয়। পরে তার দেওয়া তথ্য অনুযায়ী গতকাল টিটু পাঠানের নিজ বাড়ি থেকে একটি রিভলবার, একটি পিস্তল ও তিনটি গুলি উদ্ধার করা হয়। এ অস্ত্রগুলোই হত্যায় ব্যবহৃত হয়েছিল বলে প্রাথমিক জিজ্ঞাসাবাদে টিটু পুলিশকে বলেছে।মামলার তদন্তকারী কর্মকর্তা ও গোয়েন্দা পুলিশের উপপরিদর্শক (এসআই) আবদুল গাফফার বলেন, অস্ত্রগুলো টিটুর শার্ট দিয়ে পেঁচিয়ে একটি পলিথিনের ব্যাগে রাখা হয়েছিল। হত্যার ঘটনার দিন টিটু পাঠান ওই শার্টটিই পরে ছিলেন।
