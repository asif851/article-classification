
রেলওয়েতে নিয়োগের ক্ষেত্রে দুর্নীতির দুই মামলায় পূর্বাঞ্চলের সাবেক মহাব্যবস্থাপক (জিএম) ইউসুফ আলী মৃধাসহ (বর্তমানে বরখাস্ত) আটজনের বিরুদ্ধে অভিযোগ গঠন করেছেন আদালত। আজ রোববার বিকেলে চট্টগ্রাম বিভাগীয় বিশেষ জজ আদালতের বিচারক মো. আতাউর রহমানের আদালতে শুনানি শেষে এ অভিযোগ গঠন করা হয়।
রেলওয়ের টুলকিপার ও টিকিট ইস্যুকার পদে নিয়োগের ক্ষেত্রে দুর্নীতির অভিযোগে দুটি মামলা করা হয়েছিল।দুর্নীতি দমন কমিশনের (দুদক) আইনজীবী মাহমুদুল হক প্রথম আলোকে জানান, টুলকিপার পদে নিয়োগ দেওয়ার ক্ষেত্রে ঘুষ নেওয়ার জন্য ইউসুফ আলী মৃধা, রেলওয়ে পূর্বাঞ্চলের অতিরিক্ত প্রধান যন্ত্রকৌশলী হাফিজুর রহমান চৌধুরী এবং সমাজকল্যাণ কর্মকর্তা গোলাম কিবরিয়ার নামে অভিযোগ গঠন করা হয়। একইসঙ্গে অভিযুক্ত কর্মকর্তাদের এই পদে ঘুষ দেওয়ার জন্য এস এম আজিজুল হক, এ এস এম সাইদুর রহমান, রবিউল হাসান ও আশ্রাফুল ইসলামের বিরুদ্ধে অভিযোগ গঠন করেন আদালত।দুদকের দায়ের করা মামলায় গত বছরের ১ অক্টোবর ওই সাত আসামির বিরুদ্ধে আদালতে অভিযোগপত্র দেওয়া হয়।মাহমুদুল হক আরও জানান, রেলের টিকিট ইস্যুকার পদেও মৃধা, রেল কর্মকর্তা হাফিজুর রহমান ও গোলাম কিবরিয়া এবং ঘুষ দিয়ে পাস করা শাহীন শাহের বিরুদ্ধে আজ একই আদালতে অভিযোগ গঠন করা হয়।উল্লেখ্য, ২০১২ সালের ১৩ সেপ্টেম্বর দুদকের ঢাকার সহকারী পরিচালক এস এম রাশিদুর রেজা বাদী হয়ে টুলকিপার ও টিকিট ইস্যুকার পদে নিয়োগে দুর্নীতির অভিযোগে নগরের কোতোয়ালি থানায় পৃথক দুটি মামলা দায়ের করেছিলেন। তদন্ত শেষে দুই মামলায় আটজনের বিরুদ্ধে অভিযোগপত্রও দাখিল করে দুদক।প্রসঙ্গত, ২০১২ সালের ৯ এপ্রিল তত্কালীন রেলমন্ত্রী সুরঞ্জিত সেনগুপ্তের বাসায় যাওয়ার পথে টাকার বস্তাসহ আটক হন মৃধা। এ ঘটনার পর তদন্তে নামে দুদক। মৃধাও তার সহযোগীদের বিরুদ্ধে মোট ১৪টি মামলা দায়ের করে দুদক। এর মধ্যে তিনটি মামলায় সাক্ষ্য গ্রহণ চলছে।
