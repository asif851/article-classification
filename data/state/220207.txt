
হেফাজতে ইসলামের আমির আল্লামা শাহ আহমদ শফীর নারীবিষয়ক মন্তব্যের প্রতিবাদে আজ বৃহস্পতিবার প্রেসক্লাবের সামনে মানববন্ধন ও প্রতিবাদ সমাবেশ হয়েছে। কর্মসূচির আয়োজকেরা শফীকে এ মন্তব্যের জন্য তওবা করার আহবান জানান।
দুপুর ১২টার দিকে অভিনয়শিল্পী রোকেয়া প্রাচীর উদ্যোগে শিক্ষক, সাংবাদিক ও আরও অনেকে মিলে এই কর্মসূচির আয়োজন করেন। এতে বক্তারা ইন্টারনেটে প্রকাশিত শফীর একটি ওয়াজ মাহফিলের ভিডিওচিত্রে নারীদের স্বাধীনতা, শিক্ষা ও চাকরি সম্পর্কে কুরুচিপূর্ণ যে বক্তব্য পাওয়া গেছে, তা তুলে ধরে তাঁকে তওবা করার আহ্বান জানান।
বক্তারা বলেন, শফী তাঁর কুরুচিপূর্ণ বক্তব্য প্রত্যাহার না করলে আরও বৃহত্তর আন্দোলন গড়ে তোলা হবে।
কর্মসূচিতে রোকেয়া প্রাচী ছাড়াও সাংবাদিক নাসিমুন আরা হক, যুব ইউনিয়নের সভাপতি আবদুল্লাহ আল কাফী, উন্নয়নকর্মী কাজী এনায়েত হোসেন, জগন্নাথ বিশ্ববিদ্যালয়ের শিক্ষক রাজীব মীর, অভিনেত্রী সুমনা সোমা, তুষার রহমান, রুমা দে ও সেকান্দার হায়াত্ বক্তব্য দেন।
 
