
নারায়ণগঞ্জের রূপগঞ্জে বকেয়া বেতনের দাবিতে রপ্তানিমুখী একটি পোশাক কারখানার শ্রমিকেরা বিক্ষোভ করেছেন। এ সময় বিক্ষুব্ধ শ্রমিকেরা ঢাকা-সিলেট মহাসড়ক প্রায় ২০ মিনিট অবরোধ করে রাখেন।গতকাল রোববার বিকেলে উপজেলার রূপসী এলাকার সিকদার গ্রুপ অব ইন্ডাস্ট্রিজে এ ঘটনা ঘটে।প্রত্যক্ষদর্শী ও পুলিশ জানায়, গতকাল বেলা তিনটার দিকে উপজেলার রূপসী এলাকায় অবস্থিত রপ্তানিমুখী সিকদার গ্রুপ অব ইন্ডাস্ট্রিজের শ্রমিকেরা দুই মাসের বকেয়া বেতন ও শ্রমিক ছাঁটাই বন্ধের দাবিতে কাজ বন্ধ করে কারখানার ভেতরে বিক্ষোভ শুরু করেন। বিক্ষুব্ধ শ্রমিকেরা কারখানার ভেতরে কয়েক দফা বিক্ষোভ প্রদর্শন শেষে কারখানা থেকে রাস্তায় নেমে আসেন। একপর্যায়ে তাঁরা ঢাকা-সিলেট মহাসড়ক প্রায় ২০ মিনিট অবরোধ করে রাখেন।শ্রমিকদের অভিযোগ, ওই কারখানায় প্রায় ১ হাজার ২০০ শ্রমিক কাজ করেন। গত ফেব্রুয়ারি ও মার্চ মাসের বকেয়া বেতন এপ্রিল মাসের ৫ তারিখে পরিশোধের কথা ছিল। কিন্তু মালিকপক্ষ দিই-দিচ্ছি করে এ পর্যন্ত তাঁদের বকেয়া বেতন পরিশোধ করেনি। বেতনের দাবি করায় উল্টো কারখানার জিএম জাফর উল্লাহসহ তাঁর লোকজন শ্রমিকদের মারধর করেন এবং তাঁদের ছাঁটাই করার হুমকি দিচ্ছেন। বেতন না দেওয়ায় তাঁরা ঘরভাড়া ও দোকান বাকির টাকা পরিশোধ করতে পারছেন না। বাড়িওয়ালা ও দোকান মালিকেরা তাঁদের চাপ দিচ্ছেন। দোকানিরা বাকিতে মালামাল দিচ্ছেন না।এ ব্যাপারে যোগাযোগের চেষ্টা করেও সিকদার গ্রুপ অব ইন্ডাস্ট্রিজের কোনো বক্তব্য পাওয়া যায়নি।রূপগঞ্জ থানার ভারপ্রাপ্ত কর্মকর্তা মো. মাহমুদুল ইসলাম জানান, বকেয়া বেতনের দাবিতে শ্রমিকেরা ঢাকা-সিলেট মহাসড়ক অবরোধ করেছিলেন। মালিকপক্ষ আলোচনা করে দ্রুত সমস্যা সমাধানের আশ্বাস দিলে তাঁরা অবরোধ তুলে নেন।
