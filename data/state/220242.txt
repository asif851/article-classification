
বিএনপির যুগ্ম মহাসচিব সালাহ উদ্দিন আহমেদকে অক্ষত অবস্থায় ফেরত দিতে সরকারের প্রতি আহ্বান জানিয়েছেন সুপ্রিম কোর্ট আইনজীবী সমিতির সভাপতি খন্দকার মাহবুব হোসেন। তিনি বলেছেন, ‘সরকারকে অনুরোধ করছি, সালাহ উদ্দিন আহমেদকে অক্ষত অবস্থায় তাঁর পরিবারের কাছে ফেরত দিতে হবে।’
আজ শনিবার দুপুর সাড়ে ১২টার দিকে সুপ্রিম কোর্ট আইনজীবী সমিতির দক্ষিণ হলে এক সংবাদ সম্মেলনে খন্দকার মাহবুব এই আহ্বান জানান।
বিএনপির চেয়ারপারসন খালেদা জিয়ার উপদেষ্টা খন্দকার মাহবুব বলেন, ‘মানুষের জানমাল রক্ষা করার দায়িত্ব সরকারের। সেই সরকার যদি ব্যর্থ হয়, সে সরকার যদি বলে আমরা জানি না কে নিয়ে গেছে; তাদের ক্ষমতায় থাকার এক মুহূর্তও সুযোগ নেই।’
সালাহ উদ্দিন আহমেদের স্ত্রী হাসিনা আহমেদ বলেন, ‘তিনি (সালাহউদ্দিন) অত্যন্ত জনপ্রিয় নেতা। ... এ রকম একজন জনপ্রিয় নেতাকে আইনশৃঙ্খলা রক্ষাকারী বাহিনীর তুলে নিয়ে যেতে হবে, সবাই অস্বীকার করতে থাকবে যে আমরা কেউ নেইনি, আমাদের কাছে কোনো খোঁজ নেই। স্বরাষ্ট্র প্রতিমন্ত্রী বলেছেন, তাঁর নিখোঁজের খবরটি সরকারের কাছে স্পষ্ট নয়। ...তিনি অন্যায় করলে আটক করবে, আদালতের সামনে ও বিচারের আওতায় আনবে। কিন্তু এভাবে নিখোঁজ করে দেওয়ার অধিকার কাউকে দেওয়া হয়নি। আমার স্বামীকে ফিরিয়ে দেওয়া হোক।’
