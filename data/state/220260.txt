
সেলিম ওসমানের ‘কীর্তি’ নিয়ে লেখা একটি বই বিনা মূল্যে বিলি করা হচ্ছে। বইটির শিরোনাম ‘সেলিম ওসমান এক কীর্তিমান পুরুষ’। কয়েক দিন ধরে বইটি নারায়ণগঞ্জ শহর ও পার্শ্ববর্তী বন্দর উপজেলার বিভিন্ন শিক্ষাপ্রতিষ্ঠান, ব্যবসা প্রতিষ্ঠান, আওয়ামী লীগ ও জাতীয় পার্টির অফিস এবং বিভিন্ন প্রভাবশালী ব্যক্তির বাসা, অফিসে বিনা মূল্যে বিতরণ করা হচ্ছে।
বইটির ভেতরে সেলিম ওসমানের বড় ভাই নাসিম ওসমানের মৃত্যুতে জাতীয় সংসদে শোকপ্রস্তাবে প্রধানমন্ত্রী শেখ হাসিনার দেওয়া পুরো ভাষণ ‘ওসমান পরিবারের পাশে থাকব’ গুরুত্ব সহকারে ছাপানো হয়েছে।
এ বছরের জুলাইয়ে প্রকাশিত বইটির প্রকাশনা প্রতিষ্ঠান সেলিম ওসমান সাপোর্টার্স ফোরাম। সম্পাদনায় ফারুক-বিন-ইউসুফ পাপ্পু, যিনি সাংসদ শামীম ওসমানের ঘনিষ্ঠ সহযোগী হিসেবে নারায়ণগঞ্জে পরিচিত। সহযোগিতায় মুহাম্মদ তৈয়বুর রহমান টিপু, শামীমা বেগম স্বপ্না, মার-আ-নূল সভিন, মো. মাসুদুর রহমান রানা, রাজিব উল হুদা। এরা সবাই বিকেএমইএ-এর কর্মী।
উল্লেখ্য নারায়ণগঞ্জ-৫ আসনের জাপা সাংসদ সেলিম ওসমান নারায়ণগঞ্জ চেম্বার ও বিকেএমইএর সভাপতি। বইটির মুখবন্ধে লেখকের নাম নেই। কোনো মূল্যও লেখা নেই। ৫৪ পৃষ্ঠার বইয়ে সূচিপত্রে ১৭টি বিষয় উল্লেখ আছে।
২০১৪ সালের জুনে উপনির্বাচনে সাংসদ নির্বাচিত হওয়ার পর সেলিম ওসমান নারায়ণগঞ্জ জেলা ও পুলিশ প্রশাসন, বিভিন্ন ব্যক্তি, সংগঠন, প্রতিষ্ঠানকে সেসব অনুদান দিয়েছেন তার বিস্তারিত বিবরণও আছে বইটিতে। সেলিম ওসমানকে নিয়ে কোনো লেখারই লেখকের নাম উল্লেখ নেই।তবে সম্প্রতি বন্দর উপজেলার কলাগাছিয়া ইউনিয়নের কল্যাণদি গ্রামের পিয়ার সাত্তার লতিফ উচ্চ বিদ্যালয়ের প্রধান শিক্ষক শ্যামল কান্তি ভক্তকে কান ধরে ওঠবস করানোর বিষয়টি বইয়ে স্থান পায়নি।
বইটি প্রথম বিলি করা শুরু হয় ৩০ জুলাই বিকেএমইএ ও নারায়ণগঞ্জ চেম্বার আয়োজিত ব্যবসায়ী সমাবেশে। বইটির বিষয়ে মন্তব্য জানতে চাইলে নারায়ণগঞ্জের বিশিষ্ট কোনো নাগরিক মন্তব্য করতে রাজি হননি।
