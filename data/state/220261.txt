
পাবলিক সার্ভিস কমিশনের অধীনে ৩৫তম বিসিএসের প্রিলিমিনারি পরীক্ষা আজ শুক্রবার সারা দেশে বেলা তিনটা থেকে বিকেল পাঁচটা পর্যন্ত অনুষ্ঠিত হয়েছে। এ পরীক্ষা চলার সময়ে বেলা সোয়া তিনটার দিকে খুলনায় আযম খান সরকারি কমার্স কলেজ কেন্দ্রে এক পরীক্ষার্থীর কাছ থেকে প্রশ্নপত্র ছিনিয়ে নিয়ে পালানোর সময় ছাত্রলীগের এক কর্মীকে আটক করেছে পুলিশ। এর জন্য তাঁকে দুই বছরের কারাদণ্ড দিয়েছেন ভ্রাম্যমাণ আদালত।
ছাত্রলীগের ওই কর্মীর নাম শরিফুল ইসলাম। তিনি পরীক্ষার্থী ছিলেন না।
কলেজ কেন্দ্র ও পুলিশ সূত্রে জানা গেছে, পরীক্ষা শুরুর কিছুক্ষণ পর বেলা সোয়া তিনটার দিকে আযম খান সরকারি কমার্স কলেজ কেন্দ্রে এক শিক্ষার্থীর কাছ থেকে বিসিএস প্রিলিমিনারির প্রশ্নপত্র ছিনিয়ে নিয়ে পালানোর সময় কলেজ শাখা ছাত্রলীগের কর্মী শরিফুল ইসলামকে আটক করে পুলিশ। পরে ভ্রাম্যমাণ আদালতের (মোবাইল কোর্ট) নির্বাহী ম্যাজিস্ট্রেট আশিক-উন-নবী তালুকদার তাঁকে দুই বছরের বিনাশ্রম কারাদণ্ডের সাজা দেন।এদিকে পুলিশের হাতে আটক হওয়ার পর শরিফুল ইসলামকে ছাড়িয়ে আনতে গেলে মহানগর ছাত্রলীগের সহসভাপতি অহেদুজ্জামান ডলার ও স্থানীয় সাংসদের ব্যক্তিগত কর্মকর্তা হোসেনুজ্জামান হোসেনের সঙ্গে দায়িত্বরত ম্যাজিস্ট্রেটের বাগবিতণ্ডা হয়। এ সময় পাবলিক সার্ভিস কমিশনের (পিএসসি) সদস্য উজ্জ্বল বিকাশ দত্ত ও খুলনার জেলা প্রশাসক মো. মোস্তফা কামাল কেন্দ্রটি পরিদর্শনে আসেন। তাঁরা অন্য ছাত্রলীগের নেতাদের কেন্দ্র থেকে বের করে দেন।এ ব্যাপারে জানতে চাইলে জেলা প্রশাসক মো. মোস্তফা কামাল প্রথম আলোকে জানান, প্রশ্নপত্র নিয়ে পালানোর সময় একজনকে আটক করা হয়েছে। আদালত তাঁকে শাস্তি দিয়েছেন।কমার্স কলেজ পরীক্ষা কেন্দ্রের আহ্বায়ক মঞ্জুরুল আলম বলেন, প্রশ্ন নিয়ে বের হওয়ার সঙ্গে সঙ্গে পুলিশ শরিফুল ইসলামকে আটক করেছে। কলেজের পিয়ন বা অন্য কোনো ছাত্র তাঁকে প্রশ্ন দিয়ে থাকতে পারেন বলে তিনি দাবি করেন।খুলনা মহানগর ছাত্রলীগের সহসভাপতি অহেদুজ্জামানের বক্তব্য, শরিফুল কমার্স কলেজে ছাত্রলীগের মিছিল-মিটিং করে। এ বছর সে অনার্স শেষ বর্ষের পরীক্ষা দিয়েছে। শরিফুলের আটকের খবর শুনে তাঁরা তাঁকে দেখতে যান। তবে সেখানে কোনো ধরনের বাগবিতণ্ডার ঘটনা ঘটেনি বলে দাবি করেন।
