
সরকারি খালি জায়গায় যুবলীগের কার্যালয় স্থাপন ও আশপাশের দোকানপাটে চাঁদাবাজির অভিযোগে বাংলাদেশ আওয়ামী যুবলীগের দনিয়া ইউনিয়ন কমিটি বাতিল করা হয়েছে। এ ছাড়া সংগঠনটির সাধারণ সম্পাদক আক্তার হোসেনকে বহিষ্কার করা হয়।
মঙ্গলবার রাতে যুবলীগের ঢাকা মহানগর দক্ষিণের দপ্তর সম্পাদক কাজী আনিসুর রহমানের স্বাক্ষরিত এক সংবাদ বিজ্ঞপ্তিতে এ তথ্য জানানো হয়। আজ ‘সরকারি জায়গায় যুবলীগের কার্যালয়’ শীর্ষক শিরোনামে প্রথম আলোতে একটি প্রতিবেদন ছাপানো হয়। এই প্রতিবেদনের আলোকে ঘটনার প্রাথমিক সত্যতা পেয়ে এ সিদ্ধান্ত নেয় কেন্দ্রীয় যুবলীগ।বিজ্ঞপ্তিতে বলা হয়, প্রথম আলোর এ সংবাদটি যুবলীগ কেন্দ্রীয় কার্যনির্বাহী কমিটির দৃষ্টি আকৃষ্ট করেছে। এই প্রতিবেদনে দনিয়া ইউনিয়নের সাধারণ সম্পাদক আক্তার হোসেনের কর্মকাণ্ড বর্তমান সরকারের নীতিমালা, নৈতিকতা ও জনস্বার্থ পরিপন্থী বলে প্রতীয়মান হয়। তাই প্রাথমিক অনুসন্ধানে ঘটনার সত্য পাওয়ায় আক্তার হোসেনকে সংগঠন থেকে সাময়িক বহিষ্কার ও দনিয়া ইউনিয়ন যুবলীগ কমিটি বিলুপ্ত ঘোষণা করা হয়।
