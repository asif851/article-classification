
অ্যাটর্নি জেনারেল বিএনপিকে দমন করার চেষ্টা করছেন বলে অভিযোগ করেছেন বিএনপির যুগ্ম মহাসচিব রুহুল কবির রিজভী। তিনি বলেছেন, ‘অ্যাটর্নি জেনারেল রাষ্ট্রের সর্বোচ্চ আইন কর্মকর্তা হয়েও তাঁর সকল শক্তি দিয়ে বিএনপিকে দমন করার প্রচেষ্টা করছেন।’
আজ শুক্রবার বেলা সোয়া ১১টার দিকে নয়াপল্টনে দলের কেন্দ্রীয় কার্যালয়ে এক সংবাদ সম্মেলনে রিজভী এ অভিযোগ করেন।
রিজভী বলেন, বিএনপির চেয়ারপারসন খালেদা জিয়ার জামিন ঠেকাতে আপিল বিভাগে লিভ টু আপিল করেছে দুদক। গতকাল দুদকের পক্ষ থেকে লিভ টু আপিল করা হয়েছে। এর আগে অ্যাটর্নি জেনারেলের আবেদনের পরিপ্রেক্ষিতে আগে উচ্চ আদালত বিএনপির চেয়ারপারসন খালেদা জিয়ার জামিন রোববার পর্যন্ত স্থগিত রেখেছেন। অ্যাটর্নি জেনারেল অন্যকে কষ্ট দিয়ে নিজে আনন্দ লাভ করেন।
এমন ঘটনা নজিরবিহীন উল্লেখ করে রুহুল কবির রিজভী বলেন, ‘তিনি রাষ্ট্রের আইন কর্মকর্তা নন, তিনি প্রধানমন্ত্রী শেখ হাসিনার আইন কর্মকর্তা।’
রিজভী বলেন, ‘যা-ই হোক তারপরও আমরা উচ্চ আদালত থেকে প্রতিকার পেয়ে থাকি। অ্যাটর্নি জেনারেলের হাজার চেষ্টার মধ্যেও যতটুকু প্রতিকার পাওয়া যায় এবং উচ্চ আদালত যাতে নিরপেক্ষ থাকে, সেটাই জনগণের প্রত্যাশা।’
বিএনপির এই নেতা বলেন, ‘যেভাবে প্রধান বিচারপতিকে বন্দুকের জোরে জিম্মি করে পদত্যাগপত্রে স্বাক্ষর নেওয়া হয়েছে, যেভাবে নিম্ন আদালতে সরকারের নিয়ন্ত্রণ প্রতিষ্ঠা করা হয়েছে; সেখানে ন্যায়বিচার পাওয়ার আশা খুবই ক্ষীণ হয়ে পড়ছে। বেগম খালেদা জিয়ার মামলায় সেটিরই বহিঃপ্রকাশ ঘটেছে।’
রুহুল কবীর রিজভী বলেন, বিএনপির চেয়ারপারসনকে এবং বিএনপির ভারপ্রাপ্ত চেয়ারম্যান তারেক রহমানকে রাজনৈতিক প্রতিহিংসায় মিথ্যা মামলায় সাজা দেওয়া হয়েছে। সরকারপ্রধান অত্যন্ত সুপরিকল্পিতভাবে সম্পূর্ণ নির্দোষ বেগম জিয়াকে কারাবন্দী করেছেন।
রিজভী বলেন, খালেদা জিয়ার নিঃশর্ত মুক্তির দাবিতে ২৪ মার্চে বরিশালে বিভাগীয় সমাবেশের তারিখ পরিবর্তন করা হয়েছে। বরিশালের সমাবেশটি হবে আগামী ৭ এপ্রিল।
সংবাদ সম্মেলনে বিএনপির নেতা আবদুস সালাম, খায়রুল কবীর খোকন, আসাদুল করিম শাহীন, আমিনুল ইসলাম প্রমুখ উপস্থিত ছিলেন।
