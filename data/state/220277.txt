
বাগেরহাটের পূর্ব সুন্দরবনে আজ বৃহস্পতিবার ভোরে র‍্যাব ও কোস্ট গার্ডের সঙ্গে ‘বন্দুকযুদ্ধে’ সন্দেহভাজন চার বনদস্যু নিহত হয়েছে। র‍্যাপিড অ্যাকশন ব্যাটালিয়নের (র‍্যাব) ভাষ্যমতে, পূর্ব সুন্দরবনের শরণখোলা রেঞ্জের কচিখালী অভয়ারণ্যের চান্দেশ্বর এলাকায় এ ঘটনা ঘটে। ঘটনাস্থল থেকে অস্ত্র ও গুলি উদ্ধার করা হয়েছে।
র‍্যাবের তথ্যমতে, নিহত ব্যক্তিরা হলেন মনির, হাসান, গিয়াস ও এনাম। তাঁরা বনদস্যু ‘নয়ন বাহিনীর’ সদস্য। নিহত মনির দলের প্রধান ছিলেন।
নিহত চারজনের বিস্তারিত পরিচয় জানাতে পারেনি র‍্যাব।
র‍্যাব-৮ এর অধিনায়ক লে. কর্নেল ফরিদুল আলমের ভাষ্য, গোপন সংবাদের ভিত্তিতে বনদস্যু নয়ন বাহিনীর অবস্থান জানতে পেরে যৌথ অভিযানে যায় র‍্যাব ও কোস্টগার্ড। এ সময় তাদের সঙ্গে বনদস্যুদের বন্দুকযুদ্ধ হয়। পরে ঘটনাস্থল থেকে চার বনদস্যুর গুলিবিদ্ধ লাশ উদ্ধার করা হয়। ১৮টি আগ্নেয়াস্ত্র ও ৪৫০টি গুলি উদ্ধার করা হয়।
র‍্যাব জানায়, নিহত চারজনের লাশ ও উদ্ধার হওয়া অস্ত্র-গুলি শরণখোলা থানায় হস্তান্তর করা হবে।
