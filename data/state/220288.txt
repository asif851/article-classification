
রাষ্ট্রদ্রোহ ও সেনা বিদ্রোহে উসকানির অভিযোগে করা পৃথক দুই মামলায় নাগরিক ঐক্যের আহ্বায়ক মাহমুদুর রহমান মান্নাকে দেওয়া হাইকোর্টের জামিনের বিরুদ্ধে রাষ্ট্রপক্ষের আবেদনের ওপর শুনানি গ্রহণ শেষ হয়েছে। আগামীকাল সোমবার এ আবেদনের ওপর আদেশ দেবেন সর্বোচ্চ আদালত। 
আজ রোববার প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগ শুনানি শেষে আদেশের এ দিন ধার্য করেন।
এর আগে ১৭ নভেম্বর আপিল বিভাগ এই দুই আবেদনের ওপর একসঙ্গে শুনানি হবে বলে জানান। এর ধারাবাহিকতায় আজ শুনানি হয়।
আদালতে রাষ্ট্রপক্ষে শুনানি করেন অতিরিক্ত অ্যাটর্নি জেনারেল মুরাদ রেজা। অন্যদিকে, মাহমুদুর রহমানের পক্ষে ছিলেন আইনজীবী ইদ্রিসুর রহমান।
রাষ্ট্রদ্রোহের অভিযোগে গুলশান থানায় করা মামলায় ৩০ আগস্ট হাইকোর্ট থেকে মান্না জামিন পেয়েছিলেন। এতে স্থগিতাদেশ চেয়ে রাষ্ট্রপক্ষের করা আবেদনের পরিপ্রেক্ষিতে ৪ সেপ্টেম্বর আপিল বিভাগ তা স্থগিত করেন। এর ধারাবাহিকতায় বিষয়টি শুনানির জন্য আসে।
রাষ্ট্রদ্রোহ ও সেনা বিদ্রোহে উসকানির অভিযোগে গত বছরের ৫ মার্চ ও ২৪ ফেব্রুয়ারি গুলশান থানায় মান্নার বিরুদ্ধে পৃথক মামলা হয়। নিউইয়র্কে অবস্থানরত বিএনপির ভাইস চেয়ারম্যান সাদেক হোসেন খোকা এবং অন্য এক ব্যক্তির সঙ্গে মান্নার টেলিআলাপের দুটি অডিও ক্লিপ প্রকাশের পর গত বছর ২৫ ফেব্রুয়ারি মান্নাকে গ্রেপ্তার করে পুলিশ। এই দুই মামলায় ২ ও ৭ মার্চ নিম্ন আদালতে মান্নার জামিন আবেদন নাকচ হয়। পরে তিনি হাইকোর্টে জামিনের আবেদন করেন। ওই দুই মামলায় মান্নার জামিন প্রশ্নে গত ২১ মার্চ হাইকোর্ট রুল দেন। দুটি মামলার মধ্যে রাষ্ট্রদ্রোহের মামলায় জামিন প্রশ্নে রুল নিষ্পত্তি করে ৩০ আগস্ট জামিন দেন হাইকোর্ট। উসকানির অভিযোগে করা মামলায় ১০ নভেম্বর হাইকোর্ট মান্নাকে জামিন দেন। এই জামিন স্থগিত চেয়ে রাষ্ট্রপক্ষ আবেদন করলে ১৪ নভেম্বর আপিল বিভাগ তা স্থগিত করে ২৭ নভেম্বরের মধ্যে রাষ্ট্রপক্ষকে নিয়মিত লিভ টু আপিল (আপিলের অনুমতি চেয়ে আবেদন) করতে বলেন।
আরও পড়ুন: 
মান্নার জামিনের বিরুদ্ধে আবেদনের শুনানি ২৭ নভেম্বর
