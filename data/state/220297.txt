
তত্ত্বাবধায়ক সরকারের সাবেক উপদেষ্টা সুলতানা কামাল বলেছেন, ‘আমাদের দেশে সব নির্দেশ ঘুরেফিরে একই জায়গা থেকে আসছে। পুরো কাঠামো এমনভাবে তৈরি হচ্ছে যেন সব সিদ্ধান্ত এককেন্দ্রিক ভাবে হচ্ছে, যা গণতন্ত্র ও সুশাসনের সঙ্গে একেবারেই সামঞ্জস্যপূর্ণ নয়।’ আজ বৃহস্পতিবার ট্রান্সপারেন্সি ইন্টারন্যাশনাল বাংলাদেশ (টিআইবি) আয়োজিত এক সংবাদ সম্মেলনে সুলতানা কামাল এ কথা বলেন। মহাহিসাব নিরীক্ষক ও নিয়ন্ত্রকের (সিএজি) কার্যালয়ে সুশাসনের চ্যালেঞ্জ শীর্ষক এক প্রতিবেদন প্রকাশ উপলক্ষে রাজধানীর ধানমন্ডিতে মাইডাস সেন্টারের টিআইবির কার্যালয়ে এই সংবাদ সম্মেলনের আয়োজন করা হয়। সুলতানা কামাল বলেন, সিএজি কার্যালয় নিরীক্ষার জন্য এখতিয়ারভুক্ত একটি প্রতিষ্ঠান। এটি একটি সাংবিধানিক প্রতিষ্ঠান হওয়া সত্ত্বেও স্বাধীনভাবে কাজ করতে পারছে না। তিনি বলেন, ‘সিএজিতে নিয়োগ, পদোন্নতি ও বদলি প্রভৃতিতে রাজনৈতিক প্রভাব রয়েছে। নিয়োগের তদবিরের এই সংস্কৃতি থেকে আমরা কেউ বের হয়ে আসতে পারছি না। এটা মহামারির মতো হয়ে গেছে।’ টিআইবির নির্বাহী পরিচালক ইফতেখারুজ্জামান বলেন, ‘সিএজিতে দুই ধরনের সমস্যা আমরা চিহ্নিত করেছি। একটি অভ্যন্তরীণ ও অন্যটি বাহ্যিক। এর জন্য প্রতিবেদনে স্বল্পদেয়াদি, মধ্যমেয়াদি ও দীর্ঘমেয়াদি কিছু সুপারিশ করা হয়েছে। প্রতিবেদনটি উপস্থাপন করেন টিআইবির গবেষক দীপু রায়। সংবাদ সম্মেলনে আরও উপস্থিত ছিলেন টিআইবির উপনির্বাহী পরিচালক সুমাইয়া খায়ের।
