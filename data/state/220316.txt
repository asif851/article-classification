
ঢাকা মহানগর পুলিশ কমিশনার আছাদুজ্জামান মিয়া বলেছেন, পুলিশের তৎপরতার কারণে রমজান মাসে এখন পর্যন্ত রাজধানীতে ছিনতাইয়ের কোনো ঘটনা ঘটেনি। আজ সোমবার দুপুরে মহাখালী বাস টার্মিনালে আইনশৃঙ্খলা ও ট্রাফিক ব্যবস্থাপনা–সংক্রান্ত মতবিনিময় সভায় পুলিশ কমিশনার এ কথা বলেন।
ডিএমপি কমিশনার বলেন, ‘অজ্ঞান পার্টি-মলম পার্টি শনাক্ত করছি। রোজার ১৬ দিনে কেউ অজ্ঞান পার্টি ও মলম পার্টির খপ্পরে পড়েনি। আগে বাস টার্মিনালগুলোতে সমানে ছিনতাই হতো। ব্যাংক থেকে টাকা তোলার পর ছিনতাইয়ের ঘটনা ঘটত। এই ১৬ দিনে টাকা চুরি-ছিনতাইয়ের ঘটনা ঘটেনি। কারণ, আমাদের লোকেরা সাদাপোশাকে ওত পেতে আছেন। যখনই ছিনতাইকারীদের আনাগোনা লক্ষ্য করা যাবে, আমরা কিন্তু তাদের ধরে ফেলব।’
ফ্র্যাঞ্চাইজি পদ্ধতিতে বাসে যাত্রীসেবা দেওয়া হলে রাজধানীতে যানজট কমবে উল্লেখ করে আছাদুজ্জামান মিয়া বলেন, ঢাকা শহরে রাস্তায় মাঝখানে বাস দাঁড় করিয়ে দেয় যাত্রী নেওয়া হয়। এ কারণে প্রাইভেট কার, রিকশা, সিএনজি অটোরিকশার দীর্ঘ লাইন পড়ে পুরো রাস্তা ব্লক করে দেওয়া হয়। যদি ফ্র্যাঞ্চাইজি করে একটি কোম্পানির বাস একই রুটে চলে, তখন কিন্তু এই প্রতিবন্ধকতা সৃষ্টি করে আর যাত্রী তোলা হবে না। তখন পুরো আয় মালিকেরা ভাগ করে নেবেন। এটি করতে হবে। যতক্ষণ এটি না করা হচ্ছে, যাত্রী নেওয়ার এই যে অসাধু প্রতিযোগিতা বন্ধ হবে না।
মতবিনিময় সভায় বাংলাদেশ সড়ক পরিবহন সমিতির মহাসচিব খন্দকার এনায়েত উল্যাহ খান বলেন, ঈদে বাসে হকার ওঠা নিষিদ্ধ করা হয়েছে। কারণ, হকারের বেশে অজ্ঞান পার্টি-মলম পার্টির সদস্যরা ঘরমুখী যাত্রীদের খাবারে চেতনানাশক দ্রব্য মিশিয়ে দেয়। এ ছাড়া ঈদ উপলক্ষে অতিরিক্ত ভাড়া আদায় বন্ধে প্রতিটি কাউন্টারে ভাড়ার তালিকা টাঙিয়ে দেওয়া হবে। এ জন্য বাস মালিক সমিতির পর্যবেক্ষণ দল টার্মিনালে তদারক করবে। এর পাশাপাশি লক্কড়ঝক্কড় বাস না নামাতে নির্দেশনা পাঠানো হবে। বাসের ছাদে যাত্রী ওঠাও নিষিদ্ধ করা হয়েছে।
ঈদের আগে-পরে তিন দিন বঙ্গবন্ধু সেতুতে টোল আদায় বন্ধের কথা জানিয়ে এনায়েত উল্যাহ খান বলেন, ঈদের সময় এলেঙ্গা থেকে আরম্ভ করে টাঙ্গাইল পর্যন্ত যানজট ছড়িয়ে। বঙ্গবন্ধু সেতুতে একটি গাড়ির টোল আদায়ে ৩০ সেকেন্ড চলে যায়। অথচ এ সময় বাম্পার টু বাম্পার গাড়ি চলে। এতে করে দীর্ঘ যানজট হয়। তাই ঈদের তিন দিন আগে ও পরে টোল আদায় বন্ধ রাখা উচিত।
সভায় আরও বক্তব্য দেন ডিএমপির অতিরিক্ত কমিশনার (ট্রাফিক) মোসলেহ উদ্দিন আহমেদ, ডিএমপির অতিরিক্ত কমিশনার (ক্রাইম অ্যান্ড অপস) মিজানুর রহমান।
