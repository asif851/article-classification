
যোগাযোগমন্ত্রী ওবায়দুল কাদের বলেছেন, ‘তিস্তা নদীর পানির ন্যায্য হিস্যার বিষয় নিয়ে কারও সঙ্গে আপস করব না। রক্ত দিয়ে দেশ স্বাধীন করেছি। কারও কাছে মাথা নত করব না।’
আজ শনিবার দুপুরে বঙ্গবন্ধু সেতু-টাঙ্গাইল মহাসড়ক পরিদর্শনকালে টাঙ্গাইলের এলেঙ্গা বাসস্ট্যান্ডে সাংবাদিকদের সঙ্গে আলাপকালে যোগাযোগমন্ত্রী এসব কথা বলেন।মন্ত্রী বলেন, ‘বাংলাদেশের সঙ্গে ভারতের অনেক সমস্যা রয়েছে। যেমন পানি বণ্টন, সীমান্ত চুক্তি ও করিডোর। আগামী দিনে ভারতে যে সরকারই ক্ষমতায় আসুক, আমাদের সম্পর্কের কোনো ক্ষতি হবে না। দেশের স্বার্থে, জনগণের স্বার্থে আমরা তাদের কাছেই আমাদের সমস্যা তুলে ধরে সমস্যা সমাধানের আহ্বান জানাব।’গাজীপুরের জয়দেবপুর থেকে টাঙ্গাইলের এলেঙ্গা পর্যন্ত প্রায় ৭০ কিলোমিটার মহাসড়ক চার লেনে উন্নীতকরণ প্রকল্পের দরপত্র আগামী মে মাসে আহ্বান করা হবে বলে যোগাযোগমন্ত্রী জানান। মন্ত্রী বলেন, ‘সবকিছু ঠিকঠাক থাকলে আগামী সেপ্টেম্বরেই প্রকল্পের কাজ শুরু করা যাবে।’ মন্ত্রী বলেন, উত্তরাঞ্চলের সঙ্গে অভ্যন্তরীণ যোগাযোগ-ব্যবস্থা উন্নতকরণ এবং বাংলাদেশ ও পার্শ্ববর্তী প্রতিবেশী দেশগুলোর সঙ্গে সড়ক যোগাযোগ উন্নত করার লক্ষ্যে প্রকল্পটি হাতে নেওয়া হয়েছে। প্রায় তিন হাজার ৬৬ কোটি টাকা ব্যয়ে এই প্রকল্পের মধ্যে রয়েছে পাঁচটি ফ্লাইওভার, ২৬টি সেতু এবং ৬০টি কালভার্ট নির্মাণ। এই প্রকল্পের জন্য টাঙ্গাইল ও গাজীপুর জেলায় প্রায় ৩৫ হেক্টর জমি অধিগ্রহণ করা হয়েছে। ২০১৮ সালের মার্চে এই প্রকল্পের কাজ শেষ হবে।’এ সময় অন্যদের মধ্যে উপস্থিত ছিলেন যোগাযোগ মন্ত্রণালয়-সম্পর্কিত সংসদীয় স্থায়ী কমিটির সভাপতি সাংসদ একাব্বর হোসেন, সাংসদ মনোয়ারা বেগম, মহাসড়ক চার লেনে উন্নীতকরণ প্রকল্পের প্রকল্প পরিচালক দিলীপ কুমার গুহ প্রমুখ।
