
সড়ক পরিবহন ও সেতুমন্ত্রী ওবায়দুল কাদের বলেছেন, উগ্রবাদীদের সঙ্গে নিয়ে উগ্রবাদ কখনো দমন করা যায় না, প্রতিরোধ করা যায় না, সেটা বিএনপিকে বুঝতে হবে। সে লড়াই তাদের অভ্যন্তরে শুরু হয়ে গেছে।
আজ শুক্রবার দুপুরে ঢাকা-চট্টগ্রাম মহাসড়কের কুমিল্লা অংশে পদুয়ার বাজার এলাকায় ফোর লেন প্রকল্পের কাজ দেখতে এসে তিনি এ মন্তব্য করেন।ওবায়দুল কাদের বলেন, বিএনপিকে ঠিক করতে হবে তাদের প্রধান শত্রু কে? উগ্রবাদ না আওয়ামী লীগ। তারপরেই তাদের প্রকৃত মানসিকতার প্রকাশ ঘটবে। তিনি বলেন, ‘শেখ হাসিনার সরকার যদি তাদের প্রধান টার্গেট হয়, তাহলে উগ্রবাদের বিরুদ্ধে যে বিবৃতি তারা দিচ্ছে, জাতীয় ঐক্যের কথা বলছে—এগুলো মূল্যহীন। তাহলে বিএনপি প্রকাশ্যে বলুক, তাদের প্রধান টার্গেট হচ্ছে উগ্রবাদ। আর উগ্রবাদীদের সঙ্গে নিয়ে উগ্রবাদ কোনো দিনও দমন করা যাবে না, প্রতিরোধও করা যাবে না।’
