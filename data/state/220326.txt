
নতুন মন্ত্রীরা আজ মঙ্গলবার সন্ধ্যা ছয়টার দিকে শপথ নেবেন। বঙ্গভবনে শপথ অনুষ্ঠানের প্রস্তুতি চলছে। সরকারের উচ্চপর্যায়ের একটি সূত্র জানিয়েছে, মন্ত্রিসভায় পূর্ণমন্ত্রী হচ্ছেন স্বরাষ্ট্র প্রতিমন্ত্রী আসাদুজ্জামান খান কামাল এবং বিজ্ঞান ও প্রযুক্তি প্রতিমন্ত্রী ইয়াফেস ওসমান। এ ছাড়া নতুন প্রতিমন্ত্রী হচ্ছেন সাংসদ তারানা হালিম, চট্টগ্রাম মহানগর আওয়ামী লীগের সহসভাপতি নুরুল ইসলাম বিএসসি ও লালমনিরহাটের সাংসদ নুরুজ্জামান আহমেদ।
রাষ্ট্রপতি মো. আবদুল হামিদের প্রেস সচিব মো. জয়নাল আবেদিন প্রথম আলোকে বলেন, সন্ধ্যা ছয়টার দিকে বঙ্গভবনে শপথ অনুষ্ঠানের প্রস্তুতি নেওয়া হয়েছে। শপথের পর ইফতার মাহফিল অনু​ষ্ঠিত হবে।
গতকাল মন্ত্রিপরিষদ বিভাগ থেকে দুজনকে আজ ঢাকায় থাকার জন্য টেলিফোনে অনুরোধ করা হয়েছে। এঁরা হলেন চট্টগ্রাম মহানগর আওয়ামী লীগের সহসভাপতি নুরুল ইসলাম বিএসসি ও সাংসদ তারানা হালিম। মন্ত্রিসভার পুরোনোদের মধ্যে কারও কারও দপ্তর বদলও হতে পারে। তবে কেউ বাদ পড়বেন কি না, তা নিশ্চিতভাবে জানা যায়নি। মন্ত্রিসভা পরিবর্তন-পরিবর্ধনের দায়িত্ব সম্পূর্ণই প্রধানমন্ত্রীর এখতিয়ার। তাই মন্ত্রিসভা সম্প্রসারণের ব্যাপারে দায়িত্বশীল কেউ মুখ খুলছেন না।
বর্তমান মন্ত্রিসভায় ডাক ও টেলিযোগাযোগ, স্বরাষ্ট্র, তথ্য ও যোগাযোগ প্রযুক্তি মন্ত্রণালয়ে মন্ত্রী নেই। এ ছাড়া স্থানীয় সরকার, পল্লী উন্নয়ন ও সমবায় মন্ত্রণালয়ে নতুন দায়িত্ব পাওয়া খন্দকার মোশাররফ হোসেন বৈদেশিক কর্মসংস্থান ও প্রবাসী কল্যাণ মন্ত্রণালয়ের অতিরিক্ত দায়িত্বে রয়েছেন।
২০১৪ সালের ৫ জানুয়ারির নির্বাচনের মাধ্যমে টানা দ্বিতীয়বার ক্ষমতায় আসার পর ওই বছরের ১২ জানুয়ারি প্রধানমন্ত্রী শেখ হাসিনার নেতৃত্বে নতুন মন্ত্রিসভা শপথ নেয়। তখন অধিকাংশ পুরোনো মন্ত্রীকে বাদ দিয়ে অপেক্ষাকৃত নতুন ও আগের সরকারের সময় দলের বাদ পড়া জ্যেষ্ঠ নেতাদের নিয়ে সরকার গঠন করা হয়। ওই বছরের ২৬ ফেব্রুয়ারি প্রধানমন্ত্রী আরেক দফা তাঁর মন্ত্রিসভা সম্প্রসারণ করেন। সে সময় এ এইচ মাহমুদ আলীকে পররাষ্ট্র মন্ত্রণালয় এবং নজরুল ইসলামকে পানিসম্পদ মন্ত্রণালয়ের প্রতিমন্ত্রীর দায়িত্ব দেওয়া হয়।
হজ নিয়ে বিতর্কিত মন্তব্যের জন্য গত বছরের ১২ অক্টোবর আবদুল লতিফ সিদ্দিকী ডাক ও টেলিযোগাযোগ মন্ত্রণালয় থেকে অপসারিত হন। সর্বশেষ গত বৃহস্পতিবার সৈয়দ আশরাফুল ইসলামকে দপ্তরবিহীন করা হয়।
প্রসঙ্গত, বর্তমান মন্ত্রিসভায় ২৯ জন মন্ত্রী, মন্ত্রীর পদমর্যাদায় প্রধানমন্ত্রীর একজন বিশেষ দূত ও পাঁচজন উপদেষ্টা, ১৮ জন প্রতিমন্ত্রী এবং দুজন উপমন্ত্রী রয়েছেন।
আরও পড়ুন..মন্ত্রিসভায় নতুন মুখ আসছে
