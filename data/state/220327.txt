
বিএনপির যুগ্ম মহাসচিব সালাহ উদ্দিন আহমেদকে হাজির করার বিষয়ে দেওয়া রুলের ওপর শুনানি ৮ এপ্রিল পর্যন্ত মুলতবি করেছেন হাইকোর্ট। বিচারপতি কামরুল ইসলাম সিদ্দিকী ও বিচারপতি গোবিন্দ চন্দ্র ঠাকুরের সমন্বয়ে গঠিত হাইকোর্ট বেঞ্চ আজ সোমবার এই শুনানি মুলতবি করেন।আজ সালাহ উদ্দিন আহমেদের পক্ষে জ্যেষ্ঠ আইনজীবী ও বিএনপির স্থায়ী কমিটির সদস্য মওদুদ আহমেদের শুনানি করার কথা ছিল। তিনি শুনানির জন্য দীর্ঘ সময় প্রয়োজন বলে জানালে আদালত ৮ এপ্রিল পর্যন্ত মুলতবি করেন। শুনানিতে রাষ্ট্রপক্ষে ছিলেন অ্যাটর্নি জেনারেল মাহবুবে আলম।সালাহ উদ্দিন আহমেদের স্ত্রী হাসিনা আহমদের দাবি, ‘ডিবি’ পরিচয়দানকারী একদল অস্ত্রধারী গত মঙ্গলবার রাতে তাঁর স্বামীকে উত্তরা থেকে ধরে নিয়ে গেছে। উত্তরার ওই বাড়ির নিরাপত্তাকর্মীও সালাহ উদ্দিনকে ধরে নেওয়ার বর্ণনা দিয়েছেন। সালাহ উদ্দিন আহমেদকে ২৪ ঘণ্টার মধ্যে হাজির করার নির্দেশনা চেয়ে গত বৃহস্পতিবার তাঁর স্ত্রী হাসিনা আহমেদ হাইকোর্টে আবেদন করেন। এর পরিপ্রেক্ষিতে সালাহ উদ্দিন আহমেদকে কেন খুঁজে বের করা হবে না এবং ১৫ মার্চ সকাল সাড়ে ১০টায় তাঁকে কেন আদালতে হাজির করার নির্দেশ দেওয়া হবে না, তা জানতে চেয়ে ওই দিনই রুল দেন হাইকোর্ট।
গতকাল ওই রুলের ওপর শুনানি অনুষ্ঠিত হয়। এ সময় হাইকোর্টকে দেওয়া প্রতিবেদনে পুলিশ সদর দপ্তর, ঢাকা মহানগর পুলিশ, র‍্যাব, পুলিশের অপরাধ তদন্ত বিভাগ (সিআইডি) ও বিশেষ শাখা (এসবি) পাঁচটি আলাদা প্রতিবেদনে দাবি করে, সালাহ উদ্দিন আহমেদের খোঁজ জানে না পুলিশ। তারা সালাহ উদ্দিনকে গ্রেপ্তার বা আটক করেনি। তবে তাঁকে খুঁজে বের করার চেষ্টা করছে। পরে রাষ্ট্রপক্ষের কৌঁসুলি অ্যাটর্নি জেনারেল মাহবুবে আলম ও সালাহ উদ্দিন আহমেদের পক্ষে জ্যেষ্ঠ আইনজীবী মওদুদ আহমদের শুনানি শেষে আদালত আজ পরবর্তী শুনানির দিন ধার্য করেছিলেন।
আরও পড়ুন: কারও কাছে নেই সালাহ উদ্দিন
সালাহউদ্দিনকে ২৪ ঘণ্টার মধ্যে হাজির করতে আবেদন
বিএনপির যুগ্ম মহাসচিব সালাহ উদ্দিন আটক
