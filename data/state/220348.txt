

নির্বাচন কমিশন (ইসি) গঠনের জন্য রাজনৈতিক দলগুলোর দেওয়া নাম থেকে কোন ১০ জনের নাম চূড়ান্ত করা হয়েছে, তা জানা যাবে আজ সোমবার রাতে। ইসি গঠনের জন্য গঠিত অনুসন্ধান কমিটির সঙ্গে মতবিনিময়ে বিশিষ্টজনদের মতামতের সারসংক্ষেপও ওই সময় প্রকাশ করা হবে। মন্ত্রিপরিষদ সচিব মোহাম্মদ শফিউল আলম বঙ্গভবন থেকে বের হয়ে যাওয়ার সময় এ কথা বলেন।
অনুসন্ধান কমিটির সদস্যরা আজ সন্ধ্যা সাড়ে ছয়টার দিকে বঙ্গভবনে রাষ্ট্রপতি মো. আবদুল হামিদের সঙ্গে সাক্ষাৎ করতে যান। প্রায় পৌনে এক ঘণ্টা অবস্থানের পর তাঁরা বঙ্গভবন ছেড়ে যান।
বঙ্গভবন থেকে বের হওয়ার পথে সাংবাদিকদের সঙ্গে কথা বলেন মন্ত্রিপরিষদ সচিব। তখনই তিনি এ তথ্য দেন। সচিব জানান, মহামান্য রাষ্ট্রপতির সিদ্ধান্তেই নামগুলো প্রকাশ করা হচ্ছে।এর আগে আজ বিকেল চারটার দিকে সুপ্রিম কোর্টের জাজেস লাউঞ্জে অনুসন্ধান কমিটির প্রধান বিচারপতি সৈয়দ মাহমুদ হোসেনের সভাপতিত্বে সর্বশেষ বৈঠক হয়। দুই ঘণ্টা বৈঠকের পর কমিটির সদস্যরা রাষ্ট্রপতি মো. আবদুল হামিদের সঙ্গে সাক্ষাৎ করতে বঙ্গভবনে যান।
ওই বৈঠক শেষে সন্ধ্যা ছয়টার দিকে প্রেস ব্রিফিং করেন মন্ত্রিপরিষদ বিভাগের অতিরিক্ত সচিব আবদুল ওয়াদুদ। তিনি বলেন, রাজনৈতিক দলগুলোর দেওয়া নাম থেকেই ১০ জনের নাম চূড়ান্ত করেছে ইসি গঠনের জন্য গঠিত অনুসন্ধান কমিটি। এই তালিকা প্রকাশ করা হবে কি না, সে সিদ্ধান্ত নেবেন রাষ্ট্রপতি। নির্ধারিত সময়ের আগেই অনুসন্ধান কমিটি তাদের সুপারিশ চূড়ান্ত করেছে। আগামী ৮ ফেব্রুয়ারির মধ্যে নির্বাচন কমিশন গঠনের জন্য প্রজ্ঞাপন জারি করা হবে বলে আশা করা হচ্ছে।
পরে রাষ্ট্রপতির সঙ্গে সাক্ষাৎকালে তাঁর কাছে সুপারিশ করা ১০ ব্যক্তির নাম এবং ১৬ বিশিষ্ট নাগরিকের সঙ্গে মতবিনিময়ের সারসংক্ষেপ তুলে দেন অনুসন্ধান কমিটি।
২৫ জানুয়ারি অনুসন্ধান কমিটি গঠনের পর ছয়টি বৈঠক হয়েছে। এর মধ্যে দুই দিন বিশিষ্ট নাগরিকদের সঙ্গে মতবিনিময় করা হয়। আর রাজনৈতিক দল থেকে নাম পাওয়ার পর অনুসন্ধান কমিটি দুটি বৈঠক করে। বিশিষ্ট নাগরিকেরা দলনিরপেক্ষ, সাহসী, দক্ষ ও যোগ্যতাসম্পন্ন ব্যক্তিদের নাম প্রস্তাব করার সুপারিশ করেছেন। তাঁদের মত হচ্ছে, নির্বাচন কমিশন হতে হবে বিতর্কের ঊর্ধ্বে, মেরুদণ্ড হতে হবে সোজা। যাতে চাপ কিংবা হুমকির মুখেও প্রভাবমুক্ত হয়ে তাঁরা কাজ করতে পারেন।
নির্বাচন কমিশন গঠনে গত ২৫ জানুয়ারি বিচারপতি সৈয়দ মাহমুদ হোসেনকে প্রধান করে ছয় সদস্যের অনুসন্ধান কমিটি গঠন করেন রাষ্ট্রপতি। কমিটিকে ৮ ফেব্রুয়ারির মধ্যে নারীসহ ১০ জনের নামের তালিকা রাষ্ট্রপতির কাছে জমা দেওয়ার নির্দেশনা দেওয়া হয়েছিল।
৮ ফেব্রুয়ারি বর্তমান সিইসি কাজী রকিবউদ্দীন আহমদ ও অন্য তিন কমিশনারের মেয়াদ শেষ হচ্ছে। কমিশনার শাহনেওয়াজের মেয়াদ শেষ হবে ১৪ ফেব্রুয়ারি।
আরও পড়ুন:
সর্বশেষ বৈঠকে বসেছে অনুসন্ধান কমিটি
 
