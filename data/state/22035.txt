
নীলফামারীর ডোমার উপজেলার চিলাহাটিতে গতকাল শনিবার সকালে বালতির পানিতে পড়ে ঈসা (০২) নামের একটি মেয়ে মারা গেছে।স্থানীয় বাসিন্দা সূত্র জানায়, উপজেলার ভোগডাবুরী ইউনিয়নের চিলাহাটি বাজারসংলগ্ন কামাতপাড়া গ্রামের তোফাজ্জল হোসেনের বাসায় স্ত্রী ও একমাত্র মেয়ে ঈসাকে নিয়ে ওঠেন ব্র্যাক কর্মকর্তা ইসমাইল হোসেন। তিনি সংস্থাটির প্রগতি কর্মসূচির চিলাহাটি শাখায় কর্মরত। তাঁর বাড়ি পাবনা জেলা সদরের কাজিকাটায়।স্থানীয় বাসিন্দা সূত্রে জানা যায়, গতকাল সকাল আটটার দিকে অফিসে যাওয়ার পর তাঁর স্ত্রী মেয়েকে ঘরে রেখে বাইরে যান। সেই সময় গোসলখানার একটি বালতি পানিভর্তি অবস্থায় ছিল। সকাল ১০টার দিকে ঘরে মেয়েকে না দেখে খোঁজাখুঁজি শুরু করেন। পরে গোসলখানায় রাখা বালতিতে মেয়েকে অচেতন অবস্থায় দেখে চিৎকার শুরু করেন তিনি। স্থানীয় চিকিৎসকের শরণাপন্ন হলে চিকিৎসক তাকে মৃত ঘোষণা করেন।
