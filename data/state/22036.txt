
শামীম ওসমানকে পদত্যাগ না করে সংসদ সদস্য হিসেবে তাঁর দায়িত্ব পালন করার অনুরোধ জানিয়েছেন নারায়ণগঞ্জ সিটি করপোরেশন নির্বাচনে আওয়ামী লীগ মনোনীত প্রার্থী সেলিনা হায়াৎ আইভী। শামীম ওসমানের দেওয়া এক বক্তব্যের জবাবে তিনি শুক্রবার বিকেলে এ অনুরোধ জানান।এর আগে শুক্রবার শামীম ওসমান এক সংবাদ সম্মেলনে বলেন, ‘শনিবার আমি পার্লামেন্ট থেকে পদত্যাগ করে আমার ছোট বোন আইভীর সঙ্গে প্রতিটি ঘরে ঘরে যাব।’শামীম ওসমানের এ বক্তব্যের ব্যাপারে আইভীর মতামত জানতে চাইলে তিনি বলেন, ‘তিনি পদত্যাগ করুন—এটা আমি চাই না। সংসদ সদস্য হিসেবে তাঁর অনেক দায়িত্ব রয়েছে। আমার অনুরোধ থাকবে, তিনি আইন মেনে সংসদ সদস্য হিসেবে তাঁর দায়িত্ব পালন করবেন।’শামীম ওসমান তাঁর সব কর্মী নিয়ে আইভীর পক্ষে কাজ করার ঘোষণার বিষয়ে আইভী বলেন, ‘কর্মী বঙ্গবন্ধুর, কর্মী জননেত্রী শেখ হাসিনার, কর্মী নৌকার। আমার কোনো কর্মী নেই। আমি মনে করি, ব্যক্তিগত কারও কোনো কর্মী নেই। এই নির্বাচনে সবাই দলের কর্মী ও নেত্রীর কর্মী হিসেবে নৌকা প্রতীকের পক্ষে কাজ করবে।’ নির্বাচনের পরিবেশ সম্পর্কে তিনি বলেন, ‘এখন পর্যন্ত পরিবেশ সুষ্ঠু ও স্বাভাবিক আছে। আমি কখনো আচরণবিধি লঙ্ঘন করিনি। আমি প্রচার-প্রচারণায় বের হলে সাধারণ মানুষ আমার সঙ্গে স্বতঃস্ফূর্তভাবে রাস্তায় নেমে আসে। আমার সঙ্গে জনগণের ভালোবাসা আছে। জনগণই এই নির্বাচনে আমার প্রতি তাদের ভালোবাসার বহিঃপ্রকাশ ঘটাবে।’
শহরের চানমারি এলাকায় নির্বাচনী প্রচারণার সময় দলের মতবিরোধ নিয়ে সাংবাদিকেরা প্রশ্ন করলে আইভী বলেন, ‘আমাদের দলে কোনো বিভেদ নেই। আমরা সবাই ঐক্যবদ্ধভাবে নির্বাচনী প্রচারণা চালিয়ে যাচ্ছি। আমাদের মধ্যে প্রতিযোগিতা থাকতে পারে, তবে কোনো বিভেদ নেই।’
