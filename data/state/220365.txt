

জামায়াতের ডাকা হরতালের প্রতিবাদে রাজধানীর বিভিন্ন জায়গায় মিছিল ও সমাবেশ করেছে আওয়ামী লীগ। এ ছাড়া সংগঠনটির অঙ্গ-সহযোগী ও ভ্রাতৃপ্রতিম সংগঠনগুলোর নেতা-কর্মীরা হরতালবিরোধী মিছিল-সমাবেশ করেছেন। 
রাজধানীর বঙ্গবন্ধু অ্যাভিনিউ, জিরো পয়েন্ট, পুরানা পল্টন এলাকায় ঢাকা মহানগর আওয়ামী লীগ, যুবলীগ, স্বেচ্ছাসেবক লীগ, জাতীয় শ্রমিক লীগ মিছিল করে।বঙ্গবন্ধু অ্যাভিনিউয়ে হরতালবিরোধী অবস্থানকালে ঢাকা মহানগর আওয়ামী লীগের সাধারণ সম্পাদক ও ত্রাণমন্ত্রী মোফাজ্জল হোসেন চৌধুরী মায়া সাংবাদিকদের বলেন, ‘জামায়াতের এ হরতাল পিঠ বাঁচানোর হরতাল। ফাঁসি থেকে বেঁচে যাওয়া রায়ে আনন্দিত হয়ে তারা এ হরতাল দিয়েছে। আমি একজন মুক্তিযোদ্ধা হিসেবে এ রায় মেনে নিতে পারছি না। দেশের সাধারণ মানুষও এ রায় মেনে নেয়নি।’ এ ছাড়া জাতীয় প্রেসক্লাবের সামনে বাংলাদেশ স্বাধীনতা পরিষদ নামের একটি সংগঠন জাতীয় প্রেসক্লাবের সামনে হরতালবিরোধী সমাবেশ করে। এতে প্রধান অতিথি ছিলেন আওয়ামী লীগের প্রচার ও প্রকাশনা সম্পাদক হাছান মাহমুদ। তিনি বলেন, ‘এ রায়ে আমরা খুশি হইনি। তবে আপিল বিভাগের রায় মেনে নিয়েছি। সারা দেশে মানুষ হরতাল প্রত্যাখ্যান করেছে। ঢাকার রাস্তায় গাড়ি চলছে। যানজট তৈরি হয়েছে।’যুবলীগের দপ্তর সম্পাদক আনিসুর রহমান প্রথম আলোকে বলেন, জামায়াতের হরতালের বিরুদ্ধে মিছিল করেছে যুবলীগ। রাজধানীর বঙ্গবন্ধু অ্যাভিনিউ থেকে শুরু হওয়া মিছিলটি পুরানা পল্টন, মুক্তাঙ্গন প্রদক্ষিণ করে। এতে নেতৃত্ব দেন যুবলীগের চেয়ারম্যান ওমর ফারুক চৌধুরী। রাজধানীর কারওয়ান বাজার এলাকায় ঢাকা মহানগর উত্তর যুবলীগ হরতালবিরোধী মিছিল ও সমাবেশ করে। একই সময় গুলিস্তানেও ঢাকা মহানগর দক্ষিণ যুবলীগ মিছিল ও সমাবেশ করেছে। এ ছাড়া রাজধানীর বিভিন্ন থানা ও ওয়ার্ডে হরতালবিরোধী মিছিল ও সমাবেশ করেছেন স্থানীয় থানা ও ওয়ার্ড আওয়ামী লীগ এবং অঙ্গ-সহযোগী সংগঠনের নেতা-কর্মীরা।  ছাত্রলীগ ঢাকা বিশ্ববিদ্যালয়ের মধুর ক্যানটিনের সামনে হরতালবিরোধী অবস্থান কর্মসূচি পালন করলেও কোনো মিছিল বা সমাবেশ করেনি।
