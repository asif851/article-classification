
বাংলাদেশ-যুক্তরাষ্ট্র তৃতীয় অংশীদারি সংলাপ আজ মঙ্গলবার ওয়াশিংটনে শুরু হচ্ছে। দুই দিনের বৈঠকে পররাষ্ট্রসচিব মো. শহীদুল হক ও রাজনীতিবিষয়ক মার্কিন আন্ডার সেক্রেটারি ওয়েন্ডি শারমেন দুই দেশের নেতৃত্ব দেবেন।৫ জানুয়ারির নির্বাচনের পর এটাই হবে দুই দেশের মধ্যে জ্যেষ্ঠ পর্যায়ে প্রথম আলোচনা। ফলে আলোচ্যসূচির পাশাপাশি দুই দেশের রাজনৈতিক সম্পর্ক জোরদারের বিষয়েও আলোচনা হবে।পররাষ্ট্র মন্ত্রণালয়ের কর্মকর্তারা জানান, গণতন্ত্র ও সুশাসন, বাণিজ্য ও বিনিয়োগ এবং নিরাপত্তা এ তিনটি বৃহৎ ক্ষেত্র নিয়ে অংশীদারি সংলাপে কথা বলবেন দুই দেশের কর্মকর্তারা। এ তিনটির ক্ষেত্রের মধ্যে গণতান্ত্রিক প্রতিষ্ঠান শক্তিশালীকরণ, আইনের শাসন, নিরাপত্তা, সন্ত্রাসবাদ দমন, জলবায়ু পরিবর্তন, বিনিয়োগ পরিবেশ ও আঞ্চলিক সমন্বয় নিয়ে আলোচনা হবে। এ ছাড়া শ্রমিকের অধিকার, জাতিসংঘ শান্তিরক্ষা কার্যক্রম, আইনশৃঙ্খলা বাহিনী, সামুদ্রিক অর্থনীতি, অভিবাসন ও রোহিঙ্গা শরণার্থী পুনর্বাসন, শিক্ষা, সংস্কৃতি বিজ্ঞান, প্রযুক্তি এবং নাগরিক সমাজের বিষয় নিয়েও আলোচনা হবে।
