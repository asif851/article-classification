
ঘন কুয়াশার কারণে হজরত শাহজালাল আন্তর্জাতিক বিমানবন্দরে বুধবার দিবাগত রাত সাড়ে তিনটা থেকে আজ বৃহস্পতিবার সকাল সাড়ে নয়টা পর্যন্ত ছয় ঘণ্টা সব ধরনের ফ্লাইট ওঠা–নামা বন্ধ ছিল।
বেসামরিক বিমান পরিবহন কর্তৃপক্ষের জনসংযোগ কর্মকর্তা রেজাউল করিম প্রথম আলোকে বলেন, ছয় ঘণ্টা ফ্লাইট ওঠা–নামা বন্ধ থাকায় ইত্তেহাদ, সাউদিয়া, বিমান বাংলাদেশ এয়ারলাইনসের তিনটি ফ্লাইট নির্ধারিত সময়ে শাহজালাল বিমানবন্দর থেকে রওনা দিতে পারেনি। অন্যদিকে সিঙ্গাপুর থেকে আসা ইউএস বাংলার একটি উড়োজাহাজ চট্টগ্রামে অবতরণ করে।
তবে সকাল সাড়ে নয়টা থেকে বিমান চলাচল শুরু হলেও পরিস্থিতি স্বাভাবিক হয়নি। শাহজালাল বিমানবন্দরের ওয়েবসাইটের তথ্য অনুযায়ী, গতকাল সকাল ছয়টা থেকে বিকেল পাঁচটা পর্যন্ত অভ্যন্তরীণ ও আন্তর্জাতিক রুটের ২২টি ফ্লাইট নির্ধারিত সময়ে অবতরণ করতে পারেনি। এ সময় ১৭টি ফ্লাইট শাহজালাল বিমানবন্দর থেকে সময়মতো রওনা দিতে পারেনি।
এদিকে আবহাওয়া অধিদপ্তরের পূর্বাভাসে বলা হয়েছে, আগামী ২৪ ঘণ্টা সারা দেশের আবহাওয়া আংশিক মেঘলা থাকতে পারে। মধ্যরাত থেকে সকাল পর্যন্ত ঘন কুয়াশা পড়তে পারে। তবে কোথাও কোথাও কুয়াশা দুপুর পর্যন্ত থাকতে পারে।
গতকাল সকালে দেশের সর্বনিম্ন তাপমাত্রা ছিল চুয়াডাঙ্গায় ১১ দশমিক ২ ডিগ্রি সেলসিয়াস। রাজধানীর ঢাকায়, যা ছিল ১৫ দশমিক ৮ ডিগ্রি সেলসিয়াস।
