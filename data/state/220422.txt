
বগুড়ার ধুনটে পুলিশের সঙ্গে অবরোধকারীদের সংঘর্ষ, পাল্টাপাল্টি ধাওয়া এবং ইটপাটকেল নি‌ক্ষেপের ঘটনা ঘটেছে। এ সময় পুলিশের ছোড়া গুলিতে তিনজন আহত হয়েছেন বলে দাবি করেছেন উপজেলা বিএনপির এক নেতা। তবে পুলিশ একজন গুলিবিদ্ধ হয়েছেন বলে জানিয়েছে।উপজেলা বিএনপির আহ্বায়ক ও উপজেলা পরিষদের চেয়ারম্যান তৌহিদুল আলম দাবি করেন, পুলিশের গুলিতে উপজেলা যুবদলের নেতা আমিনুল ইসলাম (৩০), ছাত্রদলের নেতা রাজু আহম্মেদ (২৮) ও উপজেলা শ্রমিক দলের সাধারণ সম্পাদক মাহমুদুল হাসান (২৫) গুলিবিদ্ধ হয়েছেন। এ ছাড়াও পুলিশের লাঠির আঘাতে ‌বিএনপির নেতা রফিকুল ইসলাম, জাহিদুল ইসলাম, ছাত্রদলের নেতা রনজু, মিশু, শামীমসহ আরও অন্তত ১৫ জন নেতা-কর্মী আহত হয়েছেন।পুলিশ ও স্থানীয় সূত্রে জানা যায়, আজ দুপুরে শেরপুর-ধুনট রোডের হুকুম আলী বাসস্ট্যান্ড এলাকায় বিএনপি-জামায়াতের নেতা-কর্মীরা অবরোধ ও মিছিল সমাবেশ করার চেষ্টা চালান। নাশকতার আশঙ্কায় মিছিলে বাধা দিলে পুলিশের সঙ্গে অবরোধকারীরা সংঘর্ষে জড়িয়ে পড়েন। পরিস্থিতি নিয়ন্ত্রণে আনতে শর্টগানের পাঁচটি গুলি ছোড়ে পুলিশ।
এ সময় অবরোধকারীদের ইটপাটকেলের আঘাতে জাহাঙ্গীর আলম, আবদুল মমিন, ফরিদুল ইসলাম ও জাহাঙ্গীর হোসেন নামের পুলিশের চার সদস্য আহত হন। তাঁরা ধুনট স্বাস্থ্য কমপ্লেক্সে প্রাথমিক চিকিৎসা নিয়েছেন। হাতে গুলিবিদ্ধ অবস্থায় উপজেলা শ্রমিক দলের সাধারণ সম্পাদক মাহমুদুল হাসানকে আটক করে পুলিশ। এ ছাড়া ঘটনাস্থল থেকে ধুনট সদর ইউনিয়ন বিএনপির সাধারণ সম্পাদক বনি আমিন (৩০), উপজেলা মৎস্য দলের সাবেক সভাপতি সেলিম আহম্মেদ (৩২), ছাত্রদলের নেতা আলম হাসান (২০) এবং আবদুল হান্নানকেও (২৫) আটক করা হয়।ধুনট থানার ভারপ্রাপ্ত কর্মকর্তা (ওসি) জিয়াউর রহমান বলেন, সরকারি কাজে বাধা ও ইটপাটকেল নি‌ক্ষেপ করে পুলিশের চার সদস্যকে আহত করার ঘটনায় বিএনপির পাঁচ নেতা-কর্মীকে আটক করা হয়েছে। অবরোধকারীদের ছত্রভঙ্গ করতে পুলিশ ফাঁকা গুলি ছুড়েছে। গুলিবিদ্ধ মাহমুদুলকে প্রাথমিক চিকিৎসা দেওয়া হবে।
