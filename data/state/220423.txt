
রাজধানীর কারওয়ান বাজারে বাংলাদেশ ইস্পাত ও প্রকৌশল করপোরেশন (বিএসইসি) ভবনে আগুন লেগেছে। আজ শুক্রবার দুপুর পৌনে ১২টার দিকে সেখানে আগুন লাগে। ঘটনাস্থলে আগুন ও ধোঁয়ার কুণ্ডলী দেখা গেছে। শেষ খবর পাওয়া পর্যন্ত ফায়ার সার্ভিসের কর্মীরা আগুন নেভানোর চেষ্টা চালাচ্ছেন।ফায়ার সার্ভিসের লিডার আবদুস সাত্তার জানান, অগ্নিকাণ্ডে কেউ হতাহত হয়েছেন বলে তাঁরা খবর পাননি। ভেতরে কেউ আটকা পড়েছেন কি না, এই প্রতিবেদন লেখা পর্যন্ত জানা যায়নি।ফায়ার সার্ভিসের কর্মী মোখলেছুর রহমান জানান, তাঁদের ১২টি ইউনিট আগুন নেভানোর কাজ করছে।অগ্নিকাণ্ডের সময় ওই ভবনে অবস্থিত বেসরকারি টিভি চ্যানেল এনটিভির কার্যালয়ে কাজ করছিলেন সিনিয়র ভিডিও এডিটর রাজীব মাহমুদ। তিনি জানান, দুপুর পৌনে ১২টার দিকে নিরাপত্তাকর্মীরা ভবনের ১১ তলায় আগুন লেগেছে বলে খবর দেন। পরে সবাই এনটিভির কার্যালয় থেকে নেমে যান। ১১ তলায় আমার দেশ পত্রিকার গুদাম ছিল বলে তিনি জানান।আমার দেশ পত্রিকার জ্যেষ্ঠ প্রতিবেদক মাহমুদা ডলি বলেন, আজ আমার দেশ পত্রিকার কার্যালয় নিকেতনে স্থানান্তর করার কথা ছিল। সকালে তাঁদের কার্যালয়ে পিএবিএক্সের কয়েকজন কর্মী আসেন। তাঁরা এসেছিলেন কি না, তা তিনি নিশ্চিত করে বলতে পারেননি।
এদিকে ভবন থেকে ভেঙে পড়া কাচের টুকরো লেগে ঘটনাস্থলে বেসরকারি টেলিভিশন চ্যানেল এটিএন নিউজের প্রতিবেদক মারুফ আল মুহিত আহত হয়েছেন। তাঁকে হাসপাতালে নেওয়া হয়েছে বলে জানা গেছে।
ফায়ার সার্ভিস সূত্রে জানা গেছে, বিএসইসি ভবন থেকে আগুনের হলকা ও ধোঁয়া আশপাশের ভবনে ছড়িয়ে পড়েছে। আগুনের হলকা থেকে বাঁচাতে বাপেক্স ও পল্লি ভবনে পানি দেওয়া হয়েছে। ঘটনাস্থলে এনটিভির চেয়ারম্যান মোসাদ্দেক আলী গেছেন।ভবনটিতে বেসরকারি টিভি চ্যানেল এনটিভিসহ কয়েকটি গণমাধ্যম ও বেসরকারি প্রতিষ্ঠানের কার্যালয় রয়েছে। বেসরকারি টিভি চ্যানেল আরটিভির বার্তা সম্পাদক আনোয়ার হক বলেন, পৌনে ১২টার দিকে যখন তাঁরা আগুন লাগার খবর পেয়েছেন, তখন সবাইকে নিয়ে বের হয়ে যান। ছয় ও নয়তলায় কেউ আটকা পড়েছেন বলে তাঁরা শোনেননি। তিনি বলেন, ভবনের ছাদে এনটিভি ও আরটিভির সম্প্রচার যন্ত্র আগুনে ক্ষতিগ্রস্ত হয়েছে।
