
বাগেরহাটের মোরেলগঞ্জ উপজেলায় আওয়ামী লীগের এক নেতাকে কুপিয়ে হত্যা করেছে দুর্বৃত্তরা। গতকাল বুধবার রাতে উপজেলার নিশানবাড়িয়া ইউনিয়নের জিউধরা গ্রামে এ ঘটনা ঘটে। হত্যাকাণ্ডে জড়িত সন্দেহে পুলিশ আজ বৃহস্পতিবার তিনজনকে গ্রেপ্তার করেছে।
নিহত ব্যক্তির নাম মোজাম্মেল হোসেন ওরফে মোজাম সিকদার (৫০)। তিনি নিশানবাড়িয়া ইউনিয়নের ৯ নম্বর ওয়ার্ড আওয়ামী লীগের সাধারণ সম্পাদক ছিলেন।
নিশানবাড়িয়া ইউনিয়ন আওয়ামী লীগের সাধারণ সম্পাদক আবদুর রহিম জানান, গতকাল রাত সাড়ে আটটার দিকে জিউধরা মসজিদে নামাজ আদায় করে বাড়ি ফেরার পথে মোজাম্মেলকে ধারালো অস্ত্র দিয়ে কুপিয়ে রাস্তায় ফেলে রেখে যায় একদল দুর্বৃত্ত। তাঁর চিত্কারে স্থানীয় লোকজন ছুটে যান। পরে তাঁকে উদ্ধার করে মোরেলগঞ্জ উপজেলা স্বাস্থ্য কমপ্লেক্সে নিয়ে যাওয়া হয়। সেখানে চিকিত্সাধীন অবস্থায় তিনি মারা যান।
নিহতের বড় ছেলে হাসান সিকদার বলেন, ৮০ একর জমি নিয়ে তাঁর বাবা মোজাম্মেল হোসেনের সঙ্গে আট বছর ধরে প্রতিবেশী শাহজাহান, রেজাউলসহ বেশ কয়েকজনের বিরোধ চলছিল। জমি নিয়ে বিরোধের জেরে তাঁর বাবাকে কুপিয়ে হত্যা করা হয়েছে। তাঁর বাবা মৃত্যুর আগে পাঁচজনের নাম বলে গেছেন বলে তিনি দাবি করেন।
মোরেলগঞ্জ থানার ভারপ্রাপ্ত কর্মকর্তা (ওসি) মো. আসলাম খান বলেন, নিহতের পরিবারের কাছ থেকে অভিযোগ পেয়ে হত্যাকাণ্ডে জড়িত সন্দেহে জিউধরা গ্রামের কাদের তালুকদার, মৃধা রেজাউল করিম ও শাহজাহান মৃধাকে গ্রেপ্তার করা হয়েছে। তাঁদের থানায় রেখে জিজ্ঞাসাবাদ করা হচ্ছে। জমি-সংক্রান্ত বিরোধের জের ধরে ওই হত্যাকাণ্ড ঘটেছে বলে প্রাথমিকভাবে ধারণা করা হচ্ছে।
