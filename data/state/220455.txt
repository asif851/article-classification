
রাজধানীর যাত্রাবাড়ীতে বাসে পেট্রলবোমা হামলায় ৩০ জন মানুষের দগ্ধ হওয়ার ঘটনার তীব্র নিন্দা ও প্রতিবাদ জানিয়েছে ২০–দলীয় জোট। জোটের পক্ষ থেকে অভিযোগ করা হয়েছে, সরকার পুড়ে যাওয়া মানুষের দেহ নিয়ে রাজনীতি করছে। তাঁরা পোড়া দেহ নিয়ে রাজনীতি না করতে সরকারের প্রতি আহ্বান জানিয়েছে।আজ দুপুরে বিএনপির ভাইস চেয়ারম্যান সেলিমা রহমানের সই করা এক বিবৃতিতে এসব কথা বলা হয়।বিবৃতিতে বলা হয়, ক্ষমতাসীনরা এসব নৃশংস বর্বরতা বন্ধ করতে পারছে না। কোনো দুর্বৃত্তকে ঘটনাস্থল থেকে গ্রেপ্তার করা সম্ভব হচ্ছে না। ঘটনার পর বিরোধী দলের নেতা–কর্মীদের বিরুদ্ধে মামলা দেওয়া হচ্ছে।সেলিমা রহমান বলেন, ‘দগ্ধ মানুষের লাশ ও পুড়ে যাওয়া শরীরকে ঘিরে তারা জঘন্য রাজনীতিতে মেতে উঠেছে। নিয়ন্ত্রিত প্রচারমাধ্যমে জনগণের ন্যায়সংগত আন্দোলন ও নেতৃবৃন্দের বিরুদ্ধে একতরফা ঘৃণ্য প্রচারণা চালাবার সুযোগ হিসেবে তারা এসব মর্মান্তিক ঘটনাকে ব্যবহার করছে। ২০ দলের নেতা-কর্মীদের দমনপীড়ন, জুলুম-নির্যাতন ও হত্যা-গুমের পথ প্রশস্ত করছে। আবেগী প্রচারণার তোড়ে ক্ষমতাসীনদের সকল অপকর্ম আড়াল করার অপচেষ্টা চালাচ্ছে।’বিবৃতিতে অভিযোগ করা হয়, ‘সরকার বেগম খালেদা জিয়াকে কুৎসিত আক্রমণের লক্ষ্যবস্তুতে পরিণত করেছে। তাঁকে অবরুদ্ধ ও মুক্ত রাখার জঘন্য নাটক চলছে। তাঁর ওপর বিষাক্ত পেপার স্প্রে ছোঁড়া হয়েছে। প্রতিনিয়ত তাঁকে গ্রেপ্তার করার এবং তাঁর ওপর সন্ত্রাসীদের লেলিয়ে দেয়ার হুমকি দেয়া হচ্ছে।’নিজেদের ন্যক্কারজনক কাজ আড়াল করতে সরকার বিরোধী দলকে সন্ত্রাসী হিসেবে চিহ্নিত করার অপচেষ্টা চালাচ্ছে বলেও বিবৃতিতে অভিযোগ করা হয়।সেলিমা রহমান আরও বলেন, ‘এজেন্ট ও গোয়েন্দা দিয়ে পেট্রলবোমা মেরে নিরপরাধ মানুষ পুড়িয়ে তাদের পোড়া দেহ নিয়ে কুৎসিত রাজনৈতিক বেসাতি বন্ধ করুন। আপনারা আর কত নির্মম, নিষ্ঠুর ও পৈশাচিক হবেন? আর কত মানুষ পুড়লে আপনাদের ক্ষমতার মসনদ নিরাপদ হবে? আর কতজনকে মারলে এই অপবাদ দিয়ে বিরোধী দলকে নিশ্চিহ্ন করতে পারবেন? মানবিকতা ও বিবেকের দোহাই দিয়ে বলছি, এই নিষ্ঠুর আগুন-খেলা থামান। মানুষকে বাঁচাতে দিন।’
