
চাকরি জাতীয়করণের দাবিতে গতকাল মঙ্গলবার ঢাকাসহ দেশের বিভিন্ন জেলায় অবস্থান কর্মসূচি এবং কর্মবিরতি পালন করেন কমিউনিটি ক্লিনিকের স্বাস্থ্যকর্মীরা। কেন্দ্রীয় কর্মসূচির অংশ হিসেবে গত শনিবার থেকে আগামীকাল বৃহস্পতিবার পর্যন্ত উপজেলা এবং জেলা পর্যায়ে এই কর্মসূচি অব্যাহত রাখবেন বলে জানিয়েছেন স্বাস্থ্যকর্মীরা।
ঢাকা এবং ঢাকার বাইরে থেকে প্রথম আলোর নিজস্ব প্রতিবেদক এবং প্রতিনিধিদের পাঠানো খবর:
বাংলাদেশ কমিউনিটি হেলথ কেয়ার প্রোভাইডার অ্যাসোসিয়েশনের (বিসিএইচসিপিএ) উদ্যোগে সারা দেশে কমিউনিটি ক্লিনিকের স্বাস্থ্যকর্মীরা এই কর্মসূচি পালন করছেন। শুক্রবারের মধ্যে দাবি মেনে না নেওয়া হলে পরদিন থেকে ঢাকায় জাতীয় প্রেসক্লাবের সামনে অবস্থান কর্মসূচি এবং ১ ফেব্রুয়ারি থেকে আমরণ অনশনের ঘোষণা এসেছে বিভিন্ন জেলা থেকে।
গতকাল রাজধানীর আজিমপুরের বিভাগীয় পরিবার পরিকল্পনা কার্যালয়ের সামনে অবস্থান কর্মসূচিতে যোগ দেন ঢাকা জেলার বিভিন্ন কমিউনিটি ক্লিনিকের প্রায় ২০০ স্বাস্থ্যকর্মী, যাঁদের অধিকাংশ নারী। অংশগ্রহণকারীরা বলেন, চাকরি জাতীয়করণ না হওয়ার ফলে তাঁরা বিভিন্ন সুবিধা থেকে বঞ্চিত হচ্ছেন। আজ বুধবারও তাঁরা একই স্থানে অবস্থানের ঘোষণা দেন।
বিসিএইচসিপিএ কেন্দ্রীয় কমিটির জ্যেষ্ঠ সহসভাপতি পীযূষ কান্তি বলেন, চাকরি জাতীয়করণের দাবি আদায় না করে তাঁরা ঘরে ফিরবেন না।
ঝালকাঠিতে ৮৭টি কমিউনিটি ক্লিনিকের স্বাস্থ্যকর্মীরা গতকাল সকাল ১০টা থেকে সিভিল সার্জনের কার্যালয়ের সামনে অবস্থান নিয়ে কর্মবিরতি পালন করেন। তাঁদের কর্মবিরতির কারণে কমিউনিটি ক্লিনিকে আসা রোগীদের দুর্ভোগ পোহাতে হয়। চাঁদপুর সিভিল সার্জনের কার্যালয়ের সামনে সকাল ১০টা থেকে বেলা ৩টা পর্যন্ত অবস্থান কর্মসূচি পালন করেন ২১৮ জন স্বাস্থ্যকর্মী।
সিলেটে ১২টি উপজেলার কর্মরত স্বাস্থ্যকর্মীরা গতকাল নগরের চৌহাট্টায় সিভিল সার্জনের কার্যালয়ের সামনে অবস্থান কর্মসূচি পালন করেন। এর আগে গত শনিবার থেকে তিন দিন উপজেলা স্বাস্থ্য কমপ্লেক্সের সামনে এই কর্মসূচি পালন করে আসছিলেন তাঁরা। ব্রাহ্মণবাড়িয়ার ২৪৬টি কমিউনিটি ক্লিনিকের কর্মীরা গতকাল জেলা সিভিল সার্জনের কার্যালয়ের সামনে সকাল থেকে বিকেল পর্যন্ত অবস্থান কর্মসূচি পালন করেন। পিরোজপুর শহরে সিভিল সার্জনের কার্যালয়ের সামনে কর্মবিরতি ও অবস্থান কর্মসূচি পালন করেন স্বাস্থ্যকর্মীরা।
পাবনার বিভিন্ন কমিউনিটি ক্লিনিকে স্বাস্থ্যকর্মীরা গতকাল বেলা ১১টায় জেলা সিভিল সার্জনের কার্যালয়ের সামনে অবস্থান কর্মসূচি পালন করেন। কর্মসূচিতে অংশ নিয়ে বিসিএইচসিপিএ পাবনা শাখার আহ্বায়ক শাহাবুল ইসলাম বলেন, ‘আমরা সরকারি বেতন না পাওয়ায় পরিবার নিয়ে মানবেতর জীবনযাপন করছি। অবিলম্বে আমাদের চাকরি জাতীয়করণের দাবি জানাচ্ছি। ৩১ জানুয়ারির মধ্যে সরকারের তরফে কোনো সুনির্দিষ্ট ঘোষণা না এলে ১ ফেব্রুয়ারি থেকে আমরণ অনশনে যাব।’
সকাল নয়টা থেকে বিকেল তিনটা জেলা সিভিল সার্জনের কার্যালয় চত্বরে অবস্থান ধর্মঘট পালন করেন ফরিদপুরে বিভিন্ন কমিউনিটি ক্লিনিকে কর্মরত স্বাস্থ্যকর্মীরা। পরে সিভিল সার্জনের মাধ্যমে ‘চাকরি জাতীয়করণের দাবি’ জানিয়ে প্রধানমন্ত্রীর কাছে স্মারকলিপি দেওয়া হয়।
ঝিনাইদহে গতকাল চতুর্থ দিনের মতো কর্মবিরতি পালন করেন স্বাস্থ্যকর্মীরা। সকাল ১০টায় ঝিনাইদহ সিভিল সার্জনের কার্যালয় চত্বরে অবস্থান নিয়ে কর্মবিরতি শুরু করেন। একই দাবিতে গাইবান্ধা সিভিল সার্জনের কার্যালয়ের সামনে গতকাল সকাল থেকে বিকেল পর্যন্ত কর্মবিরতি পালন করেন স্বাস্থ্যকর্মীরা।
