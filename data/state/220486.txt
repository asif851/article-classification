
ভারতীয় সীমান্তবর্তী কুমিল্লার বুড়িচং উপজেলার নবীয়াবাদ এলাকায় মাদক ব্যবসায়ীদের সঙ্গে বর্ডার গার্ড বাংলাদেশের (বিজিবি) সদস্যদের সংঘর্ষে একজন বিজিবি সদস্য আহত হয়েছেন। পরিস্থিতি নিয়ন্ত্রণে আনতে আত্মরক্ষার্থে বিজিবি চারটি গুলি ছোড়ে। আজ রোববার সন্ধ্যায় এ ঘটনা ঘটে। আহত বিজিবির নায়েক সুবেদার নাসির উদ্দিন মাথায় ইটের আঘাত পান। আগামীকাল সোমবার এ ঘটনায় বিজিবি-বিএসএফ বৈঠক হবে। ৬০ বিজিবির অধিনায়ক লেফটেন্যান্ট কর্নেল জাহিদুর রহমান বলেন, আজ সন্ধ্যায় বিজিবির টহল দল কুমিল্লার বুড়িচং উপজেলার শংকুচাইল ক্যাম্পের আওতাধীন চড়ানল-সংলগ্ন নবীয়াবাদ এলাকা দিয়ে যাচ্ছিল। ওই সময়ে সীমান্তের ২৬১ নম্বর পিলারের অদূরে মোসলেম মিয়া ও আবদুল কুদ্দুসের বাড়িতে মাদক ব্যবসায়ীরা মাদক ও ভারতীয় শাড়ি, কসমেটিকস মজুত রাখে। খবর পেয়ে বিজিবির সদস্যরা সেখানে তল্লাশি চালাতে যায়। তখন ভারতীয় ও এ দেশের মাদক ব্যবসায়ীরা বাধা দেন। তখন বিজিবির সদস্যরা তাদের বাধা দেওয়ার চেষ্টা করেন। এ সময়ে মাদক ব্যবসায়ীদের হামলায় নায়েক সুবেদার নাসিরউদ্দিনের মাথা ফেটে যায়। তখন বিজিবি ফাঁকা গুলিবর্ষণ করে পরিস্থিতি নিয়ন্ত্রণে আনে। মাদক ব্যবসায়ীরা তখন পিছু হটে। এ ঘটনায় কাল সোমবার সকালে উভয় দেশের সীমান্তরক্ষী বাহিনীর মধ্যে পতাকা বৈঠক হবে। 
অধিনায়ক জাহিদুর রহমান রাত সোয়া ১০টায় প্রথম আলোকে বলেন, ‘আমি ঘটনাস্থলে এসেছি। বিজিবির ওপর বাংলাদেশি ও ভারতীয় মাদক ব্যবসায়ীরা হামলা করে। আমরা বাংলাদেশিদের নামের তালিকা সংগ্রহ করছি। তাঁদের বিরুদ্ধে আইনগত ব্যবস্থা নেওয়া হবে। ভারতীয়দের ব্যাপারে পতাকা বৈঠকে ব্যবস্থা নেওয়ার জন্য বলা হবে।’
