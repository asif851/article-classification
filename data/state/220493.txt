
চট্টগ্রাম বন্দরের সঙ্গে দক্ষিণ আফ্রিকার ডারবান ও কেপটাউন এবং মরক্কোর তানজের-মেদ বন্দরের সরাসরি জাহাজ সার্ভিস চালু করা হবে। এ লক্ষ্যে শিগগির সই হবে সমঝোতা স্মারক।
গতকাল বৃহস্পতিবার সচিবালয়ে এক সংবাদ সম্মেলনে এ তথ্য জানান নৌপরিবহনমন্ত্রী শাজাহান খান। সম্প্রতি দক্ষিণ আফ্রিকা ও মরক্কোর বিভিন্ন বন্দর পরিদর্শনের তথ্য জানাতে এই সম্মেলনের আয়োজন করা হয়।
সংবাদ সম্মেলনে জানানো হয়, দক্ষিণ আফ্রিকা ও মরক্কোর বন্দর কর্তৃপক্ষ চট্টগ্রাম বন্দরকে কারিগরি সহায়তা, অবকাঠামো উন্নয়ন, মেরিন সার্ভিস, টাগ অপারেশন ও প্রশিক্ষণ প্রদানেও সহায়তা করবে।
সংবাদ সম্মেলনে আরও উপস্থিত ছিলেন নৌপরিবহন মন্ত্রণালয় সম্পর্কিত সংসদীয় স্থায়ী কমিটির সদস্য তালুকদার আবদুল খালেক, মন্ত্রণালয়ের সচিব মো. আবদুস সামাদ, চট্টগ্রাম বন্দর কর্তৃপক্ষের চেয়ারম্যান রিয়ার অ্যাডমিরাল এম খালেদ ইকবাল প্রমুখ।
