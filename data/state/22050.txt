
মুন্সিগঞ্জের শ্রীনগর উপজেলার ভাগ্যকুল ইউনিয়নের জগন্নাথপট্টিতে আগুনে পুড়ে ওমর ফারুক (৮) নামের এক শিশু নিহত হয়েছে৷ জমি নিয়ে বিরোধের জের ধরে প্রতিপক্ষ ঘরে আগুন ধরিয়ে দিলে ঘুমন্ত শিশুটি অগ্নিদগ্ধ হয়ে মারা যায় বলে তার পরিবার অভিযোগ করে৷ গত রোববার রাতে এ ঘটনা ঘটে৷প্রত্যক্ষদর্শী ও পুলিশ সূত্র জানায়, গৃহকর্ত্রী পারুল বেগম সন্তানদের নিয়ে ঘুমাচ্ছিলেন৷ রাত ১০টার দিকে ঘরে আগুন লাগে৷ তাপ ও ধোঁয়ায় ঘুম ভেঙে গেলে তিনি তিন সন্তানকে নিয়ে ঘর থেকে বের হন৷ ঘরে রয়ে যায় আরেক সন্তান ঘুমন্ত ফারুক৷আগুন লাগার খবর পেয়েও শ্রীনগরের ফায়ার সার্ভিস ইউনিট ওই এলাকায় পেঁৗছাতে পারেনি৷ কারণ তারা সরু সড়ক দিয়ে গাড়ি ঢোকাতে পারেনি৷ আশপাশের লোকজনই দীর্ঘ চেষ্টার পর আগুন নিয়ন্ত্রণে আনে৷ ততক্ষণে ঘরের সবকিছু ভস্মীভূত হয়৷ পরে ফায়ার সার্ভিসের ইউনিট ঘটনাস্থল পরিদর্শন করে।ফায়ার সার্ভিসের শ্রীনগর স্টেশন কমান্ডার সাইফুল ইসলাম বলেন, বৈদ্যুতিক শর্টসার্কিট বা অন্য কোনো উৎস থেকে আগুন লাগার প্রমাণ পাওয়া যায়নি৷মৃত শিশুটির বাবা শাহ আলম শেখ অভিযোগ করেন, জমি নিয়ে কিছু মানুষের সঙ্গে তাঁর বিরোধ আছে৷ ঘটনার সময় তিনি বাড়িতে ছিলেন না৷ এই সুযোগে প্রতিপক্ষের লোকজনই ঘরে আগুন দিয়েছে৷শ্রীনগর থানার পুলিশ জানায়, শাহ আলমের সঙ্গে জমি নিয়ে প্রতিবেশী এক ব্যক্তির আদালতে মামলা চলছে।ওসি মাহবুবুর রহমান বলেন, এটা নিছক অগ্নিকাণ্ড নাকি পরিকল্পিত হত্যাকাণ্ড, তা খতিয়ে দেখা হচ্ছে৷ তবে এখনো শিশুটির পরিবার থানায় কোনো অভিযোগ দেয়নি। ময়নাতদন্তের জন্য লাশ গতকাল মুন্সিগঞ্জে জেনারেল হাসপাতাল মর্গে পাঠানো হয়।
