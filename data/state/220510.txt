
বিএনপির চেয়ারপারসন খালেদা জিয়া এখন মাছ-মাংস ছেড়ে মহাবৈষ্ণব হয়ে গেছেন বলে মন্তব্য করেছেন আওয়ামী লীগের উপদেষ্টা পরিষদ সদস্য সুরঞ্জিত সেনগুপ্ত।
আজ শুক্রবার দুপুরে রাজধানীর ডিপ্লোমা ইঞ্জিনিয়ার্স ইনস্টিটিউশন মিলনায়তনে এক আলোচনা সুরঞ্জিত এ মন্তব্য করেন।
আওয়ামী লীগের এই নেতা বলেন, ‘খালেদা জিয়া এখন মহাগণতান্ত্রিক হয়ে গেছেন। খালেদা জিয়া এই সরকারকে অবৈধ বলছেন, আবার এই সরকারের অধীনেই আলোচনা করে নির্বাচন চান। তাঁর বক্তব্য অনুযায়ী এই অবৈধ সরকারের অধীনে আলোচনা হলে সেটাও তো অবৈধ হবে। আসলে পুত্র হয় পিতৃভক্ত বিবাহেরকালে।’
বিরোধী দল ও কূটনীতিকদের ইঙ্গিত করে সুরঞ্জিত সেনগুপ্ত বলেন, ‘তাঁরা সবাই মিলে দিন-তারিখ ঠিক করে অল্প বয়সী পররাষ্ট্র প্রতিমন্ত্রীকে চেপে ধরেছিলেন জুন মাসের মধ্যেই পুনর্নির্বাচন দিতে হবে। জুন মাসে নির্বাচন হবে। তবে সেটা ২০১৪ এর জুন মাসে না, ২০২১ সালের জুন মাসে নির্বাচন, তাই দেখার বিষয়।’
গ্রহণযোগ্য নির্বাচনে গ্রহণযোগ্য রাজনীতির দরকার মন্তব্য করে সুরঞ্জিত বলেন, ‘নির্বাচনের জন্য গ্রহণযোগ্য পরিবেশ সৃষ্টি করতে হলে উগ্রতা ও জঙ্গিবাদ দমন করতে হবে।’ তিনি বলেন, ‘খালেদা জিয়া গণতন্ত্রের সঙ্গে জঙ্গিবাদ মিশিয়ে পেট্রল, ককটেলবোমা, সংখ্যালঘুদের ওপর হামলা করে যে ভুল করেছেন, তার জন্য জনগণের কাছে ক্ষমা চাইতে হবে।’
সাংসদ মোহাম্মদ সেলিমের সভাপতিত্বে সভায় আরও বক্তব্য দেন আওয়ামী লীগের সভাপতিমণ্ডলীর সদস্য সতীশ চন্দ্র রায়, আওয়ামী লীগের নেতা ফয়েজ উদ্দিন মিয়া, হুমায়ুন কবির মিজি প্রমুখ।
