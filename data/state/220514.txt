
লালমনিরহাটের পাটগ্রাম উপজেলার শ্রীরামপুর ইউনিয়নের মাস্টারের বাড়ি সীমান্তের ওপারে ভারতীয় সীমান্তরক্ষী বাহিনীর (বিএসএফ) নির্যাতনে সোহেল (২০) নামের এক বাংলাদেশি যুবকের মৃত্যুর অভিযোগ উঠেছে। বর্ডার গার্ড বাংলাদেশ (বিজিবি) সূত্র জানায়, বিএসএফ ওই বাংলাদেশিকে নির্যাতনের বিষয়টি অস্বীকার করেছে। 
আজ শনিবার স্থানীয় উপজেলা স্বাস্থ্য কমপ্লেক্সে চিকিৎসাধীন অবস্থায় সকালে পৌনে ৮টার দিকে সোহেল মারা যান। সোহেল উপজেলার বুড়িমারী ইউনিয়নের ইসলামপুর গ্রামের মহসিন আলীর ছেলে।
খোঁজ নিয়ে জানা গেছে, শনিবার রাতে শ্রীরামপুর ইউনিয়নের মাস্টারের বাড়ি ৮৪৩ নম্বর মেইন পিলারের ৪ নম্বর উপ-পিলারের কাছ দিয়ে প্রায় ১০ সদস্যর একটি গরু পারাপারকারীর (রাখাল) দল ধরলা নদী পার হয়ে ওপারের কোচবিহারের সীমান্তে চেংড়াবান্ধা গ্রাম থেকে গরু আনতে যায়। তাঁরা প্রথমে ৯টি গরু নিয়ে ভোররাতে মাস্টারপাড়া সীমান্তে ফেরত আসে। দ্বিতীয় দফায় আবারও ওই সীমান্ত দিয়ে ভারতে গেলে পানিশালা বিএসএফ ক্যাম্পের টহলরত সদস্যরা তাঁদের ধাওয়া করেন। এ সময় অন্য রাখালেরা পালিয়ে আসতে পারলেও সোহেল বিএসএফের হাতে ধরা পড়েন। পরে বিএসএফের সদস্যরা তাঁকে মারধর করে মুমূর্ষু অবস্থায় সীমান্তে ফেলে যান। সঙ্গীরা গুরুতর আহত অবস্থায় তাঁকে উদ্ধার করে পাটগ্রাম উপজেলা স্বাস্থ্য কমপ্লেক্সে ভর্তি করেন। সেখানে সকাল পৌনে ৮টার দিকে তাঁর মৃত্যু হয়।
পাটগ্রাম উপজেলা স্বাস্থ্য কমপ্লেক্সে আবাসিক চিকিৎসক রফিকুল ইসলাম জানান, ভোরের দিকে সোহেল নামের এক ব্যক্তিকে মুমূর্ষু অবস্থায় হাসপাতালে আনা হয়। তাঁর মুখ, পিঠসহ সারা শরীরে আঘাতের চিহ্ন ছিল। চিকিৎসা শুরু করার কিছুক্ষণের মধ্যে সোহেলের মৃত্যু হয়। তাঁর ভাই রাশেদ জানান, বিএসএফ তাঁকে পিটিয়ে এ অবস্থা করেছে।
বুড়িমারী ইউনিয়ন পরিষদের (ইউপি) চেয়ারম্যান এ এস এম শাহ নেওয়াজ বলেন, বিএসএফের নির্যাতনেই সোহেলের মৃত্যু হয়েছে বলে শুনেছি।
পাটগ্রাম থানার ভারপ্রাপ্ত কর্মকর্তা (ওসি) অবনী শংকর কর জানান, সোহেল বিএসএফের হাতে মারধরের শিকার হয়েছেন বলে শোনা যাচ্ছে। তবে তাঁর বাবা মহসিন আলী বাদী হয়ে অজ্ঞাত দুষ্কৃতকারীদের বিরুদ্ধে একটি হত্যার মামলা করেছেন। সুরতহালে লাশের শরীরে আঘাতের চিহ্ন পাওয়া গেছে। ময়নাতদন্তের জন্য লাশ লালমনিরহাট জেলা সদর হাসপাতালে পাঠানো হয়েছে।
লালমনিরহাট-১৫ বিজিবি ব্যাটালিয়নের পরিচালক লে. কর্নেল গোলাম মোর্শেদ বলেন, সোহেল নামের নিহত ওই ব্যক্তিকে মারধরের বিষয়টি বিএসএফ অস্বীকার করেছে। এরপরও বিষয়টি খতিয়ে দেখা হচ্ছে।
