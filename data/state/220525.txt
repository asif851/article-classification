
রাজবাড়ীর গোয়ালন্দ উপজেলার দৌলতদিয়া মডেল হাইস্কুলে শিক্ষার্থীর আতঙ্কিত হয়ে তেতলা ও দোতলা থেকে নামতে গিয়ে একজন শিক্ষকসহ ১১ জন আহত হয়েছে। আহত শিক্ষক ও শিক্ষার্থীদের গোয়ালন্দ উপজেলা স্বাস্থ্য কমপ্লেক্সে ভর্তি করা হয়েছে। আজ মঙ্গলবার বেলা সোয়া ১১টার দিকে এ ঘটনা ঘটে।বিদ্যালয় পরিচালনা কমিটির সভাপতি ও দৌলতদিয়া ইউনিয়ন পরিষদের চেয়ারম্যান মো. নুরুল ইসলাম মণ্ডলের দেওয়া তথ্যমতে, দ্বিতীয় তলার সুইচ বোর্ডে আগুন দেখে শিক্ষার্থীরা ভয় পেয়ে যায়। আগুন লেগেছে ভেবে ভয় পেয়ে হুড়োহুড়ি করে নামতে গিয়ে পদদলিত হয়ে সপ্তম, অষ্টম ও নবম শ্রেণির ১০ জন ছাত্রী ও একজন শিক্ষক আহত হয়। বর্তমানে পরিস্থিতি স্বাভাবিক আছে।গোয়ালন্দ ঘাট থানার ভারপ্রাপ্ত কর্মকর্তা (ওসি) এ কে এম নাসির উল্যাহ বলেন, আতঙ্কিত শিক্ষার্থীদের হুড়োহুড়িতে ১১ আহত হয়। বড় কোনো দুর্ঘটনা ঘটেনি। বর্তমানে সবকিছু স্বাভাবিক আছে।
