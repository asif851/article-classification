
বাংলাদেশ কম্পিউটার সমিতি (বিসিএস) রাজশাহী শাখার উদ্যোগে রাজশাহীতে আগামীকাল বুধবার শুরু হচ্ছে পাঁচ দিনব্যাপী কম্পিউটার প্রযুক্তি মেলা। ‘বিসিএস ডিজিটাল এক্সপো রাজশাহী-২০১৪’ শিরোনামের এই মেলা হবে নগরের মহিলা ক্রীড়া কমপ্লেক্সে।গতকাল সোমবার নগরের সাফা ওয়াং চায়নিজ রেস্তোরাঁয় বাংলাদেশ কম্পিউটার সমিতি রাজশাহী শাখার সংবাদ সম্মেলনে এ তথ্য জানানো হয়। মেলা উদ্বোধন করবেন রাজশাহী-১ (তানোর-গোদাগাড়ী) আসনের সাংসদ ওমর ফারুক চৌধুরী। রাজশাহীতে বিসিএসের এটি তৃতীয় মেলা।এ বছর মেলায় ৫৫টি প্যাভিলিয়ন থাকবে। এসব প্যাভিলিয়নে দর্শনার্থীরা সুলভ মূল্যে বিশ্বের বিভিন্ন দেশের নামীদামি ব্র্যান্ডের কম্পিউটার, ট্যাব, ল্যাপটপ থেকে শুরু করে তথ্যপ্রযুক্তির বিভিন্ন যন্ত্রপাতি কিনতে পারবেন। এ ছাড়া মোস্তাফা জব্বারের সঞ্চালনায় ‘মাল্টিমিডিয়া ক্লাসরুম’ ও অভিজ্ঞ ব্যক্তিদের দিয়ে ‘ঘরে বসে আয়ের উৎস’ শীর্ষক সেমিনারের আয়োজন করা হয়েছে। প্রতিদিন সকাল ১০টা থেকে রাত আটটা পর্যন্ত মেলা খোলা থাকবে।
