
এলাকার সব শ্রেণির মানুষের উন্নয়নের স্বার্থে রাজশাহীর গোদাগাড়ী উপজেলা পরিষদের চেয়ারম্যান মো. ইসহাক বিএনপির পদ থেকে গতকাল বৃহস্পতিবার রাতে পদত্যাগ করেছেন।ইসহাক গোদাগাড়ী উপজেলা বিএনপির সভাপতি ছিলেন। এই বিষয়ে গতকাল রাতে তিনি সাংবাদিকদের কাছে একটি সংবাদ বিজ্ঞপ্তি পাঠিয়েছেন। তিনি রাতেই উপজেলার দপ্তর সম্পাদকের কাছে পদত্যাগপত্রও জমা দিয়েছেন।পদত্যাগপত্রে ইসহাক উল্লেখ করেছেন, উপজেলা চেয়ারম্যান নির্বাচিত হওয়ার পর সব শ্রেণি ও পেশার মানুষের উন্নয়নের সুমহান দায়িত্ব তাঁর ওপর অর্পিত হয়েছে। ব্যক্তির চেয়ে দল বড়, দলের চেয়ে দেশ বড়—বিএনপির এই স্লোগানকে গুরুত্ব দিয়ে তিনি বর্তমান সরকারের উন্নয়ন কর্মকাণ্ডে মনোনিবেশ করেছেন। সব শ্রেণির মানুষের প্রতি দায়িত্ববোধ বেড়ে গেছে। তাই বিএনপির মতো সংগঠিত একটি দলের সভাপতির দায়িত্ব পালন করার মতো সময় তাঁর পক্ষে দেওয়া সম্ভব নয়। তাই তিনি উপজেলা বিএনপির সভাপতির পদ থেকে পদত্যাগ করেছেন।
