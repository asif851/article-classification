
সাতক্ষীরার শ্যামনগর উপজেলার সুন্দরবনসংলগ্ন হরিনগর এলাকায় আজ মঙ্গলবার সকালে গণপিটুনিতে সিদ্দিকুর রহমান (৪০) নামের এক ব্যক্তি নিহত হয়েছেন।
আহত অবস্থায় আটক করা হয়েছে উপজেলার দক্ষিণ কদমতলা গ্রামের  আবদুর রাজ্জাক (৩৫) ও ফেরদৌস গাজীকে (৩২)। সিদ্দিকুরের বাড়ি বাগেরহাটের মংলায়।
হরিনগর এলাকার বাসিন্দাদের দাবি, হতাহত ব্যক্তিরা বনদস্যু।
শ্যামনগর উপজেলার মুন্সিগঞ্জ ইউনিয়ন পরিষদের (ইউপি) চেয়ারম্যান মো. আবুল কাসেম মোড়লের ভাষ্য, আজ ভোর সাড়ে চারটার দিকে ওই তিন বনদস্যু পশ্চিম সুন্দরবনের সাতক্ষীরা রেঞ্জের চুনকুড়ি নদী দিয়ে হরিনগর এলাকায় লোকালয়ে আসে। এ খবর জানতে পেরে কয়েকজন জেলে-বাওয়ালি ও গ্রামবাসী এক হয়ে তাদের আটক করে একটি বাড়িতে রাখে। সকালে এ খবর ছড়িয়ে পড়লে সুন্দরবনের হাজার খানেক বনজীবী ও গ্রামবাসী ওই বাড়ি থেকে সিদ্দিকুর রহমানকে ছিনিয়ে নিয়ে গণপিটুনি দিলে সকাল নয়টার দিকে তিনি মারা যান। অন্য দুজনকেও পিটিয়ে আহত করা হয়। সকাল সাড়ে নয়টার দিকে পুলিশ আহত আবদুর রাজ্জাক ও ফেরদৌস গাজীকে জীবিত ও সিদ্দিকুর রহমানকে মৃত অবস্থায় উদ্ধার করে।
ঘটনার সত্যতা নিশ্চিত করে শ্যামনগর থানার ভারপ্রাপ্ত কর্মকর্তা (ওসি) সগীর মিয়া বলেন, এ বিষয়ে বিস্তারিত পরে জানানো হবে।
