
মিয়ানমারের রাখাইন রাজ্য থেকে পালিয়ে আসা রোহিঙ্গাদের মুখ থেকে নির্যাতনের ভয়াবহ বর্ণনা শুনল যুক্তরাষ্ট্র থেকে আসা উচ্চপর্যায়ের একটি প্রতিনিধিদল। ১০ সদস্যের এই প্রতিনিধিদলে (তথ্যানুসন্ধান কমিটি) দেশটির আইনসভা কংগ্রেসের উচ্চকক্ষ সিনেটের দুজন সদস্য এবং কংগ্রেসের তিনজন প্রতিনিধি ছিলেন। রোহিঙ্গাদের দেওয়া নির্যাতনের তথ্য কংগ্রেসে উত্থাপন করা হবে বলে জানায় মার্কিন প্রতিনিধিদলটি।গতকাল শনিবার বেলা ১১টায় প্রতিনিধিদলটি কক্সবাজারের উখিয়া উপজেলার বালুখালী রোহিঙ্গা শিবিরে যায়। এখানে থাকা রোহিঙ্গারা প্রতিনিধিদলের কাছে মিয়ানমার সেনাবাহিনীর নৃশংসতার বিবরণ তুলে ধরেন। রাখাইন রাজ্যে দেশটির সেনারা কীভাবে গুলি করে রোহিঙ্গাদের হত্যা করেছে, নারীদের গণধর্ষণ করেছে, আগুন দিয়ে গ্রামের পর গ্রাম জ্বালিয়ে দিয়েছে—নির্যাতনের বীভৎস সব বর্ণনা প্রতিনিধিদলকে শোনান রোহিঙ্গারা।বালুখালী শিবিরে প্রায় দেড় ঘণ্টা অবস্থান করে প্রতিনিধিদলটি। তাঁদের মধ্যে ছিলেন দুই সিনেটর জেফ মার্কলি ও রিচার্ড ডারবিন। এ ছাড়া কংগ্রেসের প্রতিনিধি বেটি ম্যাককুলাম, জ্যান স্ক্যাকুস্কি ও ডেভিভ সিসিলিন। বাংলাদেশে নিযুক্ত যুক্তরাষ্ট্রের রাষ্ট্রদূত মার্শা বার্নিকাটও প্রতিনিধিদলের সঙ্গে ছিলেন। প্রতিনিধিদলের সঙ্গে ছিলেন উখিয়া উপজেলা নির্বাহী কর্মকর্তা (ইউএনও) মো. নিকারুজ্জামান। গত রাতে তিনি প্রথম আলোকে বলেন, মার্কিন প্রতিনিধিদলের সদস্যরা দোভাষীর মাধ্যমে ৩০ জনের বেশি রোহিঙ্গার সঙ্গে কথা বলেছেন। রোহিঙ্গাদের মুখ থেকে বর্বর নির্যাতনের বর্ণনা শুনে তাঁরা হতবাক হয়েছেন। প্রতিনিধি দলটি রোহিঙ্গাদের কাছ থেকে জানতে চায়, তারা কেন মিয়ানমার ছেড়ে এসেছে? কারা নির্যাতন করেছে? বাংলাদেশে তারা কী অবস্থায় রয়েছে?
ইউএনও জানান, এক রোহিঙ্গা নারী প্রতিনিধিদলকে বলেছেন তাঁর বাড়ি রাখাইন রাজ্যের মংডু শহরের কেয়ারিপ্রাং গ্রামে। গত সেপ্টেম্বর মাসের শেষের দিকে দেশটির সেনাবাহিনী তাঁর স্বামীকে গুলি করে হত্যা করে। আগুন দিয়ে তাঁর বাড়ি জ্বালিয়ে দেয়। তাঁর এক ছেলেকে ধরে নিয়ে হত্যা করে। এরপর তিনি চার ছেলেমেয়ে নিয়ে বাংলাদেশ পালিয়ে আসেন। আরেক রোহিঙ্গা পুরুষ বলেন, মিয়ানমারের সেনাবাহিনী তাঁর চোখের সামনে কয়েকজন মেয়েকে ধর্ষণ করে। আগুনে নিক্ষেপ করে বহু শিশুকে। বাধ্য হয়ে তাঁরা বাংলাদেশ পালিয়ে আসেন।প্রতিনিধিদলটি বালুখালীর পানবাজার এলাকায় শিশুদের জন্য ইউনিসেফ পরিচালিত একটি কেন্দ্রে যায়। সেখানে তারা শিশুদের সাথে কথা বলে। এ ছাড়া বিশ্ব খাদ্য সংস্থার ত্রাণ কার্যক্রমও পরিদর্শন করে তারা।রোহিঙ্গা শিবির পরিদর্শন শেষে সিনেটর জেফ মার্কলি সাংবাদিকদের বলেন, রোহিঙ্গারা নির্যাতনের তথ্য দিয়েছেন। রোহিঙ্গাদের কাছ থেকে পাওয়া সব তথ্য কংগ্রেসে উপস্থাপন করা হবে। তথ্য সংগ্রহ করতে তাঁরা মিয়ানমার সফরেও যাবেন বলে জানান এই সিনেটর।জাতিসংঘের তথ্য অনুযায়ী, গত ২৫ আগস্ট মিয়ানমারের রাখাইন রাজ্যে সহিংসতা শুরু হওয়ার পর থেকে ১৬ নভেম্বর পর্যন্ত পৌনে তিন মাসে বাংলাদেশে ঢুকেছে ৬ লাখ ২০ হাজার রোহিঙ্গা।যুক্তরাষ্ট্রের প্রতিনিধিদলটি উখিয়া সফর করার দুদিন আগে গত বৃহস্পতিবার জাতিসংঘের থার্ড কমিটিতে এক প্রস্তাবে রোহিঙ্গাদের বিরুদ্ধে অব্যাহত সামরিক তৎপরতা বন্ধ এবং তাদের মানবাধিকার লঙ্ঘনের জন্য দায়ী ব্যক্তিদের বিচার দাবি করা হয়। বিশ্বসভায় পাস হওয়া ওই প্রস্তাবে সেখানকার পরিস্থিতি সরেজমিনে পরিদর্শনের জন্য সেখানে মানবাধিকার কাউন্সিলের একটি তথ্যানুসন্ধানী দল প্রেরণ এবং মিয়ানমার প্রশ্নে একজন বিশেষ প্রতিনিধি নিয়োগের কথাও বলা হয়।গতকাল উখিয়ার শিবির পরিদর্শন শেষে কংগ্রেসম্যান বেটি ম্যাককুলাম সাংবাদিকদের বলেন, রাখাইন রাজ্য থেকে পালিয়ে আসা বিপুলসংখ্যক রোহিঙ্গা মানবেতর জীবন যাপন করছে। মানবিক দিক বিবেচনা করে বিপুল রোহিঙ্গাকে আশ্রয় দিয়ে বাংলাদেশ দৃষ্টান্ত স্থাপন করেছে। রোহিঙ্গাদের ফিরিয়ে নিতে মিয়ানমার সরকারকে বলবে যুক্তরাষ্ট্র।
