
গাজীপুর সিটি নির্বাচনের সৎ, যোগ্য, জনকল্যাণমুখী প্রার্থী নির্বাচনের জন্য জনগণের মুখোমুখি করা হবে প্রার্থীদের। আজ সোমবার দুপুরে গাজীপুর প্রেসক্লাবে সুশাসনের জন্য নাগরিক (সুজন) এক সংবাদ সম্মেলনে এ ঘোষণা দেওয়া হয়।সুজনের কেন্দ্রীয় সমন্বয়কারী দিলীপ কুমার সরকার সংবাদ সম্মেলনে মূল বক্তব্য পাঠ করেন। এ সময় তিনি বলেন, কালোটাকা, পেশিশক্তি, দলীয় প্রভাবমুক্ত করতে প্রার্থীদের হলফনামাসহ সব ধরনের হিসাব-নিকাশ ও তাঁদের ব্যক্তিগত তথ্যগুলো বিলির ব্যবস্থা করা হবে। ভোটারদের হাতে হাতে এসব তথ্য পৌঁছে দেওয়া হবে।
তিনি বলেন, ২৮ ও ২৯ এপ্রিল কাউন্সিলর ও ৩০ এপ্রিল মেয়র প্রার্থীদের জনতার মুখোমুখি করা হবে। প্রাথমিক পর্যায়ে ২০টি ওয়ার্ডে কাউন্সিলরদের মুখোমুখি করা হবে। একদিন মহানগরের উল্লেখযোগ্য একটি স্থানে মেয়র প্রার্থীদের এক মঞ্চে জনগণের মুখোমুখি করা হবে।
সম্মেলনে আরও বলা হয়, যোগ্য, সৎ, জনকল্যাণমুখী প্রার্থী নির্বাচনে ভোটারদের মধ্যে সচেতনতা গড়তে ৩ মে থেকে ১২ মে পর্যন্ত নির্বাচন সংশ্লিষ্ট নানা সাংস্কৃতিক কর্মকাণ্ড পরিচালনা করা হবে।
সম্মেলনে উপস্থিত ছিলেন গাজীপুর জেলা সুজনের সভাপতি অধ্যাপক মুকুল কুমার মল্লিক, সাধারণ সম্পাদক রুহুল আমীন সজীব, সাংগঠনিক সম্পাদক হাবিবুর রহমান, মহানগর সুজনের সভাপতি মনিরুল ইসলাম, আঞ্চলিক সমন্বয়কারী মুর্শিকুল ইসলাম, গাজীপুর প্রেসক্লাবের সাধারণ সম্পাদক এম নজরুল ইসলাম, নবনির্বাচিত সাধারণ সম্পাদক রাহিম সরকার প্রমুখ।
