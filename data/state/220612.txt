
মামলা দ্রুত নিষ্পত্তি এবং দরিদ্র বিচারপ্রার্থীরা যাতে হয়রানির শিকার না হয়, সে বিষয়ে বিচারব্যবস্থার সঙ্গে সংশ্লিষ্ট সবাইকে আরও সতর্ক হতে হবে। এ ব্যাপারে সবাইকে সততা ও দৃঢ়তার সঙ্গে কাজ করতে হবে।
মুন্সিগঞ্জ জেলা জজ আদালতের সম্মেলনকক্ষে গতকাল মঙ্গলবার ‘কার্যকর আইনগত সহায়তা প্রতিষ্ঠায় জেলা লিগ্যাল এইড কমিটি এবং এনজিওর ভূমিকা’ শীর্ষক সভায় জেলা ও দায়রা জজ মোহাম্মদ শওকত আলী চৌধুরী এসব কথা বলেন।
জাতীয় আইনগত সহায়তা প্রদান সংস্থার জেলা কমিটি এবং মানবাধিকার আইন সহায়তা কর্মসূচি ব্র্যাক যৌথভাবে এ সভার আয়োজন করে।
এর আগে দরিদ্র বিচারপ্রার্থীদের সহায়তাদানকারী প্রতিষ্ঠান আইন সহায়তা কেন্দ্রের মাধ্যমে কীভাবে জেলার তৃণমূল পর্যায়ে আরও প্রচারণা চালানো যায়, সে বিষয়ে আলোচকেরা নানা তথ্য-পরামর্শ দেন।
 জেলা ও দায়রা জজ মোহাম্মদ শওকত আলী চৌধুরীর সভাপতিত্বে এতে অংশ নেন মুখ্য বিচারিক হাকিম বদরুল আলম ভূঞা, অতিরিক্ত জেলা ও দায়রা জজ এ কে এম মোজাম্মেল হক চৌধুরীসহ সংশ্লিষ্ট বিচারকেরা, সিভিল সার্জন শহিদুল ইসলাম, জ্যেষ্ঠ সহকারী পুলিশ সুপার মাহফুজুর রহমান প্রমুখ। 
