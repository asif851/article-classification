
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) লোকপ্রশাসন বিভাগের ছাত্রীদের যৌন হয়রানি করার অভিযোগ ওঠা শিক্ষককে বরখাস্তের দাবিতে আবারও ধর্মঘটের ডাক দিয়েছেন বিশ্ববিদ্যালয়ের যৌন নিপীড়নবিরোধী শিক্ষার্থীরা।
গত বৃহস্পতিবার প্রথম দফা ধর্মঘট পালনের পর আগামীকাল রোববার সকাল আটটা থেকে আবারও ৪৮ ঘণ্টার ধর্মঘট ডেকেছেন তাঁরা।বিশ্ববিদ্যালয় সূত্রে জানা গেছে, আজ বিকেলে বিশ্ববিদ্যালয়ের কেন্দ্রীয় গ্রন্থাগারের সামনে এক বৈঠকের পর আন্দোলনরত শিক্ষার্থীরা এ ধর্মঘটের ঘোষণা দেন।এর আগে গত বৃহস্পতিবার একই দাবিতে প্রথম দফা ধর্মঘটের পর আজ বিকেল পর্যন্ত অভিযুক্ত শিক্ষককে বরখাস্তের সময়সীমা বেঁধে দেন। আজ বিকেলে সময়সীমা শেষ হওয়ার পরও দাবি পূরণ না হওয়ায় আগামীকাল থেকে আবারও ৪৮ ঘণ্টার ধর্মঘটের ডাক দেন তাঁরা। আন্দোলনরত শিক্ষার্থীদের মুখপাত্র শরীফুল ইসলাম প্রথম আলোকে এ তথ্যের সত্যতা নিশ্চিত করেছেন।এদিকে, ধর্মঘটের সমর্থনে আজ সন্ধ্যা পৌনে সাতটার দিকে ক্যাম্পাসে মশাল মিছিল করেছেন যৌন নিপীড়নবিরোধী শিক্ষার্থীরা। মিছিলটি কেন্দ্রীয় গ্রন্থাগারের সামনে থেকে শুরু হয়ে পুরো ক্যাম্পাস প্রদক্ষিণ করে।৮ এপ্রিল লোকপ্রশাসন বিভাগের সহকারী অধ্যাপক মোহাম্মদ নাসির উদ্দিন, বিভাগের সহকারী প্রশাসনিক কর্মকর্তা মোহাম্মদ আতিকুর রহমান ও কর্মচারী সালেহ আহমদের বিরুদ্ধে বিভাগের নয় ছাত্রী বিশ্ববিদ্যালয়ের যৌন হয়রানি ও নিপীড়ন নিরোধ কেন্দ্রে অভিযোগ করেন।২২ এপ্রিল বিশ্ববিদ্যালয়ের জরুরি সিন্ডিকেট সভায় যৌন হয়রানির অভিযোগ ওঠা লোকপ্রশাসন বিভাগের কর্মচারী সালেহ আহমেদকে বরখাস্ত, সহকারী প্রশাসনিক কর্মকর্তা মোহাম্মদ আতিকুর রহমানকে পদাবনতি ও শিক্ষক মোহাম্মদ নাসির উদ্দিনকে এক বছরের জন্য একাডেমিক ও প্রশাসনিক কর্মকাণ্ড থেকে বিরত রাখার সিদ্ধান্ত হয়। শিক্ষকের বিরুদ্ধে নেওয়া এ ব্যবস্থা যথেষ্ট নয় দাবি করে তাঁকে স্থায়ীভাবে বরখাস্তের দাবিতে আন্দোলন করে আসছেন শিক্ষার্থীরা।
