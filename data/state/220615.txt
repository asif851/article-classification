
কুমিল্লার বুড়িচং উপজেলায় পুলিশের সঙ্গে ‘বন্দুকযুদ্ধে’ সন্দেহভাজন এক ডাকাত নিহত হয়েছে। অস্ত্রসহ দুজনকে আটক করা হয়েছে।
গতকাল মঙ্গলবার রাতে উপজেলার সিন্দুরিয়া রেলসেতুসংলগ্ন লরিবাগ এলাকায় কথিত এই ‘বন্দুকযুদ্ধ’ হয়।
পুলিশের দেওয়া তথ্যমতে, নিহত ব্যক্তির নাম মো. মোস্তফা।
বন্দুকযুদ্ধের একপর্যায়ে সন্দেহভাজন দুই ডাকাতকে অস্ত্রসহ আটক করার কথা জানিয়েছে পুলিশ।
পুলিশ বলছে, এই ঘটনায় কুমিল্লার অতিরিক্ত পুলিশ সুপার আবদুল্লাহ আল মামুন আহত হয়েছেন।
জেলা পুলিশের গোয়েন্দা শাখার ভারপ্রাপ্ত কর্মকর্তা (ওসি) কে এম মঞ্জুর আলমের ভাষ্য, বিভিন্ন জায়গায় তল্লাশি শেষে রাত পৌনে ১২টার দিকে টহল পুলিশের একটি দল শহরে ফিরছিল। এ সময় এক দল ডাকাত পুলিশের গতিরোধ করে হামলা চালায়। একপর্যায়ে উভয় পক্ষের মধ্যে বন্দুকযুদ্ধ হয়। এতে সন্দেহভাজন এক ডাকাত নিহত হয়। আগ্নেয়াস্ত্র, ধারালো অস্ত্রসহ সন্দেহভাজন দুই ডাকাতকে আটক করা হয়।
নিহত ব্যক্তির লাশ উদ্ধার করে বুড়িচং থানায় নেওয়া হয়েছে বলে জানায় পুলিশ।
