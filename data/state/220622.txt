
সড়কের শৃঙ্খলা রক্ষা ও অসহনীয় যানজট এড়াতে খুলনা নগরের মধ্য দিয়ে দিনে ট্রাক চলাচল বন্ধের সিদ্ধান্ত নিয়েছে জেলা আইনশৃঙ্খলা কমিটি। আর এ সিদ্ধান্ত কার্যকর হবে ট্রাক মালিক সমিতির সঙ্গে বৈঠকের পর।
গতকাল রোববার জেলা আইনশৃঙ্খলা কমিটির মাসিক সভায় এ সিদ্ধান্ত নেওয়া হয়। সভায় শহরের বাইরে আলাদা একটি ট্রাক টার্মিনাল করারও সিদ্ধান্ত হয়। জেলা প্রশাসকের সম্মেলন কক্ষে অনুষ্ঠিত ওই সভায় সভাপতিত্ব করেন জেলা প্রশাসক ও জেলা ম্যাজিস্ট্রেট নাজমুল আহসান।
সভায় পুলিশের উপকমিশনার (সদর), অতিরিক্ত পুলিশ সুপারসহ বিভিন্ন উপজেলা চেয়ারম্যান, সরকারি ও বেসরকারি প্রতিষ্ঠানের কর্মকর্তারা উপস্থিত ছিলেন।
সভায় উপস্থিত ব্যক্তিরা নগরের বিভিন্ন সমস্যা তুলে ধরেন। এর মধ্যে ইজিবাইকের সংখ্যা নিয়ন্ত্রণ, পিকচার প্যালেস মোড়ের ফুটপাত হকারমুক্ত করা, হকারদের নির্ধারিত জায়গায় পুনর্বাসন, মাহেন্দ্রের (থ্রি হুইলার) পেছনে চারজন বসা নিষিদ্ধ করা উল্লেখযোগ্য। তাঁরা এসব ব্যাপারে টাস্কফোর্স গঠনের মাধ্যমে কার্যকর ব্যবস্থা নিতে আইনশৃঙ্খলা কমিটিকে অনুরোধ করেন।
ইজিবাইক নিয়ন্ত্রণের ব্যাপারে উপকমিশনার এস এম ফজলুর রহমান বলেন, যানজট নিরসনে পাঁচ হাজার ইজিবাইক চলাচলের সিদ্ধান্ত হয়েছে। সে অনুযায়ী এগুলো রং করে দেওয়া হবে। জানতে চাইলে জেলা প্রশাসক মুঠোফোনে প্রথম আলোকে বলেন, ট্রাক মালিক সমিতির নেতাদের সঙ্গে বৈঠক করে অচিরেই এ ব্যাপারে কার্যকর ব্যবস্থা নেওয়া হবে।
চলতি বছরের ১০ ফেব্রুয়ারি প্রথম আলোতে ‘খুলনায় দিনে অবাধে চলছে ট্রাক ও বাস’ শিরোনামে একটি প্রতিবেদন প্রকাশিত হয়।
 
