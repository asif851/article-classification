
বিএনপি নেতৃত্বাধীন ২০-দলীয় জোটের ডাকা টানা অবরোধ ও হরতালের কারণে বেকার হয়ে পড়েছেন সিলেটের কয়েক শ বাউলশিল্পী। দেশের চলমান পরিস্থিতিতে শহর-গ্রামে বাউলগানের আসর কমে যাওয়ায় চরম অর্থসংকটে পড়েছেন বাউলেরা।কয়েকজন বাউল জানান, সাধারণত শীত মৌসুমে হাওরাঞ্চলসহ দেশের বিভিন্ন এলাকায় বাউলগানের আসর বসে। এসব আসরে বাউলেরা আমন্ত্রিত হয়ে নির্দিষ্ট টাকার বিনিময়ে গান পরিবেশন করে থাকেন। তবে গত ৪ জানুয়ারি থেকে দেশজুড়ে অস্থিতিশীল পরিবেশ তৈরি হওয়ায় বাউলগানের আয়োজনে প্রভাব পড়েছে।সিলেট, সুনামগঞ্জ ও হবিগঞ্জের অন্তত ১৫ জন বাউলের সঙ্গে এ প্রতিবেদকের কথা হয়। তাঁরা জানান, হরতাল-অবরোধের প্রভাবে গানের আসর কমে আসায় বাউলেরা মানবেতর জীবন যাপন করছেন। কারণ, গান পরিবেশন ছাড়া অন্য কোনো কাজ এসব পেশাদার বাউলদের জানা নেই। গান পরিবেশন না করতে পারায় একেবারেই আয়হীনভাবে তাঁরা সময় পার করছেন। এ অবস্থায় অনেক বাউল খেয়ে না-খেয়ে কোনো রকমে ধারদেনা করে দিন কাটাচ্ছেন।সিলেটের প্রবীণ বাউল আবদুর রহমানও দেশের চলমান পরিস্থিতিতে উদ্বেগ ও হতাশা প্রকাশ করেছেন। হবিগঞ্জের আজমিরীগঞ্জ উপজেলার জলসুখা গ্রামের বাসিন্দা এই বাউলশিল্পীর আয়ের ওপরই তাঁর আট সদস্যের পরিবারের ভরণপোষণ চলে। তবে এক মাস ধরে তিনি হাতে গোনা কয়েকটি আসরে গান গেয়েছেন। ফলে তিনি চরম আর্থিক দুরবস্থায় রয়েছেন।
