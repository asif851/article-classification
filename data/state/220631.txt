
আগামী সংসদ নির্বাচন সামনে রেখে এইচ এম এরশাদের নেতৃত্বাধীন জাতীয় পার্টি (জাপা) সারা দেশে জেলাভিত্তিক সভা ও মাসব্যাপী সাংগঠনিক সফর কর্মসূচি ঠিক করেছে। আগামীকাল বৃহস্পতিবার থেকে এ কর্মসূচি শুরু হয়ে আগামী ২৯ জুন শেষ হবে।
আজ বুধবার জাপার সংবাদ বিজ্ঞপ্তিতে জানানো হয়, দলের মহাসচিব এ বি এম রুহুল আমিন হাওলাদারের নেতৃত্বে সাংগঠনিক সফরের জন্য এলাকাভিত্তিক পৃথক দল গঠন করা হয়েছে। এতে জাপার জ্যেষ্ঠ নেতা ও সভাপতিমণ্ডলীর সদস্যরা থাকবেন।
সূচি অনুযায়ী, আগামীকাল সকালে মাদারীপুর, শরীয়তপুর ও গোপালগঞ্জ জেলা কমিটির যৌথ সভা শেষে বিকেলে বরিশাল, ঝালকাঠি, পিরোজপুর ও ভোলা জেলা কমিটির সভা হবে। এ ছাড়া পর্যায়ক্রমে আগামী শুক্রবার পটুয়াখালী, ৭ জুন কুমিল্লা, ১০ জুন কিশোরগঞ্জ, ১১ জুন যশোর, ১২ জুন কুষ্টিয়া ও রাজশাহী, ১৩ জুন দিনাজপুর ও বগুড়া, ১৫ জুন টাঙ্গাইল, ১৭ জুন সিলেট, ১৮ জুন হবিগঞ্জ, ২১ জুন ফেনী, ২২ জুন চট্টগ্রাম ও ২৯ জুন রাজধানীর বনানী মাঠে ঢাকা মহানগরসহ নারায়ণগঞ্জ, নরসিংদী, গাজীপুর, মানিকগঞ্জ ও মুন্সিগঞ্জ জেলার সভা হবে।
এসব বিষয়ে রুহুল আমিন হাওলাদার বলেন, নির্বাচনের আগে জাতীয় পার্টিকে সংগঠিত ও গতিশীল করার লক্ষ্যে এ কর্মসূচি নেওয়া হয়েছে।
