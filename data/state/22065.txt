
কুকুর লেলিয়ে দিয়ে মেধাবী ছাত্র হিমাদ্রী মজুমদার হত্যা মামলার যুক্তিতর্ক উপস্থাপন শুরু হয়েছে। গতকাল বৃহস্পতিবার চতুর্থ অতিরিক্ত চট্টগ্রাম মহানগর দায়রা জজ মো. নুরুল ইসলামের আদালতে আংশিক যুক্তিতর্ক উপস্থাপন করেন সরকারি কৌঁসুলি। পরে আদালত আগামী ১ অক্টোবর মামলার পরবর্তী দিন ধার্য করেন।মহানগর আদালতের সরকারি কৌঁসুলি অনুপম চক্রবর্তী প্রথম আলোকে বলেন, মৃত্যুর আগে হাসপাতালে হিমাদ্রী তাঁর স্বজনদের তাঁর ওপর হামলা ও কুকুর লেলিয়ে দেওয়ার বর্ণনা দেন। স্বজনেরা এটি রেকর্ড করে রাখেন। রেকর্ডটি গতকাল আদালতে শোনানোর আবেদন করা হয়। পরে আদালত পরবর্তী ধার্য দিনে রেকর্ডটি উপস্থাপনের আদেশ দেন।কৌঁসুলি বলেন, চট্টগ্রাম বিভাগীয় দ্রুত বিচার ট্রাইব্যুনাল থেকে গত ১৫ মার্চ মামলাটি চতুর্থ অতিরিক্ত মহানগর দায়রা জজ আদালতে বিচারের জন্য আসে। কিন্তু এই আদালতে বিচারক না থাকায় শুনানি শুরু হতে দেরি হয়।২০১২ সালের ২৭ এপ্রিল পাঁচলাইশ এলাকায় একটি বাসায় কুকুর লেলিয়ে দিয়ে হিমাদ্রীকে ছাদ থেকে ফেলে দেওয়া হয়। পরে ঢাকার একটি হাসপাতালে ২৩ মে মারা যান তিনি। এ ঘটনায় হিমাদ্রীর মামা অসিত কুমার বাদী হয়ে পাঁচলাইশ থানায় পাঁচজনের বিরুদ্ধে হত্যা মামলা করেন।
