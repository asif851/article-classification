
এক-দুই কেজি নয়, ৮৮ কেজি ওজনের বিশাল আকৃতির বাগাড় মাছ। এটি বিক্রির জন্য আজ মঙ্গলবার তোলা হয় টাঙ্গাইল শহরের আকুরটাকুর বটতলা বাজারে। নিয়ে আসেন শহরের ব্যাপারী পাড়ার মাছ ব্যবসায়ী আবদুল মমিন মিয়া।
মমিন মিয়া বলেন, গতকাল সোমবার রাতে তিনি সংবাদ পান আরিচা ঘাটে পদ্মা নদীতে সাববাদ নামের এক জেলের জালে বড় বাগাড় মাছ ধরা পড়েছে। আজ ভোরে তিনি আরিচা গিয়ে ৭২ হাজার টাকায় মাছটি কিনে এই বাজারে তোলেন। তবে এত বড় মাছ একা কেনার মতো ক্রেতা ছিল না। তাই বাধ্য হয়ে তিনি মাছটি কেটে ভাগে বিক্রি করেন।
এই মাছ ব্যবসায়ী বলেন, মাছটির ওজন ১০০ গ্রাম কম ৮৮ কেজি। তিনি মাছটি কেটে ৪০টি ভাগ করেন। প্রতি ভাগ মাছ দুই হাজার টাকা করে বিক্রি করেছেন।
বাজারে গিয়ে দেখা গেল, মাছটি একনজর দেখার জন্য মানুষ ভিড় করেছে। অনেকে আবার মাছটির ভাগ নেওয়ার জন্য অগ্রিম টাকা জমা দিচ্ছেন। মাছটিকে ঘিরে এক উৎসব-উৎসব ভাব বটতলা বাজারে।
 
