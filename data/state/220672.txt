
নাটোর জেলা বিএনপির কার্যকরী কমিটির সদস্য আবদুস সালামকে গতকাল মঙ্গলবার এক যুবক গুলি করেছে। দুপুরে সদর হাসপাতালের সামনে এ ঘটনা ঘটে। সালাম নাটোর শিল্প ও বণিক সমিতিরও নির্বাহী সদস্য। তাঁকে হাসপাতালে ভর্তি করা হয়েছে।প্রত্যক্ষদর্শী ও সদর থানার পুলিশ সূত্রে জানা গেছে, দুপুর সাড়ে ১২টার দিকে সালাম নীচাবাজারের নিজ ব্যবসাপ্রতিষ্ঠান (ফেন্সি বেকারি) থেকে মোটরসাইকেলে করে মল্লিকহাটির বাড়িতে যাচ্ছিলেন। সদর হাসপাতালের সামনের রাস্তায় পৌঁছালে প্রতিবেশী এক যুবক তাঁকে থামতে বলে। অনেক পথচারীর সামনে ওই যুবক তাঁকে বলে, ‘আঙ্কেল, ওপর থেকে আপনাকে খুন করার হুকুম হয়েছে, তাই মারছি।’ এ কথা বলার সঙ্গে সঙ্গে সে পিস্তল উঁচিয়ে তাঁকে গুলি করে পালিয়ে যায়। গুলিটি তাঁর বাঁ পায়ের ঊরুতে লাগলে তিনি মোটরসাইকেল থেকে পড়ে যান। পথচারীরা তাঁকে উদ্ধার করে সদর হাসপাতালে ভর্তি করেন। সেখানে তাঁকে দেখতে অনেকে ভিড় করায় শহরের আল সান হাসপাতালে নিয়ে যাওয়া হয়। এ ঘটনায় জিজ্ঞাসাবাদের জন্য মল্লিকহাটি মহল্লার সাগর মণ্ডল নামের এক ব্যক্তিকে আটক করেছে পুলিশ।নাটোর সদর হাসপাতালের আবাসিক চিকিৎসক আবুল কালাম আজাদ বলেন, আবদুস সালামের বাঁ পায়ের ঊরুতে গুলি লেগেছে। এক্স-রে করার পরামর্শ দেওয়া হয়েছে।সদর থানার ভারপ্রাপ্ত কর্মকর্তা (ওসি) মিজানুর রহমান জানান, আটক সাগর মণ্ডলের ছেলে সাজ্জাদ মণ্ডল এ ঘটনা ঘটিয়েছে বলে অভিযোগ পাওয়া গেছে। সাজ্জাদকে ধরার চেষ্টা চলছে। এ ব্যাপারে তদন্ত করে ব্যবস্থা নেওয়া হবে। আহত সালামের সঙ্গে তাঁদের টাকাপয়সা নিয়ে বিরোধ রয়েছে বলে জানা গেছে।জেলা বিএনপির সাধারণ সম্পাদক আমিনুল হক বলেন, ‘সালামকে প্রকাশ্যে গুলি করা হয়েছে। হামলাকারী শহরের চিহ্নিত সন্ত্রাসী। আমরা তাকে অস্ত্রসহ দ্রুত গ্রেপ্তারের দাবি জানাচ্ছি।’
