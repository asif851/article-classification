
প্রায় পাঁচ বছর পর ২৯ এপ্রিল অনুষ্ঠিত হতে যাচ্ছে রাজধানীর মতিঝিল আইডিয়াল স্কুল অ্যান্ড কলেজের পরিচালনা পর্ষদের নির্বাচন। মাত্র কয়েক দিন বাকি থাকলেও নির্বাচন জমে ওঠেনি। কারণ, ১৩ সদস্যের এই পর্ষদে নির্বাচন হচ্ছে ১০টি পদে; যার মধ্যে ৬টি পদেই বিনা প্রতিদ্বন্দ্বিতায় জিততে চলেছেন প্রার্থীরা।
 বিনা প্রতিদ্বন্দ্বিতায় জিততে চলা প্রার্থীদের মধ্যে একজন দাতা সদস্য ও চারজন অভিভাবক সদস্য রয়েছেন। আরেকজন আছেন শিক্ষক প্রতিনিধি। এ ধরনের নির্বাচনে সাধারণত অভিভাবক সদস্য ও দাতারা সদস্যরাই নির্বাচন সরগরম করে তোলেন। গত মঙ্গলবার সরেজমিনে মূল ক্যাম্পাসে গিয়ে নির্বাচনের খুব একটা প্রচারণা দেখা যায়নি। তবে বাইরের দেয়ালে পোস্টার দেখা গেছে।
মতিঝিল আইডিয়াল স্কুল অ্যান্ড কলেজের অভিভাবক ফোরামের চেয়ারম্যান জিয়াউল কবির অভিযোগ করে প্রথম আলোকে বলেন, অনেককে প্রার্থী হতে দেওয়া হয়নি। জোরজবরদস্তি করে থামিয়ে দেওয়া হয়েছে। এ জন্য অভিভাবক ফোরাম এই নির্বাচন বয়কট করার সিদ্ধান্ত নিয়েছে।
এই অভিযোগ নাকচ করে কলেজের অধ্যক্ষ শাহান আরা বেগম প্রথম আলোকে বলেন, প্রতিষ্ঠান থেকে কাউকেই প্রার্থী হতে বাধা দেওয়া হয়নি। সবার জন্যই প্রার্থী হওয়ার সুযোগ উন্মুক্ত ছিল। কেউ প্রার্থী না হয়ে অভিযোগ করলে কিছু বলার নেই।
কলেজ প্রশাসন সূত্রে জানা গেছে, ১৩ সদস্যের এই পর্ষদের মধ্যে উচ্চমাধ্যমিক স্তরে (কলেজ) অভিভাবক সদস্য দুজন, মাধ্যমিকে দুজন, প্রাথমিকে একজন ও একজন সংরক্ষিত নারী সদস্য। আর শিক্ষক প্রতিনিধিদের মধ্যে কলেজ স্তরে একজন, বিদ্যালয় স্তরে একজন ও একজন সংরক্ষিত নারী সদস্য থাকেন। পদাধিকারবলে কলেজের অধ্যক্ষ হন কমিটির সদস্যসচিব। মনোনীত হন একজন বিদ্যোৎসাহী সদস্য। আর নির্বাচনের পর কমিটির সদস্যরা একজনকে সভাপতি নির্বাচন করবেন।
দাতা সদস্যপদে একমাত্র প্রার্থী হয়েছেন ঢাকা মহানগর (দক্ষিণ) আওয়ামী লীগের সাংগঠনিক সম্পাদক গোলাম আশরাফ তালুকদার। তিনি ঢাকা দক্ষিণ সিটি করপোরেশনের ১২ নম্বর ওয়ার্ডের কাউন্সিলর। উচ্চমাধ্যমিক স্তরে দুজন অভিভাবক প্রতিনিধি সদস্যের মধ্যে প্রার্থীও দুজন। তাঁরা হলেন আবু ইউসুফ ভূঞা ও মোহাম্মদ আহছান উল্লাহ।
 প্রাথমিক স্তরে একটি অভিভাবক সদস্যপদে একমাত্র প্রার্থী মতিঝিল থানা আওয়ামী লীগের সাবেক সাধারণ সম্পাদক জাহিদুল ইসলাম। সংরক্ষিত নারী অভিভাবক সদস্যপদেও একমাত্র প্রার্থী নার্গিস হোসেন।
অভিভাবক সদস্যপদের মধ্যে কেবল মাধ্যমিক স্তরেই নির্বাচন হচ্ছে। এই স্তরে দুটি পদের বিপরীতে প্রার্থী হয়েছেন ছয়জন। তাঁরা হলেন মোহাম্মদ আলী, আবদুর রব মিয়া, এরশাদুল হক, এস এম হাসমত আলী, সাইফুল ইসলাম খান ও সোহেল আহমেদ সিদ্দিকী।
তিনটি স্তরের শিক্ষক প্রতিনিধির মধ্যে কলেজ স্তরে শিক্ষক প্রতিনিধির একটি পদে একমাত্র প্রার্থী মুনিরা কাফিয়া আলম। বিদ্যালয় স্তরে একটি শিক্ষক প্রতিনিধি পদে প্রতিযোগিতা করছেন চারজন। তাঁরা হলেন আ. কাদির, মনজুরুল আলম, মহসীন হাওলাদার, মুহাম্মদ রুকুনউজ জামান। আর সংরক্ষিত নারী শিক্ষক প্রতিনিধির একটি পদে লড়ছেন দুজন। তাঁরা হলেন জুবাইদা রহমান ও মাকসুদা আক্তার।
কলেজ সূত্রে জানা গেছে, নির্বাচনে মোট ভোটার ২১ হাজার ৭২৭। ঢাকার বিভিন্ন জায়গায় তিনটি শাখা থাকলেও ভোট গ্রহণ হবে মতিঝিলে মূল ক্যাম্পাসে। নির্বাচনে প্রিসাইডিং কর্মকর্তার দায়িত্ব পালন করছেন ঢাকার অতিরিক্ত জেলা প্রশাসক আবু আলী মো. সাজ্জাদ হোসেন।
