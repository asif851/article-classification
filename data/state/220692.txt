
রাজধানীর আশকোনার ‘সূর্য ভিলা’ নামের বাড়িতে বোমার বিস্ফোরণে আহত শিশু তার স্বজনদের খুঁজছে। শিশুটি আপাতত শঙ্কামুক্ত। তবে সারাক্ষণ তার মধ্যে ভয় কাজ করছে।
ঢাকা মেডিকেল কলেজ হাসপাতালে চিকিৎসাধীন শিশুটির বর্তমান অবস্থা সম্পর্কে আজ মঙ্গলবার এসব তথ্য জানান চিকিৎসক ও পুলিশ। চিকিৎসক মাহবুব মোতাব্বের প্রথম আলোকে বলেন, শিশুটির খাদ্যনালিতে অস্ত্রোপচার হয়েছে। খাদ্যনালিতে অস্ত্রোপচারের পর ১১ দিন পর্যন্ত ঝুঁকি থাকে। তবে এখন শিশুটির অবস্থা ভালোর দিকে।
শিশুটির জন্য কর্তব্যরত পুলিশ সদস্য প্রথম আলোকে বলেন, শিশুটির ব্যান্ডেজে মোড়া হাতে এক ছটাক মাংসও নেই। বোমায় উড়ে গেছে। শুধু হাড়টা আছে। সে এখন স্বাভাবিক খাবার খাচ্ছে। তবে সারাক্ষণ একটা ভয়ের মধ্যে থাকছে। তার নানা ঢাকায় এসেছিলেন শুনে তাঁকে দেখতে চেয়েছে শিশুটি।
শিশুটির নানা শাহে আলম চৌকিদার প্রথম আলোকে বলেন, তিনি এখন ভোলায়। নাতিকে দেখতে শিগগির ঢাকায় আসবেন।
মেয়ের আত্মঘাতী হওয়া ও নাতির করুণ পরিণতির কথা উল্লেখ করে ডুকরে কেঁদে ওঠেন শাহে আলম।
আজ হাসপাতালে গিয়ে দেখা যায়, শিশুটি শুয়ে আছে। শিশুটির মাথায় হাত রাখতেই তার চোখ দুটো ছলছল করে ওঠে। সে তার নিজের নাম ও মা-বাবার নাম বলতে পেরেছে।
শিশুটি জানায়, সে স্থানীয় একটি স্কুলের শিশুশ্রেণিতে পড়ত। তাদের গ্রামের বাড়ি ভোলায়। ঢাকার যে বাসায় সে ছিল, সেখানে একটা ভাইয়া ও ছোট একটা শিশু ছিল।
গত মাসে সূর্য ভিলা নামের বাড়িতে জঙ্গিবিরোধী অভিযানের একপর্যায়ে এক শিশুকে সঙ্গে নিয়ে বের হন এক নারী। কিছুটা এগিয়েই শরীরে বাঁধা বোমার বিস্ফোরণ ঘটান তিনি। এতে তাঁর মৃত্যু হয়। আর শিশুটি গুরুতর আহত হয়। মাথা, হাতসহ তার শরীরের বিভিন্ন জায়গায় ব্যান্ডেজ দিতে হয়।
আরও পড়ুন: ব্যান্ডেজ মোড়ানো ছোট্ট শরীর
