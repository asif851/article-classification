
কদিন বিশ্রাম পেয়ে আবদুল্লাহ সায়ীদের মুখশ্রী উজ্জ্বল হয়ে উঠেছে। ল্যাব এইড হাসপাতাল থেকে আজ মঙ্গলবার বাড়ি ফিরে যাচ্ছেন বিশ্বসাহিত্য কেন্দ্রের প্রতিষ্ঠাতা অধ্যাপক আবদুল্লাহ আবু সায়ীদ। গত ১৮ মার্চ বাংলা মোটরের কাছে সড়কবিভাজক পার হতে গিয়ে পড়ে গিয়েছিলেন তিনি। তখন তাঁর কোমরের কাছের একটা হাড় (নেক অব দ্য ফিমার) ভেঙে যায়। ল্যাব এইডের অধ্যাপক আমজাদ হোসেন তাঁর অস্ত্রোপচার করেন। চিকিৎসা শেষে তিনি বাড়ি ফিরেও গিয়েছিলেন। পরে তার শরীর আবারও খারাপ হলে তিনি ফের হাসপাতালে ভর্তি হন। আজ তিনি বাড়ি ফিরে যাচ্ছেন। আজ তাঁকে বেশ প্রাণবন্ত দেখাচ্ছিল। তিনি বলেন, একবার কক্সবাজারে ছিলাম দেড় মাস। ১৫ ফুট বাই ১৫ ফুট দোকানে গিয়ে দেখি ১০ ফুট লম্বা একটা বাইন মাছ। ইয়া মোটা। কারণ তা সমুদ্রের মাছ। সমুদ্রের মাছ নদীতে থাকতে পারে না। হাসপাতালের ছোট চত্বরে থাকলে তো চলবে না।তাঁর স্বজনেরা দর্শনার্থীদের ভিড় না করতে অনুরোধ জানিয়েছেন।
