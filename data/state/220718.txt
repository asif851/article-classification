
সাংসদদের জন্য বরাদ্দ করা ফ্ল্যাটে (এমপি হোস্টেল) সাংসদদের স্ত্রী, ছেলে, মেয়ে, বাবা, মা ও ভাইবোন ছাড়া অন্য কেউ থাকতে পারবেন না। এ ছাড়া মন্ত্রীদের অনুকূলে কোনো ফ্ল্যাট বরাদ্দ দেওয়া হবে না।
আজ রোববার জাতীয় সংসদ ভবনে অনুষ্ঠিত সংসদ কমিটির বৈঠকে এই সিদ্ধান্ত নেওয়া হয়। সংসদ সচিবালয়ের সংবাদ বিজ্ঞপ্তিতে এ তথ্য জানানো হয়েছে।বৈঠকে মানিক মিয়া অ্যাভিনিউ ও নাখালপাড়ায় সংসদ সদস্য ভবনের ফ্ল্যাট বরাদ্দসংক্রান্ত বিষয়ে আলোচনা হয়। সিদ্ধান্ত হয়, মানিক মিয়া অ্যাভিনিউ ও নাখালপাড়ার সংসদ সদস্য ভবনে সংসদে প্রতিনিধিত্বকারী রাজনৈতিক দলগুলোর প্রাপ্যতা অনুযায়ী ফ্ল্যাট বরাদ্দ দেওয়া হবে। যে দলের জন্য যতটি ফ্ল্যাট বরাদ্দ হবে, তার মধ্য থেকে সংশ্লিষ্ট দলের তালিকা অনুযায়ী সাংসদদের ফ্ল্যাট বরাদ্দ দেওয়া হবে।নবম বা তার আগের সংসদে ন্যাম ভবন ও নাখালপাড়ার সংসদ সদস্য ভবনে মন্ত্রীদের অনেকের নামেও ফ্ল্যাট বরাদ্দ দেওয়া হয়েছিল। ফ্ল্যাট বরাদ্দ পেলেও মন্ত্রীরা ফ্ল্যাটে থাকতেন না। অনেকে নিজস্ব আত্মীয়স্বজন, দলীয় লোকজন এমনকি গাড়িচালকদেরও ফ্ল্যাটে থাকতে দিয়েছিলেন।আজকের বৈঠকে সাংসদদের মধ্যে ফ্ল্যাট বরাদ্দ দেওয়ার জন্য আ স ম ফিরোজকে সভাপতি করে চার সদস্যবিশিষ্ট একটি উপকমিটি গঠন করা হয়।কমিটির সভাপতি আ স ম ফিরোজের সভাপতিত্বে অনুষ্ঠিত বৈঠকে কমিটির সদস্য আব্দুস শহীদ, নূর-ই-আলম চৌধুরী, সাগুফতা ইয়াসমিন, তাজুল ইসলাম চৌধুরী, ফজলে হোসেন বাদশা, খালিদ মাহমুদ চৌধুরী, আসলামুল হক, মাহাবুব আরা বেগম, নাজমুল হক প্রধান ও তালুকদার মো. ইউনুস উপস্থিত ছিলেন।
