
রাজশাহী বিশ্ববিদ্যালয়ের ২০১৫-২০১৬ শিক্ষাবর্ষে স্নাতক (সম্মান) প্রথম বর্ষের ভর্তি প্রক্রিয়া শুরু হয়েছে। ভর্তি পরীক্ষায় অংশগ্রহণের জন্য অনলাইনে আবেদন নেওয়া হচ্ছে আজ বৃহস্পতিবার সকাল ১০টা থেকে।
বিশ্ববিদ্যালয়ের জনসংযোগ দপ্তরের এক সংবাদ বিজ্ঞপ্তিতে জানানো হয়, আগামী ১৮ অক্টোবর রাত ১২টা পর্যন্ত শিক্ষার্থীরা আবেদন করতে পারবেন। ভর্তি পরীক্ষা অনুষ্ঠিত হবে ৯ থেকে ১২ নভেম্বর।
বিশ্ববিদ্যালয়ের একাডেমিক শাখা সূত্রে জানা যায়, বিশ্ববিদ্যালয়ের ওয়েবসাইটে (www.ru.ac.bd) অনলাইন অ্যাপ্লিকেশন পেজে গিয়ে এইচএসসি/সমমান ও এসএসসি/সমমান পরীক্ষা সংক্রান্ত তথ্য প্রদান করার পর আবেদনকারী যে ইউনিটের জন্য যোগ্য সেই তালিকা পাওয়া যাবে। এরপর ভর্তি-ইচ্ছুক শিক্ষার্থীকে প্রতিটি ইউনিটের জন্য নির্ধারিত ফি আলাদাভাবে বিকাশ, ডাচ-বাংলা মোবাইল ব্যাংকিং, ইউক্যাশ অথবা মোবিক্যাশের আউটলেটের মাধ্যমে দিয়ে লেনদেনের আইডি (Transaction ID) সংগ্রহ করতে হবে। শিক্ষার্থীদের প্রতিটি ইউনিটের জন্য প্রাপ্ত আইডি, আবেদনকারীর মোবাইল নম্বর এবং ছবি আপলোডের মাধ্যমে আবেদন প্রক্রিয়া সম্পন্ন করতে হবে।
আবেদনকারী শিক্ষার্থীরা ২৮ অক্টোবর থেকে পরীক্ষার আগের দিন পর্যন্ত ওয়েবসাইট থেকে ভর্তির প্রবেশপত্র ডাউনলোড করতে পারবেন। ভর্তি-ইচ্ছুকদের সুবিধার জন্য প্রবেশপত্রেই আসন বিন্যাস দেওয়া থাকবে। এ বছর বিশ্ববিদ্যালয়ের ৫৮টি বিভাগের জন্য নয়টি ইউনিটের অধীনে ভর্তি পরীক্ষা অনুষ্ঠিত হবে।
বিশ্ববিদ্যালয়ের কম্পিউটার সেন্টারের প্রশাসক খাদেমুল ইসলাম মোল্যার ভাষ্য, বিগত সময়ে মোবাইল ফোন অপারেটর টেলিটকের মাধ্যমে আবেদন প্রক্রিয়ায় শিক্ষার্থীদের নানা ভোগান্তি পোহাতে হতো। এ ছাড়া জালিয়াতি চক্রও সুযোগ গ্রহণ করে জালিয়াতি করতে পারত। কিন্তু নতুন এই পদ্ধতিতে জালিয়াতির কোনো সুযোগ থাকছে না। শিক্ষার্থীদের ভোগান্তিও কমবে।
