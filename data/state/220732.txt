
সম্পদের হিসাব-সংক্রান্ত দুর্নীতি মামলায় পরিবেশ ও বনমন্ত্রী আনোয়ার হোসেন মঞ্জুর সাজা বাতিলের আদেশ বহাল রেখেছেন সুপ্রিম কোর্টের আপিল বিভাগ। প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের চার সদস্যের বেঞ্চ আজ রোববার দুর্নীতি দমন কমিশনের (দুদক) এ সংক্রান্ত আপিল আবেদন খারিজ করে এ আদেশ দেন।
২০০৭ সালে তত্ত্বাবধায়ক সরকারের আমলে আনোয়ার হোসেন মঞ্জুর বিরুদ্ধে প্রায় দুই কোটি ১০ লাখ টাকার জ্ঞাত আয় বহির্ভূত সম্পদ অর্জনের অভিযোগে মামলা করে দুদক। ওই মামলায় নিম্ন আদালত তাঁকে কারাদণ্ড দেন। পরে নিম্ন আদালতের রায়ের বিরুদ্ধে আপিল করলে হাইকোর্ট ২০১০ সালে তাঁর সাজা বাতিল করেন। এর পর দুদক ওই আদেশের বিরুদ্ধে লিভ টু আপিল করে। আজ সেই আপিলের নিষ্পত্তি হলো।
দুদকের পক্ষে ছিলেন আইনজীবী খুরশীদ আলম খান। আর আনোয়ার হোসেন মঞ্জুর পক্ষে ছিলেন রোকনউদ্দিন মাহমুদ ও আহসানুল করিম। রাষ্ট্রপক্ষে ছিলেন অ্যাটর্নি জেনারেল মাহবুবে আলম।
