
শুল্ক ফাঁকির অভিযোগে রাজধানীর গুলশান এলাকায় এক ব্যবসায়ীর বাড়িতে অভিযান চালিয়ে একটি বিএমডব্লিউ গাড়ি জব্দ করেছেন শুল্ক গোয়েন্দারা। নীল রঙের বিএমডব্লিউ ৫২৫-আই সিরিজের ওই গাড়িটি রূখসানা আমীর নামের এক ব্যবসায়ী ব্যবহার করতেন।
গত ৩০ মার্চ সুনির্দিষ্ট সংবাদের ভিত্তিতে গুলশান-২ এলাকার ওই ব্যবসায়ীর বাড়িতে অভিযান চালান শুল্ক গোয়েন্দারা। ওই সময় গাড়ির মালিক শুল্ক গোয়েন্দা দলকে অসহযোগিতা করেন বলে জানা যায়। ব্যবহারকারী গাড়িটি কালো কাপড় দিয়ে ঢেকে রাখেন এবং চাবি দিতে অস্বীকৃতি জানান। তবে পরে গাড়িটি নিজেদের হেফাজতে নেন শুল্ক গোয়েন্দারা।
পরে বাংলাদেশ সড়ক পরিবহন কর্তৃপক্ষের (বিআরটিএ) সঙ্গে যোগাযোগ করে ও তথ্য যাচাইয়ের পর শুল্ক ফাঁকির প্রাথমিক আলামত পাওয়া যায়। আজ সোমবার গাড়িটি শুল্ক আইন অনুসারে জব্দ দেখানো হয়েছে।
বিআরটিএ আজ স্মারকের মাধ্যমে জানায়, ঢাকা মেট্রো-গ-২১-০৮৭৫ নম্বরযুক্ত কোনো মোটরযানের রেজিস্ট্রেশন বিআরটিএ কার্যালয় থেকে দেওয়া হয়নি।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান জানান, গোপন তথ্যের মাধ্যমে জানা যায়, গাড়িটি কারনেট-ডি-প্যাসেজ সুবিধায় (পর্যটকদের বিশেষ সুবিধা) শুল্কমুক্তভাবে বাংলাদেশে আসে৷ পরে একটি জালিয়াত চক্রের মাধ্যমে রূখসানা আমীর নামের এক ব্যবসায়ী এটির মালিক হন। একই চক্রের মাধ্যমে আরও গাড়ি ভুয়া নম্বর প্লেট ব্যবহার করে চলছে, যেগুলোর খোঁজ করা হচ্ছে। এরই মধ্যে অর্ধশতাধিক গাড়ি গোয়েন্দা নজরদারিতে আটক হয়েছে।
এখন শুল্ক আইন ও মানি লন্ডারিং আইনে তদন্ত শেষে মামলা ও পরবর্তী ব্যবস্থা নেওয়া হচ্ছে বলেও জানান মইনুল খান।
