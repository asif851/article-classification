
রাজধানীর গুলশানে হলি আর্টিজান বেকারি নামের রেস্তোরাঁয় জঙ্গি হামলার ঘটনার একজন প্রত্যক্ষদর্শীর বর্ণনা পাওয়া গেছে। ওই প্রত্যক্ষদর্শী বলেন, গুলি করতে করতে দুজন রেস্তোরাঁয় ঢুকে। তখন তারা ‘আল্লাহু আকবর’ বলতে থাকেন।
ঘটনার প্রত্যক্ষদর্শী এবং ওই রেস্তোরাঁর ফুড অ্যান্ড বেভারেজ শাখার কর্মকর্তা সুমন রেজা হামলার সময় রেস্তোরাঁর দোতলায় ছিলেন। তিনি বলেন, নিচতলা দিয়ে গুলি করতে করতে দুজন রেস্তোরাঁয় ঢুকে। তখন তারা ‘আল্লাহু আকবর’ বলতে থাকেন। এরপর আরও ৭-৮ জন অতর্কিত রেস্তোরাঁয় ঢুকে। তারা সবাইকে অস্ত্রের মুখে জিম্মি করে ফেলে। তাদের একজনের হাতে ছিল তলোয়ার, বাকিদের কাছে ছিল আগ্নেয়াস্ত্র। এ সময় ওরা কয়েকটি বোমার বিস্ফোরণ ঘটায় বলেও জানান সুমন।
 
সুমন বলেন, ‘তিনি ওই সময় দোতলায় চলে যান। এরপর বন্দুকধারীরা দোতলার দিকে আসতে থাকলে তিনি ও তার একজন ইতালীয় সহকর্মীসহ ছাদে চলে যান। সেখান থেকে লাফিয়ে তারা বাইরে চলে যান। তিনি বলেন, ভেতরে জিম্মি অবস্থায় অন্তত ২০ জন বিদেশি নাগরিকসহ আরও কিছু বাংলাদেশি আছেন।’
সুমন রেজা বলেন, ‘ভেতরে থাকা আমাদের কর্মীরাও আছে, তারা ফোন ধরতেছে না। আমাদের স্টাফদের মধ্যেও আর্জেন্টাইন একজন কর্মীও ভেতরে আছেন।’
