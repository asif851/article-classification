
পাবনা জেলা শহরের রাধানগর নারায়ণপুর এলাকায় রিভলবার দেখতে গিয়ে গুলি লেগে মাসুদুর রহমান (২৪) নামের এক ছাত্র নিহত হয়েছেন।
গতকাল রোববার রাতে এ ঘটনা ঘটে। মাসুদুর পাবনা সরকারি এডওয়ার্ড কলেজে হিসাববিজ্ঞান বিভাগে সম্মান চতুর্থ বর্ষের ছাত্র ছিলেন। তাঁর বাড়ি পাবনা সদর উপজেলার আতাইকুলা ইউনিয়নের শোলাবাড়িয়া গ্রামে। পুলিশ গাড়িচালককে আটক ও রিভলবারটি জব্দ করেছে।
প্রত্যক্ষদর্শীদের ভাষ্য, রাত নয়টার দিকে পাবনা জেলা আওয়ামী লীগের সহ-সভাপতি আবদুল হামিদ তাঁর লাইসেন্স করা রিভলবারটি ব্যক্তিগত গাড়িতে রেখে বাড়ির পাশের মসজিদে নামাজ আদায় করতে যান। এ সময় তাঁর গাড়িচালক শাকিল মিয়া আবদুল হামিদের বাড়ির নিচে একটি ছাত্রাবাসে ছাত্রদের রিভলবারটি দেখাতে যান। কয়েকজন ছাত্র রিভলবারটি নিয়ে টানাটানি শুরু করেন। এ সময় ট্রিগারে চাপ লেগে গুলি বের হয়। গুলিটি মাসুদুরের বুকে লাগে। পাবনা মেডিকেল কলেজ হাসপাতালে নেওয়ার পর কর্তব্যরত চিকিত্সকেরা তাঁকে মৃত ঘোষণা করেন।
পাবনা সদর থানার ভারপ্রাপ্ত কর্মকর্তা (ওসি) কাজী হানিফুল ইসলাম বলেন, ‘খবর পেয়ে আমরা ঘটনাস্থল পরিদর্শন করে রিভলবারটি জব্দ ও ওই গাড়ির চালককে আটক করেছি। ময়নাতদন্ত শেষে ছাত্রের লাশ আজ সোমবার সকালে পরিবারের সদস্যদের কাছে হস্তান্তর করা হয়েছে। তবে ঘটনায় কোনো মামলা হয়নি।’
এ ব্যাপারে রিভলবারের মালিক ও পাবনা জেলা আওয়ামী লীগের সহ-সভাপতি আবদুল হামিদ বলেন, ‘গাড়ি থেকে নেমেই আমি এশার নামাজ আদায় করতে মসজিদে যাই। গাড়িতে রিভলবারটি রেখে গিয়েছিলাম। এরপর নামাজ শেষ করে ঘটনা জানতে পারি। দ্রুত হাসপাতালে গিয়ে ছেলেটিকে মৃত অবস্থায় পাই।’
