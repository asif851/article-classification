
বাংলাদেশ-যুক্তরাষ্ট্র বাণিজ্য ও বিনিয়োগ সহযোগিতা ফোরাম চুক্তির (টিকফা) প্রথম বৈঠক আজ সোমবার সকালে রাজধানীর একটি হোটেলে শুরু হয়েছে। বৈঠকে বাণিজ্য ও বিনিয়োগের সব সমস্যা নিয়ে আলোচনা হবে বলে প্রতিনিধিদলের নেতারা জানিয়েছেন।বৈঠকে বাংলাদেশের পক্ষে নেতৃত্ব দিচ্ছেন বাণিজ্যসচিব মাহবুব আহমেদ। মার্কিন প্রতিনিধিদলের নেতৃত্ব দিচ্ছেন দক্ষিণ এশিয়াবিষয়ক সহকারী মার্কিন বাণিজ্য প্রতিনিধি মাইক ডিলানি। বৈঠক শেষে বিকেলে যৌথ সংবাদ সম্মেলন হওয়ার কথা।টিকফা কাউন্সিলের প্রথম বৈঠকে জিএসপি পুনর্বহালের পাশাপাশি যুক্তরাষ্ট্রে শুল্ক ও কোটামুক্ত সুবিধা পাওয়ার বিষয়টি গুরুত্ব দেবে বাংলাদেশ। এ ছাড়া মার্কিন বাজারে বাংলাদেশের পণ্যকে প্রতিযোগিতামূলক করতে বৈষম্যমূলক শুল্ক কমানোরও অনুরোধ জানানো হবে। অগ্রাধিকারমূলক বাণিজ্য-সুবিধা বা জিএসপি পুনর্বহালে বাংলাদেশের হালনাগাদ উদ্যোগ সম্পর্কে জানতে চাইবে যুক্তরাষ্ট্র।দ্বিপক্ষীয় বাণিজ্য ও বিনিয়োগ সম্প্রসারণ এবং এ বিষয়ে বিরোধ নিষ্পত্তির লক্ষ্যে দুই দেশ গত বছরের ২৫ নভেম্বর ওয়াশিংটনে টিকফা সই করে।
