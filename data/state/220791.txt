
চলতি অর্থবছরের প্রথম তিন মাসে লক্ষ্যমাত্রার পাঁচ ভাগের এক ভাগ রাজস্ব আদায় হয়েছে। আজ রোববার অর্থমন্ত্রী আবুল মাল আবদুল মুহিত জাতীয় সংসদে এ তথ্য জানিয়েছেন।অর্থমন্ত্রী বলেন, চলতি অর্থবছরে রাজস্ব আদায়ের লক্ষ্যমাত্রা ২ লাখ ৮ হাজার ৪৪৩ কোটি টাকা। এর মধ্যে আদায় হয়েছে মাত্র ৩৮ হাজার ২৭৮ কোটি টাকা। তিনি রাজস্ব আদায়ের লক্ষ্য অর্জনে সরকারের তৎপরতা আরও বাড়ানো প্রয়োজন বলে মন্তব্য করেন।অর্থমন্ত্রী আজ বাজেট ২০১৫-১৬: প্রথম প্রান্তিক (জুলাই-সেপ্টেম্বর) পর্যন্ত বাস্তবায়ন অগ্রগতিবিষয়ক প্রতিবেদন সংসদে উত্থাপন করেন। এর আগে বিকেল সাড়ে চারটার দিকে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়।প্রতিবেদনে অর্থমন্ত্রী বলেন, ধারাবাহিক অর্থনৈতিক উন্নয়নের পথ ধরে অনেক সম্ভাবনা সামনে রেখে সূচনা হয়েছে ২০১৫-১৬ অর্থবছর। শুরু থেকেই সচল আছে অর্থনীতির চাকা। সরকারের ব্যবস্থাপনায় স্থিতিশীল রয়েছে সামষ্টিক অর্থনীতি। চলতি অর্থবছরে বাজেট ঘাটতি প্রাক্কলন করা হয়েছে ৮৬ হাজার ৬৫৭ কোটি টাকা, যা জিডিপির ৫ শতাংশ। ঘাটতি অর্থায়নে বৈদেশিক সূত্র থেকে জিডিপির ১ দশমিক ৭ শতাংশ এবং অভ্যন্তরীণ সূত্র থেকে ৩ দশমিক ৩ শতাংশ সংস্থানের পরিকল্পনা রয়েছে। জিডিপির শতাংশ হিসেবে সরকারি ঋণের স্থিতি ৩৫ শতাংশ। এটা অত্যন্ত সহনীয়।আমদানি ও রপ্তানি প্রসঙ্গে অর্থমন্ত্রী বলেন, চলতি অর্থবছরের প্রথম প্রান্তিকে রপ্তানি খাতের অর্জিত প্রবৃদ্ধি শূন্য দশমিক ৮ শতাংশ। কিছু কিছু ক্ষেত্রে ইতিবাচক প্রবৃদ্ধি হলেও পাটজাত দ্রব্য (কার্পেট ব্যতীত), চা, হিমায়িত খাদ্য, চামড়া, নিটওয়্যার ও কৃষিজাত পণ্যের রপ্তানির প্রবৃদ্ধি প্রত্যাশা পূরণে সক্ষম হয়নি। চলতি অর্থবছরের আগস্ট পর্যন্ত বিদেশে কর্মী পাঠানো কমে যাওয়ার ফলে প্রবাসী-আয়ও কমেছে। প্রথম প্রান্তিকে প্রবাস থেকে মোট এসেছে ৩ হাজার ৯৩৪ মিলিয়ন মার্কিন ডলার, বিগত অর্থবছরের একই সময়ে যা ছিল ৪ হাজার ১১ মিলিয়ন মার্কিন ডলার।
