
জামালপুরের ইসলামপুর উপজেলার সদর ইউনিয়নের শঙ্করপুর গ্রামের শাহীন (১৮) নামের এক কিশোরের বিরুদ্ধে পাঁচ বছরের এক শিশুকে ধর্ষণ করার অভিযোগ পাওয়া গেছে। গত সোমবার এ ঘটনা ঘটে।পরিবার ও স্থানীয় সূত্রে জানা গেছে, ওই শিশুটি বাড়ির পাশে একটি মাঠে খেলছিল। এ সময় শাহীন শিশুটিকে ডেকে নিয়ে বাড়ির পাশে একটি পাটখেতে ধর্ষণ করেন। ওই শিশুটির পরিবারের এক সদস্য জানান, লোকলজ্জার ভয়ে তাঁরা শিশুটিকে হাসপাতালে ভর্তি করাননি এবং এ ব্যাপারে থানায়ও অভিযোগ করেননি। তবে তাঁরা এ ঘটনার সুষ্ঠু বিচার দাবি করেছেন।ইসলামপুর ইউনিয়ন পরিষদের (ইউপি) চেয়ারম্যান মো. হাবিবুর রহমান চৌধুরী বলেন, শাহীন শিশুটিকে বাড়ির পাশে একটি পাটখেতে নিয়ে গিয়েছিল। তবে শিশুটির চিৎকারে প্রতিবেশী লোকজন ঘটনাস্থলে গেলে শাহীন পালিয়ে যায়। পরে প্রতিবেশীরা তাকে উদ্ধার করে বাড়িতে নিয়ে যায়। তবে ধর্ষণের ঘটনা ঘটেনি। ২ নম্বর ওয়ার্ডের সদস্য আলতাফুর রহমান বলেন, ‘চেয়ারম্যান ও আমি আছি। এটার একটা সুষ্ঠু বিচার করে দিব।’ শাহীন ও তাঁর পরিবারের সদস্যরা পলাতক থাকায় তাঁদের সঙ্গে কথা বলা সম্ভব হয়নি।ইসলামপুর থানার ভারপ্রাপ্ত কর্মকর্তা (ওসি) কাজী মো. সাইদুর রহমান বলেন, এ ঘটনায় কোনো অভিযোগ পাওয়া যায়নি। তবে ঘটনা শুনে ওই গ্রামে পুলিশ পাঠানো হয়েছে।
