
দ্বিতীয় দফা ময়নাতদন্তের জন্য সোহাগী জাহান তনুর লাশ কবর থেকে তোলা হচ্ছে। আজ বুধবার সকাল সাড়ে ১০টার দিকে কুমিল্লার মুরাদনগর উপজেলার মির্জাপুর গ্রামের কবর থেকে তাঁর লাশ উত্তোলন শুরু হয়।
ঘটনাস্থলে উপস্থিত আছেন কুমিল্লা জেলা পুলিশ সুপার (এসপি) মো. শাহ আবিদ হোসেন, আদর্শ সদর উপজেলা নির্বাহী কর্মকর্তা ও নির্বাহী হাকিম লুৎফুন নাহার, সিআইডির কুমিল্লার বিশেষ পুলিশ সুপার নাজমুল করিম খান, তনুর বাবা মো. ইয়ার হোসেন প্রমুখ।
তনুর লাশ কবর থেকে তোলার জন্য গত সোমবার পুলিশ আদালত থেকে অনুমতি পায়। সে অনুযায়ী আজ তাঁর লাশ উত্তোলন করা হচ্ছে।
এসপি মো. শাহ আবিদ হোসেন গতকাল মঙ্গলবার বলেন, ‘এটি অত্যন্ত গুরুত্বপূর্ণ মামলা। আসামি শনাক্তকরণে যেসব বিষয় প্রয়োজন, সেগুলো আরও নিশ্চিত হওয়ার জন্য লাশ তোলা হচ্ছে। আমরা চাচ্ছি, আসামিকে শনাক্ত করার জন্য ছোটখাটো একটা আলামতও যেন বাদ না পড়ে।’
২০ মার্চ রাত সাড়ে ১০টায় কুমিল্লা ভিক্টোরিয়া সরকারি কলেজের ইতিহাস বিভাগের দ্বিতীয় বর্ষের শিক্ষার্থী ও নাট্যকর্মী সোহাগী জাহান তনুর লাশ কুমিল্লা সেনানিবাসের ভেতর একটি কালভার্টের পাশের ঝোপ থেকে উদ্ধার করা হয়। এ ঘটনায় তাঁর বাবা মো. ইয়ার হোসেন কুমিল্লার কোতোয়ালি মডেল থানায় হত্যা মামলা করেন।
মামলাটির প্রথম তদন্ত কর্মকর্তা ছিলেন কোতোয়ালি মডেল থানার এসআই ও সেনানিবাস ফাঁড়ির কর্মকর্তা মো. সাইফুল ইসলাম। গত শুক্রবার মামলাটি ডিবিতে স্থানান্তরিত হয়। গতকাল মামলাটি পাঠানো হয় সিআইডিতে।
