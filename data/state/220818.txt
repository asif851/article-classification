
ময়মনসিংহের মুক্তাগাছা উপজেলায় সিএনজিচালিত অটোরিকশা ও মালবাহী ট্রাক্টরের সংঘর্ষে তিনজন নিহত হয়েছেন। আজ শুক্রবার সকাল পৌনে আটটার দিকে ময়মনসিংহ-জামালপুর সড়কে এ দুর্ঘটনা ঘটে।
নিহত ব্যক্তিদের নাম-পরিচয় জানা যায়নি। তাঁরা জামালপুরের বাসিন্দা হতে পারে বলে পুলিশের ধারণা। দুর্ঘটনায় আহত তিনজন ময়মনসিংহ মেডিকেল কলেজ হাসপাতালে চিকিৎসাধীন।
প্রত্যক্ষদর্শী ও পুলিশের ভাষ্য, ছয়জনকে নিয়ে জামালপুর থেকে অটোরিকশাটি ময়মনসিংহের দিকে যাচ্ছিল। চেচুয়াবাজার এলাকায় মালবাহী ট্রাক্টরের সঙ্গে অটোরিকশার সংঘর্ষ হয়। এতে অটোরিকশায় থাকা তিন যাত্রী ঘটনাস্থলে নিহত হন। চালক ও দুই যাত্রীকে ময়মনসিংহ মেডিকেল কলেজ হাসপাতালে চিকিৎসা দেওয়া হচ্ছে।
মুক্তাগাছা থানার ভারপ্রাপ্ত কর্মকর্তা (ওসি) আবু মো. ফজলুল করিম বলেন, দুর্ঘটনাকবলিত অটোরিকশা ও ট্রাক্টরটি ঘটনাস্থলেই রয়েছে। ট্রাক্টরের চালককে পাওয়া যায়নি। মামলা প্রক্রিয়াধীন রয়েছে।
