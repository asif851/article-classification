
সাড়ে তিন বছর পর সোমালিয়ার জলদস্যুদের হাত থেকে মুক্তি পেয়েছেন বাংলাদেশের সাত নাবিক। তাঁদের জাতিসংঘের মাদক ও অপরাধবিষয়ক দপ্তরের (ইউএনওডিসি) একটি বিশেষ বিমানে কেনিয়ার রাজধানী নাইরোবিতে নেওয়া হয়েছে।
পররাষ্ট্র মন্ত্রণালয় আজ শনিবার এক বিজ্ঞপ্তিতে জানিয়েছে, সোমালিয়ার জলদস্যুদের হাত থেকে মুক্তি পাওয়া সাত বাংলাদেশি নাবিক সুস্থ আছেন। কেনিয়ায় বাংলাদেশ দূতাবাস জানিয়েছে, মুক্তি পাওয়ার পর নাইরোবির আগা খান হাসপাতালে সাতজনের স্বাস্থ্য পরীক্ষা করা হয়েছে। পরে তাঁদের স্থানীয় একটি হোটেলে রাখা হয়।২০১০ সালের নভেম্বরে বাংলাদেশের সাত নাবিককে অপহরণ করেছিল সোমালিয়ার জলদস্যুরা। মালয়েশিয়ার মালিকানাধীন এমভি আলবেদো নামের জাহাজ থেকে তাঁদের অপহরণ করা হয়েছিল।
