
জাতীয় পার্টির চেয়ারম্যান এইচ এম এরশাদ বলেছেন, ‘দেশে আজ কী দেখছি, ব্যাংকের টাকা চুরি হয়ে যাচ্ছে। কোনো কথা বলা যাবে না, বললেই রাতের বেলা গুম হয়ে যাবেন। কোনো কিছু লেখা যাবে না। তাহলে আমরা কোন দেশে বাস করছি।’এরশাদ বলেন, ‘বলা হচ্ছে ব্যাংকের টাকা চুরির ঘটনায় বিদেশিদের শনাক্ত করা হয় অথচ এর সঙ্গে আমাদের দেশের জড়িত ব্যক্তিদের নাম প্রকাশ করা হয় না।’আজ বৃহস্পতিবার বেলা সাড়ে তিনটায় বরগুনা শহরের কেন্দ্রীয় শহীদ মিনার মাঠে জেলা জাতীয় পার্টির সম্মেলনে প্রধান অতিথির বক্তব্যে এরশাদ এসব কথা বলেন।এরশাদ বলেন, দেশের মানুষ আজ এই সরকারকে চায় না। বিএনপি ও আওয়ামী লীগ দুটি দলকেই কেউ চায় না। দেশের মানুষ এখন জাতীয় পার্টিকে চায়। মানুষ পুড়িয়ে মারা, হরতাল দেওয়া—জাতীয় পার্টি এসব ধ্বংসাত্মক রাজনীতিকে বিশ্বাস করে না।
জাতীয় পার্টিকে আরেকবার রাষ্ট্রীয় ক্ষমতায় আসীন করার আহ্বান জানিয়ে এরশাদ বলেন, ‘একটিবার দেশ ও ইসলামকে খেদমত করার সুযোগ দিন। দেশের সব ইসলামি দল একত্র হলে জাতীয় পার্টি ক্ষমতায় আসবে।’আওয়ামী লীগ ও বিএনপিকে উদ্দেশ করে জাতীয় পার্টির চেয়ারম্যান বলেন, মানুষকে হত্যা করে মানুষের উপকার করা যায় না। রাজনীতির নামে এই হানাহানিতে দেশ, মানুষ আজ বিপন্ন, ইসলাম আজ বিপন্ন।জাতীয় পার্টির কো-চেয়ারম্যান জি এম কাদের দলীয় নেতা-কর্মীদের উদ্দেশ করে বলেন, রাজনৈতিক দলগুলোর জন্য নির্বাচন হলো একটা পরীক্ষার মতো। তাই জাতীয় পার্টির সব নেতা–কর্মীকে জনগণের পাশে থাকতে হবে, ভালো ব্যবহার করতে হবে। তাঁদের দুঃখ-দুর্দশায় পাশে দাঁড়াতে হবে।শহরের সিরাজ উদ্দীন সড়কের কেন্দ্রীয় শহীদ মিনার মাঠে আয়োজিত এই সম্মেলনে সভাপতিত্ব করেন জাতীয় পার্টির সম্মেলন প্রস্তুত পরিষদের আহ্বায়ক সাবেক সাংসদ জাফরুল হাসান ফরহাদ। সম্মেলনে আরও বক্তব্য দেন দলের মহাসচিব এ বি এম রুহুল আমীন হাওলাদার, প্রেসিডিয়াম সদস্য সুনীল শুভ রায়, কেন্দ্রীয় নেতা শাহজাহান মনসুর প্রমুখ।সম্মেলন শেষে সাবেক সাংসদ জাফরুল হাসান ফরহাদকে সভাপতি ও আবদুল লতিফ সিকদারকে সাধারণ সম্পাদক হিসেবে ঘোষণা দেন এরশাদ।
