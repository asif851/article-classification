
কিশোরগঞ্জের ভৈরব উপজেলায় পারিবারিক কলহের জের ধরে বড় ভাইয়ের ছুরিকাঘাতে ছোট ভাই খুন হয়েছেন বলে অভিযোগ পাওয়া গেছে। গতকাল শুক্রবার পৌর শহরের তাতারকান্দি মহল্লায় এ ঘটনা ঘটে।নিহতের নাম শামীম (৩৫)। এ ঘটনায় তাঁর স্ত্রী সালমা বেগম গতকাল বিকেলে ভৈরব থানায় হত্যা মামলা করেছেন।মামলার এজাহার সূত্রে জান গেছে, জসিম (৪০) ও শামীম তাতারকান্দি মহল্লার মোসলেম উদ্দিনের ছেলে। তাঁরা পৈতৃক জমিতে পাশাপাশি ঘর তুলে বাস করতেন। গতকাল সকাল সাড়ে ১০টার দিকে তাঁদের সন্তানেরা বাড়ির উঠানে খেলছিল। একপর্যায়ে খেলা নিয়ে শিশুদের মধ্যে কলহ হয়। খবর পেয়ে বাড়িতে আসেন জসিম ও শামীম। একপর্যায়ে জসিম ঘর থেকে ছুরি এনে শামীমের ওপর হামলা চালান এবং তাঁর বুকের নিচে বাঁ দিকে ছুরি দিয়ে কয়েকবার আঘাত করেন। এতে শামীম ঘটনাস্থলেই মারা যান। এ ব্যাপারে যোগাযোগের চেষ্টা করেও জসিমের সঙ্গে কথা বলা সম্ভব হয়নি।ভৈরব থানার ওসি সরাফত উল্লাহ জানান, পুলিশ শামীমের লাশ উদ্ধার করে ময়নাতদন্তের জন্য কিশোরগঞ্জ সদর হাসপাতালে পাঠিয়েছে।
 
