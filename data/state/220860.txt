
বিকল্প ছাপাখানায় সাময়িকভাবে আমার দেশ পত্রিকা ছাপতে বাধা দেওয়া কেন অবৈধ ঘোষণা করা হবে না, তা জানতে চেয়ে রুল জারি করেছেন হাইকোর্ট। গতকাল বুধবার বিচারপতি এম ইনায়েতুর রহিম ও বিচারপতি এ বি এম আলতাফ হোসেনের সমন্বয়ে গঠিত হাইকোর্টের অবকাশকালীন বেঞ্চ এক রিট আবেদনের প্রাথমিক শুনানি নিয়ে এ রুল দেন।স্বরাষ্ট্রসচিব, তথ্যসচিব, পুলিশের মহাপরিদর্শক, ঢাকার জেলা প্রশাসক, ঢাকার নির্বাহী জেলা ম্যাজিস্ট্রেট, রমনা ও তেজগাঁও থানার ভারপ্রাপ্ত কর্মকর্তাকে (ওসি) দুই সপ্তাহের মধ্যে রুলের জবাব দিতে বলা হয়েছে। বিকল্প হিসেবে আল-ফালাহ প্রেস থেকে সাময়িক সময়ের জন্য পত্রিকাটি ছাপানোর নির্দেশনা চেয়ে আমার দেশ পাবলিকেশনস লিমিটেডের ব্যবস্থাপনা পরিচালক ফিরোজা মাহমুদ গত ২৫ মে রিট আবেদনটি করেছিলেন।গতকাল রিটের পক্ষে শুনানি করেন জ্যেষ্ঠ আইনজীবী এ জে মোহাম্মদ আলী। সঙ্গে ছিলেন আইনজীবী মো. সালেহ উদ্দিন। রাষ্ট্রপক্ষে ছিলেন ডেপুটি অ্যাটর্নি জেনারেল জাহাঙ্গীর আলম ও সহকারী অ্যাটর্নি জেনারেল প্রতিকার চাকমা।মো. সালেহ উদ্দিন প্রথম আলোকে বলেন, ১১ এপ্রিল পুলিশ আমার দেশ-এর প্রেস বন্ধ করে দেয়। পরে ১২ ও ১৩ এপ্রিল আল-ফালাহ প্রেস থেকে পত্রিকাটি ছাপা হয়। এটা পত্রিকায় উল্লেখ ছিল। ১৩ এপ্রিল রাতে সেখানে পত্রিকা ছাপার সময় পুলিশ অভিযান চালায় এবং প্রকাশনা বন্ধ করে দেওয়া হয়। প্রকাশনা ও ছাপাখানা আইনের ১০ ধারা অনুসারে বিকল্প প্রেস থেকে পত্রিকা ছাপানোর সুযোগ আছে। এ ছাড়া ছাপানো শুরুর ৭২ ঘণ্টার মধ্যে জেলা ম্যাজিস্ট্রেটকে বিষয়টি জানানো হয়।
