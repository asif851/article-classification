
তলব পেয়ে আজ সোমবার হাইকোর্টে হাজির হয়েছেন গাইবান্ধার জেলা প্রশাসক।
গাইবান্ধার জেলা প্রশাসককে আজ আদালতে হাজির হতে গত ৬ ডিসেম্বর নির্দেশ দিয়েছিলেন বিচারপতি ওবায়দুল হাসান ও বিচারপতি কৃষ্ণা দেবনাথের সমন্বয়ে গঠিত হাইকোর্ট বেঞ্চ।
গাইবান্ধার গোবিন্দগঞ্জ উপজেলার সাহেবগঞ্জে সংঘর্ষের ঘটনায় কমিটি গঠন হয়েছে জানিয়ে জেলা প্রশাসকের প্রতিবেদনে থাকা কিছু শব্দের বিষয়ে ব্যাখ্যা জানাতে জেলা প্রশাসককে আজ হাজির হতে নির্দেশ দিয়েছিলেন হাইকোর্ট।
গত ৬ নভেম্বর গোবিন্দগঞ্জের রংপুর চিনিকলের জমিতে আখ কাটাকে কেন্দ্র করে পুলিশ ও চিনিকলের শ্রমিক-কর্মচারীদের সঙ্গে সাঁওতালদের সংঘর্ষ হয়। এতে হতাহতের ঘটনা ঘটে। এই ঘটনায় সাঁওতালদের পক্ষে হওয়া প্রথম মামলার বাদী স্বপন মুরমুও আজ আদালতে হাজির হয়েছেন। তাঁকেও আজ হাজির হতে নির্দেশ দিয়েছিলেন হাইকোর্ট।
গাইবান্ধার গোবিন্দগঞ্জে সংঘর্ষের ওই ঘটনায় ইতিমধ্যে হাইকোর্টে পৃথক রিট হয়েছে। এর মধ্যে তিনটি সংগঠনের করা এক রিট আবেদনের প্রাথমিক শুনানি নিয়ে গত ১৭ নভেম্বর হাইকোর্ট রুলসহ অন্তর্বর্তীকালীন আদেশ দেন।
