
চাঁদপুর-লাকসাম-কুমিল্লা রেলপথে আজ শুক্রবার ডিজেল ইলেকট্রিক মাল্টিপল ইউনিট (ডেমু) ট্রেন উদ্বোধন করা হয়েছে। রেলমন্ত্রী, পররাষ্ট্রমন্ত্রী ও স্বরাষ্ট্রমন্ত্রী ফিতা কেটে আনুষ্ঠানিকভাবে এই ট্রেনের উদ্বোধন করেন।১৬ সেপ্টেম্বর থেকে চাঁদপুর-কুমিল্লা রেলপথে ট্রেনটি প্রতিদিন সকাল-বিকেল দুবার করে চলাচল করবে। ভাড়া রাখা হবে ৩৫ টাকা করে। তবে চাঁদপুর থেকে প্রতি স্টেশনে ভাড়া নির্ধারণ করা হয় ১৫ টাকা।উদ্বোধন অনুষ্ঠানে রেলমন্ত্রী মুজিবুল হক বলেন, বর্তমান সরকার রেলকে গণমানুষের পরিবহন হিসেবে তৈরি করতে চায়। এ সরকার ক্ষমতায় আসার পর থেকে বন্ধ রেলওয়ে স্টেশন চালু হয়েছে, বিদেশ থেকে কোটি কোটি টাকা ব্যয়ে নতুন নতুন আধুনিক ট্রেন আনা হয়েছে, নতুন নতুন লাইন নির্মাণ হচ্ছে। আগামী দিনে রেল হবে এ দেশের গণমানুষের পরিবহন।বিরোধী দলের প্রতি ইঙ্গিত করে রেলমন্ত্রী বলেন, যারা চলন্ত ট্রেনে আগুন দিয়ে মানুষ হত্যা ও রেলকে ধ্বংস করে দিচ্ছে, তারা এখন বলছে ক্ষমতায় গিয়ে রেলের উন্নয়ন করবে। এসব কথা তাদের মুখে মানায় না বলেও মন্তব্য করেন তিনি।রেলপথ মন্ত্রণালয়ের যুগ্ম সচিব সুনিল চন্দ্র পালের সভাপতিত্বে চাঁদপুর রেলওয়ে স্টেশন চত্বরে আয়োজিত আলোচনা সভায় অন্যান্যের মধ্যে বক্তব্য দেন পররাষ্ট্রমন্ত্রী দীপু মনি, স্বরাষ্ট্রমন্ত্রী মহীউদ্দীন খান আলমগীর, সাংসদ রফিকুল ইসলাম, রেলওয়ের মহাপরিচালক আবু তাহের প্রমুখ।
