
নারায়ণগঞ্জের রূপগঞ্জে চালবাহী একটি ট্রাকে আগুন লেগে দগ্ধ হয়েছেন ট্রাকের চালক বাদশা মিয়া ও তাঁর সহকারী হেলাল মিয়া। আজ শনিবার সকাল ছয়টার দিকে কাঞ্চন পৌরসভায় মদনপুর-ভুলতা-জয়দেবপুর সড়কের পাশে চাঁন টেক্সটাইলের সামনে এ ঘটনা ঘটে।
প্রত্যক্ষদর্শীরা জানান, গাজীপুর থেকে নারায়ণগঞ্জের ভুলতাগামী চালবাহী ট্রাকটির সামনের অংশে সকাল ছয়টার দিকে আগুন ধরে যায়। এতে ট্রাকটির চালক নিয়ন্ত্রণ হারালে ট্রাকটি সড়কের পাশে ১৫ থেকে ২০ ফুট গভীর খাদে পড়ে যায়। এ সময় অগ্নিদগ্ধ হয়ে গুরুতর আহত হন ট্রাকচালক ও তাঁর সহকারী। স্থানীয় লোকজন আহতদের উদ্ধার করে ঢাকা মেডিকেল কলেজ হাসপাতালে পাঠান।
প্রত্যক্ষদর্শীদের আশঙ্কা, ট্রাকটিতে পেট্রলবোমা ছুড়েছিল দুর্বৃত্তরা।
তবে রূপগঞ্জ থানার ভারপ্রাপ্ত কর্মকর্তা (ওসি) মাহমুদুল ইসলাম জানান, দুর্বৃত্তদের ছোড়া পেট্রলবোমায় আগুন ধরেছিল কি না, তা খতিয়ে দেখা হচ্ছে। ট্রাকে ধরা আগুনে চালক ও তাঁর সহকারী দগ্ধ হয়েছেন।
