
দেশে তরুণদের চারজনের মাত্র একজন অবসরে খেলাধুলা করে সময় কাটায়। তারা শুধু মাঠেই খেলাধুলা করে না, টিভিতেও খেলা দেখে। যদিও এমন তরুণের সংখ্যাও প্রায় একই, চারজনের মধ্যে একজন।
জরিপ বলছে, ২৪ দশমিক ৪ শতাংশ তরুণ অবসরে খেলাধুলা করে সময় কাটায়। আর ২৩ দশমিক ৮ শতাংশ তরুণ টিভিতে খেলা দেখে সময় পার করে। এ জন্য তারা দিনে গড়ে যথাক্রমে ১ ঘণ্টা ৩৩ মিনিট ও ১ ঘণ্টা ৪১ মিনিট সময় দেয়।
অবসরে খেলাধুলা করা কিংবা টিভিতে খেলা দেখে সময় কাটানোর ক্ষেত্রে ইন্টারনেট সুবিধা থাকা বা না থাকার বিষয়টিও জরিপে উঠে এসেছে। যেমন ইন্টারনেট সুবিধা আছে এমন তরুণেরা খেলা করা ও দেখা দুটোই বেশি করে। ছাত্রদের খেলাধুলা বেশি করাটাই স্বাভাবিক। জরিপেও তা এসেছে। যেমন ৪৬ দশমিক ১ শতাংশ ছাত্র বলেছে, তারা অবসর সময়ে খেলাধুলা করে। টিভিতে খেলা দেখার ক্ষেত্রেও প্রায় একই চিত্র পাওয়া গেছে।
গ্রামের তরুণদের (২৬.৫ %) চেয়ে শহরের তরুণদের (১৯%) মধ্যে খেলাধুলা করার প্রবণতা কম। প্রচলিত ধারণা অনুযায়ী, খেলাধুলা মানেই ছেলেদের বিষয়, জরিপেও তা দেখা গেছে। ছেলেদের ৪৬ দশমিক ৮ শতাংশ এবং মেয়েদের ২ দশমিক ১ শতাংশ খেলাধুলা করে। খেলা দেখার ক্ষেত্রেও প্রায় একই চিত্র মিলেছে।
বিভাগ অনুযায়ী হিসাব করলে খেলাধুলার প্রবণতা ময়মনসিংহের তরুণ-তরুণীদের (৩৩.৯%) মধ্যে বেশি। এরপরই চট্টগ্রাম (১৮%) ও বরিশালের (১৬.৬%) অবস্থান। রাজশাহী ও রংপুর বিভাগের তরুণেরা টিভিতে খেলা দেখতে বেশি পছন্দ করে। তবে চট্টগ্রাম, খুলনা, সিলেট ও বরিশাল বিভাগের তরুণদের মধ্যে খেলা দেখাটা অতটা জনপ্রিয় নয়।
