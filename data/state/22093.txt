
পবিত্র আশুরার মিছিলে ধারালো অস্ত্র, ঢোল, লাঠি ও আগুন খেলা সম্পূর্ণ নিষিদ্ধ করা হয়েছে। নিরাপত্তা তল্লাশি পেরিয়ে আশুরার মিছিলে অংশ নিতে হবে। আজ বৃহস্পতিবার এক সংবাদ ব্রিফিংয়ে এ কথা বলেন ঢাকা মহানগর পুলিশ (ডিএমপি) কমিশনার আছাদুজ্জামান মিয়া।
সকালে রাজধানীর হোসেনি দালান ইমামবাড়ায় নিরাপত্তাব্যবস্থা পরিদর্শন শেষে এক সংবাদ বিফ্রিংয়ে তিনি এ কথা বলেন। আছাদুজ্জামান মিয়া বলেন, মিছিলে সব ধরনের ধাতব বস্তু বহন, জিঞ্জির, দা-ছুরি-তলোয়ার, ঢোল-লাঠিখেলা ও আগুন খেলা সম্পূর্ণ নিষিদ্ধ করা হয়েছে। পথের মাঝখান থেকে কেউ মিছিলে যোগ দিতে পারবে না। অংশ নিতে হলে তাকে মিছিল শুরুর স্থানে আসতে হবে। সেখানে আইনশৃঙ্খলা রক্ষাকারী বাহিনীর তল্লাশির পর মিছিলে অংশ নেওয়া যাবে।
দুই বছর আগে ২০১৫ সালের ২৩ অক্টোবর তাজিয়া মিছিলে প্রস্তুতির সময় হোসেনি দালানে হামলার ঘটনা ঘটে। তাই এবার নিরাপত্তাব্যবস্থা আরও জোরদার করা হয়েছে। এরই অংশ হিসেবে তাজিয়া মিছিলসহ আশুরার বিভিন্ন অনুষ্ঠানে আইনশৃঙ্খলা রক্ষাকারী বাহিনী ব্যাপক প্রস্তুতি নিয়েছে বলে জানান ডিএমপি কমিশনার। তিনি বলেন, হোসেনি দালান, বিবিকা রওজাসহ রাজধানীর বিভিন্ন ইমামবাড়ায় পর্যাপ্ত সিসি ক্যামেরা লাগানো হয়েছে। এর বাইরে ধানমন্ডি লেক এলাকায়ও সিসি ক্যামেরা রাখা হয়েছে।
 
