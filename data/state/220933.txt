
বগুড়ার ধুনট উপজেলায় জমিজমা নিয়ে পূর্ববিরোধের জের ধরে ভাগনেদের রামদার কোপে এক মামার একটি কান কেটে মাথা থেকে বিচ্ছিন্ন হয়ে গেছে বলে অভিযোগ উঠেছে। এ ঘটনায় জড়িত থাকার অভিযোগে করা মামলায় দুই ভাগনেকে গ্রেপ্তার করেছে পুলিশ।
গতকাল সোমবার দিবাগত রাত ১১টার দিকে ধুনট উপজেলার চৌকিবাড়ি ইউনিয়নের ক্ষুদ্রপিরহাটী গ্রামের একটি সালিস বৈঠকে এ ঘটনা ঘটে। গ্রেপ্তার ব্যক্তিরা হলেন শেরপুর উপজেলার সুঘাট ইউনিয়নের চোমরপাথালিয়া গ্রামের কাজেম উদ্দিন মণ্ডলের ছেলে রেজাউল করিম মণ্ডল (২৮) ও তাঁর ছোট ভাই আবদুর রশিদ মণ্ডল (২৫)। পুলিশ ও স্থানীয় সূত্রে জানা যায়, ধুনট উপজেলার ক্ষুদ্রপিরহাটী গ্রামের এলাহী বক্সের ছেলে আবদুস সামাদ (৫০) ও আবু তাহেরের (৪৫) সঙ্গে তাঁদের এক বোনের দুই ছেলে রেজাউল করিম ও আবদুর রশিদের ১২ শতাংশ জমির ভাগ-বাঁটোয়ারা নিয়ে বিরোধ ছিল। এই বিরোধ মীমাংসার জন্য সোমবার দিবাগত রাতে গ্রামবাসীর উদ্যোগে আবদুস সামাদের বাড়িতে বৈঠক বসে। ওই বৈঠকে কথা-কাটাকাটির একপর্যায়ে ভাগনেদের রামদার কোপে আবু তাহেরের বাঁ কান মাথা থেকে কেটে মাটিতে পড়ে যায়। এ সময় বৈঠকে উপস্থিত লোকজন দুই ভাগনে রেজাউল করিম ও আবদুর রশিদকে আটক করে থানা-পুলিশের কাছে সোপর্দ করেন। আহত আবু তাহেরকে চিকিৎসার জন্য ধুনট উপজেলা স্বাস্থ্য কমপ্লেক্সে ভর্তি করা হয়েছে। এ ঘটনায় মঙ্গলবার সকালে আবদুস সামাদ বাদী হয়ে দুই ভাগনেসহ অজ্ঞাত সাতজনের বিরুদ্ধে থানায় একটি মামলা করেছেন।
থানাহাজতে আটক রেজাউল করিম বলেন, ‘ওয়ারিশ সূত্রে মায়ের অংশের ১২ শতাংশ জমি মামাদের কাছে পাওনা আছে। সেই জমি বুঝিয়ে দেওয়ার জন্য বারবার বলা হলেও মামারা জমির দখল ছাড়ছেন না। এ নিয়ে সালিস বৈঠকে মামাদের সঙ্গে বাগ্‌বিতণ্ডার একপর্যায়ে ধাক্কাধাক্কির ঘটনা ঘটে। কিন্তু ছোট মামার কান কীভাবে কেটেছে তা আমাদের জানা নেই।’
ধুনট থানার ভারপ্রাপ্ত কর্মকর্তা (ওসি) মিজানুর রহমান বলেন, ওয়ারিশের সম্পত্তি নিয়ে মামা-ভাগনেদের মধ্যে বিরোধের জের ধরে সালিস বৈঠকে মারামারি ও কান কাটার ঘটনা ঘটেছে। মামলায় গ্রেপ্তার দুই ভাগনেকে আদালতের মাধ্যমে কারাগারে পাঠানো হয়েছে।
