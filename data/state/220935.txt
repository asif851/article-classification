
বাংলাদেশ রেলওয়ের পূর্বাঞ্চলের ২২টি আন্তনগর ট্রেনের পরিচালন সময় বাড়ানো হচ্ছে। ঢাকা-চট্টগ্রাম রেলপথের দুটি প্রকল্পের আওতায় ডবল লাইনের কাজ চলার কারণে ধীরগতিতে ট্রেন চালানোর সিদ্ধান্ত হয়েছে। এতে যাত্রীদের ভোগান্তিও বেড়ে যাচ্ছে। রেলওয়ে সূত্র জানায়, চট্টগ্রামের চিনকি আস্তানা থেকে কুমিল্লার লাকসাম এবং কিশোরগঞ্জের ভৈরব থেকে গাজীপুরের টঙ্গী পর্যন্ত রেলের ডবল লাইনের কাজ চলছে। পাশাপাশি তৈরি হচ্ছে কয়েকটি রেলসেতু। এ কারণে বিদ্যমান রেললাইনে স্বাভাবিক গতিতে ট্রেন চলাচল অনেকটা ঝুঁকিপূর্ণ বলে মনে করছেন প্রকৌশলীরা। তাই ২২টি ট্রেনের পরিচালন সময় বাড়ানোর সিদ্ধান্ত হয়।
রেলওয়ের পূর্বাঞ্চলের মহাব্যবস্থাপক মো. তাফাজ্জল হোসেন প্রথম আলোকে বলেন, ডবল লাইনের কাজ চলার কারণে রেলপথের অন্তত সাতটি স্থানে থামিয়ে ধীরগতিতে ট্রেন চালাতে হচ্ছে। এতে প্রতিটি স্থানে অন্তত ছয় মিনিট করে সময় নষ্ট হচ্ছে। তাতেই পরিচালন সময় ৪২ মিনিট বেড়ে গেছে। রেলওয়ে সূত্র জানায়, ২২টি ট্রেনের মধ্যে ঢাকা-চট্টগ্রাম রেলপথের আটটি, ঢাকা-সিলেট রেলপথের আটটি, চট্টগ্রাম-সিলেট রেলপথের চারটি এবং ঢাকা-নোয়াখালী রেলপথের দুটির পরিচালন সময় বাড়ানো হচ্ছে। জানতে চাইলে রেলওয়ে পূর্বাঞ্চলের প্রধান পরিচালন কর্মকর্তা মো. মিয়াজাহান প্রথম আলোকে বলেন, ‘আমরা ঢাকায় প্রস্তাব পাঠিয়ে দিয়েছি। ১ জুলাই থেকে নতুন সূচিতে ট্রেন চলাচল করবে।’
