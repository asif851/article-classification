
ঢাকার দক্ষিণ কেরানীগঞ্জের কদমপুরে দুই শিশুসহ একই পরিবারের চারজনকে খুনের ঘটনায় সুমন ঢালী ওরফে ডাকাত সুমনসহ (২৮) তিনজনকে গ্রেপ্তার করেছে র্যাব।এ নিয়ে ওই হত্যাকাণ্ডের ঘটনায় নয়জনকে গ্রেপ্তার করা হলো।র্যাব সূত্র জানায়, গত মঙ্গলবার র্যাব-১০ ময়মনসিংহের বড়বাজার এলাকার একটি বাড়ি থেকে ডাকাত সুমন ও তাঁর দ্বিতীয় স্ত্রী আফছানা বেগমকে (২২) গ্রেপ্তার করে। তাঁদের তথ্যের ভিত্তিতে রাজধানীর যাত্রাবাড়ীর কাজলা থেকে সহযোগী চান মিয়াকে (৩০) গ্রেপ্তার করা হয়। হত্যাকাণ্ডে ব্যবহৃত প্রাইভেট কারও উদ্ধার করে র্যাব।র্যাবের কর্মকর্তারা জানান, গ্রেপ্তার হওয়া ব্যক্তিরা জানান ইয়াবা ব্যবসার ভাগ ও অন্য একটি বিষয় নিয়ে বিরোধের জের ধরে সাজু আহমেদকে গলায় গামছা পেঁচিয়ে, পরে তাঁর স্ত্রী রনজি বেগমকে একইভাবে শ্বাসরোধ করে হত্যা করে। পাশের ঘরে সাজুর ঘুমন্ত দুই শিশুসন্তান ইমরান আহমেদ ও সানজিদা মনিকে গলা টিপে হত্যা করা হয়।ঢাকা জেলার সহকারী পুলিশ সুপার (সদর দপ্তর) কাজী মাকসুদা বলেন, ডাকাত সুমন ও তাঁর স্ত্রীকে আজ বৃহস্পতিবার রিমান্ডে নেওয়ার আবেদন জানিয়ে আদালতে পাঠানো হবে।
