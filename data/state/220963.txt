
বাংলায় লেখা আপত্তিকর পোস্ট বোঝার জন্য একজন অনুবাদক নিয়োগ দিয়েছে জনপ্রিয় সামাজিক যোগাযোগ মাধ্যম ফেসবুক। ডাক ও টেলিযোগাযোগ প্রতিমন্ত্রী তারানা হালিম আজ রোববার সচিবালয়ে সাংবাদিকদের এ তথ্য জানিয়েছেন। 
সাংবাদিকদের তারানা হালিম বলেন, ‘ফেসবুক দুই দিন আগে চিঠি দিয়ে অনুবাদক নিয়োগ দেওয়ার বিষয়টি জানিয়েছে। এটি একটি অগ্রগতি, তবে ঢাকায় একটি সম্পূর্ণ অ্যাডমিন প্যানেল স্থাপনের জন ফেসবুককে আমরা অনুরোধ করব যা সামগ্রিক পরিস্থিতি পর্যবেক্ষণে সরকারের জন্য সহায়ক হবে।’ ফেসবুক কর্তৃপক্ষের সঙ্গে বৈঠক করতে আগামী মঙ্গলবার সিঙ্গাপুর যাচ্ছেন বলে জানিয়েছেন তারানা হালিম। সেখানে তিনি ফেসবুকের এশিয়া-প্যাসিফিক অঞ্চলের কর্মকর্তাদের সঙ্গে বৈঠক করবেন। ফেসবুকের পাশাপাশি তারানা হালিম গুগল ও মাইক্রোসফট কর্তৃপক্ষের সঙ্গেও সিঙ্গাপুরে বৈঠক করবেন বলে জানা গেছে। এর আগে গত ৬ ডিসেম্বর ফেসবুকের দুই প্রতিনিধির সঙ্গে সরকারের বৈঠক হয়। ওই বৈঠকে ফেসবুকের মাধ্যমে সাইবার সহিংসতা প্রতিরোধে বাংলাদেশে যোগাযোগ মাধ্যমটির অ্যাডমিন প্যানেল বসানোর অনুরোধ করা হয়। ওই বৈঠকে ফেসবুক প্রতিনিধিরা জানান, বাংলা ভাষা না জানায় এই ভাষায় দেওয়া স্ট্যাটাসের প্রকৃত অর্থ তাদের পক্ষে বোঝা কঠিন। ভাষা বিষয়ক এই সমস্যার কারণে কোন স্ট্যাটাসটি হয়রানি বা সহিংসতা ছড়ানোর জন্য দেওয়া হয়, সেটিও তাদের পক্ষে ধরা সম্ভব হয় না। জাতীয় নিরাপত্তা বিঘ্নিত হওয়ার আশঙ্কায় গত বছরের ১৮ নভেম্বর থেকে ১০ ডিসেম্বর পর্যন্ত ফেসবুকসহ বেশ কয়েকটি সামাজিক যোগাযোগ মাধ্যম বন্ধ ছিল। 
