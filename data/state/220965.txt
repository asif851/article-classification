

রাজধানীর ওয়ারীতে বাংলাদেশ টেলিকমিউনিকেশনস কোম্পানি লিমিটেডের (বিটিসিএল) সাব পোস্ট অফিস থেকে ৭৬ হাজার ইয়াবা বড়িসহ এক মাদক ব্যবসায়ীকে আটক করেছে ঢাকা মহানগর পুলিশের গোয়েন্দা শাখা (ডিবি)। ডিবি বলছে, ঘটনার সঙ্গে জড়িত বিটিসিএলের এক কর্মচারী পালিয়ে গেছেন।
আজ মঙ্গলবার রাজধানীর মিন্টো রোডে ঢাকা মহানগর পু​লিশের মিডিয়া সেন্টারে অনুষ্ঠিত ব্রিফিংয়ে এ কথা জানানো হয়।
ডিবির যুগ্ম কমিশনার মনিরুল ইসলামের তথ্যমতে, আটক মাদক ব্যবসায়ীর নাম মো. আবু সিদ্দিক। জিজ্ঞাসাবাদে সিদ্দিক বলেন, বিটিসিএলের কর্মচারী মো. মোস্তফার সঙ্গে মাদক ব্যবসায়ী চক্রের যোগসাজশ রয়েছে। মোস্তফা অনেক দিন ধরে ওই কার্যালয়কে ইয়াবা ব্যবসার জায়গা হিসেবে ব্যবহার করছিলেন।
মনিরুল ইসলাম বলেন, সকাল সাড়ে আটটার দিকে গোপন খবরের ভিত্তিতে অভিযান চালানো হয়। অভিযানের সময় মো. মোস্তফা পালিয়ে যান। বিষয়টি বিটিসিএল কর্তৃপক্ষকে জানানো হয়েছে।
