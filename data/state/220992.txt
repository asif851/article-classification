

জাতিসংঘ সাধারণ পরিষদের ৭০ তম অধিবেশনে যোগদান শেষে আজ শনিবার দেশে ফিরেছেন প্রধানমন্ত্রী শেখ হাসিনা। হজরত শাহজালাল আন্তর্জাতিক বিমানবন্দর থেকে গণভবন পর্যন্ত রাস্তার দুধারে উপচে পড়া দলীয় নেতা কর্মীদের হৃদয় নিংড়ানো ভালোবাসায় সিক্ত হয়ে প্রধানমন্ত্রী যখন তাঁর সরকারি বাসভবন গণভবনে এসে পৌঁছান, তখন তাঁকে বরণ করা হয় এক অন্য রকম আবহে। প্রধানমন্ত্রীর কার্যালয় থেকে পাঠানো সংবাদ বিজ্ঞপ্তিতে বলা হয়, প্রধানমন্ত্রী গণভবনের সভাকক্ষে গিয়ে তাঁর সংবর্ধনায় আসা সবার সঙ্গে কুশল বিনিময় করেন। সংবর্ধনার জবাবে প্রধানমন্ত্রী এ সময় বলেন, ‘এটা জাতির সম্মান, মানুষের সম্মান।’ এর আগে বিমানবন্দর থেকে গণভবনে প্রধানমন্ত্রী এসে পৌঁছালে লেখক, চিত্রশিল্পী, সংগীতশিল্পী, ক্রিকেটার, এভারেস্ট বিজয়ী, চিত্র পরিচালক, দলীয় নেতা-কর্মী এবং দেশের বিশিষ্টজনরা গানে গানে প্রধানমন্ত্রীকে বরণ করে নেন। প্রধানমন্ত্রী গাড়ি থেকে নামার পর ফুল নিয়ে এগিয়ে যান সব্যসাচী লেখক সৈয়দ শামসুল হক। প্রধানমন্ত্রীর সঙ্গে সৈয়দ হকের কুশল বিনিময়ের সময় যোগ দেন চিত্রশিল্পী হাশেম খান। এ সময় দেশের খ্যাতনামা রবীন্দ্রসংগীতশিল্পী রেজওয়ানা চৌধুরী বন্যা প্রধানমন্ত্রীকে আলিঙ্গন করে গেয়ে ওঠেন ‘মহিমা তব উদ্ভাসিত…’ কলিটি। বন্যার সুর ছড়িয়ে পড়ে কণ্ঠে কণ্ঠে। বন্যার সঙ্গে গলা মিলিয়ে গেয়ে ওঠেন উপস্থিত সুধীজন। গান আর মুহুর্মুহু আনন্দধ্বনিতে মুখরিত হয় গোটা গণভবন। ভালোবাসায় আবদ্ধ প্রধানমন্ত্রী স্তব্ধ হয়ে থাকেন বেশ কিছুক্ষণ। এ সময় প্রধানমন্ত্রী বলেন, ‘সবই জনগণের প্রাপ্য।’ এই আনন্দক্ষণে সেখানে অন্যদের মধ্যে উপস্থিত ছিলেন বাংলাদেশ পরিবেশ আন্দোলনের যুগ্ম সম্পাদক ইকবাল হাবিব, এভারেস্টজয়ী মুসা ইব্রাহিম ও নিশাত মজুমদার, চিত্রপরিচালক আশরাফ শিশির, ক্রিকেট বোর্ডের (বিসিবি) সভাপতি নাজমুল হাসান, বাংলাদেশের ওয়ানডে ও টি-টোয়েন্টি অধিনায়ক মাশরাফি বিন মুর্তজা, বাংলাদেশ টেস্ট ক্রিকেট দলের অধিনায়ক মুশফিকুর রহিম, বিশ্বসেরা অলরাউন্ডার সাকিব আল হাসান, ক্রিকেটার তাসকিন আহমেদ প্রমুখ। স্বরাষ্ট্রমন্ত্রী আসাদুজ্জামান খান কামাল, সাংসদ আব্দুস শহীদ, প্রধান হুইপ আ স ম ফিরোজও ছিলেন সেখানে। প্রধানমন্ত্রীর গাড়িবহরের সঙ্গে গণভবনে প্রবেশ করেন বাণিজ্যমন্ত্রী তোফায়েল আহমেদ, স্বাস্থ্যমন্ত্রী মোহাম্মদ নাসিম, আওয়ামী লীগের নেতা মাহাবুব উল আলম হানিফ, জাহাঙ্গীর কবির নানক, মির্জা আজম, অসীম কুমার উকিল প্রমুখ। প্রধানমন্ত্রী বিশিষ্টজনদের সাথে বেশ কিছু সময় কাটান। প্রধানমন্ত্রীর সঙ্গে কুশল বিনিময়ের পর গণভবন থেকে বের হওয়ার সময় সৈয়দ শামসুল হক বলেন, ‘এটি তাঁর (শেখ হাসিনা) নেতৃত্বের বিজয়। এটি তাঁর আরেকটি আন্তর্জাতিক স্বীকৃতি।’ প্রধানমন্ত্রীর ‘চ্যাম্পিয়ন অব দ্য আর্থ’ এবং আইটিইউ পুরস্কার পাওয়াকে আনন্দের ও অহংকারের বিষয় হিসেবে উল্লেখ করেন চিত্রশিল্পী হাশেম খান।
আরও পড়ুন:প্রধানমন্ত্রীকে উষ্ণ অভ্যর্থনা
