
রাস্তায় পড়ে থাকা পেঁয়াজ কুড়াতে গিয়ে পিকআপভ্যানের চাপায় প্রাণ হারালেন চারজন। সিরাজগঞ্জের উল্লাপাড়া উপজেলার সলঙ্গা থানার নাইমুড়ী এলাকায় হাটিকুমরুল-বনপাড়া মহাসড়কে আজ মঙ্গলবার ভোর চারটার দিকে এ দুর্ঘটনা ঘটে।
নিহতেরা হলেন, নাইমুড়ী দিঘিরচালা গ্রামের রিয়াজ (৪৫), রোয়াপাড়া গ্রামের জাহিদুল (২৭), আব্দুল হামিদ (৩৮) ও মনিরুল (৩৫)। এ ঘটনায় আহত আরও একজন বগুড়ার শহীদ জিয়াউর রহমান মেডিকেল কলেজ হাসপাতালে চিকিৎসাধীন।
হাইওয়ে থানা-পুলিশ ও প্রত্যক্ষদর্শীরা জানান, ভোররাতে কুয়াশার কারণে রাজশাহী থেকে ঢাকাগামী পিঁয়াজবোঝাই একটি ট্রাকের চালক নিয়ন্ত্রণ হারান। এতে ট্রাকটি রাস্তার ওপর উল্টে পড়ে। পেঁয়াজ আশপাশে ছড়িয়ে পড়ে। ওই চারজনসহ আরও কয়েকজন পেঁয়াজ কুড়াচ্ছিলেন। এ সময় হাটিকুমরুল থেকে মহিষলুটিগামী একটি পিকআপভ্যান তাদের চাপা দেয়। এতে ঘটনাস্থলেই রিয়াজ ও জাহিদুল নিহত হন। আহত হামিদ ও মনিরুলকে প্রথমে সিরাজগঞ্জ জেনারেল হাসপাতাল ও পরে বগুড়ার শহীদ জিয়াউর রহমান মেডিকেল কলেজ হাসপাতালে পাঠানো হয়। সেখানে নেওয়ার পথে তাঁরা মারা যান।
হাটিকুমরুল হাইওয়ে থানার ভারপ্রাপ্ত কর্মকর্তা (ওসি) আব্দুল কাদের জিলানী বলেন, ঘন কুয়াশার কারণে এই দুটি দুর্ঘটনা ঘটেছে বলে ধারণা করা হচ্ছে। পিকআপ ভ্যানটি আটক করা হয়েছে। তবে চালক ও সহকারী পলাতক রয়েছেন। এ ঘটনায় একটি মামলা দায়ের করা হয়েছে।
