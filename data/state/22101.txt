
বর্তমানে অনেকে ক্ষমতার অপপ্রয়োগ করছেন উল্লেখ করে সড়ক পরিবহন ও সেতুমন্ত্রী ওবায়দুল কাদের বলেছেন, ‘৫৭ ধারার অপপ্রয়োগ বন্ধ করতে হবে। এই প্রবণতা আত্মঘাতী।’
আজ শনিবার দুপুরে রাজধানীর জাতীয় প্রেসক্লাবে বঙ্গবন্ধু শেখ মুজিবুর রহমানের বড় ছেলে শেখ কামালের জন্মদিন উপলক্ষে ‘সতীর্থ-স্বজন’ আয়োজিত এক আলোচনা সভায় প্রধান অতিথির বক্তব্যে ওবায়দুল কাদের এ মন্তব্য করেন। ষোড়শ সংশোধনী বাতিল হওয়ায় বিএনপি খুশি হয়েছে উল্লেখ করে আওয়ামী লীগের সাধারণ সম্পাদক ওবায়দুল কাদের বলেন, ‘কেউ কেউ ষোড়শ সংশোধনী বাতিল হওয়ায় মহাখুশি। এরা এভাবেই খুশি হয়। আনন্দের জগাই-মাধাই শুরু হয়েছে। কিছুক্ষণ আগে একজন বলে গেছেন, তারা (বিএনপি) আশার আলো দেখছেন। অন্য ইস্যু মরে গেছে। এই আশার আলো অচিরেই নিভে যাবে। জনগণকে সঙ্গে নিয়ে আসুন। ঘটনায়, দুর্ঘটনায় ইস্যু খুঁজে লাভ নাই।’
বিএনপিকে ইঙ্গিত করে ওবায়দুল কাদের আরও বলেন, ‘ভারতে নরেন্দ্র মোদি প্রধানমন্ত্রী নির্বাচিত হওয়ার আগেই সকালবেলা ফলাফল ঘোষণার আগে ভারতীয় দূতাবাসে ফুল দিয়েছিল। আমেরিকার রেজাল্ট বের হওয়ার আগে বাংলাদেশে সকল ফুলের দোকানে ফুল বিক্রি হয়ে যায়, মিষ্টির দোকানে মিষ্টি শেষ হয়ে যায়। হিলারি ক্লিনটন আসবেন বলে, ক্ষমতায় বসবেন বলে। তারা মনে করেছিল, হিলারি ক্ষমতায় এসে তাদের ক্ষমতায় বসাবে। কিন্তু ক্ষমতার মালিক জনগণ। ক্ষমতায় বসাতে-নামাতে পারে না জনগণ।’
ওবায়দুল কাদের বলেন, একেকজন ক্ষমতায় গেলে বিকল্প পাওয়ার সেন্টার হয়ে ওঠেন। কিন্তু শেখ কামাল তেমন মানুষ ছিলেন না। তাঁর কোনো হাওয়া ভবন ছিল না। শেখ কামাল নির্বাচনকেন্দ্রিক রাজনীতি করেননি। পরবর্তী নির্বাচনের জন্য রাজনীতি করেননি। তিনি রাজনীতি করেছিলেন পরবর্তী প্রজন্মের জন্য।
সেতুমন্ত্রী ওবায়দুল কাদের বলেন, ‘শেখ কামালের যে গুণাবলি ছিল, তা তার সমসাময়িক কারও মধ্যে দেখিনি।’
সাংবাদিক আবেদ খানের সভাপতিত্বে অনুষ্ঠানে আরও বক্তব্য দেন ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক, জাতীয় প্রেসক্লাবের সভাপতি শফিকুর রহমান, আওয়ামী লীগের যুব ও ক্রীড়াবিষয়ক সম্পাদক হারুনুর রশীদ প্রমুখ।
