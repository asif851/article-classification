
ময়মনসিংহের গৌরীপুর উপজেলায় মোহনগঞ্জ এক্সপ্রেস ট্রেনের কামরায় দাহ্য পদার্থ ভরা বোতল ছুড়ে মেরেছে দুর্বৃত্তরা। গতকাল রোববার রাতে শ্যামগঞ্জ রেলওয়ে স্টেশনে ট্রেনটির যাত্রাবিরতির সময়ে এ ঘটনা ঘটে।
ময়মনসিংহ রেলওয়ে থানা ও স্থানীয় সূত্রে জানা যায়, নেত্রকোনার মোহনগঞ্জ উপজেলা থেকে ছেড়ে আসা আন্তনগর মোহনগঞ্জ এক্সপ্রেস ট্রেনটি রোববার দিবাগত রাত একটার দিকে শ্যামগঞ্জ রেলওয়ে স্টেশনে যাত্রাবিরতি করে। তখন সাত-আটজন দুর্বৃত্ত ট্রেনের কামরা ও ইঞ্জিন লক্ষ্য করে দাহ্য পদার্থ ভরা ছয়টি বোতল ছুড়ে মারে। জানালার ভেতর দিয়ে একটি কামরার ভেতরে চারটি বোতল পড়ে। বিস্ফোরণ ঘটলেও দাহ্য পদার্থ শক্তিশালী না হওয়ায় কোনো হতাহতের ঘটনা ঘটেনি। এ ঘটনায় যাত্রীরা আতঙ্কিত হয়ে পড়েন। পরে স্টেশনের কর্মচারীরা কামরা থেকে একটি বোতল উদ্ধার করেন।
শ্যামগঞ্জ রেলওয়ে স্টেশনের স্টেশনমাস্টার রফিক উদ্দিন বলেন, বড় ধরনের কোনো দুর্ঘটনা না ঘটায় রাতেই ট্রেনটি ঢাকার উদ্দেশে যাত্রা করে। 
