
কিশোরগঞ্জের বাজিতপুর উপজেলায় তিন স্কুলছাত্রীকে লাঞ্ছিত করার অভিযোগ উঠেছে তিন তরুণের বিরুদ্ধে। এ ঘটনায় দোষী তরুণদের গ্রেপ্তারের দাবিতে গতকাল রোববার দিঘীরপাড় নিম্ন মাধ্যমিক বিদ্যালয়ের শিক্ষক-শিক্ষার্থী ও পরিচালনা পর্ষদের উদ্যোগে তুলাকান্দি সড়কে মানববন্ধন কর্মসূচি পালন করা হয়েছে।
শিক্ষার্থীরা বলেন, ১০ আগস্ট তিন ছাত্রী বাড়ি থেকে বিদ্যালয়ে যাচ্ছিল। পথে তিন তরুণ তাদের আটকায়। প্রথমে তাঁরা প্রেমের প্রস্তাব দেন। রাজি না হওয়ায় তাঁরা ছাত্রীদের শারীরিকভাবে লাঞ্ছিত করেন। পরে স্থানীয় ব্যক্তিরা এগিয়ে এসে তাদের উদ্ধার করে। এই ঘটনায় এক ছাত্রীর অভিভাবক ওই তিন তরুণের বিরুদ্ধে বাজিতপুর থানায় শারীরিকভাবে লাঞ্ছিত করার অভিযোগ এনে নারী ও শিশু নির্যাতন আইনে মামলা করেন।
এ ঘটনার প্রতিবাদে গতকাল বেলা ১১টায় উপজেলার তুলাকান্দি সড়কে মানববন্ধন করে শিক্ষার্থীরা। এক ঘণ্টাব্যাপী এই কর্মসূচিতে বক্তব্য দেন দিঘীরপাড় নিম্ন মাধ্যমিক বিদ্যালয়ের প্রধান শিক্ষক রথীন্দ্রনাথ চৌধুরী, আবদুল মান্নান স্বপন উচ্চবিদ্যালয়ের প্রধান শিক্ষক আবদুল মান্নান, দিঘীরপাড় ইউনিয়ন পরিষদের (ইউপি) সদস্য সাইফুল হক, অভিভাবক জমির উদ্দিন, সিরাজুল হক, আনিসুর রহমান প্রমুখ।
তাঁরা বলেন, উপজেলার বেশ কয়েকটি স্থান এখন বখাটেদের নিয়ন্ত্রণে। বিদ্যালয় ও কলেজগামী ছাত্রীরা যখন-তখন বখাটেদের দ্বারা আক্রান্ত হচ্ছে। আক্রান্ত ছাত্রীর বেশির ভাগই মুখ খোলে না। ফলে বখাটেদের উৎপাত দিন দিন মাত্রা ছাড়িয়ে যাচ্ছে। এর প্রতিকার না হলে নারী শিক্ষায় নেতিবাচক প্রভাব পড়বে।
বাজিতপুর থানার ভারপ্রাপ্ত কর্মকর্তা (ওসি) মকবুল হোসেন মোল্লা বলেন, তিন বখাটের বিরুদ্ধে মামলা হয়েছে। তাঁদের গ্রেপ্তারের চেষ্টা চলছে।
