



পুলিশ কনস্টেবল ইব্রাহিম হাসপাতালে চিকিৎসাধীন। 
হামলার আগে জাফর ইকবালের পেছনে তিন পুলিশ সদস্য ছিলেন। 
ইব্রাহিমের দাবি, তিনি হামলা ঠেকানোর চেষ্টা করেন।


পুলিশ কনস্টেবল মোহাম্মদ ইব্রাহিম ইসলাম দাবি করেছেন, তাঁকে ছুরিকাঘাত করেই অধ্যাপক মুহম্মদ জাফর ইকবালের ওপর হামলা করেন ফয়জুর রহমান।ইব্রাহিম (২৪) বর্তমানে সিলেট বিভাগীয় পুলিশ লাইনস হাসপাতালে চিকিৎসাধীন। সেখানেই গতকাল বৃহস্পতিবার দুপুরে প্রথম আলোর সঙ্গে আলাপকালে ওই দাবি করেন তিনি। পুলিশ লাইনস হাসপাতালের তত্ত্বাবধায়ক রফিকুল ইসলাম বলেন, ইব্রাহিমের হাতের কবজিতে ক্ষত ছিল। সেখানে তিনটি সেলাই লেগেছে। আরও দুই-তিন দিন হাসপাতালে রাখার পর তাঁকে ছাড়পত্র দেওয়া হবে।জাফর ইকবালের ওপর হামলার আগের একটি ছবি সামাজিক যোগাযোগমাধ্যমসহ বিভিন্নভাবে প্রচার পেয়েছে। ওই ছবিতে দেখা গেছে, সোফায় বসা জাফর ইকবালসহ অন্যান্য শিক্ষক। পেছনে তিন পুলিশ সদস্য। তাঁদের মধ্যে দুজন ছিলেন মুঠোফোনে ব্যস্ত। অন্যজন কনস্টেবল ইব্রাহিম।ইব্রাহিম বলেন, ‘অনুষ্ঠানে বেশির ভাগ সময় ছাত্ররা স্যারের পেছনে ছিলেন। হঠাৎ আমার বাঁ দিকে এক যুবককে উদ্যত অবস্থায় দেখি, তখনই আমার সন্দেহ হয়, সঙ্গে সঙ্গে বাঁ হাতে নিজের অস্ত্র ধরে ডান হাত দিয়ে তাকে ধরতে যাই, তখনই আমার হাতে ছুরিকাঘাত করে স্যারের ওপর হামলে পড়তে দেখি। এরপর আর কিছু মনে নেই।’
ফয়জুর ১০ দিনের রিমান্ডেগত শনিবার বিকেলে শাহজালাল বিজ্ঞান ও প্রযুক্তি বিশ্ববিদ্যালয়ের ক্যাম্পাসে অধ্যাপক মুহম্মদ জাফর ইকবালের ওপর হামলা হয়। ঘটনাস্থল থেকে গ্রেপ্তার করা হয় ফয়জুর রহমানকে। সিলেট এম এ জি ওসমানী হাসপাতালে চিকিৎসাধীন ছিলেন তিনি। হত্যাচেষ্টা মামলায় গতকাল তাঁকে সিলেট মহানগর বিচারিক হাকিম আদালতে হাজির করা হয়। মহানগর পুলিশের সহকারী কমিশনার (প্রসিকিউশন) অমূল্য কুমার চৌধুরী বলেন, আদালতে হাজির করে ফয়জুরকে ১০ দিনের রিমান্ডে নেওয়ার আবেদন করেন মামলার তদন্ত কর্মকর্তা জালালাবাদ থানার ওসি শফিকুর রহমান। বিচারক ১০ দিনেরই রিমান্ড মঞ্জুর করেন।
ফয়জুরের বড় ভাই গ্রেপ্তার নিজস্ব প্রতিবেদক, ঢাকা জানান, ফয়জুরের বড় ভাই এনামুলকে গ্রেপ্তার করেছে কাউন্টার টেররিজম ইউনিট। গতকাল সন্ধ্যায় গাজীপুর থেকে তাঁকে গ্রেপ্তার করা হয়। তাঁর কাছ থেকে ফয়জুরের ব্যবহৃত ট্যাব ও মোবাইল ফোন উদ্ধার করা হয়েছে। কাউন্টার টেররিজম ইউনিটের উপকমিশনার (ডিসি) মুহিবুল ইসলাম খান প্রথম আলোকে এ তথ্য নিশ্চিত করেছেন।
