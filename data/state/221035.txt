
জাতীয় মানবাধিকার কমিশনের চেয়ারম্যান কাজী রিয়াজুল হক বলেছেন, মাত্র নয় বছরের শিশু গৃহকর্মী জান্নাতুল ফেরদৌসের ওপর যে কায়দায় নির্যাতন করা হয়েছে, তা মানবাধিকারের চরম লঙ্ঘন। তিনি জান্নাতুলকে অভয় দিয়ে বলেন, ‘এখন তোমাকে আর কেউ মারতে পারবে না। তোমার কোনো ভয় নেই। আমরা চাই নির্যাতনের শিকার শিশু রাকিব, রাজনের মামলার মতো তোমার নির্যাতনের মামলারও দ্রুত নিষ্পত্তি হবে।’
গতকাল মঙ্গলবার ঢাকা মেডিকেল কলেজ হাসপাতালের বার্ন ইউনিটে ভর্তি নির্যাতনের শিকার শিশু গৃহকর্মী জান্নাতুলকে দেখতে গিয়ে তিনি এ কথা বলেন। তিনি বলেন, এই শিশুকে গৃহকর্মে কাজ করার জন্য বলতে গেলে বিক্রি করে দেয় মোস্তফা। আর গৃহকর্তা ও গৃহকর্ত্রী নির্যাতন করার সময় মানবাধিকার তো দূরের কথা, এই শিশু যে মানুষ তাও ভুলে গিয়েছিলেন।
গাজীপুরের জয়দেবপুরে এক বাসায় গৃহকর্মী হিসেবে কাজ করতে গিয়ে ভয়াবহ নির্যাতনের শিকার হয় সে। জান্নাতুলের বাড়ি চাঁদপুরের হাইমচরে। গত ১৫ সেপ্টেম্বর প্রথমে হাইমচর স্বাস্থ্য কমপ্লেক্সে এবং পরে চাঁদপুর সদর জেনারেল হাসপাতালে চিকিৎসাধীন ছিল। উন্নত চিকিৎসার জন্য ১ অক্টোবর প্রথম আলো ট্রাস্টের উদ্যোগে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়। প্রথম আলো ট্রাস্ট তার চিকিৎসার যাবতীয় ব্যয়ভার বহন করছে। এ ছাড়া চিকিৎসা শেষে পুনর্বাসন ও আইনি পরামর্শ বিষয়ে প্রয়োজনীয় সহায়তা করবে এই ট্রাস্ট।
কাজী রিয়াজুল হক প্রথম আলো ট্রাস্টের উদ্যোগের প্রশংসা করে বলেন, এই শিশুর পরিবারকে ঢাকায় পুনর্বাসন করা প্রয়োজন। জান্নাতুলের মায়ের জন্য একটি কাজের ব্যবস্থা করা গেলে তিনি আর সন্তানের উপার্জনের ওপর নির্ভর করবেন না। প্রথম আলো এই পরিবারের দায়িত্ব নিলে আসামিপক্ষের সঙ্গে আপস করার সুযোগ পাবে না এই পরিবার।
 
