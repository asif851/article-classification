
কক্সবাজার সদর উপজেলার খুরুশকুল ইউনিয়নে ট্রান্সপারেন্সি ইন্টারন্যাশনাল বাংলাদেশের (টিআইবি) দুর্নীতিবিরোধী নাটক পরিণতি মঞ্চস্থ হয়েছে। খুরুশকুল সরকারি প্রাথমিক বিদ্যালয় মাঠে ৭ জানুয়ারি নাটকটি মঞ্চস্থ করে সচেতন নাগরিক কমিটি (সনাক)। একই দিন দুপুরে উপজেলার ঝিলংজা ইউনিয়নের খরুলিয়া সরকারি প্রাথমিক বিদ্যালয় মাঠেও নাটকটির মঞ্চায়ন হয়। নাটক দেখতে ভিড় করে শতাধিক খুদে শিক্ষার্থীসহ স্থানীয় নারী-পুরুষেরা। ‘এমন কেন হইল রে ভাই আমার সোনার বাংলাদেশ, দুঃখের কথা কইতে গেলে হয় না শেষ’-এই জারি গানের মাধ্যমে নাটকের শুরু। এরপর সমাজে ঘটে যাওয়া নানা অনিয়ম ও দুর্নীতির চিত্র তুলে ধরা হয়। শেষ হয় ‘আমার সোনার বাংলাদেশটা দুর্নীতিতে ভুগছে ভাই, সত্য তথ্য না জানিলে আর যে কোনো উপায় নাই...’ গানটি দিয়ে।আয়োজকেরা জানায়, আগের দিন চকরিয়ার ডুমখালী সরকারি প্রাথমিক বিদ্যালয়, ডেমুশিয়া জিন্নত আলী উচ্চবিদ্যালয়, রামপুর সরকারি প্রাথমিক বিদ্যালয়, ইলিশিয়া জমিলা বেগম উচ্চবিদ্যালয় মাঠেও নাটকটি মঞ্চস্থ হয়েছে। নাটকের বিভিন্ন চরিত্রে অভিনয় করেন সরোয়ার, মামুন, হোসাইন, আকমা, দিদার, হাফসা, ডলি, মোস্তফা, মানিক, সাইফুল, মিম, জাহাঙ্গীর, ফাহিমা, সুমঙ্গল প্রমুখ।
