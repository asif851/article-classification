
হবিগঞ্জের সাতছড়ি জাতীয় উদ্যান থেকে আবারও অস্ত্র উদ্ধার করা হয়েছে বলে দাবি করেছে র্যাপিড অ্যাকশন ব্যাটালিয়ন (র‌্যাব)। গতকাল বৃহস্পতিবার দুপুরে বাহিনীটির পক্ষ থেকে এ দাবি জানানো হয়।ওই উদ্যান থেকে এ নিয়ে মোট চার দফায় অস্ত্র উদ্ধারের দাবি করল র‌্যাব। এর আগে গত ৩ জুন, ২ সেপ্টেম্বর ও ১৭ সেপ্টেম্বরও বিপুল পরিমাণ অস্ত্রশস্ত্র ও গোলাবারুদ উদ্ধারের কথা জানায় র‌্যাব।গতকাল দুপুরে র‌্যাব-৯-এর অধিনায়ক রিয়াদ রায়হান রাব্বানী গণমাধ্যমকর্মীদের জানান, নিয়মিত অস্ত্র উদ্ধারের অংশ হিসেবে তাঁরা গত বুধবার রাত থেকে সাতছড়ি উদ্যানে চতুর্থবারের মতো অভিযান শুরু করেন। এ সময় উদ্যানের পাহাড়ের ওপর একটি জায়গায় মাটি খুঁড়ে তিনটি মেশিনগান, মেশিনগানের চারটি ব্যারেল, মেশিনগানের ২৫০টি করে গুলি রাখা যায় এমন আটটি বেল্ট ও একটি উচ্চক্ষমতাসম্পন্ন রেডিও সেট উদ্ধার করা হয়। এসব জিনিস পাঁচটি প্লাস্টিক ব্যাগে মোড়ানো ছিল।এলাকাবাসী ও পুলিশ সূত্রের বক্তব্যমতে, বুধবার রাতে র্যাবের একটি দল পাঁচটি গাড়ি নিয়ে যায়। তারা গতকাল উদ্যানের প্রধান সড়কের কোনামোড়া থেকে প্রায় এক কিলোমিটার গহিনে নিরাপত্তাবেষ্টনী তৈরি করে। এ সময় গণমাধ্যমকর্মীসহ কাউকে প্রবেশ করতে দেওয়া হয়নি।র‌্যাব সাতছড়িতে অভিযান চালাচ্ছে—এমন খবর পেয়ে গতকাল সকাল থেকেই সাতছড়িতে জড়ো হতে থাকেন গণমাধ্যমকর্মীরা। তবে সর্বশেষ দুটি অভিযানকালে চুনারুঘাট উপজেলা প্রশাসন, থানার পুলিশ, বর্ডার গার্ড বাংলাদেশ উপস্থিত থাকলেও গতকাল এ সংস্থাগুলোর কাউকে সেখানে দেখা যায়নি। দুপুর ১২টার দিকে র‌্যাব-৯-এর সিলেট বিভাগীয় অধিনায়ক রিয়াদ রায়হান রাব্বানী ঘটনাস্থলে যান। তিনি গণমাধ্যমকর্মীদের জানান, তাঁরা পাহাড়ের ভেতরে তিন ফুট প্রশস্ত ও গভীরের একটি গর্তে অস্ত্রের সন্ধান পেয়েছেন। এরপর গণমাধ্যমকর্মীদের সঙ্গে নিয়ে ঘটনাস্থলে যান।নতুন করে অস্ত্র উদ্ধারের ঘটনায় র‌্যাব-৯ শ্রীমঙ্গল ক্যাম্পের একজন কর্মকর্তা গতকাল সন্ধ্যায় চুনারুঘাট থানায় মামলা করেন।থানার ভারপ্রাপ্ত কর্মকর্তা ওসি (তদন্ত) ইকবাল হোসেন জানান, অস্ত্র উদ্ধারে চারটি অভিযানে এ নিয়ে মোট পাঁচটি মামলা করেছে র‌্যাব।
