
রাজধানীর শাহবাগে শিশুপার্কের সামনে গতকাল বৃহস্পতিবার সন্ধ্যায় বিহঙ্গ পরিবহনের একটি বাসে ছুড়ে মারা আগুনে দগ্ধ আরও একজনের মৃত্যু হয়েছে। তাঁর নাম রবিন (২২)। আজ শুক্রবার বেলা তিনটার দিকে ঢাকা মেডিকেল কলেজ হাসপাতালের বার্ন ইউনিটে তাঁর মৃত্যু হয়।তাঁর শরীরের ৫৯ শতাংশ পুড়ে গিয়েছিল বলে চিকিত্সকেরা জানিয়েছেন।এর আগে গতকাল রাতেই ওই অগ্নিসংযোগের ঘটনায় নাহিদ মোড়ল (২২) নামের একজন যুবক মারা যান।গতকাল সন্ধ্যা ছয়টার দিকে বিহঙ্গ পরিবহনের বাসটি শাহবাগ শিশুপার্কের সামনে যাওয়ার পরই বাইরে থেকে কেউ বাসটি লক্ষ্য করে পেট্রলবোমা ছুড়ে মারে।এরপর যাত্রীরা হঠাত্ করেই বাসের সামনের দিকে আগুন দেখতে পান। সেই আগুন মুহূর্তেই ভেতরের দিকে ছড়িয়ে পড়ে। এ সময় বাসটি নিয়ন্ত্রণ হারিয়ে রাস্তার লাইটপোস্ট ভেঙে সড়ক বিভাজকের ওপর উঠে যায়। আগুন দ্রুত ছড়িয়ে পড়লে সাংবাদিক, ব্যাংকার, ব্যবসায়ী ও গাড়িচালকসহ ১৯ জন দগ্ধ হন।
