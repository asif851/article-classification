
কুড়িগ্রামের নাগেশ্বরীতে জাতীয় পার্টির নেতা আতিকুর রহমান ওরফে রাজা হত্যাকারীদের দ্রুত গ্রেপ্তার ও শাস্তির দাবিতে মানববন্ধন ও সমাবেশ করেছেন এলাকাবাসী। গত শনিবার দুপুরে মাদারগঞ্জ বণিক সমিতির উদ্যোগে বল্লভেরখাসের মাদারগঞ্জ বাজারে এ কর্মসূচি হয়।সমাবেশে বক্তব্য দেন মাদারগঞ্জ বণিক সমিতির সভাপতি এস এম গোলাম মওলা, বল্লভেরখাস ইউনিয়ন পরিষদের চেয়ারম্যান আবদুল জলিল, কেদার ইউনিয়ন পরিষদের চেয়ারম্যান আ খ ম ওয়াজিদুল কবির রাশেদ, নিহত জাপা নেতার ছোট ভাই আজিজুর রহমান, জাপা নেতা মাহবুব জামান রঞ্জু ব্যাপারী, উপজেলা আওয়ামী লীগের সাংগাঠনিক সম্পাদক আছলাম হোসেন প্রমুখ।প্রতিবাদ সমাবেশে বক্তারা বলেন, হত্যাকাণ্ডের ১৮ দিন পরও পুলিশ হত্যাকারীদের গ্রেপ্তার করতে পারেনি। উল্টো রাজার আত্মীয়স্বজন ও এই হত্যাকাণ্ডের বিচার চেয়ে যাঁরা আন্দোলন করছেন, তাঁদের নামে মামলা নেওয়া হয়েছে।উপজেলার বল্লভেরখাস ইউনিয়ন জাতীয় পার্টির সভাপতি রাজাকে ৭ অক্টোবর দুর্বৃত্তরা হত্যা করে। পরদিন আজিজুর রহমান ২২ জনকে আসামি করে কচাকাটা থানায় হত্যা মামলা করেন। ওই দিন দুপুরে উত্তেজিত জনতা হত্যাকাণ্ডে জড়িত থাকার অভিযোেগ সাবেক ইউপি চেয়ারম্যান আবদুল করিমের বাড়িতে অগ্নিসংযোগ করেন।এদিকে ১৩ অক্টোবর হত্যা মামলাটি গোয়েন্দা পুলিশের কাছে স্থানান্তর করা হয়। মামলার তদন্তকারী ডিবি কর্মকর্তা গোলাম মওলা শাহ বলেন, ‘এ পর্যন্ত একজনকে গ্রেপ্তার করা হয়েছে। তাঁর রিমান্ডের আবেদন মঞ্জুর হলে গুরুত্বপূর্ণ তথ্য পাওয়া যেতে পারে বলে আমরা আশাবাদী। এ ছাড়া অন্য আসামিদেরও গ্রেপ্তারের চেষ্টা চলছে।’অপর দিকে ১৮ অক্টোবর কুড়িগ্রাম আদালতে ওই হত্যা মামলার প্রধান আসামি আবদুল করিমের স্ত্রী আশরাফি বেগম বাদী হয়ে বাড়িতে অগ্নিসংযোগ ও মহসীন আলীর স্ত্রী হেলেনা বেগম বাদী হয়ে লুটতরাজ মামলা করেন। মামলা দুইটিতে ৩৭ জনকে আসামি করা হয়।
