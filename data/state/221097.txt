
জাহাঙ্গীরনগর বিশ্ববিদ্যালয়ের উপাচার্য আনোয়ার হোসেনের পদত্যাগের দাবিতে আন্দোলনরত শিক্ষকেরা তাঁদের কর্মসূচি স্থগিত করেছেন। উপাচার্যের ওপর থেকে অবরোধও তুলে নিয়েছেন তাঁরা।
আন্দোলনরত শিক্ষকদের সংগঠন সাধারণ শিক্ষক ফোরামের সদস্য সচিব কামরুল আহসান শনিবার দিবাগত রাত ১২টায় এক সংবাদ সম্মেলনে আগামী ১৫ দিনের জন্য কর্মসূচি স্থগিত রাখার ঘোষণা দেন।
কামরুল আহসান জানান, গতকাল বিকালে শিক্ষামন্ত্রী নুরুল ইসলাম নাহিদের সঙ্গে বৈঠকের পর তাঁরা এ সিদ্ধান্ত নিয়েছেন। তিনি জানান, মন্ত্রীর সঙ্গে শিক্ষকদের বৈঠক ফলপ্রসু হয়েছে। উপাচার্যের বিরুদ্ধে শিক্ষক ফোরাম যেসব অনিয়মের অভিযোগ আনা উত্থাপন করেছে, তা খতিয়ে দেখতে শিক্ষা মন্ত্রণালয় একটি তদন্ত কমিটি গঠনে সম্মত হওয়ায় শিক্ষকেরা আপতত তাঁদের কর্মসূচি স্থগিত রাখার সিদ্ধান্ত নেন।
কামরুল আহসান আরও বলেন, যদি তদন্তে উপাচার্যের বিরুদ্ধে অভিযোগ প্রমাণিত হয় এবং তারপর উপাচার্যের বিরুদ্ধে শাস্তিমূলক ব্যবস্থা গৃহীত না, তবে তাঁরা আবারও আন্দোলন শুরু করবেন।
জাহাঙ্গীরনগর বিশ্ববিদ্যালয়ের উদ্ভূত এই সংকট সমাধানে আন্দোলনকারী শিক্ষকদের সঙ্গে আলোচনায় বসার জন্য গত শুক্রবার বিকেলে ঘোষণা দিয়েছিলেন শিক্ষামন্ত্রী নুরুল ইসলাম নাহিদ।
বিশ্ববিদ্যালয়ের উপাচার্যের পদত্যাগের দাবি করে গত বুধবার থেকে সাধারণ শিক্ষক ফোরাম আন্দোলন করে আসছিল। শিক্ষকদের অবরোধের মুখে উপাচার্য আনোয়ার হোসেন টানা চারদিন নিজ কার্যালয়ে অবরুদ্ধ ছিলেন।
উপাচার্যের বাসভবনসহ গুরুত্বপূর্ণ স্থাপনায় ভাঙচুর ও অগ্নিসংযোগ, শিক্ষকদের ওপর হামলা ও লাঞ্ছনার বিচার না হওয়াসহ মোট ১২ দফা দাবিতে শিক্ষকেরা এ আন্দোলন করছিলেন।
