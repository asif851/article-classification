
দলের চেয়ারপারসন খালেদা জিয়াকে নির্বাচনী প্রচারে কালো পতাকা প্রদর্শন ও চলাচলে ‘বিঘ্ন’ সৃষ্টি করাকে অনভিপ্রেত, উদ্দেশ্যমূলক ও উসকানিমূলক বলে অভিহিত করেছে বিএনপি। এসব বন্ধ করতে নির্বাচন কমিশনের প্রতি দাবি জানিয়েছে দলটি।আজ সোমবার দুপুরে রাজধানীর নয়াপল্টনে দলের কেন্দ্রীয় কার্যালয়ে বিএনপির আন্তর্জাতিক-বিষয়ক সম্পাদক আসাদুজ্জামান রিপন এক সংবাদ সম্মেলনে দলের বক্তব্য তুলে ধরেন। এসময় তিনি অভিযোগ করেন, আজ সকাল থেকে তাদের দলের চেয়ারপারসন খালেদা জিয়ার বাসার সামনে থেকে নিয়মিত নিরাপত্তায় থাকা পুলিশ সরিয়ে নেওয়া হয়েছে।মেয়র পদপ্রার্থী তাবিথ আউয়ালের পক্ষে প্রচার চালাতে গিয়ে গতকাল রোববার উত্তরায় কয়েক দফায় আওয়ামী লীগ-ছাত্রলীগের নেতা-কর্মীদের কালোপতাকা বিক্ষোভের মুখে পড়েন খালেদা জিয়া। একই দিন প্রধানমন্ত্রী শেখ হাসিনা বলেন, খালেদা জিয়া বাস পুড়িয়ে বাস প্রতীকে ভোট চান কীভাবে?এসব প্রসঙ্গ টেনে আসাদুজ্জামান বলেন, এ ধরনের আচরণ নির্বাচনের পরিবেশকে উত্তপ্ত করে তুলছে। বিএনপির চেয়ারপারসন খালেদা জিয়া এখন সরকারী কোনো পদে নেই। তাই আইন অনুযায়ী নির্বাচনী প্রচারে তাঁর কোনো বাধা নেই।আসাদুজ্জামান অভিযোগ করেন, আজ সকাল থেকে খালেদা জিয়ার বাসার নিরাপত্তায় নিয়োজিত পুলিশ সদস্যদের সরিয়ে নেওয়া হয়েছে। এটি ইঙ্গিতপূর্ণ। তবে তাঁরা ঠিক নিশ্চিত নন রুটিন মাফিক পুলিশ সদস্যদের সরিয়ে নেওয়া হয়েছে কি না। সাংবাদিকদের এক প্রশ্নের জবাবে তিনি বলেন, খালেদা জিয়া সাবেক প্রধানমন্ত্রী। তাঁর নিরাপত্তা নিশ্চিত করার দায়িত্ব সরকারের।এর আগে বিএনপির চেয়ারপারসনের প্রেস উইংয়ের সদস্য শায়রুল কবির খান প্রথম আলোর কাছে অভিযোগ করেন, আজ সকাল সাতটা থেকে খালেদা জিয়ার বাসার সামনে নিয়োজিত পুলিশ সদস্যদের সরিয়ে নেওয়া হয়েছে। তবে কেন সরিয়ে নেওয়া হয়েছে, এ বিষয়ে তাঁদের কিছু জানানো হয়নি।
