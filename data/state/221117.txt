
ধান ঝাড়াই করতে গিয়ে মেশিনে শাড়ি জড়িয়ে ফজিলা বেগম (৫৫) নামের এক কিষাণি মারা গেছেন। আজ শনিবার সকাল সাতটার দিকে চুয়াডাঙ্গার জীবননগর উপজেলার হাসাদহ ইউনিয়নের কন্দর্পপুর গ্রামে এ দুর্ঘটনা ঘটে।
ফজিলা বেগমের স্বামী আজিজুল ইসলামের ভাষ্য, পরিবারের অন্য সদস্যদের সঙ্গে নিয়ে তিনি শ্যালোচালিত মেশিনে ধান ঝাড়াই করছিলেন। এ সময় তাঁর শাড়ি মেশিনের পাখায় জড়িয়ে যায়। শাড়ি ছাড়াতে গেলে পাখায় লেগে তাঁর বা হাত কনুই থেকে বিচ্ছিন্ন হয়ে পড়ে। শরীরের অন্যান্য স্থানেও তিনি আঘাত পান।
জীবননগর উপজেলা স্বাস্থ্য কমপ্লেক্সে নেওয়ার সময় ফজিলা মারা যান। জীবননগর থানার ভারপ্রাপ্ত কর্মকর্তা (ওসি) হুমায়ুন কবীর ঘটনাটি শুনেছেন বলে জানান।
