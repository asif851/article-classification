
চট্টগ্রামের আকবর শাহ থানা এলাকায় জঙ্গি আস্তানা সন্দেহে একটি বাড়িতে অভিযান চালিয়ে তিন ব্যক্তিকে আটক করেছে র‍্যাপিড অ্যাকশন ব্যাটালিয়ন (র‍্যাব)। সেখান থেকে অস্ত্র ও হাত গ্রেনেডসহ বিভিন্ন সরঞ্জাম উদ্ধার করা হয়েছে বলে জানিয়েছে র‍্যাব।
আজ বৃহস্পতিবার সকালে জঙ্গি আস্তানা সন্দেহে মুকিম তালুকদারের দোতলা বাড়িটি র‍্যাব ঘিরে ফেলে। এরপর তারা সেখানে অভিযান চালায়। অভিযান চালিয়ে বাড়ি থেকে তিন ব্যক্তিকে আটক করা হয়। উদ্ধার করা হয় চারটি হাত গ্রেনেড, দুটি পিস্তল ও বোমা তৈরির সরঞ্জাম।
এই অভিযানের আগে আকবর শাহ থানার আওতাধীন এ কে খান এলাকা থেকে আজ সকালে জঙ্গি সন্দেহে দুই ব্যক্তিকে আটক করে র‍্যাব। আটক ব্যক্তিদের কাছ অস্ত্র উদ্ধার করা হয়। তাদের কাছ থেকে পাওয়া তথ্যের ভিত্তিতে মুকিম তালুকদারের বাড়ি ঘিরে অভিযান চালায় র‍্যাব।
র‍্যাব-৭ চট্টগ্রামের অধিনায়ক লে. কর্নেল মিফতাহ উদ্দিন আহমেদ প্রথম আলোকে বলেন, গোপন তথ্যের ভিত্তিতে এ কে খান এলাকা থেকে সকালে সন্দেহভাজন দুই জঙ্গিকে অস্ত্রসহ আটক করা হয়। প্রাথমিক জিজ্ঞাসাবাদে পাওয়া তথ্যের ভিত্তিতে একটি বাড়িতে অভিযানে যায় র‍্যাব। বাড়ির দরজা ভেতর থেকে বন্ধ পাওয়া যায়। অভিযানের একপর্যায়ে বাড়ির ভেতরে আগুন ধরিয়ে দেয় সন্ত্রাসীরা।
নাঈম উদ্দিন নামের এক প্রতিবেশীর ভাষ্য, বাড়িটিতে যাঁরা থাকতেন, তাঁদের তিনি চিনতেন না।
নাম প্রকাশ না করে আরেক প্রতিবেশী বলেন, বাড়িটিতে থাকা লোকজন দিনের বেলায় আসতেন না। তাঁদের রাতে দেখা যেত।
নুরুল আলম নামের এক প্রত্যক্ষদর্শীর ভাষ্য, আজ সকাল ছয়টার দিকে বাড়িটি ঘিরে ফেলে র‍্যাব।
