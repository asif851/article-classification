
গাজীপুর সিটি কাপোরেশনের এক নম্বর ওয়ার্ডের সংরক্ষিত নারী আসনের কাউন্সিলর পারভীন আক্তার আজ শুক্রবার সকাল থেকে নিখোঁজ রয়েছেন। রাতে তাঁর স্বজনেরা থানায় সাধারন ডায়েরি করেছেন।
পারভীন আক্তারের বাড়ি গাজীপুর সিটি কারপোরেশনের দক্ষিণ পানিশাইল এলাকায়।
কাউন্সিলরের পরিবার ও পুলিশ সূত্রে জানা যায়, পারভীন আক্তারের মুঠোফোনে আজ শুক্রবার সকালে একটি ফোন আসে। মুঠোফোনে যথেষ্ট চার্জ না থাকায় সেটি বাড়িতেই চার্জ দেন তিনি। পরে তিনি বাড়িতে বলেন, পানিশাইল ব্যাটারি ফ্যাক্টরির পাশে একটি গ্রাম্য সালিশ আছে, তিনি সেখানে যাচ্ছেন। বিচার শেষ করেই বাড়িতে ফিরে আসবেন। সকাল সাড়ে আটটার দিকে তিনি বাড়ি থেকে বের হয়ে যান। কিন্তু রাত হয়ে গেলেও বাড়িতে ফিরে না আসায় রাত নয়টার দিকে তাঁর (পারভীন) স্বামী মিনহাজ উদ্দিন জয়দেবপুর থানায় একটি সাধারন ডায়েরি করেন।
পারভীনের ভাই মো. রফিক মিয়া ঘটনার সত্যতা নিশ্চিত করে বলেন, বিকেলের পর থেকে আত্মীয় স্বজনদের বাড়িতে এবং তিনি (পারভীন) যেতে পারেন এমন সব স্থানে খোঁজা হয়েছে। কিন্তু কোথাও তাঁর খোঁজ পাওয়া যায়নি।
জয়দেবপুর থানার ভারপ্রাপ্ত কর্মকর্তা (ওসি) এসএম কামরুজ্জামান জানান, পারভীন আক্তারকে উদ্ধার করতে পুলিশ বিভিন্ন স্থানে অভিযান শুরু করেছে।
