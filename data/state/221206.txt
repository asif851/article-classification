
স্বরাষ্ট্রমন্ত্রী আসাদুজ্জামান খান কামালের সঙ্গে দেখা করতে আজ মঙ্গলবার সচিবালয়ে যাওয়ার কথা বিএনপির একটি প্রতিনিধি দলের। আগামী ২৯ মার্চ সোহরাওয়ার্দী উদ্যানে সমাবেশের অনুমতির বিষয়ে এ সাক্ষাৎ বলে জানা গেছে।
বিএনপির জাতীয় কমিটির সদস্য নজরুল ইসলাম খানের নেতৃত্বে প্রতিনিধি দলে থাকছেন দলের ভাইস চেয়ারম্যান আলতাফ হোসেন চৌধুরী এবং মেজর (অব.) হাফিজ উদ্দিন আহমেদ।
সকাল ১০টার দিকে স্বরাষ্ট্রমন্ত্রী আসাদুজ্জামান খান কামাল প্রথম আলোকে বলেন, ‘তাঁরা (বিএনপির নেতারা) আসতে চেয়েছেন। আমি বলেছি, আসুন।’
বিএনপির নেতারা কী নিয়ে কথা বলবেন, সে বিষয়ে কিছু জানেন না বলে জানিয়েছেন স্বরাষ্ট্রমন্ত্রী।
বিএনপির চেয়ারপারসনের প্রেস উইংয়ের কর্মকর্তা শায়রুল কবির খান প্রথম আলোকে বলেন, ২৯ তারিখ সোহরাওয়ার্দী উদ্যানে সমাবেশের অনুমতি চাওয়ার জন্য দলের জ্যেষ্ঠ নেতারা স্বরাষ্ট্রমন্ত্রীর সঙ্গে দেখা করবেন। এ ছাড়া তাঁরা দলীয় কিছু গুরুত্বপূর্ণ বিষয় নিয়ে আলোচনা করতে পারেন।
এদিকে বিএনপির দলীয় সূত্র জানিয়েছে, বিএনপিকে যেন নির্বিঘ্নে সভা-সমাবেশ করতে দেওয়া হয়, সমাবেশ থেকে কর্মীদের হুটহাট গ্রেপ্তার না করা হয় এবং বিএনপিকে যেন স্বাভাবিক রাজনীতি করতে দেওয়া হয়-এসব বিষয়ে স্বরাষ্ট্রমন্ত্রীর কাছে অনুরোধ জানানো হতে পারে।
১২ মার্চ সোহরাওয়ার্দী উদ্যানে সমাবেশ করতে চেয়েছিল বিএনপি। তখন জননিরাপত্তার কথা বলে সমাবেশ করতে দেয়নি পুলিশ। এরপর থেকে বিএনপি সমাবেশ করার জন্য পুলিশের কাছে একটি স্থান বরাদ্দ চাইছে।
