
রাজধানীর ডেমরায় সারুলিয়া বাজারে আজ মঙ্গলবার দুপুরে বিদ্যুৎস্পৃষ্ট হয়ে দুজন মারা গেছেন। এঁরা হলেন ক্রেন চালক মাসুদ (৪০) ও শ্রমিক সবুজ (৩০)। 
এ ঘটনায় দুজন আহত হয়েছেন। তাঁদের একজন বাদশা মিয়া। আরেকজনের নাম-পরিচয় জানা যায়নি। ঢাকা মেডিকেল কলেজ হাসপাতালের পুলিশ ক্যাম্প সূত্র জানায়, মাল স্থানান্তরের সময় ক্রেনটি বৈদ্যুতিক তারে জড়িয়ে যায়। এতে ক্রেনে থাকা চালক ও শ্রমিকেরা বিদ্যুৎস্পৃষ্ট হন। সেলিম নামের এক ব্যক্তি তাঁদের ঢাকা মেডিকেল কলেজ হাসপাতালে নিয়ে আসেন। চিকিৎসক চারজনের মধ্যে দুজনকে মৃত ঘোষণা করেন। আহত দুজনকে চিকিৎসা দেওয়া হচ্ছে।
