
মানুষের বিভিন্ন ভুল পদক্ষেপের কারণে বন্য প্রাণী বিলুপ্ত হয়ে যাচ্ছে। মানুষের সচেতনতাই পারে বন্য প্রাণীকে বিলুপ্তির হাত থেকে রক্ষা করতে। বিশ্ব বন্য প্রাণী দিবস উপলক্ষে চট্টগ্রাম বিশ্ববিদ্যালয়ের জারুলতলায় আয়োজিত ‘বন্য প্রাণী উৎসব-২০১৬’-এ বক্তারা এসব কথা বলেন। বিশ্ববিদ্যালয়ের প্রাণিবিদ্যা বিভাগ ও চিটাগং ইউনিভার্সিটি বার্ড ক্লাব যৌথভাবে এই উৎসবের আয়োজন করে। এবারের উৎসবের প্রতিপাদ্য ছিল ‘আমাদের হাতেই বন্য প্রাণীর ভবিষ্যৎ’। উৎসবে প্রধান অতিথির বক্তব্যে বিশ্ববিদ্যালয়ের উপাচার্য অধ্যাপক ইফতেখার উদ্দিন চৌধুরী বলেন, পরিবেশগত ভারসাম্যহীনতার কারণে বিশ্ব আজ মারাত্মক হুমকির সম্মুখীন। মানবজাতির ইতিবাচক মনোবৃত্তি, সক্রিয় ও কার্যকর অংশগ্রহণ এবং টেকসই ব্যবস্থাপনা সুনিশ্চিত না হলে পরিবেশ বিপর্যয় নেমে আসবে। পরিবেশ সুরক্ষায় জীববৈচিত্র্য ও বন্য প্রাণীকে বাঁচাতে সবাইকে সচেতন হতে হবে।বিশ্ববিদ্যালয়ের প্রাণিবিদ্যা বিভাগের সভাপতি শফিক হায়দার চৌধুরীর সভাপতিত্বে অনুষ্ঠানে বক্তব্য দেন জীববিজ্ঞান অনুষদের ডিন মো. মাহবুবুর রহমান, বাংলাদেশ বার্ড ক্লাবের প্রতিষ্ঠাতা ইনাম আল হক, প্রকৃতি ও জীবন ফাউন্ডেশনের চেয়ারম্যান মুকিত মজুমদার, বন্য প্রাণী উৎসব উদ্যাপন কমিটির আহ্বায়ক অধ্যাপক এম ফরিদ আহসান। উৎসবে আলোচনা সভা ছাড়া গতকাল দিনব্যাপী আলোকচিত্র প্রদর্শনী অনুষ্ঠিত হয়। এতে ৪৬ জন আলোকচিত্রীর ৭০টি আলোকচিত্র প্রদর্শন করা হয়। উৎসব উপলক্ষে গতকাল সকালে উপাচার্যের নেতৃত্বে ক্যাম্পাসে একটি শোভাযাত্রা বের হয়। এ ছাড়া ছিল ‘আন্তবিশ্ববিদ্যালয় পাখি চেনা প্রতিযোগিতা’ এবং বন্য প্রাণী-বিষয়ক কুইজ প্রতিযোগিতা।
