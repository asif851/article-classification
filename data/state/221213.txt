
২০১৬-১৭ অর্থবছরের জাতীয় বাজেট গণমুখী ও জনবান্ধব হবে বলে জানিয়েছেন জাতীয় রাজস্ব বোর্ডের চেয়ারম্যান মো. নজিবুর রহমান। গতকাল বৃহস্পতিবার বিকেলে সিলেট নগরের উপশহর এলাকার অভিজাত একটি রেস্তোরাঁর মিলনায়তনে প্রাক্-বাজেট আলোচনায় প্রধান অতিথির বক্তৃতায় তিনি এ দাবি করেন। জাতীয় রাজস্ব বোর্ড ও সিলেট চেম্বার অব কমার্স অ্যান্ড ইন্ডাস্ট্রিজের (এসসিসিআই) উদ্যোগে এ সভার আয়োজন করা হয়।
