
নারায়ণগঞ্জ সদর উপজেলার ফতুল্লার ধর্মগঞ্জ এলাকায় বুড়িগঙ্গা নদীতে গতকাল সোমবার বিকেলে বাল্কহেডের ধাক্কায় একটি যাত্রীবাহী ট্রলার ডুবে যায়। এ ঘটনায় মোহাম্মদ আলী মণ্ডল নামের এক ব্যক্তির মৃত্যু হয়েছে। এ ছাড়া একজন নারী নিখোঁজ আছেন।পুলিশ ও প্রত্যক্ষদর্শী সূত্রে জানা গেছে, বেলা তিনটার দিকে ১৫-১৬ জন যাত্রী নিয়ে একটি ট্রলার ফতুল্লা লঞ্চঘাট থেকে কেরানীগঞ্জের কাওটাইল যাচ্ছিল। পথে ঢাকাগামী ‘খিজির-২’ নামের একটি বাল্কহেড ধাক্কা দিলে ঘটনাস্থলেই ট্রলারটি ডুবে যায়। এতে ট্রলারের যাত্রী মোহাম্মদ আলী মারা যান। তাঁর বাড়ি জামালপুরে। তিনি কেরানীগঞ্জে মেয়ের বাড়ি বেড়াতে যাচ্ছিলেন। ট্রলারের অন্য যাত্রীরা সাঁতরে ও অন্যান্য নৌযানের সহায়তায় তীরে উঠতে সক্ষম হলেও বেবী আক্তার (৩৫) নামের এক নারী নিখোঁজ হন। তাঁর বাড়ি কেরানীগঞ্জে।ফতুল্লা মডেল থানার ওসি মো. আসাদুজ্জামান বলেন, এ ঘটনায় দুজনকে আটক ও বাল্কহেডটি জব্দ করা হয়েছে। ঘটনাস্থল দক্ষিণ কেরানীগঞ্জ এলাকায় পড়ায় সংশ্লিষ্ট থানাকে খবর দেওয়া হয়েছে।
