
ভোলার চরফ্যাশন উপজেলায় প্রহরীর চেষ্টায় ডাকাতি থেকে রক্ষা পেয়েছে ব্যাংক। ডাকাতিতে বাধা দেওয়ায় প্রহরীকে কুপিয়ে আহত করেছে দুর্বৃত্তরা। প্রহরীর চিৎকারে এলাকাবাসী ঘটনাস্থলে গেলে দুর্বৃত্তরা পালিয়ে যায়।
গতকাল শুক্রবার দিবাগত রাত তিনটার দিকে উপজেলার শশীভূষণ শাখার কৃষি ব্যাংকে এ ঘটনা ঘটে। ব্যাংকের ব্যবস্থাপক আমির হোসেন জানান, কোনো কিছু খোয়া যায়নি।
গুরুতর আহত প্রহরী ঝান্টু বরিশাল শের-ই-বাংলা মেডিকেল কলেজ হাসপাতালে চিকিৎসাধীন।
ব্যাংকের ব্যবস্থাপক আমির হোসেন ও শশীভূষণ থানার ভারপ্রাপ্ত কর্মকর্তা (ওসি) আবুল বাশারের ভাষ্য, রাত তিনটার দিকে শশীভূষণ বাজারের দক্ষিণ মাথায় কৃষি ব্যাংকের পেছনের জানালা ভেঙে একদল দুর্বৃত্তরা ঢোকে। তারা ভেতরের কলাপসিবল গেট ভাঙার চেষ্টা চালায়। এ সময় বাধা দিলে প্রহরী ঝান্টুর সঙ্গে ধস্তাধস্তি হয়। একপর্যায়ে ঝান্টুকে দুর্বৃত্তরা ধারালো অস্ত্র দিয়ে এলোপাতাড়ি কুপিয়ে জখম করে। ঝান্টু চিৎকার করলে এলাকাবাসী ঘটনাস্থলে আসে। শত শত মানুষের উপস্থিতি টের পেয়ে দুর্বৃত্তরা পালিয়ে যায়।
ওসি আবুল বাশার আরও জানান, এ ঘটনায় মামলার প্রস্তুতি চলছে।
