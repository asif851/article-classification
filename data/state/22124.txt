
রাজধানীর মিরপুরে গত মঙ্গলবার রাতে চলন্ত মাইক্রোবাসে পোশাকশ্রমিককে ধর্ষণের ঘটনায় তীব্র প্রতিবাদ জানিয়ে অবিলম্বে জড়িত ব্যক্তিদের গ্রেপ্তার ও শাস্তির দাবি জানিয়েছে বিপ্লবী নারী সংহতি। আজ বৃহস্পতিবার এক বিবৃতিতে সংগঠনের পক্ষ থেকে এ দাবি জানানো হয়।
যৌথ বিবৃতিতে সংগঠনটির সমন্বয়ক শ্যামলী শীল ও সহসমন্বয়ক তাসলিমা আখতার বলেন, ‘ঘরে-বাইরে নারীদের নিরাপত্তা দিতে রাষ্ট্র চরম ব্যর্থ হচ্ছে। পুরুষতান্ত্রিক এই রাষ্ট্র নারীর নিরাপত্তার প্রশ্নে উদাসীন। শাস্তির বদলে ধর্ষক-নিপীড়কেরা সরকারি ক্ষমতায় আশ্রয়-প্রশ্রয়ে ছাড়া পেয়ে যাচ্ছে।’
বিবৃতিতে আরও বলা হয়, ‘দেশের অর্থনীতিতে পোশাকশিল্পে কর্মরত নারীশ্রমিকেরা অবদান রেখে যাচ্ছেন। তা সত্ত্বেও তাঁরা সব ক্ষেত্রে নিপীড়িত-বঞ্চিত। এমনকি তাঁদের নিরাপদে চলাফেরার নিশ্চয়তাও নেই।’ এ ঘটনায় অবিলম্বে দোষী ব্যক্তিদের গ্রেপ্তার করে দৃষ্টান্তমূলক শাস্তি দেওয়ার দাবি জানানো হয়।
