
বিশ্বের শক্তিশালী পাসপোর্টের তালিকায় বাংলাদেশের অবস্থান ৯০তম। সবচেয়ে শক্তিশালী পাসপোর্ট সিঙ্গাপুরের। আর সবচেয়ে কম শক্তিশালী পাসপোর্ট আফগানিস্তানের। তালিকায় আফগানিস্তানের অবস্থান ৯৪তম।
‘গ্লোবাল পাসপোর্ট পাওয়ার র‍্যাংক ২০১৭’ থেকে এ তথ্য জানা গেছে। এটি তৈরি করেছে বৈশ্বিক আর্থিক পরামর্শক প্রতিষ্ঠান আর্টন ক্যাপিটাল।
দ্বিতীয় শক্তিশালী পাসপোর্ট জার্মানির। তালিকায় যৌথভাবে তৃতীয় অবস্থানে আছে সুইডেন ও দক্ষিণ কোরিয়া। ডেনমার্ক, ফিনল্যান্ড, ইতালি, ফ্রান্স, স্পেন, নরওয়ে, জাপান ও যুক্তরাজ্যের পাসপোর্ট তালিকার চতুর্থ অবস্থানে রয়েছে।
লুক্সেমবার্গ, সুইজারল্যান্ড, নেদারল্যান্ডস, বেলজিয়াম, অস্ট্রিয়া ও পর্তুগালের পাসপোর্ট আছে পরের অবস্থানে। যুক্তরাষ্ট্রের সঙ্গে যৌথভাবে ষষ্ঠ অবস্থানে আছে মালয়েশিয়া, আয়ারল্যান্ড ও কানাডা।
কম শক্তিশালী পাসপোর্টের তালিকায় আফগানিস্তানের পরে আছে ইরাক, পাকিস্তান, সিরিয়া, সোমালিয়া ও ইয়েমেন।
আর্টন ক্যাপিটালের সিঙ্গাপুর অফিসের ব্যবস্থাপনা পরিচালক ফিলিপ মে বলেন, এই প্রথম এশিয়ার কোনো দেশ এই তালিকার শীর্ষ স্থানটি দখল করল। এ থেকে বোঝা যায়, সিঙ্গাপুরের কার্যকর পররাষ্ট্রনীতি আছে, যা দিয়ে চমৎকারভাবে কূটনৈতিক সম্পর্ক বজায় রাখে তারা।
