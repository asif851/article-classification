
পল্টন মোড়। সোমবার রাত সাড়ে নয়টা। পরপর কয়েকটি ককটেলের বিস্ফোরণ ঘটালো দুর্বৃত্তরা। যানবাহনের অপেক্ষায় দাঁড়িয়ে থাকা বা হাঁটতে থাকা লোকজন যে যেদিকে পারলেন দৌড় দিলেন। মুহূর্তেই মোড়ে দাঁড়িয়ে থাকা রিকশার জটলা পরিষ্কার। পল্টন মোড়ের পাশে করতোয়া কুরিয়ার সার্ভিসের কয়েকটি কাভার্ড ভ্যান পার্ক করে রাখা। বিস্ফোরণের পরপরই গাড়ি চালকের উর্ধ্বশ্বাসে ইঞ্জিন চালু করে গলির ভেতরে ঢুকে যায়। একটু পরে সেগুন বাগিচায় কথা হয় এক কাভার্ড ভ্যান চালকের সঙ্গে। তিনি বলেন, ‘এ্যামনে কইরা কী হাসিনায় ইলিকশন কইরবার পারবো। আইজই যদি এ্যাম্বা অবস্তা হয়। ইলিকশানের দিনে কী হইবো, আমরা ভুট দিমু ক্যামনে।’ দশম জাতীয় সংসদ নির্বাচনের তফসিল ঘোষনার পর থেকেই রাজধানীতে ককটেল, ভাঙচুর আর গাড়িতে অগ্নিসংযোগের ঘটনা ঘটতে শুরু করে। তফসিল ঘোষণার আগে থেকেই নাশকতা-সংঘর্ষের আশঙ্কায় রাজধানীর রাস্তাঘাট ফাঁকা হতে শুরু করে। হেলমেট, বুলেটপ্রুফ জ্যাকেট পরিহিত লাঠি, বন্দুক, টিয়ার গান আর ঢাল হাতে পুলিশ সদস্যরা অবস্থান নেয় নগরের বিভিন্ন মোড়ে মোড়ে। সন্ধ্যা থেকেই শুরু হয়ে যায় চোরাগোপ্তা ককটেল বিস্ফোরণ, যানবাহনে অগ্নিসংযোগ। রাত ১০টার দিকে রাস্তাগুলো ছিল অনেকটাই ফাঁকা। আজ সোমবার সন্ধ্যা সাতটার দিকে মহাখালী এলাকায় কয়েকটি ককটেলের বিস্ফোরণ ঘটানো হয়। এ সময় জাহিদ সায়মন নামে অনলাইন সংবাদ মাধ্যম বাংলানিউজ টোয়েন্টিফোর ডটকমের একজন আলোকচিত্র সাংবাদিক আহত হয়েছেন। এ ছাড়া রাত পৌনে আটটা থেকে সাড়ে আটটা পর্যন্ত নয়াপল্টনে বিএনপির কেন্দ্রীয় কার্যালয়ের সামনে, বাসাবো, বাড্ডা, পুরান ঢাকার জগন্ন্নাথ বিশ্ববিদ্যালয়ের সামনে, গেন্ডারিয়া, ইসলামপুর ও বাবুবাজার এলাকায় ককটেল বিস্ফোরণের খবর পাওয়া গেছে।পুলিশ জানায়, রাত সোয়া আটটার দিকে টিএসসির পূর্ব পাশের ফটকে পরপর তিনটি ককটেল বিস্ফোরণ ঘটানো হয়। এরপরই সন্ত্রাস বিরোধী রাজু ভাস্কর্যের পাশে আরও দুটি ককটেলের বিস্ফোরণ ঘটায় দুর্বৃত্তরা। এসব ঘটনায় কোনো হতাহত বা কেউ গ্রেপ্তার হননি। ফায়ার সার্ভিসের নিয়ন্ত্রণ কক্ষের কর্মকর্তা জিয়াউর রহমান জানান, রাত সাড়ে আটটার দিকে আবদুল্লাহপুর বাসস্ট্যান্ডের পাশে একটি যাত্রীবাহী একটি বাসে অগ্নিসংযোগ করা হয়। খবর পেয়ে টঙ্গী স্টেশন থেকে দুটি ইউনিট আগুন নেভায়। অপরদিকে রাত পৌনে নয়টার দিকে মিরপুর-১২ নম্বর সেকশনের পল্লবী এলাকায় একটি যাত্রীবাহী বাসে আগুন দেওয়া  হয়।
এ ছাড়া রাতে হাতিরপুলে কয়েকটি গাড়িতে ভাঙচুর করা হয়েছে। ফার্মগেটে পুলিশের একটি গাড়িতে আগুন দেওয়ার চেষ্টা করে কয়েকজন যুবক। এখান থেকে পুলিশ একজনকে আটক করেছে। বিএনপি কার্যালয়ের সামনে পুলিশের গাড়িতে লক্ষ্য করে ককটেল নিক্ষেপ করা হয় বলে প্রত্যক্ষদর্শী একজন জানিয়েছেন। বাংলামোটরে একটি সিএনজিচালিত  অটোরিকশায় আগুন দেওয়া হয়।
তবে এসব নাশকতার ঘটনায় এখন পর্যন্ত কোনো হতাহতের খবর মেলেনি।
