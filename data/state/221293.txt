
দিনাজপুরের বীরগঞ্জ উপজেলায় আজ শনিবার সকাল সাড়ে ৬টার দিকে পিকআপের চাপায় রিকশাভ্যানের চারজন আরোহী নিহত হয়েছেন। আহত তিনজন।
নিহত ব্যক্তিরা হলেন নীলফামারী জেলার জলঢাকা উপজেলার রাবোদী গ্রামের অমূল্য চন্দ্র রায় (৬৫), হাবু রাম (৭০), মতি রঙিলা (৬০) ও নেহালী গ্রামের সুশিলী রানী (৪৫)।
বীরগঞ্জ থানার সহকারী উপপরিদর্শক (এএসআই) মশিউর রহমানের ভাষ্য, হতাহত ব্যক্তিরা চারটি ভ্যানে করে জলঢাকা থেকে দিনাজপুরের কাহারোলে কান্তজিউ মন্দিরে যাচ্ছিলেন। সকাল সাড়ে ৬টার দিকে বীরগঞ্জ পৌর শহরের শালবাগান এলাকায় চলন্ত একটি পিকআপ দুটি ভ্যানকে চাপা দেয়। এতে ঘটনাস্থলে চারজন নিহত হয়। আহত হয় তিনজন।
বীরগঞ্জ থানার ভারপ্রাপ্ত কর্মকর্তা (ওসি) আবু আককাস আহমেদ প্রথম আলোকে জানান, পিকআপ ভ্যানটি আটক করা হয়েছে। চালক ও সহকারীকে খুঁজে পাওয়া যাচ্ছে না।
 
