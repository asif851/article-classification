
পেয়ারার মৌসুম এখন। গোল, লম্বাটে, ছোট-বড় নানা আকারের পেয়ারা পাওয়া যাচ্ছে বাজারে। দামেও বেশ সস্তা। একেবারে নরম কিংবা আধপাকা যেভাবেই খান না কেন পেয়ারা অতুলনীয়। পুষ্টিগুণও অনেক ফলের তুলনায় বেশি। এতে কমলার কয়েক গুণ বেশি ভিটামিন সি রয়েছে।বিশ্বজুড়ে পেয়ারা একটি সমাদৃত ফল। এশিয়া, আফ্রিকা ও আমেরিকার বহু দেশে এই ফলের চাষ হয়। এর মধ্যে মেক্সিকোর পেয়ারার খ্যাতি রয়েছে সারা বিশ্বে।পেয়ারা ভিটামিন সি, ক্যারটিনয়েডস, ফোলেট, পটাশিয়াম, আঁশ ও ক্যালসিয়ামে সমৃদ্ধ। এক শ গ্রাম পেয়ারায় প্রায় দুই শ মিলিগ্রাম ভিটামিন সি আছে। সে হিসেবে পেয়ারায় কমলার চেয়ে চার গুণ বেশি ভিটামিন সি আছে। আর পেয়ারার খোসায় কমলার চেয়ে পাঁচ গুণ বেশি ভিটামিন সি থাকে। পুষ্টিমানের বিবেচনায় কমলার মান যেখানে ১৮৬ পয়েন্ট, সে ক্ষেত্রে পেয়ারার পুষ্টি মূল্যমান ৪২১ পয়েন্ট। পেয়ারায় প্রচুর পরিমাণে অ্যান্টিঅক্সিডেন্ট ও পলিফেনল আছে, যা ক্যানসার প্রতিরোধ করে।১০০ গ্রাম পেয়ারায় রয়েছে ৮৬ দশমিক ১০ গ্রাম পানি, ৫১ কিলোক্যালরি খাদ্যশক্তি, শূন্য দশমিক ৮২ গ্রাম আমিষ, ৫ দশমিক ৪ গ্রাম আঁশ, ২৫ মিলিগ্রাম ফসফরাস ও তিন মিলিগ্রাম সোডিয়াম। এ ছাড়া পেয়ারায় ম্যাঙ্গানিজ, সেলিনিয়াম, ভিটামিন বি-১, বি-২, বি-৩ ইত্যাদি মূল্যবান খনিজ ও ভিটামিন থাকে। ফলে পেয়ারা রোগপ্রতিরোধের শক্তি জোগায়। পেয়ারার বীজে ওমেগা-৩ ও ওমেগা-৬ পলি আনসেচুরেটেড ফ্যাটি অ্যাসিড ও আঁশ রয়েছে।ভিটামিন সি–এর অভাবে চামড়া খসখসে হয়ে বার্ধক্য দ্রুত আসে। বার্ধক্য ঠেকাতে নিয়মিত পেয়ারা যোগ করুন খাদ্যতালিকায়। সারা দিনে একটা পেয়ারা খেয়েই ভিটামিন সি–এর চাহিদা মেটানো সম্ভব। খোসাসহ খাওয়া যায় বলে এতে প্রচুর আঁশ পাওয়া যায়। এই আঁশ শরীরের জন্য খুবই দরকারি। ডায়াবেটিস রোগীর জন্য আরও উপকারী। পেয়ারার আঁশ রক্তের চিনি নিয়ন্ত্রণ করে এবং কোষ্ঠকাঠিন্য দূর করে। ফলে দেহ ও মন থাকে সতেজ এবং প্রফুল্ল।ঢাকা বিশ্ববিদ্যালয়ের পুষ্টি ও খাদ্যবিজ্ঞান ইনস্টিটিউটের এক জরিপে দেখা যায়, বাংলাদেশের শতকরা ৯৩ জন লোকের মধ্যে ভিটামিন সি–এর অভাব রয়েছে। এ থেকে পরিত্রাণ পেতে পেয়ারার ভূমিকা কতটা গুরুত্বপূর্ণ, তা সহজেই অনুমেয়। স্বাস্থ্য রক্ষার জন্য দৈনিক ৩০ মিলিগ্রাম ভিটামিন সি খাওয়া দরকার। তাই প্রতিদিন পেয়ারা খান ও পরিবারের সবাইকে পেয়ারা খাওয়ানোর অভ্যাস করুন।লেখক, প্রধান পুষ্টি কর্মকর্তাচট্টগ্রাম ডায়াবেটিক জেনারেল হাসপাতাল
