
তরুণেরা দিনের একটি নির্দিষ্ট সময় টেলিভিশন ও নাটক দেখে, এটা আমাদের জন্য খুবই খুশির খবর। আমার ধারণা ছিল, তরুণেরা বেশির ভাগ সময় ফেসবুক ও ইন্টারনেটের পেছনে ব্যয় করে। এর মাঝেও যে নাটক দেখছে, সেটার সময়টা আরও একটু বাড়ানো দরকার। ভালো নাটক, ভালো গান শোনা, ভালো কবিতা শোনার অভ্যাসের মাধ্যমে চিন্তা ও মননশীলতারও উন্নতি ঘটে। পাশাপাশি নাটকের চিত্রায়ণ ও গল্পের মানও বাড়ানো দরকার।
অনেক ধরনেরই নাটক হচ্ছে এখন। আমি ভালো নাটক বলতে বুঝি সেই নাটককে, যেখানে আমার দেশ ও সমাজের কথা বলা হয় এবং আমাদের সাংস্কৃতিক ঐতিহ্যকে ধারণ করে। বর্তমানের বেশির ভাগ নাটক-সিনেমায় এমন কিছু প্রোমোট বা দেখানো হচ্ছে, যা কোনোভাবেই আমার সংস্কৃতির অংশ না। একটি দেশের সংস্কৃতিকে বহন করে সে দেশের নাটক, সিনেমা, গান—এসব বিষয়। দিন দিন যেটা হচ্ছে, আমরা নিজেদের সংস্কৃতির ধারাকে হারিয়ে ফেলছি। তার বদলে নকল গল্প, সিনেমার কপি তৈরি করছি। দর্শকদের ধরে রাখবে এ রকম গল্পনির্ভর নাটক, সিনেমার প্রচণ্ড অভাব রয়েছে এখন। তরুণ প্রজন্ম যেটুকু সময় টেলিভিশনে নাটক দেখে কাটায়, সেটিকে ধরে রাখতে হলে ভালো নাটক উপহার দিতে হবে তাদের। যে নাটক দেখে তাদের গঠনমূলক মানসিকতা তৈরি হবে। নাটকে সামাজিক দায়বদ্ধতার বিষয় রয়েছে।
শিল্প-সংস্কৃতি তরুণ প্রজন্মের মেধা-মননকে তৈরি করতে পারে। অথচ আমাদের এখানে ঘটছে উল্টোটা। ফলে অনেকে ধর্মের ভুল ব্যাখ্যা দিয়ে তরুণ প্রজন্মকে আকৃষ্ট করছে। এ রকম চলতে থাকলে শিল্প-সংস্কৃতিটাই ধ্বংস হয়ে যাবে একদিন। ভালো নাটক ও সিনেমা হলে সেটি যে দর্শকপ্রিয়তা পায় তার প্রমাণ আয়নাবাজি। আয়নাবাজি দেখতে সবচেয়ে বেশি ভিড় করেছে তরুণ প্রজন্ম। তার মানে, তরুণ প্রজন্মকে ঘিরে আমাদের স্বপ্ন দেখার সুযোগ ও সময় আছে। কিন্তু সেই পরিবেশটা আমরা তৈরি করতে পারছি না। তার দায় আমরা কোনোভাবেই তরুণ প্রজন্মকে দিতে পারব না। সবকিছুর ক্ষেত্রে আমার কাছে মূল সমস্যা যেটি মনে হয় তা হলো, যোগ্য লোকটি তার যোগ্য কাজের দায়িত্বের জায়গায় নেই। অযোগ্য লোকেরা বড় বড় দায়িত্বে।
শিল্পের প্রতি মানুষের দায়বদ্ধতা না থাকলে সেই জাতি কখনো নিজেকে সভ্য জাতি হিসেবে দাঁড় করাতে পারবে না। অর্থনৈতিক উন্নয়নের সঙ্গে সঙ্গে মনমানসিকতা, মনন ও শিল্প-সাংস্কৃতিক উন্নয়ন না ঘটলে জাতি হিসেবে খুব বেশি দূর আমরা এগোতে পারব না। শিল্পকলাকে তরুণদের মননে ভালোভাবে প্রবেশ করাতে হবে। তা না হলে ধর্মের অপব্যাখ্যা তাদের ভুল পথে নিয়ে যাবে।
অভিনেতা
 
