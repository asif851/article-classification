
জঙ্গিবাদী-মৌলবাদী সাম্প্রদায়িক তৎপরতার বিরুদ্ধে জেলা–উপজেলা পর্যায়ে সন্ত্রাসবিরোধী কমিটি গঠনের আহ্বান জানিয়েছেন বাংলাদেশের ওয়ার্কার্স পার্টির সভাপতি ও বেসামরিক বিমান চলাচল ও পর্যটনমন্ত্রী রাশেদ খান মেনন। আজ মঙ্গলবার সকালে রাজধানীর তোপখানা রোডের শহীদ আসাদ মিলনায়তনে ওয়ার্কার্স পার্টির এক যৌথ সভায় তিনি এ আহ্বান জানান। ১১ জুলাই কেন্দ্রীয় ১৪ দলের সমাবেশ সফল করার লক্ষ্যে এ সভার আয়োজন করা হয়।মেনন বলেন, ১৪ দলের উদ্যোগে সন্ত্রাসবিরোধী সব রাজনৈতিক, সামাজিক, সাংস্কৃতিক সংগঠন ও বিভিন্ন শ্রেণি–পেশার প্রতিনিধিদের নিয়ে এই কমিটি করতে হবে। তিনি বলেন, রাজনৈতিক, সামাজিক ও আদর্শিকভাবে এই সন্ত্রাসবিরোধী সংগ্রাম গড়ে তুলতে হবে । তিনি আরও বলেন, আজকে যারা বলছে গণতন্ত্রের অনুপস্থিতির কারণে জঙ্গিবাদীদের উত্থান ঘটছে, তারা ইতিহাস ও বিশ্ব পরিস্থিতিকেই অস্বীকার করছে। সামরিক শাসন ও বিএনপি-জামায়াত জোট শাসনের মৌলবাদী সাম্প্রদায়িক গোষ্ঠীর রাষ্ট্রীয় পৃষ্ঠপোষকতার মধ্যে দিয়ে জঙ্গিবাদের যে উত্থান ঘটে, তারই পরিণতি এই সাম্প্রতিক তৎপরতা । 
তিনি বলেন, মার্কিন যুক্তরাষ্ট্র ও ফ্রান্সের মতো গণতান্ত্রিক দেশেও সন্ত্রাসবাদী এমন হামলার ঘটনা ঘটছে। তাহলে এর ব্যাখ্যা তারা কি দেবেন?সভায় অন্যদের মধ্যে উপস্থিত ছিলেন ওয়ার্কার্স পার্টির পলিটব্যুরোর সদস্য আনিসুর রহমান মল্লিক, নুরুল হাসান, মাহামুদুল হাসান মানিক, কামরুল আহসান, সুশান্ত দাস, পার্টির ঢাকা মহানগর কমিটির সভাপতি আবুল হোসাইন, সাধারণ সম্পাদক কিশোর রায়, যুব মৈত্রীর সভাপতি মোস্তফা আলমগীর রতন, সাধারণ সম্পাদক সাব্বাহ আলী খান কলিন্স, ছাত্র মৈত্রীর সভাপতি আবুল কালাম আজাদ, সাধারণ সম্পাদক অর্ণব দেবনাথ প্রমুখ।
