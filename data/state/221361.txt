
লক্ষ্মীপুরের রামগতি ও কমলনগর উপজেলার ছয়টি ইউনিয়ন পরিষদের (ইউপি) নির্বাচনের সময় নৌকা প্রতীকে প্রকাশ্যে সিল মারার অভিযোগ পাওয়া গেছে। বিভিন্ন অভিযোগে এসব ইউনিয়নে নয়জন চেয়ারম্যান পদপ্রার্থী নির্বাচন বর্জনের ঘোষণা দেন।এদিকে বিভিন্ন কেন্দ্রে প্রতিদ্বন্দ্বী সদস্য পদপ্রার্থীর সমর্থকদের মধ্যে বিক্ষিপ্ত সংঘর্ষ, পাল্টাপাল্টি ধাওয়া, বোমাবাজি ও ব্যালট ছিনতাইয়ের ঘটনা ঘটেছে। এ সব ঘটনায় অন্তত ৩০ জন আহত হন।রামগতি: প্রত্যক্ষদর্শীরা জানান, সকাল সাড়ে আটটায় চরবাদাম ইউনিয়নের ৭ নম্বর ওয়ার্ডের সদস্য পদপ্রার্থী আবদুস সহিদের সমর্থকেরা পশ্চিম কলাকোপা ইসলামিয়া মাদ্রাসা কেন্দ্র থেকে অপর সদস্য প্রার্থী মো. ইউনুছ ও তাঁর সমর্থকদের মারধর করে কেন্দ্র থেকে বের করে দেন। ওই ঘটনায় ইউনুছ ও তাঁর সাতজন সমর্থক আহত হন। বেলা সাড়ে ১১টায় এ কেন্দ্রে যুবলীগ ও ছাত্রলীগের কর্মীরা প্রকাশ্যে সিল মারেন। তবে কেন্দ্রের প্রিজাইডিং কর্মকর্তা বদরুল হোসেন বলেন, প্রকাশ্যে সিল মারার ঘটনা ঘটেনি। তবে কেন্দ্রের বাইরে দুই সদস্য প্রার্থীর সমর্থকদের মধ্যে সংঘর্ষ হয়েছে।সকাল পৌনে নয়টায় চর পোড়াগাছা ইউনিয়নের ৬ নম্বর ওয়ার্ডের চর পোড়াগাছা গুচ্ছগ্রাম সরকারি প্রাথমিক বিদ্যালয় কেন্দ্রে ছাত্রলীগ ও যুবলীগের কর্মীরা জামায়াত-সমর্থিত স্বতন্ত্র চেয়ারম্যান প্রার্থী মো. মহিউদ্দিন ও তাঁর সমর্থক আবদুস সাত্তারকে মারধর করেন। ওই সময় মহিউদ্দিনের মাইক্রোবাস ভাঙচুর করা হয়।প্রত্যক্ষদর্শীরা জানান, দুপুর সাড়ে ১২টায় এই ইউনিয়নের ১ নম্বর ওয়ার্ডের চর কলাকোপা হারুনবাজার সরকারি প্রাথমিক বিদ্যালয় কেন্দ্রে সদস্য পদপ্রার্থী আবুল কালাম ও মো. আবুল কালামের সমর্থকদের মধ্যে সংঘর্ষ হয়। এতে উভয় পক্ষের ১৪ জন আহত হন।কমলনগর: প্রত্যক্ষদর্শীরা জানান, সকাল সাড়ে ১০টায় পাটারিরহাট ইউনিয়নের চর ফলকন উচ্চবিদ্যালয় কেন্দ্রে সদস্য প্রার্থী মো. হানিফ ওরফে হানিফ মাঝির সমর্থকেরা অপর সদস্য পদপ্রার্থী মো. শাহজাহানের সমর্থক মো. রায়হান, মো. জাফর ও আব্বাস উদ্দিনকে কুপিয়ে জখম করেন।পুলিশের গোয়েন্দা শাখার (ডিবি) লক্ষ্মীপুরের পরিদর্শক আবুল কালাম আজাদ এই ঘটনার সত্যতা নিশ্চিত করেছেন।প্রত্যক্ষদর্শীরা জানান, এ ইউনিয়নের ৪ নম্বর ওয়ার্ডের দক্ষিণ চর ফলকন সরকারি প্রাথমিক বিদ্যালয় কেন্দ্রে সদস্য পদপ্রার্থী মোশারফ হোসেনের সমর্থকেরা হামলা চালান। এতে চারজন আহত হন। কেন্দ্রের প্রিজাইডিং কর্মকর্তা এ এইচ এম এহসানুল হক বলেন, হামলাকারীরা ভোটকেন্দ্রের ভেতরে ঢুকে ব্যালট পেপার ছিনিয়ে নেয়। ওই সময় তারা তাঁকেসহ অপর নির্বাচনী কর্মকর্তাদের লাঞ্ছিত করে। বেলা সাড়ে ১১টায় ওই কেন্দ্রে ভোট গ্রহণ স্থগিত করে তাঁরা উপজেলা নির্বাচন কার্যালয়ে চলে যান।কমলনগর থানার ভারপ্রাপ্ত কর্মকর্তা (ওসি) কবির আহাম্মদ বলেন, বিভিন্ন ঘটনায় ২৪ জনকে আটক করা হয়েছে।রামগতি থানার ভারপ্রাপ্ত কর্মকর্তা (ওসি) মো. ইকবাল হোসেন বলেন, বিভিন্ন কেন্দ্রে বিক্ষিপ্ত সংঘর্ষ হয়েছে। ওই সময় পরিস্থিতি নিয়ন্ত্রণের জন্য তাঁদের ৩০-৩২টি ফাঁকা গুলি ছুড়তে হয়েছে। এসব ঘটনায় চারজনকে আটক করা হয়েছে।কমলনগর উপজেলা নির্বাচন কর্মকর্তা জাকির মাহমুদ এবং রামগতি উপজেলা নির্বাচন কর্মকর্তা নাছির উদ্দিন পাটোয়ারি বলেন, স্থানীয় নির্বাচনে বিক্ষিপ্ত দু-একটি ঘটনা ঘটতেই পারে। তবে সার্বিকভাবে ভোট গ্রহণ শান্তিপূর্ণ হয়েছে। ভোটারদের উপস্থিতিও ছিল সন্তোষজনক।ভোট বর্জন: কেন্দ্র দখল করে নৌকা প্রতীকে প্রকাশ্যে সিল মারা, এজেন্টদের মারধর করে কেন্দ্র থেকে বের করে দেওয়া, প্রার্থীদের মারধর ও লাঞ্ছিত করা এবং ভোটকেন্দ্রে যেতে বাধা দেওয়াসহ বিভিন্ন অভিযোগে কমলনগরের তোরাবগঞ্জ ইউনিয়নের বিএনপির প্রার্থী মো. মোছলেহ উদ্দিন, হাজিরহাটের বিএনপি প্রার্থী ফরহাদ হোসেন ও স্বতন্ত্র প্রার্থী কামরুল হাসান, চর ফলকন ইউনিয়নে বিএনপির প্রার্থী আবদুল ওদুদ হাওলাদার এবং পাটারিরহাটে বিএনপির প্রার্থী মো. জামাল উদ্দিন ও ইসলামী আন্দোলন বাংলাদেশের প্রার্থী মাকসুদের রহমান বেলা ১১টায় ভোট বর্জন করেন।একই অভিযোগে রামগতির চর বাদামে বিএনপির প্রার্থী এহতেশামুল হক, চর পোড়াগাছায় জামায়াত-সমর্থিত স্বতন্ত্র প্রার্থী মো. মহিউদ্দিন ও স্বতন্ত্র প্রার্থী কামাল পাশা বেলা সাড়ে ১১টার দিকে ভোট বর্জন করেন।তবে সব অভিযোগ অস্বীকার করে কমলনগর উপজেলা আওয়ামী লীগের সাধারণ সম্পাদক ও পাটারিরহাট ইউনিয়নে আওয়ামী লীগের প্রার্থী এ কে এম নুরুল আমিন বলেন, সদস্য পদপ্রার্থীর সমর্থকদের মধ্যে কয়েকটি কেন্দ্রে বিক্ষিপ্ত সংঘর্ষ ছাড়া শান্তিপূর্ণভাবে ভোট গ্রহণ শেষ হয়েছে। ভোটাররা অবাধে ভোট দিতে পেরেছেন।
