
আগামী ১৯ জুন থেকে সব তামাকপণ্যের মোড়কের ওপর অর্ধেকজুড়ে ছবিসহ স্বাস্থ্য সতর্কবাণী থাকবে বলে জানিয়েছেন স্বাস্থ্যমন্ত্রী মোহাম্মদ নাসিম। আগামীকাল বিশ্ব তামাকমুক্ত দিবস। এ উপলক্ষে গতকাল সিরডাপ মিলনায়তনে আয়োজিত এক আলোচনা সভায় মন্ত্রী এ কথা বলেন। প্রজ্ঞা (প্রগতির জন্য জ্ঞান) এবং তামাকবিরোধী সংবাদকর্মীদের জোট আত্মা যৌথভাবে এ আলোচনার আয়োজন করে।মন্ত্রী বলেন, প্রধানমন্ত্রীর ঘোষণা অনুযায়ী ২০৪০ সালের মধ্যে বাংলাদেশকে তামাকমুক্ত করা হবে। এই লক্ষ্য অর্জনে সরকারের সব মন্ত্রণালয়কে সঙ্গে নিয়ে সমন্বিতভাবে কাজ করা হবে। দৈনিক সমকাল-এর উপসম্পাদক মোজাম্মেল হোসেনের সভাপতিত্বে অনুষ্ঠানে বিশেষ অতিথি হিসেবে ন্যাশনাল হার্ট ফাউন্ডেশনের প্রতিষ্ঠাতা সভাপতি জাতীয় অধ্যাপক ব্রিগেডিয়ার (অব.) আবদুল মালিক এবং গেস্ট অব অনার হিসেবে ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক উপস্থিত ছিলেন। বিশ্ব তামাকমুক্ত দিবসের এ বছরের প্রতিপাদ্য ‘প্লেইন প্যাকেজিং—তামাক নিয়ন্ত্রণে আগামী দিন’। অনুষ্ঠানে ‘প্রজ্ঞা তামাক নিয়ন্ত্রণ সাংবাদিকতা পুরস্কার ২০১৬’-এর বিজয়ীদের পুরস্কার প্রদান করা হয়। এ বছরের পুরস্কার পেয়েছেন মুদ্রিত বা অনলাইন মাধ্যম বিভাগে (বাংলা) জনকণ্ঠ-এর প্রতিবেদক হামিদ-উজ-জামান মামুন এবং নয়া দিগন্ত-এর জিয়াউল হক মিজান।
