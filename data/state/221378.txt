
যুক্তরাষ্ট্রের প্রেসিডেন্ট নির্বাচনে ডোনাল্ড ট্রাম্পের জয়ে দুই দেশের বন্ধুত্বপূর্ণ সম্পর্ক আরও দৃঢ় হবে বলে আশা করে ক্ষমতাসীন দল আওয়ামী লীগ। দলটির নেতাদের মতে, বহির্বিশ্বের সঙ্গে যুক্তরাষ্ট্রের সম্পর্ক জাতীয়ভাবে নির্ধারিত হয়। এ জন্য কোনো দলেরই উল্লাস প্রকাশ বা দুঃখ পাওয়ার কারণ নেই। সামাজিক যোগাযোগমাধ্যমেও আওয়ামী লীগের নেতা-কর্মীদের ডোনাল্ড ট্রাম্পের জয়ে উল্লাস প্রকাশ করতে দেখা গেছে।
ট্রাম্পের জয়ের বিষয়ে জানতে চাইলে স্বাস্থ্যমন্ত্রী ও আওয়ামী লীগের সভাপতিমণ্ডলীর সদস্য মোহাম্মদ নাসিম প্রথম আলোকে বলেন, ‘যুক্তরাষ্ট্রের প্রেসিডেন্ট নির্বাচন নিয়ে আমাদের উল্লসিত হওয়ার কিছু নেই। বহির্বিশ্বের সঙ্গে তাদের সম্পর্ক জাতীয়ভাবে নির্ধারিত হয়। জাতীয় স্বার্থের বাইরে তারা তেমন কিছুই করে না। তারপরেও আমরা মনে করি, ট্রাম্পের জয়ে বাংলাদেশের সঙ্গে যুক্তরাষ্ট্রের বন্ধুত্বপূর্ণ সম্পর্ক আরও দৃঢ় হবে। আশা করি, মানবতার প্রতি শ্রদ্ধা দেখিয়ে তিনি বঙ্গবন্ধুর খুনিকে বাংলাদেশে ফেরত পাঠানোর ব্যবস্থা করবেন।’
আওয়ামী লীগের সভাপতিমণ্ডলীর সদস্য আবদুর রাজ্জাক বলেন, ‘সরকার বর্তমানে জঙ্গিবাদ-সন্ত্রাসবাদের বিরুদ্ধে লড়াই করছে। যুক্তরাষ্ট্রের সরকারও এর বিরুদ্ধে লড়াই করছে। এ বিষয়ে দুই দেশের মিল রয়েছে। সুতরাং আমাদের বন্ধুত্বপূর্ণ সম্পর্ক আরও দৃঢ় হবে। তবে তা দেখার জন্য আমাদের আরও অপেক্ষা করতে হবে।’
হিলারির জয়ের আভাসে বাংলাদেশের একটি দলের উল্লসিত হওয়ার বিষয়ে জানতে চাইলে আওয়ামী লীগের উপদেষ্টা পরিষদের সদস্য ও সাবেক কূটনীতিক মোহাম্মদ জমির প্রথম আলোকে বলেন, ‘নিজেদের প্রতি আস্থা না থাকলে এ রকম অবস্থা হয়। আমি মনে করি, জাতীয় স্বার্থকে জলাঞ্জলি দিয়ে যুক্তরাষ্ট্র দ্বিপক্ষীয় সম্পর্কে প্রভাব বিস্তার করে না। তাঁর জয়ে কে উৎসাহী হলো, দুঃখ পেল, সেটা দেখার বিষয় নয়।’ট্রাম্পকে অভিনন্দন জানিয়ে আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, ‘আমেরিকার পররাষ্ট্রনীতি জাতীয়ভাবে নির্ধারিত হয়। সুতরাং এতে উল্লসিত হওয়ার কিছু নেই। আমরা জনগণের মতামতের প্রতি সব সময় শ্রদ্ধাশীল।’
