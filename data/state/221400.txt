
নবম ও আসন্ন দশম জাতীয় সংসদ নির্বাচন উপলক্ষে দেওয়া হলফনামা দুটি বিশ্লেষণ করে দেখা গেছে, পাঁচ বছরে কুমিল্লার আওয়ামী লীগ-দলীয় এক মন্ত্রী ও আট সাংসদের সম্পদ লক্ষণীয়ভাবে বেড়েছে। কারও কারও বেড়েছে কয়েক গুণ পর্যন্ত।কুমিল্লা-১১ (চৌদ্দগ্রাম) আসনে আওয়ামী লীগের প্রার্থী নির্বাচনকালীন সরকারের রেলপথ ও ধর্মমন্ত্রী মো. মুজিবুল হকের এবারের হলফনামা অনুযায়ী অস্থাবর সম্পদের মধ্যে ৭৭ লাখ এক হাজার ১৯৫ টাকার একটি গাড়ি আছে। পাঁচ বছর আগে ছিল সাত লাখ আট হাজার টাকার গাড়ি। স্থাবর সম্পদের মধ্যে ৭২ লাখ ৯৩ হাজার ৫৯২ টাকার দুটি দালান রয়েছে। আগে ছিল ২১ লাখ ১৭ হাজার ৫০০ টাকার একটি দালান। এ ছাড়া ৩০ লাখ টাকা দামের ১০ কাঠার একটি রাজউক প্লট রয়েছে। মন্ত্রী হওয়ার পর তিনি স্বজন ও বন্ধুদের কাছ থেকে ৭৪ লাখ ৪৬ হাজার টাকার ঋণ নিয়েছেন। হুইপ ও মন্ত্রী হিসেবে পারিতোষিক পেয়েছেন ২২ লাখ ২০ হাজার ৮০২ টাকা। পাঁচ বছর আগে আইনি পরামর্শক হিসেবে তিন লাখ টাকা আয় করেছিলেন।
 কুমিল্লা-১০ (নাঙ্গলকোট ও সদর দক্ষিণ) আসনের প্রার্থী আ হ ম মুস্তফা কামালের স্থাবর সম্পদ অনেক বেড়েছে। পাঁচ বছর আগের তিন কোটি ৪৪ লাখ ৯৮ হাজার ৬৫৭ টাকা মূল্যের দালান থেকে বেড়ে হয়েছে ১৩ কোটি ৫১ লাখ ৯৫ হাজার ৩৬৭ টাকার দালান।
কুমিল্লা-৯ (লাকসাম ও মনোহরগঞ্জ) আসনে আওয়ামী লীগের প্রার্থী সাংসদ মো. তাজুল ইসলাম এবার ব্যবসায়িক পরামর্শক হিসেবে ২৭ লাখ ৩৫ হাজার টাকা বার্ষিক আয় দেখিয়েছেন। আগে এ খাতে আয় ছিল না। এখন এক কোটি ৮৯ লাখ চার হাজার ৩৪৪ টাকার একটি জিপ ও একটি কার রয়েছে। আগে তা ছিল না।
