
নারায়ণগঞ্জের বিষনন্দী ফেরিঘাট-আড়াইহাজার-মদনপুর সড়ক দীর্ঘদিন ধরে সংস্কার হয়নি। পিচ উঠে সড়কটিতে অসংখ্য গর্তের সৃষ্ট হয়েছে। এদিকে ঢাকা-সিলেট নৌপথে আড়াইহাজারের বিষনন্দী ও ব্রাহ্মণবাড়িয়ার বাঞ্ছারামপুরের কড়িকান্দির দুটি ফেরির একটি মঙ্গলবার রাত থেকে বিকল হয়ে গেছে। এতে যানজটে ভোগান্তি পোহাচ্ছে সাধারণ মানুষ।
নারায়ণগঞ্জের সড়ক ও জনপথ (সওজ) অধিদপ্তর সূত্রে জানা গেছে, বন্দর উপজেলার মদনপুর থেকে আড়াইহাজার ও বাঞ্ছারামপুরের সঙ্গে যোগাযোগ স্থাপন করেছে ফেরিঘাট-আড়াইহাজার-মদনপুর সড়ক। মদনপুর এলাকা থেকে আড়াইহাজার উপজেলার বিষনন্দী ফেরিঘাট পর্যন্ত সড়কটির দূরত্ব ২৫ কিলোমিটার। এর মধ্যে মদনপুর থেকে আড়াইহাজারের দিকে বাস্তুল পর্যন্ত ছয় কিলোমিটার মহাসড়ক আছে। এ সড়ক ব্যবহার করে প্রতিদিন ট্রেইলর, বাস, ট্রাক, পিকআপ, অটোরিকশাসহ বহু যান চলাচল করে। এতে বাঞ্ছারামপুর, নবীনগর, কুমিল্লার মুরাদনগর, হোমনা, দেবীদ্বার উপজেলার মানুষ রাজধানী ঢাকা, নরসিংদী, গাজীপুর, নারায়ণগঞ্জসহ দেশের বিভিন্ন স্থানে পণ্য পরিবহন করে।
গতকাল বুধবার আড়াইহাজার উপজেলায় গিয়ে দেখা যায়, বিষনন্দী ফেরিঘাট থেকে এক কিলোমিটার দূরে চালাকচর এলাকায় সড়কের দুপাশে ভাঙন দেখা দিয়েছে। চালাকচর থেকে তালতলা বাজার পর্যন্ত প্রায় দেড় কিলোমিটার সড়কের দুই পাশে বহু জায়গায় ভাঙন দেখা দিয়েছে। এতে ভোগান্তির শিকার হচ্ছে যাত্রীরা। তালতলা বাজারের প্রায় ৩০০ মিটার দূরে রামচন্দ্রদী বাজারের পশ্চিম পাশে রাস্তার পিচ উঠে বড় গর্তের সৃষ্টি হয়েছে। পশ্চিম দিকে ১০০ মিটার দূরে আরও কয়েকটি বড় গর্ত রয়েছে। আড়াইহাজার উপজেলার বইল্লারকান্দি (স্লুইসগেট গেট) এলাকায় রাস্তায় আড়াআড়ি সাত-আটটি গর্ত রয়েছে। সোনারগাঁ উপজেলার তালতলা বাজার, মালিপাড়া এলাকায় অন্তত এক কিলোমিটারজুড়ে সড়কের পিচ উঠে অসংখ্য গর্তের সৃষ্টি হয়েছে। বাসচালক আরিফ হোসেন বলেন, ‘কিছু দূর পরপর রাস্তা থেকে পিচ উঠে যে গর্ত হয়েছে, তাতে গাড়ির গতি একেবারেই কমাইয়া চালাতে হয়। আড়াইহাজার ও সোনারগাঁয়ে রাস্তার বড় বড় গর্তের কারণে যাত্রীদের শরীর ব্যথা হইয়া যায়।’
একই দিন সকাল ১০টার দিকে বিষনন্দী ও কড়িকান্দি ফেরিঘাট এলাকায় দেখা যায়, উভয় ঘাটে কয়েক শ গাড়ি যানজটে আটকে আছে। দুটি ফেরির মধ্যে একটি বিকল হওয়ায় ঘণ্টার পর ঘণ্টা ফেরির জন্য অপেক্ষা করতে হচ্ছে যানবাহনগুলোকে। এ সময় মাইক্রোবাসের চালক মো. জাকির হোসেন বলেন, ‘কয়েক ঘণ্টা ধইরা বিষনন্দী ঘাটে ফেরির জন্য অপেক্ষা করতাছি। কিন্তু ফেরি একটা বন্ধ হইয়া গাড়ি জইমা গেছে। দুইডা ফেরি চালু থাকলে ঘণ্টার পর ঘণ্টা ঘাটে বইসা থাকত হইতো না।’
ফেরির ইজারাদার মাহবুবুল হক বলেন, সোনারগাঁ ও আড়াইহাজার এলাকায় রাস্তার বেশ কিছু জায়গায় গর্তের সৃষ্টি হয়েছে। মঙ্গলবার রাত থেকে একটি ফেরি বিকল হয়ে যায়। ফেরিটি আগে থেকেই লক্কড়ঝক্কড় অবস্থায় ছিল। অথচ ঈদের কারণে এখন গাড়ির সংখ্যা আগের তুলনায় অনেক বেড়ে গেছে। ফেরি বিকল হওয়ার বিষয়ে সকালেই কর্তৃপক্ষকে জানানো হয়েছে।
নারায়ণগঞ্জ সওজের নির্বাহী প্রকৌশলী মো. অলি উল্লাহ বলেন, মদনপুর থেকে আড়াইহাজার হয়ে ফেরিঘাট পর্যন্ত ২৫ কিলোমিটার রাস্তার মধ্যে ১৯ কিলোমিটার রাস্তার সংস্কারের জন্য টেন্ডার হয়েছে। আগামী মাসে সংস্কারকাজ শুরু হবে। তবে ঈদের আগেই সড়কের ভাঙাচোরা অংশ মেরামত করা হবে। আর বিকল ফেরি মেরামত করতে লোক পাঠানো হয়েছে।
