
সারা দেশে (৩১ ডিসেম্বর ২০১৭ পর্যন্ত) বিচারাধীন মামলার সংখ্যা ৩৩ লাখ ৯ হাজার ৭৮৯। আজ মঙ্গলবার জাতীয় সংসদে প্রশ্নোত্তর পর্বে আইনমন্ত্রী আনিসুল হক এই তথ্য জানিয়েছেন।
এর আগে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। পরে প্রশ্নোত্তর পর্ব অনুষ্ঠিত হয়।
স্বতন্ত্র সাংসদ রুস্তম আলী ফরাজীর প্রশ্নের জবাবে আইনমন্ত্রী বলেন, বিচারাধীন মামলাগুলোর মধ্যে নিম্ন আদালতে বিচারাধীন ২৮ লাখ ১৬ হাজার ৪৭৪টি ও উচ্চ আদালতে ৪ লাখ ৯৩ হাজার ৩১৫টি।
আইনমন্ত্রীর দেওয়া তথ্য অনুযায়ী, উচ্চ আদালতের মামলার মধ্যে আপিল বিভাগে ১৬ হাজার ৫৬৫টি (দেওয়ানি ১১ হাজার ৩০৭টি ও ফৌজদারি ৫ হাজার ২৫৮টি) এবং হাইকোর্ট বিভাগে ৪ লাখ ৭৬ হাজার ৭৫০টি (দেওয়ানি ৯৩ হাজার ১৭৪টি, ফৌজদারি ২ লাখ ৯৭ হাজার ৬৩৫টি ও রিট ৭৬ হাজার ৭৭০টি) মামলার বিচার চলছে। নিম্ন আদালতের মামলার মধ্যে ১২ লাখ ৭৯ হাজার ১৭টি দেওয়ানি ও ১৫ লাখ ৩৭ হাজার ৩৬৭টি ফৌজদারি মামলার বিচার চলছে।
মন্ত্রীর তথ্য অনুযায়ী, পাঁচ বছর ও তার চেয়ে বেশি সময় ধরে চলমান মামলার সংখ্যা ৮ লাখ ৯৩ হাজার ২৮৬।
মুন্সিগঞ্জ-১ আসনের সাংসদ সুকুমার রঞ্জন ঘোষের প্রশ্নের জবাবে জনপ্রশাসনমন্ত্রী সৈয়দ আশরাফুল ইসলাম বলেন, বিভিন্ন মন্ত্রণালয়ের শূন্য পদের সংখ্যা ৩ লাখ ৫৯ হাজার ২৬১। শূন্যপদ দ্রুত পূরণের লক্ষ্যে ইতিমধ্যে সব মন্ত্রণালয় ও বিভাগকে অনুরোধ জানিয়ে পত্র পাঠানো হয়েছে।
সরকারি দলের সাংসদ গোলাম রাব্বানীর প্রশ্নের জবাবে সৈয়দ আশরাফ বলেন, মন্ত্রণালয় ও এর আওতাধীন দপ্তরগুলোয় বর্তমানে প্রথম শ্রেণির ৪৮ হাজার ২৪৬টি, দ্বিতীয় শ্রেণির ৫৪ হাজার ২৯৪টি, তৃতীয় শ্রেণির ১ লাখ ৮২ হাজার ৭৩৭টি এবং চতুর্থ শ্রেণির ৭৩ হাজার ৯৮৪টি পদ শূন্য রয়েছে।
