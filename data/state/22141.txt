
গাজীপুর ও খুলনা সিটি করপোরেশন নির্বাচনে মেয়র পদে আগ্রহী নয়জনের সাক্ষাৎকার নিয়েছে বিএনপি। আজ রোববার সন্ধ্যায় চেয়ারপারসন খালেদা জিয়ার গুলশান কার্যালয়ে বিএনপির মনোনয়ন বোর্ড দুই সিটিতে আগ্রহী নয়জনের সাক্ষাৎকার নেওয়া হয়। তবে এখনো দলীয় প্রার্থী চূড়ান্ত করতে পারেনি বিএনপি।গাজীপুর সিটিতে সাতজন ও খুলনা থেকে তিনজন বিএনপি থেকে মনোনয়ন ফরম সংগ্রহ করেছিলেন। এঁদের মধ্যে গাজীপুরের মেয়র এম এ মান্নানের ছেলে এম মঞ্জুরুল করিম বর্তমানে দেশের বাইরে থাকায় সাক্ষাৎকারে অংশ নেননি। বাকিরা সাক্ষাৎকারে অংশ নিয়েছেন।আজ বিকেল সাড়ে পাঁচটার দিকে খুলনা সিটি করপোরেশন নির্বাচনে মেয়র পদে বিএনপির মনোনয়নপ্রত্যাশীদের সাক্ষাৎকার শুরু হয়। এরপর গাজীপুর সিটিতে মনোনয়নপ্রত্যাশীদের সাক্ষাৎকার নেওয়া হয় সন্ধ্যা সাতটার দিকে।
সাক্ষাৎকার দেওয়া পর খুলনা সিটিতে মনোনয়নপ্রত্যাশী নজরুল ইসলাম মোবাইল প্রথম আলোকে বলেন, ‘মনোনয়ন বোর্ডে বলেছি আমাকে জাতীয় সংসদ নির্বাচনের জন্য রাখেন। খুলনায় মনিরুজ্জামানকে মনোনয়ন দেন।’
একটি সূত্রে জানা গেছে, খুলনায় নজরুল ইসলামকে দলীয় মনোনয়ন দিতে আগ্রহী বিএনপি। তবে তাঁর অনাগ্রহের কারণে এই সিটি নিয়ে আলোচনা করে প্রার্থী ঠিক করা হবে।
অন্যদিকে গাজীপুরের বর্তমান মেয়র এম এ মান্নান শুরুতে নীরব থাকলেও শেষ মুহূর্তে মনোনয়ন পেতে সক্রিয় হয়ে উঠেছেন। তাই এই সিটিতেও প্রার্থী ঠিক করতে বিএনপিকে হিমশিম খেতে হচ্ছে। কারণ বার্ধক্যজনিত কারণে মান্নানের বদলে বিকল্প প্রার্থী ঠিক করে রেখেছিল দলটি।
মনোনয়ন বোর্ডে ছিলেন বিএনপির মহাসচিব মির্জা ফখরুল ইসলাম আলমগীর, স্থায়ী কমিটির সদস্য খন্দকার মোশাররফ হোসেন, মওদুদ আহমদ, মাহবুবুর রহমান, র‌ফিকুল ইসলাম মিয়া, মির্জা আব্বাস, গ‌য়েশ্বর চন্দ্র রায়, আবদুল মঈন খান,‌ আমীর খসরু মাহমুদ চৌধুরী।
খন্দকার মোশাররফ হোসেন প্রথম আলোকে বলেন, ‘আমরা প্রার্থীদের সাক্ষাৎকার নিয়েছি। প্রার্থী চূড়ান্ত করিনি।’
আমীর খসরু মাহমুদ চৌধুরী প্রথম আলোকে বলেন, ১২ এপ্রিল তো নির্বাচন কমিশনে মনোনয়নপত্র জমা দেওয়ার শেষ দিন। দ্রুতই প্রার্থীর নাম ঘোষণা করা হবে।
সাক্ষাৎকারে অংশ নেওয়া এক নেতা প্রথম আলোকে বলেন, দুই সিটিতে প্রার্থী চূড়ান্ত করতে আগামীকাল সোমবার যেকোনো সময় দলের জ্যেষ্ঠ নেতারা গুলশানে বসবেন। দলের ভারপ্রাপ্ত চেয়ারম্যানকেও সাক্ষাৎকারের প্রার্থীদের মতামত জানানো হবে। এরপর প্রার্থী ঘোষণা হবে।
রাত সাড়ে নয়টার দিকে গুলশান কার্যালয় থেকে বের হওয়ার পর বিএনপির মহাসচিব মির্জা ফখরুল ইসলাম আলমগীর সাংবাদিকদের জানান, আবার আলোচনা হবে। এরপর প্রার্থী চূড়ান্ত করা হবে।
গাজীপুর সিটি থেকে সাক্ষাৎকারে অংশ নেন বিএনপির ভাইস চেয়ারম্যান ও গাজীপুর সিটির বর্তমান মেয়র এম এ মান্নান, বিএনপির জাতীয় নির্বাহী কমিটির সদস্য হাসানউদ্দিন সরকার, শ্রমিক দলের কার্যকরী সভাপতি সালাউদ্দিন সরকার, গাজীপুর জেলা বিএনপির সাহিত্য ও প্রকাশনা সম্পাদক শওকত হোসেন সরকার, সাবেক পৌর বিএনপির যুগ্ম সম্পাদক আবদুস সালাম ও জেলা ছাত্রদলের সভাপতি শরাফত হোসেন।
খুলনা সিটি থেকে সাক্ষাৎকারে অংশ নেন খুলনার বর্তমান মেয়র ও মহানগর বিএনপির সাধারণ সম্পাদক মনিরুজ্জামান, দলের খুলনা বিভাগীয় সাংগঠনিক সম্পাদক ও মহানগর বিএনপির সভাপতি নজরুল ইসলাম মঞ্জু ও জেলা বিএনপির সভাপতি শফিকুল আলম মনা।
