
মানবতাবিরোধী অপরাধের মামলায় বিএনপির স্থায়ী কমিটির সদস্য সালাউদ্দিন কাদের (সাকা) চৌধুরীকে ফাঁসির আদেশ দেওয়ার প্রতিবাদে চট্টগ্রাম ও রাঙামাটিতে আজ বুধবার সকাল-সন্ধ্যা হরতাল ডেকেছে বিএনপি। আন্তর্জাতিক অপরাধ ট্রাইব্যুনাল-১ মানবতাবিরোধী অপরাধের মামলায় গতকাল মঙ্গলবার সাকা চৌধুরীর ফাঁসির আদেশ দেন।গতকাল দুপুরে চট্টগ্রাম নগরের নাসিমন ভবনে দলীয় কার্যালয়ে সংবাদ সম্মেলন করে রায় প্রত্যাখ্যান করে হরতালের ডাক দেন নগর বিএনপির সাধারণ সম্পাদক শাহাদাত হোসেন। তিনি বলেন, বুধবার সকাল ছয়টা থেকে সন্ধ্যা ছয়টা পর্যন্ত চট্টগ্রাম মহানগর, উত্তর ও দক্ষিণ জেলায় হরতাল পালন করা হবে।শাহাদাত হোসেন অভিযোগ করেন, সালাউদ্দিন কাদের চৌধুরীকে সাজানো রায় দেওয়া হয়েছে। রায় ঘোষণার আগেই সকালে আইন প্রতিমন্ত্রীর বাসায় রায়ের কপি পৌঁছে যায়। এতেই বোঝা যায়, এ রায় কেমন।সংবাদ সম্মেলনে অন্যান্যের মধ্যে উপস্থিত ছিলেন বিএনপির নেতা আবু আহমেদ হাসনাত, সোলায়মান মঞ্জু, ইফতেখার মহসিন প্রমুখ।এদিকে রাঙামাটি জেলা বিএনপির সাধারণ সম্পাদক মো. শাহ আলম মুঠোফোনে প্রথম আলোকে জানান, সালাউদ্দিন কাদের চৌধুরীর ফাঁসির আদেশের পর জেলা বিএনপির জরুরি সভা হয়। সভার সিদ্ধান্ত অনুযায়ী সর্বসম্মতিক্রমে আজ বুধবার জেলায় সকাল-সন্ধ্যা হরতাল পালনের সিদ্ধান্ত নেওয়া হয়।সাকা চৌধুরীর রায়কে ঘিরে সকাল থেকেই রাঙামাটি শহরের বিভিন্ন গুরুত্বপূর্ণ স্থানে পুলিশ ও বিজিবি মোতায়েন করা হয়। তবে কোথাও কোনো অপ্রীতিকর ঘটনা ঘটেনি বলে কোতোয়ালি থানার ভারপ্রাপ্ত কর্মকর্তা (ওসি) মো. সাইফুল আলম চৌধুরী জানান।
