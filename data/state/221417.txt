
সোনালী ব্যাংকের জ্যেষ্ঠ কর্মকর্তা পদে নিয়োগ পরীক্ষার প্রাথমিক বাছাই পরীক্ষার ফলাফলে ‘অদ্ভুত’ ঘটনা ঘটেছে। রাজধানীর কাকলী উচ্চমাধ্যমিক বিদ্যালয় কেন্দ্রে এক হাজার পরীক্ষার্থী পরীক্ষা দিলেও পাস করেছেন মাত্র একজন।
এই কেন্দ্রের পরীক্ষার্থীদের মধ্যে অনুত্তীর্ণ হয়েছেন এমন অন্তত ৫০ জন প্রথম আলোর কাছে দাবি করেছেন, প্রাথমিক বাছাই পরীক্ষায় পাস নম্বর ছিল মাত্র ৪৫। কিন্তু তাঁরা সবাই ৭০ থেকে ৮৫ করে পাবেন বলে নিশ্চিত। অথচ তাঁরা কেউ উত্তীর্ণ হতে পারেননি। বড় ধরনের কোনো ভুলের কারণেই এ ঘটনা ঘটেছে বলে তাঁদের বিশ্বাস।
তবে সোনালী ব্যাংক কর্তৃপক্ষ বলছে, ঢাকা বিশ্ববিদ্যালয় এই পরীক্ষা নিয়েছে। কাজে তারাই এ বিষয়ে বলতে পারবে। আর ঢাকা বিশ্ববিদ্যালয় বলছে, তারা বিষয়টি যাচাইবাছাই করবে।
গত শুক্রবার সোনালী ব্যাংকের সিনিয়র অফিসার, অফিসার এবং অফিসার (ক্যাশ) পদের প্রাথমিক বাছাই পরীক্ষা অনুষ্ঠিত হয়। গতকাল মঙ্গলবার পরীক্ষার ফল প্রকাশ করা হয়। এতে ৩২ হাজার ৬৮৮ জন উত্তীর্ণ হন।
ফলাফল বিশ্লেষণ করে দেখা গেছে, সিনিয়র অফিসার পদে ২০০০০২ ক্রম থেকে উত্তীর্ণ রোল নম্বর শুরু হয়েছে। মাঝখানের একটি, দুটি কিংবা তিনটি রোল নম্বর বাদ দিয়ে প্রায় সবাই উত্তীর্ণ হয়েছেন। কিন্তু ২৫২৬৫৪ থেকে ২৫৩৬৫৬ রোল নম্বরের মধ্যে শুধু ২৫৩১০৪ রোল নম্বরধারী পাস করেছেন। অর্থাত্ এই এক হাজার পরীক্ষার্থীর মধ্যে শুধু একজন উত্তীর্ণ হয়েছেন। তাঁরা সবাই কাকলী উচ্চবিদ্যালয় কেন্দ্রে পরীক্ষা দিয়েছেন।
২৫৩৬২১ রোল নম্বরধারী ইলিয়াস হোসেন প্রথম আলোকে বলেন, তিনি জাহাঙ্গীরনগর বিশ্ববিদ্যালয়ের আন্তর্জাতিক সম্পর্ক বিভাগ থেকে পাস করেছেন। কাকলী স্কুলের ৫০৫ নম্বর কক্ষে তিনি পরীক্ষা দিয়েছেন। তাঁর ধারণা ছিল তিনি অন্তত ৮০ পাবেন। কিন্তু তিনি পাসই করেননি। কোথাও বড় ধরনের ভুল হয়েছে বলে তিনি আশঙ্কা করছেন।
২৫৩৫৪৫ রোল নম্বরধারী রতন অধিকারী জানান, তিনি শাহজালাল বিশ্ববিদ্যালয়ের ব্যবসা প্রশাসন থেকে লেখাপড়া শেষ করেছেন। কাকলী স্কুলের ৫০৩ নম্বর কক্ষে পরীক্ষা দিয়েছেন। তিনি নিশ্চিত ছিলেন ৭৫ এর ওপরে পাবেন। অথচ তিনি উত্তীর্ণ হননি।
২৫৩০৩৭ রোল নম্বরধারী ইমতিয়িজ রহমান, ২৫৩৫৬৫ রোলধারী শম্পা খাতুন, ২৫২৯৫৯ রোলধারী সোহেলি জামানসহ আরও প্রায় ৪৮জন প্রার্থী একই কথা জানিয়েছেন। কাকলী স্কুলের বিভিন্ন কক্ষে তাঁরা পরীক্ষা দিয়েছেন। তাঁদের দাবি, তাঁদের পরীক্ষার উত্তরপত্র ওএমআর (অপটিকাল মার্ক রিডিং) স্ক্যানিং কিংবা নম্বর তুলতে কোনো ভুল হয়েছে। সমস্যা সমাধানে আজ তাঁরা সোনালী ব্যাংকে যান। তখন তাঁদের ঢাকা বিশ্ববিদ্যালয়ের ব্যবসা প্রশাসন অনুষদে যেতে বলা হয়। কিন্তু সেখানে গেলে আবার সোনালী ব্যাংকে যেতে বলা হয়েছে। আগামীকাল বৃহস্পতিবার তাঁরা আবার সোনালী ব্যাংকে যাবেন।বিষয়টি নিয়ে জানতে চাইলে সোনালী ব্যাংকের ব্যবস্থাপক (মানবসম্পদ) মজিবর রহমান প্রথম আলোকে বলেন, ‘পরীক্ষার্থীরা আমাদের কাছে এসেছিল। এক হাজার পরীক্ষার্থী থেকে একজন পাস করার বিষয়টি আমাদেরও অবাক করেছে। যেহেতু ঢাকা বিশ্ববিদ্যালয়ের ব্যবসায় শিক্ষা অনুষদ কর্তৃপক্ষ এই পরীক্ষা নিয়েছে, আমরা তাদের বিষয়টি যাচাই করতে বলেছি। আমাদের হাতে সময় আছে। কাজেই কোনো ত্রুটি হলে সংশোধন করা হবে।’
বিষয়টি নিয়ে জানতে চাইলে ব্যবসায় শিক্ষা অনুষদের ডিন শিবলী রুবাইয়াতুল ইসলাম বলেন, ‘পরীক্ষার্থীরা আমাদের কাছে এসেছিল। আমরা তাদের কয়েকজনের রোল নম্বর চেক করে দেখেছি। তাদের খাতা স্ক্যান হয়েছে। অন্য কোনো ভুল হয়েছে কি না, সেটি আমরা যাচাই করে দেখব।’
