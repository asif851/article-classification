
দিনাজপুরের বীরগঞ্জ পৌর এলাকার মৎস্য খামার মোড় নামক স্থানে গত সোমবার রাতে প্রকাশ্যে মাদক বিক্রির প্রতিবাদ করার জের ধরে মাদক ব্যবসায়ীদের হামলায় আটজন আহত হয়েছেন।এ ঘটনায় পুলিশ মাদক ব্যবসায়ীদের বিরুদ্ধে কোনো ব্যবস্থা না নেওয়ার প্রতিবাদে এলাকাবাসী গতকাল মঙ্গলবার বেলা ১১টায় বীরগঞ্জ শহরে লাঠিমিছিল বের করে এবং মৎস্য খামারের সামনে দিনাজপুর-ঠাকুরগাঁও মহাসড়ক এক ঘণ্টা অবরোধ করে।সংঘর্ষে আহত সাদেকুল হাসপাতালে চিকিৎসাধীন অবস্থায় জানান, শহরের মৎস্য খামারসংলগ্ন কোমরপুর মহল্লায় একদল চিহ্নিত মাদক ব্যবসায়ী দীর্ঘদিন ধরে বিভিন্ন ধরনের মাদকের ব্যবসা চালিয়ে আসছেন। আহত শাহিন রানা জানান, সোমবার রাত আটটার দিকে এলাকার তরুণ-যুবকদের প্রতিরোধের মুখে কয়েকজন মাদক ব্যবসায়ী কোমরপুর গ্রাম থেকে পালিয়ে যান। কিছুক্ষণ পরই ১৫-২০ জন মাদক ব্যবসায়ী লাঠি ও ছুরি নিয়ে প্রতিরোধকারীদের ওপর হামলা চালান।বীরগঞ্জ থানার ভারপ্রাপ্ত কর্মকর্তা (ওসি-তদন্ত) হাবিবুল হক প্রধান জানান, বিষয়টি পুলিশের জানা নেই। এলাকাবাসীর মিছিল এবং সড়ক অবরোধের বিষয়টিও তিনি অস্বীকার করেন।
 
