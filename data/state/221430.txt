
‘আন্তর্জাতিক অপরাধ ট্রাইব্যুনাল থেকে দণ্ডাদেশ পাওয়ায় জামায়াতের সাংসদ হামিদুর রহমান আযাদ আর সংসদ সদস্য থাকতে পারবেন না। তবে আগামী নির্বাচনে তিনি অংশ নিতে পারবেন।’
আজ সোমবার বেলা সাড়ে ১১টায় রাজধানীর বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে হরতালবিরোধী এক সমাবেশে আইন প্রতিমন্ত্রী কামরুল ইসলাম এ কথা বলেন।
কামরুল ইসলাম বলেন, ‘জামায়াত যে হরতাল ও নৈরাজ্যের পথ বেছে নিয়েছে, তার ফল তারা আগামী নির্বাচনে পাবে।’ তিনি বলেন, রায়ে সংক্ষুব্ধ হলে আপিল করার সুযোগ থাকলেও করতে পারবেন। অথচ রায়ের বিরুদ্ধে তাঁরা হরতাল দিলেন। রায়ের বিরুদ্ধে হরতাল দেওয়া রাজনীতিতে নতুন সংস্কৃতি তৈরি করেছে। এটা রাষ্ট্রযন্ত্রের বিরুদ্ধে ষড়যন্ত্রের শামিল।
আইন প্রতিমন্ত্রী বলেন, আপনারা আদালত অবমাননামূলক কথা বলবেন, আর আদালত কোনো ব্যবস্থা নেবে না, তা তো হয় না। বর্তমানে বিচার বিভাগ সম্পূর্ণ স্বাধীন। এখন আর সরকারের আদেশে কোনো ফরমায়েশি রায় দেওয়া হয় না।
তথ্যমন্ত্রী হাসানুল হক ইনুর বাসভবনে ককটেল ছোড়ার ঘটনা প্রসঙ্গে আইন প্রতিমন্ত্রী বলেন, ‘তথ্যমন্ত্রী ও তাঁর পরিবারকে ভয় পাইয়ে দেওয়ার জন্য জামায়াত-শিবির ককটেল নিক্ষেপ করেছে। তাদের এ ফৌজদারি অপরাধ সহ্য করা হবে না।’
হরতালবিরোধী এ সমাবেশে আরও উপস্থিত ছিলেন বন ও পরিবেশমন্ত্রী হাছান মাহমুদ, ঢাকা মহানগর আওয়ামী লীগের ভারপ্রাপ্ত সভাপতি এম এ আজিজ ও সাধারণ সম্পাদক মোফাজ্জল হোসেন চৌধুরী।
