
গাজীপুরের কালিয়াকৈরে শ্রমিকদের দুই পক্ষে সংঘর্ষ হয়েছে। গতকাল সোমবার বিকেলে উপজেলার ভান্নারা এলাকায় বিইও অ্যাপারেলস নামের গার্মেন্ট কারখানায় এ সংঘর্ষের ঘটনা ঘটে। এতে উভয় পক্ষের কমপক্ষে ১০ জন আহত হন। জানা যায়, কারখানায় বিশৃঙ্খল পরিবেশ সৃষ্টি করায় চার-পাঁচ মাস আগে ৪৮ জন শ্রমিককে চাকরিচ্যুত করা হয়। ওই শ্রমিকেরা এ বিষয়ে ঢাকার একটি শ্রমিক ফেডারেশনের কাছে বিচার দাবি করেন। গতকাল বিকেলে ওই ফেডারেশনের কয়েকজন নেতা কারখানায় আসেন। তখন চাকরিচ্যুত শ্রমিকেরা কারখানার সামনেই ছিলেন। একপর্যায়ে তাঁদের সঙ্গে কারখানার স্টাফ ও শ্রমিকদের সংঘর্ষ বেধে যায়। আহত ব্যক্তিদের স্থানীয় হাসপাতালে চিকিৎসা দেওয়া হয়েছে।
