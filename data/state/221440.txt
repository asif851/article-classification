
ফেনীর সোনাগাজীর চর সোনাপুর গ্রামে গত বৃহস্পতিবার রাতে স্থানীয় স্বতন্ত্র সাংসদ রহিম উল্যাহর বাসভবন লক্ষ্য করে ককটেল ছুড়েছে দুর্বৃত্তরা। এ সময় ফাঁকা গুলি করে আতঙ্ক সৃষ্টি করা হয়। তবে সাংসদ সে সময় বাড়িতে ছিলেন না।পুলিশ ও স্থানীয় সূত্রের ভাষ্যমতে, বৃহস্পতিবার দিবাগত রাতে একদল দুর্বৃত্ত ফেনী-৩ আসনের (সোনাগাজী-দাগনভূঞা) সাংসদ রহিম উল্যাহর বাড়ি লক্ষ্য করে বেশ কয়েকটি ককটেল ছুড়ে মারে। এ সময় ফাঁকা গুলিও ছোড়া হয়। খবর পেয়ে পুলিশ রাতেই ঘটনাস্থল পরিদর্শন করে। গতকাল শুক্রবার সকালে পুলিশ সাংসদের বাড়ির আঙিনা থেকে অবিস্ফোরিত একটি ককটেল উদ্ধার করে।এ ঘটনার জন্য আওয়ামী লীগ, যুবলীগ ও ছাত্রলীগের স্থানীয় কয়েকজন কর্মীকে দায়ী করেছেন সাংসদ রহিম উল্যাহ। তিনি বলেন, হামলার খবর শুনে তিনি গতকাল সন্ধ্যায় ঢাকা থেকে গ্রামের বাড়িতে আসেন। এ ঘটনায় তিনি মামলা করবেন।উপজেলা আওয়ামী লীগের ভারপ্রাপ্ত সভাপতি রুহুল আমিন বলেন, ‘সাংসদের সমর্থকদের মধ্যে বিরোধের জের ধরে এ ঘটনা ঘটে থাকতে পারে। গত বুধবার রাতে আমার বাসভবনে বোমা হামলার ঘটনাকে ভিন্ন খাতে প্রবাহিত করতে সাংসদের লোকেরাই এ ধরনের ঘটনা ঘটাতে পারে।’সোনাগাজী মডেল থানার ভারপ্রাপ্ত কর্মকর্তা (ওসি) মো. হুমায়ুন কবির বলেন, পুলিশ ঘটনাস্থল পরিদর্শন করেছে এবং সেখান থেকে ককটেলসদৃশ একটি বস্তু উদ্ধার করেছে। তিনি জানান, এ ঘটনায় মামলার প্রস্তুতি চলছে।বুধবার রাতে উপজেলা আওয়ামী লীগের ভারপ্রাপ্ত সভাপতি রুহুল আমিনের বাসভবন লক্ষ্য করে ককটেল হামলা চালায় দুর্বৃত্তরা। এ ঘটনায় স্থানীয় সাংসদের সমর্থক হিসেবে পরিচিত তিনজনের নাম উল্লেখ করে ও অজ্ঞাতনামা ১০-১২ জনকে আসামি করে মামলা হয়েছে।
