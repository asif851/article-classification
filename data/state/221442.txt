


• ৮ ফেব্রুয়ারি জিয়া অরফানেজ ট্রাস্ট মামলার রায় হয়। • খালেদার পাঁচ বছর, তারেকসহ পাঁচজনের ১০ বছর সশ্রম কারাদণ্ড হয়। • ২০ ফেব্রুয়ারি হাইকোর্টে আপিল করেন খালেদা জিয়া।

জিয়া অরফানেজ ট্রাস্ট দুর্নীতি মামলায় দণ্ডিত হয়ে কারাগারে থাকা বিএনপির চেয়ারপারসন খালেদা জিয়ার জামিন আবেদনের বিষয়ে আজ সোমবার আদেশের জন্য দিন ধার্য করেছেন হাইকোর্ট। ওই মামলার নথি না আসার প্রেক্ষাপটে গতকাল রোববার সকালে বিচারপতি এম. ইনায়েতুর রহিম ও বিচারপতি সহিদুল করিমের সমন্বয়ে গঠিত হাইকোর্ট বেঞ্চ এ দিন ধার্য করেন। এর প্রায় দুই ঘণ্টার মাথায় দুপুরে বিচারিক আদালত থেকে ওই মামলার নথিপত্র হাইকোর্টের সংশ্লিষ্ট শাখায় এসে পৌঁছায়।
গত ৮ ফেব্রুয়ারি জিয়া অরফানেজ ট্রাস্ট মামলায় খালেদা জিয়াকে পাঁচ বছর এবং বিএনপির ভারপ্রাপ্ত চেয়ারম্যান তারেক রহমানসহ পাঁচজনকে ১০ বছর করে সশ্রম কারাদণ্ড দেওয়া হয়।
বিচারিক আদালতের রায়ের অনুলিপি পাওয়ার পরদিন ২০ ফেব্রুয়ারি হাইকোর্টে আপিল করেন খালেদা জিয়া। এর ধারাবাহিকতায় ২২ ফেব্রুয়ারি এর গ্রহণযোগ্যতার ওপর শুনানি নিয়ে হাইকোর্ট আপিল শুনানির জন্য গ্রহণ করে বিচারিক আদালত থেকে মামলার নথি তলবের আদেশ দেন। আর জামিন চেয়ে খালেদা জিয়ার করা আবেদনের ওপর ২৫ ফেব্রুয়ারি শুনানি শেষে একই বেঞ্চ বিচারিক আদালতের নথি আসার পর আদেশ দেওয়া হবে বলে সিদ্ধান্ত জানান। এর ধারাবাহিকতায় গতকাল বিষয়টি তালিকায় ওঠে।
খালেদা জিয়ার আইনজীবী জয়নুল আবেদীন আদালতে বলেন, আদেশের জন্য রোববার (গতকাল) দিন ধার্য আছে। এর আগে জামিন আবেদনের ওপর শুনানি শেষ হয়। আদালত বলেন, ২২ ফেব্রুয়ারি আদেশ দেওয়া হয়। এই আদেশ পাওয়ার ১৫ দিনের মধ্যে নথি পাঠাতে বলা হয়।
