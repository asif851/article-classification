
লন্ডনের টাওয়ার হ্যামলেটসের বাংলাদেশি বংশোদ্ভূত মেয়র লুৎফর রহমানের বিরুদ্ধে আর্থিক অনিয়ম ও অব্যবস্থাপনার অভিযোগে তাঁর দপ্তরে গতকাল শুক্রবার অভিযান চালিয়ে নথিপত্র জব্দ করেছে তদন্তকারী দল।মেয়রের দপ্তর মালবেরি হাউসে এ অভিযান চালানো হয়।গত ৩১ মার্চ বিবিসির একটি অনুসন্ধানমূলক অনুষ্ঠানে লুৎফর রহমানের বিরুদ্ধে অনুদান প্রদানে অনিয়মের অভিযোগ ওঠে। এরপর স্থানীয় সরকারমন্ত্রী এরিখ পিকলস হিসাব নিরীক্ষক প্রতিষ্ঠান প্রাইস ওয়াটারহাইজ কুপারসকে বিষয়টি তদন্তের জন্য নিয়োগ করেন।লুৎফর রহমান তাঁর বিরুদ্ধে আনা আর্থিক অনিয়মের অভিযোগ অস্বীকার করেন। বিবিসিতে ওই অনুসন্ধানমূলক অনুষ্ঠানে তাঁর বিরুদ্ধে অভিযোগ সম্প্রচারের পর তিনি বিবিসির বিরুদ্ধে বর্ণবাদ ও ইসলামবিদ্বেষের অভিযোগ আনেন।২০১০ সালে টাওয়ার হ্যামলেটস বরার বাসিন্দাদের প্রত্যক্ষ ভোটে মেয়র নির্বাচিত হন লুৎফর রহমান।আগামী মে মাসে অনুষ্ঠেয় নির্বাচনে লুৎফর রহমানের পুনরায় প্রতিদ্বন্দ্বিতা করার কথা রয়েছে। লুৎফর রহমান অভিযোগ করে বলেন, তাঁর রাজনৈতিক প্রতিপক্ষ, লেবার পার্টি এবং কনজারভেটিভ পার্টির প্রতিদ্বন্দ্বীরা রাজনৈতিক সুবিধা নিতে তাঁর বিরুদ্ধে কুৎসামূলক এ প্রচারণায় নেমেছেন।
 
