
ঘন কুয়াশার কারণে ১০ ঘণ্টার বেশি সময় ধরে দৌলতদিয়া-পাটুরিয়া ও শিমুলিয়া-কাওড়াকান্দি নৌপথে ফেরি চলাচল বন্ধ রয়েছে।আমাদের প্রতিনিধিদের পাঠানো খবর:গোয়ালন্দ (রাজবাড়ী): ঘন কুয়াশার কারণে দৌলতদিয়া-পাটুরিয়া নৌপথে ফেরি চলাচল বন্ধ রয়েছে। গতকাল রোববার দিবাগত রাত ১০টার দিকে নৌপথটিতে ফেরি চলাচল বন্ধ হয়ে যায়। এতে মাঝনদীতে পাঁচটি ফেরিকে নোঙর করে রাখতে হয়েছে।
বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) দৌলতদিয়ার ঘাট ব্যবস্থাপক শফিকুল ইসলামের ভাষ্য, ঘন কুয়াশা পড়ায় গতকাল রাত ১০টার দিকে ফেরি চলাচল বন্ধ হয়ে যায়। দৃষ্টিসীমা কমে আসায় মাঝনদীতে পাঁচটি ফেরি নোঙর করে রাখা হয়েছে। এ ছাড়া দৌলতদিয়া ঘাট থেকে ছেড়ে যাওয়ার অপেক্ষায় রয়েছে তিনটি ফেরি। ঘাটের দৌলতদিয়া প্রান্তে প্রায় ৪৫০টি গাড়ি পারাপারের অপেক্ষায় রয়েছে।
বিআইডব্লিউটিসির পাটুরিয়া ঘাট ব্যবস্থাপক বিদ্যুৎ কুমার সাহার ভাষ্য, পাটুরিয়া ঘাট থেকে আটটি ফেরি ছাড়ার অপেক্ষায় রয়েছে। প্রায় ৫০০ গাড়ি পারাপারের সারিতে রয়েছে। কুয়াশা কেটে গেলে ফেরি চলাচল শুরু হবে।মুন্সিগঞ্জ: ঘন কুয়াশার কারণে শিমুলিয়া-কাওড়াকান্দি নৌপথে ফেরি চলাচল ১০ ঘণ্টার বেশি সময় ধরে বন্ধ রয়েছে।মুন্সিগঞ্জের লৌহজং উপজেলার শিমুলিয়া ঘাটে বিআইডব্লিউটিসির সহব্যবস্থাপক সিরাজুল হক এ তথ্যের সত্যতা নিশ্চিত করেন।সিরাজুল হকের ভাষ্য, ঘন কুয়াশার কারণে গতকাল রাত ১০টার দিকে এ নৌপথটিতে ফেরি চলাচল বন্ধ হয়ে যায়। কুয়াশা না কাটায় এখনো ফেরি চলাচল শুরু হয়নি।সিরাজুল হকের দেওয় তথ্যমতে, ঘন কুয়াশায় মাঝনদীতে ১০টি ফেরিকে নোঙর করে রাখা হয়েছে। এক হাজারের বেশি যানবাহন ঘাটের দুই প্রান্তে পারাপারের অপেক্ষায় রয়েছে।
