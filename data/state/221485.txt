
দলের চেয়ারপারসন খালেদা জিয়ার মুক্তির দাবিতে ডাকা বিএনপির ‘অবস্থান কর্মসূচি’র স্থান পরিবর্তন হয়েছে। আগামী বৃহস্পতিবার দলের নয়াপল্টন কেন্দ্রীয় কার্যালয়ের সামনে এই কর্মসূচি পালন করার কথা ছিল। তবে ওই দিন জাতীয় প্রেসক্লাবে সামনে অবস্থান কর্মসূচি পালিত হবে।
দলটির জ্যেষ্ঠ যুগ্ম মহাসচিব রুহুল কবির রিজভী প্রথম আলোকে বলেন, ‘আমরা দলীয় কার্যালয়ের সামনে অবস্থান কর্মসূচি পালনের সিদ্ধান্ত নিলেও আইনশৃঙ্খলা রক্ষাকারী বাহিনী জাতীয় প্রেসক্লাবের সামনে করার কথা বলছে। এ জন্য তারা মৌখিক অনুমতিও দিয়েছে। তাই এই কর্মসূচি নয়াপল্টনের পরিবর্তে জাতীয় প্রেসক্লাবের সামনে অনুষ্ঠিত হবে।’
একই দাবিতে আজ মঙ্গলবার বেলা ১১টা থেকে দুপুর ১২টা পর্যন্ত ১ ঘণ্টা মানববন্ধন করবে দলটি। ঢাকায় জাতীয় প্রেসক্লাবের সামনে আয়োজিত কর্মসূচিতে দলের জ্যেষ্ঠ নেতারা অংশ নেবেন।
এ ছাড়া অবস্থান কর্মসূচির স্থান পরিবর্তন করা হলেও সময় অপরিবর্তিত থাকবে। এক ঘণ্টার এই কর্মসূচিও বেলা ১১টায় শুরু হয়ে শেষ হবে দুপুর ১২টায়।
