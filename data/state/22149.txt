
দুই বছর বন্ধ থাকার পর আগামীকাল বুধবার থেকে যুক্তরাজ্যের লন্ডনে কার্গো পরিবহন শুরু করতে যাচ্ছে বিমান বাংলাদেশ এয়ারলাইনস। এ জন্য যুক্তরাজ্যের কার্গো নিরাপত্তামান সনদ এসিসিথ্রি অর্জন করেছে রাষ্ট্রীয় মালিকানাধীন সংস্থাটি। রাজধানীর কুর্মিটোলায় বিমানের সদর দপ্তরে আজ মঙ্গলবার আয়োজিত এক সংবাদ সম্মেলনে এ তথ্য জানানো হয়।
সংবাদ সম্মেলনে জানানো হয়, ২০১৬ সালের ৮ মার্চ যুক্তরাজ্য সরকার বাংলাদেশ থেকে আকাশপথে কার্গো পরিবহনে নিষেধাজ্ঞা আরোপ করে। এ কারণে বিমানের ঢাকা-লন্ডন পথে সরাসরি কার্গো পরিবহন বন্ধ হয়ে যায়। গত দুই বছরে হজরত শাহজালাল আন্তর্জাতিক বিমানবন্দরে কার্গো আমদানি ও রপ্তানি শাখায় ইউরোপীয় ইউনিয়নের নিরাপত্তা মান অনুযায়ী বিমানবন্দরের সার্বিক নিরাপত্তার মান বাড়াতে উদ্যোগ নেওয়া হয়। সে অনুযায়ী ধারাবাহিকভাবে বেশ কিছু পদক্ষেপ নেওয়া হয়।
বিমানের মহাব্যবস্থাপক শাকিল মেরাজ বলেন, কার্গো পরিবহনে সব ধরনের নিষেধাজ্ঞা প্রত্যাহার হয়েছে। আগামীকাল সকাল ১০টা ৪৫ মিনিটে বিজি ০০১ ফ্লাইটে করে ঢাকা থেকে লন্ডনে সরাসরি কার্গো পরিবহন শুরু হবে।
