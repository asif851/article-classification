
প্রধানমন্ত্রী শেখ হাসিনার তথ্য উপদেষ্টা ও ইংরেজি দৈনিক অবজারভার পত্রিকার সম্পাদক ইকবাল সোবহান চৌধুরীর বিরুদ্ধে ১০ কোটি টাকার ক্ষতিপূরণ চেয়ে মানহানির মামলা করেছেন ফেনী আসনের সাংসদ ও জেলা আওয়ামী লীগের সাধারণ সম্পাদক নিজাম উদ্দিন হাজারী। আজ বেলা ১১টার দিকে ফেনীর মুখ্য বিচারিক হাকিম আদালতে মামলাটি করা হয়। মামলায় একই পত্রিকার সাংবাদিক মামুনুর রশিদ ও অজ্ঞাতনামা তিনজনকে অভিযুক্ত করা হয়েছে।
 
সাংসদ নিজাম উদ্দিন হাজারীর পক্ষে আইনজীবী আনোয়ারুল করিম ফারুক জানান, ফেনীর মুখ্য বিচারিক হাকিম মশিউর রহমান খান মামলাটি গ্রহণ করেছেন। তবে তাৎক্ষণিকভাবে কোনো আদেশ দেননি, আদেশ পরে দেওয়া হবে।
 
মামলার আরজিতে বলা হয়, মামলার বাদী নিজাম উদ্দিন হাজারী একজন সংসদ সদস্য ও স্বাস্থ্য মন্ত্রণালয়ের সংসদীয় স্থায়ী কমিটির সদস্য এবং জেলা আওয়ামী লীগের সাধারণ সম্পাদক। বাদীর জনপ্রিয়তায় ঈর্ষান্বিত হয়ে তাঁর সুনার ক্ষুণ্ন ও জনগণের কাছে হেয় প্রতিপন্ন করার হীন মানসিকতায় গভীর চক্রান্ত ও ষড়যন্ত্রে লিপ্ত হয়ে দৈনিক অবজারভার পত্রিকার প্রথম পৃষ্ঠায় গত ২৩ জানুয়ারি একটি সংবাদ প্রকাশ করে। এতে ‘মাদকসম্রাটদের বিরুদ্ধে ব্যবস্থা গ্রহণের জন্য প্রধানমন্ত্রীর আদেশের অপেক্ষায় পুলিশ’ শিরোনাম দেওয়া হয়। ওই সংবাদে বলা হয় আওয়ামী লীগ দলীয় এমপি কক্সবাজারের আবদুর রহমান বদি, নারায়ণগঞ্জের শামীম ওসমান, ফেনীর নিজাম উদ্দিন হাজারী, রাজশাহীর এনামুল হক দেশে ড্রাগ সিন্ডিকেট নিয়ন্ত্রণ করেন। এমনকি ফেনীতে সরকারদলীয় এমপি জেলা ও বর্ডার এলাকার মাদক ব্যবসার একচ্ছত্র নিয়ন্ত্রণের জন্য নিজ দলীয় নেতা ও ফুলগাজী উপজেলা চেয়ারম্যান একরামকে হত্যা করেছেন বলেও উল্লেখ করা হয়।
 
এই সংবাদ প্রকাশ হওয়ার মধ্য দিয়ে বাদীর ১০ কোটি টাকার মানহানি ও ক্ষতি সাধন করেছেন। বাদী তাঁর বিবাদীর বিরুদ্ধে গ্রেপ্তারি পরোয়ানাসহ যথাযথ আদেশ প্রার্থনা করেন।
