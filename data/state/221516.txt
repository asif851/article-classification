
ছাত্রদলের কেন্দ্রীয় সভাপতি রাজীব আহসানসহ ছয়জনকে গতকাল রোববার রাতে পটুয়াখালীতে গ্রেপ্তার করেছে পুলিশ। তাঁদের গাড়িতে থাকা লাগেজ থেকে ৪৫টি ইয়াবা বড়ি ও একটি বোতল উদ্ধার করার দাবি করেছে পুলিশ। বোতলের পদার্থ মদ হতে পারে বলে পুলিশের সন্দেহ।গ্রেপ্তার হওয়া অন্য পাঁচজন হলেন সালাহউদ্দিন, রফিকুল ইসলাম, সৈয়দ জসীম উদ্দিন, সাইফুল ইসলাম ও গাড়িচালক অসীম হালদার। পুলিশের ভাষ্য, তাঁরা রাজীবের সহযোগী।গ্রেপ্তার হওয়া ছয়জনের বিরুদ্ধে মাদকদ্রব্য নিয়ন্ত্রণ আইনে পটুয়াখালীর দুমকি থানায় মামলা হয়েছে।দুমকি থানার পুলিশের ভাষ্য, গতকাল রাত ১১টার দিকে দুমকি উপজেলার লেবুখালী ফেরিঘাট থেকে ওই ছয়জনকে তারা আটক করে। পরে তাঁদের গ্রেপ্তার দেখানো হয়েছে।পুলিশের দাবি, রাজীব তাঁর পাঁচ সহযোগীকে নিয়ে একটি প্রাইভেট কারে (ঢাকা মেট্রো-গ-২১-৫৩৮৮) করে বরিশালের মেহেন্দীগঞ্জ থেকে বরিশাল হয়ে কুয়াকাটা যাচ্ছিলেন। পথে লেবুখালী ফেরিঘাটে তাঁদের গ্রেপ্তার করা হয়। তাঁদের বহন করা গাড়িতে থাকা লাগেজ তল্লাশি করে ৪৫টি ইয়াবার বড়ি ও এমন একটি বোতল উদ্ধার করা হয়, যার ভেতর মদ রয়েছে বলে ধারণা করা হচ্ছে।ঘটনার বিষয়ে রাত দুইটার দিকে পটুয়াখালী পুলিশ সুপারের কার্যালয়ে সাংবাদিকদের ব্রিফ করেন জেলার অতিরিক্ত পুলিশ সুপার মো. ফয়েজ আহমেদ। এ সময় তিনি বলেন, ‘ছাত্রদল সভাপতি ঢাকায় নিয়মিত মামলার আসামি। এখানে (পটুয়াখালী) মাদকদ্রব্য নিয়ন্ত্রণ আইনে সহযোগীসহ তাঁর বিরুদ্ধে মামলা হবে।’অারও পড়ুন :-সভাপতিকে গ্রেপ্তারের প্রতিবাদে ছাত্রদলের বিক্ষোভ কর্মসূচি
