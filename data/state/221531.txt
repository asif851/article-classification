
চট্টগ্রামে ককটেল বিস্ফোরণ ও ভাঙচুরের মধ্য দিয়ে জামায়াতের দ্বিতীয় দিনের হরতাল চলছে। আজ মঙ্গলবার সকালে নগরের বিভিন্ন স্থানে দুটি অটোরিকশা ভাঙচুর ও একটি বাসে আগুন দিয়েছে হরতালকারীরা।
জানা গেছে, সকাল সোয়া সাতটার দিকে পতেঙ্গা গোল্ডেন বিচ এলাকায় একটি বাসে আগুন দিয়েছে হরতালকারীরা। এ সময় বাসে কোনো যাত্রী ছিল না।
পতেঙ্গা অঞ্চলের সহকারী কমিশনার (এসি) মো. মনজুর মোরশেদ জানান, গাড়িটি দাঁড়ানো ছিল। ওই অবস্থায় এতে আগুন দেওয়া হয়।
সকাল নয়টার দিকে নগরের নাসিমন ভবনের বিএনপির দলীয় কার্যালয়ের সামনে তিনটি ককটেল বিস্ফোরণ ঘটিয়ে সিএনজিচালিত দুটি অটোরিকশা ভাঙচুর করেছেন জামায়াতের কর্মীরা।
কোতোয়ালি থানার পরিদর্শক নেজাম উদ্দিন জানান, জামায়াতের কর্মীরা আকস্মিকভাবে ককটেলের বিস্ফোরণ ঘটান এবং ভাঙচুরের চেষ্টা চালান।
এ ছাড়া নগরের বাদুরতলা এলাকায় ককটেলের স্প্লিন্টারবিদ্ধ হয়েছেন বাংলাভিশনের আলোকচিত্রী পলাশ। তাঁকে নগরের একটি বেসরকারি হাসপাতালে ভর্তি করা হয়েছে।
গণজাগরণ মঞ্চ: এদিকে গণজাগরণ মঞ্চ শান্তিপূর্ণভাবে তাদের হরতাল পালন করছে। গোলাম আযমের রায় প্রত্যাখ্যান করে ফাঁসির দাবিতে দেশব্যাপী আহূত এই হরতালে সকাল থেকে নেতা-কর্মীরা নগরের প্রেসক্লাব চত্বরে অবস্থান নিয়েছেন। তাঁরা গোলাম আযমের ফাঁসির দাবিতে স্লোগান দিচ্ছেন। গণজাগরণ মঞ্চের সমন্বয়কারী শরীফ চৌহান জানান, তাঁদের হরতাল শান্তিপূর্ণভাবে পালিত হচ্ছে।
