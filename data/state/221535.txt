
ইসলামী বিশ্ববিদ্যালয়ের বায়োটেকনোলজি অ্যান্ড জেনেটিক ইঞ্জিনিয়ারিং বিভাগের শ্রেণিকক্ষে এক শিক্ষার্থীর মাথায় সিলিং ফ্যান খুলে পড়েছে। গতকাল শনিবার সকালে ওই ঘটনা ঘটে।আহত ছাত্রীর নাম শামীমা সুলতানা। তিনি ওই বিভাগের প্রথম বর্ষের ছাত্রী। সংশ্লিষ্ট বিভাগ সূত্রে জানা গেছে, গতকাল সকালে বায়োটেকনোলজি বিভাগের প্রথম বর্ষের শিক্ষার্থীরা শ্রেণিকক্ষে আসার পর এক শিক্ষার্থী সিলিং ফ্যান চালু করার জন্য ফ্যানের সুইচ চাপেন। এরপর হঠাৎ ফ্যানটি খুলে শামীমার মাথার ওপর পড়ে। দ্রুত বিভাগের শিক্ষক ও শিক্ষার্থীদের সহযোগিতায় তাঁকে বিশ্ববিদ্যালয়ের চিকিৎসাকেন্দ্রে নেওয়া হয়। বিশ্ববিদ্যালয়ের চিকিৎসাকেন্দ্রের কর্তব্যরত চিকিৎসক এস এম নজরুল ইসলাম বলেন, আঘাতের কারণে ওই শিক্ষার্থীর মাথা ফুলে গেছে। তাঁকে প্রাথমিক চিকিৎসা দেওয়া হয়েছে। বায়োটেকনোলজি বিভাগের সভাপতি অধ্যাপক আনোয়ারুল হক বলেন, কোনো কারণে ফ্যানের সিলিংয়ের স্ক্রু খুলে ঘটনাটি ঘটে থাকতে পারে। এ ধরনের দুর্ঘটনা এড়াতে বিভাগগুলোর শ্রেণিকক্ষসহ দুর্ঘটনা ঘটতে পারে এমন সংবেদনশীল জায়গা ও যন্ত্রপাতিগুলো বছরে অন্তত একবার পরীক্ষা করার ব্যাপারে বিশ্ববিদ্যালয় প্রশাসনকে অনুরোধ করা হবে।
