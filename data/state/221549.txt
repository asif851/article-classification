
‘গণিত শিখি স্বপ্ন দেখি’ স্লোগান নিয়ে গতকাল বৃহস্পতিবার নারায়ণগঞ্জে আন্তস্কুল গণিত উৎসব-২০১৫ অনুষ্ঠিত হয়েছে। বৃহস্পতিবার সকাল থেকে দুপুর পর্যন্ত নারায়ণগঞ্জ আইডিয়াল স্কুল প্রাঙ্গণে এই উৎসব আয়োজনে সহায়তা করে বাংলাদেশ গণিত অলিম্পিয়াড কমিটি।সকাল নয়টায় গণিত উৎসবের উদ্বোধন করেন শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক মুহম্মদ জাফর ইকবাল। উৎসবে জেলার ১০টি স্কুল থেকে ৪০০ শিক্ষার্থী গণিত প্রতিযোগিতায় অংশ নেয়। তৃতীয় থেকে দশম শ্রেণি পর্যন্ত চারটি গ্রুপে এই গণিত প্রতিযোগিতা অনুষ্ঠিত হয়। প্রতিযোগিতা শেষে দুপুর ১২টায় শুরু হয় আলোচনা সভা।নারায়ণগঞ্জ আইডিয়াল স্কুলের পরিচালনা পর্ষদের সভাপতি কাশেম জামালের সভাপতিত্বে আলোচনা অনুষ্ঠানে প্রধান অতিথি হিসেবে বক্তৃতা করেন মুহম্মদ জাফর ইকবাল। তিনি বলেন, ‘আমার বিশ্বাস, গণিতকে ভালোবাসলে, গণিতচর্চা বেশি করে করতে পারলে, আমাদের বিজ্ঞান ও প্রযুক্তি আরও এগিয়ে যাবে। সঙ্গে সঙ্গে তথ্যপ্রযুক্তির অগ্রযাত্রাও একটি নতুন মাত্রা পাবে।’বিশেষ অতিথির বক্তব্যে বাংলাদেশ প্রকৌশল বিশ্ববিদ্যালয়ের অধ্যাপক মোহাম্মদ কায়কোবাদ বলেন, ‘সম্প্রতি আমাদের দেশের গণিত দল ভারতের গণিত দলকে হারিয়েছে। এটা একটা বিরাট অর্জন। ব্যবসা-বাণিজ্যের জন্য প্রসিদ্ধ নারায়ণগঞ্জের মানুষের অঙ্কের বুদ্ধি ভালো। তাই আমি আশা করি, ভবিষ্যতে ঢাকায় এসে নারায়ণগঞ্জের শিক্ষার্থীরা প্রতিযোগিতায় অংশ নেবে এবং ভালো ফল করবে।’অনুষ্ঠানে আরও বক্তব্য দেন ঢাকা বিশ্ববিদ্যালয়ের শিক্ষিকা লাফিফা জামাল ইভা, আইডিয়াল স্কুলের প্রধান শিক্ষক আনোয়ার হোসেন, বিদ্যালয় পরিচালনা পর্ষদের সহসভাপতি মোহাম্মদ আলী মন্টু, স্কুলের গণিত ক্লাবের পরিচালক লিপি রানী দাস ও সভাপতি হাসিব হাসান রাফি।বক্তব্য অনুষ্ঠান শেষে শিক্ষার্থীদের বিভিন্ন প্রশ্নের উত্তর দেন মুহম্মদ জাফর ইকবাল। এরপর গণিত প্রতিযোগিতার চারটি গ্রুপে বিজয়ী শিক্ষার্থীদের হাতে পুরস্কার তুলে দেন অতিথিরা।
