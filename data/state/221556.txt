
বিএনপির মহাসচিব মির্জা ফখরুল ইসলাম আলমগীর বলেছেন, তাঁর মনে হয়, পৃথিবীজুড়ে এখন নষ্ট সময় চলছে। মানুষের চিরকালীন মূল্যবোধগুলো আজ আর নেই। আজকে বাংলাদেশে যে রাজনীতি চলছে, এ রাজনীতি বাংলাদেশকে সত্যিকার অর্থে একটা নিঃস্ব জাতি হিসেবে গড়ে তুলছে।আজ সোমবার বিকেলে ঢাকা রিপোর্টার্স ইউনিটি মিলনায়তনে প্রখ্যাত রাজনীতিক অলি আহাদের চতুর্থ মৃত্যুবার্ষিকী উপলক্ষে আয়োজিত এক স্মরণসভায় মির্জা ফখরুল ইসলাম এ কথা বলেন। গণসংস্কৃতি দল নামের একটি সংগঠন এর আয়োজন করে।অলি আহাদ সম্পর্কে বলতে গিয়ে বিএনপির মহাসচিব বলেন, সংগ্রামী এই মানুষটি আজীবন পথ দেখিয়েছেন, বিনিময়ে কিছু চাননি। তিনি একজন ব্যতিক্রমী মানুষ ছিলেন। কিন্তু আজকের এ যুগে অলি আহাদের মতো মানুষের কথা খুব কম ভাবি। তিনি বলেন, ‘কয়েক দিন ধরে আমি খবরের কাগজগুলো দেখছি, অলি আহাদের জন্য লেখা কোথাও আমি দেখিনি, তাঁর ছবিটিও কথাও প্রকাশ হয়নি যে এই দিনে এই নেতা দেশকে গড়ার জন্য সারাটি জীবন উৎসর্গ করেছেন। তাঁকে একবারও আমরা স্মরণ করিনি। এটা জাতীয় লজ্জা ছাড়া আর কিছু নয়।’
মির্জা ফখরুল আক্ষেপ প্রকাশ করে বলেন, ‘আজকের সময়টাই হচ্ছে নষ্ট সময়। আমার প্রায় মনে হয়, পৃথিবীজুড়ে নষ্ট সময় চলছে। যা কিছু ভালো জানতাম, আমাদের মূল্যবোধগুলো যেখানে স্থির হয়ে থাকত যে এটা ন্যায়, এটা অন্যায়, এটা সৎ, এটা অসৎ—এই মূল্যবোধগুলো আর নেই।’
ফখরুল বলেন, ‘আজকে বাংলাদেশে যে রাজনীতি চলছে, এ রাজনীতি বাংলাদেশকে সত্যিকার অর্থে একটা নিঃস্ব জাতি হিসেবে গড়ে তুলছে। এ জাতির কাছে ভালো কিছু আসছে না, বিবেক আসছে না। আমরা যখন দেখি, কোনো জবাবদিহি ছাড়া একটি মানুষকে হত্যা করা হচ্ছে। সে যে কারণেই হোক, হয়তো বা সে ক্রিমিনাল, হতে পারে জঙ্গি, খুনের আসামি। কিন্তু প্রত্যেক মানুষের অধিকার রয়েছে, সুষ্ঠু বিচারের। আমরা দেখছি, সেটা তিরোহিত হয়ে গেছে।’
বিএনপির এই নেতা বলেন, ‘আমাদের বিবেক হিসেবে যাদের জানি, দেখছি সেই সংবাদমাধ্যমও আজ তাদের ভূমিকা পালন করতে পারছে না। কারণ যে রাষ্ট্রব্যবস্থা আমাদের ওপর জোর করে চেপে বসেছে, সে রাষ্ট্রব্যবস্থা তাদের সে সুযোগ দিচ্ছে না। রাষ্ট্রের চতুর্দিকে ভয়ভীতি আর ত্রাস। আমাদের শ্রদ্ধেয় অধ্যাপক-শিক্ষক, যাঁরা কিছুদিন আগেও কথা বলতেন। তাঁরাও এখন আর কথা বলছেন না। তাঁদের ভয় দেখানো হচ্ছে।’
মির্জা ফখরুল দাবি করেন, পঞ্চদশ সংশোধনীর মাধ্যমে সরকার দেশকে অন্ধকার গহ্বরের দিকে ঠেলে দিয়েছে। তিনি এ অন্ধকার গহ্বর থেকে দেশকে বের করতে তরুণদের এগিয়ে আসার আহ্বান জানিয়ে বলেন, ‘আজকে তরুণদের কেবল আত্মকেন্দ্রিক হলে চলবে না, দেশকে নিয়ে ভাবতে হবে। সত্য-ন্যায়কে প্রতিষ্ঠার জন্য এগিয়ে আসুন। অন্যথায় আমাদের অস্তিত্ব বিপন্ন হবে, আমরা নিশ্চিহ্ন হয়ে যাব।’
গণসংস্কৃতি দলের সভাপতি এস আল মামুনের সভাপতিত্বে সভায় আরও বক্তব্য দেন ভাষাসৈনিক অধ্যাপক আবদুল গফুর ও রওশন আরা, বিএনপির চেয়ারপারসনের উপদেষ্টা পরিষদের সদস্য নাজমুল হক, অধ্যাপক আ ফ ম ইউসুফ হায়দার, সেলিম ভূঁইয়া প্রমুখ।
