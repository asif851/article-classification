
একটি আবাসিক হোটেলে অভিযান না চালাতে গতকাল বৃহস্পতিবার অজ্ঞাত ব্যক্তির কাছ থেকে মোবাইল ফোনে হুমকি পেয়ে থানায় জিডি করেছিলেন গাজীপুরের জেলা প্রশাসক (ডিসি)। হুমকির পরদিন আজ শুক্রবার রাজমণি ইন্টারন্যাশনাল নামের সেই হোটেল থেকে ৩৯ জন তরুণ-তরুণীকে গ্রেপ্তার করে দণ্ডাদেশ দিয়েছেন ভ্রাম্যমাণ আদালত।
গাজীপুরের নির্বাহী ম্যাজিস্ট্রেট বি এম কুদরত-এ-খুদা ওই ভ্রাম্যমাণ আদালত পরিচালনা করেন। একই আদালত দক্ষিণ বাংলা আবাসিক হোটেল নামের আরেকটি হোটেলে অভিযান চালিয়ে ২৮ জন তরুণ-তরুণীকে গ্রেপ্তার করে দণ্ডাদেশ দেন।
গাজীপুরের নির্বাহী ম্যাজিস্ট্রেট বি এম কুদরত-এ-খুদা জানান, শুক্রবার সকাল থেকে বিকেল পর্যন্ত গাজীপুর সিটি করপোরেশনের চান্দনা-চৌরাস্তা এলাকায় হোটেল রাজমণি ইন্টারন্যাশনাল এবং দক্ষিণ বাংলা আবাসিক হোটেলে অভিযান চালানো হয়। এ সময় অসামাজিক কাজে জড়িত থাকার দায়ে রাজমণি ইন্টারন্যাশনাল থেকে ২০ জন তরুণ ও ১৯ জন তরুণীকে গ্রেপ্তার করা হয়। দক্ষিণ বাংলা হোটেল থেকে গ্রেপ্তার করা হয় সাতজন তরুণ ও ২১ জন তরুণীকে। তাঁদের ১৫ দিন থেকে এক মাস পর্যন্ত কারাদণ্ড দেওয়া হয়েছে। এ ছাড়া সংশ্লিষ্ট বিভাগকে ওই হোটেল দুটির পানি ও বিদ্যুৎ-সংযোগ বিচ্ছিন্ন করার নির্দেশ দেওয়া হয়েছে। অভিযানের সময় পুলিশের উপস্থিতি টের পেয়ে হোটেল দুটির মালিক ও ব্যবস্থাপক পালিয়ে যান।
জয়দেবপুর ভারপ্রাপ্ত কর্মকর্তা (ওসি) আমিনুল ইসলাম জানান, বৃহস্পতিবার দুপুরে রাজমণি ইন্টারন্যাশনাল হোটেলের মালিক পরিচয় দিয়ে এক ব্যক্তি গাজীপুরের ডিসি দেওয়ান মুহাম্মদ হুমায়ুন কবীরের দাপ্তরিক মোবাইল নম্বরে ফোন দেন। ওই ব্যক্তি রাজমণি হোটেলে অনৈতিক কর্মকাণ্ডের অভিযোগে কোনো নির্বাহী ম্যাজিস্ট্রেট দিয়ে অভিযান পরিচালনা না করার জন্য বলেন। অভিযান চালানো হলে জেলা প্রশাসককে দেখে নেওয়ার হুমকি দেন ওই ব্যক্তি। এ হুমকির পর ডিসি জয়দেবপুর থানায় সাধারণ ডায়েরি করেন।
ডিসি দেওয়ান মুহাম্মদ হুমায়ুন কবীর জানান, শুক্রবার সকাল থেকে আবাসিক হোটেলে অভিযান শুরু হয়। পর্যায়ক্রমে জেলার সব আবাসিক হোটেলে অভিযান চালানো হবে।
 
