
রংপুরে শিরিনা আক্তার ওরফে নিশা (২৪) হত্যা মামলার আসামিদের গ্রেপ্তারের দাবিতে বিক্ষোভ করেছেন এলাকাবাসী।
রংপুরে দুপুর ১২টার দিকে শহরের গণেশপুর এলাকা থেকে বিক্ষোভ মিছিল বের হয়। মিছিলটি শহরের প্রধান প্রধান সড়ক প্রদক্ষিণ করে শেষে বেলা একটার দিকে জেলা প্রশাসকের কার্যালয় ঘেরাও করে। এ সময় কার্যালয়ের প্রধান ফটকের সামনে বক্তব্য দেন এলাকাবাসীর পক্ষে নাছির উদ্দিন, মাহবুব উল ইসলাম, ইসমাইল হোসেন, এস এম লিটন প্রমুখ। পরে তাঁরা জেলা প্রশাসকের কাছে স্মারকলিপি দেন।
স্মারকলিপি থেকে জানা যায়, গত বছরের ২৫ ডিসেম্বর বিকেলে রংপুর শহরের গুড়াতিপাড়ার মৃত নুরুজ্জামানের মেয়ে শিরিনার মরদেহ পাওয়া যায় মিঠাপুকুর উপজেলার বলদিপুকুর বাজারের পাশে ঢাকা-রংপুর মহাসড়কে। পরদিন মর্গে তাঁর লাশ শনাক্ত করেন পরিবারের সদস্যরা। এ ঘটনায় শিরিনার বড় ভাই অহেদুল ইসলাম ২৮ ডিসেম্বর রংপুর আদালতে হত্যা মামলা করেন।
মামলার তদন্ত কর্মকর্তা মিঠাপুকুর থানার এসআই ওয়ালিউর রহমান বলেন, লাশের সুরতহাল প্রতিবেদনে বলা হয়েছে, বুক, পিঠ, হাতসহ আরও কিছু স্থানে গুরুতর জখম রয়েছে। মামলার বাদীর অভিযোগ, তাঁর বোনকে পরিকল্পিতভাবে হত্যা করা হয়েছে। ঘটনা ধামাচাপা দিতে দুর্ঘটনার কথা বলা হচ্ছে। মিঠাপুকুর থানার ওসি হুমায়ুন কবীর বলেন, ঘটনাটি তদন্ত করা হচ্ছে।
