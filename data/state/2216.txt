
মানিকগঞ্জ সদর উপজেলায় বাস ও ট্রাকের মধ্যে মুখোমুখি সংঘর্ষে দুই মুসল্লি নিহত হয়েছেন। আহত হয়েছেন অন্তত ২৫ জন।
গতকাল মঙ্গলবার রাতে উপজেলার ভাটবাউর এলাকায় ঢাকা-আরিচা মহাসড়কে এই দুর্ঘটনা ঘটে।
নিহত দুজন হলেন পটুয়াখালীর কলাপাড়া উপজেলার আলীগঞ্জ গ্রামের আবুল কালাম (৬৫) ও একই উপজেলার বাইনতলা গ্রামের আবদুল ওহাব (৬৮)।
পুলিশ ও স্থানীয় সূত্রের ভাষ্য, গাজীপুরের টঙ্গীর তুরাগতীরে জোর ইজতেমায় অংশ নেওয়ার পর প্রায় ৪০ জন মুসল্লি একটি বাসে করে পটুয়াখালী ফিরছিলেন। রাত সোয়া ১০টার দিকে বাসটি ভাটবাউর এলাকায় পৌঁছায়। এ সময় বিপরীত দিক থেকে আসা একটি ট্রাকের সঙ্গে বাসটির মুখোমুখি সংঘর্ষ হয়। এতে দুই মুসল্লি নিহত হন। আহত হন অন্তত ২৫ জন।
গোলড়া হাইওয়ে থানার উপপরিদর্শক (এসআই) মামুন মিয়া বলেন, আহত ব্যক্তিদের বিভিন্ন হাসপাতালে পাঠানো হয়েছে। নিহত দুজনের লাশ জেলা সদর হাসপাতালের মর্গে রয়েছে। এ ঘটনায় মামলা হবে।
