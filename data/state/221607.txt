
পচা চাল আমদানির সঙ্গে সরকারের রাঘব বোয়ালরা জড়িত বলে দাবি করেছেন বিএনপির সিনিয়র যুগ্ম মহাসচিব রুহুল কবীর রিজভী। তাঁর দাবি বিনা ভোটে নির্বাচিত পচা সরকার এর আগে পচা গম আমদানি করেছিল, এখন পচা চাল আমদানি করছে। এ গোমর ফাঁস হয়ে যাওয়ার পর সরকার থাইল্যান্ড থেকে আসা দুটি জাহাজের চাল খালাস করছে না।
আজ শুক্রবার নয়াপল্টনে বিএনপির কেন্দ্রীয় কার্যালয়ে আয়োজিত সংবাদ সম্মেলনে রিজভী বলেন, নিম্ন আয়ের মানুষের জন্য খোলা বাজারে বিক্রি করা ওএমএসের আতপ চাল নিচ্ছেন না ক্রেতারা। এ চাল নেওয়ার জন্য ডিলাররা জোরজবরদস্তি করছেন। এর পেছনের রহস্য দ্রুত তদন্ত করে বের করা উচিত।
আওয়ামী লীগ বিচার বিভাগের স্বাধীনতা নষ্টের ষড়যন্ত্র করছে মন্তব্য করে রিজভী বলেন, সংবিধানের ষোড়শ সংশোধনীর পর বিচার বিভাগের ওপর আক্রমণ করেছেন আওয়ামী লীগ নেতারা। দেশে একদলীয় শাসনের যে বিষবৃক্ষ চালু আছে, গাছের গোড়ায় পানি দিয়ে তা জীবিত করাই সরকারের মূল লক্ষ্য।
আইনমন্ত্রী আনিসুল হকের বৃহস্পতিবারে দেওয়া বক্তব্যের সমালোচনা করেন রিজভী। তিনি বলেন, আইনমন্ত্রী বলেছিলেন, বিচার বিভাগের ওপর হস্তক্ষেপ ও ক্ষমতা ক্ষুণ্ন করার চিন্তা সরকারের নেই। বরং ক্ষমতা বৃদ্ধি এবং বিচার বিভাগের স্বাধীনতা নিশ্চিত করতে সরকার দৃঢ়প্রতিজ্ঞ। আইনমন্ত্রীর এ বক্তব্যকে হাস্যকর ও নির্লজ্জ মিথ্যাচার বলে আখ্যায়িত করেন তিনি।
সংসদে প্রধান বিচারপতিকে নিয়ে কুৎসিত আলোচনা হয়েছে উল্লেখ করে রিজভী বলেন, স্পিকার এ আলোচনা এক্সপাঞ্জ করবেন কি না, এ নিয়ে জনগণের মনে প্রশ্ন দেখা দিয়েছে। রাজনৈতিক প্রতিপক্ষ ও ভিন্ন মতাবলম্বীদের দমন–পীড়নে সরকারের বেপরোয়া শক্তি প্রয়োগ অব্যাহত রয়েছে।
