
চট্টগ্রাম শাহ আমানত আন্তর্জাতিক বিমানবন্দরে প্রায় ২১ কোটি টাকা মূল্যের ৪২০টি সোনার বার উদ্ধার করেছে বিমানবন্দর কাস্টমস। আজ বৃহস্পতিবার রাতে দুবাই থেকে আসা একটি বিমানের যাত্রীর আসনের নিচ ও ভেতর থেকে পরিত্যক্ত অবস্থায় এসব সোনার বার উদ্ধার করা হয়।
উদ্ধার হওয়া সোনার বারের ওজন প্রায় ৪৯ কেজি। গত কয়েক বছরে যেসব চালান উদ্ধার হয়েছে, এর মধ্যে এটিই সবচেয়ে বড়। এ নিয়ে গত রোববার থেকে আজ পর্যন্ত প্রতিদিনই সোনার চালান জব্দ করেছে বিমানবন্দর কাস্টমস।বিমানবন্দরে দায়িত্বপ্রাপ্ত কাস্টম হাউসের সহকারী কমিশনার মশিউর রহমান প্রথম আলোকে জানান, দুবাই থেকে আসা দুবাই উড়োজাহাজের যাত্রীরা নেমে যাওয়ার পর নিয়মানুযায়ী তল্লাশি চালানো হয়। এ সময় একটি আসনের নিচে এবং আসনের কুশনের মধ্যে ৪২০টি সোনার বার পাওয়া যায়।শুল্ক কর্মকর্তারা জানান, নিয়ম অনুযায়ী কোনো মালিক না পাওয়ায় থানায় একটি সাধারণ ডায়েরি করা হবে। এরপর উদ্ধার করা সোনার বার যাচাইবাছাই শেষে বাংলাদেশ ব্যাংকের কাছে হস্তান্তর করা হবে।সাধারণত একজন যাত্রী ২০০ গ্রাম পর্যন্ত সোনার গয়না শুল্ক-কর ছাড়াই নিয়ে আসতে পারেন। তবে একই রকমের অলংকার ১২টির বেশি আনা যাবে না। এর বাইরে স্বর্ণালংকার বা সোনার বার আনতে হলে নিয়মানুযায়ী শুল্ক-কর পরিশোধ করতে হয়।
