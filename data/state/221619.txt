
স্ত্রীর করা মামলায় উপপরিদর্শক (এসআই) বদরুদ্দোজা মাহমুদকে গ্রেপ্তার করেছে ঢাকার সাভার থানার পুলিশ। গতকাল বৃহস্পতিবার রাতে সাভার পৌর এলাকার তালবাগের বাসা থেকে তাঁকে গ্রেপ্তার করা হয়। এর আগে স্ত্রীকে নির্যাতনসহ মাদক সেবনের অভিযোগে তাঁর বিরুদ্ধে মামলা করা হয়।
এসআই বদরুদ্দোজা ২০১৭ সালের ১৬ মার্চ ঢাকা জেলা উত্তর গোয়েন্দা পুলিশে (ডিবি) যোগ দেন। নানা অভিযোগের কারণে পাঁচ মাস আগে ডিবি থেকে প্রত্যাহার করে তাঁকে ঢাকার পুলিশ লাইনসে সংযুক্ত করা হয়। সেখান থেকে ২০১৭ সালের ২৬ ডিসেম্বর তাঁকে চট্টগ্রাম মহানগর পুলিশে বদলি করা হয়।
মামলার বাদী বদরুদ্দোজার স্ত্রী রাজিয়া সুলতানা এজাহারে উল্লেখ করেন, দুই বছর ধরে বদরুদ্দোজা মাদক সেবন করে আসছেন। মাদক সেবনে বাধা দিলে তাঁকে শারীরিকভাবে নির্যাতন করতেন। তাঁর কাছে পাঁচ লাখ টাকা যৌতুকও দাবি করতেন বদরুদ্দোজা। নির্বিঘ্নে মাদক সেবনের জন্য কয়েক মাস আগে তিনি সাভারে আরও একটি ফ্ল্যাট ভাড়া নেন। ওই ফ্ল্যাটে লোকজন নিয়ে তিনি মাদক সেবন করতেন।
অভিযোগে আরও বলা হয়েছে, গত মঙ্গলবার বেলা সাড়ে ১১টা থেকে বুধবার ভোর রাত পর্যন্ত ফ্ল্যাটে আটকে রেখে বদরুদ্দোজা তাঁর ওপর কয়েক দফা নির্যাতন চালান। কিল, ঘুষি ও লাথির পাশাপাশি হত্যার উদ্দেশ্যে তাঁর গলা চেপে ধরেন। আঘাতে তাঁর মাথা ফেটে যায়। একপর্যায়ে তিনি মেঝেতে লুটিয়ে পড়লে বদরুদ্দোজা তাঁকে ফেলে রেখে ঘুমিয়ে পড়েন। বুধবার সকালে তিনি বাসা থেকে পালিয়ে সাভার থানাকে বিষয়টি জানিয়ে উপজেলা স্বাস্থ্য কমপ্লেক্সে ভর্তি হন।
সাভার স্বাস্থ্য কমপ্লেক্সে চিকিৎসাধীন রাজিয়া সুলতানা আজ শুক্রবার প্রথম আলোকে বলেন, ‘মামলা করা ছাড়া আমার কাছে আর বিকল্প কোনো পথ ছিল না। কিন্তু জামিন পাওয়ার পর ও কী করে, সেই চিন্তাই করছি।’
মামলার তদন্ত কর্মকর্তা সাভার থানার পরিদর্শক (অপারেশন) আবুল বাশার বলেন, রাজিয়া সুলতানার অভিযোগের পরিপ্রেক্ষিতে তাঁর স্বামী বদরুদ্দোজাকে গতকাল বৃহস্পতিবার রাতে তালবাগের বাসা থেকে গ্রেপ্তার করা হয়েছে। শুক্রবার তাঁকে আদালতের মাধ্যমে কারাগারে পাঠানো হয়েছে।
