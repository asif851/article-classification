
পার্বত্য চট্টগ্রাম চুক্তি বাস্তবায়নে নির্দিষ্ট সময়সীমা ঘোষণার দাবি করেছে পার্বত্য চট্টগ্রাম জনসংহতি সমিতি (জেএসএস) ও মূলধারার বামপন্থী রাজনৈতিক দলসমূহ। গতকাল মঙ্গলবার অনুষ্ঠিত এক গোলটেবিল আলোচনায় তারা এ দাবি করে।
পার্বত্য চট্টগ্রাম ভূমি বিরোধ নিষ্পত্তি কমিশন আইন সংশোধন ও বাস্তবায়নের জন্য সব বাধা অপসারণের দাবিতে গতকাল সকালে ঢাকা রিপোর্টার্স ইউনিটিতে ওই আলোচনার আয়োজন করা হয়।
গোলটেবিল আলোচনায় মূল প্রবন্ধ পড়েন কমিউনিস্ট কেন্দ্রের যুগ্ম আহ্বায়ক অসিত বরন রায়। প্রবন্ধে বলা হয়, ২০১২ সালের ৩০ জুলাই তিনটি মন্ত্রণালয়ের সভায় পার্বত্য চট্টগ্রাম ভূমি বিরোধ নিষ্পত্তি কমিশন আইনের (২০০১) ১৩ দফা সংশোধনী প্রস্তাব সর্বসম্মতিক্রমে গৃহীত হয়। সেই সভার কার্যবিবরণী আজ পর্যন্ত লেখা হয়নি। উপরন্তু, সেই সভার সিদ্ধান্ত উপেক্ষা করে সম্প্রতি ভূমি মন্ত্রণালয়ের এক সভায় আইনটি সংশোধনের উদ্যোগ নেওয়া হয়েছে। প্রবন্ধে ওই উদ্যোগ বন্ধের দাবি করা হয়। এর পাশাপাশি ৩০ জুলাইয়ের সভার সিদ্ধান্ত অনুসারে ভূমি বিরোধ নিষ্পত্তি কমিশন আইন বাস্তবায়নের দাবি জানানো হয়।
আলোচনা সভায় সাংসদ রাশেদ খান মেনন বলেন, পার্বত্য চট্টগ্রাম চুক্তি বাস্তবায়নের কথা উঠলেই নিরাপত্তার প্রশ্ন তোলা হয়। আসলে সরকারের ভেতরে থাকা সরকার এই চুক্তি বাস্তবায়নে বড় বাধা। তিনি চুক্তি বাস্তবায়নে নির্দিষ্ট সময়সীমা ঘোষণার আহ্বান জানান সরকারের প্রতি। চুক্তি বাস্তবায়নে অযথা কালক্ষেপণ বন্ধ না হলে রাজপথে আন্দোলন শুরু হবে বলে হুঁশিয়ারি দেন তিনি।
সভায় ঢাকা বিশ্ববিদ্যালয়ের অধ্যাপক এইচ কে এস আরেফিন, বাংলাদেশ আদিবাসী ফোরামের সাধারণ সম্পাদক সঞ্জীব দ্রং, গণতন্ত্রী পার্টির সাধারণ সম্পাদক নুরুর রহমান প্রমুখও আলোচনায় অংশ নেন।
