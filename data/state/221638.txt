
ঠাকুরগাঁওয়ের জেলা মোটর মালিক সমিতি সব সড়কপথে তাদের আওতাভুক্ত যানবাহন চলাচল অনির্দিষ্টকালের জন্য বন্ধ করে দিয়েছে। টোলের টাকার ভাগ নিয়ে বিরোধের জেরে আজ বৃহস্পতিবার সকালে এ কর্মসূচির ঘোষণা দেওয়া হয়।
মোটর মালিক ও শ্রমিকদের সঙ্গে কথা বলে জানা গেছে, কয়েক বছর থেকে ঠাকুরগাঁওয়ের পৌর এলাকায় পার্কিং টোল আদায় করছিল ঠাকুরগাঁও জেলা মোটর মালিক সমিতি। এই টোলের টাকা ভাগাভাগি নিয়ে মোটর মালিক সমিতির সঙ্গে একসময় জেলা ট্রাক, ট্যাংকলরি ও কাভার্ড ভ্যান শ্রমিক ইউনিয়নের সঙ্গে বিরোধ দেখা দেয়। এ ঘটনার জের ধরে মোটর মালিক সমিতি গত ১ জানুয়ারি থেকে টোল আদায় বন্ধ করে দেয়। এরপর থেকে ট্রাক, ট্যাংকলরি ও কাভার্ড ভ্যান শ্রমিক ইউনিয়নের লোকজন মোটর মালিক সমিতিকে কোণঠাসা করার পথ খুঁজছিল।
জেলা ট্রাক, ট্যাংকলরি ও কাভার্ড ভ্যান শ্রমিক ইউনিয়নের সাধারণ সম্পাদক মো. ভুট্টোসহ আরও কয়েকজন সদস্য সম্প্রতি আওয়ামী লীগে যোগ দেন। গত ১২ জানুয়ারি শ্রমিক ইউনিয়ন সংগঠনের নিজস্ব জায়গা কেনা ও কল্যাণ তহবিল গঠনে ট্রাক, ট্রাক্টরের কাছ থেকে চাঁদা আদায়ে অনুমতির জন্য বাংলাদেশ সড়ক পরিবহন শ্রমিক ফেডারেশনের কাছে আবেদন করে রংপুর বিভাগীয় কমিশনার, জেলা প্রশাসক, জেলা পুলিশ প্রশাসনসহ বিভিন্ন দপ্তরে অনুলিপি দেয়।
১৬ জানুয়ারি ট্রাক, ট্যাংকলরি ও কাভার্ড ভ্যান মালিক সমিতি গঠন করা হয়। কমিটি ঘোষণার সভায় ট্রাক, ট্যাংকলরি ও কাভার্ড ভ্যান শ্রমিক ইউনিয়নের সভাপতি মো. জয়নুদ্দিন ও সাধারণ সম্পাদক মো. ভুট্টোও উপস্থিত ছিলেন।
মালিক সমিতি গঠনের পর গত ২৩ জানুয়ারি শ্রমিক ইউনিয়নের লোকজন ঠাকুরগাঁও-দিনাজপুর মহাসড়কের জগন্নাথপুর এলাকায় চৌকি বসিয়ে ট্রাক, ট্যাংকলরি ও কাভার্ড ভ্যান থেকে চাঁদা আদায় শুরু করেন।
গত মঙ্গলবার মোটর মালিক সমিতি আবারও পৌর পার্কিং টোল আদায় শুরু করলে ট্রাক, ট্যাংকলরি ও কাভার্ড ভ্যান শ্রমিক ইউনিয়নের লোকজনের মধ্যে ক্ষোভ দেখা দেয়। গতকাল সন্ধ্যায় তাঁরা এক হয়ে মোটর মালিক সমিতির টোল আদায় ঘর ভেঙে আগুন ধরিয়ে দেন। এর প্রতিবাদে মোটর মালিকেরা জরুরি সভা ডেকে অনির্দিষ্টকালের জন্য বাস চলাচল বন্ধ করে দেন। এ ঘোষণার পর শহরের বাস টার্মিনাল, পুরোনো বাসস্ট্যান্ড, আর্ট গ্যালালি বাসস্ট্যান্ড ঘুরে দেখা গেছে, সেখানের সব বাস কাউন্টার বন্ধ রয়েছে। সেখান থেকে কোনো বাস চলাচল করছে না। ঢাকাগামী কোনো বাস ছেড়ে যায়নি।
জেলা মোটর মালিক সমিতির সাধারণ সম্পাদক বেলাল হোসেন জানান, জেলা মোটর মালিক সমিতি বাস-ট্রাক মালিকদের একটি যৌথ সংগঠন। সংগঠনটি বাস-ট্রাকের পার্কিং টোল আদায়ে পৌরসভা থেকে ইজারা নিয়েছে। সরকারি নিয়ম অনুযায়ীই টোল আদায় করা হচ্ছিল। কিন্তু ট্রাকশ্রমিকেরা গতকাল হামলা চালিয়ে টোল আদায় ঘর ভাঙচুর করেন। এ কারণে মোটর মালিক সমিতি ও মোটর পরিবহন শ্রমিক ইউনিয়নের যৌথসভা শেষে আজ বৃহস্পতিবার সকাল থেকে অনির্দিষ্টকালের জন্য সমিতির আওতাভুক্ত সব যানবাহন চলাচল বন্ধ রাখা হয়েছে।
জেলা ট্রাক, ট্যাংকলরি ও কাভার্ড ভ্যান শ্রমিক ইউনিয়নের সভাপতি মো. জয়নুদ্দীন জানান, মোটর মালিক সমিতি পৌর পার্কিং টোলের নামে ট্রাকের কাছে থেকে অবৈধভাবে চাঁদা আদায় করছিল। এতে শ্রমিকদের মধ্যে ক্ষোভ দেখা দিলে তাঁরা চাঁদা আদায়ের প্রতিবাদ করেন। ঠাকুরগাঁও থানার ভারপ্রাপ্ত কর্মকর্তা (ওসি) মো. মশিউর রহমান জানান, বর্তমানে পরিস্থিতি নিয়ন্ত্রণে আছে। শহরের বিভিন্ন এলাকায় অতিরিক্ত পুলিশ মোতায়েন রয়েছে।
জেলা প্রশাসক মো. আব্দুল আওয়াল বলেন, দুই পক্ষের সঙ্গে আলোচনায় বসে সমস্যার সমাধানে পদক্ষেপ নেওয়া হচ্ছে।
