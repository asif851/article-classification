
ঈদের ছুটিতে ঢাকা মেডিকেল কলেজ হাসপাতালসহ রাজধানীর সব সরকারি হাসপাতালে চিকিৎসাসেবা স্বাভাবিক থাকবে। রোগীরা ২৪ ঘণ্টা জরুরি সেবা পাবে। স্বাস্থ্য অধিদপ্তর ও বিভিন্ন হাসপাতাল সূত্র এসব কথা জানিয়েছে।গতকাল বুধবার বেলা একটায় ঢাকা মেডিকেল কলেজ হাসপাতালের কর্মকর্তারা ঈদের ছুটিতে হাসপাতাল ব্যবস্থাপনা নিয়ে সভা করেন। সভা শেষে হাসপাতালের পরিচালক মো. মোস্তাফিজুর রহমান প্রথম আলোকে বলেন, ঈদের ছুটিতে হাসপাতালের কোনো সেবা বন্ধ থাকবে না। জরুরি বিভাগ বছরের অন্যান্য সময়ের মতো ২৪ ঘণ্টা খোলা থাকবে।পরিচালক বলেন, এ ঈদে চিকিৎসক, নার্স, কর্মকর্তা-কর্মচারীর ৫০ শতাংশকে ছুটি দেওয়া হয়েছে। যাঁরা এই ঈদে ছুটি কাটাবেন, তাঁরা ঈদুল আজহার সময় ছুটি পাবেন না।স্বাস্থ্য অধিদপ্তরের মহাপরিচালক খন্দকার মো. সিফায়েত উল্লাহ বলেন, সরকারি হাসপাতালে জরুরি বিভাগ খোলা রাখতে বলা হয়েছে। এ ছাড়া সীমিত আকারে বহির্বিভাগ চালু থাকবে।একই ধরনের ব্যবস্থা নিয়েছে শহীদ সোহরাওয়ার্দী মেডিকেল কলেজ হাসপাতাল। হাসপাতালের উপপরিচালক উত্তম বড়ুয়া বলেন, জরুরি সেবাসহ সব সেবাই স্বাভাবিক থাকবে।
