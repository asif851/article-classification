
পাখির হাড় দিয়ে সর্বরোগ সারানোর চিকিৎসা দিয়ে আসছিলেন বাগেরহাট সদর উপজেলার রামচন্দ্রপুর গ্রামের দুই ভাই। লোকের কাছে তাঁরা ‘পাখিবাবা’ নামে পরিচিত। আসল নাম মো. মাকসুদুর রহমান পাইক ও মাহমুদ হাসান পাইক। ভালোই চলছিল তাঁদের দিন। তবে ভ্রাম্যমাণ আদালতের কাছে হাতেনাতে ধরা খেয়ে এক মাস করে কারাদণ্ড পেয়েছেন তাঁরা। এর সঙ্গে আছে এক লাখ টাকা করে জরিমানা, অনাদায়ে আরও ১৫ দিন করে কারাদণ্ড।
বিষয়টি সম্পর্কে ভ্রাম্যমাণ আদালত পরিচালনাকারী বাগেরহাট জেলা প্রশাসনের সহকারী কমিশনার ও নির্বাহী ম্যাজিস্ট্রেট নাজিম উদ্দিন প্রথম আলোকে বলেন, দুই ভাই মাকসুদ ও মাহমুদ দীর্ঘদিন ধরে ‘পাখিবাবা’ সেজে রোগমুক্তির কথা বলে প্রতারণা করছিলেন। পাখির যে হাড় দিয়ে তাঁরা চিকিৎসা করতেন, সেটি ৪০০ বছরের পুরোনো বলে তাঁদের দাবি। তেলে ডুবিয়ে রাখা হয় সেই হাড়। ওই হাড় আর তেল শরীরে লাগালেই রোগী ভালো হয়ে যায়—এসব বলে প্রতারণা করে আসছিলেন তাঁরা।
নাজিম উদ্দিন বলেন, অভিযোগ পেয়ে গতকাল শনিবার রাতে হাড় ভাঙা রোগী সেজে তিনি নিজে চিকিৎসা নিতে যান ‘পাখিবাবার’ আস্তানায়। রোগী পেয়ে মাকসুদ তাঁর কাছে এক্স-রে ও এমআরআই দেখতে চান। এসব নেই জানিয়ে তিনি উল্টো প্রশ্ন করেন, ‘এসব দিয়ে কী করবেন? আপনি কি লেখাপড়া জানেন?’ এতে ক্ষিপ্ত হয়ে ‘পাখিবাবা’ মাকসুদ তাঁর ওপর বিশ্বাস আনতে বলেন। না হলে হাওয়া করে দেওয়ার হুমকি দেন।
এরপর পুলিশের সহায়তায় দুই ভাইকে আটক করা হয়। ভ্রাম্যমাণ আদালত প্রতারণার দায়ে দুই ভাইকে এক মাস করে কারাদণ্ড এবং প্রত্যেককে এক লাখ টাকা করে মোট দুই লাখ টাকা জরিমানা, অনাদায়ে আরও ১৫ দিনের কারাদণ্ড দেন। আর প্রতারণায় ব্যবহৃত হাড়টি ময়লার মধ্যে ফেলে দেওয়া হয় বলে জানিয়েছেন ভ্রাম্যমাণ আদালত।
 
