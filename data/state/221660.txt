
পাবনার বেড়া বাজারে মঙ্গলবার বিকেলে ৫২ কেজি ওজনের একটি বাগাড় মাছ বিক্রির জন্য আনা হয়। স্থানীয় ব্যবসায়ী ওমর ফকির ৭৫০ টাকা কেজি দরে ৩৯ হাজার টাকায় মাছটি কিনে নেন।
মাছ ব্যবসায়ী আবদুস সালাম জানান, মঙ্গলবার সকালে সিরাজগঞ্জের বেলকুচি উপজেলার বেলিরচর এলাকায় যমুনা নদীতে জেলেদের জালে মাছটি ধরা পড়ে। তিনি জেলেদের কাছ থেকে ৩৩ হাজার টাকায় মাছটি কিনে নেন। বিকেলে সেটি বেড়া বাজারে বিক্রির জন্য আনেন। পরে মাছটি ৭৫০ টাকা কেজি দরে বিক্রি করে দেন।
মাছের ক্রেতা ওমর ফকির বলেন, ‘এত বড় মাছ আগে দেখিনি। অনেকটা শখের বশেই মাছটি কিনেছি।’
বাজারে মাছটি আনার পর সেটি দেখার জন্য মানুষের ভিড় জমে যায়।
