
যন্ত্রে পাঠযোগ্য পাসপোর্টের (এমআরপি) জন্য আবেদনপত্র জমা দিয়েছেন বিএনপি চেয়ারপারসন খালেদা জিয়া। সাংসদ না থাকায় এখন থেকে খালেদা জিয়া আর লাল পাসপোর্ট ব্যবহার করতে পারবেন না।আজ বৃহস্পতিবার বিকেলে আগারগাঁওয়ের পাসপোর্ট কার্যালয়ে গিয়ে ঢাকা বিভাগের পরিচালকের দপ্তরে আবেদনপত্র জমা দেন। এরপর তিনি এমআরপির জন্য ছবি তোলেন। এ সময় সেখানে এমআরপি প্রকল্পের পরিচালক বিগ্রেডিয়ার মাসুদ রেজা সেখানে উপস্থিত ছিলেন।১৯৯১ সালে প্রধানমন্ত্রী হওয়ার পর থেকে খালেদা জিয়া বিশেষ পাসপোর্ট (লাল পাসপোর্ট) ব্যবহার শুরু করেন। এরপর থেকে কখনো প্রধানমন্ত্রী আবার কখনো বিরোধীদলীয় নেতা ছিলেন। ৫ জানুয়ারির নির্বাচনে অংশ না নেওয়া খালেদা জিয়া এখন আর সাংসদ নয়। ফলে এখন থেকে তিনি আর লাল পাসপোর্ট ব্যবহার করতে পারবেন না। এখন থেকে তিনি সাধারণ পাসপোর্ট (সবুজ পাসপোর্ট) ব্যবহার করবেন।
প্রসঙ্গত, সংসদ সদস্যরা লাল পাসপোর্ট ব্যবহার করে থাকেন। এই পাসপোর্টধারীরা বিদেশ যাওয়ার ক্ষেত্রে অতিরিক্ত সুবিধা পেয়ে থাকেন।
