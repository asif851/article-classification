
চট্টগ্রাম বিশ্ববিদ্যালয়ে পাহাড়ি ছাত্র পরিষদের দুই পক্ষের সংঘর্ষে তিনজন আহত হয়েছেন। আজ সোমবার সকাল সাড়ে ১০টার দিকে ক্যাম্পাসের ২ নম্বর গেটে পাহাড়ি ছাত্র পরিষদের দুই পক্ষ ইউপিডিএফ ও জেএসএফের মধ্যে এই সংঘর্ষের ঘটনা ঘটে।আহত তিনজন হলেন সবিনয় চাকমা, নিউটন চাকমা ও অমিত চাকমা। সবিনয় চাকমা বাংলা বিভাগের চতুর্থ বর্ষের ছাত্র ও নিউটন চাকমা পালি প্রথম বর্ষের ছাত্র। অমিত চাকমার বিষয়ে এখনো কিছু জানা যায়নি। বিশ্ববিদ্যালয় সূত্রে জানা যায়, পিকনিক-পরবর্তী খেলাকে কেন্দ্র করে এ সংঘর্ষের ঘটনা ঘটে। আহত তিনজনকে চট্টগ্রাম মেডিকেল হাসপাতালে ভর্তি করা হয়েছে।
বিশ্ববিদ্যালয়ের সহকারী প্রক্টর লিটন মিত্র বলেন, ‘আজ সকালে তিনজন আহত হওয়ার ঘটনা আমরা শুনেছি। আমরা জরুরি ভিত্তিতে ব্যবস্থা নেব।’
জেএসএফের সাধারণ সম্পাদক মনষী চাকমা দাবি করেন, ‘প্রায়ই ইউপিডিএফের সদস্যরা আমাদের ক্যাম্পাসে হেনস্তা করত। গতকাল পিকনিক-পরবর্তী ফুটবল খেলার পরে আমাদের খেলোয়াড়দের কটূক্তি করলে দুই পক্ষের মধ্যে হাতাহাতি হয়। আজ সকালে আমরা এর বিচার চাওয়ার জন্য প্রক্টর অফিসে যাই। এ সময় ইউপিডিএফের সদস্যরা আমাদের দুজন কর্মীকে অপহরণ করতে চাইলে আমরা তাদের প্রতিহত করি।’
ইউপিডিএফের সভাপতি সুনয়ন চাকমা দাবি করেন, ‘জেএসএফের সদস্যরা প্রায়ই আমাদের সঙ্গে গন্ডগোল করত। গতকাল রাতেও তারা আমাদের কিছু সদস্যকে কটূক্তি করে। এ বিষয়ে আমরা আজ প্রক্টরের কাছে যাচ্ছিলাম। কিন্তু জেএসএফের সদস্যরা আচমকা আমাদের ওপর হামলা করে। এতে আমাদের তিনজন আহত হয়। আমরা মামলার জন্য প্রস্তুতি নিচ্ছি।’
