
ময়মনসিংহের হালুয়াঘাট উপজেলায় তিন ভাইবোন অ্যাসিড হামলার শিকার হয়েছেন। গতকাল মঙ্গলবার রাত ১০টার দিকে উপজেলার কালাপাগলা গ্রামে এই ঘটনা ঘটে। হামলাকারী সন্দেহে গত রাতেই তিনজনকে আটক করেছে পুলিশ।
এই অ্যাসিড হামলার শিকার হয়েছেন মরিয়ম বেগম (২৩), তাঁর ভাই রাসেল কবির (২০) ও ছোট বোন মহিরন নেছা (১৩)। তাঁদের রাতেই ময়মনসিংহ মেডিকেল কলেজ হাসপাতালের বার্ন ইউনিটে ভর্তি করা হয়েছে।  বার্ন ইউনিটের চিকিৎসক লিমন কুমার ধর জানিয়েছেন, মরিয়ম বেগমের শরীরের ১৫ শতাংশ, রাসেলের ১৯ শতাংশ ও মহিরনের ১ শতাংশ পুড়ে গেছে। তাঁরা অ্যাসিডে পুড়েছেন বলে প্রাথমিকভাবে মনে হয়েছে।
ওই তিন ভাইবোনের মা ফরিদা ইয়াসমিনের ভাষ্য, গত রাত ১০টার দিকে তিন ভাইবোন গল্প করছিলেন। তখন তাঁদের দূরসম্পর্কের ভাই আল আমিন জানালা দিয়ে মরিয়মকে ডাক দেন। একপর্যায়ে জানালা খুলতেই অ্যাসিড ছুড়ে মারেন। এতে তাঁরা দগ্ধ হন। ফরিদা ইয়াসমিন অভিযোগ করেন, মরিয়মকে তাঁর সাবেক স্বামী সোহেল বিরক্ত করতেন। আবার সংসার করার প্রস্তাব দিতেন। মরিয়ম তাতে রাজি না হওয়ায় আল আমিনকে দিয়ে সোহেল এই কাজ করিয়েছেন।
হালুয়াঘাট সার্কেলের সহকারী পুলিশ সুপার মো. আলমগীর বলেন, এ ঘটনায় তিনজনকে আটক করা হয়েছে। তাঁরা হলেন আল আমিন, সোহেল ও অ্যাসিড বিক্রেতা উজ্জ্বল। এ ঘটনায় মামলা হচ্ছে।
 
