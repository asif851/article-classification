
র‌্যাব-পুলিশের তালিকাভুক্ত সন্ত্রাসী নাছির উদ্দিন চৌধুরী ওরফে ‘শিবির নাছিরকে’ পুলিশের ওপর হামলার একটি মামলায় ৫ বছর ৩ মাসের কারাদণ্ড দিয়েছেন আদালত। আজ বুধবার চট্টগ্রাম মহানগর হাকিম শফি উদ্দিন এ রায় দেন।
সরকারি কৌঁসুলি রায়হাদ উদ্দিন প্রথম আলোকে বলেন, নাছিরকে পৃথক তিনটি ধারায় ৫ বছর ৩ মাসের কারাদণ্ড দিয়েছেন আদালত। ১৯৯৮ সালের ৬ এপ্রিল চট্টগ্রাম কলেজের শেরেবাংলা ছাত্রাবাসের একটি পরিত্যক্ত কক্ষে পুলিশ অভিযান চালিয়ে নাছিরকে ধরতে গেলে পুলিশের ওপর হামলা ও গুলিবর্ষণের ঘটনা ঘটে। এ ঘটনায় তৎকালীন গোয়েন্দা পুলিশের এক কর্মকর্তা বাদী হয়ে নগরের কোতোয়ালি থানায় মামলা করেন। তদন্ত শেষে পুলিশ নাছিরসহ তিনজনের বিরুদ্ধে ২০০১ সালের ১৭ নভেম্বর অভিযোগপত্র দেয়। ছয়জন সাক্ষীর সাক্ষ্য গ্রহণ করেন আদালত।
চট্টগ্রাম নগর পুলিশের অতিরিক্ত উপকমিশনার (প্রসিকিউশন) নির্মলেন্দু বিকাশ চক্রবর্তী প্রথম আলোকে বলেন, গত ২৪ সেপ্টেম্বর রায় ঘোষণার দিন ধার্য ছিল একই আদালতে। ওই দিন নাছিরকে আনতে চট্টগ্রাম কেন্দ্রীয় কারাগারে পুলিশ প্রিজনভ্যান নিয়ে যায়। কিন্তু আসতে রাজি না হওয়ায় নাছিরকে আদালতে আনা যায়নি। পরে আদালত রায় ঘোষণার পরবর্তী দিন ধার্য করেন।
নির্মলেন্দু বিকাশ আরও বলেন, রায় ঘোষণার পর নাছিরকে প্রিজনভ্যানে তোলার সময় একটি টেলিভিশনের ক্যামেরাপারসন ছবি তুলতে গেলে নাছির পানির বোতল ছুড়ে মারেন। পরে পুলিশ সদস্যরা তাঁকে দ্রুত কারাগারে নিয়ে যান।
পুলিশ সূত্র জানায়, নাছিরের বিরুদ্ধে ৩৬টি মামলা রয়েছে। এর মধ্যে ১৬টি মামলায় তিনি খালাস পান। দুটিতে সাজা হয়। বিচারাধীন রয়েছে ১৮টি মামলা। ১৯৯৮ সাল থেকে তিনি কারাগারে রয়েছেন।
