
নীতিমালা লঙ্ঘন করে কুমিল্লা শহরের চারটি সরকারি কলেজ কর্তৃপক্ষের বিরুদ্ধে একাদশ শ্রেণিতে ভর্তির জন্য অতিরিক্ত ফি আদায়ের অভিযোগ পাওয়া গেছে। এ নিয়ে অভিভাবকেরা ক্ষোভ প্রকাশ করেছেন। গতকাল বুধবার সরেজমিনে কলেজগুলো ঘুরে বিভিন্ন মহলের সঙ্গে কথা বলে ওই তথ্য নিশ্চিত হওয়া গেছে।
কুমিল্লা শিক্ষা বোর্ড সূত্রে জানা গেছে, ২০১৭-১৮ শিক্ষাবর্ষে একাদশ শ্রেণিতে ভর্তির নীতিমালা অনুযায়ী গত মঙ্গলবার থেকে ভর্তি শুরু হয়েছে। আজ বৃহস্পতিবার বিলম্ব ফি ছাড়া ভর্তি শেষ হবে। এ বছর শিক্ষার্থীরা কুমিল্লা বোর্ডকে আগাম ১৮৫ টাকা দিয়ে ভর্তির প্রাথমিক নিশ্চায়ন নিয়েছে। এরপরও কুমিল্লা ভিক্টোরিয়া সরকারি কলেজ, কুমিল্লা সরকারি মহিলা কলেজ, কুমিল্লা সরকারি কলেজ ও কুমিল্লা সরকারি সিটি কলেজ গতবারের তুলনায় এবার বাড়তি ফি নিচ্ছে। কলেজগুলোর নোটিশ বোর্ডেও কোন খাতে কত টাকা নেওয়া হচ্ছে তা টাঙানো নেই।
জানা গেছে, কুমিল্লা সরকারি কলেজে একাদশ শ্রেণিতে ৯০০ জন শিক্ষার্থী ভর্তি করানো হবে। এ কলেজে সর্বোচ্চ ভর্তি ফি নেওয়া হচ্ছে ২ হাজার ৯১৬ টাকা এবং সর্বনিম্ন ২ হাজার ৮০৬ টাকা।
গত বছর এ কলেজে ভর্তির সর্বোচ্চ টাকা ছিল বোর্ড ফিসহ ২ হাজার ১৪৯ টাকা।
জানতে চাইলে ভর্তি পরীক্ষা কমিটির আহ্বায়ক মো. হারুনুর রশিদ বলেন, এবার পরিবহন ফি ৩০০ টাকা, অভ্যন্তরীণ পরীক্ষার ফি ৫৬০ টাকা এবং হিন্দুদের পূজা ফি ৭০ টাকা বাড়ানো হয়েছে।
কুমিল্লা ভিক্টোরিয়া সরকারি কলেজে এ বছর বিজ্ঞান বিভাগে ভর্তি ফি ২ হাজার ৯৮৭ টাকা, মানবিক ও ব্যবসায় শিক্ষা শাখায় ২ হাজার ৮২৭ টাকা। এর বাইরে মসজিদ উন্নয়ন ফি ১০০ টাকা করে নগদ নেওয়া হচ্ছে। গত বছর এই কলেজে বিজ্ঞান বিভাগে ভর্তি ফি ছিল ২ হাজার ৯৫৭ টাকা, মানবিক ও ব্যবসায় শিক্ষা শাখায় ২ হাজার ৮৩৭ টাকা। এ ছাড়া কুমিল্লা সরকারি মহিলা কলেজে এ বছর বিজ্ঞানে ভর্তি ফি ২ হাজার ৭২৫ টাকা, মানবিক ও ব্যবসায় শিক্ষা শাখায় ২ হাজার ৬২৫ টাকা। এর সঙ্গে বোর্ডের ১৮৫ টাকা যুক্ত করা হয়েছে। গত বছর এ কলেজে বিজ্ঞানে ভর্তি ফি ২ হাজার ৮৩২ টাকা, মানবিক ও ব্যবসায় শিক্ষা শাখায় ২ হাজার ৭৩২ টাকা। এ কলেজে আসনসংখ্যা ১ হাজার ২০০।
কুমিল্লা সরকারি সিটি কলেজে আসনসংখ্যা ৪৫০। এ বছর এ কলেজে ভর্তি ফি ২ হাজার ৭৭৭ টাকা। সঙ্গে রয়েছে বোর্ডের ১৮৫ টাকাসহ মোট ২ হাজার ৯৬২ টাকা। গত বছর এ কলেজে ভর্তির জন্য ২ হাজার ৮৭০ টাকা নেওয়া হয়েছিল। 
