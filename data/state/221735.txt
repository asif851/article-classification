
বরগুনার পাথরঘাটা এলাকায় একটি পরিত্যক্ত ভবনের ছাদ থেকে প্রায় নয় ফুট লম্বা একটি গাঁজার গাছ জব্দ করা হয়েছে। গতকাল শনিবার গাছটি উদ্ধার করে কোস্টগার্ড।কোস্টগার্ডের পাথরঘাটা স্টেশন কমান্ডার লে. এ এম রাহাতুজ্জামানের ভাষ্য, গোপন খবরের ভিত্তিতে শহরের পানি উন্নয়ন বোর্ড (পাউবো) কলোনির একটি পরিত্যক্ত ভবনের ছাদ থেকে বড় একটি গাঁজার গাছ জব্দ করা হয়। গাঁজার গাছটি ওই ভবনের ছাদে মাটিতে চাষ করা ছিল। গাছটি প্রায় নয় ফুট লম্বা।রাহাতুজ্জামান আরও জানান, কোস্টগার্ডের সদস্যদের ধারণা, প্রায় দেড় থেকে দুই বছর ধরে গাঁজার গাছটি ওই ভবনের ছাদে চাষ করা হচ্ছিল। ওই গাছের পাতা নিয়ে স্থানীয় যুবকেরা নিয়মিত সেবন ও বিক্রি করত। সেই সঙ্গে তারা বড় পরিসরে গাঁজা চাষের প্রস্তুতি নিচ্ছিল। গাছটি পাথরঘাটা থানায় হন্তান্তর করা হয়েছে।পাথরঘাটা উপজেলা নির্বাহী কর্মকর্তা সাখাওয়াত হোসেন সরকার জানান, এ ব্যাপারে পুলিশ ব্যবস্থা নিচ্ছে। এ ধরনের ঘটনা এলাকায় নতুন বলে তিনি জানান।এ ব্যাপারে পাথরঘাটা থানার ভারপ্রাপ্ত কর্মকর্তা (ওসি) জি এম শাহনেওয়াজ প্রথম আলোকে বলেন, এ ঘটনায় থানায় একটি সাধারণ ডায়েরি (জিডি) করা হয়েছে। পুলিশ তদন্ত শুরু করেছে।
