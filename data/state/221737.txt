
শরীয়তপুরের জাজিরা উপজেলার বোয়ালিয়া গ্রামে বিবদমান দুই পক্ষের সংঘর্ষ থামাতে গিয়ে লাঠির আঘাতে কাশেম সরদার (৫০) নামের এক কৃষক নিহত হয়েছেন। গত বৃহস্পতিবার সন্ধ্যায় বোয়ালিয়া বাজারে এ ঘটনা ঘটে।পুলিশ ও স্থানীয় সূত্র জানায়, বোয়ালিয়া গ্রামের দম্পতি রিপন চোকদার ও শারমিন আক্তারের মধ্যে কয়েক দিন ধরে কলহ চলছিল। বিষয়টি মীমাংসার জন্য দুই পক্ষের পরিবার বৃহস্পতিবার সন্ধ্যায় বোয়ালিয়া বাজারে বৈঠকে বসে। তবে কথা-কাটাকাটির একপর্যায়ে দুই পক্ষ সংঘর্ষে জড়িয়ে পড়ে। এ সময় রিপন চোকদারের পক্ষের লোকজন শারমিনের ভাই ইদ্রিস মিয়াকে মারধর করতে থাকেন। ইদ্রিসকে উদ্ধার করতে এগিয়ে যান কাশেম সরদার। এ সময় কাশেমের মাথায় লাঠির আঘাত লাগে। গুরুতর আহতাবস্থায় তাঁকে চিকিৎসার জন্য ঢাকায় পাঠানো হয়। পথে রাত নয়টার দিকে তাঁর মৃত্যু হয়।জাজিরা থানার ভারপ্রাপ্ত কর্মকর্তা (ওসি) ইকরাম আলী মিয়া বলেন, এ বিষয়ে মামলার প্রস্তুতি চলছে।
