
লক্ষ্মীপুরের কমলনগর উপজেলায় দুই বোনকে (১৬ ও ১৪) গণধর্ষণের অভিযোগে পৃথক দুটি মামলা হয়েছে। গতকাল শুক্রবার দুপুরে ওই দুই কিশোরীর মা পাঁচজনকে আসামি করে নারী ও শিশু নির্যাতন দমন আইনে কমলনগর থানায় এই মামলা করেন।পুলিশ সূত্রের ভাষ্যমতে, গত মঙ্গলবার রাতে এক ব্যক্তি দুই বোনকে ঘর থেকে ডেকে নেন। এরপর বাড়ির পাশের একটি পুকুরপাড়ে নিয়ে তাঁর সহযোগীদের নিয়ে দুই বোনকে ধর্ষণ করেন। রাতেই দুই বোন তাদের মাকে বিষয়টি জানায়। পরে তাদের মা স্থানীয় প্রভাবশালী ব্যক্তিদের বিষয়টি জানালে তাঁরা মীমাংসার আশ্বাস দেন এবং মামলা না করতে বলেন। কিন্তু বিষয়টির স্থানীয়ভাবে মীমাংসা না হওয়ায় তাদের মা মামলা করেন।কমলনগর থানার ভারপ্রাপ্ত কর্মকর্তা (ওসি) মো. কবির আহম্মদ বলেন, ডাক্তারি পরীক্ষার জন্য দুই কিশোরীকে লক্ষ্মীপুর সদর হাসপাতালে পাঠানো হয়েছে। তিনি বলেন, আসামিদের গ্রেপ্তারে অভিযান চলছে।
