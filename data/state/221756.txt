
মেহেরপুর পৌরসভার এক কাউন্সিলরের হামলায় অপর এক কাউন্সিলর আহত হয়েছেন বলে অভিযোগ পাওয়া গেছে। তবে অভিযুক্ত কাউন্সিলর দাবি করেছেন, তাঁর ওপর আগে হামলা চালানো হয়েছে। গত রোববার পৌর কার্যালয়ের চত্বরে এ ঘটনা ঘটেছে।এ ঘটনার প্রতিবাদে গতকাল সোমবার কাউন্সিলরদের একাংশ শহরের প্রধান সড়ক এক ঘণ্টা অবরোধ করে রাখে। হামলায় আহত ৬ নম্বর ওয়ার্ডের কাউন্সিলর ইনতিয়াজ আহমেদকে (৪১) সদর হাসপাতালে ভর্তি করা হয়েছে। এ ঘটনায় মেহেরপুর পৌরসভার প্যানেল মেয়র আল মামুন বাদী হয়ে সদর থানায় একটি মামলা করেছেন। এ মামলায় ১ নম্বর ওয়ার্ডের কাউন্সিলরসহ ২৫ জনকে আসামি করা হয়েছে।মামলার বাদী অভিযোগ করেন, গত রোববার রাতে তিনিসহ পৌরসভার আটজন কাউন্সিলর একটি কক্ষে বসে সভা করছিলেন। এ সময় ১ নম্বর ওয়ার্ডের কাউন্সিলর মনিরুল ইসলামের নেতৃত্বে ৮-১০ জন সেখানে হামলা চালান। তাঁরা কাউন্সিলর ইনতিয়াজকে ধরে শহরের প্রধান সড়কে নিয়ে পিটিয়ে জখম করেন।কাউন্সিলর মনিরুল ইসলাম দাবি করেন, গত রোববার দুপুরে কয়েকজন কাউন্সিলর ও তাঁদের সমর্থকেরা পৌর চত্বরে তাঁকে মারধর করেন। এর প্রতিশোধ নিতে ইনতিয়াজকে ধাওয়া করলে সে রাস্তায় পড়ে গিয়ে আহত হন। তিনি ও তাঁর লোকজন কোনো কাউন্সিলরকে মারধর করেননি।মেয়র মুতাছিম বিল্লাহ অভিযোগ করেন, পৌর কার্যালয়ের একটি কক্ষে বসে আলোচনার সময় কাউন্সিলর মনিরুল ও তাঁর লোকজন আট কাউন্সিলরের ওপর হামলা চালিয়েছেন। এ ব্যাপারে পৌর পরিষদের জরুরি সভা গতকাল অনুষ্ঠিত হয়। এতে অভিযুক্ত কাউন্সিলরের বিরুদ্ধে ব্যবস্থা নেওয়ার সিদ্ধান্ত হয়েছে।
 
