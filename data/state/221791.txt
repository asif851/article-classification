
ঠাকুরগাঁওয়ের পীরগঞ্জের সৈয়দপুর ইউনিয়নের পাঁচটি মাধ্যমিক বিদ্যালয়ের ১৫০ জন ছাত্রীর বাবা গত মঙ্গলবার বিকেলে ১৮ বছরের কম বয়সী মেয়েকে বিয়ে না দেওয়ার অঙ্গীকার করেন। এ সময় তাঁদের মেয়েরাও বাবাদের হাত ধরে অঙ্গীকার করে, ১৮ বছর বয়সের আগে তারা বিয়েকে না বলবে ও বাবা-মাকে ছেড়ে কারও হাত ধরে পালিয়ে যাবে না।সৈয়দপুর ইউনিয়নে কর্মরত গুড নেইবার্স নামের বেসরকারি সংস্থা গত মঙ্গলবার নিয়ামতপুর কার্যালয়ে এসব বাবা ও মেয়েকে নিয়ে ‘গুড ড্যাডি ক্যাম্পেইন’ অনুষ্ঠানের আয়োজন করে। সভাপতিত্ব করেন গুড নেইবার্সের ব্যবস্থাপক যোসেফ টুটুল বিশ্বাস। প্রধান অতিথি ছিলেন জেলা প্রশাসক মূকেশ চন্দ্র বিশ্বাস।
