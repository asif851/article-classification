
সরকার শিশুদের অপুষ্টি দূর করতে প্রাথমিক বিদ্যালয়ের শিক্ষার্থীদের মধ্যে বছরব্যাপী বিনা মূল্যে পাস্তুরিত তরল দুধ বিতরণ কর্মসূচি চালু করেছে। আজ শনিবার সিরাজগঞ্জের শাহজাদপুর উপজেলায় সাতটি প্রাথমিক বিদ্যালয়ে দুধ বিতরণের মধ্য দিয়ে এই কর্মসূচি শুরু হয়।
স্থানীয় সরকার, পল্লী উন্নয়ন ও সমবায় প্রতিমন্ত্রী জাহাঙ্গীর কবির নানক শাহজাদপুরের রাওতারা প্রাথমিক বিদ্যালয়ে এই কর্মসূচির উদ্বোধন করেন। এ সময় তিনি বলেন, এ প্রকল্পের লক্ষ্য হলো শিশুদের অপুষ্টি দূর করা ও বিদ্যালয় থেকে ঝরে পড়া শিক্ষার্থীদের হার কমিয়ে এনে তাদের পড়াশোনায় মনোযোগী করা। নানক বলেন, সমবায় ব্যবস্থা জোরদার করতে বর্তমান সরকার বিভিন্ন ধরনের উদ্যোগ বাস্তবায়ন করেছে এবং নতুন নতুন প্রকল্প হাতে নিয়েছে।
মিল্ক ইউনিয়ন ও বিশ্ব খাদ্য সংস্থার যৌথ উদ্যোগে উপজেলার একটি বিদ্যালয়ের শিক্ষার্থীদের মধ্যে সপ্তাহে ছয় দিন প্যাকেট দুধ বিতরণ করা হবে।
