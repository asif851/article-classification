
কুষ্টিয়ার কুমারখালী পৌর এলাকায় ১৪৪ ধারা জারি করেছে উপজেলা প্রশাসন। স্থানীয় জাতীয় সমাজতান্ত্রিক দল (জাসদ) ও বাংলাদেশ ছাত্রলীগ কুমারখালী শাখা একই ভবনের সামনে একই সময়ে সভা আহ্বান করায় এ সিদ্ধান্ত নিয়েছে প্রশাসন।
দলীয় ও উপজেলা প্রশাসন সূত্র জানায়, আজ শনিবার কুমারখালী শহরের গড়াই কমপ্লেক্স ভবনের সামনে জাসদের কুমারখালী উপজেলা শাখা সন্ত্রাস, জঙ্গি ও সংখ্যালঘু নির্যাতনবিরোধী বিক্ষোভ সমাবেশ ডাকে। একই স্থানে একই সময়ে কুমারখালী ছাত্রলীগের পক্ষ থেকেও সভা ডাকে। এ ব্যাপারে আইনশৃঙ্খলা পরিস্থিতি অবনতির আশঙ্কায় উপজেলা নির্বাহী কর্মকর্তা (ইউএনও) মো. শাহীনুজ্জামান বেলা ১১টা থেকে রাত ১০টা পর্যন্ত সভা-সমাবেশ নিষিদ্ধ করে ১৪৪ ধারা জারি করেন। এ ঘটনায় শহরে অতিরিক্ত পুলিশ মোতায়েন করা হয়েছে।
কুমারখালী উপজেলা জাসদের সাধারণ সম্পাদক জয়দেব বিশ্বাস বলেন, ছাত্রলীগ পরিকল্পিতভাবে সমাবেশ বানচাল করতে সভা ডাকে।
উপজেলা ছাত্রলীগের সাধারণ সম্পাদক রাসেল হোসেন বলেন, অভিযোগ সত্য নয়। সরকারের উন্নয়ন তুলে ধরতে তাঁরা সেখানে সভার আয়োজন করেন।
