
রাজশাহীর চারঘাট উপজেলায় একটি বাড়ির সেপটিক ট্যাংকে নেমে তিনজন মারা গেছেন। তাঁদের মধ্যে দুজন নির্মাণশ্রমিক ও একজন ভ্যানচালক। আজ বৃহস্পতিবার বিকেল চারটার দিকে উপজেলার বালাদিয়াড় গ্রামে এ ঘটনা ঘটে।
নিহত শ্রমিকেরা হলেন মকবুল হোসেন (৩৮) ও মোজাম্মেল হক (৫০)। নিহত ভ্যানচালকের নাম জামাল উদ্দিন (৪৫)। নিহত তিনজনই বালাদিয়াড় গ্রামের বাসিন্দা।
পুলিশ সূত্রে জানা গেছে, বালাদিয়াড় গ্রামের তফেল উদ্দিনের বাড়ির শৌচাগারের জন্য সম্প্রতি সেপটিক ট্যাংক তৈরি করা হয়। আজ ওই ট্যাংকের ছাদের সাটারিং ( ঢালাই দেওয়ার জন্য ব্যবহৃত বাঁশ, কাঠ) খুলতে প্রথমে ট্যাংকে নামেন মকবুল। দীর্ঘ সময় সাড়া না পেয়ে তাঁকে উদ্ধার করতে নামেন আরেক শ্রমিক মোজাম্মেল। তাঁরও কোনো সাড়া না পেয়ে সেপটিক ট্যাংকের বাইরে থাকা ভ্যানচালক জামাল ওই দুজনকে উদ্ধারে নামেন। পরে পুলিশ ঘটনাস্থলে গিয়ে তিনজনের লাশ উদ্ধার করে।
ঘটনার তথ্যের সত্যতা নিশ্চিত করে চারঘাট থানার ভারপ্রাপ্ত কর্মকর্তা (ওসি) গোলাম মর্ত্তুজা প্রথম আলোকে বলেন, পর পর তিনজন ট্যাংকের ভেতরে প্রবেশ করার পর তাদের কোনো সাড়া না পেয়ে স্থানীয় লোকজনের সন্দেহ হয়। প্রায় আধা ঘণ্টা পরে তাঁরা ট্যাংকের ভেতর টর্চের আলো ফেলে তিনজনের নিথর দেহ পড়ে থাকতে দেখেন। থানায় খবর দিলে পুলিশ গিয়ে স্থানীয় লোকজনের সহযোগিতায় মৃতদেহগুলো উদ্ধার করে। আশঙ্কা করা হচ্ছে, ট্যাংকের ভিতরে সৃষ্ট গ্যাসের কারণে ওই তিনজনের মৃত্যু হয়েছে।
ওসি আরও বলেন, কারও কোনো অভিযোগ না থাকায় লাশ পরিবারের কাছে হস্তান্তর করা হয়েছে। এ ব্যাপারে থানায় একটি সাধারণ ডায়েরি করা হয়েছে।
