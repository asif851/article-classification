
মুন্সিগঞ্জের সিরাজদিখান উপজেলায় যাত্রীবাহী একটি বাস ও লেগুনার সংঘর্ষে স্বামী-স্ত্রীসহ চারজন নিহত হয়েছেন। আহত হয়েছেন আটজন।
আজ বুধবার বিকেল সাড়ে পাঁচটার দিকে উপজেলার নীমতলা এলাকায় ঢাকা-মাওয়া মহাসড়কে এ দুর্ঘটনা ঘটে। আহত ব্যক্তিদের কয়েকজনকে স্থানীয় বেসরকারি একটি ক্লিনিকে চিকিৎ​সা দেওয়া হচ্ছে। বাকিদের ঢাকায় নিয়ে যাওয়া হয়েছে।নিহত ব্যক্তিরা হলেন, লেগুনার চালক আরশাদ দেওয়ান (৩২), লেগুনার যাত্রী রাসেল (৩০) ও তাঁর স্ত্রী সীমা (২৫) ও তাঁর ভাগনি। তবে ভাগনির নাম জানা যায়নি। তাঁর বয়স ২২ বছরের মতো হতে পারে বলে পুলিশ ধারণা করছে। তাঁদের বাড়ি শ্রীনগর উপজেলার হাসাড়া গ্রামে।পুলিশ ও স্থানীয় সূত্র জানায়, হাসাড়া থেকে আসা লেগুনাটি নিমতলায় পৌঁছার আগ মুহূর্তে চৌরাস্তার কাছাকাছি বিপরীত দিকে থেকে আসা ইলিশ পরিবহনের একটি বাসের সঙ্গে সংঘর্ষ হয়। এতে লেগুনাটি দুমড়েমুচড়ে যায় এবং চালক ছাড়াও এর ভেতরে থাকা চার যাত্রী ঘটনাস্থলেই মারা যান। আহত হন আরও আট যাত্রী। দুর্ঘটনার পর ঢাকা-মাওয়া মহাসড়কে প্রায় আধঘণ্টা যান চলাচল বন্ধ থাকে। ক্ষুব্ধ লোকজন কয়েকটি বাস ভাঙচুর করে।ঢাকা-মাওয়া মহাসড়কের শ্রীনগরের হাসাড়া হাইওয়ে পুলিশ ফাঁড়ির সার্জেন্ট মো. হাসান জানান, আহত ব্যক্তিদের পরিচয় পাওয়া যায়নি। ঢাকা থেকে আসা মাওয়াগামী বাসটি আটক করা হয়েছে।
