
প্রশ্নপত্র ফাঁস, ব্যাংক খাতে অব্যবস্থাপনা, খুন-গুম, সরকারি দলের দখলবাজির সমালোচনা করে সমাজকল্যাণমন্ত্রী ও বাংলাদেশের ওয়ার্কার্স পার্টির সভাপতি রাশেদ খান মেনন বলেছেন, এসবের বিরুদ্ধে ব্যবস্থা নেওয়া না হলে মানুষ মুখ ফিরিয়ে নেবে। প্রশ্নপত্র ফাঁস বন্ধ করা না গেলে সব অর্জন ধূলিসাৎ হয়ে যাবে।সোমবার জাতীয় সংসদে রাষ্ট্রপতির ভাষণের ওপর ধন্যবাদ প্রস্তাবের আলোচনায় অংশ নিয়ে রাশেদ খান মেনন এসব কথা বলেন।রাশেদ খান মেনন বলেন, ‘দুর্নীতির জন্য বেগম খালেদা জিয়ার দণ্ড হয়েছে। এটি বিএনপি-জামায়াত জোটের দুর্নীতির ক্ষুদ্রাংশ মাত্র। কিন্তু আজকে আমরা দেখছি সমস্ত দেশের মধ্যে দুর্নীতির বিশাল প্রচলন হয়েছে।’মেনন বলেন, এখনো অনেক বড় বড় দুর্নীতি বিচারের বাইরে রয়ে যাচ্ছে। তিনি আশা করেন, অর্থ পাচার, ঋণ জালিয়াতির ঘটনায় তদন্ত এবং দোষীদের আইনের আওতায় আনা হবে।
মেনন বলেন, প্রশ্নপত্র ফাঁসে শিক্ষকদের অভিযুক্ত করা হয়েছে। শিক্ষার্থীদের গ্রেপ্তার করা হয়েছে। কিন্তু কেন প্রশ্নপত্র ফাঁস হচ্ছে, তা নির্ধারণ করা হচ্ছে না। শিক্ষা মন্ত্রণালয় এ ব্যাপারে কোনো দায়িত্ব নিচ্ছে না। অন্যান্য মন্ত্রণালয়ও দায়িত্ব নিচ্ছে না। শিক্ষায় যে প্রতারণা ঘটছে, তা নিশ্চিতভাবে জাতিকে ধ্বংস করবে।
সরকারকে হুঁশিয়ার করে মেনন বলেন, এ বছর নির্বাচনের বছর। দ্রব্যমূল্যের ঊর্ধ্বগতি, বিদ্যুতের মূল্যবৃদ্ধি, গ্যাস-পানি সংকট-এসব দৈনন্দিন বিষয় মানুষকে আলোড়িত করে। গুম-খুন-ধর্ষণের ঘটনা মানুষকে আতঙ্কিত করে। এসব ক্ষেত্রে কঠোর ব্যবস্থা নেওয়া না গেলে মানুষ মুখ ফিরিয়ে নেবে।
বক্তব্যে ব্যাংক খাতে অনিয়ম ও অব্যবস্থাপনার কথা তুলে ধরেন রাশেদ খান মেনন।
