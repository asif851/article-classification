
সিলেটগামী জয়ন্তিকা এক্সপ্রেস ট্রেনটির রাজধানীর কমলাপুর রেলস্টেশন থেকে ছাড়ার নির্ধারিত সময় ছিল দুপুর ১২টা। তবে সেই ট্রেন ছাড়ে বেলা ২টা ১০ মিনিটে। অগ্রিম টিকিটে ঈদযাত্রার প্রথম দিনে গতকাল বুধবার জয়ন্তিকা এক্সপ্রেসসহ বিভিন্ন গন্তব্যের অন্তত ১০টি ট্রেন নির্ধারিত সময়ের ৩০ মিনিট থেকে প্রায় আড়াই ঘণ্টা দেরিতে ছেড়েছে।
গত মঙ্গলবার সকালে কমলাপুর স্টেশনে স্বয়ংক্রিয় সংকেতব্যবস্থা প্রায় তিন ঘণ্টার জন্য বিকল হয়ে পড়লে সময়সূচিতে যে বিপর্যয় দেখা দেয়, তা গতকালও কাটেনি।
গতকাল ১০টি ট্রেনের যাত্রীরা বিলম্বের কারণে স্টেশনে অপেক্ষার প্রহর কাটালেও অন্য ট্রেনগুলো সময়মতোই ছেড়েছে। তবে প্রথম দিনে ঈদে ঘরমুখী যাত্রীদের তেমন চাপ স্টেশনে ছিল না। আজ বৃহস্পতিবার যাত্রীদের ভিড় হবে বলে মনে করছেন রেলওয়ের কর্মকর্তারা। কারণ, ঈদের ছুটির আগে আজই শেষ কর্মদিবস। তাই অনেকেই অফিস করে পরিবার নিয়ে ছুটবেন নাড়ির টানে বাড়ির পানে।
মঙ্গলবার স্বয়ংক্রিয় সংকেতব্যবস্থা বিকল হওয়ার কারণে ২৩টি ট্রেন সময়মতো কমলাপুর ছেড়ে যেতে ও স্টেশনে প্রবেশ করতে পারেনি। এ কারণে গতকাল ঈদযাত্রার প্রথম দিনে ট্রেনের সময়সূচিতে বিপর্যয় ঘটতে পারে বলে আশঙ্কা প্রকাশ করেছিলেন রেলের কর্মকর্তারা।
গতকাল সকাল ছয়টা থেকে আটটার মধ্যে আটটি আন্তনগর ট্রেন কমলাপুর থেকে বিভিন্ন গন্তব্যের উদ্দেশে ছেড়ে যায়। এই ট্রেনগুলো নির্ধারিত সময়েই ছাড়ে। ফলে এসব ট্রেনের যাত্রীদের অপেক্ষা করতে হয়নি বলে স্বস্তি নিয়ে যাত্রা শুরু করেন। কিন্তু এরপরই ট্রেনের সময়সূচি কিছুটা এলোমেলো হয়ে পড়ে। রংপুর এক্সপ্রেস ট্রেনটি নয়টায় ছাড়ার কথা থাকলেও সেটি এক ঘণ্টা দেরি করে সকাল ১০টায় ছেড়ে যায়।
কমলাপুর রেলওয়ে স্টেশনের স্টেশন ম্যানেজার সিতাংশু চক্রবর্তী বলেন, মঙ্গলবার কমলাপুর রেলস্টেশনের স্বয়ংক্রিয় সংকেতব্যবস্থা বিকল হয়ে পড়ার কারণে রংপুর এক্সপ্রেস ট্রেনটি কমলাপুরে দেরিতে পৌঁছায়। তা ছাড়া ট্রেনটির একটি বগি বিকল ছিল। তাই এটি সারাতে ও পরিষ্কার-পরিচ্ছন্ন করে ছাড়তে এক ঘণ্টা সময় বেশি লেগেছে।
গতকাল দিনাজপুরগামী একতা এক্সপ্রেস নির্ধারিত সময়ের ৩০ মিনিট, ময়মনসিংহগামী ঈসা খাঁ এক্সপ্রেস ১ ঘণ্টা, রাজশাহী এক্সপ্রেস ২ ঘণ্টা, চট্টলা এক্সপ্রেস ১ ঘণ্টা ৩০ মিনিট দেরিতে ছেড়ে যায়। চট্টগ্রাম, সিলেট ও উত্তরবঙ্গ পথের ট্রেনগুলোতে যাত্রীদের ভিড় থাকলেও উপচে পড়া ছিল না। রাত আটটা পর্যন্ত ১৬টি আন্তনগর, ২৪টি মেইল ও কমিউটার ট্রেন কমলাপুর ছেড়েছে। রাতে বিভিন্ন গন্তব্যে আরও ছয়টি আন্তনগরসহ নয়টি ট্রেন কমলাপুর ছেড়েছে।
ট্রেন দেরিতে ছাড়লেও যাত্রীদের মধ্যে খুব বেশি ক্ষোভ ছিল না। জয়ন্তিকা ট্রেনের যাত্রী শফিকুল ইসলাম বলেন, আগের মতো সহ্যের মাত্রা ছাড়িয়ে ঘণ্টার পর ঘণ্টা অপেক্ষা করতে হয়নি। গ্রামের বাড়িতে সবার সঙ্গে ঈদ করার জন্য একটু অপেক্ষা সহ্য করা যায়। এখন পৌঁছাতে দেরি না হলেই হয়।
এর আগে সকালে সিলেটগামী পারাবত এক্সপ্রেস, চট্টগ্রামগামী সোনার বাংলা এক্সপ্রেস ও মহানগর প্রভাতী, কিশোরগঞ্জগামী এগারসিন্ধুর, দেওয়ানগঞ্জগামী তিস্তা, চিলাহাটিগামী নীলসাগর এক্সপ্রেস নির্ধারিত সময়ে ছেড়ে যায়।
নগরের যানজটের বিষয়টি মাথায় রেখে যাত্রীরা নিজ নিজ গন্তব্যের ট্রেন ছাড়ার নির্ধারিত সময়ের আগেই স্টেশনে পৌঁছান। ট্রেন ছাড়তে দেরি হওয়ায় তাঁদের অনেককে স্টেশনে বসে ঝিমুতে দেখা যায়। স্টেশনে ট্রেনের সময়সূচিসহ নানা তথ্য প্রদর্শনের জন্য পর্দা (মনিটর) বসানো হয়েছে। যাত্রীদের অনেককে পর্দাগুলোর দিকে তাকিয়ে থাকতে দেখা যায়।
এবারের ঈদে ঢাকা থেকে বিভিন্ন গন্তব্যের যাত্রীদের জন্য ১২ জুন থেকে অগ্রিম টিকিট বিক্রি শুরু করে রেলওয়ে। প্রতিদিনের যাত্রার জন্য ২২ হাজারের বেশি অগ্রিম টিকিট বিক্রি করা হয়। এবার ঈদের সরকারি ছুটি ২৫ থেকে ২৭ জুন। এর আগে দুই দিন সাপ্তাহিক ছুটি শুক্র ও শনিবার থাকায় আজ অফিস শেষে ঈদযাত্রার মূল চাপ শুরু হবে।
আজ সব ট্রেনই নির্ধারিত সময়সূচি অনুযায়ী চলবে বলে আশা প্রকাশ করেন কমলাপুরের স্টেশন ম্যানেজার সিতাংশু চক্রবর্তী। তিনি বলেন, স্টেশনের স্বয়ংক্রিয় সংকেতব্যবস্থা বিকল হওয়ায় যা সমস্যা ছিল, তা আর নেই। ঈদের আগ পর্যন্ত সব ট্রেনই সময়সূচি মেনে চলবে।
 
