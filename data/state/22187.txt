
কুড়িগ্রামের নাগেশ্বরীতে অভিযান চালিয়ে চার প্রতিষ্ঠানকে ৪৫ হাজার টাকা জরিমানা করা হয়েছে। গতকাল মঙ্গলবার জাতীয় ভোক্তা অধিকার সংরক্ষণ অধিদপ্তর কুড়িগ্রামের সহকারী পরিচালক শেখ সাদীর নেতৃত্বে ওই অভিযান চালানো হয়। এ সময় পাল ওয়েল লিমিটেডের মালিককে ভেজাল পণ্য বিক্রির অপরাধে ৪০ হাজার টাকা, লাকী হোটেল অ্যান্ড রেস্টুরেন্টের মালিককে মূল্যতালিকা প্রকাশ না করায় ২ হাজার, মেয়াদোত্তীর্ণের তারিখ না থাকায় প্রিয়াংকা সুইটসের মালিককে ২ হাজার টাকা ও মিথ্যা বিজ্ঞাপন দেওয়ায় নিয়াজ মেডিসিন কর্নারের মালিককে ১ হাজার টাকা জরিমানা করা হয়। এ সময় জেলা শিল্প ও বণিক সমিতির সহসভাপতি রহমত আলী সরকার, উপজেলা স্যানিটারি ইন্সপেক্টর পবিত্র কুমার সরকার প্রমুখ উপস্থিত ছিলেন। 
