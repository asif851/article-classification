
নিজেদের শততম টেস্টে জয় পেয়েছে বাংলাদেশ। কলম্বোর পি সারা ওভালে শ্রীলঙ্কাকে ৪ উইকেটে হারানোয় সিরিজের দ্বিতীয় টেস্টটি মাইলফলক হয়ে থাকবে বাংলাদেশের ক্রিকেট ইতিহাসে। 
দেশের বাইরে শততম টেস্টে এই জয়ে দলের সব সদস্যকে অভিনন্দন জানিয়েছেন প্রধানমন্ত্রী শেখ হাসিনা। জয়ের পর অধিনায়ক মুশফিকুর রহিম ও সিরিজ সেরা সাকিব আল হাসানের সঙ্গে টেলিফোনে কথা বলে এ অভিনন্দন জানান প্রধানমন্ত্রী।
কলম্বোর ঐতিহাসিক পি সারা ওভালে ঐতিহাসিক ও অসাধারণ জয়ে উচ্ছ্বসিত প্রধানমন্ত্রী টেলিফোনে আজ রোববার বিকেলে মুশফিক ও সাকিবকে বলেন, ‘তোমরা ইতিহাস সৃষ্টি করেছ। তোমাদের প্রাণঢালা অভিনন্দন জানাচ্ছি। এই অর্জন ধরে রাখতে আমি তোমাদের জন্য দোয়া করছি।’ এরপর জয় বাংলা বলে কথা শেষ করেন প্রধানমন্ত্রী শেখ হাসিনা।
প্রধানমন্ত্রীর প্রেস সচিব ইহসানুল করিম সাংবাদিকদের বলেন, শ্রীলঙ্কার সঙ্গে টেস্ট জয়ের পর প্রধানমন্ত্রী শেখ হাসিনা টেলিফোনে মুশফিকুর রহিম এবং সাকিব আল হাসানের সঙ্গে কথা বলেন। তিনি জয় বাংলা বলে কথা শেষ করেন।
বিদেশের মাটিতে এটি বাংলাদেশের চতুর্থ জয়। শ্রীলঙ্কার বিপক্ষে প্রথম। ৪ উইকেটের জয়ে জয় বাংলা সিরিজে সমতা আনে বাংলাদেশ। কলম্বোয় ২০০ রানের নিচে লক্ষ্য দিয়ে এর আগে দেশের মাটিতে দুবার জিতেছে শ্রীলঙ্কানরা। দুবারই তারা হারিয়েছে বাংলাদেশের চেয়ে যোজন-যোজন মাইল এগিয়ে ভারত ও পাকিস্তানকে।
