
চাঁদপুর শহর রক্ষা বাঁধ ভাঙনে শহরের পুরানবাজারের ৫০ মিটার এলাকা নদীগর্ভে বিলীন হয়ে গেছে। গতকাল সোমবার রাতে এই ভাঙনে হরিসভা এলাকায় বাঁধের কয়েক শ সিসি ব্লক মেঘনায় তলিয়ে যায়। এরপর কয়েক ঘণ্টার ব্যবধানে পানিতে তলিয়ে যায় ৮-১০টি বাড়িঘরও ।
ভাঙনের খবর পেয়ে আজ মঙ্গলবার সকালে জেলা প্রশাসক, পুলিশ সুপার, পৌর মেয়র এবং পানি উন্নয়নের কর্মকর্তারা ঘটনাস্থলে যান।
সালাউদ্দিন বাবর নামে পুরানবাজারের এক তেল ব্যবসায়ী জানান, রাত দুইটার দিকে হঠাৎ এ ভাঙন দেখা দেওয়ায় হরিসভা ও আশপাশের এলাকার বাসিন্দাদের মাঝে আতঙ্ক ছড়িয়ে পড়ে।
স্থানীয় পানি উন্নয়ন বোর্ডের নির্বাহী প্রকৌশলী মো. রফিক উল্লাহ জানান, উজানের পানির চাপে ভাঙনের তীব্রতা আরও ব্যাপক হতে পারে। এ জন্য জরুরি ভিত্তিতে শহর রক্ষা বাঁধে সিসি ব্লক ফেলার উদ্যোগ নেওয়া হয়েছে।
