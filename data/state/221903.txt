
শিক্ষক-কর্মচারীদের অর্থ আত্মসাতের অভিযোগে শিক্ষা অধিদপ্তরের ৫ কর্মচারীর বিরুদ্ধে আলাদা দুটি মামলার অনুমোদন দিয়েছে দুর্নীতি দমন কমিশন (দুদক)। আজ রোববার এ অনুমোদন দেওয়া হয় বলে জানিয়েছেন দুদকের উপপরিচালক (জনসংযোগ) প্রণব কুমার ভট্টাচার্য।মামলায় যাঁদের অভিযুক্ত করা হচ্ছে তাঁরা হলেন অধিদপ্তরের সিস্টেম এনালিস্ট আবুল ফজল মো. বেলাল, প্রোগ্রামার মো. আসাদুজ্জামান, মো. জিয়াউর রহমান, সহকারী প্রোগ্রামার মো. রফিকুল ইসলাম ও মো. নজিব উদ দৌলা।দুদক সূত্র জানায়, অভিযুক্ত কর্মচারীরা নিয়মনীতির তোয়াক্কা না করে পরস্পর যোগসাজশে মাদ্রাসা শাখার কোনো কর্মকর্তার যাচাইকৃত স্বাক্ষর ছাড়াই ২৬৬ জন শিক্ষক-কর্মচারীর নামে এমপিওর চূড়ান্ত শিট প্রিন্ট করে সরকারের মোট ৪২ লাখ ১৬ হাজার ৮৭০ টাকা আত্মসাৎ করেন। কমিশনের অনুসন্ধানে এসব অভিযোগ প্রমাণিত হওয়ায় তাঁদের বিরুদ্ধে আলাদা দুটি মামলার অনুমোদন দেওয়া হয়েছে।দুদকের উপপরিচালক আবদুছ ছাত্তার সরকার এসব অভিযোগ অনুসন্ধান করেন।
