
পদ্মা সেতু প্রকল্পের নদী শাসনের কাজে ঠিকাদার নিয়োগের দরপত্র অনুমোদন করেছে ক্রয়সংক্রান্ত মন্ত্রিসভা কমিটি। আজ বুধবার সচিবালয়ে এ–সংক্রান্ত বৈঠকে চীনা প্রতিষ্ঠান সিনোহাইড্রো করপোরেশনের দেওয়া প্রস্তাবটির অনুমোদন দেওয়া হয়।বৈঠক শেষে সাংবাদিকেরা অর্থমন্ত্রী আবুল মাল আবদুল মুহিতের কাছে বিষয়টি জানতে চাইলে তিনি বলেন, দরপত্র অনুমোদন হয়েছে। তবে এর বেশি কিছু বলতে তিনি রাজি হননি।পদ্মা সেতু প্রকল্পের নদীশাসনে সিনোহাইড্রো করপোরেশন আট হাজার ৭০০ কোটি টাকা দর প্রস্তাব করে সর্বনিম্ন দরদাতা হয়েছিল। আজ তাদের এ প্রস্তাবটি ক্রয়সংক্রান্ত মন্ত্রিসভা কমিটি অনুমোদন করে।সিনোহাইড্রো করপোরেশন ঢাকা-চট্টগ্রাম চার লেন প্রকল্পেরও বেশির ভাগ অংশের কাজ করছে। তবে প্রতিষ্ঠানটি ধীরগতির কারণে সময়মতো কাজ শেষ করতে পারেনি। উল্টো বাড়তি অর্থ দাবি করেছে সরকারের কাছে।এ ছাড়া পদ্মা সেতুর নদীশাসন কাজে দরপত্রে অংশ নেওয়া অন্য দুটি ঠিকাদারি প্রতিষ্ঠান সিনোহাইড্রোর বিরুদ্ধে অভিযোগ করেছিল যে, প্রতিষ্ঠানটি বিশ্বব্যাংকের একটি প্রকল্পের কাজের জন্য কালো তালিকাভুক্ত হয়েছিল। তাই তাদের যেন নিয়োগ না দেওয়া হয়। তবে নদীশাসন–সংক্রান্ত মূল্যায়ন কমিটি দীর্ঘ মূল্যায়ন শেষে এবং আইনি মতামত নিয়ে ক্রয়সংক্রান্ত কমিটিতে তা পাঠায়। কমিটি তা অনুমোদনও করে।
পদ্মা সেতুর প্রকল্পের মূল কাজ পেয়েছে চীনেরই আরেক প্রতিষ্ঠান চায়না মেজর ব্রিজ ইঞ্জিনিয়ারিং কনস্ট্রাকশন কোম্পানি। এখন সিনোহাইড্রোর সঙ্গে সেতু বিভাগ চুক্তি করলেই প্রকল্পের দ্বিতীয় বৃহত্তম কাজটিও চীনা প্রতিষ্ঠান করবে।
