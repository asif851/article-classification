
বিতর্ক ব্যক্তির মধ্যে যুক্তিবোধ ও বিশ্লেষণী মন তৈরি করতে সাহায্য করে। যুক্তিবোধ সমাজকে প্রগতির দিকে নিয়ে যায়। একটি দেশ ও জাতি প্রকৃত অর্থে তখনই উন্নতির দিকে যায়, যখন অগ্রগতি ও প্রগতি তাল মিলিয়ে চলে। প্রগতিশীলতাই কেবল অগ্রগতিকে নিশ্চিত করতে পারে।
গতকাল বৃহস্পতিবার বিকেলে নগরের থিয়েটার ইনস্টিটিউট চট্টগ্রাম (টিআইসি) মিলনায়তনে ‘ফ্রেশ-দৃষ্টি ৬ষ্ঠ জাতীয় বিতর্ক উৎসব’-এর উদ্বোধনী অনুষ্ঠানে বক্তারা এসব কথা বলেন। বিতর্ক সংগঠন দৃষ্টি চট্টগ্রাম দুদিনব্যাপী এই উৎসবের আয়োজক। এবারের উৎসবের স্লোগান, ‘আজ হাতে হাত মিললে, বাধার দরজা খুলবেই’।
বিতর্ক উৎসবের উদ্বোধন করেন গণমাধ্যম ব্যক্তিত্ব আব্দুন নূর তুষার ও মেঘনা গ্রুপের নির্বাহী পরিচালক আসিফ ইকবাল। উদ্বোধনী অনুষ্ঠানে অন্যান্যের মধ্যে বক্তব্য দেন শিক্ষাবিদ সাফিয়া গাজী রহমান, বাংলাদেশ ডিবেট ফেডারেশনের সভাপতি আবদুল্লাহ মোহাম্মদ ও দৃষ্টির সভাপতি মাসুদ বকুল।
অনুষ্ঠানে বক্তারা বলেন, মুক্তিযোদ্ধারা বাংলাদেশের অস্তিত্বের শিকড় তৈরি করেছেন। মুক্তিযুদ্ধ ও দেশপ্রেম হতে হবে তরুণ প্রজন্মের মূল্যবোধের চাবিকাঠি। দেশকে এগিয়ে নিয়ে যেতে তরুণ প্রজন্মের দায়দায়িত্ব অনেক বেশি।
বিতর্ক উৎসবের প্রথম দিনে রম্য ও আঞ্চলিক বিতর্কে অংশ নেন চট্টগ্রামের বিশিষ্ট সাংবাদিক ও সাংস্কৃতিক ব্যক্তিত্বরা। এ ছাড়া অনুষ্ঠিত হয় স্কুল পর্যায়ের বিতর্ক ও সাংস্কৃতিক অনুষ্ঠান।
আয়োজকেরা জানান, আজ শুক্রবার উৎসবের সমাপনী দিনে থাকছে ‘আগামীর বাংলাদেশ ও তারুণ্যের নেতৃত্ব: শিক্ষা ও কর্মসংস্থান’ শীর্ষক বিতর্ক। দুদিনের উৎসবে সাবেক জাতীয় বিতার্কিকেরা ছাড়াও চট্টগ্রামের ৭০টি বিদ্যালয়ের প্রায় ৫০০ শিক্ষার্থী অংশ নিচ্ছেন।
