
ক্ষমতাসীন আওয়ামী লীগকে ‘ব্যর্থ’ এবং বিএনপিকে ‘আরও বেশি ব্যর্থ’ দল বলে দাবি করেছেন বাংলাদেশের কমিউনিস্ট পার্টির (সিপিবি) সভাপতি মুজাহিদুল ইসলাম সেলিম।
আজ শুক্রবার বিকেলে রাজধানীর সোহরাওয়ার্দী উদ্যানে সিপিবির চার দিনব্যাপী একাদশ কংগ্রেসের উদ্বোধনী অনুষ্ঠানে সভাপতির বক্তব্যে মুজাহিদুল ইসলাম সেলিম এসব কথা বলেন। আগামীকাল শনিবার থেকে সোমবার পর্যন্ত মহানগর নাট্যমঞ্চে দলটির কাউন্সিল অধিবেশন চলবে।
মুজাহিদুল ইসলাম সেলিম বলেছেন, একবার আওয়ামী লীগ ক্ষমতায় যায়, আরেকবার বিএনপি যায়। ফলে ক্ষমতার হাতবদল হয়, বুর্জোয়া শাসনের অবসান হয় না। এই দুই দলের বিরুদ্ধে তিনি বাম-গণতান্ত্রিক বিকল্প গড়ার ডাক দেন।
বেলা তিনটার দিকে জাতীয় ও দলীয় পতাকা উত্তোলনের মাধ্যমে দলটির কংগ্রেস শুরু হয়। এর আগে দেশের বিভিন্ন প্রান্ত থেকে কয়েক হাজার নেতা-কর্মী বিপ্লবের প্রতীক লাল পতাকা এবং লাল ক্যাপ মাথায় দিয়ে সোহরাওয়ার্দী উদ্যানে দলটির কংগ্রেসস্থলে উপস্থিত হন। কংগ্রেস শুরুর কিছুক্ষণ পরেই বৃষ্টি নামলেও কর্মীরা দাঁড়িয়ে থেকে নেতাদের বক্তব্য শোনেন। দলটির কংগ্রেসে আটটি দেশের প্রায় ২৪ জন অতিথি উপস্থিত ছিলেন। অনুষ্ঠানে তাঁদের পরিচয় করিয়ে দেওয়া হয়। এ ছাড়া সিপিবির কংগ্রেসে বিশ্বের বিভিন্ন দেশের রাজনৈতিক দলের বাণী দেওয়ার কথা জানানো হয়।
মুজাহিদুল ইসলাম সেলিম বলেন, ‘আজকে এক ভয়াবহ পরিণতি আমাদের ওপর চেপে বসেছে। এর থেকে মুক্তি পেতে হলে মন্দের ভালো খুঁজে লাভ হবে না। বুর্জোয়া শাসনের অবসান করতে হলে এই দুই বুর্জোয়া দলের (আওয়ামী লীগ-বিএনপি) বাইরে গণতান্ত্রিক বাম-গণতান্ত্রিক বিকল্প শক্তির ঐক্যের সরকার কায়েম করতে হবে।’
লিখিত বক্তব্যে সিপিবি সভাপতি বলেন, ‘দেশের মানুষ বুর্জোয়া রাজনীতির প্রতারণা ও অপশাসনে অতিষ্ঠ। তারা এই জাঁতাকল থেকে মুক্ত হতে চায়। এই অসহনীয় পরিস্থিতিকে পরিবর্তন করার চ্যালেঞ্জ নিতে হবে বামপন্থীদের।’ তিনি বলেন, ‘আমি উদাত্ত কণ্ঠে আহ্বান জানাই, দেশের সব কমিউনিস্টরা একতাবদ্ধ হোন। আসুন, বামপন্থীরা সবাই এক হই। দ্বিদলীয় ধারার বাইরে এ দেশের সব বাম, প্রগতিশীল ও প্রকৃত গণতান্ত্রিক রাজনৈতিক দল, ব্যক্তি ও শক্তিকে আহ্বান জানাই—ন্যূনতম ইস্যুতে হলেও পরিবর্তনের জন্য বৃহত্তর ঐক্য গড়ে তুলি।’
সিপিবির সাধারণ সম্পাদক সৈয়দ আবু জাফর আহমেদ বলেন, ‘আমাদের সরকার ভারতের স্বার্থের কাছে জাতীয় স্বার্থ জলাঞ্জলি দিচ্ছে। এমনকি দুই দেশের রাষ্ট্রীয় প্রতিষ্ঠান মিলে রামপাল বিদ্যুৎ প্রকল্প স্থাপনের যে প্রচেষ্টা চালাচ্ছে, তাতে সুন্দরবন ধ্বংস হয়ে যাবে। আমরা সর্বশক্তি দিয়ে তা প্রতিরোধ করবই, করব।’
উদ্বোধনী অনুষ্ঠানে আরও বক্তব্য দেন সিপিবির উপদেষ্টা মনজুরুল আহসান খান, প্রবীণ বাম নেতা জসীমউদ্দীন মণ্ডল, সহিদুল্লাহ চৌধুরী প্রমুখ। উদ্বোধনী সমাবেশ শেষে মিছিল বের করে দলটি। শিখা চিরন্তনের ফটক দিয়ে বের হয়ে শাহবাগ-টিএসসি হয়ে শহীদ মিনারে গিয়ে মিছিলটি শেষ হয়। এতে দলের নেতা-কর্মীরা অংশ নেন।
