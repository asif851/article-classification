

বগুড়ার শেরপুরে সারবোঝাই ট্রাকের সঙ্গে পুলিশ বহন করা ট্রাকের মুখোমুখি সংঘর্ষ হয়েছে। এতে পুলিশের পাঁচ সদস্যসহ সাতজন নিহত হয়েছেন। আহত হয়েছেন ছয়জন।
গতকাল শনিবার দিবাগত রাত সোয়া একটার দিকে উপজেলার মহিপুর বাজার এলাকায় ঢাকা-বগুড়া মহাসড়কে এই দুর্ঘটনা ঘটে।
নিহত পাঁচ পুলিশ সদস্য হলেন সামছুল ইসলাম, আলমগীর হোসেন, শাজাহান কবির, সোহেল রানা ও প্রণব রায়। তাঁরা কুড়িগ্রাম জেলায় কর্মরত ছিলেন।
নিহত বাকি দুজন হলেন জেলা পুলিশের পরিচ্ছন্নতাকর্মী শ্যামল দাস ও পুলিশ বহন করা ট্রাকের অজ্ঞাত চালক।
আহত ছয়জনের মধ্যে তিনজন পুলিশের সদস্য। তাঁরা হলেন মইনুল ইসলাম, রুবেল চৌধুরী ও মনোয়ার হোসেন। আহত বাকি তিনজন হলেন দুর্ঘটনাকবলিত সারবোঝাই ট্রাকের চালক, তাঁর সহকারী এবং পুলিশ বহন করা ট্রাকের চালকের সহকারী। তাঁদের নাম-পরিচয় তাৎক্ষণিকভাবে পাওয়া যায়নি।
দুর্ঘটনার পর স্থানীয় লোকজনের সহায়তায় হতাহত ব্যক্তিদের উদ্ধার করে ফায়ার সার্ভিস ও পুলিশ। দুর্ঘটনায় ঘটনাস্থলে চারজন এবং হাসপাতালে নেওয়ার পর তিনজনের মৃত্যু হয়।
শেরপুর থানার পুলিশের ভারপ্রাপ্ত কর্মকর্তা (ওসি) খান মো. এরফান বলেন, পুলিশের রিকুইজিশন করা ট্রাকটি ঢাকার উদ্দেশে যাচ্ছিল। ট্রাকে কুড়িগ্রাম জেলা পুলিশ ও পুলিশের বেতার সদস্যরা ছিলেন। বগুড়াগামী সারবোঝাই ট্রাকটি বিপরীত দিক থেকে আসছিল। সারবোঝাই ট্রাকটি বেপরোয়াভাবে চালাচ্ছিলেন চালক। মহিপুর বাজার এলাকায় দুটি ট্রাকের মধ্যে মুখোমুখি সংঘর্ষ হয়।
পুলিশ জানায়, আহত ব্যক্তিদের মধ্যে পুলিশের এক সদস্যকে উন্নত চিকিৎসার জন্য ঢাকায় পাঠানো হয়েছে। আহত চারজন বগুড়ার শহীদ জিয়াউর রহমান মেডিকেল কলেজ হাসপাতালে চিকিৎসাধীন আছেন। আহত অপর একজন উপজেলা স্বাস্থ্য কমপ্লেক্স থেকে চিকিৎসা নিয়েছেন।
এই ঘটনায় আইনগত ব্যবস্থা নেওয়ার বিষয়টি প্রক্রিয়াধীন আছে বলে জানিয়েছে পুলিশ।
