
অবাধ, সুষ্ঠু ও নিরপেক্ষ ইউনিয়ন পরিষদের (ইউপি) নির্বাচনের দাবিতে প্রধান নির্বাচন কমিশনারের (সিইসি) বরাবর গতকাল শুক্রবার লিখিত অভিযোগ করেছে পার্বত্য চট্টগ্রাম জনসংহতি সমিতি। সন্তু লারমার নেতৃত্বাধীন জনসংহতি সমিতির রাঙামাটি জেলা শাখার পক্ষ থেকে জেলা নির্বাচন কমিশনারের মাধ্যমে এ অভিযোগ করা হয়। এতে নির্বাচনে অনিয়ম ও প্রভাব খাটানো-সংক্রান্ত ১৫টি অভিযোগ করা হয়েছে।রাঙামাটি জেলা নির্বাচন কর্মকর্তা মো. নাজিম উদ্দিন ইউপি নির্বাচন নিয়ে জনসংহতির অভিযোগ পাওয়ার বিষয়টি নিশ্চিত করেছেন। তবে গতকাল রাতে মুঠোফোনে তিনি বলেন, অভিযোগনামাটি তিনি পড়ে দেখেননি।লিখিত অভিযোগে বলা হয়েছে, ইউপি নির্বাচন নিয়ে আওয়ামী লীগ ও নিরাপত্তা বাহিনীর অহেতুক হস্তক্ষেপ, অপপ্রচার এবং প্রতিদ্বন্দ্বী প্রার্থীদের হয়রানি করা হচ্ছে। বাঘাইছড়ি, লংগদু, জুরাছড়ি, বিলাইছড়ি ও রাজস্থলী উপজেলার স্বতন্ত্র প্রার্থী ও সমর্থকদের ওপর ১৫টি হয়রানির ঘটনার বিবরণ দিয়েছে জনসংহতি সমিতি।জনসংহতি সমিতি উল্লেখ করেছে, গত মঙ্গলবার সহকারী পুলিশ সুপার (সার্কেল) পরিচয় দিয়ে সমিতির রাজস্থলী থানা শাখার নেতা বাচ্চু চাকমাকে ফোন করে জানানো হয়, তাঁর বিরুদ্ধে আওয়ামী লীগের প্রার্থীদের হুমকি দেওয়ার অভিযোগ করা হয়েছে। তিনি যেন সতর্ক হন।এ বিষয়ে কাপ্তাই সার্কেলের এএসপি মো. আবুল কাশেম বলেন, ‘আমি অভিযোগ পেয়েছি, তিনি (বাচ্চু) আওয়ামী লীগের লোকজনকে হুমকি দিচ্ছেন।’বিলাইছড়ি উপজেলায় সেনাসদস্যরা উপজেলা নির্বাচন কার্যালয়ে গিয়ে পাঁচজন সদস্য প্রার্থীকে মনোনয়নপত্র প্রত্যাহারে বাধা দিয়েছেন বলে অভিযোগ করেছে জনসংহতি সমিতি।এ ব্যাপারে দীঘলছড়ি সেনা জোনের অধিনায়ক লে. কর্নেল রুসনালুর রহমান গতকাল রাতে মুঠোফোনে প্রথম আলোকে বলেন, ‘আমরা মনোনয়নপত্র প্রদান বা প্রত্যাহারের বিষয়ে কোনো কিছু করার কর্তৃপক্ষ নই। তবে অনেক প্রার্থীকে জীবননাশের হুমকি দেওয়ার বিষয়ে অভিযোগ পেয়েছি আমরা। তাই কয়েকজনকে জিজ্ঞাসা করা হয়েছে, তাঁদের কেউ হুমকি দিয়ে মনোনয়নপত্র প্রত্যাহার করাচ্ছে কি না।’
