
পবিত্র ঈদুল ফিতর উপলক্ষে রেলযাত্রীদের সর্বোচ্চ সেবা দেওয়ার আশ্বাস দিয়েছেন রেলপথমন্ত্রী মুজিবুল হক। এ জন্য সব প্রস্তুতি শেষ হয়েছে। পাশাপাশি আগামী জানুয়ারিতে রেলে ২৭০টি নতুন বগি যোগ হচ্ছে বলেও জানান তিনি।ট্রেনের আগাম টিকিট বিক্রির প্রথম দিনে আজ বৃহস্পতিবার রাজধানীর কমলাপুর রেলস্টেশন পরিদর্শনে গিয়ে সাংবাদিকদের সঙ্গে কথা বলেন মন্ত্রী।সকাল ১০টার দিকে কমলাপুর রেলস্টেশনে আসেন মুজিবুল হক। অগ্রিম টিকিটের জন্য অপেক্ষমাণ মানুষের সঙ্গে কথা বলেন। তাদের নানা অভিযোগ শোনেন। পরে সাংবাদিকদের মুখোমুখি হন রেলপথমন্ত্রী।মুজিবুল হক বলেন, রেলে যাতায়াত সাশ্রয়ী, আরামদায়ক ও নিরাপদ। এই জন্য অন্য পরিবহনের চেয়ে রেলে মানুষ যাতায়াত করতে পছন্দ করেন। এই ঈদে রেলের শতভাগ সক্ষমতা ব্যবহার করে যাত্রীদের আনা-নেওয়ার ব্যবস্থা করা হবে।ঈদ উপলক্ষে প্রতিদিন বিভিন্ন রুটে ২ লাখ ৫০ হাজার যাত্রী আসা-যাওয়া করবে বলেও আশা প্রকাশ করেন মন্ত্রী।ঈদে ট্রেনের সময়সূচিতে যাতে বিপর্যয় না হয়, সে জন্য সংশ্লিষ্টদের সতর্ক করে দেওয়া হয়েছে বলে জানান মুজিবুল হক। তিনি বলেন, ‘সময়সূচি বিপর্যয় কোনোভাবেই মানা যায় না। সময়সূচি বিপর্যয় ঠেকাতে কার্যকরী ব্যবস্থা নেওয়া হবে।’নিরাপত্তাব্যবস্থা প্রসঙ্গে রেলপথমন্ত্রী বলেন, রেলের নিজস্ব নিরাপত্তাব্যবস্থা আছে। সঙ্গে যোগ হয়েছে র‍্যাব, পুলিশ ও বিজিবি। কোথাও যাতে টিকিট কালোবাজারি না হয়, যাত্রীরা যাতে মলম ও অজ্ঞান পার্টি দ্বারা আক্রান্ত না হন, সে জন্য তারা (আইনশৃঙ্খলা রক্ষাকারী বাহিনী) কাজ করছে।
ট্রেনের ছাদে চলাচল করা বেআইনি উল্লেখ করে যাত্রীদের উদ্দেশে মুজিবুল হক বলেন, ‘আপনারা কেউ ছাদে উঠবেন না।’
রেলপথমন্ত্রী আরও বলেন, ভারত ও ইন্দোনেশিয়া থেকে ২৭০টি বগি আনার দরপত্র চূড়ান্ত হয়ে গেছে। আগামী জানুয়ারিতে এগুলো রেলে যোগ হলে যাত্রীদের ভোগান্তি কিছুটা হলেও কমবে বলে বিশ্বাস মুজিবুল হকের।
