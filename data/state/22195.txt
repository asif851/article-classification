
জাতীয় দলের ক্রিকেটার রুবেল হোসেনের বিদেশে যেতে কোনো বাধা নেই বলে আদেশ দিয়েছেন আদালত। একই সঙ্গে তাঁকে ব্যক্তিগত হাজিরা থেকে অব্যাহতি দেওয়া হয়েছে। আজ বুধবার রুবেলের আবেদনের পরিপ্রেক্ষিতে ঢাকার মহানগর হাকিম রাশেদ তালুকদার এ আদেশ দেন।আজ বুধবার রুবেলের আইনজীবী মনিরুজ্জামান আদালতে পৃথক দুটি আবেদন করেন। আবেদন দুটিতে রুবেলের বিদেশে যেতে পুলিশি বাধা না দিতে এবং ফৌজদারি কার্যবিধির ২০৫ ধারায় ব্যক্তিগত হাজিরা থেকে অব্যাহতির আরজি জানানো হয়।আদালত শুনানি শেষে তা মঞ্জুর করেন।মডেল নাজনীন আক্তার হ্যাপি বাদী হয়ে গত ১৩ ডিসেম্বর মিরপুর মডেল থানায় নারী ও শিশু নির্যাতন দমন আইনে রুবেল হোসেনকে আসামি করে মামলা করেন। তিনি অভিযোগ করেন, ফেসবুকের মাধ্যমে বাদীর সঙ্গে রুবেলের পরিচয় হয়। বিয়ের প্রলোভন দেখিয়ে রুবেল তাঁর সঙ্গে দৈহিক সম্পর্ক গড়ে তোলেন। রুবেলকে বিয়ের কথা বললে এড়িয়ে যান। 
চলতি মাসের ৮ তারিখে রুবেল ঢাকা মহানগর হাকিম আনোয়ার ছাদাতের আদালতে আত্মসমর্পণ করে জামিনের আবেদন করলে আদালত তাঁকে কারাগারে পাঠান। এরপর ১১ জানুয়ারি ঢাকার মহানগর দায়রা জজ আদালতের ভারপ্রাপ্ত বিচারক ইমরুল কায়েস রুবেলের জামিন মঞ্জুর করেন। এর আগে ১৫ ডিসেম্বর হাইকোর্ট রুবেলের চার সপ্তাহের জামিন মঞ্জুর করেছিলেন।
রুবেলকে জাতীয় ক্রিকেট দল ও বাংলাদেশের বিশ্বকাপ দল থেকে বাদ দেওয়ার জন্য হ্যাপি রিট আবেদন করলে হাইকোর্ট তা খারিজ করে দেন।
