
রাজধানীর ওয়ারী এলাকায় পুলিশের সঙ্গে ‘বন্দুকযুদ্ধে’ এক যুবক নিহত হয়েছেন। আজ শুক্রবার ভোরে কথিত এই বন্দুকযুদ্ধ হয়।
পুলিশের দাবি, নিহত যুবক ছিনতাইকারী ছিলেন।
নিহত যুবকের বয়স আনুমানিক ২৫ বছর। তবে তাঁর নাম-পরিচয় জানাতে পারেনি পুলিশ।
ওয়ারীর থানার উপপরিদর্শক (এসআই) মিজানুর রহমানের ভাষ্য, জয়কালী মন্দির এলাকায় হোমিও কলেজের পেছনে ছিনতাইয়ের প্রস্তুতি নিচ্ছিলেন ওই যুবক। এ সময় সেখানে অভিযান চালাতে যায় পুলিশ। উপস্থিতি টের পেয়ে পুলিশকে লক্ষ্য করে গুলি ছোড়েন ওই যুবক। পুলিশও পাল্টা গুলি করে। এতে তিনি গুলিবিদ্ধ হন। গুরুতর অবস্থায় তাঁকে ঢাকা মেডিকেল কলেজ হাসপাতালে আনা হয়। ভোর ছয়টার দিকে চিকিৎসক তাঁকে মৃত ঘোষণা করেন।
ঢাকা মেডিকেল কলেজ পুলিশ ফাঁড়ির উপপরিদর্শক (এসআই) বাচ্চু মিয়া বলেন, লাশ মর্গে রাখা হয়েছে। লাশের ময়নাতদন্ত হবে।
