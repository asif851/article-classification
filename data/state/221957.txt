
ব্লগার নীলাদ্রি চট্টোপাধ্যায় হত্যা মামলায় গ্রেপ্তার করা কাওসার হোসেন খান ও কামাল হোসেন সরদারের আরও চার দিন করে রিমান্ড মঞ্জুর করেছেন আদালত। গতকাল বৃহস্পতিবার ঢাকার মুখ্য মহানগর হাকিম আদালত এই আদেশ দেন।পাঁচ দিনের রিমান্ড শেষে গতকাল কাউসার ও কামালকে আদালতে হাজির করা হয়। মামলার তদন্ত কর্মকর্তা ডিবি পুলিশের পরিদর্শক শেখ মাহবুবুর রহমান এ দুজনকে আরও সাত দিন করে রিমান্ডে নেওয়ার জন্য আদালতে আবেদন করেন। আদালতে দেওয়া প্রতিবেদনে বলা হয়, কাওসার ও কামাল জিজ্ঞাসাবাদে হত্যাকাণ্ডের বিষয়ে গুরুত্বপূর্ণ তথ্য দিয়েছেন। তাঁদের দেওয়া তথ্যের বিষয়ে আরও জিজ্ঞাসাবাদ করা প্রয়োজন।শুনানি শেষে আদালত তাঁদের চার দিন করে রিমান্ড মঞ্জুর করেন।রাজধানীর পূর্ব গোড়ানের ভাড়া বাসায় গত ৭ আগস্ট ব্লগার নীলাদ্রিকে চারজন দুর্বৃত্ত কুপিয়ে হত্যা করে। এ ঘটনায় তাঁর স্ত্রী আশা মনি ওই দিন রাতে খিলগাঁও থানায় অজ্ঞাতনামা চারজনকে আসামি করে হত্যা মামলা করেন। নীলাদ্রি হত্যায় জড়িত সন্দেহে ২৭ আগস্ট কাউসার ও কামালকে গ্রেপ্তার করে ডিবি পুলিশ। পরদিন আদালতে হাজির করে তাঁদের পাঁচ দিনের রিমান্ডে নেয় ডিবি পুলিশ।
