
প্রথম বর্ষ থেকে দ্বিতীয় বর্ষে উন্নীত হওয়ার জন্য অতিরিক্ত জরিমানা আদায়, বাধ্যতামূলক কোচিং ও কলেজ কর্তৃপক্ষের দুর্ব্যবহারের অভিযোগ এনে ঢাকা বিজ্ঞান কলেজে বিক্ষোভ ও ভাঙচুর করছে একদল শিক্ষার্থী ও তাদের অভিভাবকেরা। 
আজ রোববার রাজধানীর মালিবাগে অবস্থিত বেসরকারি ওই কলেজটিতে এ ঘটনা ঘটে। এখনো শিক্ষার্থী ও তাদের অভিভাবকেরা অবস্থান নিয়ে আছেন। এ ঘটনার জের ধরে কলেজটি অনির্দিষ্টকালের জন্য বন্ধ ঘোষণা করা হয়েছে। একদল শিক্ষার্থী ও তাদের অভিভাবকদের অভিযোগ, একাদশ শ্রেণি থেকে দ্বাদশ শ্রেণিতে অর্থাৎ দ্বিতীয় বর্ষে ওঠার জন্য কিছুদিন আগে পরীক্ষা হয়। ওই পরীক্ষায় ২৩২ শিক্ষার্থীর মধ্যে ১৭৭ জন অংশ নেয়। এর মধ্যে কলেজ কর্তৃপক্ষের লক্ষ্য অনুযায়ী মাত্র ২৪ জন শিক্ষার্থী কাঙ্ক্ষিত ফল করে। এখন বাকি শিক্ষার্থীদের ১ লাখ ২৫ হাজার টাকা দিয়ে দ্বিতীয় বর্ষে ওঠার পরামর্শ দেয় কলেজ কর্তৃপক্ষ। পাশাপাশি তাদের বাধ্যতামূলকভাবে কোচিং করতে বলা হয়। এ বিষয়টি জানতে আজ শিক্ষার্থী ও অভিভাবকেরা ও কলেজে গিয়েছিলেন। তাঁরা দাবি করেন, এ বিষয়টি জানতে গিয়ে কলেজের অধ্যক্ষ একপর্যায়ে তাঁদের সঙ্গে দুর্ব্যবহার করেন। একজন অভিভাবকের দিকে টিস্যু বক্স ছুড়ে মারেন অধ্যক্ষ। এ ঘটনায় বাদানুবাদের একপর্যায়ে শিক্ষার্থী ও অভিভাবকেরা কলেজের জানালার গ্লাস ভাঙচুর করেন। পরে পুলিশ এসে পরিস্থিতি নিয়ন্ত্রণে আনে। তবে শেষ খবর পাওয়া পর্যন্ত শিক্ষার্থী ও অভিভাবকেরা মূল গেটের সামনে অবস্থান নিয়ে আছেন। এ ব্যাপারে জানতে যোগাযোগ করা হলে কলেজে অধ্যক্ষ এস এ মালেক প্রথম আলোর কাছে দাবি করেন, জরিমানা আরোপ ও বাধ্যতামূলক কোচিংয়ের যে অভিযোগ করা হচ্ছে তা মিথ্যা। জরিমানার বিষয়ে কত টাকা নেওয়া হবে সেটা এখনো ঠিক করা হয়নি। বরং এটা নিয়ে আলোচনার জন্য ডাকা হলে অভিভাবকেরা ভাঙচুর চালায়। অধ্যক্ষ আরও বলেন, কলেজ অনির্দিষ্টকালের জন্য বন্ধের নির্দেশ দিয়েছেন পরিচালনা কমিটি।
