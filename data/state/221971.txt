
বিএনপি নেতৃত্বাধীন ১৮ দল ও ঐক্যবদ্ধ নাগরিক ফোরাম-সমর্থিত প্রার্থী মনিরুজ্জামানের বিরুদ্ধে ধর্মপ্রাণ মুসলমানদের উদ্দেশে উসকানিমূলক বক্তব্য দিয়ে আচরণবিধি লঙ্ঘনের অভিযোগ উঠেছে। আওয়ামী লীগ নেতৃত্বাধীন ১৪ দল ও সম্মিলিত নাগরিক কমিটি-সমর্থিত প্রার্থী তালুকদার আবদুল খালেক এই অভিযোগ করেছেন।
আজ রোববার দুপুরে রিটার্নিং কর্মকর্তার কাছে গিয়ে তালুকদারের নির্বাচন পরিচালনা কমিটির সদস্য বেগ লিয়াকত আলী এই অভিযোগ করেন। অভিযোগে তিনি বলেন, ‘২৯ মে খুলনা থেকে প্রকাশিত একটি পত্রিকার শেষ পৃষ্ঠায় “মসজিদের ইমাম-আলেমদের ওপর গুলিবর্ষণের জবাব দেওয়ার সময় এসেছে: মনির” শিরোনামে একটি খবর প্রকাশিত হয়। এতে বলা হয়েছে, ২৮ মে খুলনা টাউন জামে মসজিদে খুলনা জেলা ইমাম পরিষদের সভাপতি মাওলানা মো. আবু সালেহর সভাপতিত্বে ইমাম পরিষদের সঙ্গে মতবিনিময় করেন মনিরুজ্জামান। এ সময় তিনি বলেন, “ধর্মপ্রাণ ইমাম ও আলেমদের ওপর নির্বিচারে গুলিবর্ষণের জবাব দেওয়ার সময় এসেছে। ভোট-ব্যালটের মাধ্যমে তাদেরকে উচিত শিক্ষা দিতে হবে”।’
লিয়াকত আলী প্রথম আলো ডটকমকে বলেন, ‘ধর্মপ্রাণ মুসলমানদের উসকানিমূলক বক্তব্য দিয়ে ভোট চাওয়া বা নির্বাচনী আলাপ করা আচরণবিধির সম্পূর্ণ পরিপন্থী। তাই আমরা এ ব্যাপারে ব্যবস্থা নেওয়ার জন্য রিটার্নিং কর্মকর্তাকে জানিয়েছি। এ ছাড়া খুলনা সদর থানায়ও আমরা এ ব্যাপারে একটি সাধারণ ডায়েরি (জিডি) করেছি।’
অভিযোগের বিষয়ে জানতে চাইলে মনিরুজ্জামান বলেন, ‘আমার বিরুদ্ধে ধর্মীয় উসকানির বিষয়ে যে অভিযোগ আনা হয়েছে সেটি পুরোপুরি ভিত্তিহীন। আমি এমন কোনো কথা বলিনি। তবে মসজিদে আমি নামাজ পড়তে যাই। আর আচরণবিধি লঙ্ঘনের কথা যদি বলতেই হয় তাহলে তো তাঁরাই প্রতি মুহূর্তে আচরণবিধি লঙ্ঘন করছেন। কিন্তু রিটার্নিং কর্মকর্তা তো কোনো ব্যবস্থা নিচ্ছে না।’
রিটার্নিং কর্মকর্তা মোস্তফা ফারুক প্রথম আলো ডটকমকে বলেন, ‘নির্বাহী ম্যাজিস্ট্রেটকে বিষয়টি তদন্ত করে প্রতিবেদন জমা দেওয়ার জন্য বলা হয়েছে। প্রতিবেদন পেলেই ব্যবস্থা নেওয়া হবে।’
