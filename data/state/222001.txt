
রাজধানীর কারওয়ান বাজারে রেলক্রসিংয়ে ট্রেনে কাটা পড়ে নিহতের সংখ্যা বেড়ে তিনজনে পৌঁছেছে। এর মধ্যে দুর্ঘটনাস্থলে একজন ও পরে ঢাকা মেডিকেল কলেজ হাসপাতালে চিকিৎসাধীন অবস্থায় দুজন মারা যান। দুর্ঘটনায় গুরুতর আহত বেশ কয়েকজন ওই হাসপাতালে চিকিৎসাধীন রয়েছেন।আজ বৃহস্পতিবার সকাল সাড়ে আটটার দিকে এ দুর্ঘটনা ঘটে। বেলা সাড়ে ১১টার দিকে শেষ খবর পাওয়া পর্যন্ত দুর্ঘটনায় হতাহত ব্যক্তিদের পরিচয় জানা যায়নি। নিহত ব্যক্তিদের মধ্যে একজন নারী।প্রত্যক্ষদর্শী নাসিমা আক্তারের ভাষ্য, দুর্ঘটনাস্থলে ১০ থেকে ১১ জন মানুষ হাত-পা কাটা অবস্থায় পড়ে ছিলেন। এর মধ্যে বেশ কয়েকজন নারীও রয়েছেন। জায়গাটি ছিল ছোপ ছোপ রক্তে ভরা। ঘটনাস্থলে একজনের লাশ পাওয়া যায়। আহত ব্যক্তিদের হাসপাতালে নেওয়া হয়।ট্রেনে কাটা পড়ে নিহতের সংখ্যা বেড়ে ২দুর্ঘটনার প্রত্যক্ষদর্শী রেলক্রসিংয়ের গেটম্যান আবু আহমেদ প্রথম আলোকে বলেন, রেলক্রসিং থেকে পশ্চিমদিকে মাছ বাজারের পেছনে ময়মনসিংহ থেকে ঢাকাগামী যমুনা আন্তনগর ট্রেনটি কমলাপুরের দিকে যাচ্ছিল। একই সময়ে পাশের লাইন দিয়ে ঢাকা থেকে চট্টগ্রামমুখী কণর্ফুলী আন্তনগর ট্রেনটিও যায়। এ সময় রেললাইনের ওপর বাজার বসায় সেখানে মানুষের ভিড় ছিল। ট্রেনে কাটা পড়ে বেশ কয়েকজন হতাহত হন।
প্রত্যক্ষদর্শীদের ভাষ্য, দুর্ঘটনাস্থল থেকে একজনের লাশ উদ্ধার করা হয়েছে। দুর্ঘটনায় ১০ থেকে ১১ জন আহত হয়েছেন বলে তাঁরা জানান। প্রত্যক্ষদর্শীরা আরও বলেন, রেললাইনের ওপর প্রতিদিনই বাজার বসে। সেখানে অনেকে বাজার করতে গিয়েছিলেন।সকাল সাড়ে নয়টার দিকে তেজগাঁও থানার ভারপ্রাপ্ত কর্মকর্তা (ওসি) মাজহারুল ইসলাম জানান, দুর্ঘটনায় একজন ঘটনাস্থলে নিহত হয়েছেন। গুরুতর আহত আটজনকে ঢাকা মেডিকেলে পাঠানো হয়েছে। তাঁদের মধ্যে তিনজন নারী রয়েছেন।বেলা সাড়ে ১১টার দিকে ঢাকা মেডিকেল কলেজ হাসপাতাল সূত্রে জানা যায়, আহত ব্যক্তিদের মধ্যে একজন নারী মারা গেছেন। তাঁর পরিচয় জানা যায়নি।দুর্ঘটনার আধা ঘণ্টা পর ওই রেলপথে ট্রেন চলাচল শুরু হয়েছে।
