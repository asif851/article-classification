
বাসে থাকেন গোটা ত্রিশেক ‘যাত্রী’। প্রত্যেকের পাশে একটি করে আসন খালি রাখা হয়। সেখানে একেক যাত্রীকে তোলা হয়। এরপর বাকি ‘যাত্রীরা’ মিলে ওই যাত্রীর সর্বস্ব কেড়ে নেয়। যাত্রী চিৎকার করলে যাতে বাইরে শোনা না যায় সে জন্য সশব্দে বাজানো হয় ঢোল।আসলে বাসে আগে থেকে অবস্থান নেওয়া ব্যক্তিরা হলেন যাত্রীবেশে ছিনতাইকারী। আজ বুধবার সন্ধ্যায় সিরাজগঞ্জের উল্লাপাড়া এলাকা থেকে এমন ৩০ জন ‘অভিনব ছিনতাইকারী’কে আটক করেছে পুলিশ। তাঁদের কাছ থেকে একটি বাস, গাড়ির বেশ কয়েকটি নম্বর প্লেট, বাদ্যযন্ত্র, দেশীয় অস্ত্র ও মুঠোফোন উদ্ধার করা হয়েছে।উল্লাপাড়া থানা পুলিশ ও স্থানীয় সূত্র জানায়, আজ সন্ধ্যায় উল্লাপাড়ার শ্যামলীপাড়া বাসস্ট্যান্ডে দাঁড়ানো একটি বাসের যাত্রীদের চলাফেরা ও আচার আচরণে সন্দেহ হলে স্থানীয় জনগণ ও শ্রমিকেরা বাসসহ যাত্রীদের আটক করে। পরে পুলিশে খবর দেওয়া হয়। পুলিশ সেখানে গিয়ে বাসসহ ৩০ জনকে আটক করে থানায় নিয়ে যায়। এদের বয়স ২৫ থেকে ৫০ এর মধ্যে।উল্লাপাড়া থানার ভারপ্রাপ্ত কর্মকর্তা (ওসি) দেওয়ান কউশিক আহমেদ বলেন, কয়েকদিন ধরে বাসে যাত্রী তুলে যাত্রীদের কাছ থেকে টাকা পয়সা ডাকাতির ঘটনা ঘটে আসছিল বলে পুলিশের কাছে তথ্য ছিল। এ কারণে স্থানীয় লোকজন ওই বাসটিতে সন্দেহভাজন লোকদের দেখে পুলিশে খবর দেয়।ওসি বলেন, প্রাথমিক জিঞ্জাসাবাদে আটক কয়েকজন স্বীকার করেছেন, তাঁরা সবাই বাসে যাত্রীবেশে অবস্থান করেন। তবে প্রত্যেকের পাশে একটি করে ছিট খালি রাখেন তাঁরা। কোনো যাত্রী ওঠার পর তাঁরা চলন্ত অবস্থায় তাঁর সঙ্গে থাকা মালামাল কেড়ে নেন। যাত্রীরা চিৎকার করলে যাতে বাইরে না যায় সে জন্য তারা ঢোল বাজাতে শুরু করেন এ ভাবে অভিনব পন্থায় তারা অনেক দিন ধরে ছিনতাই করে আসছিলেন। তাঁদের বিরুদ্ধে আইনানুগ ব্যবস্থা নেওয়া হচ্ছে।
