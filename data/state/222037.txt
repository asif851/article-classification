
রাতে টিফিনের খাদ্যে বিষক্রিয়ার সৃষ্টি হয়ে একটি সোয়েটার কারখানার দুই শতাধিক শ্রমিক অসুস্থ হয়ে পড়েছেন বলে খবর পাওয়া গেছে। গাজীপুর সদর উপজেলার কোনাবাড়ি জরুন এলাকার বেস্টউল সোয়েটার কারখানায় আজ সোমবার সন্ধ্যায় এ ঘটনা ঘটেছে।
কারখানার শ্রমিক ও কর্তৃপক্ষ সূত্রে জানা গেছে, আজ সন্ধ্যা সাড়ে সাতটার দিকে কারখানার শ্রমিকদের রাতের টিফিন খেতে দেওয়া হয়। টিফিনে ছিল একটি করে ডিম, কলা, পেটিস ও বিস্কুট। ওই খাবার খেয়ে শ্রমিকেরা আবার কাজে যোগ দেন। কাজে যোগ দেওয়ার কিছু সময়ের মধ্যে কয়েকজন শ্রমিক বমি করতে থাকেন। কিছু শ্রমিক মাথা ঘুরে ফ্লোরে পড়ে যান। এ সময় অসুস্থ হয়ে পড়া দুই শতাধিক শ্রমিককে উদ্ধার করে কারখানা কর্তৃপক্ষ দ্রুত কোনাবাড়ির বিভিন্ন ক্লিনিকে ভর্তি করে।
কারখানার শ্রমিক সূচনা আক্তার, সাইফুল ইসলাম ও মফিজুল ইসলাম জানান, ডিম ও পেটিস থেকে একটু দুর্গন্ধ বের হচ্ছিল। এ সময় অনেকেই টিফিন না খেয়ে ফেলে দেন। যাঁরা খেয়েছেন তাঁদের বেশির ভাগই অসুস্থ হয়ে পড়েছেন।
কারখানার ব্যবস্থাপক মো. শাহাদত হোসেন জানান, কারখানায় দুই হাজার ২০০ শ্রমিক রয়েছেন। জরুন এলাকার সজীব পাঠান নামের এক ব্যবসায়ী কারখানায় খাবার সরবরাহ করে থাকেন। তিনি বাসি ও পচা খাবার সরবরাহ করেছেন। সেগুলো খেয়ে শ্রমিকেরা অসুস্থ হয়ে পড়েন। কারখানার পক্ষ থেকে ওই ঠিকাদারের বিরুদ্ধে ব্যবস্থা নেওয়া হবে।
কোনাবাড়ি শরীফ জেনারেল হাসপাতালের জরুরি বিভাগের চিকিত্সক আমিনুল ইসলাম জানান, খাবারগুলি নষ্ট হয়ে বিষক্রিয়ার সৃষ্টি হয়েছে। তা খেয়ে শ্রমিকরা অসুস্থ হয়ে পড়েছেন।
কোনাবাড়ি পুলিশ ক্যাম্পের উপপরিদর্শক (এসআই) রবিউল আলম প্রথম আলোকে বলেন, কারখানার দুই শতাধিক শ্রমিক অসুস্থ হয়ে পড়েছেন। তাঁদের বিভিন্ন ক্লিনিকে ভর্তি করা হয়েছে।
