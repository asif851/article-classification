
ঝিনাইদহ সদর উপজেলায় র‌্যাব-৬-এর সঙ্গে ‘বন্দুকযুদ্ধে’ রফিউল ইসলাম (৪০) নামের এক ব্যক্তি নিহত হয়েছেন।রফিউলের বাড়ি সদর উপজেলার বিষয়খালী বাজার-সংলগ্ন গুচ্ছগ্রামে। তাঁর বাবার নাম আবদুল জলিল।র‌্যাবের ভাষ্য, নিহত রফিউল ইসলাম ওরফে ছোট তারেক নিষিদ্ধ চরমপন্থী সংগঠন বিপ্লবী কমিউনিস্ট পার্টির নেতা ছিলেন। আজ মঙ্গলবার ভোররাতে সদর উপজেলার চুটলিয়া মোড়ে ‘বন্দুকযুদ্ধে’ নিহত হন তিনি।পরিবারের দাবি, রফিউল যুবলীগ করতেন। গতকাল সোমবার র‌্যাবের মারধরে তাঁর মৃত্যু হয়েছে। পরে ‘বন্দুকযুদ্ধের’ গল্প সাজানো হয়েছে।র‌্যাব-৬-এর ঝিনাইদহ ক্যাম্পের কমান্ডার নিয়াজ মোহাম্মদ ফয়সালের ভাষ্য, তারেককে গতকাল সোমবার রাতে নিজ বাড়ি থেকে আটক করা হয়। তাঁকে নিয়ে রাতেই অস্ত্র উদ্ধার অভিযানে বের হয় র‌্যাব। ভোর চারটার দিকে চুটলিয়া নামক স্থানে পৌঁছালে তারেককে তাঁর সহযোগীরা ছিনিয়ে নেওয়ার চেষ্টা চালায়। তারা র‌্যাবকে লক্ষ্য করে গুলি ছোড়ে। র‌্যাবও পাল্টা গুলি ছোড়ে। দুই পক্ষের মধ্যে ‘বন্দুকযুদ্ধ’ চলার একপর্যায়ে তারেক পালিয়ে যাওয়ার চেষ্টা করেন। এ সময় তিনি গুলিবিদ্ধ হন। পরে তাঁকে উদ্ধার করে ঝিনাইদহ সদর হাসপাতালে নেওয়া হয়। কর্তব্যরত চিকিৎসক তাঁকে মৃত ঘোষণা করেন। এ ঘটনায় র‌্যাবের কনস্টেবল মিলন সাহা ও গোলাম মোস্তফা আহত হন।ঘটনাস্থল থেকে দুটি নাইন এমএম পিস্তল, দুটি রিভলবার, দুটি শটগান, ১০টি গুলি, ছয়টি পেট্রলবোমা, দুটি ম্যাগাজিন, কিছু পেট্রল ও বোমা তৈরির সরঞ্জাম উদ্ধার করার দাবি করেছে র‌্যাব।ঝিনাইদহ থানার ভারপ্রাপ্ত কর্মকর্তা (ওসি) শাহাবুদ্দিন আজাদের ভাষ্য, রফিউলের বিরুদ্ধে তিনটি হত্যাসহ আটটি মামলা রয়েছে। ময়নাতদন্তের জন্য তাঁর লাশ ঝিনাইদহ সদর হাসপাতালের মর্গে রাখা হয়েছে। এ ঘটনায় সদর থানায় একটি মামলা করার প্রক্রিয়া চলছে।
রফিউলের বোনের স্বামী শহিদুল ইসলামের ভাষ্য, রফিউল যুবলীগ করতেন। গতকাল বেলা ১১টার দিকে তাঁকে বাড়ি থেকে তুলে নিয়ে যায় র‌্যাব। র‌্যাবের মারধরে তাঁর মৃত্যু হয়। পরে তাঁর মৃত্যুকে ‘বন্দুকযুদ্ধের’ ঘটনা সাজিয়েছে র‌্যাব।ঝিনাইদহ সদর উপজেলার মহারাজপুর ইউনিয়ন আওয়ামী লীগের সভাপতি আব্দুর রশিদের ভাষ্য, রফিউল মহারাজপুর ইউনয়ন যুবলীগের সহসভাপতি ছিলেন। একসময় তিনি চরমপন্থী দলের সঙ্গে যুক্ত ছিলেন। পরে দীর্ঘদিন আওয়ামী লীগের সঙ্গে ছিলেন। রফিউল স্বাভাবিক জীবনযাপন করছিলেন।
