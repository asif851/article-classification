
বিএনপির যুগ্ম মহাসচিব সালাহ উদ্দিন আহমদকে খুঁজে না পাওয়া রাজনীতির জন্য অশুভ লক্ষণ বলে মন্তব্য করেছেন আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত। আজ সোমবার রাজধানীর ডিপ্লোমা ইঞ্জিনিয়ার্স ইনস্টিটিউট মিলনায়তনে নৌকা সমর্থক গোষ্ঠী আয়োজিত চলমান রাজনীতি বিষয়ে আলোচনা সভায় তিনি এ কথা বলেন।আওয়ামী লীগের প্রবীণ এই নেতা বলেন, রাজনীতি হবে প্রকাশ্যে। জনগণের জন্য জনগণকে নিয়েই হবে রাজনীতি। অন্তরালের রাজনীতি না হওয়াই ভালো। অন্তরালের রাজনীতি অন্তর্ধানে পরিণত হয়েছে। এটা অন্তর্ঘাতে পরিণত হওয়াটা হবে আরও বেশি দুঃখজনক। এ ধরনের নাটকীয়তা রাজনীতির জন্য অশুভ লক্ষণ। তিনি বলেন, ‘আশা করি আমরা সালাহ উদ্দিন আহমদ সম্পর্কে একটা ভালো খবর পাব। সর্বমহলের সর্বপ্রচেষ্টায় সালাহ উদ্দিনকে খুঁজতে হবে।’বক্তৃতায় সুরঞ্জিত সেনগুপ্ত আরও বলেন, ‘বাংলাদেশ বাংলাদেশেই থাকবে। বাঙালি বাঙালিই থাকবে। এ দেশকে মধ্যপ্রাচ্য বানানো যাবে না। এ দেশের শ্যামল মানুষকে উগ্র জঙ্গিবাদী বানানো যাবে না। গণতন্ত্রই আমাদের ঐতিহ্য। গণতন্ত্রই আমাদের রাজনীতি।’
বিএনপির চেয়ারপারসন খালেদা জিয়া সংবাদ সম্মেলন করে সহিংসতাকে উসকে দিয়েছেন—এমন অভিযোগ করে সাবেক এ মন্ত্রী বলেন, ‘এত দিন পর বেগম জিয়া সংবাদ সম্মেলনে আসলেন। মানুষ মনে করেছিল, তিনি চলমান সংঘর্ষ-সংঘাতের রাজনীতি পরিহারের কথা বলবেন। কিন্তু আমার কাছে মনে হলো, উনি যেন এই সংঘাতের রাজনীতিকে আরও উসকে দিলেন।’ বাসস।
