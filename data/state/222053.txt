
শেরপুরের ঝিনাইগাতী সীমান্তে ফের বন্য হাতির আক্রমণে উত্তম মারাক (৫৫) নামের এক কৃষক নিহত হয়েছেন। নিহত উত্তম উপজেলার নলকুড়া ইউনিয়নের সন্ধ্যাকুড়া গ্রামের মৃত মদন সাংমার ছেলে। গতকাল বুধবার রাতে এ ঘটনা ঘটে।
এ নিয়ে গত পাঁচ মাসে বন্য হাতির আক্রমণে শেরপুরের ঝিনাইগাতী ও শ্রীবরদী সীমান্তে ১২ জন নিহত হলেন। সর্বশেষ গত ১৭ অক্টোবর শ্রীবরদী উপজেলার সীমান্তঘেঁষা বালিজুড়ী গ্রামে বন্য হাতির আক্রমণে ইয়ার আলী (৬৫) নামের এক ব্যক্তি নিহত হন।  উপজেলা প্রশাসন ও স্থানীয় সূত্রে জানা গেছে, গতকাল রাত সাতটার দিকে ভারতের মেঘালয় রাজ্য থেকে নেমে আসা একদল বন্য হাতি খাবারের সন্ধানে সন্ধ্যাকুড়া গ্রামে এসে তাণ্ডব চালায়। এ সময় হাতির দলকে তাড়াতে গিয়ে উত্তম মারাক হাতির পায়ে পিষ্ট হয়ে গুরুতর আহত হন। এলাকাবাসী তাঁকে উদ্ধার করে আশঙ্কাজনক অবস্থায় প্রথমে ঝিনাইগাতী উপজেলা স্বাস্থ্য কমপ্লেক্সে ভর্তি করে। পরে উন্নত চিকিৎসার জন্য তাঁকে শেরপুর জেলা সদর হাসপাতালে স্থানান্তর করা হয়। সেখানে রাত ১০টার দিকে তিনি মারা যান।  ঘটনার সত্যতা নিশ্চিত করেছেন ঝিনাইগাতীর নলকুড়া ইউনিয়ন পরিষদের (ইইপি) চেয়ারম্যান মো. আইয়ুব আলী। তিনি জানান, বন্য হাতির আক্রমণে গুরুতর আহত উত্তম মারাক গতকাল রাতে চিকিৎসাধীন অবস্থায় মারা গেছেন।
