
বিএনপির চেয়ারপারসনের উপদেষ্টা খন্দকার মাহবুব হোসেন বলেছেন, আন্তর্জাতিক অপরাধ ট্রাইব্যুনালে বিচারকাজে সম্পৃক্ত ব্যক্তিদের বিচার হবে। সুপ্রিম কোর্ট আইনজীবী সমিতির মিলনায়তনে আয়োজিত এক সংবাদ সম্মেলনে তিনি এ মন্তব্য করেন। সালাউদ্দিন কাদের চৌধুরীর মৃত্যুদণ্ডাদেশ দেওয়ার পর জাতীয়তাবাদী আইনজীবী ফোরামের ব্যানারে আয়োজিত সংবাদ সম্মেলনে খন্দকার মাহবুব হোসেন বলেন, ‘প্রহসনের বিচারে যাঁরা সম্পৃক্ত ছিলেন, ইনশাহ আল্লাহ, বাংলার মাটিতে তাঁদের বিচার হবে। এটা রাজনৈতিক প্রতিহিংসার বিচার। ইনশাহ আল্লাহ, জাতীয়তাবাদী শক্তি যদি ক্ষমতায় যায়, সত্যিকার অর্থে যাঁরা যুদ্ধাপরাধী তাঁদের বিচার হবে এবং প্রতিহিংসার জন্য যাঁদের বিচার করা হয়েছে, কাল্পনিক গল্প দিয়ে যে মামলা তৈরি করা হয়েছে, অবশ্যই সেটা চলে যাবে।’এদিকে বিএনপির স্থায়ী কমিটির সদস্য মওদুদ আহমদ বলেছেন, ‘সালাউদ্দিন কাদের চৌধুরীর মৃত্যুদণ্ডাদেশে আমরা মর্মাহত। এ রায়ের বিরুদ্ধে আপিল করা হবে। আমরা বিশ্বাস করি, দেশের উচ্চতম আদালত সালাউদ্দিন কাদের চৌধুরীকে নির্দোষ বিবেচনা করে মুক্তি দেবেন।’খন্দকার মাহবুব হোসেন বলেন, তিনি ব্যক্তিগতভাবে বারবার বলে এসেছেন, তাঁরা যুদ্ধাপরাধের বিচার চান। কিন্তু এর অর্থ এই নয় যে, রাজনৈতিক প্রতিহিংসার প্রতিফলন হবে সেই বিচারে। তিনি বলেন, ‘সালাউদ্দিন কাদের চৌধুরীর মতো ব্যক্তি, যাঁর পিতা ১৯৭২ সালে সেন্ট্রাল জেলে দালাল আইনে আটক ছিলেন, তখন তাঁর (সাকা) নাম ছিল না। ৪০ বছর পর তাঁকে এই মামলায় আসামি করা হয়। তাঁর পক্ষে, যাঁরা তত্কালীন পশ্চিম পাকিস্তানে লেখাপড়া করেছেন এমন একজন বিচারপতিকে, সাফাই সাক্ষী দেওয়ার জন্য বলা হয়েছিল। তাঁরও আগ্রহ ছিল সত্যি কথা বলার জন্য। সালাউদ্দিন কাদের চৌধুরী যুদ্ধের সময় পশ্চিম পাকিস্তানে ছিলেন। কিন্তু তাঁকে সাক্ষ্য দেওয়ার সুযোগ দেওয়া হয়নি। এ কারণেই আমরা বলতে চাই, এই বিচারটি একটি প্রহসনের বিচার।’
 
