
ফেনীতে চুরির অভিযোগে মো. রনি ওরফে হৃদয় (১৫) নামের এক কিশোরকে বিবস্ত্র করে নির্যাতনের অভিযোগে গতকাল বুধবার থানায় মামলা হয়েছে। নির্যাতনের সঙ্গে জড়িত থাকার অভিযোগে পুলিশ দুজনকে গ্রেপ্তার করেছে।গ্রেপ্তার ব্যক্তিরা হলেন প্রদীপ (৪৫) ও সবুজ (৩২)।পুলিশ জানায়, গত শুক্রবার ফেনী পৌরসভার কালীপাল দশমীঘাট এলাকায় ওই কিশোরের ওপর নির্যাতনের ঘটনা ঘটে। গত মঙ্গলবার সামাজিক যোগাযোগের মাধ্যম ফেসবুকে নির্যাতনের ভিডিও চিত্র প্রচারিত হওয়ার পর বিষয়টি তাদের নজরে আসে।ফেনীর পুলিশ সুপার মো. রেজাউল হক গতকাল এক প্রেস ব্রিফিংয়ে জানান, বিষয়টি নজরে আসার সঙ্গে সঙ্গে পুলিশ তৎপর হয়।পুলিশ জানায়, ফেসবুকে ভিডিও চিত্র প্রচারিত হওয়ার পর পুলিশ নির্যাতনের শিকার কিশোর রনিকে খুঁজতে থাকে। গতকাল তাকে খুঁজে পাওয়া যায়। পরে সে পুলিশের কাছে নির্যাতনের বর্ণনা দেয়।রনি জানায়, ফেনী শহরের সহদেবপুর এলাকার একটি কলোনিতে (বস্তি) সে পরিবারের সঙ্গে থাকে। তার বাবা ও সে নিজে পুরোনো লোহালক্কড় কুড়িয়ে বিক্রি করে সংসারের খরচ জোগায়।রনির ভাষ্যমতে, শুক্রবার কালীপাল দশমীঘাট এলাকার একটি স্যানিটারি দোকানের সামনে পুরোনো জিনিসপত্র কুড়ানোর সময় চুরির অভিযোগে স্থানীয় লোকজন তাকে আটক করে। পরে ওই দোকানের মালিকসহ স্থানীয় কিছু লোক তাকে বিবস্ত্র করে খুঁটির সঙ্গে বেঁধে বেদম মারধর করেন। একপর্যায়ে সে রাস্তার পাশে লাগানো একটি ব্যানার খুলে গায়ে জড়িয়ে পালিয়ে আত্মরক্ষা করে।এ ঘটনায় রনির মা মনি বেগম অর্জুন দাসসহ পাঁচজনকে আসামি করে ফেনী থানায় মামলা করেন। মনি বেগম বলেন, ভিডিও চিত্র দেখে তিনি আসামিদের শনাক্ত করে মামলা করেছেন।ফেনী সদর মডেল থানার ওসি মো. মাহবুব মোর্শেদ জানান, গ্রেপ্তার দুজনকে আদালতের মাধ্যমে জেলহাজতে পাঠানো হয়েছে।
