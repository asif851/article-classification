
গাজীপুর সদর উপজেলা ও বাগেরহাট সদর উপজেলায় পৃথক সড়ক দুর্ঘটনায় দুজন নিহত হয়েছেন। আজ রোববার ভোরে দুর্ঘটনা দুটি ঘটে। এ নিয়ে ২৭৮ দিনে সড়ক দুর্ঘটনায় মারা গেছে ২ হাজার ৪০৯ জন।
আজ ভোররাত সাড়ে চারটায় গাজীপুর সদর উপজেলার মেম্বারবাড়ি এলাকায় ঢাকা-ময়মনসিংহ মহাসড়কে দুটি ট্রাকের সংঘর্ষে একজন নিহত হন। নিহত মিজানুর রহমান (২৩) নেত্রকোনার সদর উপজেলার দুঘিয়া গ্রামের চান মিয়ার ছেলে।
মাওনা হাইওয়ে থানার উপপরিদর্শক (এসআই) সুজন কুমার পণ্ডিত বলেন, আজ ভোরে মেম্বারবাড়ি এলাকায় দাঁড়িয়ে থাকা একটি ট্রাকের পেছনে আরেকটি ট্রাক গিয়ে ধাক্কা দিলে পেছনের ট্রাকটির সামনের অংশ দুমড়ে-মুচড়ে যায়। এতে ট্রাকটির চালকের সহকারী মিজান ঘটনাস্থলেই নিহত হন। স্থানীয় লোকজনের কাছে খবর পেয়ে লাশ উদ্ধার করে হাইওয়ে থানায় নেওয়া হয়েছে। দুর্ঘটনাকবলিত ট্রাকটিও পুলিশি হেফাজতে রাখা হয়েছে। প্রাথমিকভাবে ধারণা করা হচ্ছে, চালক ঘুমের ঘোরে থাকায় এ দুর্ঘটনা ঘটেছে। দুর্ঘটনার পর চালক গাড়ি ফেলে পালিয়ে যান।
অন্যদিকে, বাগেরহাট সদর উপজেলার শ্রীঘাটের ফুলবাড়ী এলাকায় বাগেরহাট-খুলনা সড়কে বাসের ধাক্কায় এক নছিমন আরোহী নিহত হয়েছেন। নিহত ব্যক্তির নাম আক্কাস ফকির (৩৬)। তাঁর বাড়ি জেলার সদর উপজেলার মাঝিডাঙ্গা গ্রামে। তিনি বাগেরহাট কাঁচাবাজারে সবজি বিক্রি করতেন।
বাগেরহাট মডেল থানার এসআই লুৎফর রহমান বলেন, খুলনা থেকে বাগেরহাটগামী যাত্রীবাহী বাস সবজিবোঝাই নছিমনকে ধাক্কা দিলে চালক ও সবজি বিক্রেতা আক্কাস ফকির ছিটকে রাস্তায় পড়ে যান। ঘটনাস্থলেই তাঁর মৃত্যু হয়। নিহত আক্কাস সকালে সিঅ্যান্ডবি বাজার সবজি আড়ত থেকে বিভিন্ন সবজি কিনে নিজেই নছিমন চালিয়ে শহরে ফিরছিলেন। দুর্ঘটনার পর বাসটি রাস্তার পাশে ফেলে চালক ও তাঁর সহকারী পালিয়ে গেছেন। বাসটি আটক করা হয়েছে।
