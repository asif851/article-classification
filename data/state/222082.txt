
ছাত্রলীগের কেন্দ্রীয় কমিটির সভাপতি এইচ এম বদিউজ্জামান ও সাধারণ সম্পাদক ছিদ্দিকী নাজমুল আলম লণ্ডনে যাচ্ছেন। তাঁদের সফরকালে সংগঠনের সহ-সভাপতি জয়দেব নন্দী ভারপ্রাপ্ত সভাপতি আর যুগ্ম সাধারণ সম্পাদক মোস্তাফিজুর রহমান সাধারণ সম্পাদকের দায়িত্ব পালন করবেন।
আজ মঙ্গলবার সংগঠনের এক সংবাদ বিজ্ঞপ্তিতে এ কথা জানানো হয়েছে। তবে নেতা-কর্মীদের অভিযোগ, গঠনতন্ত্র অনুযায়ী প্রথম সহ-সভাপতিকে ভারপ্রাপ্ত সভাপতি এবং প্রথম যুগ্ম সাধারণ সম্পাদককে ভারপ্রাপ্ত সাধারণ সম্পাদক করার কথা। সভাপতির ক্ষেত্রে এই নিয়ম মানা হলেও ভারপ্রাপ্ত সাধারণ সম্পাদক করার ক্ষেত্রে প্রথম যুগ্ম সাধারণ সম্পাদককে বাদ দিয়ে তৃতীয় যুগ্ম সাধারণ সম্পাদককে দায়িত্ব দেওয়া হয়েছে। এ নিয়ে অনেকেই ক্ষুব্ধ।
তবে ছাত্রলীগ কেন্দ্রীয় কমিটির সভাপতি এইচ এম বদিউজ্জামান বলেছেন, নিয়ম মেনেই সব করা হয়েছে।
