

স্বরাষ্ট্রমন্ত্রী আসাদুজ্জামান খান কামাল বলেছেন, ‘ফরহাদ মজহার কীভাবে গেলেন, কী নিয়ে বের হয়েছেন, তার সবই আমরা খতিয়ে দেখছি।’
স্বরাষ্ট্রমন্ত্রী বলেছেন, পুলিশ বাহিনী ফরহাদ মজহারের মুঠোফোন নজরদারি করার মাধ্যমে তাঁকে শনাক্ত করে উদ্ধার করে। পরে তাঁকে আদালতে নেওয়া হয় তাঁর জবানবন্দি নেওয়ার জন্য। এ বিষয়ে একটি মামলা হয়েছে। মামলার তদন্ত প্রতিবেদন দ্রুতই প্রকাশ করা হবে।তিনি আজ বুধবার দুপুরে গাজীপুরের টঙ্গী মডেল থানার নতুন ভবনের উদ্বোধনী অনুষ্ঠানে সাংবাদিকদের প্রশ্নের জবাবে এসব কথা বলেন।মন্ত্রী বলেন, মাল্টিফ্যাবস লিমিটেড কারখানায় বয়লার বিস্ফোরণে কারা দায়ী, সেটি তদন্ত করা দেখা হচ্ছে। মালিকসহ যাদের বিরুদ্ধে দোষ প্রমাণিত হবে, তাদের বিরুদ্ধে আইনগত ব্যবস্থা নেওয়া হবে। তিনি বলেন, ‘আমরা জানতে চাইব, যাদের ওপর বয়লারের দায়িত্ব ছিল, তারা ঠিকমতো দায়িত্ব পালন করেছে কি না। যথাযথ রক্ষণাবেক্ষণ না হলে এ ধরনের বয়লার বিস্ফোরণ ঘটতে পারে।’এ সময় মন্ত্রীর সঙ্গে সংসদ সদস্য জাহিদ আহসান রাসেল, মহানগর আওয়ামী লীগ সভাপতি আজমত উল্লা খান, জেলা প্রশাসক দেওয়ান মোহাম্মদ হুমায়ুন কবীর, পুলিশ সুপার মোহাম্মদ হারুন অর রশীদসহ পুলিশ ও স্থানীয় প্রশাসনের ঊর্ধ্বতন কর্মকর্তারা উপস্থিত ছিলেন।
