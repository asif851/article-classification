
নারায়ণগঞ্জের বন্দরে এক শিক্ষিকাকে এমপিওভুক্ত করে দেওয়ার আশ্বাস দিয়ে ঘুষ নেওয়ার অভিযোগের মামলায় শিক্ষক শ্যামল কান্তি ভক্তের জামিন মঞ্জুর করেছেন আদালত।
আজ বুধবার দুপুরে জেলা ও দায়রা জজ সৈয়দ এনায়েত হোসেনের আদালতে আইনজীবীর মাধ্যমে জামিন আবেদন জানালে শুনানি শেষে আদালত আগামী ২০ জুলাই পর্যন্ত অন্তর্বর্তীকালীন জামিন মঞ্জুর করেন। শ্যামল কান্তির আইনজীবী সাখাওয়াত হোসেন এ তথ্য নিশ্চিত করেছেন।
সাখাওয়াত হোসেন বলেন, আদালত শুনানি শেষে তাঁদের আবেদন মঞ্জুর করে আগামী ২০ জুলাই পর্যন্ত অন্তর্বর্তীকালীন জামিন মঞ্জুর করেছেন। তিনি বলেন, ‘ওই স্কুল থেকে তাঁকে তাড়ানোর জন্য বিভিন্নভাবে হয়রানি করা হচ্ছিল। ইতিমধ্যে তাঁকে আপনারা দেখেছেন কীভাবে নির্যাতন করা হয়েছে। তিনি কোনো মামলার আশ্রয় নেননি। কিন্তু উচ্চ আদালতের নির্দেশে মামলা হওয়ার কারণে প্রভাবশালীদের নির্দেশে এই মিথ্যা ঘটনা সাজিয়ে মামলা দায়ের করা হয়েছে। পুলিশকে দিয়ে মনগড়া একটি প্রতিবেদন দাখিল করা হয়েছে।’
অন্যদিকে শ্যামল কান্তি ভক্তর স্ত্রী সবিতা হালদার বলেছেন, ‘একটি কুচক্রী মহলের মিথ্যা মামলায় আমার স্বামীকে জেলা খাটানো হয়েছে। ওই মামলায় জামিনের মধ্যে দিয়ে আমরা কিছুটা হলেও সুবিচার পেলাম। প্রধানমন্ত্রী কাছে আমাদের অনুরোধ, আমার স্বামীর বিরুদ্ধে দায়ের করা মিথ্যা মামলাটি খারিজ করে দিন।’
গত বছরের ১৩ মে নারায়ণগঞ্জের বন্দর উপজেলার কল্যানদীতে পিয়ার সাত্তার লফিত উচ্চবিদ্যালয়ের প্রধান শিক্ষক শ্যামল কান্তি ভক্তের বিরুদ্ধে ধর্মীয় অবমাননার অভিযোগ আনা হয়। এ ঘটনায় স্থানীয় সাংসদ সেলিম ওসমানের নির্দেশে কান ধরে ওঠবস করানোর ঘটনা সামাজিক যোগাযোগমাধ্যমে প্রকাশ পেলে সারা দেশে তোলপাড় সৃষ্টি হয়। গত বছরের ১৭ জুলাই ওই স্কুলের শিক্ষিকা মোর্শেদা বাদী হয়ে এমপিওভুক্ত করে দেওয়ার আশ্বাস দিয়ে ১ লাখ ৩৫ হাজার টাকা ঘুষ নেওয়ার অভিযোগে আদালতে মামলা দায়ের করেন। আদালতের নির্দেশে বন্দর থানার পুলিশ ঘুষ নেওয়ার অভিযোগে আদালতে তদন্ত প্রতিবেদন দাখিল করলে শুনানি শেষে গত বুধবার শ্যামল কান্তি ভক্তের বিরুদ্ধে গ্রেপ্তারি পরোয়ানা জারি করা হয়। ওই দিন বিকেলে আইনজীবীর মাধ্যমে আদালতে আত্মসমর্পণ করে জামিন চাইলে আদালত তা নামঞ্জুর করে তাঁকে কারাগারে পাঠান।
 
