
বিএনপির তোলা দাবি অযৌক্তিক বলে মন্তব্য করেছেন নৌপরিবহনমন্ত্রী শাজাহান খান। শুক্রবার বেলা সাড়ে ১১টার দিকে মাদারীপুরের রাজৈর বালিকা উচ্চবিদ্যালয়ের বার্ষিক ক্রীড়া প্রতিযোগিতার উদ্বোধন শেষে সাংবাদিকদের প্রশ্নের জবাবে নৌমন্ত্রী এ কথা বলেন।
নৌমন্ত্রী বলেন, ‘বিএনপি নির্বাচনে আসবে কি আসবে না, এটা তাদের নিজস্ব ব্যাপার। বিএনপির সব দাবি অযৌক্তিক। তাঁদের দাবিগুলোকে কেন্দ্র করে বাংলাদেশের অনেককে নির্মমভাবে হত্যার শিকার হতে হয়েছে।’
শাজাহান খান বলেন, ‘শেখ হাসিনা সরকারের অধীনেই আগামী জাতীয় নির্বাচন অনুষ্ঠিত হবে। দলের নিবন্ধন হারানোর ভয়ে হলেও বিএনপি এই নির্বাচনে অংশ নেবে। এ ছাড়া তাদের কাছে আর কোনো বিকল্প পথ নেই। নির্বাচনে অংশ না নিলে বিএনপি তাদের অস্তিত্ব হারাবে। সুতরাং, তাদের উচিত নির্বাচনে আসা। আশা করি তারা নির্বাচনে আসবে। ফলে সংবিধান অনুযায়ী একটি সুষ্ঠু নিরপেক্ষ নির্বাচন হবে।’
খালেদা জিয়ার মুক্তি প্রসঙ্গে নৌমন্ত্রী বলেন, ‘দুর্নীতির দায়ে বিএনপি নেত্রীর সাজা হয়েছে। তাঁকে মুক্তি দেওয়ার একমাত্র এখতিয়ার আদালতের। আদালত কাকে মুক্তি দেবে, কাকে জেলে রাখবে, তা আদালতের বিষয়। এটা নিয়ে আলোচনা সরকারের নয়।’
রাজৈর বালিকা উচ্চবিদ্যালয়ের সভাপতি পৌর মেয়র শামীম নেওয়াজ মুন্সীর সভাপতিত্বে এ সময় বক্তব্য দেন মাদারীপুরের অতিরিক্ত জেলা প্রশাসক (সার্বিক) মো. আজাহারুল ইসলাম, সহকারী পুলিশ সুপার আনোয়ার হোসেন ভূঁইয়া, রাজৈর উপজেলা চেয়ারম্যান শাহজাহান খান প্রমুখ।
