
অ্যাটর্নি জেনারেল মাহবুবে আলমের মেয়ে শিশির কনাসহ তাঁর পুরো পরিবারকে হত্যার হুমকি দেওয়া হয়েছে। আজ মঙ্গলবার সন্ধ্যায় সেগুনবাগিচার বাসায় পাঠানো চিঠিতে ওই হুমকি দেওয়া হয়।শিশির কনা প্রথম আলো ডটকমকে জানান, সন্ধ্যা সাড়ে ছয়টার দিকে তিনি চিঠিটি পান। চিঠিতে তাঁর নাম, বাসার ঠিকানা লেখা। চিঠিতে বলা হয়েছে, ‘অ্যাটর্নি জেনারেল মাহবুবে আলমের মেয়ে শিশির কনা, তোর স্বামী, তোর ছেলে, বাবা মা, ভাই-ভাবী, ভাইপোসহ তোর পুরো গোষ্ঠীর মৃত্যুর পরোয়ানা জারি হয়েছে। কাফনের কাপড় পরে মৃত্যুর জন্য তৈরি থাকিস। ইসলাম রক্ষাকারী দল’।শিশির কনা জানান, পুরো চিঠিটি কম্পিউটারে টাইপ করে লেখা। তিনি এ ঘটনায় রাতে শাহবাগ থানায় সাধারণ ডায়েরি (জিডি) করেছেন।শাহবাগ থানার ভারপ্রাপ্ত কর্মকর্তা (ওসি) সিরাজুল ইসলাম জানান, ‘আমরা চিঠির বিষয়ে খোঁজখবর নিচ্ছি’।  
