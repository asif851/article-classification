
ষোড়শ সংশোধনী বাতিলের রায়ের পক্ষে ও বিপক্ষে গতকাল বরিশাল, যশোর ও চুয়াডাঙ্গায় মিছিল-সমাবেশ করেছে আওয়ামী আইনজীবী পরিষদ এবং জাতীয়তাবাদী আইনজীবী ফোরাম। আওয়ামী আইনজীবী পরিষদ মিছিল করতে পারলেও বিএনপির মিছিল বাধায় পণ্ড হয়ে যায়।
সমাবেশে আওয়ামীপন্থী আইনজীবীরা ষোড়শ সংশোধনীর রায়ের পর্যবেক্ষণকে দেশে রাজনৈতিক অস্থিতিশীলতা সৃষ্টির অপচেষ্টা বলে মন্তব্য করেছেন। অপরদিকে বিএনপিপন্থী আইনজীবীরা সাবেক প্রধান বিচারপতি এ বি এম খায়রুল হকের বিরুদ্ধে আদালত অবমাননার অভিযোগ এনে তাঁকে গ্রেপ্তারের দাবি জানান।
বরিশালে গতকাল বেলা সোয়া ১১টায় রায়কে স্বাগত জানিয়ে এবং আইন কমিশনের চেয়ারম্যানের অসাংবিধানিক বক্তব্যের প্রতিবাদ ও তাঁর গ্রেপ্তার দাবিতে জাতীয়তাবাদী আইনজীবী ফোরামের বের করা মিছিলে আওয়ামীপন্থী আইনজীবী এবং পুলিশ বাধা দিয়েছে।
অন্যদিকে বেলা সাড়ে ১১টায় ষোড়শ সংশোধনী মামলার রায়ে অসাংবিধানিক ও অপ্রাসঙ্গিক পর্যবেক্ষণে বঙ্গবন্ধুকে হেয়প্রতিপন্ন করার প্রতিবাদে এবং ওই সব পর্যবেক্ষণ বাতিলের দাবিতে বিক্ষোভ মিছিল করেছে বঙ্গবন্ধু আওয়ামী আইনজীবী পরিষদ। তাদের মিছিল নির্বিঘ্নে অনুষ্ঠিত হয়েছে।
ষোড়শ সংশোধনীর রায়কে স্বাগত জানিয়ে জেলা আইনজীবী সমিতি ভবন চত্বর থেকে জাতীয়তাবাদী আইনজীবী ফোরামের ব্যানারে একটি মিছিল বের হয়। প্রথমে তাদের মিছিলে বাধা দেন আওয়ামী আইনজীবী পরিষদের সদস্যরা। তাঁদের বাধা উপেক্ষা করে মিছিলটি আদালত চত্বর থেকে ফজলুল হক অ্যাভিনিউতে যেতে চাইলে আদালতের প্রধান ফটকে তাদের আটকে দেয় পুলিশ। পরে সেখানে জেলা জাতীয়তাবাদী আইনজীবী ফোরামের আহ্বায়ক আলী আহম্মেদের সভাপতিত্বে সংক্ষিপ্ত সমাবেশ করেন বিএনপির আইনজীবীরা। সংক্ষিপ্ত প্রতিবাদ সমাবেশে বক্তব্য দেন ফোরামের নেতা আলী হায়দার, এনায়েত হোসেন, আবুল কালাম, জেলা আইনজীবী সমিতির সাধারণ সম্পাদক মোকলেছুর রহমান প্রমুখ।
অন্যদিকে ষোড়শ সংশোধনী মামলার রায়কে অসাংবিধানিক ও অপ্রাসঙ্গিক পর্যবেক্ষণে বঙ্গবন্ধুকে হেয়প্রতিপন্ন করার প্রতিবাদে এবং ওই সব পর্যবেক্ষণ বাতিলের দাবিতে আদালত চত্বরে বিক্ষোভ মিছিল করেছে বঙ্গবন্ধু আওয়ামী আইনজীবী পরিষদ। মিছিল শেষে জেলা আইনজীবী সমিতির সভাপতি (ইউএনওর বিরুদ্ধে মামলা করা জেলা আওয়ামী লীগের বহিষ্কৃত ধর্মবিষয়ক সম্পাদক) ওবায়েদ উল্লাহর সভাপতিত্বে সমিতি ভবনের সামনে সংক্ষিপ্ত সমাবেশে বক্তব্য দেন মহানগর আওয়ামী লীগের সভাপতি গোলাম আব্বাস চৌধুরী, জেলা আওয়ামী লীগের সাধারণ সম্পাদক সাংসদ তালুকদার মো. ইউনুস, আবদুর রশিদ খান, গোলাম মাসউদ প্রমুখ।
যশোর শহরের আইনজীবীরা গতকাল পাল্টাপাল্টি বিক্ষোভ সমাবেশ ও মানববন্ধন করেছেন। শহরের ১ নম্বর আইনজীবী সমিতি ভবনের সামনে এই কর্মসূচি পালন করা হয়।
আওয়ামীপন্থী যশোরের আইনজীবী সমিতির সচেতন সদস্যরা ও বিএনপিপন্থী আইনজীবীরা জাতীয়তাবাদী আইনজীবী ফোরামের ব্যানারে এ কর্মসূচি পালন করেন।
আওয়ামীপন্থীদের সমাবেশে সভাপতিত্ব করেন আইনজীবী আলী রায়হান। বক্তৃতা করেন সোহেল শামীম, শাহানুর আলম ও ইদ্রিস আলী। জাতীয়তাবাদী আইনজীবী ফোরামের সমাবেশে সভাপতিত্ব করেন যশোর জেলা আইনজীবী সমিতির সাধারণ সম্পাদক এম এ গফুর, সাবেক সাধারণ সম্পাদক আবু মোর্তজা, যশোর জেলা বিএনপির সাধারণ সম্পাদক আইনজীবী সৈয়দ সাবেরুল হক, আমিনুল ইসলাম ও আমিনুর রহমান।
সমাবেশ শেষে আওয়ামীপন্থী আইনজীবীরা শহরে মিছিল বের করেন।
চুয়াডাঙ্গায়ও গতকাল আইনজীবীরা পাল্টাপাল্টি সমাবেশ ও বিক্ষোভ করেছেন। জেলা আইনজীবী সমিতি চত্বরে বঙ্গবন্ধু আওয়ামী আইনজীবী পরিষদ ও জাতীয়তাবাদী আইনজীবী ফোরাম এসব কর্মসূচি পালন করে।
 জাতীয়তাবাদী আইনজীবী ফোরাম বেলা একটায় জেলা আইনজীবী সমিতি চত্বরে বিক্ষোভ মিছিল বের করে। মিছিল শেষে ফোরামের আহ্বায়ক এম এম শাহজাহানের সভাপতিত্বে সমাবেশে বক্তব্য দেন যুগ্ম আহ্বায়ক সৈয়দ হেদায়েত হোসেন, মসলেম উদ্দিন, ওয়াহেদুজ্জামান, সাঈদ মো. শামীম রেজা, আ স ম আবদুর রউফ ও মইনুদ্দিন। বক্তারা আইন কমিশনের চেয়ারম্যান খায়রুল হকের অপসারণ দাবি করেন এবং প্রধান বিচারপতির রায়ের প্রতি সবাইকে শ্রদ্ধাশীল হওয়ার আহ্বান জানান।
 অপরদিকে তছিরুল আলমের সভাপতিত্বে অনুষ্ঠিত বঙ্গবন্ধু আওয়ামী আইনজীবী পরিষদের সমাবেশে জেলা আইনজীবী সমিতির সাধারণ সম্পাদক ও সরকারি কৌঁসুলি (পিপি) মহ. শামশুজ্জোহা, মোল্লা আবদুর রশিদ, সেলিম উদ্দিন খান, আলমগীর হোসেন, আবুল বাশার ও আকসিজুল ইসলাম বক্তব্য দেন। বক্তারা বঙ্গবন্ধু ও জাতীয় সংসদকে নিয়ে রায়ে যেসব অপ্রাসঙ্গিক বিষয় রয়েছে, তা এক্সপাঞ্জ করার দাবি জানান।
 
