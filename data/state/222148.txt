
আওয়ামী লীগের ৬৪তম প্রতিষ্ঠাবার্ষিকীতে গতকাল রোববার রাজধানীতে বিপুল মানুষের সমাগম ঘটিয়ে শোভাযাত্রার আয়োজন করে দলটি। শোভাযাত্রা থেকে আগামী নির্বাচনে আবারও আওয়ামী লীগের পক্ষে ভোট চেয়েছেন দলের নেতারা। তাঁরা বলেন, বর্তমান সরকারের উন্নয়ন কর্মকাণ্ডের ধারাবাহিকতা ও যুদ্ধাপরাধীদের বিচার সুষ্ঠুভাবে সম্পন্ন করার লক্ষ্যে শেখ হাসিনাকে আবারও রাষ্ট্রক্ষমতায় বসাতে হবে।
ঐতিহাসিক সোহরাওয়ার্দী উদ্যান থেকে বিশাল শোভাযাত্রা শুরু হয়ে ধানমন্ডির বঙ্গবন্ধু ভবনে গিয়ে শেষ হয়। শোভাযাত্রা শুরুর আগে ইঞ্জিনিয়ার্স ইনস্টিটিউশনের সামনের সড়কে অস্থায়ী মঞ্চে কেন্দ্রীয় নেতারা বক্তব্য দেন। আওয়ামী লীগের উপদেষ্টা পরিষদের সদস্য তোফায়েল আহমেদ আগামী বার আবার শেখ হাসিনাকে ক্ষমতায় আনার জন্য দেশবাসীর প্রতি আহ্বান জানান।
কৃষিমন্ত্রী মতিয়া চৌধুরীও আবার নৌকায় ভোট চান। মাহবুব উল আলম হানিফ বিএনপি-জামায়াত জোটের ‘নির্যাতনের’ কথা তুলে ধরে তাদের রাষ্ট্রক্ষমতা থেকে দূরে রাখার আহ্বান জানান।
ঢাকা মহানগর আওয়ামী লীগের ভারপ্রাপ্ত সভাপতি এম এ আজিজের সভাপতিত্বে আরও বক্তব্য দেন মোফাজ্জল হোসেন চৌধুরী মায়া, মোস্তফা জালাল মহিউদ্দিন, জাহাঙ্গীর কবির নানক, কামরুল ইসলাম, খালিদ মাহমুদ চৌধুরী, আফজাল হোসেন, হাবিবুর রহমান সিরাজ, অসীম কুমার উকিল, এ কে এম রহমত উল্লাহ, আসলামুল হক প্রমুখ। শোভাযাত্রায় যোগ দিতে গতকাল দুপুর থেকেই ইঞ্জিনিয়ার্স ইনস্টিটিউশনের সামনে দলের নেতা-কর্মীরা বর্ণিল প্ল্যাকার্ড, ফেস্টুন নিয়ে জড়ো হতে থাকেন। বঙ্গবন্ধু, শেখ হাসিনা ও তাঁর ছেলে সজীব ওয়াজেদ জয়ের ছবিও ছিল তাঁদের হাতে। একপর্যায়ে গোটা এলাকা মিছিলে সয়লাব হয়ে যায়। মিছিলকারীদের স্লোগান ছিল ‘শুভ শুভ শুভ দিন, আওয়ামী লীগের জন্মদিন’, ‘শেখ হাসিনার সরকার, বারবার দরকার।’ এ শোভাযাত্রা কর্মসূচিতে আগামী জাতীয় নির্বাচনে ঢাকা মহানগরে দলীয় মনোনয়নপ্রত্যাশীদের তৎপরতাও ছিল লক্ষণীয়। বিভিন্ন রংবেরঙের পোস্টারশোভিত ঘোড়ার গাড়ি ও পিকআপ ভ্যানে ছিল মনোনয়নপ্রত্যাশীদের ছবি। এর আগে সকালে ধানমন্ডির ৩২ নম্বর সড়কে বঙ্গবন্ধুর প্রতিকৃতিতে প্রধানমন্ত্রী শেখ হাসিনার নেতৃত্বে দলীয় নেতারা পুষ্পস্তবক অর্পণ করেন।
