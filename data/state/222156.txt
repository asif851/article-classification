
রাজধানীর লালবাগে হেলে পড়া পাঁচতলা ভবনের বাসিন্দাদের সরিয়ে নেওয়া হয়েছে। বাসিন্দাদের সরিয়ে নেওয়ার পর রাজধানী উন্নয়ন কর্তৃপক্ষ (রাজউক) ভবনটিতে তালা লাগিয়ে দিয়েছে।
রাজউকের কর্মকর্তা আশীষ কুমার সাহা প্রথম আলোকে বলেন, ভবনটির বাসিন্দাদের সরিয়ে নেওয়া হয়েছে। এখন বুয়েট বা অন্য কোনো প্রতিষ্ঠানকে দিয়ে ভবনটির অবস্থা পর্যালোচনা করতে মালিককে বলা হয়েছে। তাদের প্রতিবেদনের ভিত্তিতে নির্ধারিত হবে ভবনটি ভাঙতে হবে, নাকি বসবাস করা যাবে বা ভবনটি সংস্কার করতে হবে কি না।
আজ রোববার বেলা আড়াইটার দিকে লালবাগের ২/ই আরএনডি রোডের একটি পাঁচতলা ভবন পাশের একটি ভবনের দিকে ‘একটু’ হেলে পড়েছে।
ফায়ার সার্ভিসের নিয়ন্ত্রণ কক্ষের দায়িত্বরত কর্মকর্তা জিয়াউর রহমান প্রথম আলোকে বলেন, ভবনটি পাশের ভবনের দিকে কিঞ্চিৎ হেলে পড়েছে।
লালবাগ থানা-পুলিশও বিষয়টি নিশ্চিত করেছে। থানার দায়িত্বপ্রাপ্ত কর্মকর্তা বলেছেন, তাঁদের থানা থেকে একজন উপপরিদর্শকের নেতৃত্বে একটি দল ভবন মালিক ও ভাড়াটেদের সঙ্গে কথা বলেছেন। থানা থেকে রাজউক, সিটি করপোরেশনসহ সংশ্লিষ্ট কর্তৃপক্ষকে অবহিত করা হয়েছে।
আরও পড়ুন ...
লালবাগে একটি ভবন ‘একটু’ হেলে পড়েছে
