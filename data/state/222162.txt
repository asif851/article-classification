
প্রবাসীকল্যাণ ও বৈদেশিক কর্মসংস্থানমন্ত্রী খন্দকার মোশাররফ হোসেনের অব্যাহতিপ্রাপ্ত সহকারী একান্ত সচিব (এপিএস) সত্যজিৎ মুখার্জীর বাবা মানস মুখার্জীকে (৭৫) আটক করেছে পুলিশ।ফরিদপুর কোতোয়ালি থানা-পুলিশের একটি দল গতকাল মঙ্গলবার বিকেল সাড়ে চারটার দিকে শহরের গোয়ালচামট এলাকার হাউজিং এস্টেটের বাড়ি থেকে মানস মুখার্জীকে আটক করে থানায় নিয়ে যায়।ফরিদপুর কোতোয়ালি থানার পরিদর্শক (তদন্ত) মো. আমিনুজ্জামান জানান, পারিবারিক বিষয়ে কিছু তথ্য জানার জন্যই মানস মুখার্জীকে থানায় আনা হয়েছে।গত ১৬ এপ্রিল অনিয়মসহ বিভিন্ন অভিযোগে মন্ত্রীর এপিএস পদ থেকে সত্যজিৎ মুখার্জীকে অব্যাহতি দেওয়া হয়। পরে জেলা ছাত্রলীগের সাধারণ সম্পাদকের পদ থেকে বহিষ্কারের জন্য কেন্দ্রীয় ছাত্রলীগের কাছে সুপারিশ পাঠানো হয়। এরপর ২৩ এপ্রিল পর্যন্ত সত্যজিৎ মুখার্জীর বিরুদ্ধে ঢাকা ও ফরিদপুরে মোট নয়টি চাঁদাবাজির মামলা হয়েছে। সত্যজিৎ বর্তমানে আত্মগোপনে আছেন।
