
রাজনৈতিক দলের অনেক নেতা আড়াই বছরের ছোট্ট শিশু সাফিরের কষ্ট হয়তো বুঝতে পারছেন না। তবে ছোট তিন–তিনটি শিশু সাফিরের কষ্ট ঠিকই বুঝতে পেরেছে। তাই সাফিরের কষ্ট যেন সবাই বুঝতে পারে সে জন্য সবার দৃষ্টি আকর্ষণের চেষ্টা তাদের। সে চেষ্টার অংশ হিসেবেই আজ বৃহস্পতিবার জাতীয় প্রেসক্লাবের সামনে সহিংসতার বিরুদ্ধে মানবিক প্রতিবাদ জানিয়েছে তিন শিশু সারিক (৩.৫) ও সানিম (৫) এবং তাদের মামা হৃদয় (১০)।দেশে ২০-দলীয় জোটের টানা অবরোধকে কেন্দ্র করে সহিংসতা অব্যাহত রয়েছে। রাজধানী ঢাকাসহ দেশের বিভিন্ন স্থানে প্রায় প্রতিদিনই কেউ না কেউ দুর্বৃত্তদের আগুনে দগ্ধ হচ্ছে। এ থেকে রক্ষা পাচ্ছে না নারী-শিশুও।১৮ জানুয়ারি (রোববার) রাত সাড়ে নয়টার দিকে নারায়ণগঞ্জ শহরে দুর্বৃত্তদের পেট্রলবোমায় দগ্ধ হয় আড়াই বছরের ছোট্ট শিশু সাফির। বিভিন্ন গণমাধ্যমে সাফিরের দগ্ধ হওয়ার খবর ও ছবি দেখে বাসায় বসে থাকতে পারেনি একই পরিবারের তিন শিশু সারিক, সানিম ও হৃদয়। তাদের প্ল্যাকার্ডে লেখা ছিল, ‘সাফিরের কষ্ট সমাজের মানুষ বুঝবে কবে?’আজ জাতীয় প্রেসক্লাবের সামনে কথা হয় ছোট্ট সারিকের সঙ্গে। সে জানায়, ছোট্ট বেলায় গরম পানিতে তার পা পুড়ে যায়। তাই সে শিশু সাফিরের কষ্ট বুঝতে পারে।
শিশুদের অভিভাবক সাবের মহিউদ্দিন আহমেদ জানান, গরম পানিতে পা পুড়ে যাওয়ার পর রাজধানীর লালমাটিয়ায় সিটি হাসপাতালে ভর্তি ছিল সারিক। সাফিরকে দেখতে যেতে চায় সে।পরপর তিন দিন জাতীয় প্রেসক্লাবের সামনে দাঁড়িয়ে শিশুরা এই ‘মানবিক প্রতিবাদ’ জানাবে বলে জানান তাদের আত্মীয় সাবের মহিউদ্দিন। শিশুদের ওপর সহিংসতার রাজনীতি বন্ধ করার আহ্বান জানান তিনি।
 

