
ময়মনসিংহ শহরের টাউনহল মাঠে আয়োজিত পুষ্পমেলা জমে উঠেছে। মেলায় বাড়ছে দর্শনার্থী ও ক্রেতার সংখ্যা। বিক্রিও বাড়ছে। ময়মনসিংহ পৌরসভার উদ্যোগে ৬ জানুয়ারি থেকে শুরু এ মেলা চলবে ১৫ দিন।গতকাল বুধবার দুপুরে মেলা ঘুরে স্টলমালিকদের সঙ্গে কথা বলে জানা যায়, এ বছর মেলা শুরু হওয়ার পর থেকেই দর্শনার্থী-বিক্রেতা লেগে আছেন। মেলায় মূলত দেশি-বিদেশি নানা জাতের ফুলের চারা বিক্রি হচ্ছে। নানা জাতের বনসাইও পাওয়া যাচ্ছে।দোকানিরা জানান, মেলায় কেলেনডুরা ফুলের চারা বিক্রি হচ্ছে ৩০ থেকে ৪০ টাকায়। এ ছাড়া রয়েছে অস্টার নামের বিদেশি ফুলের চারা। প্রতিটি অস্টার চারা বিক্রি হচ্ছে ৪০ টাকায়। এর বাইরে আলতাহেনা ৫০ টাকায়, ডালিয়া ৫০ থেকে ১৫০ টাকা, বাগানবিলাস ২৫০ থেকে ৩০০ টাকায় বিক্রি হচ্ছে। রয়েছে নয়নতারা, ভারবেনা ও সেলসিয়া নামের বিদেশি জাতের ফুলের চারাও।মেলায় বাড়তি আকর্ষণ নানা জাতের বনসাই। কামিনী বট, চায়না বটসহ বেশ কয়েক জাতের বনসাই রয়েছে। এগুলোর দাম ২ হাজার থেকে ১৫ হাজার টাকা পর্যন্ত।স্থানীয় নার্সারি মালিকেরা জানান, মেলায় বিক্রি যেমনই হোক, ময়মনসিংহের নার্সারিগুলো এর মাধ্যমে একটা পরিচিতি পায়। বনরূপা নার্সারির মালিক মো. আনোয়ার হোসেন বলেন, খুব বেশি লাভজনক না হলেও দিনে দিনে মেলায় বিক্রি বাড়ছে। মেলার মাধ্যমে বিভিন্ন জাতের ফুল মানুষের মাঝে তুলে ধরা যাচ্ছে।
