
ঢাকা বিশ্ববিদ্যালয় বলেছে, এই বিশ্ববিদ্যালয়ে অধীভুক্ত বেসরকারি মেডিকেল ও ডেন্টাল কলেজে ভর্তির জন্য ভর্তি পরীক্ষায় ন্যূনতম ১২০ নম্বর পেতে হবে। গতকাল মঙ্গলবার এক সংবাদ বিজ্ঞপ্তিতে এসব প্রতিষ্ঠানে ভর্তি-ইচ্ছুকদের সতর্ক করে বলা হয়েছে, এর কম নম্বর নিয়ে ভর্তি হলে তাঁদের বিশ্ববিদ্যালয় থেকে রেজিস্ট্রেশন প্রদান করা হবে না।বিজ্ঞপ্তিতে বলা হয়, মেডিকেল ও ডেন্টাল কলেজে ২০১৩-১৪ শিক্ষাবর্ষে প্রথম বর্ষ এমবিবিএস ও বিডিএস কোর্সে ভর্তির জন্য আগ্রহী ছাত্রছাত্রীদের স্বাস্থ্য ও পরিবারকল্যাণ মন্ত্রণালয়ের তত্ত্বাবধানে গৃহীত ভর্তি পরীক্ষায় ২০০ নম্বরের মধ্যে সর্বনিম্ন ১২০ নম্বর পেতে হবে, এমন সিদ্ধান্ত হয়। সম্প্র্রতি কোনো কোনো কলেজ নির্ধারিত ১২০ নম্বরের কম নম্বর প্রাপ্ত ছাত্রছাত্রীদের ভর্তির জন্য পত্রিকায় বিজ্ঞপ্তি দিয়েছে।কলেজ পরিদর্শক বিমল কান্তি গুহ বলেন, ‘এ ধরনের বিজ্ঞাপন দেওয়ার জন্য আগামীকাল (আজ) কলেজগুলোকে কারণ দর্শানোর নোটিশ দেওয়া হবে।’
