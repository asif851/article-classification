
গৃহায়ণ ও গণপূর্তমন্ত্রী মোশাররফ হোসেন বলেছেন, ‘চট্টগ্রামে আমরা কোনো “রানা প্লাজা” দেখতে চাই না। এখানে রানা প্লাজার মতো ভবনধসের ঘটনা ঘটুক, তা আমাদের কারও কাম্য নয়। এজন্য নির্মাণাধীন ভবনগুলোর ক্ষেত্রে অনুমোদিত নকশা অনুসরণের বিষয়টি নিশ্চিত করতে হবে।’
আজ বৃহস্পতিবার সকালে চট্টগ্রাম উন্নয়ন কর্তৃপক্ষ (চউক) মিলনায়তনে অনুষ্ঠিত সংবর্ধনা সভায় মন্ত্রী এসব কথা বলেন। সংস্থাটির কর্মকর্তা-কর্মচারীরা তাঁকে এ সংবর্ধনা দেন।
গৃহায়ণ ও গণপূর্তমন্ত্রী চট্টগ্রাম উন্নয়ন কর্তৃপক্ষের পরিদর্শকদের উদ্দেশে বলেন, ‘চট্টগ্রামে নির্মাণাধীন ভবনগুলোতে নিয়মিত পরিদর্শন করতে হবে। ভবনগুলো বিল্ডিং কোড যথাযথভাবে অনুসরণ করছে কি না, তা-ও খেয়াল রাখতে হবে। শুধু ভবনগুলোতে আসা-যাওয়া করলেন, তাহলে পরিকল্পিত নগর গড়ে তোলা সম্ভব হবে না। অপরিকল্পিত নগরের কারণে জনজীবনে দুর্ভোগ নেমে আসে। তাই আপনাদের নিজের দায়িত্বের প্রতি সচেতন থাকতে হবে।’
চট্টগ্রাম উন্নয়ন কর্তৃপক্ষের চেয়ারম্যান আবদুচ ছালামের সভাপতিত্বে অনুষ্ঠানে বক্তব্য দেন গৃহায়ণ ও গণপূর্ত মন্ত্রণালয়ের সচিব গোলাম রব্বানী, চট্টগ্রাম চেম্বারের সভাপতি মাহবুবুল আলম, ওয়াসার ব্যবস্থাপনা পরিচালক এ কে এম ফজলুল্লাহ প্রমুখ।
সংবর্ধনা অনুষ্ঠানে মোশাররফ হোসেন চট্টগ্রাম নগরে পরিকল্পিত পার্ক গড়ে তোলার প্রতি জোর দেন। চট্টগ্রামকে একটি নান্দনিক ও পরিকল্পিত নগর হিসেবে গড়ে তোলা হবে বলে জানান মন্ত্রী। তিনি বলেন, ‘চট্টগ্রামের স্বার্থে চউক যেসব প্রকল্প ও পরিকল্পনা করবে, আমার মন্ত্রণালয় থেকে এসব বাস্তবায়নে সর্বোচ্চ সহযোগিতা করা হবে। আগামী পাঁচ বছরে চট্টগ্রামে ৫০ বছরের উন্নয়ন করা হবে।’ তিনি চউককে লাভজনক প্রকল্প নেওয়ার দিকনির্দেশনা দেন এবং চউকের নতুন জনবল কাঠামো বাস্তবায়নের আশ্বাস দেন।
চউকের চেয়ারম্যান আবদুচ ছালাম বলেন, ‘গত পাঁচ বছরে চট্টগ্রামের উন্নয়নে মন্ত্রণালয়ে যে সমস্ত প্রকল্প পাঠিয়েছে প্রধানমন্ত্রী শেখ হাসিনার আন্তরিকতায় সব কটির অনুমোদন হয়েছে।’
