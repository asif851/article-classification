
বীরাঙ্গনারা আজীবন সরকারি সব হাসপাতালে বিনা মূল্যে চিকিৎসাসেবা পাবেন বলে ঘোষণা দিয়েছেন স্বাস্থ্যমন্ত্রী মোহাম্মদ নাসিম।
আজ রোববার দুপুরে সিরাজগঞ্জে মুক্তিযোদ্ধা কমপ্লেক্স ভবনে ‘বীরাঙ্গনা মাতাদের অর্থ-সহায়তা প্রদান’ অনুষ্ঠানে প্রধান অতিথির বক্তব্যে তিনি এ ঘোষণা দেন।
বীরাঙ্গনাদের মুক্তিযোদ্ধার সম্মানে সম্মানিত করা হয়েছে উল্লেখ করে আওয়ামী লীগের প্রেসিডিয়াম সদস্য মোহাম্মদ নাসিম আরও বলেন, ‘জাতির পিতা বঙ্গবন্ধু শেখ মুজিবুর রহমানকে সপরিবারে হত্যার পর দেশের মুক্তিযোদ্ধারা ছিলেন অবহেলিত। বীরাঙ্গনা মাতাদের সম্মান দেওয়া তো দূরের কথা, তাঁদের দুঃখ-কষ্টের খোঁজখবর নেওয়া হয়নি। বঙ্গবন্ধুকন্যা প্রধানমন্ত্রী শেখ হাসিনা রাষ্ট্রক্ষমতায় আসার পর মুক্তিযোদ্ধাদের বীরের সম্মান দিয়েছেন। বোনের ভালোবাসা ও মায়ের মমতা দিয়ে বীরাঙ্গনা মাতাদের মুক্তিযোদ্ধার সম্মানে সম্মানিত করেছেন।’
সিরাজগঞ্জের জেলা প্রশাসক মো. বিল্লাল হোসেনের সভাপতিত্বে এ সংবর্ধনা অনুষ্ঠানে আরও বক্তব্য দেন সংরক্ষিত নারী আসনের সাংসদ সেলিনা বেগম, পুলিশ সুপার মিরাজ উদ্দিন আহম্মেদ, সোস্যাল ইসলামী ব্যাংকের ব্যবস্থাপনা পরিচালক (এমডি) আবু ফরহাদ আহমদ, পৌর মেয়র সৈয়দ আবদুর রউফ, জেলা মুক্তিযোদ্ধা কমান্ডার শফিকুল ইসলাম, যুদ্ধাহত মুক্তিযোদ্ধা আমিনুল ইসলাম চৌধুরী, আওয়ামী লীগ নেতাদের মধ্যে আবু ইউসুফ, কে এম হোসেন আলী, ইসহাক আলী, আমিনা বেগম, মুক্তিযোদ্ধা আজিজুর রহমান প্রমুখ।
অনুষ্ঠানে সোস্যাল ইসলামী ব্যাংক লিমিটেডের অর্থায়নে সিরাজগঞ্জ, কুড়িগ্রাম ও ঠাকুরগাঁও জেলার ৬৯ জন বীরাঙ্গনার মধ্যে নগদ অর্থ ও সেলাই মেশিন প্রদান করা হয়।
