
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, গাজীপুর সিটি করপোরেশন নির্বাচনে কোনো ধরনের কারচুপি হলে বা সরকার জোর করে রায় নিজেদের দিকে নেওয়ার চেষ্টা করলে, সেখান থেকেই সরকার পতনের আন্দোলন শুরু হবে।
আজ বুধবার জাতীয় প্রেসক্লাবে এক প্রতিবাদ সভায় মির্জা ফখরুল এই হুঁশিয়ারি উচ্চারণ করেন। বিএনপির নেতা চৌধুরী আলম ‘গুমের’ প্রতিবাদে শাহবাগ থানা বিএনপি ওই সভার আয়োজন করে।
সরকারি দল গাজীপুরে আচরণবিধি লঙ্ঘন করছে বলে অভিযোগ করেন মির্জা ফখরুল। তিনি বলেন, গাজীপুরের নির্বাচনে সরকারি দলের সাংসদ ও মন্ত্রীরা প্রচারণায় অংশ নিচ্ছেন। নির্বাচন থেকে সরে দাঁড়ানোর সময় জাহাঙ্গীর বলেছেন, প্রধানমন্ত্রীর কথায় তিনি এ সিদ্ধান্ত নিয়েছেন। এসব নির্বাচনী আচারণবধির স্পষ্ট লঙ্ঘন।
এসবের যথাযথ অনুসন্ধান করে ঘটনা সত্য হলে ব্যবস্থা নেওয়ার জন্য নির্বাচন কমিশনের প্রতি আহ্বান জানান মির্জা ফখরুল।
জাতীয় মানবাধিকার কমিশনের চেয়ারম্যান মিজানুর রহমানের পদত্যাগ দাবি করেন বিএনপির এই নেতা। তিনি বলেন, একসময় কমিশনের চেয়ারম্যান র্যাবের গুলিতে পা হারানো কলেজছাত্র লিমনের পাশে কান্না করলেও এখন তার পরিবারকে আপস করার জন্য চাপ দিচ্ছেন।
মানবাধিকার সংস্থা অধিকারের বরাত দিয়ে ফখরুল বলেন, এ সরকারের আমলে ৬৪ জন রাজনৈতিক নেতা গুম হয়েছেন। সরকার গুম, হত্যা আর হামলা মামলা দিয়ে জনগণকে দমিয়ে রাখতে চায়। কিন্তু জনগণ জেগে উঠেছে। চার সিটিতে গোপন ব্যালটের মাধ্যমে সরকারকে জানিয়ে দিয়েছে, তাদের ক্ষমতায় থাকার অধিকার নেই। গণতন্ত্রের প্রতি ন্যূনতম শ্রদ্ধা থাকলে সরকারের উচিত পদত্যাগ করে নির্দলীয় তত্ত্বাবধায়ক সরকারের অধীনে নির্বাচন দেওয়া।
শাহবাগ থানা বিএনপির আহ্বায়ক আবুল আহসানের সভাপতিত্বে মহানগর বিএনপির সদস্যসচিব আবদুস সালাম, যুগ্ম মহাসচিব বরকত উল্লাহ, মাহবুব উদ্দিন প্রমুখ বক্তব্য দেন।
