

ব্রাহ্মণবাড়িয়ার নাসিরনগর উপজেলায় মন্দির ও হিন্দুদের বাড়িঘরে দুর্বৃত্তদের হামলা চালানোর আগে আয়োজিত সমাবেশে যোগ দেওয়ার অভিযোগে স্থানীয় আওয়ামী লীগের তিন নেতাকে সাময়িক বহিষ্কার করা হয়েছে। জেলা আওয়ামী লীগের পক্ষ থেকে পাঁচ সদস্যের তদন্ত কমিটিও গঠন করা হয়েছে।
আজ শুক্রবার রাতে ব্রাহ্মণবাড়িয়া জেলা আওয়ামী লীগের সাধারণ সম্পাদক আল মামুন সরকার এ তথ্য নিশ্চিত করেছেন।
বহিষ্কৃত নেতারা হলেন: উপজেলা আওয়ামী লীগের সহসম্পাদক ও নাসিরনগর সদর ইউনিয়ন পরিষদের (ইউপি) চেয়ারম্যান আবুল হাশেম, তাপরতলা ইউনিয়ন আওয়ামী লীগের সভাপতি সুরুজ আলী ও হরিপুর ইউনিয়ন আওয়ামী লীগের সভাপতি ফারুক মিয়া।
জেলা আওয়ামী লীগের সাধারণ সম্পাদক আল মামুন সরকার আজ রাতে প্রথম আলোকে বলেন, বিভিন্ন মাধ্যম থেকে তাঁরা জানতে পেরেছেন দলের ওই তিন নেতা সমাবেশে যোগ দিয়েছিলেন। তাই প্রাথমিকভাবে তাঁদের সাময়িক বহিষ্কার করা হয়েছে। জেলা আওয়ামী লীগের জ্যেষ্ঠ সহসভাপতি হেলাল উদ্দিনকে প্রধান করে পাঁচ সদস্যের একটি তদন্ত কমিটি গঠন করা হয়েছে। দলীয় ভাবমূর্তি নষ্ট করে যদি কেউ ওই সমাবেশে অংশ নিয়ে থাকেন বলে প্রমাণিত হয় তবে দলীয় ব্যবস্থা নেওয়া হবে।
সামাজিক যোগাযোগমাধ্যম ফেসবুকে এক যুবকের ধর্মীয় অবমাননাকর একটি পোস্ট দেওয়ার অভিযোগে গত রোববার সকালে স্থানীয় ডিগ্রি কলেজ মোড়ে আহলে সুন্নত ওয়াল জমা’আতের উপজেলা কমিটির আহ্বায়ক রিয়াজুল করিমের নেতৃত্বে এবং স্থানীয় খেলার মাঠে খাঁটি আহলে সুন্নত ওয়াল জমা’আতের সভাপতি মো. মহিউদ্দিনের নেতৃত্বে সমাবেশ হয়। ওই দিন ওই সমাবেশ থেকে হিন্দুদের মন্দির ও বাড়িঘরে হামলার ঘটনাটি ঘটে বলে অভিযোগ ওঠে।
