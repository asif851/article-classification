
চট্টগ্রামের ফটিকছড়ি উপজেলার আজিমনগর সরকারি প্রাথমিক বিদ্যালয় প্রাঙ্গণে নির্মিত অস্থায়ী শহীদ মিনার গত শনিবার রাতে ভেঙে দিয়েছে দুর্বৃত্তরা।গতকাল রোববার সকালে বিদ্যালয়ের শিক্ষক, শিক্ষার্থী ও এলাকাবাসী শহীদ মিনার ভাঙা অবস্থায় দেখতে পায়। পরে তারা সড়ক আটকে বিক্ষোভ করে। এ সময় নাজিরহাট-দরবার শরিফ সড়কে দীর্ঘ যানজটের সৃষ্টি হয়। সকাল সাড়ে ১০টার দিকে পুলিশ এসে দুর্বৃত্তদের গ্রেপ্তারের আশ্বাস দিলে তারা সড়ক থেকে সরে যায়।স্থানীয় লোকজন জানান, গত বছরের ডিসেম্বরে অস্থায়ী শহীদ মিনারটি নির্মাণ করা হয়।স্থানীয় সাংসদ সৈয়দ নজিবুল বশর মাইজভান্ডারী, ফটিকছড়ি উপজেলা পরিষদের চেয়ারম্যান এম তহিদুল আলম, উপজেলা নির্বাহী কর্মকর্তা (ইউএনও) মো. নজরুল ইসলাম ও থানার ওসি মো. মফিজ উদ্দিন ঘটনাস্থল পরিদর্শন করেন।ইউএনও মো. নজরুল ইসলাম বলেন, ‘এটি নাশকতা ছাড়া কিছু নয়। এ ঘটনায় বিদ্যালয়ের পক্ষ থেকে মামলা করা হবে।’ফটিকছড়ি থানার ওসি মো. মফিজ উদ্দিন বলেন, ‘আশা করছি শিগগিরই দুর্বৃত্তদের গ্রেপ্তার করা সম্ভব হবে।’সাংসদ সৈয়দ নজিবুল বশর মাইজভান্ডারী বলেন, এ ঘটনার সঙ্গে জড়িত ব্যক্তিদের অবিলম্বে গ্রেপ্তারের জন্য সংশ্লিষ্টদের নির্দেশ দেওয়া হয়েছে।
