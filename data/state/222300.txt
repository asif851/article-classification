
ব্রাহ্মণবাড়িয়ার সরাইল উপজেলায় পুলিশের সঙ্গে ‘বন্দুকযুদ্ধে’ একজন নিহত হয়েছেন। আহত হয়েছেন চার পুলিশ সদস্য। গতকাল বুধবার দিবাগত রাত দেড়টার দিকে উপজেলার শাহজাদাপুর-শাহবাগপুর সড়কের দেওরা এলাকায় এই ঘটনা ঘটে।
নিহত ব্যক্তির নাম মামুন মিয়া। তিনি দেওরা গ্রামের শফিউদ্দিনের ছেলে।
পুলিশের ভাষ্যমতে, মামুন মিয়া এলাকার চিহ্নিত অপরাধী ছিলেন। তাঁর বিরুদ্ধে সরাইল থানায় দুটি ডাকাতির মামলাসহ চারটি মামলা রয়েছে। গতকাল বেলা তিনটার দিকে ব্রাহ্মণবাড়িয়ার নবীনগর উপজেলার দাশপাড়া এলাকা থেকে তাঁকে দেশীয় অস্ত্রসহ গ্রেপ্তার করা হয়। পরে মামুনের দেওয়া তথ্য অনুযায়ী বিভিন্ন সময় ডাকাতি করা মালামাল উদ্ধারে অভিযানে যায় পুলিশ। রাত একটায় দেওরা এলাকায় পৌঁছালে মামুনের সহযোগীরা তাঁকে পুলিশের কাছ থেকে ছিনিয়ে নেয়। এ সময় পুলিশ ১৬টি গুলি ছোড়ে। পাল্টা ৩০ থেকে ৩৫টি গুলি ছোড়ে মামুনের সঙ্গীরা। রাত দেড়টার দিকে পুলিশ ঘটনাস্থল থেকে মামুনের লাশ উদ্ধার করে।
‘বন্দুকযুদ্ধে’ আহত হয়েছেন সরাইল থানার দ্বিতীয় কর্মকর্তা ওহীদুর রহমান, কনস্টেবল শাহাদাত হোসেন, আজিজ মিয়া ও মিজানুর রহমান। তাঁদের স্থানীয় উপজেলা স্বাস্থ্য কমপ্লেক্সে প্রাথমিক চিকিৎসা দেওয়া হয়েছে। পুলিশ মামুনের লাশ উদ্ধার করে ময়নাতদন্তের জন্য জেলা সদর হাসপাতালের মর্গে পাঠিয়েছে।
পুলিশ জানায়, ঘটনাস্থল থেকে একটি পাইপগান, একটি বল্লম, একটি রামদা, দুটি ছুরি, দুটি তাজা কার্তুজ ও আটটি খোসা উদ্ধার করা হয়েছে। এ ঘটনায় পুলিশ বাদী হয়ে দুটি মামলা করেছে।
 
