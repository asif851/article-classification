
রাজধানীর বনশ্রীতে দুই ভাইবোনকে খুনের ঘটনায় মা মাহফুজা মালেকের বিরুদ্ধে পুলিশের দেওয়া অভিযোগপত্র আমলে নিয়েছেন আদালত। আগামী ১৫ নভেম্বর এ মামলার অভিযোগ গঠনের শুনানির তারিখ ধার্য করা হয়েছে। একই সঙ্গে মামলাটি বিচারের জন্য ঢাকার ৪ নম্বর অতিরিক্ত মহানগর দায়রা জজ আদালতে পাঠানো হয়েছে।
আজ বৃহস্পতিবার ঢাকার মহানগর দায়রা জজ মো. কামরুল হোসেন মোল্লা এই আদেশ দেন। এই আদালতের সরকারি কৌঁসুলি তাপস কুমার পাল প্রথম আলোকে এসব তথ্য জানান।
গত ১৪ জুন পুলিশ এ মামলায় অভিযোগপত্র দেয়।
গত ২৯ ফেব্রুয়ারি মাহফুজা মালেকের দুই সন্তান নুসরাত আমান (১২) ও আলভী আমানের (৬) রহস্যজনক মৃত্যু হয়। ওই দিন রাতেই দুই সন্তানের বাবা আমান উল্লাহ বাদী হয়ে স্ত্রীকে একমাত্র আসামি করে রামপুরা থানায় হত্যা মামলা করেন। এরপর মাকে গ্রেপ্তার করা হয়। নেওয়া হয় রিমান্ডে। সেখানে তিনি দুই সন্তানকে হত্যার কথা স্বীকার করেন বলে র‍্যাবের দাবি। মাহফুজা মালেক বর্তমানে কারাগারে।
