
সিরাজগঞ্জের শাহজাদপুরে সাংবাদিক আবদুল হাকিম হত্যা মামলায় পৌর মেয়র হালিমুল হক মিরুসহ ছয়জনের পাঁচ দিন করে রিমান্ড মঞ্জুর করা হয়েছে। শাহজাদপুর বিচারিক হাকিম আদালতের বিচারক হাসিবুল ইসলাম আজ সোমবার এ আদেশ দেন।
আবদুল হাকিম হত্যা মামলায় গ্রেপ্তার পৌর মেয়র হালিমুল হক মিরু, আরশেদ আলী, আলমগীর হোসেন, নাজমুল খাঁ, নাসির উদ্দিন ও জহির শেখকে আজ আদালতে হাজির করে পুলিশ সাত দিন করে রিমান্ডে নেওয়ার আবেদন জানায়। শুনানি নিয়ে আদালত তাঁদের প্রত্যেকের পাঁচ দিনের রিমান্ড মঞ্জুর করেন। এ ছাড়া হত্যা মামলায় শামীম আলম ও হাবিবুল হক নামের দুজনকে গ্রেপ্তার দেখিয়ে রিমান্ডে নেওয়ার আবেদন জানায় পুলিশ। এ বিষয়ে শুনানি হয়নি।
এ ছাড়া মারধরের ঘটনায় করা আরেকটি মামলায় পৌর মেয়র হালিমুল হক মিরুর দুই ভাই হাসিবুল হক ও হাবিবুল হককে পাঁচ দিন করে রিমান্ডে নেওয়ার আবেদন করে পুলিশ। এই দুজনের পক্ষে জামিনের আবেদন করা হয়। আদালত রিমান্ড ও জামিনের আবেদন নাকচ করেছেন।
৫ ফেব্রুয়ারি রাতে পৌর মেয়রকে ঢাকা থেকে গ্রেপ্তার করা হয়। ৭ ফেব্রুয়ারি তাঁকে সিরাজগঞ্জের মুখ্য বিচারিক হাকিম আদালতে হাজির করা হলে বিচারক মোরসেদ আলম কারাগারে পাঠানোর নির্দেশ দেন। মামলার তদন্তকারী কর্মকর্তা শাহজাদপুর থানার পরিদর্শক (তদন্ত) মনিরুল ইসলাম দুটি মামলায় মেয়র, তাঁর দুই ভাইসহ আটজনের রিমান্ড চেয়ে আদালতে আবেদন করেন। পরের দিন বিচারক হাসিবুল ইসলাম এ বিষয়ে শুনানির জন্য আজকের দিন ধার্য করেন।
শাহজাদপুর সরকারি কলেজ ছাত্রলীগের সভাপতি বিজয় মাহমুদকে মারধরের ঘটনাকে কেন্দ্র করে ২ ফেব্রুয়ারি উপজেলা আওয়ামী লীগের দুই পক্ষের সংঘর্ষ হয়। এ সময় গুলিবিদ্ধ হন দৈনিক সমকালের শাহজাদপুর প্রতিনিধি আবদুল হাকিম। পরের দিন ঢাকায় নেওয়ার পথে তাঁর মৃত্যু হয়। এ ঘটনায় হাকিমের স্ত্রী নুরুন নাহার বেগম বাদী হয়ে একটি হত্যা মামলা করেন। আর মারধরের ঘটনায় বিজয় মাহমুদের চাচা এরশাদ আলী বাদী হয়ে আরেকটি মামলা করেন।
