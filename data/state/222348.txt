
সাতক্ষীরার তালা উপজেলায় বিদ্যুৎস্পৃষ্ট হয়ে রবিউল ইসলাম গাজী (৫২) নামের এক প্রধান শিক্ষকের মৃত্যু হয়েছে। গতকাল বুধবার বেলা দেড়টার দিকে বাড়ির ছাদে পানি দেওয়ার সময় বিদ্যুৎস্পৃষ্ট হয়ে তিনি মারা যান। তিনি উপজেলার খানপুর সরকারি প্রাথমিক বিদ্যালয়ের প্রধান শিক্ষক ছিলেন। তাঁর ফুফাতো ভাই সাইফুল্যাহ সরদার জানান, রবিউল ইসলাম উপজেলা সদরের মহল্লাহপাড়া এলাকায় বাড়ি নির্মাণ করছেন। দোতলার ছাদ কয়েক দিন আগে ঢালাই দেওয়া হয়েছে। তিনি ওই ছাদে উঠে পানি দিয়ে ছাদ ভিজাচ্ছিলেন। এ সময় ভবনের পাশ দিয়ে যাওয়া বিদ্যুতের তারের সঙ্গে তিনি জড়িয়ে যান। পরে শ্যামনগর স্বাস্থ্য কমপ্লেক্সে নিয়ে গেলে চিকিৎসক তাঁকে মৃত ঘোষণা করেন। 
