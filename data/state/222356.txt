
কুমিল্লা বিশ্ববিদ্যালয়সংলগ্ন সালমানপুর এলাকার একটি বাসার নিচতলায় ভাড়ায় থাকা এক ছাত্রী গুরুতর দগ্ধ হয়েছেন। আজ মঙ্গলবার সকালে এই ঘটনা ঘটে।
পুলিশ বলছে, ওই ছাত্রী কীভাবে দগ্ধ হয়েছেন, তা খতিয়ে দেখা হচ্ছে। প্রতিবেশীরা বিকট শব্দ শুনেছেন। বাসার ভেতরে ধোঁয়ার গন্ধ পাওয়া গেছে।
দগ্ধ ছাত্রীর নাম ফাহমিদা হাসান। তাঁর শরীরের ৪৫ শতাংশ পুড়ে গেছে বলে হাসপাতাল সূত্র জানিয়েছে।
দগ্ধ হওয়ার পর ফাহমিদাকে কুমিল্লা মেডিকেল কলেজ হাসপাতালের বার্ন ইউনিটে নেওয়া হয়। সেখানে প্রাথমিক চিকিৎসা দেওয়ার পর তাঁকে ঢাকায় পাঠানো হয়েছে।
কুমিল্লা বিশ্ববিদ্যালয়ের প্রক্টর মোহাম্মদ আইনুল হক বলেন, ফাহমিদা বিশ্ববিদ্যালয়ের অর্থনীতি বিভাগের দ্বিতীয় বর্ষের প্রথম সেমিস্টারের শিক্ষার্থী। তাঁর বাড়ি ব্রাহ্মণবাড়িয়ার কসবা উপজেলায়। তিনিসহ কয়েকজন ছাত্রী সালমানপুর এলাকায় ওই বাড়ির নিচতলায় ভাড়ায় থাকছিলেন বলে জানা গেছে।
খবর পেয়ে সকাল ১০টার দিকে ঘটনাস্থলে যায় পুলিশ। তারা বাড়িটি ঘিরে রেখেছে। আইনশৃঙ্খলা রক্ষাকারী বাহিনীর বিভিন্ন সংস্থা আলামত পরীক্ষা-নিরীক্ষা করেছে।  পুলিশ সুপার শাহ আবিদ হোসেন বলেন, কী কারণে ওই ছাত্রী দগ্ধ হয়েছেন, তা এখনই নিশ্চিত করে বলা যাচ্ছে না। কক্ষের জানালার গ্রিল কাটা দেখা গেছে। জানালার গ্লাস ভাঙা। ভেতরে ধোঁয়ার গন্ধ পাওয়া গেছে।
পুলিশ জানায়, প্রতিবেশীরা জানিয়েছেন, তাঁরা সকালে বিকট শব্দ শুনেছেন।
