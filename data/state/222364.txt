
এখনো নকশা চূড়ান্ত হয়নি। শুরু হয়নি নির্মাণকাজের ঠিকাদার নিয়োগের প্রক্রিয়াও। সম্পন্ন হয়নি ঋণচুক্তির পুরো প্রক্রিয়া। এ অবস্থায় মেট্রোরেলের ডিপো নির্মাণের পাইলিংয়ের কাজ উদ্বোধন করে ফেলেছেন যোগাযোগমন্ত্রী ওবায়দুল কাদের।গতকাল বুধবার উত্তরা তৃতীয় পর্বে রীতিমতো মঞ্চ তৈরি করে এ কাজের উদ্বোধন করেন মন্ত্রী৷ আগের দিনই মন্ত্রণালয়ের গণসংযোগ কর্মকর্তার পক্ষ থেকে এ কর্মসূচির সংবাদ সংগ্রহের জন্য গণমাধ্যমে চিঠি পাঠানো হয়। গণমাধ্যমকর্মীদের সকালে প্রেসক্লাব থেকে গাড়িতে করে অনুষ্ঠানস্থলে নিয়ে যাওয়া হয়।প্রকল্প-সংশ্লিষ্ট সূত্র জানায়, মেট্রোরেল প্রকল্পটি মোটামুটি তিনটি পর্বে ভাগ করা হয়েছে। প্রথম পর্বে নকশা প্রণয়ন, দ্বিতীয় পর্বে নির্মাণ এবং সর্বশেষ পর্বে চলাচল। প্রকল্পের কাজ এখন পর্যন্ত প্রথম পর্বেই রয়েছে। এই পর্বে প্রাতিষ্ঠানিক উন্নয়নে আরেকটি পরামর্শক প্রতিষ্ঠান নিয়োগ দিতে হবে।প্রকল্প প্রস্তাব অনুযায়ী, প্রথম পর্বের কাজ শেষ হবে ২০১৫ সালে। আর দ্বিতীয় পর্ব বা নির্মাণকাজ শুরু হবে ২০১৬ সালের অক্টোবরে। পরীক্ষামূলক চলাচল শুরু হওয়ার কথা ২০২০ সালে। প্রকল্পের মেয়াদ ২০২৪ সাল পর্যন্ত। তবে নির্মাণকাজ শুরুর সময় এগিয়ে আনার চেষ্টা চলছে বলে যোগাযোগ মন্ত্রণালয় সূত্র জানিয়েছে। অবশ্য এ জন্য জাইকার অনুমোদন লাগবে। গত ২৫ ফেব্রুয়ারি জাপানের পরামর্শক প্রতিষ্ঠান নিপ্পন কোই প্রথম পর্বের অর্থাৎ নকশা প্রণয়ন ও আনুষঙ্গিক কারিগরি কাজ শুরু করে। এ কাজের জন্য নিপ্পন কোইয়ের সঙ্গে ৯২৮ কোটি টাকার চুক্তি হয় গত বছরের নভেম্বরে।প্রকল্প-সংশ্লিষ্ট সূত্র জানায়, আসলে ডিপোর পাইলিং কাজ শুরু হতে আরও অনেক দেরি। মেট্রোরেল পথ ও ডিপো একই সময়ে নির্মাণ শুরু হবে। গতকাল মূলত মাটি পরীক্ষা (জিও টেকনিক্যাল সার্ভে) শুরু হয়েছে। এটাকেই যোগাযোগমন্ত্রীর দপ্তর পাইলিং-কাজের উদ্বোধন বলে প্রচার করেছে। ডিপো এলাকা ও উত্তরা থেকে বাংলাদেশ ব্যাংক পর্যন্ত মেট্রোরেলের পুরো পথেই এই পরীক্ষা করা হবে। এটা নকশা প্রণয়ন ও মেট্রোরেলের পথ কারিগরিভাবে চূড়ান্তকরণেরই অংশ।এ বিষয়ে জানতে চাইলে বাংলাদেশ প্রকৌশল বিশ্ববিদ্যালয়ের (বুয়েট) পুরকৌশল বিভাগের অধ্যাপক সামছুল হক প্রথম আলোকে বলেন, নকশা প্রণয়নের আগে পাইলিং কাজ শুরু করার কোনো সুযোগ নেই৷ পাইলিং হচ্ছে নির্মাণকাজের অংশ৷ আর নির্মাণকাজ করতে হলে আগে নকশা
