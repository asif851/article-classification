
জামালপুরের বকশীগঞ্জ উপজেলায় রড দিয়ে পিটিয়ে এক ব্যক্তির দুই পা ভেঙে ফেলা হয়েছে। এ ছাড়া তাঁকে দা দিয়ে কোপানো হয়েছে। তাঁর দুই ছেলে এ হামলা চালান বলে অভিযোগ পাওয়া গেছে। গতকাল বুধবার উপজেলার চর আইরমারীর মরাপাড়া গ্রামে এ ঘটনা ঘটে।
আহত ব্যক্তির নাম আবুল হাসেম (৬০)। বাড়ি আইরমারীর মরাপাড়া গ্রামে। তাঁকে ময়মনসিংহ মেডিকেল কলেজ হাসপাতালে ভর্তি করা হয়েছে। তাঁর দুই ছেলে লুৎফর রহমান (৩০) ও নান্নু মিয়া (২৫)।
পুলিশ ও স্থানীয় সূত্রে জানা গেছে, জমি বিক্রি করা নিয়ে দীর্ঘদিন ধরে আবুল হাসেমের সঙ্গে তাঁর দুই ছেলের মতবিরোধ চলে আসছিল। মাঝেমধ্যেই দুই ছেলে জমি বিক্রি করে টাকা দেওয়ার জন্য তাঁকে চাপ দিতেন। গতকাল বেলা তিনটার দিকে বড় ছেলে লুৎফর বাবাকে জমি বিক্রি করে দুই লাখ টাকা দিতে বলেন। আবুল হাসেম এতে অস্বীকৃতি জানান। এ নিয়ে দুজনের মধ্যে বাগ্‌বিতণ্ডা হয়। একপর্যায়ে লুৎফর রড দিয়ে তাঁর বাবাকে পেটাতে থাকেন। পরে নান্নু মিয়া দা নিয়ে এসে বাবার দুই পায়ে কোপ দেন। এতে আবুল হাসেম মূর্ছা যান। এ সময় হামলাকারী দুই ভাই পালিয়ে যান। পরে গ্রামের লোকজন তাঁকে উদ্ধার করে প্রথমে উপজেলা স্বাস্থ্য কমপ্লেক্সে নিয়ে যান। সেখানে অবস্থার অবনতি হলে তাঁকে ময়মনসিংহ মেডিকেল হাসপাতালে পাঠানো হয়।
জানতে চাইলে বকশীগঞ্জ থানার উপপরিদর্শক (এসআই) নয়ন দাস প্রথম আলোকে বলেন, খবর পেয়ে পুলিশের একটি দল ঘটনাস্থলে গিয়েছিল। দুই ছেলে রড দিয়ে পিটিয়ে আবুল হাসেমের দুই পা ভেঙে দিয়েছেন। তাঁর দুই ছেলে এলাকা ছেড়ে পালিয়েছেন। তাঁদের গ্রেপ্তারে অভিযান চলছে।
 
