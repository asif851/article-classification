
সামাজিক যোগাযোগ মাধ্যম ফেসবুকে ঢাকা বিশ্ববিদ্যালয়ের একটি অফিশিয়াল পেজ খোলা হয়েছে। পাতার ঠিকানা <http://www.facebook.com/univdhaka.ac.bd>।
বিশ্ববিদ্যালয়ের উপাচার্য আ আ ম স আরেফিন সিদ্দিক উপাচার্য দপ্তরে আজ বৃহস্পতিবার এক অনুষ্ঠানে এই ফেসবুক পাতার উদ্বোধন করেন। এ সময় ঢাকা বিশ্ববিদ্যালয়ের সহ–উপাচার্য (প্রশাসন) অধ্যাপক সহিদ আকতার হুসাইন, কোষাধ্যক্ষ অধ্যাপক মো. কামাল উদ্দীন প্রমুখ উপস্থিত ছিলেন।
বিশ্ববিদ্যালয় জনসংযোগ দপ্তর সূত্রে জানা গেছে, ফেসবুকে ঢাকা বিশ্ববিদ্যালয়ের নামে একটি ‘ভেরিফায়েড’ পেজসহ অনেকগুলো পেজ ও গ্রুপ রয়েছে। ঢাকা বিশ্ববিদ্যালয়ের নাম ব্যবহার করে ওইসব পেজে বিভিন্ন বিভ্রান্তিকর পোস্ট দেওয়া হয়। বিশ্ববিদ্যালয়ের সিদ্ধান্ত হিসেবেও নিজেদের অনেক বক্তব্য চালিয়ে দেওয়া হয়েছে।এ সব ঘটনার পরিপ্রেক্ষিতে বিশ্ববিদ্যালয় কর্তৃপক্ষ গত ৩০ অক্টোবর সামাজিক মাধ্যম থেকে বিশ্ববিদ্যালয়ের নামে সব ধরনের অবৈধ পেজ বন্ধ করার নির্দেশও দেয়।ওইসব পেজ-গ্রুপ বন্ধ করা না হলে এডমিনদের বিরুদ্ধে আইনি পদক্ষেপ নেওয়ার ঘোষণা দেয় বিশ্ববিদ্যালয় কর্তৃপক্ষ। কিন্তু ওই সব বেআইনি পেজ বন্ধ না হওয়ায় বাধ্য হয়ে বিশ্ববিদ্যালয় নতুন এই পেজটি খুলেছে।
জানতে চাইলে বিশ্ববিদ্যালয়ের জনসংযোগ দপ্তরের ভারপ্রাপ্ত পরিচালক ড. নূর-ই-ইসলাম প্রথম আলোকে বলেন, ‘বিশ্ববিদ্যালয়ের নতুন এই পেজে বিশ্ববিদ্যালয়–সম্পর্কিত বিভিন্ন তথ্য, ছবি, জনমত যাচাই, গুরুত্বপূর্ণ সিদ্ধান্ত—এসব জানানো হবে। আপাতত পরীক্ষামূলকভাবে এটি খোলা হয়েছে।’
