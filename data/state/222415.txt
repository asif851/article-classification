
পিরোজপুরে জেলা পরিষদ নির্বাচনে সদস্য পদে প্রতিদ্বন্দ্বিতা করছেন নাসির উদ্দিন মল্লিক নামে বিএনপির এক নেতা। তিনি নাজিরপুর সদর, শ্রীরামকাঠী, শাখারীকাঠী ও সেখমাটিয়া ইউনিয়ন নিয়ে গঠিত ২ নম্বর ওয়ার্ডে প্রতিদ্বন্দ্বিতা করছেন।পিরোজপুর জেলা বিএনপির সাধারণ সম্পাদক আলমগীর হোসেন বলেন, জেলা পরিষদ নির্বাচনে বিএনপির নেতা-কর্মীদের অংশ না নেওয়ার জন্য কেন্দ্র থেকে নির্দেশ দেওয়া আছে। তারপরও কেউ যদি প্রার্থী হন তাঁর বিরুদ্ধে সাংগঠনিক ব্যবস্থা নেওয়া হবে।স্থানীয় সূত্রে জানা গেছে, ২ নম্বর ওয়ার্ডে সাধারণ সদস্য পদে পাঁচজন প্রার্থী প্রতিদ্বন্দ্বিতা করছেন। তাঁরা হলেন আওয়ামী লীগ-সমর্থিত উপজেলা যুবলীগের সভাপতি কে এম সাইফউদ্দিন (খোকন কাজী), উপজেলা আওয়ামী লীগের যুগ্ম সম্পাদক নির্ঝর কান্তি বিশ্বাস, উপজেলা আওয়ামী লীগের সদস্য সুলতান মাহমুদ খান, সাবেক ছাত্রলীগ নেতা মো. রোকনুজ্জামান ও বিএনপির নেতা নাসির উদ্দিন মল্লিক।জানতে চাইলে নাসির উদ্দিন মল্লিক বলেন, জেলা পরিষদের নির্বাচন নির্দলীয়। এ কারণে তিনি প্রতিদ্বন্দ্বিতা করছেন।
