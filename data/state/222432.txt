
রাষ্ট্রপতি, প্রধানমন্ত্রী ও মন্ত্রিসভার সদস্যদের বেতন-ভাতা বাড়াতে আজ সোমবার পৃথক তিনটি বিল উত্থাপিত হয়েছে। বিলে তাঁদের বেতন ভাতা প্রায় দ্বিগুণ করার প্রস্তাব করা হয়েছে। 
সংসদ কাজে মন্ত্রিপরিষদ বিভাগের দায়িত্ব পাওয়া মন্ত্রী মতিয়া চৌধুরী দ্য প্রেসিডেন্ট’স (রেমুনারেশেন অ্যান্ড প্রিভিলেজ) (সংশোধন) বিল ২০১৬, দ্য প্রাইম মিনিস্টারস (রেমুনারেশেন অ্যান্ড প্রিভিলেজ) (সংশোধন) বিল ২০১৬ ও দ্য মিনিস্টারস, মিনিস্টারস অব স্টেট অ্যান্ড ডেপুটি মিনিস্টারস (রেমুনারেশেন অ্যান্ড প্রিভিলেজ) (সংশোধন) বিল ২০১৬ নামের বিল তিনটি উত্থাপন করেন। উত্থাপনের পর বিল তিনটি পরীক্ষা করে প্রতিবেদন দেওয়ার জন্য আইন মন্ত্রণালয়সম্পর্কিত সংসদীয় কমিটিতে পাঠানো হয়। বিলগুলো আইনে পরিণত হলে তা ২০১৫ সালের ১ জুলাই থেকে কার্যকর হবে। এর আগে গতকাল রোববার স্পিকার, ডেপুটি স্পিকার ও সাংসদদের বেতন-ভাতা বাড়াতে জাতীয় সংসদে পৃথক দুটি বিল উত্থাপিত হয়েছে। বিল দুটি আইনে পরিণত হলে তাঁদের বেতন-ভাতা প্রায় দ্বিগুণ হবে। বিলে রাষ্ট্রপতির বেতন ৬১ হাজার ২০০ থেকে বাড়িয়ে এক লাখ ২০ হাজার টাকা এবং বিমান ভ্রমণের জন্য বিমা কাভারেজ ১৫ লাখ থেকে বাড়িয়ে ২৭ লাখ টাকা করার প্রস্তাব করা হয়েছে। প্রধানমন্ত্রীর বেতন ৫৮ হাজার ৬০০ থেকে বাড়িয়ে এক লাখ ১৫ হাজার টাকা, মাসিক বাড়ি ভাড়া ৫০ হাজার থেকে বাড়িয়ে এক লাখ, দৈনিক ভাতা এক হাজার টাকা থেকে বাড়িয়ে তিন হাজার, বিমান ভ্রমণের জন্য বিমা কভারেজ ১৪ লাখ টাকা থেকে বাড়িয়ে ২৫ লাখ এবং স্বেচ্ছাধীন তহবিল এক কোটি থেকে বাড়িয়ে দেড় কোটি টাকা করার কথা বলা হয়েছে। বিলে মন্ত্রীর বেতন ৫৩ হাজার ১০০ থেকে বাড়িয়ে এক লাখ ৫ হাজার টাকা, প্রতিমন্ত্রীর বেতন ৪৭ হাজার ৮০০ টাকা থেকে বাড়িয়ে ৯২ হাজার টাকা এবং উপমন্ত্রীর বেতন ৪৫ হাজার ১৫০ টাকা থেকে বাড়িয়ে ৮৬ হাজার ৫০০ টাকা করার কথা বলা হয়েছে। মন্ত্রীর নিয়ামক ভাতা ৬ হাজার থেকে ১০ হাজার টাকা, প্রতিমন্ত্রীর চার হাজার থেকে বাড়িয়ে সাড়ে সাত হাজার টাকা এবং উপমন্ত্রীর তিন হাজার থেকে বাড়িয়ে পাঁচ হাজার টাকা করার কথা বলা হয়েছে। প্রস্তাবিত আইনে বলা হয়েছে, একজন মন্ত্রী বাড়ি ভাড়া পাবেন ৮০ হাজার টাকা, প্রতিমন্ত্রী ও উপমন্ত্রী পাবেন ৭০ হাজার টাকা করে। এ ছাড়া মন্ত্রীর স্বেচ্ছাধীন তহবিল চার লাখ থেকে বাড়িয়ে ১০ লাখ টাকা, প্রতিমন্ত্রীর তহবিল তিন লাখ থেকে বাড়িয়ে সাড়ে সাত লাখ টাকা এবং উপমন্ত্রীর তহবিল তিন লাখ থেকে বাড়িয়ে পাঁচ লাখ টাকা করার কথা বলা হয়েছে। মন্ত্রিসভার সব সদস্যদের বিমান ভ্রমণের বিমা কাভারেজের টাকা ৫ লাখ থেকে বাড়িয়ে ৮ লাখ করার প্রস্তাব করা হয়েছে। মন্ত্রীর দৈনিক ভাতা ৭৫০ থেকে বাড়িয়ে দুই হাজার টাকা এবং প্রতিমন্ত্রী ও উপমন্ত্রীর দৈনিক ভাতা ৬০০ টাকা থেকে বাড়িয়ে ১ হাজার ৫০০ টাকা করা হয়েছে। বিল উত্থাপনের রাষ্ট্রপতির ভাষণের ওপর আনা ধন্যবাদ প্রস্তাব সম্পর্কিত আলোচনা অনুষ্ঠিত হয়। এ আলোচনায় সরকারি দলের মীর মোস্তাক আহমেদ ও স্বতন্ত্র সাংসদ তাহজিব আলম সিদ্দিকী অংশ নেন। এরপর সংসদের অধিবেশন কাল মঙ্গলবার বিকেল সাড়ে চারটা পর্যন্ত মুলতবি করা হয়।
আরও পড়ুন: 
স্পিকার, ডেপুটি স্পিকার ও সাংসদদের বেতন বাড়াতে বিল
