
পদ্মা সেতুর ওপর দিয়ে ঢাকা থেকে ভাঙ্গা হয়ে যশোর পর্যন্ত ১৬৬ কিলোমিটারের নতুন রেললাইন নির্মাণের উদ্যোগ নেওয়া হয়েছে। ট্রান্স এশিয়া রেলপথের সঙ্গে এ লাইনটি যুক্ত হবে।নতুন রেললাইন নির্মাণ প্রকল্পের প্রাথমিক সমীক্ষার কাজ ইতিমধ্যে শেষ হয়েছে। গত বৃহস্পতিবার বেলা ১১টায় যশোর কালেক্টরেটের সভাকক্ষে প্রস্তাবিত রেললাইন ও স্টেশন চূড়ান্তকরণবিষয়ক এক সভায় রিজিওনাল কো-অপারেশন অ্যান্ড ইন্টিগ্রেশন প্রকল্পের (রেল কম্পোনেন্ট) পরামর্শক এস কে হাবিবুল্লাহ এসব তথ্য জানান। যশোরের জেলা প্রশাসক মোস্তাফিজুর রহমানের সভাপতিত্বে সভায় প্রকল্পের নানা দিক তুলে ধরেন অপর পরামর্শক প্রকৌশলী কে এ এম হারুন।প্রস্তাবিত রেললাইনটি ঢাকার কমলাপুর থেকে শুরু হয়ে মাওয়া-ভাঙ্গা-কাশিয়ানী-নড়াইল হয়ে যশোর রেলওয়ে জংশনে যুক্ত হবে। নতুন এ লাইনটি দুই ভাগে ভাগ করা হয়েছে। ঢাকা থেকে মাওয়া হয়ে ভাঙ্গা পর্যন্ত ৮১ কিলোমিটার এবং ভাঙ্গা থেকে কাশিয়ানী-নড়াইল হয়ে যশোর পর্যন্ত ৮৫ কিলোমিটার। এ প্রকল্পে পাশাপাশি দুটি রেললাইন স্থাপনের সুযোগ-সুবিধা রাখা হবে। তবে প্রথম পর্যায়ে নির্মিত হবে একটি লাইন।
