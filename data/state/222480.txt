
ঢাকা ট্রাভেল মার্ট উপলক্ষে বাংলাদেশ বিমান ঢাকা-ব্যাংককসহ ছয়টি রুটে ফিরতি টিকিটে ২০ শতাংশ ছাড় ঘোষণা করেছে। আজ সোমবার প্রতিষ্ঠানটির জনসংযোগ কার্যালয় থেকে পাঠানো সংবাদ বিজ্ঞপ্তি থেকে এ তথ্য জানা গেছে।
২২ থেকে ২৪ মার্চ হোটেল সোনারগাঁও ঢাকা ট্রাভেল মার্ট-২০১৮ অনুষ্ঠিত হবে। এ ট্রাভেল মার্টের এয়ারলাইনস সহযোগী থাকছে বাংলাদেশ বিমান। মেলা চলবে প্রতিদিন সকাল ১০টা থেকে রাত ৮টা পর্যন্ত।  বিমানের বিজ্ঞপ্তিতে বলা হয়েছে, বিমান বাংলাদেশ এয়ারলাইনস দেশি-বিদেশি পর্যটকদের উৎসাহিত করার জন্য ঢাকা থেকে ব্যাংকক, সিঙ্গাপুর, ইয়াঙ্গুন, কুয়ালালামপুর, কলকাতা ও কাঠমান্ডু রুটে ইকোনমিক শ্রেণির ফিরতি টিকিটে (রিটার্ন) ২০ শতাংশ ছাড় দেবে। ঢাকা থেকে ওয়ানওয়ে রুটেও ২০ শতাংশ ছাড় থাকবে।
ঢাকা ট্রাভেল মার্টে বিমান বাংলাদেশ এয়ারলাইনস সব ধরনের ট্যাক্সসহ ঢাকা-কলকাতা-ঢাকা রুটে ১০ হাজার ২২৬ টাকা, ঢাকা-কাঠমান্ডু-ঢাকা রুটে ১৫ হাজার ১৮৯ টাকা, ঢাকা-ইয়াঙ্গুন-ঢাকা রুটে ২৪ হাজার ২৯৬ টাকা, ঢাকা-ব্যাংকক-ঢাকা রুটে ১৭ হাজার ৬০৩ টাকা, ঢাকা-সিঙ্গাপুর-ঢাকা রুটে ২২ হাজার ৫০২ টাকা এবং ঢাকা-কুয়ালালামপুর-ঢাকা রুটে ২০ হাজার ৪৩৮ টাকা ভাড়া ঠিক করা হয়েছে।
এ ছাড়া বিমান বাংলাদেশ এয়ারলাইনস ওয়ানওয়ে অর্থাৎ ঢাকা-কলকাতা রুটে ৫ হাজার ৫৮১ টাকা, ঢাকা-কাঠমান্ডু ১১ হাজার ২০২ টাকা, ঢাকা-ইয়াঙ্গুন ১৭ হাজার ৮৫ টাকা, ঢাকা-ব্যাংকক ১৩ হাজার ৯৭৩ টাকা, ঢাকা-সিঙ্গাপুর ১৮ হাজার ৭৯৯ টাকা এবং ঢাকা-কুয়ালালামপুর রুটে ১৬ হাজার ১৫৫ টাকা (সব ধরনের ট্যাক্সসহ) ভাড়া নির্ধারণ করেছে।
মেলা থেকে অন্যান্য আন্তর্জাতিক রুটে ৭ শতাংশ ছাড়ে টিকিট কেনা যাবে।
