
রাজধানীর আরও একটি আবাসিক হোটেলের বিরুদ্ধে ব্যাংকের স্থাপিত পয়েন্ট অব সেল (পিওএস-পস) যন্ত্রে গ্রাহকের কার্ডের তথ্য চুরি করে জালিয়াতির মাধ্যমে ব্যাংক থেকে টাকা নেওয়ার অভিযোগ উঠেছে। এ ঘটনাও ঘটেছে দি সিটি ব্যাংক লিমিটেডের বেলায়।পিওএস যন্ত্রের সাহায্যে জালিয়াতির অভিযোগে এবার দি সিটি ব্যাংক কর্তৃপক্ষ মামলা করেছে গুলশানের আবাসিক হোটেল সিলভার উইন্ডোর মালিক ও ব্যবস্থাপকের বিরুদ্ধে। গত বুধবার রাতে গুলশান থানায় করা এ মামলায় ৮৮ লাখ ৪৩ হাজার ৮৭৭ টাকা জালিয়াতি করে নেওয়ার অভিযোগ করা হয়েছে।এ মামলাও করেছেন ব্যাংকটির প্রধান কার্যালয়ের জ্যেষ্ঠ ব্যবস্থাপক ও জ্যেষ্ঠ সহকারী ভাইস প্রেসিডেন্ট এ কে এম আইয়ুব উল্যা। এ মামলাও হয়েছে তথ্য ও যোগাযোগপ্রযুক্তি আইনে। এর আগে মঙ্গলবার রাতে তিনি একই থানায় উত্তরার আবাসিক হোটেল কমফোর্ট ইনের মালিক আবদুল হাসনাতের বিরুদ্ধে পিওএস যন্ত্রের সাহায্যে জালিয়াতির মাধ্যমে ৩ কোটি ২২ লাখ ৪৭ হাজার ৯৪৭ টাকা ব্যাংক থেকে নেওয়ার অভিযোগে একটি মামলা করেন। তবে কমফোর্ট ইনের কর্তৃপক্ষ ওই অভিযোগ অস্বীকার করে বলেছে, পিওএস যন্ত্রে ওই সব লেনদেনের সপক্ষে তথ্য-প্রমাণ তাদের কাছে আছে।এটিএম বুথে কার্ড জালিয়াতি ঘটনার পর পিওএস যন্ত্রের সাহায্যে জালিয়াতির এসব অভিযোগ উঠছে। এটিএম বুথে কার্ড জালিয়াতির মামলায় গত ২২ ফেব্রুয়ারি গ্রেপ্তার করা বিদেশি নাগরিক পিওতর সিজোফেন ও দ্য সিটি ব্যাংকের কার্ড বিভাগের তিন কর্মকর্তা দ্বিতীয় দফায় রিমান্ডে রয়েছেন।বুধবার রাতে করা মামলায় আসামি করা হয়েছে আবাসিক হোটেল সিলভার উইন্ডোর মালিক বিশ্বাস এ মালেক টিপু ও ব্যবস্থাপক শামীম হাসানকে। এজাহারে বলা হয়, কম্পিউটার সিস্টেম হ্যাক করে প্রতারণামূলকভাবে অন্যের তথ্য চুরি করে টাকা নেওয়া হয়েছে।এজাহারের বরাত দিয়ে গতকাল বৃহস্পতিবার গুলশান থানার পুলিশ বলেছে, গুলশান ১ নম্বরের ৭ নম্বর সড়কের আবাসিক হোটেল সিলভার উইন্ডোর মালিক বিশ্বাস এ মালিক টিপু ২০১১ সালের ৩১ জানুয়ারি হোটেলটিতে একটি পিওএস টার্মিনাল স্থাপনের জন্য গুলশান-২-এ অবস্থিত সিটি ব্যাংকের প্রধান কার্যালয়ে আবেদন করেন। এর পরিপ্রেক্ষিতে ওই বছরের ৯ মার্চ হোটেলটিতে পিওএস যন্ত্র স্থাপন করা হয়। গত বছরের ১৬ জুন থেকে ১৯ জুন পর্যন্ত হোটেলের মালিক ও ব্যবস্থাপক পরস্পর যোগসাজশে বিদেশি গ্রাহকদের কার্ডের সংরক্ষিত তথ্য চুরি করে তা পিওএস যন্ত্রে অবৈধভাবে ব্যবহার করে ৯৭টি ম্যানুয়াল কি এন্ট্রি ট্রানজেকশনে মোট ৮৮ লাখ ৪৩ হাজার ৮৭৭ টাকা লেনদেন করেন। প্রতিটি লেনদেনের পরদিন হোটেল কর্তৃপক্ষকে টাকা পরিশোধ করে সিটি ব্যাংক। সিটি ব্যাংকও লেনদেনের বিপরীতে কার্ড ইস্যু করা বিদেশি ব্যাংকের কাছ থেকে স্বয়ংক্রিয়ভাবে ওই টাকা বুঝে পায়। কিন্তু বিদেশি ওই সব কার্ডের মালিকেরা তাঁদের কার্ড এ ক্ষেত্রে ব্যবহারের বিষয়টি অস্বীকার করেন। এতে কার্ড ইস্যু করা বিদেশি ব্যাংকগুলো ভিসা ও মাস্টার কার্ডের আন্তর্জাতিক নিয়ম অনুযায়ী কার্ডের বিপরীতে আগে পরিশোধ করা সব টাকা স্বয়ংক্রিয়ভাবে কার্ড সেটেলমেন্টে ফেরত নেয়।এজাহারে আরও বলা হয়, সিটি ব্যাংক লিখিতভাবে দাবি করা সত্ত্বেও সম্পাদিত চুক্তি অনুযায়ী হোটেল সিলভার উইন্ডো টাকা ফেরত দেয়নি। হোটেলের ওই সব লেনদেনের বিবরণী এজাহারের সঙ্গে সংযুক্ত করা হয়েছে।জানতে চাইলে মামলার বাদী এ কে এম আইয়ুব উল্যা গতকাল প্রথম আলোকে বলেন, হোটেলের মালিক কার্ডে গ্রাহকের সংরক্ষিত ব্যক্তিগত তথ্য চুরি করে জালিয়াতি করে টাকা তুলে নিয়েছেন। এতে সিটি ব্যাংক বিদেশি ব্যাংককে টাকা ফেরত দিয়ে ক্ষতিগ্রস্ত হয়েছে।গুলশান থানার ভারপ্রাপ্ত কর্মকর্তা (ওসি) মো. সিরাজুল ইসলাম বলেন, জালিয়াতির মাধ্যমে সিটি ব্যাংকের ৮৮ লাখ টাকা নেওয়ার ব্যাপারে প্রাপ্ত তথ্য যাচাই চলছে। তদন্তে সত্যতা পাওয়া গেলে ঊর্ধ্বতন কর্মকর্তার নির্দেশ অনুযায়ী পরবর্তী ব্যবস্থা নেওয়া হবে।
