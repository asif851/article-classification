
সড়ক যোগাযোগ ও সেতুমন্ত্রী এবং বাংলাদেশ আওয়ামী লীগের সাধারণ সম্পাদক ওবায়দুল কাদের বলেছেন, প্রধানমন্ত্রীর নির্দেশে কক্সবাজারের ১২টি অস্থায়ী রোহিঙ্গা ক্যাম্প সৌরবিদ্যুতের মাধ্যমে আলোকিত করা হবে। 
আজ রোববার দুপুরে কক্সবাজারের টেকনাফের লেদায় অনিবন্ধিত রোহিঙ্গা ক্যাম্পে ত্রাণ বিতরণ ও চিকিৎসা ক্যাম্প পরিদর্শন করে ওবায়দুল কাদের সাংবাদিকদের এ কথা বলেন।
মন্ত্রী বলেন, মিয়ানমারের রাখাইন রাজ্য থেকে পালিয়ে আসা রোহিঙ্গাদের আশ্রয় দিয়ে প্রধানমন্ত্রী মানবিক নেত্রী হিসেবে বিশ্বের দরবারে বাংলাদেশের মুখ উজ্জ্বল করেছেন। তাঁর নির্দেশেই কক্সবাজারের ১২টি অস্থায়ী রোহিঙ্গা ক্যাম্প সৌরবিদ্যুতের মাধ্যমে আলোকিত করা হবে। রোহিঙ্গারা স্বদেশে ফেরত না যাওয়া পর্যন্ত অস্থায়ীভাবে বাংলাদেশে তাঁদের আশ্রয় দেওয়ার জন্য ভাসানচরে সেনাবাহিনীর তত্ত্বাবধানে কাজ চলছে।
ওবায়দুল কাদের আরও বলেন, মিয়ানমারের একজন মন্ত্রী দুই দিনের মধ্যে বাংলাদেশে আসছেন। তিনি রোহিঙ্গাদের সম্মানের সঙ্গে স্বীকৃতি দিয়ে তাঁদের দেশে ফিরিয়ে নিয়ে যাওয়ার ব্যবস্থা করবেন। রোহিঙ্গা ইস্যুতে ভারত যেভাবে বাংলাদেশের পাশে থাকার অঙ্গীকার করেছে ঠিক একইভাবে চীন এবং রাশিয়াকেও বাংলাদেশের পাশে থাকার আহ্বান জানান তিনি।
এ সময় আওয়ামী লীগের প্রচার ও প্রকাশনা সম্পাদক হাছান মাহমুদ, সাংগঠনিক সম্পাদক এনামুল হক শামীম, কেন্দ্রীয় আওয়ামী লীগের নেতা মাহফুজুল হায়দার চৌধুরী রোটন, কক্সবাজার-৩ (সদর) আসনের আওয়ামী লীগ দলীয় সাংসদ সাইমুম সরওয়ার কমল, জেলা আওয়ামী লীগের সভাপতি সিরাজুল মোস্তফা, সাধারণ সম্পাদক মুজিবুর রহমান, কেন্দ্রীয় ছাত্রলীগের সাধারণ সম্পাদক জাকের হোসেন প্রমুখ উপস্থিত ছিলেন।
