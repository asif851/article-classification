
বিএনপির স্থায়ী কমিটির সদস্য ও মানবতাবিরোধী অপরাধের দায়ে মৃত্যুদণ্ডপ্রাপ্ত আসামি সালাউদ্দিন কাদের (সাকা) চৌধুরী দোষ স্বীকার করে রাষ্ট্রপতির কাছে প্রাণভিক্ষা চাননি বলে বিবৃতি দিয়েছে বিএনপি। আজ শনিবার রাতে বিএনপির মুখপাত্র আসাদুজ্জামান রিপন সাকা চৌধুরীর পরিবারের বরাত দিয়ে দলের পক্ষে বিবৃতিতে বলেন, ‘তিনি (সাকা) দোষ স্বীকার করে রাষ্ট্রপতির কাছে ক্ষমা প্রার্থনা করে প্রাণভিক্ষা চাননি।’ 
আসাদুজ্জামান বলেন, ‘তার (সাকা) পরিবার বিএনপিকে অবহিত করেছেন, এ মর্মে (প্রাণভিক্ষা) একটি বিভ্রান্তি ছড়ানোর অপপ্রয়াস চলছে, যা আদৌ সত্য নয়।’ বিবৃতিতে বলা হয়, ‘তার পরিবার দলকে আরও অবহিত করেছেন, যে অভিযোগে তাকে প্রাণদণ্ড দেওয়া হয়েছে, এ ধরনের কোনো অপরাধ তিনি করেননি যা তিনি নিজেকে নির্দোষ প্রমাণ করতে আদালতেও যুক্তি ও দালিলিক প্রমাণ দাখিল করেছিলেন। কিন্তু তিনি ন্যায় বিচার পাননি।’
