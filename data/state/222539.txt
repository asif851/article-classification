
ময়মনসিংহের ত্রিশালে জাতীয় কবি কাজী নজরুল ইসলাম বিশ্ববিদ্যালয়ের কলা ভবনের চরতলা থেকে পড়ে এক ছাত্রীর মৃত্যু হয়েছে। আজ রোববারের এ ঘটনা তদন্তে প্রক্টরকে প্রধান করে সাত সদস্যের তদন্ত কমিটি গঠন করা হয়েছে।
নিহত ছাত্রীর নাম উকরা সিং মারমা (১৯)। তিনি অর্থনীতি বিভাগের প্রথম বর্ষের শিক্ষার্থী ছিলেন। তাঁর বাড়ি খাগড়াছড়ি জেলার মানিকছড়ি উপজেলায়।
পুলিশ ও বিশ্ববিদ্যালয় সূত্রে জানা যায়, উকরা সিং মারমার পড়ে যাওয়ার ঘটনার কোনো প্রত্যক্ষদর্শী নেই। তাঁর ব্যবহৃত মুঠোফোনটি পাওয়া যাচ্ছে না। রোববার সকাল সাড়ে আটটার দিকে কলা ভবনের চারতলা থেকে পড়ে যান তিনি। সকাল নয়টায় ক্লাস শুরু হওয়ার কথা ছিল বলে এত আগে কোনো শিক্ষার্থী সেখানে ছিলেন না। উকরার পড়ে যাওয়ার শব্দ শুনে ওই ভবনের তিনতলায় থাকা কয়েকজন অফিস সহকারী নিচে নেমে তাঁকে উদ্ধার করে প্রথমে বিশ্ববিদ্যালয়ের স্বাস্থ্যকেন্দ্র নিয়ে যান। পরে তাঁকে ময়মনসিংহ মেডিকেল কলেজ হাসপাতালে ভর্তি করা হয়। বিকেল সোয়া পাঁচটার দিকে তিনি মারা যান। উকরা সিংয়ের মাথায় ও শরীরের বাঁ পাশে আঘাতের চিহ্ন পাওয়া গেছে।
বিশ্ববিদ্যালয়ের একাধিক সূত্র জানায়, উকরা সিং অর্থনীতি বিভাগের শিক্ষার্থী ছিলেন। সকালে নিজের বিভাগ ছেড়ে কলা ভবনে যাওয়ার সুনির্দিষ্ট কোনো কারণ পাওয়া যাচ্ছে না। উকরা সিংয়ের সহপাঠীরা বিশ্ববিদ্যালয়ের প্রক্টরকে জানান, তাঁর (উকরা) আত্মহত্যা করার মতো কোনো কারণ থাকতে পারে বলে জানা নেই। তবে ভর্তি হওয়ার পর পরিবেশের সঙ্গে মানিয়ে নিতে তাঁর সমস্যা হচ্ছিল। এতে তিনি কিছুটা অসুস্থ হয়ে পড়েন।
তদন্ত কমিটির প্রধান ও বিশ্ববিদ্যালয়ের প্রক্টর জাহিদুল কবীর বলেন, কলা ভবনের বারান্দায় রেলিং রয়েছে। স্বাভাবিকভাবে কোনো মানুষ পড়ে যাওয়ার কথা নয়। বিষয়টি নিয়ে তদন্ত করা হবে। পাশাপাশি পুলিশও ঘটনার তদন্ত করবে।
ত্রিশাল থানার ভারপ্রাপ্ত কর্মকর্তা (ওসি) মনিরুজ্জামান বলেন, ঘটনাটি পুলিশ তদন্ত করছে।
 
