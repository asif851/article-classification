
সিলেটে মেয়াদোত্তীর্ণ কোমল পানীয়তে অবৈধভাবে নতুন মেয়াদের সিল বসানোর অভিযোগে তিনজনকে গ্রেপ্তার করেছে র্যাপিড অ্যাকশন ব্যাটালিয়ন (র্যাব-৯) ও বাংলাদেশ স্ট্যান্ডার্ডস অ্যান্ড টেস্টিং ইনস্টিটিউশনের (বিএসটিআই) একটি দল। গত শুক্রবার রাতে দক্ষিণ সুরমা এলাকার একটি কমিউনিটি সেন্টার থেকে তাঁদের গ্রেপ্তার করা হয়।গতকাল সকালে র্যাব-৯-এর কার্যালয়ে সংবাদ সম্মেলনে এ তথ্য জানানো হয়।গ্রেপ্তার তিনজন হচ্ছেন কোকাকোলার বিক্রয় কর্মকর্তা আলতাফ হোসেন ওরফে বিপ্লব, বিক্রয় প্রতিনিধি দেবাশীষ পাল ও পরিবেশক রাজু রায়। তাঁদের কাছ থেকে মেয়াদোত্তীর্ণ কোকাকোলা, ফান্টা ও স্প্রাইট জব্দ করা হয়েছে।অভিযানে নেতৃত্ব দেওয়া র্যাব-৯-এর মেজর এস এ এম ফখরুল ইসলাম খান বলেন, আলতাফ হোসেন ভগবতী এন্টারপ্রাইজের মালিক। তাঁর যোগসাজশে এ কাজ চলছিল। তাঁদের হাতেনাতে ধরায় উদ্ধার করা মেয়াদোত্তীর্ণ কোমল পানীয়সহ তিনজনকে দক্ষিণ সুরমা থানায় সোপর্দ করে একটি প্রতারণার মামলা করা হয়েছে।
