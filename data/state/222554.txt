
ব্র্যাক বিশ্ববিদ্যালয়ের অধ্যাপক পিয়াস করিম (৫৫) গতকাল সোমবার ভোরে রাজধানীর স্কয়ার হাসপাতালে ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)।পিয়াস করিমের ভাই জহির করিম প্রথম আলোকে বলেন, পিয়াস করিম রোববার দিবাগত রাত আড়াইটার দিকে হৃদ্রোগে আক্রান্ত হন। ভোর চারটার দিকে তাঁকে স্কয়ার হাসপাতালে নেওয়া হয়। পরীক্ষা শেষে কর্তব্যরত চিকিৎসক তাঁকে মৃত ঘোষণা করেন।জহির করিম জানান, মরদেহ স্কয়ার হাসপাতালের মর্গে রাখা হয়েছে। বিদেশে অবস্থানরত স্বজনেরা দেশে ফেরার পর মরদেহ দাফন করা হবে। তাঁর পৈতৃক বাড়ি কুমিল্লায়।পিয়াস করিমের মৃত্যুতে বিএনপির চেয়ারপারসন খালেদা জিয়া এক শোক প্রকাশ করেছেন। এ ছাড়া বিকল্পধারা বাংলাদেশের সভাপতি এ কিউ এম বদরুদ্দোজা চৌধুরী, বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, আইন ও সালিশ কেন্দ্রের (আসক) ভারপ্রাপ্ত নির্বাহী পরিচালক মো. নুর খান, ডক্টরস অ্যাসোসিয়েশন অব বাংলাদেশের (ড্যাব) সভাপতি অধ্যাপক এ কে এম আজিজুল হক ও এ জেড এম জাহিদ, বাংলাদেশ সম্মিলিত পেশাজীবী পরিষদ, বিপ্লবী ওয়ার্কার্স পার্টি, ইসলামী ঐক্যজোট ও জিয়া পরিষদ পৃথক বিবৃতিতে পিয়াস করিমের মৃত্যুতে শোক জানিয়েছেন।এদিকে পিয়াস করিমের মরদেহ বুধবার সকালে কেন্দ্রীয় শহীদ মিনারে সর্বসাধারণের শ্রদ্ধা নিবেদনের জন্য রাখার কথা বলেছেন তাঁর কয়েকজন সুহৃদ। অন্যদিকে গণজাগরণ মঞ্চের একাংশ (কামাল পাশার নেতৃত্বাধীন) পিয়াস করিমের মরদেহ কেন্দ্রীয় শহীদ মিনারে নেওয়া প্রতিহত করার ঘোষণা দিয়েছে। সংগঠনের এক সংবাদ বিজ্ঞপ্তিতে বলা হয়, তারা বুধবার সকাল ১০ থেকে বেলা দুইটা পর্যন্ত শহীদ মিনারে অবস্থান নেবে।
