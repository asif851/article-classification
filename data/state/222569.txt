
আগামী বছর সরকারি ছুটি ২২ দিন। এর মধ্যে সাত দিনই শুক্র ও শনিবার। আজ সোমবার প্রধানমন্ত্রীর কার্যালয়ে অনুষ্ঠিত হয় মন্ত্রিসভার বৈঠকে এই ছুটি অনুমোদন দেওয়া হয়।
পরে সচিবালয়ে এক সংবাদ সম্মেলনে সভার সিদ্ধান্ত জানান মন্ত্রিপরিষদ সচিব মোহাম্মদ শফিউল আলম। তিনি জানান, মোট ছুটির মধ্যে ১৪ দিন সাধারণ ছুটি। এর মধ্যে চার দিনই শুক্র ও শনিবার পড়েছে। নির্বাহী আদেশে ছুটি আট দিন। এর মধ্যে তিন দিনই শুক্র ও শনিবার।
আজকের সভায় পটুয়াখালীর পায়রাবন্দে কয়লাভিত্তিক তাপবিদ্যুৎকেন্দ্র স্থাপনে সরকারের মালিকানাধীন রুরাল পাওয়ার কোম্পানি লিমিটেড ও চীনের প্রতিষ্ঠান চায়না নর্থ ইন্ডাস্ট্রিজ করপোরেশনের (নোরিনকো) মতো যৌথ উদ্যোগে কোম্পানি গঠনের লক্ষে এ–সংক্রান্ত চুক্তি এবং সংবিধির খসড়া অনুমোদন দেওয়া হয়। এ ছাড়া আজকের সভায় ওয়েজ আর্নার বোর্ড-২০১৭–এর খসড়া অনুমোদন দেওয়া হয়।
বঙ্গবন্ধুর সাতই মার্চের ভাষণকে ঐতিহাসিক দলিল হিসেবে ইউনেসকোর স্বীকৃতি এবং ফোর্বস সামায়িকীর তালিকায় প্রধানমন্ত্রী শেখ হাসিনা ৩০তম শক্তিশালী নারী হিসেবে স্থান পাওয়ায় তাঁকে অভিনন্দন জানিয়েছে মন্ত্রিসভা।
