
দুই দিন আগে মুমূর্ষু এক নারীকে আনা হয় ঢাকা মেডিকেল কলেজ হাসপাতালে। পরিচালকের নির্দেশে হাসপাতালে ভর্তি করে ৮০২ নম্বর ওয়ার্ডের ৭ নম্বর ইউনিটে চিকিৎসা দেওয়া হচ্ছিল তাঁকে। আজ বৃহস্পতিবার দুপুরে ওই নারীকে মৃত ঘোষণা করেন দায়িত্বরত শিক্ষা​নবিশ চিকিৎসক। পরে মর্গে নেওয়ার সময় নড়ে ওঠেন তিনি। তিনি এখন ওই ইউনিটেই চিকিৎসাধীন।
ঢাকা মেডিকলে কলেজ হাসপাতাল সূত্রে জানা যায়, অজ্ঞাত ওই নারীর বয়স আনুমানিক ৪৫। তিনি এতই অসুস্থ যে, শুরু থেকে কোনো কথা বলতে পারছেন না। তাই তাঁর পরিচয় পাওয়া যায়নি। মঙ্গলবার কেউ একজন তাঁকে ঢাকা মেডিকেল কলেজ হাসপাতালে নিয়ে আসেন।
হাসপাতাল সূত্র জানায়, আজ দুপুরের পর থেকে লাশ হিসেবে ওই নারীর দেহ ৭ নম্বর ইউনিটের বারান্দায় এক পাশে পড়ে থাকে। বিকেল পাঁচটার দিকে মর্গের লোক আজিজ ওই ওয়ার্ড থেকে তাঁর লাশ আনতে যান। তিনি লাশটি ট্রলিতে তুলতে গেলে সেটি নড়ে ওঠে। এতে ভয়ে চিৎকার দেন আজিজ। তখন সেখানে আশপাশের লোকজন জড় হন। পরে তিনি লাশ না নিয়ে চলে যান। ওই নারী এখন ৭ নম্বর ওয়ার্ডে চিকিৎসাধীন।
এ দিকে খবর পেয়ে সাংবাদিকেরা ঘটনাস্থলে গেলে কর্তব্যরত চিকিৎসকেরা এ বিষয়ে কিছুই বলতে রাজি হননি।
মর্গের জ্যেষ্ঠ এমএলএসএস নুর মিয়া জানান, ‘মৃত ঘোষণার পর লাশ আনতে গেলে সেটি নড়ে ওঠে। তাই তাঁকে সেখানেই রেখে চলে আসেন মর্গের লোক।’ঢাকা মেডিকেল কলেজ হাসপাতালের পরিচালক মো. মোস্তাফিজুর রহমান সাংবাদিকদের বলেন, বিষয়টি তদন্ত করে ব্যবস্থা নেওয়া হবে।
