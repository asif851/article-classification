
ব্রাহ্মণবাড়িয়া-১ (নাসিরনগর) আসনের সাংসদ, মৎস্য ও প্রাণিসম্পদমন্ত্রী ছায়েদুল হককে জেলা আওয়ামী লীগের উপদেষ্টামণ্ডলীর পদ থেকে অব্যাহতি দেওয়া হয়েছে। ফলে ছায়েদুল এখন কেবল আওয়ামী লীগের সাধারণ সদস্য হিসেবে দলে থাকছেন। একই দিন জেলার নাসিরনগর উপজেলা আওয়ামী লীগের সভাপতি রাফিজ উদ্দিন আহমেদকে সাময়িক বহিষ্কার করা হয়েছে।গত শুক্রবার সন্ধ্যায় জেলা শিল্পকলা একাডেমিতে অনুষ্ঠিত জেলা আওয়ামী লীগের কার্যকরী কমিটির সভায় এ সিদ্ধান্ত নেওয়া হয়। জেলা আওয়ামী লীগের কারণ দর্শানোর নোটিশের জবাব না দেওয়ায় তাঁদের বিষয়ে এমন সিদ্ধান্ত নেওয়া হয়েছে।ব্রাহ্মণবাড়িয়া জেলা আওয়ামী লীগের সাধারণ সম্পাদক আল মামুন সরকার প্রথম আলোকে বলেন, ছায়েদুল হক জেলা আওয়ামী লীগের কোনো সিদ্ধান্ত মানেন না। এ ছাড়া গত ইউনিয়ন পরিষদ নির্বাচনে জেলা আওয়ামী লীগের সঙ্গে কোনো সমন্বয় না করে এবং জেলা আওয়ামী লীগকে সিদ্ধান্ত অমান্য করে পছন্দমতো প্রার্থী বাছাই করেছেন। এ জন্য দলের কার্যকরী সভায় সর্বসম্মতভাবে তাঁকে দলীয় পদ থেকে অব্যাহতি দেওয়া হয়েছে।সূত্র জানায়, গত ইউনিয়ন পরিষদ (ইউপি) নির্বাচনে কেন্দ্রীয় আওয়ামী লীগের সিদ্ধান্ত অমান্য করে জেলা আওয়ামী লীগের সঙ্গে কোনো ধরনের সমন্বয় না করে ছায়েদুল হক এককভাবে প্রার্থী মনোনয়ন করেন। ইউপি নির্বাচনের সময় উপজেলার গুনিয়াউক ও হরিপুর ইউনিয়নে কেন্দ্রীয় আওয়ামী লীগের মনোনীত প্রার্থীদের বিরুদ্ধে ছায়েদুল হক ও তাঁর সমর্থকেরা অবস্থান নিয়েছিলেন। এমনকি তাঁদের পরাজিত করতে নানা চেষ্টা করেছেন। এ কারণে গত ২৫ জুনের কার্যনির্বাহী কমিটির সভায় ছায়েদুল হককে কারণ দর্শানোর সিদ্ধান্ত নেওয়া হয়। সে সময় রাফিজ উদ্দিনকেও কারণ দর্শানো হয়। কিন্তু ছায়েদুল হক কারণ দর্শানোর কোনো জবাব দেননি। ফলে গতকাল শুক্রবার সন্ধ্যায় দলীয় শৃঙ্খলা ভঙ্গ করার অভিযোগ এনে তাঁকে উপদেষ্টা পদ থেকে অব্যাহতি দেওয়া হয়। আর উদ্ধত আচরণ ও অশালীন শব্দে শোকজ নোটিশের জবাব দেওয়ায় সভায় রাফিজকে সাময়িক বহিষ্কার করে দ্বিতীয়বার শোকজ করার সিদ্ধান্ত হয়। সভায় নাসিরনগর উপজেলা আওয়ামী লীগের সাধারণ সম্পাদক ও উপজেলা পরিষদের চেয়ারম্যান এ টি এম মনিরুজ্জামান সরকারকে দলীয় শৃঙ্খলা ভঙ্গ না করার জন্য সতর্ক করা হয়।
গতকালের সভায় সভাপতিত্ব করেন সদর আসনের সাংসদ ও জেলা আওয়ামী লীগের সভাপতি র আ ম উবায়দুল মোকতাদির চৌধুরী। জেলা আওয়ামী লীগের সাধারণ সম্পাদক আল মামুন সরকারের পরিচালনায় বক্তব্য দেন জেলা পরিষদের প্রশাসক সৈয়দ এমদাদুল বারী, দলের সহসভাপতি হেলাল উদ্দিন, সহসভাপতি ও পৌর মেয়র নায়ার কবীর, সহসভাপতি সাবেক সাংসদ শাহ আলম, সহসভাপতি তাজ মোহাম্মদ ইয়াছিন প্রমুখ।
