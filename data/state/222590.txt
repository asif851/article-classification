
ফরিদপুরে হেলেনা বেগম (৬০) নামের এক নারীর লাশ উদ্ধার করা হয়েছে। আজ মঙ্গলবার সকাল সাড়ে ১০টার দিকে ফরিদপুর সদরের অম্বিকাপুর ইউনিয়নের পশ্চিম ভাষাণচর গ্রামের একটি বাগান থেকে তাঁর লাশ উদ্ধার করেছে ফরিদপুর কোতোয়ালি মডেল থানার পুলিশ।
দুই ছেলে ও এক মেয়ের মা হেলেনা বেগম পশ্চিম ভাষাণচর গ্রামের মৃত আবদুর সাত্তারের স্ত্রী। হেলেনা বেগমের মেয়ে চম্পার বিয়ে হয়ে গেছে। তাঁর দুই ছেলের মধ্যে খোকন ঢাকায় থাকেন। অপর ছেলে টোকনকে নিয়ে তিনি পশ্চিম ভাষাণচরের বাড়িতে থাকতেন। হেলেনা বেগমের ছেলে টোকন (২৫) জানান, গতকাল সোমবার রাত সাড়ে আটটার দিকে তাঁর মা গাস্মি (আশ্বিনের শেষ দিনে পরিবার, স্বজন ও এলাকাকে রোগমুক্ত রাখার লক্ষ্যে আয়োজিত পার্বণ) উপলক্ষে একই গ্রামের লাল মিয়া দেওয়ানের বাড়িতে গান শোনার উদ্দেশ্যে বের হন। এরপর রাতে তিনি বাড়িতে ফিরে আসেননি। রাতে তাঁকে খোঁজাখুঁজি করেও পাওয়া যায়নি। আজ সকাল নয়টার দিকে বাড়ি থেকে আনুমানিক ২০০ গজ দূরে ভাষাণচর-ভাই ভাই বাজার আঞ্চলিক সড়কের পাশে জাহাঙ্গীরের মেহগনিবাগানের একটি পাঠখড়ির পালানের (স্তূপ) পাশে তাঁকে মৃত অবস্থায় পাওয়া যায়। তাঁর নাক ও মুখ রক্তাক্ত অবস্থায় ছিল।অম্বিকাপুর ইউনিয়ন পরিষদের (ইউপি) চেয়ারম্যান আবু সাঈদ চৌধুরী বলেন, সকালে এলাকাবাসী লাশটি দেখে পুলিশে খবর দেন। পরে কোতোয়ালি থানার পুলিশ সকাল সাড়ে ১০টার দিকে মৃতদেহটি উদ্ধার করে।ঘটনার সত্যতা নিশ্চিত করে ফরিদপুর কোতোয়ালি মডেল থানার সহকারী পুলিশ সুপার (এএসপি) এস এম মহিউদ্দীন জানান, এটি হত্যাকাণ্ড বলে ধারণা করা হচ্ছে। মৃতদেহটি উদ্ধার করে ময়নাতদন্তের জন্য ফরিদপুর মেডিকেল কলেজ হাসপাতালের মর্গে পাঠানো হয়েছে। এ ব্যাপারে থানায় মামলার প্রস্তুতি চলছে বলে জানান তিনি।
