
রাজশাহীতে তিন বছরের শিশু ধর্ষণের ঘটনায় অভিযুক্ত সোম সরেনকে (৩২) গ্রেপ্তার করেছে পুলিশ। আজ শনিবার সন্ধ্যায় তাঁকে চাঁপাইনবাবগঞ্জের গোমস্তাপুর উপজেলা থেকে গ্রেপ্তার করা হয়। আগামীকাল তাঁকে আদালতে হাজির করা হবে। 
নিয়ামতপুর থানার ভারপ্রাপ্ত কর্মকর্তা (ওসি) ওবায়দুল হক সোম সরেনকে গ্রেপ্তারের বিষয়টি প্রথম আলোকে জানান। ধর্ষণের ঘটনাটি ঘটেছে ৩ জুলাই। অভিযুক্ত সরেন তিন বছরের শিশুটির ফুফা। তাঁর বিরুদ্ধে নিয়ামতপুর থানায় মামলা হয়েছে। শিশুটির মা ৬ জুলাই প্রথম আলোকে বলেন, ঘটনার দিন দুপুরে তাঁদের বাড়িতে এসে সোম সরেন তরকারি নেওয়ার সময় শিশুটিকেও সঙ্গে নিয়ে যান। সন্ধ্যা পর্যন্ত ফেরত না দেওয়ায় খোঁজ নিয়ে জানতে পারেন, তাকে বাড়ির পাশে নদীর ধারে নিয়ে যাওয়া হয়েছে। তারপর আর রাতে কেউই ফিরে আসেনি। পরের দিন সকালে খবর পেয়ে সরেনের বাড়ি থেকে রক্তাক্ত অবস্থায় শিশুটিকে উদ্ধার করেন তাঁরা। শিশুটির মা আরও বলেন, সেখান থেকে তাকে প্রথমে স্থানীয় উপজেলা স্বাস্থ্য কমপ্লেক্সে এবং পরে রাজশাহী মেডিকেল কলেজ হাসপাতালে পাঠানো হয়। হাসপাতালের শিশু সার্জারি বিভাগের বিভাগীয় প্রধান নওশাদ আলী প্রথম আলোকে বলেন, শিশুটির অবস্থা আশঙ্কাজনক ছিল। সফল অস্ত্রোপচারের পর ধীরে ধীরে সুস্থ হয়ে উঠছে শিশুটি। তাকে ওয়ার্ড থেকে ওয়ান স্টপ ক্রাইসিস সেন্টারে (ওসিসি) স্থানান্তর করা হয়েছে।
