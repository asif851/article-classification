
আওয়ামী লীগের সাধারণ সম্পাদক সৈয়দ আশরাফুল ইসলাম বলেছেন, নির্বাচনকালীন সরকার নিয়ে আলোচনার মাধ্যমেই সমাধানের সুযোগ এখনো রয়েছে। তবে তিনি এ-ও বলেছেন, সংবিধান অনুযায়ী নির্বাচিত প্রতিনিধিদের মাধ্যমে গঠিত সরকারের অধীনেই আগামী জাতীয় সংসদ নির্বাচন অনুষ্ঠিত হবে।
ঐতিহাসিক ছয় দফা দিবস উপলক্ষে গতকাল শুক্রবার সকালে ধানমন্ডিতে বঙ্গবন্ধু শেখ মুজিবুর রহমানের প্রতিকৃতিতে ফুল দিয়ে শ্রদ্ধা জানানোর পর সৈয়দ আশরাফ সাংবাদিকদের এ কথা বলেন।
প্রধান বিরোধী দল বিএনপি নির্বাচনকালীন নির্দলীয় সরকারের অধীনে নির্বাচনের দাবিতে এখনো অটল। দলটি বলছে, কেবল নির্দলীয় সরকারের প্রশ্নে আলোচনা হলে তারা বসতে রাজি আছে।
আর ক্ষমতাসীন আওয়ামী লীগও তাদের অবস্থানে অনড় রয়েছে। গতকালও স্থানীয় সরকারমন্ত্রী বলেছেন, সংবিধান অনুযায়ী ও নির্বাচিত প্রতিনিধিদের মাধ্যমে এই সরকারের অধীনে আগামী নির্বাচন পরিচালিত হবে। তিনি বলেন, ‘আমরা বারবার বলছি যে এখানে অরাজনৈতিক, অনির্বাচিত কোনো ব্যক্তির দ্বারা গঠিত কোনো সরকার আওয়ামী লীগ গ্রহণ করবে না।’
অবশ্য গত ২ মে সংসদের ভেতরে-বাইরে যেকোনো স্থানে বসে আলোচনায় বসার জন্য বিরোধীদলীয় নেত্রী খালেদা জিয়ার প্রতি আহ্বান জানিয়েছিলেন প্রধানমন্ত্রী শেখ হাসিনা। বিএনপি লিখিত প্রস্তাব পাঠানোর কথা বললে ওইদিন বিকেলে সৈয়দ আশরাফ বলেছিলেন, সংলাপে বসার জন্য দু-এক দিনের মধ্যে বিএনপিকে লিখিত প্রস্তাব পাঠানো হবে। তবে সেই লিখিত প্রস্তাব আর পাঠানো হয়নি।
এক মাসেরও বেশি সময় পর গতকাল সৈয়দ আশরাফুল ইসলাম আশা প্রকাশ করেছেন, নির্বাচনকালীন সরকারব্যবস্থা নিয়ে বিরোধী দল সংসদে প্রস্তাব দেবে। তিনি বলেন, ‘এ বিষয় নিয়ে আলোচনা শুরু হতে হবে জাতীয় সংসদে। তারপর এটা নিয়ে বিভিন্ন টিমে আলোচনা হবে।’
