
সিলেটের জলার বন রাতারগুল রক্ষায় নাগরিক ও পরিবেশবাদী সংগঠনের সমন্বয়ে কমিটি গঠন করা হয়েছে। গত বুধবার রাতে সিলেট নগরের বারুতখানায় বাংলাদেশ পরিবেশ আন্দোলন (বাপা) ও সিলেটের বিশ্ববিদ্যালয়ভিত্তিক পরিবেশ সংগঠনের উদ্যোগে মতবিনিময় সভায় সর্বসম্মতিক্রমে এ কমিটি হয়। ‘রাতারগুল জলার বন সংরক্ষণ কমিটি’ নামে ১০১ সদস্যের কমিটিতে সিলেটের বিভিন্ন সামাজিক আন্দোলনের নেতা প্রগতিশীল রাজনীতিবিদ লোকমান আহমদকে আহ্বায়ক ও বাপা সিলেটের সাধারণ সম্পাদক আবদুল করিমকে সদস্যসচিব করা হয়েছে।আজ শুক্রবার বিকেলে সিলেটের কেন্দ্রীয় শহীদ মিনারে মানববন্ধনের মধ্য দিয়ে আত্মপ্রকাশ করবে এ কমিটি। সিলেটের গোয়াইনঘাট উপজেলার ফতেপুর ইউনিয়নে অবস্থিত রাতারগুল বাংলাদেশের সমৃদ্ধ জলার বন (সোয়াম্প ফরেস্ট)। নদী ও হাওরবেষ্টিত ৫০৪ দশমিক ৫০ একর আয়তনের এই সংরক্ষিত বন প্রকৃতিপ্রেমীদের কাছে পরিচিত হয়ে ওঠার পর এখন সেখানে পর্যবেক্ষণ টাওয়ার, বিশ্রামাগার, রাস্তা নির্মাণসহ বিভিন্ন অবকাঠামো নির্মাণ করছে বন বিভাগ। এ নিয়ে গতকাল বৃহস্পতিবার প্রথম আলোয় ‘রাতারগুল কতল হবে?’ শিরোনামে একটি সচিত্র প্রতিবেদন প্রকাশ হয়।সংরক্ষিত বন এলাকায় অবকাঠামোগত স্থাপনা নির্মাণে বনের প্রাকৃতিক পরিবেশ ক্ষতিগ্রস্ত হবে জানিয়ে পরিবেশবাদী সংগঠনগুলো বন বিভাগের এ পরিকল্পনা বাস্তবায়নে আপত্তি তোলে। বাপার কেন্দ্রীয় একটি প্রতিনিধিদল গত বছরের ২২ আগস্ট রাতারগুল পরিদর্শনের পর সাংগঠনিকভাবে বন বিভাগের এ পরিকল্পনা বাস্তবায়নে আপত্তি তুলেছিল। তা সত্ত্বেও বন বিভাগ সেখানে স্থায়ী অবকাঠামো নির্মাণ করছে।বারুতখানায় বুধবার রাতের সভায় সভাপতিত্ব করেন বাপার সিলেটের সহসভাপতি এমাদ উল্লাহ শহিদুল ইসলাম। বক্তব্য দেন শাহজালাল বিজ্ঞান ও প্রযুক্তি বিশ্ববিদ্যালয়ের বনবিদ্যা ও পরিবেশবিজ্ঞান বিভাগের সহযোগী অধ্যাপক এ জেড এম মঞ্জুর রশীদ। তিনি বলেন, বনকে বনের মতো থাকতে না দিতে পারলে ভবিষ্যৎ সুরক্ষা হবে না। প্রয়োজনে সামাজিক আন্দোলনের মধ্য দিয়ে এ অবস্থার মোকাবিলা করতে হবে।
 
