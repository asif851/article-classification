
ব্রাউনি, মুস কেক, চিজ কেক, রেডভেলভেট কেকসহ নানা রকমের কেক আর কুকিজ, চকলেটের পসরা বসেছিল মোহাম্মদপুর রিং রোড টোকিও স্কয়ার কনভেনশন সেন্টারে। ‘বেক এক্সপো ২০১৮ বাংলাদেশ’ নামের এই আয়োজন কিচেন ক্র্যাফটের।
গতকাল শনিবার দিনব্যাপী এই প্রদর্শনীতে অংশ নেন ৪০টির মতো অনলাইন বেকার শপের উদ্যোক্তা। তাঁরা নিজেদের তৈরি কেক, কুকিজ, চকলেট, বার্গার, হটডগ, চিলি চিকেন রোল, চিকেন বান, চিকেন কারি পাফ, চকলেট পুডিং, পিৎজা কাপ, চকলেট ব্রেড কাপ কেক, চকলেট স্পুন, পিনাট বাটার, পটেটো সালাদ, পটেটো পাই, জ্যাম রোল, ড্যানিশ, ডোনাটসহ নানান বেকারি খাবার নিয়ে হাজির হন। বিক্রির পাশাপাশি দর্শনার্থীদের তাঁরা কেকের ক্রিম, চকলেট তৈরির নানা কৌশল শেখান।
ছিল কেকের সাজসজ্জার নানান উপকরণের স্টলও। আগ্রহী ক্রেতারা চাইলেই কিনতে পেরেছেন কেক তৈরির উপকরণ এবং বেকিংয়ের বিভিন্ন সরঞ্জাম। একক উদ্যোক্তার পাশাপাশি বড় ব্র্যান্ড রিচস, বেঙ্গল ইম্পোর্ট লিমিটেড, এস এইচ ট্রেড ইন্ট্যান্যাশনালের মতো প্রতিষ্ঠানও তাদের পণ্য নিয়ে হাজির হয় মেলায়।
আয়োজক কিচেন ক্র্যাফটের কর্ণধার লায়লা হাসান বলেন, ‘বেকারি নিয়ে আমাদের দেশে কিছু প্রচলিত ধারণা রয়েছে। মনে করা হয়, বেকারি মানেই বড় পরিসরের কিছু। অনেকের আগ্রহ থাকা সত্ত্বেও কোথায় বেকারির উপকরণ পাওয়া যায়, কীভাবে বানাবেন, প্রয়োজনীয় মেশিনারিজ সম্পর্কে তথ্য জানতে পারেন না। বেকারি ও কেকের এসব প্রশ্নের সমাধান খোঁজার লক্ষ্যে এই আয়োজন।
কিচেন ক্র্যাফটের অপর কর্ণধার খান মোহাম্মদ মাহমুদ হাসান বলেন, অনলাইনে কেনাকাটা বিশেষত অনলাইনে কেনা খাবারের গুণগত মান নিয়ে অনেকেই সংশয়ে থাকেন। এই প্রদর্শনীর আরেকটি উদ্দেশ্য ছিল ঘরোয়া উদ্যোক্তাদের সঙ্গে ক্রেতার সরাসরি যোগাযোগ করিয়ে দেওয়া, যাতে ক্রেতারা দেখে-শুনে তাঁদের প্রতি আস্থা নিয়ে ঘরে ফিরতে পারেন।
শুধু খাবারের প্রদর্শনই নয়, ছিল প্রতিযোগিতাও। ঢাকা রিজেন্সি হোটেলের সু-শেফ আওলাদ হোসেন ভুঁইয়া এবং বাংলাদেশ পর্যটন করপোরেশনের মহাব্যবস্থাপক শাহীন আফরোজ প্রতিযোগিতার বিচারক ছিলেন।
দিনভর ছিল আগ্রহীদের আনাগোনা আর খাওয়াদাওয়ার পাশাপাশি চলছিল বেকারির দুনিয়ার নানান মজাদার সব তথ্যের আদান-প্রদান।
