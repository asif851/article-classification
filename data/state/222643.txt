
যেকোনো মূল্যে চট্টগ্রাম মেডিকেলকে বিশ্ববিদ্যালয়ে রূপান্তরের সিদ্ধান্ত বাস্তবায়ন করা হবে বলে মত ব্যক্ত করেছেন নগর আওয়ামী লীগের সভাপতি এ বি এম মহিউদ্দিন চৌধুরী। বিশ্ববিদ্যালয়ের বিপক্ষে আন্দোলনরত কর্মকর্তা-কর্মচারীদের উদ্দেশে তিনি বলেন, ‘আপনারা ভুল বুঝবেন না। বিশ্ববিদ্যালয় হলে সবার জন্য ভালো হবে। কারও চাকরি যাবে না।’গতকাল রোববার চট্টগ্রাম প্রেসক্লাব মিলনায়তনে চট্টগ্রাম মেডিকেল বিশ্ববিদ্যালয় বাস্তবায়ন পরিষদ আয়োজিত সংবাদ সম্মেলনে সাবেক মেয়র মহিউদ্দিন চৌধুরী এসব কথা বলেন। তিনি নবগঠিত এই পরিষদের চেয়ারম্যান। সংবাদ সম্মেলনে মহিউদ্দিন চৌধুরীর পক্ষে লিখিত বক্তব্য পাঠ করেন নগর আওয়ামী লীগের সাধারণ সম্পাদক আ জ ম নাছির উদ্দিন।সংবাদ সম্মেলনে উপস্থিত ছিলেন প্রিমিয়ার বিশ্ববিদ্যালয়ের উপাচার্য ড. অনুপম সেন, বাংলাদেশ মেডিকেল অ্যাসোসিয়েশন বিএমএর চট্টগ্রাম শাখার সভাপতি মুজিবুল হক খান, অধ্যাপক এ কিউ এম সিরাজুল ইসলাম, অধ্যাপক ইমরান বিন ইউনুছ, অধ্যাপক এস এম আশরাফ আলী, বিএমএ নেতা শেখ শফিউল আলম চৌধুরী প্রমুখ।
 
