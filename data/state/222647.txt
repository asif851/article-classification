
জামালপুরের বকশীগঞ্জে সেনাবাহিনীর এক মেজরের গাড়িতে আজ বৃহস্পতিবার ভোররাতে তল্লাশি চালিয়ে ফেনসিডিল পাওয়া গেছে। তাঁর নাম মেজর ইমতিয়াজ নাসিম। পরে তাঁকে সেনাবাহিনীর হাতে তুলে দেওয়া হয়। এ সময় ঘটনার সঙ্গে জড়িত অভিযোগে দুজনকে গ্রেপ্তার করা হয়।
আটক দুই ব্যক্তি হলেন আবু সাঈদ ও মামুন হাসান। তাঁদের বিরুদ্ধে মাদকদ্রব্য নিয়ন্ত্রণ আইনে পুলিশ মামলা করে। আবু সাঈদের বাড়ি ময়মনসিংহ সদরের ছোট বাজার এলাকায় এবং মামুনের বাড়ি শেরপুরের শ্রীবর্দীতে। আদালতের মাধ্যম আজ তাঁদেরকে জেলহাজতে পাঠানো হয়েছে।
বকশীগঞ্জ থানার ভারপ্রাপ্ত কর্মকর্তা (ওসি) নুরুল ইসলাম প্রথম আলোকে বলেন, আজ ভোর রাত তিনটার দিকে বকশীগঞ্জের ধানুয়া কামালপুর এলাকায় একটি ব্যক্তিগত গাড়িতে পুলিশ তল্লাশি চালায়। গাড়িটি মেজর ইমতিয়াজ নাসিমের। গাড়িটি ময়মনসিংহ থেকে কুড়িগ্রামের রৌমারীর দিকে যাচ্ছিল। পুলিশ তল্লাশি চালিয়ে ৪১ বোতল ফেনসিডিল পায়। মেজরসহ গাড়িতে থাকা তিনজনকে পুলিশ হেফাজতে নেওয়া হয়।
ওসি জানান, মেজর ইমতিয়াজ নাসিম চট্টগ্রাম সেনানিবাসে কর্মরত। তাঁর বাড়ি ময়মনসিংহ সদরে। বর্তমানে তিনি ছুটিতে আছেন। আজ সকাল নয়টার দিকে সেনা সদর দপ্তরের নির্দেশে টাঙ্গাইলের ঘাটাইল সেনানিবাসের কর্মকর্তাদের হাতে মেজর নাসিমকে তুলে দেওয়া হয়। বাকি দুজনকে আদালতের মাধ্যমে জেলহাজতে পাঠানো হয়েছে।
