
খুলনা-বেনাপোলের মধ্যে চলাচলকারী যাত্রীবাহী কমিউটার ট্রেনটি দিনে দুইবার চলাচলের সিদ্ধান্ত নেওয়া হয়েছে। এর আগে গুরুত্বপূর্ণ এই রুটে ট্রেনটি একবার চলাচল করত। ১ মার্চ বুধবার থেকে এই সিদ্ধান্ত কার্যকর হবে বলে প্রথম আলোকে নিশ্চিত করেছেন খুলনা রেল স্টেশন মাস্টার কাজী আমিরুল ইসলাম।
খুলনা রেলওয়ে সূত্রে জানা যায়, খুলনা-বেনাপোল রুটে যাত্রী সেবা বাড়াতে ট্রেনটি দুইবার চালানোর পাশাপাশি সময়সূচিও পরিবর্তন হয়েছে।
নতুন সময়সূচিতে ১ মার্চ থেকে প্রতিদিন সকাল ছয়টায় ৫৩ আপ নামে খুলনা থেকে ট্রেনটি বেনাপোলের উদ্দেশে রওনা হয়ে যশোর পৌঁছাবে সকাল সাড়ে ৭টায়। আর বেনাপোল পৌঁছাবে সকাল সাড়ে ৮টায়। ট্রেনটি ৯৬ ডাউন নামে আবার বেনাপোল থেকে সকাল ৯টায় যাত্রী নিয়ে যশোর পৌঁছাবে সকাল ১০টায়। আর খুলনায় পৌঁছাবে বেলা ১১টা ৪০ মিনিটে।
একইভাবে ট্রেনটি আবার দুপুর ১২টা ১০ মিনিটে ৯৫ আপ নামে খুলনা থেকে রওনা হয়ে যশোর পৌঁছাবে বেলা দেড়টায়। আর বেনাপোল পৌঁছাবে বেলা আড়াইটায়।পরে ট্রেনটি আবার বেনাপোল থেকে যাত্রী নিয়ে ৫৪ ডাউন নামে বেলা সাড়ে ৩টায় রওনা হয়ে যশোর পৌঁছাবে বিকেল সাড়ে ৪টায়। আর খুলনায় পৌঁছাবে সন্ধ্যা ৬টা ১০ মিনিটে।
সূত্র আরও জানায়, ট্রেনটি সপ্তাহে প্রতিদিনই চলবে। খুলনা থেকে বেনাপোল পর্যন্ত ভাড়া আগের মতোই ৪৫ টাকা থাকবে। খুলনা থেকে বেনাপোলের পথে খুলনা, দৌলতপুর, নওয়াপাড়া, শিঙ্গিয়া, যশোর, ঝিকরগাছা, নাভারন ও বেনাপোলে থামবে।
সহকারী স্টেশন মাস্টার আব্দুর রাজ্জাক প্রথম আলোকে বলেন, এ রুটে খুলনা-কলকাতা মৈত্রী রেল চালুর প্রস্তুতিও চলছে।
