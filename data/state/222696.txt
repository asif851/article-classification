
বিশ্বের শীর্ষ ১০০ চিন্তাবিদের তালিকায় স্থান পেয়েছেন প্রধানমন্ত্রী শেখ হাসিনা। ওয়াশিংটনভিত্তিক সাময়িকী ফরেন পলিসির ২০১৫ সালের করা এই তালিকায় ‘ডিসিশন মেকার্স’ ক্যাটাগরিতে ১৩ জনের মধ্যে আছেন বাংলাদেশের প্রধানমন্ত্রী।
সাময়িকীটির ওয়েবসাইটে বলা হয়েছে, জলবায়ু পরিবর্তনের বিরূপ প্রভাব মোকাবিলায় দেশ রক্ষার নীতি গ্রহণ করায় এই তালিকায় স্থান পেয়েছেন শেখ হাসিনা।
এতে আরও বলা হয়, বাংলাদেশ বৈশ্বিক গ্রিন হাউস গ্যাসের মাত্র শূন্য দশমিক ৩ শতাংশ নির্গমন করে। কিন্তু জলবায়ু পরিবর্তনের কারণে সমুদ্রপৃষ্ঠের উচ্চতা বৃদ্ধি পেয়ে ২০৫০ সালের মধ্যে দেশটির এক কোটি ৮০ লাখ মানুষ উদ্বাস্তু হওয়ার ঝুঁকিতে রয়েছে। ৩০ শতাংশ দারিদ্র্যের হার আর অর্থনৈতিক সীমাবদ্ধতা সত্ত্বেও প্রধানমন্ত্রী শেখ হাসিনা পরিবেশ রক্ষার বিষয়টিকে জাতীয়ভাবে অগ্রাধিকার দিয়েছেন। এর স্বীকৃতি হিসেবে শেখ হাসিনা জাতিসংঘের পরিবেশ বিষয়ক সর্বোচ্চ পুরস্কার ‘চ্যাম্পিয়নস অব দ্য আর্থ’-এ ভূষিত হন। প্রধানমন্ত্রী শেখ হাসিনা ছাড়াও ‘ডিসিশন মেকার্স’ ক্যাটাগরিতে ১৩ জনের তালিকায় রাশিয়ার প্রেসিডেন্ট ভ্লাদিমির পুতিন ও জার্মানির চ্যান্সেলর অ্যাঙ্গেলা মেরকেল রয়েছেন।
এবার সপ্তমবারের মতো এই তালিকা প্রকাশ করল ফরেন পলিসি। ২০০৯ সাল থেকে করে আসা সাময়িকীটির এ তালিকায় বিভিন্ন বছরে যুক্তরাষ্ট্রের প্রেসিডেন্ট বারাক ওবামা, ভারতের প্রধানমন্ত্রী নরেন্দ্র মোদী, ইরানের প্রেসিডেন্ট হাসান রুহানি, মিয়ানমারের নেত্রী অং সান সু চি এবং সাবেক মার্কিন প্রেসিডেন্ট বিল ক্লিনটনের নাম এসেছে।
