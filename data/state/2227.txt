
তুরাগে হিজড়াদের জীবনমানের উন্নয়নের লক্ষ্যে হিজড়া মানোন্নয়ন কর্মশালা অনুষ্ঠিত হয়েছে। হিজড়া উন্নয়ন সংস্থার আয়োজনে গতকাল শুক্রবার বিকেলে তুরাগ প্রেসক্লাবের সভাকক্ষে এ কর্মশালা অনুষ্ঠিত হয়। সংস্থার সভাপতি কচি বেগমের সভাপতিত্বে কর্মশালায় প্রধান বক্তা হিসেবে উপস্থিত ছিলেন পুলিশের স্পেশাল ব্রাঞ্চের সহকারী পুলিশ সুপার এস এ খালেক। উপস্থিত হিজড়াদের উদ্দেশে এস এ খালেক বলেন, তাঁদের জীবনমানের উন্নয়ন করতে হলে আশপাশে যাঁরা আছে, সবাইকে এগিয়ে আসতে হবে। তবে সবচেয়ে বেশি প্রয়োজন হিজড়াদের নিজেদের মানসিকতা ও চিন্তাধারার পরিবর্তন।কর্মশালায় অংশগ্রহণকারী হিজড়াদের জন্য আত্মকর্মসংস্থানের ছোট ক্ষেত্র—মুরগির ফার্ম তৈরি, বিউটি পার্লার, সেলাই মেশিনচালনা প্রভৃতি বিষয় প্রজেক্টরের মাধ্যমে প্রদর্শন করা হয়। হিজড়া উন্নয়ন সংস্থার সাধারণ সম্পাদক আশরাফ হোসেনের পরিচালনায় তুরাগ ও আশপাশের এলাকার ৩০ জন হিজড়া এ কর্মশালায় অংশ নেন।
