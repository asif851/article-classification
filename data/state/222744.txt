
শীতের দাপট কমতে শুরু করেছে। আগামীকাল শনিবারের মধ্যে দেশের বিভিন্ন স্থানে বয়ে চলা শৈত্যপ্রবাহ অনেকটাই কমে আসবে। তাপমাত্রা বাড়তে থাকবে। আসবে ফাল্গুনি আমেজ। তবে ফেব্রুয়ারির প্রথম সপ্তাহে দেশে আবারও মৃদু শৈত্যপ্রবাহ বয়ে যাওয়ার আশঙ্কা করছেন আবহাওয়াবিদেরা। আবহাওয়া অধিদপ্তর জানায়, বর্তমানে দেশের নওগাঁ, দিনাজপুর, কুড়িগ্রাম, নীলফামারী ও শ্রীমঙ্গলের ওপর দিয়ে মৃদু শৈত্য প্রবাহ বয়ে যাচ্ছে। প্রচণ্ড প্রকোপ আগামীকালের মধ্যে আরও কমে আসবে। আজ দেশের সর্বনিম্ন তাপমাত্রা হচ্ছে, দিনাজপুরে ৯ দশমিক ১ ডিগ্রি সেলসিয়াস। এ ছাড়া আবহাওয়া প্রধানত শুষ্ক থাকবে। আবহাওয়া অধিদপ্তর জানায়, কাল ও পরশুর মধ্যে সিলেট ও চট্টগ্রাম বিভাগের কোথাও কোথাও দু-এক পশলা বৃষ্টি হতে পারে। ঢাকা বিভাগের কোথাও কোথাও একই ধরনের বৃষ্টি দেখা দিতে পারে। পরিমাণ অবশ্য খুব বেশি হবে না। মাঘের এই মাঝামাঝি সময়ে রাজধানীতে গত কয়েক দিন ধরে শীতের দাপট অনেকটাই কমে গেছে। গতকাল বৃহস্পতিবার রাতে অনেকে শীতের ভারী গরম পোশাক ছাড়া চলাফেরা করেছেন। রাস্তার পাশে গরম কাপড় নিয়ে হকারদের হাঁকডাকও কমে গেছে। বড় বড় শপিংমলে শীতের পোশাকের ওপর বিশাল মূল্যছাড় দিচ্ছে। এ বিষয়ে জানতে চাইলে কয়েকজন বিক্রেতা জানান, তারা শীতকে সামনে রেখে জ্যাকেট, ব্লেজার, মাফলারসহ নানা ধরনের গরম পোশাক এনেছিলেন। এসবের বেশ কিছু এখনো বিক্রি হয়নি। নতুন পোশাক আনার আগে যাতে এগুলো শেষ হয়ে যায়, তাই এই মূল্য ছাড় দেওয়া হয়েছে। এদিকে ফাগুনের আভাসও দিচ্ছে আবহাওয়া। রাজধানীর অনেক আমগাছেই মুকুল আসতে শুরু করেছে। পলাশসহ ফাগুনের অন্যান্য ফুলের কলিও দেখা যাচ্ছে। আবহাওয়া অধিদপ্তরের দেওয়া তথ্য অনুযায়ী, গতকাল ঢাকায় সর্বোচ্চ তাপমাত্রা ছিল ২৫ দশমিক ৮ ডিগ্রিও সর্বনিম্ন ছিল ১৪ ডিগ্রি সেলসিয়াস। আবহাওয়া অধিদপ্তর জানিয়েছে, শিগগিরই ফাল্গুনি আমেজ চলে আসবে।
