
বাংলাদেশে ব্লগারদের ওপর অব্যাহত হামলায় উদ্বেগ প্রকাশ করেছে জাতিসংঘ। গতকাল শুক্রবার জাতিসংঘ সদর দপ্তরে বাংলাদেশি ব্লগার নীলাদ্রি চট্টোপাধ্যায়ের হত্যা প্রসঙ্গে ওঠা এক প্রশ্নের জবাবে মহাসচিব বান কি-মুনের মুখপাত্র স্টেফান দুজারিক এই উদ্বেগ প্রকাশ করেন।
দুজারিক এক তাৎক্ষণিক মন্তব্যে বলেন, বাংলাদেশে সাম্প্রতিক সময়ে ব্লগার ও সংবাদপত্রের ওপর যে হামলার ঘটনা ঘটেছে, জাতিসংঘ তার তীব্র নিন্দা করে।এই মন্তব্য করার সময় পর্যন্ত নীলাদ্রি চট্টোপাধ্যায়ের হত্যা বিষয়ে স্টেফান দুজারিকের কাছে পর্যাপ্ত তথ্য না থাকায় এ নিয়ে বিস্তারিত মন্তব্য থেকে তিনি বিরত থাকেন। সোমবার সংস্থার নিয়মিত মধ্যাহ্নকালীন সংবাদ সম্মেলনে তিনি বিস্তারিত জানাবেন বলে আশ্বাস দেন।এদিকে প্রথম আলোর কাছে এক লিখিত মন্তব্যে, মহাসচিবের মুখপাত্র দপ্তরের প্রতিনিধি এরিকানেকো জানিয়েছেন, মহাসচিব এই মুহূর্তে (বাংলাদেশে) মত প্রকাশের স্বাধীনতা ও সাংবাদিকেরা যাতে তাদের দায়িত্ব পালনে সক্ষম হয়, তার ওপর জোর দিচ্ছেন।
