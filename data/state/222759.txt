
চট্টগ্রাম নগরের সিটি গেট এলাকায় অগ্নিকাণ্ডে প্রায় ২০টি আসবাবের দোকান ও কারখানা পুড়ে গেছে। আজ শুক্রবার সকাল সাড়ে ৮টার দিকে এই অগ্নিকাণ্ডের সূত্রপাত হয়।
ঢাকা-চট্টগ্রাম মহাসড়কের এ জায়গাটায় টিন ও কাঠ দিয়ে তৈরি আসবাবের দোকানগুলোতে দ্রুত আগুন ছড়িয়ে পড়ে। খবর পেয়ে ফায়ার সার্ভিসের ১৩টি ইউনিট আগুন নেভাতে অংশ নেয়। সকাল ১০টার দিকে আগুন নিয়ন্ত্রণে আনা সম্ভব হয়।

ফায়ার সার্ভিসের উপসহকারী পরিচালক জসিম উদ্দিন জানান, ফার্নিচার দোকান হওয়ায় আগুন দ্রুত ছড়িয়ে পড়ে। পাশে একটি পেট্রলপাম্প ছিল। সে কারণে খুব ঝুঁকি নিয়ে কাজ করতে হয়েছে। পাম্পে আগুন লাগতে দেওয়া হয়নি। আগুনের উৎস এবং ক্ষয়ক্ষতি তদন্তসাপেক্ষে জানানো হবে। প্রাথমিকভাবে ২০টির মতো দোকান ও ফার্নিচারের কারখানা পুড়ে গেছে।
আগুন নেভানো এবং ঝুঁকির কথা চিন্তা করে মহাসড়ক প্রায় এক ঘণ্টা বন্ধ করে দেওয়া হয় বলে জসিম উদ্দিন জানান। পরে সকাল সাড়ে ৯টার দিকে মহাসড়কের এক পাশ খুলে দেওয়া হয়। অন্য পাশে যান চলাচল এখনো বন্ধ রাখা হয়েছে।
আগুনে এক একটি দোকানের প্রায় কোটি টাকার মালামাল পুড়ে গেছে বলে জানান অ্যাসোসিয়েট ফার্নিচারের মালিক নুরুল আবসার। কথা বলতে গিয়ে কান্নায় ভেঙে পড়েন তিনি।
 
 
