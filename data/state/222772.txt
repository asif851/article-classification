
টাঙ্গাইলে সড়ক দুর্ঘটনায় গুরুতর আহত হয়েছেন গাইবান্ধা-১ (সুন্দরগঞ্জ) আসনের সাংসদ গোলাম মোস্তফা আহমেদ। আজ বিকেলে জেলার দেলদুয়ার উপজেলার নাটিয়াপাড়ায় ঢাকা-টাঙ্গাইল মহাসড়কে এ দুর্ঘটনা ঘটে। আহত সাংসদকে আশঙ্কাজনক অবস্থায় প্রথমে টাঙ্গাইল জেনারেল হাসপাতালে নেওয়া হয়। এখন তাঁকে ঢাকায় পাঠানো হচ্ছে।
টাঙ্গাইলের পুলিশের বিশেষ শাখার ডিআই (ওয়ান) হারেস আলি বলেন, সাংসদকে বহনকারী মাইক্রোবাসটি ঢাকা থেকে গাইবান্ধা যাচ্ছিল। গাড়িটি নাটিয়াপাড়ায় পৌঁছানোর পর বিপরীত দিক থেকে আসা যাত্রীবাহী একটি বাসের সঙ্গে এর মুখোমুখি সংঘর্ষ হয়। এতে সাংসদ ও ওই মাইক্রোবাসের অপর তিন আরোহী (চালকসহ) আহত হন। এরপর আহত ব্যক্তিদের টাঙ্গাইল জেনারেল হাসপাতালে আনা হয়।
হাসপাতালের বিশেষজ্ঞ চিকিৎসক শহীদুল্লাহ কায়সার প্রথম আলোকে বলেন, সাংসদের মাথায় গুরুতর আঘাত লেগেছে। ধারণা করা হচ্ছে, মস্তিষ্কে রক্তক্ষরণ হচ্ছে। তাঁকে দ্রুত ঢাকায় পাঠানো প্রয়োজন।
সাংসদের সঙ্গে থাকা সুন্দরগঞ্জ উপজেলা ছাত্রলীগের সাবেক সাধারণ সম্পাদক জিয়াউল করিম, ব্যক্তিগত কর্মকর্তা রিপন ও চালক মঞ্জু মিয়া এখন হাসপাতালে ভর্তি আছেন। তাঁরা আশঙ্কামুক্ত বলে চিকিৎসকেরা জানিয়েছেন। দুর্ঘটনার খবর পেয়ে টাঙ্গাইল-৫ আসনের সাংসদ সানোয়ার হোসেন, জেলা প্রশাসক খান মো. নুরুল আমিন, পুলিশ সুপার মাহবুব আলম হাসপাতালে আসেন। শেষ খবর পাওয়া পর্যন্ত আহত সাংসদকে ঢাকায় নিয়ে আসা হচ্ছে। পুলিশ যাত্রীবাহী বাসটিকে আটক করেছে।
