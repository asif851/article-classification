
রাখাইন রাজ্য থেকে সহিংসতার কারণে বাংলাদেশে আশ্রয় নেওয়া রোহিঙ্গাদের ফেরত নিতে সম্মত হয়েছে মিয়ানমার। পাশাপাশি জাতিসংঘের সাবেক মহাসচিব কফি আনানের নেতৃত্বে গঠিত আনান কমিশনের সুপারিশ বাস্তবায়নেও সম্মত হয়েছে। এ ব্যাপারে মিয়ানমার ও বাংলাদেশ ৩০ নভেম্বরের মধ্যে একটি জয়েন্ট ওয়ার্কিং গ্রুপ গঠন করবে।
আজ মঙ্গলবার মিয়ানমারের রাজধানী নেপিডোতে দুই দেশের স্বরাষ্ট্রমন্ত্রী পর্যায়ের বৈঠকে এসব সিদ্ধান্ত হয় বলে বাসসের এক প্রতিবেদনে বলা হয়েছে।
মিয়ানমার থেকে পাওয়া এক বার্তার বরাত দিয়ে ওই প্রতিবেদনে বলা হয়েছে, স্বরাষ্ট্রমন্ত্রী আসাদুজ্জামান খানের সঙ্গে বুধবার স্থানীয় সময় সকাল ১০টায় মিয়ানমারের স্টেট কাউন্সেলর অং সান সু চির বৈঠকের কথা রয়েছে।
দুই দেশের মধ্যকার বৈঠকের শিরোনাম ছিল ‘মিয়ানমার-বাংলাদেশ সহযোগিতা: নিরাপত্তা ও আইন প্রয়োগে মন্ত্রী পর্যায়ে বৈঠক’। আলোচনায় নিরাপত্তা ও আইন প্রয়োগ ইস্যুসহ বাংলাদেশ এবং মিয়ানমারের মধ্যে সহযোগিতার বিষয় স্থান পায়। সভায় উভয় পক্ষ দুটি সমঝোতা স্মারকও (এমওইউ) স্বাক্ষর করে বলে বাংলাদেশ স্বরাষ্ট্র মন্ত্রণালয়ের জনসংযোগ কর্মকর্তার পাঠানো বার্তায় বলা হয়েছে। এর আগে বাংলাদেশ ও মিয়ানমারের পদস্থ কর্মকর্তারা সচিব পর্যায়ে এক সভায় মিলিত হন। এতে স্বরাষ্ট্র মন্ত্রণালয়ের জননিরাপত্তা বিভাগের সচিব মোস্তফা কামাল উদ্দিন বাংলাদেশ পক্ষের নেতৃত্ব দেন। মিয়ানমারের সচিব ইউন টিন মায়েন্ট তাঁর দেশের ১৬ সদস্যের প্রতিনিধিদলের নেতৃত্ব দেন।
স্বরাষ্ট্রমন্ত্রী আসাদুজ্জামান খান ১২ সদস্যের বাংলাদেশ প্রতিনিধিদল নিয়ে তিন দিনের সরকারি সফরে সোমবার মিয়ানমারে গেছেন। এ সফরকালে রোহিঙ্গা সংকটসহ বিভিন্ন বিষয় নিয়ে মিয়ানমার সরকারের সঙ্গে তাঁরা আলোচনা করবেন।
