
রংপুরের তারাগঞ্জ ও/এ সরকারি ডিগ্রি মহাবিদ্যালয়ের স্নাতক (পাস) প্রথম বর্ষের পরীক্ষায় ফরম পূরণে অতিরিক্ত টাকা আদায়ের অভিযোগ উঠেছে। এ ঘটনার প্রতিবাদে শিক্ষার্থীরা গতকাল রোববার বিক্ষোভ মিছিল শেষে কলেজের প্রধান ফটকে তালা লাগিয়ে দেন।কলেজ সূত্রে জানা গেছে, স্নাতক প্রথম বর্ষের ফরম পূরণ ২২ নভেম্বর শুরু হয়ে ৩০ নভেম্বর পর্যন্ত চলবে। বোর্ড কর্তৃপক্ষ এবার ফরম পূরণের জন্য ফি নির্ধারণ করেছে ১ হাজার ২৫০ টাকা। শিক্ষার্থীদের অভিযোগ, কলেজ কর্তৃপক্ষ প্রতি শিক্ষার্থীর কাছ থেকে আদায় করছে ৩ হাজার ৮০০ টাকা।ওই কলেজের শিক্ষার্থী মোরছালিন হোসেন, মোশারফ হোসেন ও রিফাত হোসেন অভিযোগ করে বলেন, বোর্ড ফি নিয়ে পরীক্ষার ফরম পূরণের অনুমতি চাইলেও কর্তৃপক্ষ রাজি হয়নি। এর প্রতিবাদে তাঁরা গতকাল বেলা একটায় কলেজ চত্বরে বিক্ষোভ মিছিল করেন এবং কলেজের প্রধান ফটকে তালা ঝুলিয়ে দেন। পরে অধ্যক্ষ পরিচালনা কমিটির সঙ্গে আলোচনা করে শিক্ষার্থীদের দাবি বিবেচনা করার আশ্বাস দিলে বেলা সাড়ে তিনটায় তালা খুলে দেওয়া হয়।কলেজের ভারপ্রাপ্ত অধ্যক্ষ মিজানুর রহমান প্রথম আলোকে বলেন, ভর্তি ফি, এক বছরের বেতন, সেশন ফি, পরীক্ষার ফি ও ফরম পূরণ—সব মিলিয়ে ওই টাকা ধরা হয়েছে। শিক্ষার্থীরা না বুঝে ফটকে তালা লাগিয়েছে। শিক্ষার্থীদের সঙ্গে কথা বলে বিষয়টি সমাধানের চেষ্টা করা হচ্ছে।
