
মানিকগঞ্জের শিবালয় উপজেলা আওয়ামী লীগের ত্রিবার্ষিক সম্মেলন গতকাল মঙ্গলবার অনুষ্ঠিত হয়েছে। উপজেলার আবদুল গণি সরকার উচ্চবিদ্যালয় মাঠে এ সম্মেলন হয়। পরে রাতে কাউন্সিলরদের ভোটে রেজাউর রহমান খান সভাপতি ও আবদুল কদ্দুস সাধারণ সম্পাদক নির্বাচিত হন।উপজেলা আওয়ামী লীগের কয়েকজন নেতা জানান, গতকাল বিকেলে সম্মেলনের প্রথম অধিবেশনে সভাপতিত্ব করেন উপজেলা আওয়ামী লীগের ভারপ্রাপ্ত সভাপতি বিকাশ চন্দ্র সাহা। এতে প্রধান অতিথি ছিলেন কেন্দ্রীয় আওয়ামী লীগের যুগ্ম সাধারণ সম্পাদক জাহাঙ্গীর কবির নানক। বক্তব্য দেন আওয়ামী লীগের কেন্দ্রীয় সাংগঠনিক সম্পাদক আহম্মদ হোসেন, যুব ও ক্রীড়াবিষয়ক সম্পাদক দেওয়ান শফিউল আরেফিন, স্থানীয় সাংসদ নাঈমুর রহমান দুর্জয়, সাবেক সাংসদ আনোয়ারুল হক, জেলা আওয়ামী লীগের সভাপতি গোলাম মহিউদ্দিন, সহসভাপতি আবদুস সালাম, সাধারণ সম্পাদক গাজী কামরুল হুদা, সাংগঠনিক সম্পাদক দীপক কুমার ঘোষ প্রমুখ।সন্ধ্যা ছয়টার দিকে সম্মেলনের দ্বিতীয় অধিবেশন শুরু হয়। সম্মেলনে সভাপতি ও সাধারণ সম্পাদক পদে প্রার্থীদের মধ্যে সমঝোতা না হওয়ায় ভোটের আয়োজন করা হয়। এতে উপজেলার সাতটি ইউনিয়নের ১৪৭ জন এবং জেলার ১৫ জন মোট ১৬২ জন কাউন্সিলর ভোট দেন।সম্মেলনে প্রধান অতিথি বলেন, বিএনপির নিজ দলের মধ্যে কোনো গণতন্ত্রের চর্চা নেই। তারা মুখে গণতন্ত্রের কথা বলে। খালেদা জিয়া নিজের ও তাঁর বড় ছেলে তারেক রহমানকে মামলা থেকে বাঁচাতে মরিয়া হয়ে উঠেছেন। তাঁরা হরতালের নামে সহিংসতা চালাচ্ছেন। কিন্তু এ হরতালে জনগণের কোনো সম্পৃক্ততা নেই।
