
‘প্রতিবেশীকে জানুন’—এ প্রতিপাদ্য সামনে রেখে জাহাঙ্গীরনগর ও গণবিশ্ববিদ্যালয়ের যৌথ আয়োজনে ‘জনজীবন, ভাষা ও সংস্কৃতি সম্মেলন’ শুরু হয়েছে। গতকাল সোমবার গণবিশ্ববিদ্যালয়ের পিএইচএ ভবনে তিন দিনব্যাপী এ সম্মেলন উদ্বোধন করা হয়। এতে বাংলাদেশ ও ভারতের গবেষকেরা অংশ নিচ্ছেন।সম্মেলনে মূল প্রবন্ধ উপস্থাপন করেন ইমেরিটাস সিরাজুল ইসলাম চৌধুরী। এর আগে জাহাঙ্গীরনগর বিশ্ববিদ্যালয়ের উপাচার্য ফারজানা ইসলাম সম্মেলনের উদ্বোধন ঘোষণা করেন।সিরাজুল ইসলাম চৌধুরী তাঁর বক্তব্যে রাষ্ট্র, ভাষা, সমাজ, শিক্ষাব্যবস্থা, রাজনীতি ও রাষ্ট্রের অর্থনৈতিক ব্যবস্থায় নানা অন্তরায়ের কথা তুলে ধরেন। তিনি বলেন, জাতি গঠনের অন্যতম গুরুত্বপূর্ণ উপাদান হচ্ছে ভাষা। এর জন্য আমরা জীবন দিয়েছি। কিন্তু আজ রাষ্ট্রীয় গুরুত্বপূর্ণ প্রতিষ্ঠানেই বাংলা ভাষা ব্যবহার করা হয় না।সিরাজুল ইসলাম তাঁর প্রবন্ধে দেশের অর্থনৈতিক ব্যবস্থায় পুঁজিবাদের নেতিবাচক প্রভাবের কথা উল্লেখ করেন। তিনি শিক্ষাব্যবস্থায় ভারসাম্যহীনতা ও অর্থনৈতিক অসমতার জন্য পুঁজিবাদকে দায়ী করেন। দেশের সামগ্রিক উন্নয়নের জন্য তিনি সামাজিক পরিবর্তনের ওপর গুরুত্বারোপ করেন।অনুষ্ঠানে সভাপতিত্ব করেন গণবিশ্ববিদ্যালয়ের উপাচার্য মিজবাহ উদ্দিন আহমেদ। স্বাগত বক্তব্য দেন জাহাঙ্গীরনগর বিশ্ববিদ্যালয়ের ইতিহাস বিভাগের অধ্যাপক এ টি এম আতিকুর রহমান। সমাপনী বক্তব্য দেন গণবিশ্ববিদ্যালয়ের অধ্যাপক মনসুর মূসা। সম্মেলনের দ্বিতীয় দিন আজ মঙ্গলবার জাহাঙ্গীরনগর বিশ্ববিদ্যালয়ে তিনটি সেশনে সেমিনার হবে।গতকাল দুপুর সাড়ে ১২টার দিকে ‘আন্তর্জাতিক সম্পর্ক ও ভূগোল’ শীর্ষক সেমিনারে প্রবন্ধ উপস্থাপন করেন প্রকৌশলী এম ইনামুল হক। তিনি বলেন, আন্তর্জাতিক নিয়মানুযায়ী পানির ওপর সবার সমান অধিকার রয়েছে। কিন্তু এ প্রশ্নে বাংলাদেশ-ভারত সম্পর্ক বেশ বিব্রতকর। পানিবণ্টনের ক্ষেত্রে ভারতের অসম নীতির কারণে বাংলাদেশকে চরম ভোগান্তি পোহাতে হচ্ছে। এ দেশের হাজার হাজার মানুষকে মানবেতর জীবন যাপন করতে হচ্ছে। বারবার দাবি তোলার পরও তিস্তা চুক্তি হচ্ছে না। এ সেশনে ঢাকা বিশ্ববিদ্যালয়ের অধ্যাপক আকমল হোসাইন সভাপতিত্ব করেন। একই সেশনে জাহাঙ্গীরনগর বিশ্ববিদ্যালয়ের শিক্ষক খন্দকার হাসান মাহমুদ ও ভারতের অধ্যাপক শিশির কান্ত বিহারা প্রবন্ধ উপস্থাপন করেন।বেলা তিনটায় দুটি সেমিনার হয়। ‘অঞ্চলের সংস্কৃতি’ শীর্ষক সেমিনারে সভাপতিত্ব করেন ঢাকা বিশ্ববিদ্যালয়ের অধ্যাপক আবুল কাশেম ফজলুল হক। ‘ধর্ম ও সাম্প্রদায়িক সম্প্রীতি’ শীর্ষক সেমিনারে সভাপতিত্ব করেন গণবিশ্ববিদ্যালয়ের অধ্যাপক মাহমুদ শাহ কোরেশী। এ সেশনে ‘বাংলার মন্দির-স্থাপত্যে ঔপনিবেশিক প্রভাব’ শীর্ষক প্রবন্ধ উপস্থাপন করেন ভারতের সহযোগী অধ্যাপকপ্রবীর প্রামাণিক ও সহকারী অধ্যাপক শ্রীলা বসু। একই সেশনে ভারতের অধ্যাপক অভ্রা বোস, সহকারী অধ্যাপক রাজীব দুবে ও রাজেন্দ্র প্রসাদ প্রবন্ধ উপস্থাপন করেন।
