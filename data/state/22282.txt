
২৫ মার্চকে আন্তর্জাতিকভাবে গণহত্যা দিবস পালনে জাতিসংঘে প্রস্তাব দেওয়া হবে বলে জানিয়েছেন মুক্তিযুদ্ধবিষয়ক মন্ত্রী আ ক ম মোজাম্মেল হক। ২৫ মার্চ প্রথমবারের মতো এই দিবস পালনে সরকারের নেওয়া কর্মসূচি জানাতে গতকাল বৃহস্পতিবার সচিবালয়ে সংবাদ সম্মেলনে তিনি এ তথ্য জানান।ইতিমধ্যে সরকার ২৫ মার্চকে ‘গণহত্যা দিবস’ হিসেবে পালনের সিদ্ধান্ত নিয়েছে।মন্ত্রী বলেন, এই ঢাকা শহরে প্রায় ৫০ হাজার লোককে হত্যা করা হয়েছিল ১৯৭১ সালের ২৫ মার্চ। পৃথিবীতে এক দিনে এত বেশি লোককে কখনো এভাবে হত্যা করা হয়নি। তাই ওই দিনই দিবসটি পালন করা উচিত। তিনি বলেন, ‘জাতিসংঘে ৯ ডিসেম্বর গণহত্যা দিবস পালিত হয়ে আসছে। যেদিন দিবসটি পালিত হয়, এর পেছনে কোনো ইতিহাস নেই। এটা পরিবর্তন করে ২৫ মার্চে আনতে আমাদের যে যুক্তি, সেগুলো তুলে ধরা হবে। পররাষ্ট্র মন্ত্রণালয় বিভিন্ন দূতাবাসের মাধ্যমে বিভিন্ন দেশের প্রতিনিধিদের কাছে তা পাঠাবে। পাশাপাশি মতবিনিময় করারও উদ্যোগ নেওয়া হয়েছে।’মুক্তিযুদ্ধবিষয়ক মন্ত্রী বলেন, মুক্তিযুদ্ধের ইতিহাস বিকৃতি প্রতিরোধ করা, মুক্তিযুদ্ধের চেতনা সমুন্নত রাখা, সর্বোপরি প্রজন্ম থেকে প্রজন্মকে ২৫ মার্চের নারকীয় হত্যাযজ্ঞ সম্পর্কে জানানোর দায়বদ্ধতা সবার রয়েছে।
