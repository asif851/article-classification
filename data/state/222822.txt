
কর্মবিরতি পালন
প্রধান শিক্ষকদের দ্বিতীয় শ্রেণীর মর্যাদা দেওয়াসহ ১২ দফা দাবিতে গতকাল বৃহস্পতিবার সারা দেশে কর্মবিরতি পালন করেছে বাংলাদেশ প্রাথমিক শিক্ষক সমিতি। গতকাল সকাল ১০টা থেকে বেলা ১১টা পর্যন্ত এ বিরতি পালন করা হয়। সমিতির এক সংবাদ বিজ্ঞপ্তিতে এ তথ্য জানানো হয়। সমিতির নেতারা দাবিগুলো পূরণকল্পে প্রধানমন্ত্রীর হস্তক্ষেপ কামনা করেছেন। ১২ জুন প্রাথমিক ও গণশিক্ষা মন্ত্রণালয়ে আহূত সভায় দাবিদাওয়া পূরণের ঘোষণাও কামনা করেন সমিতির নেতারা। বিজ্ঞপ্তি।
 
ধর্মান্তরকরণের প্রতিবাদে
গাজীপুরে ১১ বছরের এক শিশুকে অপহরণ করে জোরপূর্বক ধর্মান্তরকরণ এবং ৫৫ দিন ধরে আটক রেখে ধর্ষণ ও নিপীড়নের শাস্তির দাবিতে রাজধানীতে বিক্ষোভ মিছিল ও সমাবেশে করেছে গণসংহতি আন্দোলন।
গতকাল বৃহস্পতিবার সকালে জাতীয় প্রেসক্লাবের সামনে এ মিছিল ও সমাবেশ হয়।
সংগঠনের প্রধান সমন্বয়কারী জোনায়েদ সাকির সভাপতিত্বে সমাবেশে বক্তব্য দেন গণসংহতি আন্দোলনের নেতা আবুল হাসান, বাচ্চু ভুঁইয়া, শ্যামলী শীল, আবু বকর প্রমুখ। l নিজস্ব প্রতিবেদক
