
বরিশাল শহরের বিবির পুকুর এলাকায় ওয়াইফাই সুবিধা দেওয়া হয়েছে। এর মাধ্যমে মুক্ত ইন্টারনেট সুবিধা পাবেন সাধারণ নাগরিকেরা। বিবির পুকুর এলাকার পাবলিক স্কয়ারসহ আশপাশে এই সুবিধা পাওয়া যাবে।গত সোমবার সন্ধ্যায় আনুষ্ঠানিকভাবে বিবির পুকুরের দক্ষিণ পাশে পাবলিক স্কয়ারে ওয়াইফাই সুবিধার আনুষ্ঠানিক উদ্বোধন করেন সিটি করপোরেশনের মেয়র আহসান হাবিব কামাল।এর আগে সিটি করপোরেশনের নগর ভবন, বরিশাল বিশ্ববিদ্যালয় ও ব্রজমোহন কলেজ পাঠাগারে ওয়াইফাই সুবিধা দেওয়া হয়। তবে এসব স্থানে সাধারণ নাগরিকেরা সুবিধা পাননি। সংশ্লিষ্ট প্রতিষ্ঠানের লোকজন নির্দিষ্ট গোপন নম্বরের (পাসওয়ার্ড) মাধ্যমে সুবিধা পেয়ে আসছেন।সিটি করপোরেশনের কাউন্সিলর মো. জাকির হোসেন জানান, বরিশালের বিবির পুকুর এলাকায় সাধারণ নাগরিকেরা কোনো রকম গোপন নম্বর ছাড়াই ইন্টারনেট ব্যবহারের সুবিধা পাবেন। এতে কোনো খরচ লাগবে না।
