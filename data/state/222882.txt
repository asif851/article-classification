

মূল্য সংযোজন কর (মূসক) আইন সংশোধন করে স্থায়ীভাবে প্যাকেজ মূসক ব্যবস্থা অন্তর্ভুক্ত করার দাবিতে দোকান বন্ধ করে ব্যবসায়ী ঐক্য ফোরামের ডাকে এক ঘণ্টা মানববন্ধন করেছেন ব্যবসায়ীরা।
আজ সোমবার দুপুর ১২টা থেকে বেলা একটা পর্যন্ত দোকানপাট বন্ধ রেখে এ কর্মসূচি পালন করা হয়।
ফোরামের নেতারা জানিয়েছেন, ঢাকার বিভিন্ন এলাকার পাশাপাশি সারা দেশে কর্মসূচি পালিত হয়েছে। মূল কর্মসূচি পালিত হয় পুরান ঢাকার চকবাজারে। সেখানে গিয়ে দেখা যায়, দুপুর পৌনে ১২টা থেকে একে একে সব দোকান বন্ধ করে দিয়ে ব্যবসায়ীরা রাস্তায় এসে দাঁড়ান। কর্মসূচি পালনের শেষ পর্যায়ে মিছিলও করেন তাঁরা।
মানববন্ধন পালনকালে ব্যবসায়ী ঐক্য ফোরাম ও পুরান ঢাকার বিভিন্ন পণ্য ও বাজারভিত্তিক ব্যবসায়ী সংগঠনের নেতারা বক্তব্য দেন। ফোরামের সভাপতি আবদুস সালাম বলেন, ‘এখনকার তুলনায় মূসকের পরিমাণ বাড়িয়ে দিন। তা দিতে রাজি আছি। কিন্তু ১৫ শতাংশ হারে মূসক দেওয়া আমাদের পক্ষে সম্ভব নয়।’
ফোরামের সাধারণ সম্পাদক আবু মোতালেব বলেন, ‘বাজেট ঘোষণার দিন ঘনিয়ে আসছে। কিন্তু অর্থমন্ত্রী আমাদের কোনো আশ্বাস দিচ্ছেন না। আশ্বাস পেলেই আমরা ঘরে ফিরে যাব।’
কর্মসূচি শেষে আবু মোতালেব প্রথম আলোকে বলেন, সারা দেশে এই কর্মসূচি পালিত হয়েছে। পুরান ঢাকা ছাড়াও ঢাকার বিভিন্ন মার্কেটের সামনে ব্যবসায়ীরা এই কর্মসূচি পালন করেছেন।
২০১২ সালে তৈরি হওয়া মূসক আইন আগামী জুলাই মাসে শুরু হতে যাওয়া অর্থবছর থেকে বাস্তবায়নের কথা রয়েছে। এই আইনে অভিন্ন ১৫ শতাংশ হারে মূসক আদায়ের কথা বলা হয়েছে। আইনটি পর্যালোচনার জন্য গঠিত জাতীয় রাজস্ব বোর্ড (এনবিআর) ও ব্যবসায়ীদের শীর্ষ সংগঠন বাংলাদেশ শিল্প ও বণিক সমিতি ফেডারেশনের (এফবিসিসিআই) যৌথ কমিটি সাতটি বিষয়ে একমত হয়েছিল। ব্যবসায়ীরা ওই একমত হওয়া বিষয়গুলো বাস্তবায়নের পাশাপাশি প্যাকেজ মূসক ব্যবস্থা অন্তর্ভুক্ত করার দাবি জানিয়ে আসছে। এই দাবিতে আন্দোলনের জন্য ব্যবসায়ী ঐক্য ফোরাম গঠিত হয়েছে।
চকবাজারের মানববন্ধনে বাংলাদেশ মনিহারি বণিক সমিতি, বাংলাদেশ প্লাস্টিক প্যাকেজিং রোল প্রস্তুতকারক মালিক ও বণিক সমিতি, বাংলাদেশ টয় মার্চেন্টস ম্যানুফ্যাকচারার্স অ্যান্ড ইম্পোটার্স অ্যাসোসিয়েশন, চকবাজার বণিক সমিতি, বাংলাদেশ ইমিটেশন জুয়েলার ম্যানুফ্যাকচারার্স, এক্সপোর্টার্স অ্যান্ড মার্চেন্ট অ্যাসোসিয়েশন, চকবাজার-মৌলভীবাজার প্রসাধনী ব্যবসায়ী সমিতি, চকবাজার ব্যাগ প্রস্তুতকারক মালিক সমিতি, চকবাজার পাবলিক টয়লেট মার্চেন্ট মালিক সমিতিসহ কয়েকটি ব্যবসায়ী সংগঠন ব্যানার নিয়ে অংশ নেয়।


