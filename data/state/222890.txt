
চাঁপাইনবাবগঞ্জের শিবগঞ্জ উপজেলার কানসাট ইউনিয়ন পরিষদ (ইউপি) নির্বাচনে ছোট ভাই কানসাট ইউনিয়ন আওয়ামী লীগের সভাপতি বেনাউল ইসলামের চেয়ারম্যান প্রার্থী হওয়ার কথা রয়েছে। এরপরও আচরণবিধি লঙ্ঘন করে শিবগঞ্জ আসনের সাংসদ গোলাম রাব্বানী গতকাল মঙ্গলবার একটি বালিকা উচ্চবিদ্যালয়ের উন্নয়ন প্রকল্পের ভিত্তিপ্রস্তর স্থাপন এবং অভিভাবক ও সমাবেশে বক্তব্য দেন। ভিত্তিপ্রস্তর স্থাপন অনুষ্ঠানে গেলে আচরণবিধি লঙ্ঘন হবে মর্মে জেলা নির্বাচন কর্মকর্তা সতর্ক করার পরও সাংসদ গোলাম রাব্বানী কানসাট ইউনিয়নের কানসাট ইউ অ্যান্ড এম আর বালিকা উচ্চবিদ্যালয়ে ১ কোটি ১১ লাখ টাকা ব্যয়ে একাডেমিক ভবন নির্মাণের ভিত্তিপ্রস্তর স্থাপন করেন ও অনুষ্ঠানে বক্তব্য দেন।সাংসদকে সতর্ক করার ব্যাপারটি প্রথম আলোর কাছে নিশ্চিত করেছেন জেলা নির্বাচন কর্মকর্তা শহীদুল ইসলাম। তবে সাংসদ গোলাম রাব্বানী তাঁকে সতর্ক করার বিষয়টি অস্বীকার করে বলেন, ‘অনুষ্ঠানটি ছিল পূর্বনির্ধারিত। আমি সেখানে চেয়ারম্যান প্রার্থী ছোট ভাইকে নিয়ে যাইনি। আমি সেখানে ১ ঘণ্টা ১০ মিনিট বক্তব্য রেখেছি। কিন্তু একবারও ছোট ভাইয়ের পক্ষে ভোট চাইনি। আমি প্রধানমন্ত্রী শেখ হাসিনার নেতৃত্বে সরকারের উন্নয়ন কর্মসূচির ব্যাখ্যা করেছি। এটা আমার দায়িত্ব। বিএনপি-জামায়াত জোট সরকারের আমলে এলাকায় চোখে পড়ার মতো কোনো উন্নয়ন হয়নি। কিন্তু আওয়ামী লীগ সরকারের আমলে উন্নয়নের মহাসড়কে উঠেছে দেশ। সরকারের ধারাবাহিকতা থাকলে আরও উন্নয়ন হবে। এ অনুষ্ঠানে গিয়ে নির্বাচনী আচরণবিধি লঙ্ঘন হয়েছে বলে মনে হয় না।’ তবে তিনি ইউপি নির্বাচনে তাঁর ছোট ভাই প্রতিদ্বন্দ্বিতা করবেন বলে নিশ্চিত করেছেন। উল্লেখ্য, গত বৃহস্পতিবার শিবগঞ্জ উপজেলার কানসাট ইউপি নির্বাচনের তফসিল ঘোষণা করে নির্বাচন কমিশন। ঘোষিত তফসিল অনুযায়ী আগামী ১৬ এপ্রিল এ নির্বাচনের ভোট গ্রহণের কথা রয়েছে। এ ছাড়া ২০ মার্চ মনোনয়নপত্র জমা ও ২৮ মার্চ প্রার্থিতা প্রত্যাহারের দিন রয়েছে। ইতিমধ্যে নির্বাচনে চেয়ারম্যান পদে প্রতিদ্বন্দ্বিতার ঘোষণা দিয়েছেন স্থানীয় সাংসদ গোলাম রাব্বানীর ছোট ভাই বর্তমান ইউপি চেয়ারম্যান বেনাউল ইসলাম।
