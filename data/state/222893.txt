
প্রধান নির্বাচন কমিশনার (সিইসি) কাজী রকিব উদ্দীন আহমেদ বলেছেন, বড় দুই দলের মধ্যে সমঝোতার সময় খুব কমে আসছে। তবে দুই দলের মধ্যে সমঝোতা হওয়া উচিত বলে তিনি আশা করেন।আজ মঙ্গলবার বিকেলে রাজধানীর আগাঁরগাওয়ে নির্বাচন কমিশনের কার্যালয়ে সাংবাদিকদের সিইসি এ কথা বলেন।কাজী রকিব উদ্দীন আহমেদ বলেন, নির্বাচন কমিশনের একটি দল রাষ্ট্রপতির সঙ্গে দেখার করার ১৪ দিন পরও সুস্পষ্ট অগ্রগতি হয়নি। সময় শেষ হওয়ার আগে সুস্পষ্ট অগ্রগতি হবে বলে তিনি আশা করেন। সময় শেষ বলতে কি বোঝাচ্ছেন—সাংবাদিকদের এমন প্রশ্নের কোনো উত্তর দেননি তিনি।এরশাদের ঘোষণায় তাঁর দলের প্রার্থিতা প্রত্যাহার করা হবে কি না—জানতে চাইলে সিইসি বলেন, ‘বিধিবিধান দেখে এ ব্যাপারে সিদ্ধান্ত নেওয়া হবে। ইচ্ছামতো যেমন প্রার্থী হওয়া যায় না, ঠিক তেমনি প্রার্থিতা প্রত্যাহার করা যায় না। রিটার্নিং কর্মকর্তারা বিধিমালা দেখে এ ব্যাপারে সিদ্ধান্ত নেবেন। আমরা শুধু অ্যাপিলেট অথরিটি।’বিএনপি ও এরশাদ নির্বাচনে না এলে একতরফা নির্বাচন হবে কি না—এর উত্তরে কাজী রকিব উদ্দীন আহমেদ বলেন, প্রার্থিতা প্রত্যাহার হলে সব বোঝা যাবে।নির্বাচনের আগে সহিংসতা ছড়িয়ে পড়ছে কি না—এর উত্তরে সিইসি বলেন, ‘আইনশৃঙ্খলা রক্ষাকারী বাহিনীর সদস্যদের সঙ্গে কথা হয়েছে, এ ব্যাপারে প্রয়োজনীয় পদক্ষেপ তারা নিচ্ছে বলে আমাদের জানিয়েছে।’
