

নোয়াখালীর সেনবাগ উপজেলায় আজ বৃহস্পতিবার সকালে যাত্রীবাহী দুটি বাসের মুখোমুখি সংঘর্ষ হয়। বাস দুটি রাস্তা থেকে ছিটকে পাশের খালে পড়ে যায়। দুর্ঘটনায় প্রাণ হারিয়েছেন তিনজন।
ফেনী-নোয়াখালী জাতীয় মহাসড়কে সেনবাগের সেবারহাট বাজারের পশ্চিম পাশে সকাল নয়টার দিকে এ দুর্ঘটনা ঘটে।
সেনবাগ থানার ভারপ্রাপ্ত কর্মকর্তা (ওসি) হারুন-অর-রশিদ চৌধুরী বলেন, সকাল নয়টার দিকে ফেনী থেকে লক্ষ্মীপুরগামী যমুনা ক্ল্যাসিক সার্ভিসের যাত্রীবাহী বাসের সঙ্গে বিপরীতমুখী যাত্রীবাহী বাসের মুখোমুখি সংঘর্ষ হয়। দুটি বাসই সড়কের পাশের খালে ছিটকে পড়ে। এ সময় ঘটনাস্থলে একজন নিহত হন। গুরুতর আহত অবস্থায় ফেনীর দাগনভূঞা উপজেলা স্বাস্থ্য কমপ্লেক্সে নেওয়ার পর চিকিৎসক দুজনকে মৃত ঘোষণা করেন। এ দুর্ঘটনায় দুই বাসের আহত ৩৫ জন যাত্রীকে বিভিন্ন হাসপাতাল ও ক্লিনিকে ভর্তি করা হয়েছে।
নিহত তিনজনের মধ্যে দুজনের পরিচয় পাওয়া গেছে বলে জানিয়েছেন চন্দ্রগঞ্জ হাইওয়ে পুলিশ ফাঁড়ির সার্জেন্ট আসাদুজ্জামান। এই দুজন হলেন ময়মনসিংহের আসাদুজ্জামান (২৮) ও লক্ষ্মীপুর সদরের জসীমউদ্দিন (২৫)।
