
চাঁদা না দেওয়ায় বরিশালের আগৈলঝাড়া থানার একজন উপপরিদর্শক (এসআই) ও কয়েকজন পুলিশ সদস্য উপজেলার পশ্চিম বাগধা গ্রামে ওরস অনুষ্ঠানে হামলা চালিয়ে এবং আয়োজকদের মারধর করে অনুষ্ঠান পণ্ড করে দিয়েছেন বলে অভিযোগ পাওয়া গেছে।এ ঘটনায় পশ্চিম বাগধা গ্রামের মোকলেছুর রহমান সরদার নামের এক ব্যক্তি গত সোমবার জেলার অতিরিক্ত মুখ্য বিচারিক হাকিমের আদালতে মামলা করেন। বিচারক শিহাবুল ইসলাম গৌরনদী সার্কেলের সহকারী পুলিশ সুপারকে (এএসপি) বিষয়টি তদন্তের নির্দেশ দিয়েছেন।মামলার আসামিরা হলেন আগৈলঝাড়া থানার এসআই হাবিবুর রহমান, কনস্টেবল মনির হোসেনসহ অজ্ঞাতনামা পাঁচজন পুলিশ সদস্য এবং বাগধা গ্রামের পাঁচ বাসিন্দা।মামলায় অভিযোগ করা হয়, মোকলেছুর রহমান গত শনিবার তাঁর বাড়িতে ওরস ও দোয়া মাহফিলের আয়োজন করেন। বেলা তিনটার দিকে এসআই হাবিবুর রহমানের নেতৃত্বে পাঁচ-ছয়জন পুলিশ সদস্য মোকলেছুরের কাছে ৫০ হাজার টাকা চাঁদা দাবি করেন। চাঁদা দিতে অস্বীকার করলে তাঁরা হামলা চালান। এ সময় তাঁরা মেহমানদের মারধর করে অনুষ্ঠান পণ্ড করে দেন। হামলার ঘটনা ভিডিওতে ধারণ করায় স্থানীয় আমিরুল হাওলাদার ও মিজানুর রহমান হাওলাদারকে তাঁরা বেদম মারধর করেন।এসআই হাবিবুর রহমান বলেন, চাঁদা দাবি ও হামলার অভিযোগ মিথ্যা। হয়রানি ও পুলিশের সুনাম নষ্ট করার জন্য এ অভিযোগ করা হয়েছে।
