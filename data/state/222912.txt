
ফরিদপুরে হাত-পা বাঁধা ও মাথায় গুলিবিদ্ধ অবস্থায় এক ব্যক্তির লাশ উদ্ধার করা হয়েছে। অজ্ঞাতনামা এই ব্যক্তির বয়স আনুমানিক ৩৫ থেকে ৩৭ বছরের মধ্যে হবে। তাঁর পরনে একটি ট্রাউজার ছিল।
লাশটি ফরিদপুরের সদর উপজেলার চরমাধবদিয়া ইউনিয়নের কাচারিরটেক-হঠাৎ বাজার এর মাঝামাঝি স্থান বড় পোল পাড় এলাকায় গোয়ালন্দ-তাড়াইল আঞ্চলিক সড়কের উত্তর পাশের খাদে পড়ে ছিল।
পুলিশ ও স্থানীয়রা জানায়, আজ রোববার সকালে স্থানীয় এলাকাবাসী হঠাৎ বাজার এলাকায় গোয়ালন্দ-তাড়াইল আঞ্চলিক সড়কের উত্তর পাশের খাদে হাত-পা বাঁধা অজ্ঞাত ওই ব্যক্তির লাশ দেখতে পায়। তাঁর মাথায় গুলির চিহ্ন রয়েছে।
ফরিদপুর কোতোয়ালি থানার পরিদর্শক (তদন্ত) খন্দকার একলাসুর রহমান জানান, ধারণা করা হচ্ছে ওই ব্যক্তিকে গুলি করে হত্যা করে রাস্তার খাদে ফেলে দেওয়া হয়েছে। লাশের পাশ থেকে গুলির একটি খোসা উদ্ধার করা হয়েছে। পুলিশ লাশ উদ্ধার করে ময়নাতদন্তের জন্য ফরিদপুর মেডিকেল কলেজ হাসপাতালের মর্গে পাঠিয়ে দিয়েছে।
