
ধর্ম মন্ত্রণালয়ের সচিব চৌধুরী মো. বাবুল হাসান ও যুগ্ম সচিব হাসান জাহাঙ্গীর বদলি হওয়ার পর এবার এক উপসচিবকে সরিয়ে দিতে চান ধর্মমন্ত্রী মতিউর রহমান। জনপ্রশাসনমন্ত্রী সৈয়দ আশরাফুল ইসলাম, প্রতিমন্ত্রী ইসমাত আরা সাদেক এবং জনপ্রশাসন সচিব কামাল আবদুল নাসের চৌধুরীকে পৃথক অনানুষ্ঠানিক চিঠি (ডিও) দিয়ে ধর্মমন্ত্রী বলেছেন, ওই উপসচিবকে প্রত্যাহার শুধু নয়, তাৎক্ষণিক ওএসডি (বিশেষ ভারপ্রাপ্ত কর্মকর্তা) করা হোক।
দুই সপ্তাহ আগে ওই কর্মকর্তার বিরুদ্ধে অসদাচরণের বিভিন্ন অভিযোগ তুলে ধর্মমন্ত্রী অনানুষ্ঠানিক চিঠি (ডিও) দিলেও জনপ্রশাসন মন্ত্রণালয় গতকাল বুধবার পর্যন্ত কোনো ব্যবস্থা নেয়নি। এ বিষয়ে জনপ্রশাসন সচিব কামাল আবদুল নাসের চৌধুরী এ-সংক্রান্ত চিঠি পাওয়ার কথা জানিয়ে প্রথম আলোকে বলেন, এ বিষয়ে মন্ত্রণালয় এখন পর্যন্ত কোনো সিদ্ধান্ত নেয়নি।
হজ নিয়ে অব্যবস্থাপনা, অনিয়ম ও দুর্নীতির বিভিন্ন অভিযোগকে কেন্দ্র করে ধর্ম মন্ত্রণালয়ে কয়েক মাস ধরে অস্থিরতা চলছে। এরই জের ধরে ওই মন্ত্রণালয়ে মন্ত্রী ও সচিবের বিরোধ চরম আকার ধারণ করে। সম্প্রতি ধর্মসচিব চৌধুরী মো. বাবুল হাসানকে সমাজকল্যাণ মন্ত্রণালয়ে বদলি করা হয়েছে।
এর আগে হজ-সংক্রান্ত অনিয়মের জের ধরে ওই মন্ত্রণালয় থেকে ওএসডি করা হয় যুগ্ম সচিব হাসান জাহাঙ্গীরকে, পরে তাঁকে ইসলামিক ফাউন্ডেশনের একটি প্রকল্পের পরিচালক করা হয়। সচিব ও যুগ্ম সচিবের পর এবার উপসচিব নাসির উদ্দিন আহমেদকে সরিয়ে দিতে চান ধর্মমন্ত্রী।
ধর্মমন্ত্রীর দপ্তর থেকে জনপ্রশাসন মন্ত্রণালয়ে এই চিঠি দেওয়ার বিষয়টি নিশ্চিত করা হয়েছে। মন্ত্রী এ বিষয়ে এখন কথা বলতে চান না বলে জানান তাঁর দপ্তরের একজন কর্মকর্তা। ধর্মমন্ত্রী ও সচিবের দ্বন্দ্ব দীর্ঘদিনের এবং মূল বিরোধ হজ-সংক্রান্ত বিষয় নিয়ে। একই কারণে বিরোধ যুগ্ম সচিবের সঙ্গে। এখন ওই দুজন নীতিনির্ধারণী কর্মকর্তা বদলি হওয়ার পর উপসচিবকে সরানোর প্রস্তাব দেন ধর্মমন্ত্রী। ১০ জানুয়ারি ধর্মমন্ত্রী মতিউর রহমান জনপ্রশাসন মন্ত্রণালয়ের মন্ত্রী, প্রতিমন্ত্রী ও সচিবকে দেওয়া অনানুষ্ঠানিক চিঠিতে বলেন, নাসির উদ্দিন আহমেদ মন্ত্রীর কথা সচিবকে, সচিবের কথা মন্ত্রীকে চালাচালি করেন। ফলে মন্ত্রী, সচিব ও অন্য কর্মকর্তাদের মধ্যে মনোমালিন্য সৃষ্টি হচ্ছে। ওই কর্মকর্তার বিরুদ্ধে গণমাধ্যমের কাছে গোপন তথ্য ফাঁস, মন্ত্রণালয়ের কাজের পরিবেশ নষ্ট এবং প্রকাশ্যে সরকারের সমালোচনা করার অভিযোগ তোলেন ধর্মমন্ত্রী।
এসব অভিযোগ সম্পর্কে জানতে চাইলে নাসির উদ্দিন আহমেদ গত মঙ্গলবার প্রথম আলোকে বলেন, ‘এটা কর্তৃপক্ষের মূল্যায়ন। এ নিয়ে কিছু বলতে চাই না।’ জনপ্রশাসন মন্ত্রণালয় সূত্র জানায়, ওই উপসচিব ধর্ম মন্ত্রণালয়ে আছেন পাঁচ বছর ধরে।
