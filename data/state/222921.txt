
ভোট শুরু হওয়ার এক ঘণ্টা আগে নির্বাচন থেকে সরে দাঁড়ালেন নাটোরের বড়াইগ্রাম উপজেলার নগর ইউনিয়নের বিএনপির প্রার্থী হযরত আলী। এর আগে দুই স্বতন্ত্র চেয়ারম্যান প্রার্থী নির্বাচন থেকে সরে দাঁড়ান। ফলে এই ইউনিয়নে এখন একমাত্র প্রার্থী আওয়ামী লীগের নিলুফা ইয়াসমিন।
আজ শনিবার সকাল সাতটার দিকে হযরত আলী স্থানীয় সাংবাদিকদের আনুষ্ঠানিকভাবে নির্বাচন থেকে সরে দাঁড়ানোর কথা জানান। তাঁর অভিযোগ, আওয়ামী লীগের চেয়ারম্যান প্রার্থীর কর্মীরা কয়েক দিন ধরে তাঁকে এলাকায় বের হতে দেয়নি। তাঁর (হযরত আলী) কর্মী–সমর্থকদের ভোট চাইতে নিষেধ করেছে। এমনকি তাঁর এজেন্টদের বাড়ি বাড়ি গিয়ে ভোটকেন্দ্রে যেতে নিষেধ করেছে। ভয়ে এখন আর কেউ এজেন্ট হওয়ার সাহস পাচ্ছে না। এ ব্যাপারে অনেকবার প্রশাসনকে জানানোর পরও কোনো কার্যকর ব্যবস্থা নেওয়া হয়নি। তাই এ অবস্থায় তাঁর পক্ষে নির্বাচনে প্রতিদ্বন্দ্বিতায় থাকা সম্ভব হচ্ছে না।
হযরত আলী বলেন, ‘এই প্রহসনের নির্বাচনে থাকা না–থাকা সমান কথা। তাই ভোট শুরুর আগেই নির্বাচন থেকে সরে দাঁড়াচ্ছি। আমি আমার কর্মী–সমর্থকদের কাছে এ জন্য ক্ষমাও চাচ্ছি। যাঁরা এত দিন আমার সঙ্গে ছিলেন, তাঁদের প্রতি কৃতজ্ঞতা জানাচ্ছি।’
নৌকা প্রতীকের চেয়ারম্যান প্রার্থী নিলুফা ইয়াসমিন এসব অভিযোগ অস্বীকার করে বলেন, নির্বাচন থেকে সরে দাঁড়ানো বিএনপি প্রার্থী হযরত আলীর ব্যক্তিগত ও দলীয় ব্যাপার। পরাজয় নিশ্চিত ভেবে ভোট গ্রহণের আগে আগে তিনি এ সিদ্ধান্ত নিয়েছেন।
চেয়ারম্যান পদে স্বতন্ত্রপ্রার্থী বর্তমান চেয়ারম্যান শামসুজ্জোহা ও নগর ইউনিয়ন আওয়ামী লীগের সাধারণ সম্পাদক বকুল হোসেনও সম্প্রতি নির্বাচন থেকে সরে দাঁড়িয়েছেন। ফলে নির্বাচনে নিলুফা ইয়াসমিনের আর কোনো প্রতিদ্বন্দ্বী নেই।
