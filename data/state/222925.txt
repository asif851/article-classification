
 হবিগঞ্জের সাতছড়ি জাতীয় উদ্যান থেকে আজ শুক্রবারও অস্ত্র উদ্ধারের দাবি করেছে র‌্যাপিড অ্যাকশন ব্যাটালিয়ন (র‌্যাব)। তবে কী অস্ত্র উদ্ধার হয়েছে, র‌্যাব তা জানায়নি। বেলা ১১টায় র‌্যাবের পক্ষ থেকে এ ব্যাপারে ব্রিফিং করা হবে।
সাতছড়িতে আবার অস্ত্র উদ্ধারের দাবি র‌্যাবের 
শ্রীমঙ্গল র‌্যাব-৯-এর ক্যাম্প অধিনায়ক মোসাব্বির প্রথম আলোকে এ তথ্য জানিয়েছেন। সাতছড়িতে র‌্যাবের অভিযান চলছে বলে দাবি করেন তিনি।
গতকাল বৃহস্পতিবার দুপুরে র‌্যাবের পক্ষ থেকে দাবি করা হয়, সাতছড়ি থেকে আবার অস্ত্র উদ্ধার করা হয়েছে। ওই উদ্যান থেকে এ নিয়ে মোট পাঁচ দফায় অস্ত্র উদ্ধারের দাবি করল র‌্যাব। এর আগে গত ৩ জুন এবং ২ ও ১৭ সেপ্টেম্বর বিপুল পরিমাণ অস্ত্রশস্ত্র ও গোলাবারুদ উদ্ধারের দাবি করে র‌্যাব।
গতকাল দুপুরে র‌্যাব-৯-এর অধিনায়ক রিয়াদ রায়হান রাব্বানী গণমাধ্যমকর্মীদের জানান, নিয়মিত অস্ত্র উদ্ধারের অংশ হিসেবে তাঁরা গত বুধবার রাত থেকে সাতছড়ি উদ্যানে চতুর্থবারের মতো অভিযান শুরু করেন।

