
হজ নিয়ে আপত্তিকর মন্তব্য করে মন্ত্রিত্ব থেকে অপসারিত লতিফ সিদ্দিকীর জাতীয় সংসদের সদস্যপদ আপাতত থাকছে বলে জানিয়েছেন চিফ হুইপ আ স ম ফিরোজ। আজ মঙ্গলবার জাতীয় সংসদের মিডিয়া সেন্টারে তিনি এ কথা বলেন।
চিফ হুইপ আ স ম ফিরোজ বলেন, লতিফ সিদ্দিকীর সদস্যপদ আপাতত থাকছে। সাংসদের সদস্যপদ বাতিলের বিদ্যমান যে আইন, তা তাঁর ক্ষেত্রে প্রযোজ্য নয়। কারণ তিনি দলের বিরুদ্ধে ভোট দেননি, পদত্যাগও করেননি। দলীয় সিদ্ধান্তের বাইরে সংসদে কিছু করেননি। যে কারণে তাঁর বিষয়টি ‘ফ্লোর ক্রসিংয়ে’ পড়েনি।
চিফ হুইপ বলেন, লতিফ সিদ্দিকীকে নিয়ে যে জটিলতার সৃষ্টি হয়েছে, সংবিধান বা সংসদের কার্যপ্রণালি বিধিতে এ ব্যাপারে সুস্পষ্টভাবে কিছু বলা নেই। এ বিষয়ে যদি কোনো বিতর্ক সৃষ্টি হয়, আইন বিশ্লেষণ করে স্পিকার দেশে আসার পর সিদ্ধান্ত হবে।
কমনওয়েলথভুক্ত দেশগুলোর পার্লামেন্টারি অ্যাসোসিয়েশনের নির্বাহী কমিটির চেয়ারম্যান নির্বাচিত হয়েছেন জাতীয় সংসদের স্পিকার শিরীন শারমিন চৌধুরী। আগামী ২২ নভেম্বর তাঁকে সংসদের দক্ষিণ প্লাজায় সংবর্ধনা দেওয়া হবে। এতে প্রধান অতিথি থাকবেন প্রধানমন্ত্রী শেখ হাসিনা।
আরও জানতে পড়ুন:
লতিফকে বহিষ্কারে আওয়ামী লীগের নোটিশ লতিফের বক্তব্য ‘গর্হিত কাজ’: শেখ হাসিনা
