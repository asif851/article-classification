
ব্রাক্ষণবাড়িয়ার নাসিরনগর উপজেলার পূর্বভাগ গ্রামের লুদা মিয়া হত্যা মামলার প্রধান আসামি গুনিয়াউক ইউনিয়ন পরিষদের সদস্য ও ইউনিয়ন বিএনপির যুগ্ম সম্পাদক মো. আলী আমজাদ খাঁকে (৪৫) আটক করে পুলিশে সোপর্দ করা হয়েছে। গতকাল রোববার সকালে মামলার বাদীপক্ষের লোকজন তাঁকে নাসিরনগর থানায় সোপর্দ করেন। পুলিশ ও স্থানীয় সূত্র জানায়, পাওনা টাকার সাক্ষী হওয়ায় গত ১৫ জানুয়ারি গ্রামের দুর্বৃত্তদের হাতে খুন হন কৃষক লুদা মিয়া (৪০)। ওই ঘটনায় লুদা মিয়ার বড় ভাই নান্নু মিয়া বাদী হয়ে ওই দিন আলী আমজাদ খাঁকে প্রধান আসামি করে ১৫ জনের বিরুদ্ধে নাসিরনগর থানায় একটি হত্যা মামলা দায়ের করেন। ঘটনার পর থেকে তিনি পালিয়ে ছিলেন। গত শনিবার রাতে বাদীপক্ষের লোকজন গাজীপুরের টঙ্গী রেলস্টেশন এলাকা থেকে আলী আমজাদ খাঁকে আটক করে নিয়ে আসেন। নাসিরনগর থানার ভারপ্রাপ্ত কর্মকর্তা (ওসি) মো. আবদুল কাদের ঘটনার সত্যতা নিশ্চিত করে বলেন, আলী আমজাদ খাঁকে আদালতের মাধ্যমে জেল হাজতে পাঠানো হয়েছে।
