
নৌকা মার্কায় ভোট দিলে ভবিষ্যতে দেশে কোনো কুঁড়েঘর থাকবে না বলে জানিয়েছেন প্রধানমন্ত্রী শেখ হাসিনা। তিনি বলেছেন, ভবিষ্যতে কুঁড়েঘর অন্তত টিনের ঘর হবে।আজ মঙ্গলবার রংপুরের পীরগঞ্জে খালাস পীরে তরফ মৌজা উচ্চবিদ্যালয় মাঠে নির্বাচনী এক জনসভায় শেখ হাসিনা এসব কথা বলেন।গোপালগঞ্জ-৩ (কোটালীপাড়া ও টুঙ্গিপাড়া) ছাড়াও রংপুর-৬ (পীরগঞ্জ) আসন থেকে নির্বাচন করছেন শেখ হাসিনা।জনসভায় আওয়ামী লীগের সভানেত্রী বলেন, ‘আপনারা আমাকে ২০০৮ সালে ভোট দিয়ে যেভাবে নির্বাচিত করেছেন, এবারও আপনারা সেভাবে নৌকা মার্কায় ভোট দেবেন আশা করি। এ জন্য অনেক কষ্ট করে আমি আপনাদের কাছে এসেছি। নৌকা মার্কায় ভোট দিলে ভবিষ্যতে দেশে কোনো কুঁড়েঘর থাকবে না। অন্তত টিনের ঘর হবে। তাই আপনারা একটু কষ্ট করে হলেও এবার ভোটকেন্দ্রে গিয়ে নৌকা মার্কায় আমাকে ভোট দেবেন। আমি আপনাদের কাছে ভোট প্রার্থনা করছি।’প্রধানমন্ত্রী আরও বলেন, ‘আগামীতে ক্ষমতায় গেলে আমরা জামায়াত-শিবিরের বিচার শেষ করব। ইতিমধ্যে যুদ্ধাপরাধীদের বিচার শুরু হয়েছে। কাদের মোল্লার ফাঁসির রায় কার্যকর হয়েছে। আমি আপনাদের সেবা করতে চাই।’রংপুর-৬ আসনে শেখ হাসিনার আদতে কোনো প্রতিদ্বন্দ্বী প্রার্থীই নেই। যদিও ব্যালট পেপারে জাতীয় পার্টির (জাপা) প্রার্থী হিসেবে নাম থাকছে নূর আলমের। প্রতীকও থাকছে জাপার লাঙ্গল। তবে জাপার এই প্রার্থীর অভিযোগ, তিনি মনোনয়নপত্র প্রত্যাহারের আবেদন করলেও তা প্রত্যাহার দেখানো হয়নি। তিনি কোনো নির্বাচনী সভা করেননি। এমনকি তাঁর পক্ষে পোস্টার ছাপা বা টাঙানো হয়নি।
একতরফা এই নির্বাচনে ভোটারদের মধ্যে তেমন কোনো কৌতূহল নেই। এলাকায় ভোটের কোনো আমেজও নেই। নেই কোনো তোরণ, ব্যানারও। তবে নৌকা প্রতীকে ভোট দেওয়ার আহ্বান ও শেখ হাসিনার আগমনে শুভেচ্ছা ও অভিনন্দন জানিয়ে হাটবাজারসহ বিভিন্ন স্থানে পোস্টার টাঙানো হয়েছে।
শেখ হাসিনার আগমনের প্রতিবাদ ও নির্বাচন প্রতিহত করতে পীরগঞ্জসহ রংপুরের আট উপজেলায় আজ সকাল-সন্ধ্যা হরতাল পালন করছে ১৮-দলীয় জোট।
