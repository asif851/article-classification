
মুক্তিযুদ্ধে অংশ নেওয়া ন্যাপ-কমিউনিস্ট পার্টি-ছাত্র ইউনিয়নের বিশেষ গেরিলা বাহিনীর ২ হাজার ৩৬৭ জন মুক্তিযোদ্ধার তালিকা–সংবলিত গেজেট বাতিল করার প্রজ্ঞাপন অবৈধ ঘোষণার হাইকোর্টের রায় বহাল রেখেছেন দেশের সর্বোচ্চ আদালত।হাইকোর্টের রায়ের বিরুদ্ধে রাষ্ট্রপক্ষের করা লিভ টু আপিল (আপিলের অনুমতি চেয়ে আবেদন) খারিজ করে দিয়েছেন আপিল বিভাগ। গতকাল মঙ্গলবার প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের আপিল বিভাগ এ আদেশ দেন।আদেশের পর রিট আবেদনকারীদের আইনজীবী সুব্রত চৌধুরী বলেন, রাষ্ট্রপক্ষের লিভ টু আপিল খারিজ করে দিয়েছেন আপিল বিভাগ। ফলে বিশেষ গেরিলা বাহিনীর ২ হাজার ৩৬৭ জনের মুক্তিযোদ্ধা স্বীকৃতি বহাল রইল। হাইকোর্টের রায়ে সরকার যেদিন থেকে মুক্তিযোদ্ধাদের সম্মানী ভাতা দেওয়া শুরু করেছে, সেদিন থেকে এসব মুক্তিযোদ্ধার সম্মানী ভাতা দিতে নির্দেশ দেওয়া হয়েছে। হাইকোর্টের রায় বহাল থাকায় ওই তালিকায় থাকা মুক্তিযোদ্ধাদের এখন ওই সন্মানী ভাতা প্রদানের পাশাপাশি তাঁদের যথাযথ মর্যাদা, সন্মানসহ আনুষঙ্গিক সুযোগ-সুবিধাও নিশ্চিত করতে হবে।গত ৮ সেপ্টেম্বর হাইকোর্টের একটি দ্বৈত বেঞ্চ বিশেষ গেরিলা বাহিনীর ২ হাজার ৩৬৭ জন মুক্তিযোদ্ধার তালিকা–সংবলিত গেজেট বাতিলের প্রজ্ঞাপন আইনগত কর্তৃত্ব–বহির্ভূত ঘোষণা করে রায় দেন। এই রায় স্থগিত চেয়ে মুক্তিযুদ্ধবিষয়ক মন্ত্রণালয় ২৪ সেপ্টেম্বর আবেদন করে। ৯ অক্টোবর চেম্বার বিচারপতি হাইকোর্টের রায় স্থগিত করে বিষয়টি শুনানির জন্য আপিল বিভাগের নিয়মিত বেঞ্চে পাঠান। ৩০ অক্টোবর আপিল বিভাগ স্থগিতাদেশের মেয়াদ দুই সপ্তাহ বৃদ্ধি করে রাষ্ট্রপক্ষকে নিয়মিত লিভ টু আপিল করতে বলেন। এর ধারাবাহিকতায় গতকাল বিষয়টি শুনানির জন্য আসে।
