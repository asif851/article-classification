
নির্বাচন কমিশনার ব্রিগেডিয়ার জেনারেল (অব.) জাবেদ আলী বলেছেন, সরকার জাতীয় পরিচয়পত্রধারীদের জন্য বিশেষ স্মার্টকার্ডের ব্যবস্থা করেছে। এই স্মার্টকার্ডে নিরাপত্তাব্যবস্থা সুরক্ষিত থাকবে। কেউ ইচ্ছে করলেই স্মার্টকার্ডটি নকল করতে পারবে না। গতকাল বৃহস্পতিবার দুপুরে ফেনী জেলা প্রশাসকের সম্মেলনকক্ষে আয়োজিত ছবিসহ ভোটার তালিকা হালনাগাদ কার্যক্রম-সম্পর্কিত মতবিনিময় সভায় এসব কথা বলেন তিনি।নির্বাচন কমিশনার বলেন, দেশে বর্তমানে ৯ কোটি ৮০ লাখ লোক নির্বাচন কমিশনে নিবন্ধিত। নিবন্ধিত সবাই জাতীয় পরিচয়পত্রধারী। পর্যায়ক্রমে দেশের সব নিবন্ধিত নাগরিক স্মার্টকার্ড পাবেন।ফেনী জেলা প্রশাসক মো. হুমায়ুন কবীর খোন্দকারের সভাপতিত্বে মতবিনিময় সভায় বক্তব্য দেন স্থানীয় সরকার বিভাগের উপপরিচালক আবু দাউদ মো. গোলাম মোস্তফা, ভারপ্রাপ্ত পুলিশ সুপার মো. শামছুল আলম সরকার, ফেনী সদর উপজেলা চেয়ারম্যান আবদুর রহমান, পরশুরাম উপজেলা চেয়ারম্যান কামাল উদ্দিন মজুমদার, দাগনভূঞা উপজেলা চেয়ারম্যান দিদারুল কবির। সভায় জেলা নির্বাচন কর্মকর্তা মোজাম্মেল হক উপস্থিত ছিলেন।
