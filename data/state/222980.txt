
আগামী নির্বাচনের জন্য আওয়ামী লীগের ইশতেহার তৈরির কাজ শুরু হয়েছে বলে জানিয়েছেন দলটির সভাপতি ও প্রধানমন্ত্রী শেখ হাসিনা। এ জন্য দলটির নেতা-কর্মীকে প্রস্তুতি নেওয়ার নির্দেশ দিয়েছেন তিনি। আজ শনিবার বিকেলে ধানমন্ডিতে তাঁর কার্যালয়ে দলটির সহযোগী-ভ্রাতৃপ্রতিম সংগঠনের নেতাদের সঙ্গে মতবিনিময়ের সময় সূচনা বক্তব্যে শেখ হাসিনা এসব কথা বলেন।শেখ হাসিনা বলেন, বিএনপি ক্ষমতায় এলে দেশে খুন-খারাবি বেড়ে যায়। আওয়ামী লীগ এলে উন্নয়ন হয়। তিনি আরও বলেন, তিন বছরে যে কাজ করার কথা ছিল, তার চেয়ে বেশি কাজ করেছে। আওয়ামী লীগ যা বলে, তা-ই করে।প্রধানমন্ত্রী বলেন, আওয়ামী লীগ দায়িত্ববোধ থেকেই কাজ করে। আওয়ামী লীগ নিজের জন্য নয়, দেশের জন্য কাজ করে। এটাই হলো আওয়ামী লীগ ও বিএনপি-জামায়াতের মধ্যে পার্থক্য।দলীয় নেতা-কর্মীদের প্রতি আহ্বান জানিয়ে শেখ হাসিনা বলেন, ‘আপনাদের আত্মবিশ্বাস ও দৃঢ়তার সঙ্গে দেশের জন্য কাজ করতে হবে। দেশের জন্য আত্মত্যাগ করতে হবে।’সহযোগী-ভ্রাতৃপ্রতিম সংগঠনের শীর্ষ নেতাদের সঙ্গে বৈঠক শেষে প্রধানমন্ত্রী দলের কার্যনির্বাহী সংসদের সঙ্গে মতবিনিময় করেন প্রধানমন্ত্রী।
