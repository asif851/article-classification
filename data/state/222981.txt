
সাতক্ষীরার গাজীপুর সীমান্তের বিপরীতে ভারতের পাখিডাঙ্গা এলাকায় আজ বৃহস্পতিবার ভোররাতে ভারতীয় সীমান্তরক্ষী বাহিনীর (বিএসএফ) গুলিতে আইয়ুব আলী (৩৫) নামের এক বাংলাদেশি নিহত হয়েছেন। তিনি সদর উপজেলার বৈকারী গ্রামের বাসিন্দা।
আইয়ুবের সঙ্গীদের বরাত দিয়ে বৈকারী ইউনিয়ন পরিষদের (ইউপি) সাবেক চেয়ারম্যান গোলাম সরোয়ার জানান, আজ ভোররাতে ভারত থেকে গরু নিয়ে সীমান্ত পার হয়ে বাংলাদেশে ফেরার সময় পাখিডাঙ্গা এলাকায় বিএসএফের সদস্যরা আইয়ুবকে লক্ষ্য করে গুলি ছোড়ে। এতে ঘটনাস্থলেই তাঁর মৃত্যু হয়। এরপর তাঁর সঙ্গীরা লাশ নিহতের বাড়ি বৈকারীতে নিয়ে আসেন।
সাতক্ষীরা ৩৮ বিজিবির ভারপ্রাপ্ত অধিনায়ক মেজর নজির আহমেদ বকশি বলেন, ‘একজন মারা যাওয়ার বিষয়টি শুনেছি।’ তবে তিনি কীভাবে মারা গেছেন বা কারা মেরেছে, তা এখনো তিনি জানতে পারেননি বলে জানান।
