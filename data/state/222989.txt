
পিরোজপুরের মঠবাড়িয়া উপজেলায় পুকুরের পানিতে ডুবে চার বছর বয়সী দুই যমজ বোন মারা গেছে। আজ শুক্রবার সকালে উপজেলার বেতমোর রাজপাড়া ইউনিয়নের জানখালী গ্রামে এ ঘটনা ঘটে। তাদের নাম ফাতেমা আক্তার ও কুলসুম আক্তার। তারা জানখালী গ্রামের ভ্যানচালক সৈয়দ আলীর মেয়ে। পারিবারিক সূত্রে জানা গেছে, আজ সকাল আটটার দিকে ফাতেমা ও কুলসুম দুই বোন বাড়ির উঠানে খেলা করছিল। তাদের মা তখন রান্নাঘরে ছিলেন। পরিবারের সদস্যদের অগোচরে তারা বাড়ির পাশে একটি পুকুরে পড়ে যায়। খোঁজাখুঁজির পর সকাল সাড়ে আটটার দিকে তাদের লাশ উদ্ধার করা হয়। যমজ দুই শিশুর পানিতে ডুবে আকস্মিক মৃত্যুতে ওই গ্রামে শোকের ছায়া বিরাজ করছে। বেতমোর রাজপাড়া ইউনিয়ন পরিষদের ৯ নম্বর ওয়ার্ডের সদস্য শহিদুল ইসলাম এ খবরের সত্যতা নিশ্চিত করেন।
