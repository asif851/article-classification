
চার বছরের ছেলেকে হত্যার দায়ে বাবাকে ফাঁসিতে ঝুলিয়ে মৃত্যুদণ্ডের আদেশ দিয়েছেন আদালত। নেত্রকোনার অতিরিক্ত দায়রা জজ মো. আব্দুল হামিদ আজ মঙ্গলবার বেলা ১১টার দিকে এই রায় দেন। দণ্ড পাওয়া ব্যক্তির নাম আবু হানিফ (৩৫)। তাঁর বাড়ি নেত্রকোনার দুর্গাপুর উপজেলার মিনকিকান্দা গ্রামে।
মামলার বিবরণে জানা গেছে, আবু হানিফের সঙ্গে তাঁর স্ত্রী আয়েশা খাতুনের পারিবারিক কলহ চলছিল। এর জের ধরে এক সময় আয়েশা তাঁদের চার ছেলেকে স্বামীর বাড়িতে রেখেই বাবার বাড়িতে চলে যান। এদের মধ্যে সাকিব সবার ছোট। সে প্রায়ই তার মায়ের জন্য কান্নাকাটি করত। ২০০৮ সালের ১৫ জুলাই সাকিব উঠানে চিৎকার করে মা মা বলে গড়াগড়ি করছিল। এতে বাবা আবু হানিফ উত্তেজিত হয়ে ঘর থেকে রাম দা নিয়ে শিশুটিকে কোপ দিলে ঘটনাস্থলেই সে মারা যায়।ওই দিনই আয়েশা খাতুন বাদী হয়ে দুর্গাপুর থানায় হত্যা মামলা দায়ের করেন। পুলিশ একই বছরের ১১ সেপ্টেম্বর আবু হানিফের বিরুদ্ধে অভিযোগপত্র দাখিল করে। আটজন সাক্ষীর সাক্ষ্য গ্রহণ শেষে আদালত আজ এ রায় দেন। রায়ের সময় আবু হানিফ আদালতে উপস্থিত ছিলেন।রাষ্ট্রপক্ষে মামলাটি পরিচালনা করেন অতিরিক্ত সরকারি কৌঁসুলি (পিপি) সাইফুল আলম। আর আসামি প‌ক্ষে ছিলেন নজরুল ইসলাম খান।
