
রাজধানী ঢাকার শান্তিনগরে বহুতল ভবনে অগ্নিকাণ্ডের ঘটনায় অন্তত ১০ লাখ টাকার ক্ষয়ক্ষতি হয়েছে। আগুন লাগার কারণ এখনো জানা যায়নি। এ বিষয়ে তদন্ত চলছে। ফায়ার সার্ভিসের নিয়ন্ত্রণ কক্ষ থেকে এসব তথ্য জানানো হয়।
গতকাল মঙ্গলবার দিবাগত রাত একটার দিকে শান্তিনগরের কনকর্ড টুইন টাওয়ারে আগুন লাগে। এতে কেউ দগ্ধ হয়নি। তবে ধোঁয়া ও হুড়োহুড়িতে কয়েকজন আহত হয়। দিবাগত রাত দুইটার দিকে আগুন নিয়ন্ত্রণে আসে।  ফায়ার সার্ভিসের কর্মী ও প্রত্যক্ষদর্শীদের ভাষ্য, ২০ তলা ভবনটির দশম তলায় আগুনের সূত্রপাত। আগুন অন্য কোনো তলায় ছড়ায়নি। তবে ওপর-নিচের কয়েক তলা পর্যন্ত ধোঁয়া ছড়িয়ে পড়ে। আগুন লাগার পর বাসিন্দাদের বেশির ভাগ নিচে নেমে আসেন। কেউ কেউ আটকা পড়েন বা ভবনের ছাদে উঠে যান।
ফায়ার সার্ভিসের নিয়ন্ত্রণ কক্ষে দায়িত্বরত কর্মকর্তা ভজন কুমার সরকার বলেন, তাদের ১০টি ইউনিট আগুন নেভাতে কাজ করে। রাত দুইটার দিকে আগুন নিয়ন্ত্রণে আসে। রাত আড়াইটার দিকে আগুন পুরোপুরি নেভানো সম্ভব হয়। আগুনের ঘটনায় অন্তত ১০ লাখ টাকার ক্ষয়ক্ষতি হয়েছে বলে প্রাথমিকভাবে জানা গেছে। আগুন লাগার কারণ খতিয়ে দেখা হচ্ছে।
আরও পড়ুন..শান্তিনগরের টুইন টাওয়ারে আগুন
