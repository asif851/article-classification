
প্রধানমন্ত্রী শেখ হাসিনা প্রথমবারের মতো অনুষ্ঠেয় গার্ল সামিটে যোগ দিতে তিন দিনের সরকারি সফরে আজ সোমবার সকালে লন্ডনের উদ্দেশে ঢাকা ত্যাগ করেছেন।বাংলাদেশ বিমানের একটি ভিভিআইপি ফ্লাইট আজ সকাল পৌনে ১০টায় প্রধানমন্ত্রী ও তাঁর সফরসঙ্গীদের নিয়ে হজরত শাহজালাল আন্তর্জাতিক বিমানবন্দর ত্যাগ করে।ব্রিটিশ প্রধানমন্ত্রী ডেভিড ক্যামেরন ও ইউনিসেফের নির্বাহী পরিচালক অ্যান্থনি লেকের আমন্ত্রণে প্রধানমন্ত্রী যুক্তরাজ্য সফরে গেলেন।আগামীকাল মঙ্গলবার যুক্তরাজ্যের রাজধানীতে অনুষ্ঠেয় এ সামিটে প্রধানমন্ত্রী উচ্চ ক্ষমতাসম্পন্ন ২০ সদস্যবিশিষ্ট বাংলাদেশ প্রতিনিধিদলের নেতৃত্ব দেবেন।বিমানবন্দরে সংসদ উপনেতা সৈয়দা সাজেদা চৌধুরী, অর্থমন্ত্রী আবুল মাল আবদুল মুহিত, শিল্পমন্ত্রী আমীর হোসেন আমু, বেসরকারি বিমান চলাচল ও পর্যটনমন্ত্রী রাশেদ খান মেনন, প্রধানমন্ত্রীর উপদেষ্টা এইচ টি ইমাম, পররাষ্ট্র প্রতিমন্ত্রী মো. শাহরিয়ার আলম ও জাতীয় সংসদের চিফ হুইপ এ এস এম ফিরোজসহ অনেকে প্রধানমন্ত্রীকে বিদায় জানান।
ফ্লাইটটির স্থানীয় সময় বিকেল তিনটা ৩০ মিনিটে লন্ডনের হিথ্রো বিমানবন্দরে অবতরণের কথা।যু্ক্তরাজ্যে নিযুক্ত বাংলাদেশের হাইকমিশনার মিজারুল কায়েস এবং যুক্তরাজ্য সরকারের প্রতিনিধিরা বিমানবন্দরে বাংলাদেশের প্রধানমন্ত্রীকে স্বাগত জানাবেন।বিমানবন্দরে উষ্ণ অভ্যর্থনা শেষে প্রধানমন্ত্রীকে মোটর শোভাযাত্রাসহকারে লন্ডনের হিলটন হোটেলে নিয়ে যাওয়া হবে। সফরকালে তিনি সেখানেই অবস্থান করবেন।গত ৫ জানুয়ারি জাতীয় নির্বাচনের পর শেখ হাসিনার এটি প্রথম কোনো ইউরোপীয় দেশ সফর।ফিমেল জেনিটাল মিউটিলেশন (এফজিএম) এবং শিশু, বাল্য ও জোরপূর্বক বিবাহ (সিইএফএম) অবসানে যুক্তরাজ্য সরকার এবং ইউনিসেফ যৌথভাবে এযাবত্কালের প্রথম এই গার্ল সামিট আয়োজন করছে।এই বৈঠক বালিকাদের বাল্য ও জোরপূর্বক বিবাহ বন্ধ, নারীর বিরুদ্ধে সহিংসতার অবসান, নিরাপদ শিশু জন্মদান, নারীর কর্মসংস্থান, শিক্ষা এবং ভূমি ও উত্তরাধিকার প্রাপ্তিতে আইন সংস্কারেও সহায়তা করবে। বাংলাদেশসহ বিশ্বের ৫২টি দেশের প্রতিনিধিরা এ সামিটে যোগ দিচ্ছেন।
