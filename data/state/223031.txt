
রাজধানীর নিউমার্কেট কাঁচাবাজার সংলগ্ন একটি ভাঙারির দোকানে আগুন লেগে একজনের মৃত্যু হয়েছে। দগ্ধ হয়েছে তিনজন। গতকাল মঙ্গলবার দিবাগত রাত পৌনে দুইটার দিকে এই আগুন লাগে বলে পুলিশ ও ফায়ার সার্ভিস জানায়। পরে ফায়ার সার্ভিস আগুন নেভায়।
আগুনে মারা যাওয়া ব্যক্তির নাম মো. আমজাদ (৩০)। দগ্ধ তিনজন হলেন মেহেদী (১৮), সোহাগ (১৯) ও ইয়াসিন (২২)। তাঁরা ঢাকা মেডিকেল কলেজ হাসপাতালের বার্ন ইউনিটে চিকিৎসাধীন।  ফায়ার সার্ভিসের নিয়ন্ত্রণ কক্ষের কর্মকর্তা আতাউর রহমান বলেন, আগুন লাগার খবর পেয়ে তাঁদের দুটি ইউনিট ঘটনাস্থল যায়। পরে আগুন নেভানো হয়। এ সময় দোকান থেকে দগ্ধ কয়েকজনকে বের করে আনা হয়। তাঁদের ঢাকা মেডিকেল কলেজ হাসপাতালের বার্ন ইউনিটে পাঠানো হয়। দগ্ধ ব্যক্তিরা দোকানের ভেতরে ঘুমাচ্ছিলেন।
নিউমার্কেট থানার উপপরিদর্শক (এসআই) সোহেল বলেন, দিবাগত রাত তিনটার দিকে বার্ন ইউনিটে আমজাদ মারা যান।
