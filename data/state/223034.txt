
এমপিওভুক্তির (বেতন-ভাতা বাবদ মাসিক সরকারি অংশ) দাবিতে আজ বৃহস্পতিবার শূন্য থালা নিয়ে অবস্থান কর্মসূচি পালন করছেন বেসরকারি শিক্ষাপ্রতিষ্ঠানের শিক্ষক-কর্মচারীরা। অন্যান্য দিনের মতো আজও জাতীয় প্রেসক্লাবের সামনের রাস্তার ফুটপাতে তাঁরা এ কর্মসূচি পালন করছেন। আজ লাগাতার এ কর্মসূচির ১৮তম দিন।
আন্দোলনকারীরা অভিযোগ করেন, শূন্য থালা হাতে বুভুক্ষু মিছিল করতে চাইলে পুলিশ তাঁদের বাধা দেয়। তাঁরা জানান, দাবি পূরণ না হওয়া পর্যন্ত তাঁরা এই কর্মসূচি চালিয়ে যাবেন। গত ২৬ অক্টোবর কেন্দ্রীয় শহীদ মিনারের সামনে অবস্থান কর্মসূচি শুরু করেন বেসরকারি শিক্ষাপ্রতিষ্ঠানগুলোর শিক্ষকেরা। এর একদিন পর তাঁরা জাতীয় প্রেসক্লাবের সামনে অবস্থান নেন। আজ তাদের সঙ্গে সংহতি জানান অধ্যাপক আনু মুহাম্মদসহ কয়েকজন। শিক্ষক-কর্মচারীদের এ আ​ন্দোলনে সাড়া না দেওয়ায় তাঁরা সরকারের তীব্র সমালোচনা করেন। এই শিক্ষক-কর্মচারীরা যাতে ন্যায্য দাবি নিয়ে ফিরতে পারেন সে জন্য সরকারের প্রতি আহ্বান জানান।
এমপিওভুক্তির দাবিতে শিক্ষক-কর্মচারীরা গত ২৬ ও ২৭ অক্টোবর কেন্দ্রীয় শহীদ মিনারে এবং ২৮ ও ২৯ অক্টোবর জাতীয় প্রেসক্লাবের সামনে অবস্থান কর্মসূচি পালন করেন। ৩০ অক্টোবর থেকে ৪ নভেম্বর পর্যন্ত অনশন কর্মসূচি পালন করেন। এরপর থেকে তাঁরা আবার জাতীয় প্রেসক্লাবের সামনে অবস্থান কর্মসূচি পালন করছেন।
