
উঠতি বয়সের কয়েকজন সন্ত্রাসীর হাতে জিম্মি হয়ে পড়েছেন যশোর পলিটেকনিক ইনস্টিটিউটের তিন হাজার শিক্ষার্থী। ওই সন্ত্রাসীরা দিনদুপুরে ক্যাম্পাসে ঢুকে ছিনতাই-অপহরণ করছে। গত এক বছরে শতাধিক মুঠোফোন ও টাকা ছিনতাইয়ের ঘটনা ঘটেছে।যশোর জেলা ছাত্রলীগের সাংগঠনিক সম্পাদক কাজী তৌহিদুর রহমান ওরফে জুয়েলের আশ্রয়-প্রশ্রয়ে ওই সন্ত্রাসীরা এসব কর্মকাণ্ড করছে বলে অভিযোগ রয়েছে। অবশ্য জুয়েল এ অভিযোগ অস্বীকার করেছেন।যশোর উপশহর পুলিশ ফাঁড়ির দায়িত্বপ্রাপ্ত কর্মকর্তা উপপরিদর্শক (এসআই) মিরাজ মোসাদ্দেক প্রথম আলোকে বলেন, ‘পলিটেকনিক ইনস্টিটিউটের আশপাশের এলাকার ১২ থেকে ১৫ জনের উঠতি সন্ত্রাসী চক্র ক্যাম্পাসের শিক্ষার্থীদের কাছ থেকে ছিনতাই করছে বলে আমাদের কাছে খবর আছে। পলিটেকনিকের কয়েকজন ছাত্রও ওই চক্রের সঙ্গে জড়িত বলে জানা গেছে। বেশির ভাগ সময় ছিনতাইকারীর নাম-পরিচয় জানা যায় না। যে কারণে তাৎক্ষণিক ব্যবস্থা নিতে সমস্যা হয়।’পুলিশ ও স্থানীয় সূত্রে জানা যায়, ৭ সেপ্টেম্বর সকাল ১০টার দিকে পলিটেকনিকের ক্যাম্পাস থেকে স্থানীয় আকাশ, আশিকসহ তিন তরুণ তড়িৎ কৌশল বিভাগের প্রথম বর্ষের ছাত্র রাকিব আজাদকে ডেকে একটি ছাত্রাবাসে নিয়ে আটকে রেখে পরিবারের সদস্যদের কাছে পাঁচ হাজার টাকা মুক্তিপণ দাবি করে। রাকিবের পরিবার পুলিশের পরামর্শে টাকা দিতে অস্বীকৃতি জানায়। আকাশ ও আশিক বেধড়ক পিটিয়ে রাকিবকে রাত আটটার দিকে শহরের ধর্মতলা এলাকায় ফেলে যায়।পরদিন রাকিবের মা শারমিন সুলতানা তিনজনকে আসামি করে একটি অপহরণ মামলা করেন। এ ঘটনায় আকাশ ও আশিককে গ্রেপ্তার করা হয়। গ্রেপ্তারের সময় তাদের পকেট থেকে গাঁজা সেবনের কলকেসহ বিভিন্ন সরঞ্জাম জব্দ করা হয়।পলিটেকনিকের শিক্ষার্থীরা জানান, স্থানীয় ১০ থেকে ১৫ বখাটে সন্ত্রাসী এই ছিনতাইয়ের সঙ্গে জড়িত। আর এদের আশ্রয়-প্রশ্রয় দেন ছাত্রলীগের নেতা জুয়েল। বখাটেরা নিজেদের এলাকার বড় ভাই হিসেবে পরিচয় দেয়। তারা ক্যাম্পাসে ছেলেমেয়েদের একসঙ্গে কথা বলতে দেখলেই লাঞ্ছিত করে এবং টাকাপয়সা ও মুঠোফোন ছিনিয়ে নেয়। হেনস্তা হওয়ার ভয়ে ছেলেমেয়েরা নিজেদের মধ্যে কথা বলা বন্ধ করে দিতে বাধ্য হয়েছে।অভিযোগ অস্বীকার করে জুয়েল বলেন, ‘আমরা একই এলাকায় বসবাস করি। এলাকার লোকজনের ভালো-মন্দ দেখি। এর মধ্যে কেউ যদি ছিনতাই করে, তাহলে কি তাকে প্রশ্রয় দেওয়া হলো।’পলিটেকনিকের শিক্ষক সুলতান আহমেদ বলেন, নতুন পর্বের পাঠদান শুরুর সময়ে ছিনতাইয়ের প্রবণতা বাড়ে। গ্রাম থেকে নতুন ছেলেমেয়ে এলেই ছিনতাইকারীরা মাথাচাড়া দিয়ে ওঠে।পলিটেকনিকের অধ্যক্ষ সামসুল আলম বলেন, পলিটেকনিকের কোনো ছাত্র ছিনতাই-অপহরণের সঙ্গে জড়িত কি না, তা খতিয়ে দেখার জন্য এবং বহিরাগতদের প্রতিরোধ করতে একটি কমিটি গঠন করা হয়েছে।
