
হজরত শাহজালাল আন্তর্জাতিক বিমানবন্দরে মালয়েশিয়া থেকে আসা ইউএস বাংলার এক যাত্রীর শরীরের বিশেষ স্থান থেকে তিনটি সোনার বার উদ্ধার করেছেন শুল্ক গোয়েন্দারা। আজ বুধবার সকালে গোয়েন্দা তথ্যের ভিত্তিতে ওই যাত্রীকে আটক করা হয়। সোনার বারগুলো ওই যাত্রীর গুহ্যদ্বারে লুকানো ছিল।
আটক যাত্রীর নাম সানা উল্লাহ (৪২)। বাড়ি কুমিল্লার চৌদ্দগ্রামে। আজ ভোর পাঁচটায় তিনি কুয়ালালামপুর থেকে ইউএস বাংলার একটি ফ্লাইটে ঢাকায় আসেন।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান বলেন, কাস্টমস হলের গ্রিন চ্যানেল পার হওয়ার পর গোপন সংবাদের ভিত্তিতে শুল্ক গোয়েন্দা দল তাঁকে শনাক্ত করে। গোয়েন্দা তথ্য অনুযায়ী, তাঁকে আটক করে বিমানবন্দর কাস্টমস হলে আনা হয়। জিজ্ঞাসাবাদের পর তিনি শরীরে সোনার বার লুকিয়ে আনার কথা স্বীকার করেন। পরীক্ষার পর তাঁর শরীরে সোনার বার থাকার বিষয়ে নিশ্চিত হয় শুল্ক গোয়েন্দার দল। পরে এসব বার উদ্ধার করা হয়। মইনুল খানের তথ্যমতে, ১০০ গ্রাম করে তিনটি বারে মোট ৩০০ গ্রাম সোনা পাওয়া যায়, যার মূল্য প্রায় ১৫ লাখ টাকা। তিনি বলেন, এ ব্যাপারে প্রচলিত আইনে পরবর্তী পদক্ষেপ নেওয়া হবে।
