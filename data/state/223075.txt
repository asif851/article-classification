
সিরাজগঞ্জের কামারখন্দ উপজেলার বানিয়াগাতি গ্রামে সড়কে ট্রাক থামিয়ে ডাকাতির চেষ্টাকালে পুলিশের গুলিতে সন্দেহভাজন দুই ডাকাত নিহত হয়েছে। গতকাল সোমবার রাতে এ ঘটনা ঘটে।
নিহত দুজন হলেন আল মাহমুদ (২৫) ও মনসুর আলী (২৪)। তাঁদের বাড়ি কামারখন্দ উপজেলার বানিয়াগাতি গ্রামে।
প্রথম আলো ডটকমকে দেওয়া বঙ্গবন্ধু সেতুর পশ্চিম থানার ভারপ্রাপ্ত কর্মকর্তা (ওসি) এ টি এম আমিনুল ইসলামের ভাষ্য, গতকাল রাত দেড়টার দিকে বঙ্গবন্ধু সেতুর পশ্চিম সংযোগ সড়কে কামারখন্দ উপজেলার বানিয়াগাতি এলাকায় ১০ থেকে ১৫ জন ব্যক্তি ট্রাক থামিয়ে ডাকাতি করার চেষ্টা করেন। এ সময় টহলরত পুলিশের ভ্যান সেখানে যায়। পুলিশ দেখে তাঁরা ককটেল ছোড়ে। এ সময় আত্মরক্ষার্থে পুলিশ গুলি চালায়। এতে গুলিবিদ্ধ হয়ে ঘটনাস্থলে মাহমুদের মৃত্যু হয়। গুলিবিদ্ধ মনসুরকে বানিয়াগাতিতে তাঁর বাড়িতে নিয়ে যাওয়া হয়। সেখানে তাঁর মৃত্যু হয়। পরে পুলিশ দুজনের লাশ উদ্ধার করে।
