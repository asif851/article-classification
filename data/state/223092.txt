
ভাষা আন্দোলনে অবদান রাখার জন্য কিশোরগঞ্জ জেলার প্রয়াত ১৬ জন ও জীবিত চারজন ভাষাসৈনিককে সংবর্ধনা দেওয়া হয়েছে।গত শনিবার রাত আটটায় শহরের পুরাতন কালেক্টরেট প্রাঙ্গণে জেলা প্রশাসনের উদ্যোগে এ সংবর্ধনা প্রদান করা হয়।প্রয়াত ভাষাসৈনিকদের মধ্যে রয়েছেন বাংলাদেশের প্রথম অস্থায়ী রাষ্ট্রপতি শহীদ সৈয়দ নজরুল ইসলাম, সাবেক রাষ্ট্রপতি মো. জিল্লুর রহমান, সাবেক সাংসদ আশরাফুদ্দীন আহমদ, সাবেক সাংসদ এ কে এম শামছুল হক ওরফে গোলাপ মিয়া, আবু তাহের খান পাঠান, কাজী আবদুল বারী, আনিছুর রহমান, মো. মহিউদ্দিন গোলাম মওলা, আমিনুল হক, কাজী ইছাহাক, আইনজীবী আবদুল মতিন, ইনছাব উদ্দিন আহামদ, সৈয়দ বদরুদ্দিন হুসাইন, সৈয়দ কমরুদ্দিন হুসাইন ও মহিউদ্দিন আহমেদ।জীবিত ভাষাসৈনিকেরা হলেন এ এ মাজহারুল হক, আ ফ ম শামছুল হুদা, মিছির উদ্দিন আহমেদ ও আবু সিদ্দিক।সংবর্ধনা অনুষ্ঠানে সভাপতিত্ব করেন জেলা প্রশাসক এস এম আলম। এ সময় কিশোরগঞ্জ জেলা পরিষদের প্রশাসক মো. জিল্লুর রহমান, পুলিশ সুপার মো. আনোয়ার হোসেন খান, জেলা আওয়ামী লীগের ভারপ্রাপ্ত সাধারণ সম্পাদক এম এ আফজল, জেলা গণতন্ত্রী পার্টির সভাপতি ভূপেন্দ্র ভৌমিক, জেলা আইনজীবী সমিতির সভাপতি ও জেলা জজ আদালতের সরকারি কৌঁসুলি (পিপি) শাহ আজিজুল হক, জেলা মুক্তিযোদ্ধা সংসদ কমান্ডার মো. আসাদ উল্লাহ, সৈয়দ আশফাকুল ইসলাম প্রমুখ বক্তব্য দেন।বক্তারা একুশের চেতনায় দেশ গড়ার দৃঢ় প্রত্যয় ব্যক্ত করেন। অনুষ্ঠানে ভাষা আন্দোলনে অংশগ্রহণের স্মৃতিচারণা করেন ভাষাসৈনিক এ এ মাজহারুল হক। পরে এক মনোজ্ঞ সাংস্কৃতিক অনুষ্ঠান হয়।
