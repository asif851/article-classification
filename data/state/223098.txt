
চুয়াডাঙ্গার জীবননগর উপজেলার নতুনপাড়া সীমান্তে আজ শনিবার ভারতীয় সীমান্তরক্ষী বাহিনীর (বিএসএফ) গুলিতে শিহাব উদ্দিন ওরফে সজল (১৭) নামের বাংলাদেশি এক কিশোর নিহত হয়েছে। সে উপজেলার সীমান্ত ইউনিয়নের গোয়ালপাড়া গ্রামের মাহাবুল হালসানার ছেলে।
বর্ডার গার্ড বাংলাদেশ (বিজিবি), পুলিশসহ স্থানীয় একাধিক সূত্রে জানা গেছে, সকাল সাড়ে ১০টার দিকে শিহাবসহ কয়েকজন কিশোর শ্রমিক হিসেবে পার্শ্ববর্তী নতুনপাড়া সীমান্তের ৬৬ নং আন্তর্জাতিক সীমান্ত পিলারের কাছে সীমান্তবর্তী একটি আমবাগানে আম পাড়তে যায়। এ সময় বিএসএফ ১১৩ ব্যাটালিয়নের টুঙ্গি ক্যাম্পের সদস্যরা তাদের লক্ষ্য করে কয়েকটি গুলি ছোড়ে। অন্যরা পালিয়ে গেলেও শিহাবের পেটে গুলি লাগে। স্থানীয় লোকজন আহত শিহাবকে মুমূর্ষু অবস্থায় উদ্ধার করে জীবননগর উপজেলা স্বাস্থ্য কমপ্লেক্সে নিয়ে যায়।
জীবননগর উপজেলা স্বাস্থ্য ও পরিবার পরিকল্পনা কর্মকর্তা রফিকুল ইসলাম জানান, শিহাবকে উপজেলা স্বাস্থ্য কমপ্লেক্সে নিয়ে যাওয়া হলে বেলা ১১টার দিকে জরুরি বিভাগের চিকিৎসক শাহীনা আফরিন তাকে মৃত ঘোষণা করেন।
বেলা একটায় জীবননগর থানার ভারপ্রাপ্ত কর্মকর্তা (ওসি) হুমায়ুন কবীর বলেন, নিহত শিহাবের সুরতহাল প্রতিবেদন তৈরির কাজ চলছে।
ঘটনার সত্যতা নিশ্চিত করে চুয়াডাঙ্গা ৬ বিজিবির পরিচালক লে. কর্নেল মোহাম্মদ আমির মজিদ বলেন, ‘এ মুহূর্তে ঘটনাস্থলে আছি। পরে বিস্তারিত জানাব।’
