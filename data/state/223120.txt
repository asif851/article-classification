
দশম জাতীয় সংসদ নির্বাচন প্রসঙ্গে আওয়ামী লীগের উপদেষ্টা পরিষদের সদস্য সুরঞ্জিত সেনগুপ্ত বলেছেন, ‘কইছিলাম না ভোট হইব, ভোট হইছে। আমরা পাস করব, পাস করছি। নির্বাচনের গেজেট হইব, গেজেট হইছে। শপথ হইব, শপথ হইছে। শুধু তা-ই নয়, সংসদীয় কমিটির মিটিং হইছে। সর্বসম্মতক্রমে শেখ হাসিনারে সংসদ নেতা নির্বাচিত করা হয়েছে।’
আজ শুক্রবার বিকেলে রাজধানীর সোহরাওয়ার্দী উদ্যানে বঙ্গবন্ধু শেখ মুজিবুর রহমানের স্বদেশ প্রত্যাবর্তন দিবস উপলক্ষে আয়োজিত জনসভায় আওয়ামী লীগের নেতা সুরঞ্জিত সেনগুপ্ত এসব কথা বলেন।
বিএনপির চেয়ারপারসন খালেদা জিয়াকে উদ্দেশ করে আওয়ামী লীগের এই নেতা আরও বলেন, আবারও শেখ হাসিনার অধীনে নির্বাচন করতে হবে। তাই তিনি (খালেদা জিয়া) বেসামাল হয়ে পড়েছেন। এজন্য সংখ্যালঘুদের ওপর নির্যাতন চালাচ্ছেন। তাঁদের নির্যাতন কেবল ’৭১-এর নির্যাতনের কথা মনে করিয়ে দেয় বলে মন্তব্য করেন তিনি। সুরঞ্জিত বলেন, মন্ত্রিসভা গঠন হওয়ার পরে কীভাবে এসব নির্যাতনকারী ও সাম্প্রদায়িক শক্তিকে শায়েস্তা করতে হয়, তা জনগণ দেখতে পাবেন।
