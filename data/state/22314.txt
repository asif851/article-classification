
মাদকবিরোধী পরামর্শ সহায়তা অনুষ্ঠানে চাকরিজীবী এক যুবক জানালেন, বিশ্ববিদ্যালয়ে পড়ার একটা সময়ে তিনি মাদকাসক্ত হয়ে পড়েছিলেন। ওই অবস্থায় বাবা-মায়ের সঙ্গে একদিন প্রথম আলোর মাদকবিরোধী পরামর্শ সহায়তা অনুষ্ঠানে এসেছিলেন তিনি। তারপর বিশেষজ্ঞদের পরামর্শ ও চিকিৎসা নিয়ে সুস্থ হন। সম্প্রতি লেখাপড়া শেষ করে চাকরিতে ঢুকেছেন। তিনি বলেন, ‘অসুস্থতার সেই সময় থেকে ভালো থাকার জন্য নিজের তাগিদে পরামর্শ অনুষ্ঠানে নিয়মিত আসি।’প্রথম আলো ট্রাস্ট মাদকবিরোধী আন্দোলনের উদ্যোগে রাজধানীর ধানমন্ডির ডব্লিউভিএ মিলনায়তনে গতকাল শনিবার বিকেলে অনুষ্ঠিত হয় মাদকবিরোধী পরামর্শ সহায়তার ৬৯তম অনুষ্ঠান।প্রথম আলো ট্রাস্টের কর্মসূচি ব্যবস্থাপক ফেরদৌস ফয়সালের সঞ্চালনায় অনুষ্ঠানে মাদকাসক্ত ব্যক্তি ও তাঁদের অভিভাবকদের কাছ থেকে বিভিন্ন সমস্যা শুনে পরামর্শ দেন জাতীয় মানসিক স্বাস্থ্য ইনস্টিটিউটের অধ্যাপক মোহিত কামাল, সহকারী অধ্যাপক ফারজানা রহমান, অভ্রদাশ ভৌমিক, মেখলা সরকার, বঙ্গবন্ধু শেখ মুজিব মেডিকেল বিশ্ববিদ্যালয়ের মনোরোগ বিভাগের সহযোগী অধ্যাপক সুলতানা আলগিন ও আপন-এর নির্বাহী পরিচালক ব্রাদার রোনাল্ড ড্রাহোজাল। উপস্থিত ছিলেন প্রথম আলোর সহযোগী সম্পাদক আব্দুল কাইয়ুম।আলোচকেরা বলেন, সন্তান কোথায় যাচ্ছে, কী করছে, কখন ফিরছে—প্রতিটি বিষয়ে বাবা-মাকে খোঁজ নিতে হবে। সন্তানদের সঙ্গে এমন সম্পর্ক গড়তে হবে, যাতে তাঁরা বাবা-মাকে সবকিছু খুলে বলতে পারে।প্রতি মাসে মাদকাসক্ত ও তাঁদের পরিবারের সদস্যদের নিয়ে একটি পরামর্শ সহায়তা হয়। মাদকাসক্ত ব্যক্তির সঙ্গে একান্তে কথা বলে চিকিৎসকেরা ব্যবস্থাপত্র দেন। চিকিৎসকেরা প্রত্যেক ব্যক্তিকে ১২-১৫ মিনিট করে সময় দেন। বিনা মূল্যে এ সেবা দেওয়া হয়। আগামী ২৩ এপ্রিল বিকেল সাড়ে চারটায় একই স্থানে পরবর্তী পরামর্শ সহায়তা সভা হবে।
