
বিরোধী দলের কর্মীদের অপহরণ এখন সরকারের দৈনন্দিন কর্মসূচি হয়ে দাঁড়িয়েছে বলে মন্তব্য করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর।আজ মঙ্গলবার গণমাধ্যমে পাঠানো এক বিবৃতিতে তিনি এ মন্তব্য করেন।সুনামগঞ্জ জেলা বিএনপির সাবেক সহসভাপতি মুজিবুর রহমান ও তাঁর গাড়িচালক রেজাউল হক নিখোঁজ হওয়ার ঘটনায় গভীর উদ্বেগ প্রকাশ করেন মির্জা ফখরুল।বিএনপির দপ্তর সম্পাদক রুহুল কবির রিজভী স্বাক্ষরিত ওই বিবৃতিতে মির্জা ফখরুল আরও বলেন, ‘বিরোধী দল ও মতকে নিশ্চিহ্ন করতে বর্তমান ফ্যাসিস্ট শাসকগোষ্ঠী এতটাই সীমা লঙ্ঘন করেছে যে, বিরোধী দলের নেতা-কর্মীদেরকে পৈশাচিকভাবে হত্যা ও অপহরণ করে গুম করা যেন তাদের দৈনন্দিন কর্মসূচি হয়ে দাঁড়িয়েছে।’
মির্জা ফখরুলের অভিযোগ, শাসকগোষ্ঠী নিজেদের অঙ্গ সংগঠন ছাত্রলীগ-যুবলীগ ছাড়াও পুলিশ-র্যাবকে ঘাতক বাহিনীতে পরিণত করেছে।মুজিবুর রহমান নিখোঁজ হয়ে যাওয়া বর্তমান ‘অবৈধ সরকার’ কর্তৃক দেশব্যাপী ভয়াবহ নৈরাজ্যকর পরিস্থিতির দৃষ্টান্ত।বর্তমানে কোনো নাগরিকের বাড়ি থেকে বের হয়ে আবার বাড়িতে ফেরার নিশ্চয়তাটুকু অনিশ্চিত হয়ে পড়েছে।বিরোধী মত দমন করার জন্যই সরকার ধারাবাহিকভাবে অপহরণ, গুম ও হত্যার মতো বর্বর কর্মকাণ্ড চালিয়ে যাচ্ছে।তবে এসব করে সরকার নিজেদের রক্ষা করতে পারবে না বলে তিনি মন্তব্য করেন তিনি।
যুক্তরাজ্য বিএনপির সহসভাপতি ও সুনামগঞ্জ জেলা বিএনপির সাবেক সহসভাপতি মুজিবুর রহমান (৫৬) তাঁর গাড়ির চালকসহ ‘নিখোঁজ’ হয়েছেন বলে পরিবারের পক্ষ থেকে অভিযোগ করা হয়েছে। গত রোববার রাত থেকে ওই নেতা ও তাঁর গাড়ির চালকের মুঠোফোন বন্ধ রয়েছে। এ ব্যাপারে আজ সুনামগঞ্জ সদর থানায় একটি সাধারণ ডায়েরি (জিডি) করা হয়।
