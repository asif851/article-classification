
আগামীকাল বৃহস্পতিবার ভগবান শ্রীকৃষ্ণের পবিত্র জন্মতিথি। এ উপলক্ষে কাল বেলা তিনটায় ঢাকেশ্বরী জাতীয় মন্দির থেকে একটি শোভাযাত্রা বের হবে। শেষে হবে বাহাদুর শাহ পার্কে। দিবসটি উপলক্ষে নিরাপত্তার সব ব্যবস্থা নেওয়া হয়েছে।
আজ বুধবার ঢাকেশ্বরী জাতীয় মন্দিরে সাংবাদিকদের সঙ্গে মতবিনিময় অনুষ্ঠানে বাংলাদেশ পূজা উদ্‌যাপন পরিষদ ও মহানগর সর্বজনীন পূজা কমিটির নেতারা এসব তথ্য জানান। অনুষ্ঠানে লিখিত বক্তব্য পাঠ করেন পরিষদের সাধারণ সম্পাদক তাপস কুমার পাল।
আয়োজকেরা জানান, জন্মাষ্টমী উপলক্ষে কাল সকালে ঢাকেশ্বরী জাতীয় মন্দির প্রাঙ্গণে গীতাযজ্ঞ হবে। বিকেলে অনুষ্ঠিত হবে ঐতিহাসিক শোভাযাত্রা। রাতে শ্রীকৃষ্ণ পূজা। এবার শোভাযাত্রা আরও নতুন আঙ্গিকে হবে। তবে এবার বিরাজমান পরিস্থিতির কারণে শোভাযাত্রার পথের একটু পরিবর্তন করা হয়েছে। শোভাযাত্রাটি ঢাকেশ্বরী থেকে পলাশী হয়ে ঢাকা দক্ষিণ সিটি করপোরেশন ভবন, গোলাপশাহ মাজার গুলিস্তান হয়ে নবাবপুর দিয়ে বাহাদুর শাহ পার্কে শেষ হবে। সন্ধ্যার আগেই শেষ হবে।
ঢাকা মেট্রোপলিটন পুলিশ (ডিএমপি) এই শোভাযাত্রা চলার সময় বেলা দুইটা থেকে সন্ধ্যা ছয়টা পর্যন্ত গাড়িচালক ও ব্যবহারকারীদের কিছু কিছু রুট পরিহারের জন্য অনুরোধ করেছে। এ ছাড়া ব্যাগ নিয়ে কাউকে পূজামণ্ডপে যেতে নিষেধাজ্ঞা জারি করা হয়েছে। মতবিনিময় সভায় পূজা উদ্‌যাপন পরিষদের নেতারা বলেন, দেশ আজ ভয়াবহ সাম্প্রদায়িক সন্ত্রাস ও জঙ্গিবাদের মুখোমুখি দাঁড়িয়ে আছে। এই সাম্প্রদায়িক সন্ত্রাস ও জঙ্গিবাদ আজ ধর্ম-নির্বিশেষে প্রত্যেক মানুষকে আঘাত করেছে। হিন্দু পুরোহিত, ব্রহ্মচারী, মন্দিরের সেবায়েত হত্যার মধ্যে হামলা সীমাবদ্ধ নেই। এই হামলার শিকার বৌদ্ধ-খ্রিষ্টধর্মীয় নেতা ও মুসলমানরাও। হত্যা করা হয়েছে বিদেশিদের। ঈদের জামায়াতে হামলা হয়েছে। লক্ষ্যে পরিণত হয়েছে বিদেশি হোটেল-রেস্তোরাঁ।
পূজা উদ্‌যাপন পরিষদের সাধারণ সম্পাদক তাপস কুমার পাল বলেন, ‘বাংলাদেশে হাজার বছরের ঐক্যবোধের চেতনা ও ঐতিহ্যকে ধারণ করে ঈদ, জন্মাষ্টমী বুদ্ধপূর্ণিমা ও বড়দিন সর্বজনীন উৎসবে পরিণত হয়েছে। আমরা বিশ্বাস করি, ধর্ম যার যার, উৎসব সবার। আমরা মনে করি, এ ধরনের জাতীয় উৎসব জাতীয় ঐক্যকে আরও সুদৃঢ় করবে।’
এবার জন্মাষ্টমীর শোভাযাত্রায় প্রধান অতিথি হিসেবে উপস্থিত থাকবেন আওয়ামী লীগের উপদেষ্টা পরিষদের সদস্য এবং শিল্পমন্ত্রী আমির হোসেন আমু। জন্মাষ্টমী শোভাযাত্রার উদ্বোধন করবেন ঢাকা দক্ষিণের মেয়র সাঈদ খোকন। বিশেষ অতিথি হিসেবে উপস্থিত থাকবেন পুলিশের মহাপরিদর্শক এ কে এম শহীদুল হক এবং ঢাকা মহানগর পুলিশ পরিদর্শক আছাদুজ্জামান মিয়া।
শোভাযাত্রা ছাড়াও কেন্দ্রীয় কর্মসূচির অংশ হিসেবে ২৭ আগস্ট শনিবার বিকেল চারটায় ঢাকেশ্বরী জাতীয় মন্দিরে অনুষ্ঠিত হবে আলোচনা সভা। এতে প্রধান অতিথি হিসেবে উপস্থিত থাকবেন আইন মন্ত্রণালয় সম্পর্কিত সংসদীয় স্থায়ী কমিটির সভাপতি ও সাবেক মন্ত্রী সুরঞ্জিত সেনগুপ্ত।
সংবাদ সম্মেলনে বাংলাদেশ পূজা উদ্‌যাপন পরিষদের সভাপতি জয়ন্ত সেন, মহানগর সর্বজনীন পূজা উদ্‌যাপন পরিষদের সভাপতি ডি এন চ্যাটার্জি, সাধারণ সম্পাদক শ্যামল কুমার রায়, পূজা উদ্‌যাপন কমিটির উপদেষ্টা নিমচন্দ্র ভৌমিক, কাজল দেবনাথ প্রমুখ উপস্থিত ছিলেন। 
