
নির্বাচনী সহিংসতায় নিহত গজারিয়া উপজেলার বালুয়াকান্দি ইউনিয়ন আওয়ামী লীগের সভাপতি ও ইউপি চেয়ারম্যান শামসুদ্দিন প্রধানের (৪৬) হত্যা মামলার আসামিদের গ্রেপ্তারের দাবিতে ঢাকা-চট্টগ্রাম মহাসড়ক অবরোধ করেছে এলাকাবাসী।
আজ শুক্রবার বেলা ১১টার দিকে এলাকাবাসী মহাসড়কের বালুয়াকান্দি এলাকা অবরোধ করে। শেষ খবর পাওয়া পর্যন্ত অবরোধ চলছিল।
২৩ মার্চ চতুর্থ দফা উপজেলা নির্বাচনে গজারিয়ায় কেন্দ্র দখলের জের ধরে সংঘর্ষে মারা যান বালুয়াকান্দি ইউনিয়ন আওয়ামী লীগের সভাপতি ও ইউপি চেয়ারম্যান শামসুদ্দিন প্রধান। গজারিয়া উপজেলায় আওয়ামী লীগের দুই চেয়ারম্যান পদপ্রার্থী রেফায়েত উল্লাহ খান ও আমিরুল ইসলামের মধ্যে সংঘর্ষের সময় এ ঘটনা ঘটে। পরে ওই কেন্দ্রে ভোট গ্রহণ স্থগিত করা হয়।
অবরোধকারীদের অভিযোগ, ঘটনার ১২ দিন পার হওয়ার পরে শামসুদ্দিন প্রধানের হত্যা মামলার আসামিদের পুলিশ গ্রেপ্তার করেনি। তারা অবিলম্বে আসামিদের গ্রেপ্তার করার দাবি জানায়। 
বালুয়াকান্দি ইউনিয়ন আওয়ামী লীগের সাধারণ সম্পাদক হাবিবুর রহমান জানান, শামসুদ্দিন প্রধানের হত্যা মামলার আসামিদের গ্রেপ্তার করার দাবিতে তাঁরা মানববন্ধন ও অবরোধ করছেন।
মুন্সিগঞ্জের পুলিশ সুপার এমদাদ মিয়া ঘটনাস্থলে রয়েছেন।
 
 
