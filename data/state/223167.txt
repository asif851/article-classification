
দীর্ঘদিন পর বিএনপির চেয়ারপারসন খালেদা জিয়ার সঙ্গে ছেলে তারেক রহমানের দেখা হলো। হিথ্রো বিমানবন্দরের টার্মিনাল-৩ এ ভিআইপি লাউঞ্জে মাকে অভ্যর্থনা জানান তারেক। এরপর মাকে পাশে বসিয়ে নিজেই গাড়ির চালকের আসনে বসেন।
তবে খালেদা জিয়াকে কোথায় নেওয়া হয়েছে সে বিষয়টি গোপন রাখছেন বিএনপির যুক্তরাজ্য শাখার নেতা-কর্মীরা। সেখানকার আওয়ামী লীগের বিক্ষোভের শিকার হতে পারেন এমন আশঙ্কা থেকেই খালেদা জিয়ার অবস্থান ও কর্মসূচি সম্পর্কে বিস্তারিত কিছু প্রকাশ করা হচ্ছে না বলে জানিয়েছেন দলটির নেতারা। এরই মধ্যে হিথ্রো বিমানবন্দরে ৩ নম্বর টার্মিনালে বিক্ষোভ করেছে আওয়ামী লীগের যুক্তরাজ্য শাখা। এ সময় তাঁদের হাতে ছিল বিএনপির টানা তিন মাসের আন্দোলনের নানা ধ্বংসযজ্ঞের ছবি। খালেদা জিয়া ২০১১ সালের মে মাসে সর্বশেষ লন্ডনে এসেছিলেন। দীর্ঘদিন পর খালেদা জিয়া পরিবারের সঙ্গে ঈদ করবেন।
আজ স্থানীয় সময় সকাল সাতটায় এমিরেটস এয়ারওয়েজের একটি ফ্লাইটে খালেদা জিয়া অবতরণ করেন। বিএনপির সিনিয়র ভাইস চেয়ারম্যান তারেক রহমান, বিএনপির যুক্তরাজ্য শাখার সভাপতি এম এ মালেক ও সাধারণ সম্পাদক কয়সর এম আহমদ খালেদা জিয়াকে অভ্যর্থনা জানান। এ সময় বিএনপির কয়েক শ নেতা-কর্মী টার্মিনালের বাইরে অপেক্ষায় থাকেন।
এম এ মালেক প্রথম আলোকে বলেন, ‘প্রথম সাক্ষাতে মা-ছেলে অশ্রুসিক্ত নয়নে একে অপরকে জড়িয়ে ধরেন। মাথায় হাত বুলিয়ে, মুখে চুমু দিয়ে ছেলেকে আদর করেন খালেদা। এটা ছিল খুব আবেগঘন মুহূর্ত। ভিআইপি লাউঞ্জে তাঁরা কিছুক্ষণ সময় কাটান। একে অপরের খোঁজ খবর নেন।’ ছোট ভাই আরাফাত রহমানের মৃত্যুর পর মায়ের সঙ্গে এটাই তারেকের প্রথম দেখা। খালেদা জিয়া হিথ্রো বিমানবন্দরের কাছে সপিটেল হোটেলে যাবেন—এমন খবর পেয়ে নেতা-কর্মীরা ওই হোটেলের সামনে জড়ো হন। সকাল ৮টা ৪৫ মিনিটে গাড়িতে করে খালেদা জিয়া ওই হোটেলের সামনে আসেন। এ সময় সেখানে কয়েক মিনিটের জন্য থামে গাড়ি। গাড়ির সামনের আসনে বসা বিএনপির চেয়ারপারসন হাত নেড়ে নেতা-কর্মীদের অভ্যর্থনার জবাব দেন। এরপর তারেক রহমান গাড়ি চালিয়ে মাকে নিয়ে যান।
খালেদা জিয়ার সফরসূচি সম্পর্কে এম এ মালেক প্রথম আলোকে বলেন, ‘মূলত চিকিৎসার জন্য তিনি লন্ডনে এসেছেন। এখানে তাঁর পরিবার আছে। তারাই ঠিক করবেন তিনি কখন কী করবেন।’
এম এ মালেক জানান, ঈদের দিন খালেদা জিয়া বাংলাদেশের আদলে সর্বস্তরের মানুষের সঙ্গে শুভেচ্ছা বিনিময় করতে পারেন। এ ছাড়া তাঁরা যুক্তরাজ্যপ্রবাসীদের নিয়ে একটি সমাবেশ আয়োজনেরও চেষ্টা করছেন। তবে এসব নির্ভর করছে তারেক রহমানের সিদ্ধান্তের ওপর।
২০০৭ সালের ১১ জানুয়ারি তত্ত্বাবধায়ক সরকার দায়িত্ব নেওয়ার পর খালেদা জিয়া, তারেক রহমান ও আরাফাত রহমান গ্রেপ্তার হন। ২০০৮ সালের ৩ সেপ্টেম্বর তারেক রহমান জামিনে মুক্তি পেয়ে চিকিৎসার জন্য ১১ সেপ্টেম্বর লন্ডনে পাড়ি জমান। সেই থেকে তিনি পরিবার নিয়ে লন্ডনে অবস্থান করছেন। ওই সময় আরাফাত রহমান প্যারোলে মুক্তি পেয়ে চিকিৎসার জন্য প্রথমে থাইল্যান্ডে যান। পরবর্তীতে সেখান থেকে সপরিবারে মালয়েশিয়া চলে যান। সেখানে চলতি বছরের ২৪ জানুয়ারি অসুস্থতাজনিত কারণে আরাফাত রহমান মারা যান। খালেদা জিয়ার লন্ডন আগমন উপলক্ষে আরাফাত রহমানের স্ত্রী ও দুই মেয়ে কয়েক দিন আগেই মালয়েশিয়া থেকে লন্ডনে এসেছেন। এখন থেকে তাঁরা লন্ডনে থাকবেন বলে জানা গেছে।
