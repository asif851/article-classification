
বাংলাদেশের সঙ্গে সীমান্তবর্তী নদীতে নজরদারি জোরদার করতে আগামী বছর ছয় থেকে সাতটি ভাসমান সীমান্তচৌকি বসাবে ভারতীয় সীমান্তরক্ষী বাহিনী (বিএসএফ)। বর্তমানে সুন্দরবনসংলগ্ন নদীসীমান্তে এমন তিনটি চৌকি রয়েছে। আজ শনিবার ভারতের হিন্দুস্তান টাইমস-এর এক খবরে এ তথ্য জানানো হয়েছে।
বিএসএফের সাউথ বেঙ্গল ফ্রন্টিয়ারের মহাপরিদর্শক পি এস আর অঞ্জনেয়ুলু হিন্দুস্তান টাইমসকে বলেন, ‘নজরদারি জোরদার করতে আমরা আমাদের নদীসীমান্তে আরও বিওপি (বর্ডার আউটপোস্ট) বসাব।’
ঢাকায় গুলশানে হলি আর্টিজান রেস্তোরাঁয় জঙ্গি হামলার পর এ ধরনের নিরাপত্তা জোরদারের বিষয়টি আসে। এর আগে ২০০৮ সালে লস্কর-ই-তৈয়বার (এলইটি) ১০ সদস্য ভারতে ঢুকে মুম্বাই হামলা চালানোর পরও এ ধরনের নিরাপত্তা জোরদার করা হয়েছিল।
বিএসএফের এক কর্মকর্তা নাম প্রকাশ না করার শর্তে বলেন, প্রতিটি বিওপিতে ৩৪ থেকে ৪০ জন সদস্য ও চার-পাঁচটি স্পিডবোট থাকবে। পুলিশ ও নিরাপত্তা বাহিনীর সঙ্গে মিলে এই সদস্যরা স্পিডবোটগুলো নিয়ে পুরো এলাকা টহল দেবেন।
বাংলাদেশ ও পশ্চিমবঙ্গের দক্ষিণাঞ্চলের মধ্যে দিয়ে বয়ে গেছে ইছামতী নদী। প্রায় ৮০ কিলোমিটারজুড়ে থাকা এ সীমান্তে নতুন চৌকিগুলো বসানো হবে। দুই দেশের মধ্যে সবচেয়ে বড় সীমান্ত এলাকা রয়েছে সুন্দরবনজুড়ে।
