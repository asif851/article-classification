
রাজশাহীতে চেতনানাশক দেওয়ার পর রোগী মারা যাওয়ার অভিযোগে করা মামলায় গ্রেপ্তার জেলা স্বাধীনতা চিকিত্সক পরিষদের (স্বাচিপ) সাংগঠনিক সম্পাদক শামিউল উদ্দিনের জামিন মঞ্জুর করেছেন আদালত। আজ রোববার রাজশাহী মহানগর বিচারিক হাকিম আদালত-৩-এর বিচারক শারমিন সুলতানা এ জামিন মঞ্জুর করেন।
গত ২৯ জানুয়ারি রাজশাহী নগরের ডলফিন ক্লিনিকে ভাঙা পায়ের চিকিত্সা নিতে এসে আনোয়ারুল হক নামের একজন ব্যবসায়ীকে চেতনানাশক দেওয়ার পর মারা যান। ওই ঘটনায় আনোয়ারুলের স্ত্রী শারমিন আক্তার বোয়ালিয়া থানায় ক্লিনিকটির মালিক ও স্বাচিপের সাংগঠনিক সম্পাদক শামিউল উদ্দিনের নাম উল্লেখসহ কয়েকজনকে আসামি করে মামলা করেন।
মামলাটিতে ১ মার্চ আদালতে চূড়ান্ত প্রতিবেদন দাখিল করে পুলিশ। গত বৃহস্পতিবার আদালত প্রতিবেদনটি গ্রহণ না করে পুনঃ তদন্তের নির্দেশ দেন। সেই সঙ্গে শামিউলের জামিন নামঞ্জুর করে তাঁকে কারাগারে পাঠানোর নির্দেশ দেন। এর প্রতিবাদে ক্লিনিক অ্যান্ড ডায়াগনস্টিক ওনার্স অ্যাসোসিয়েশন ধর্মঘটের ডাক দেয়। এর সঙ্গে একাত্মতা ঘোষণা করে বিএমএ। গত বৃহস্পতিবার থেকে নগরের বেসরকারি হাসপাতাল, ক্লিনিক ও রোগনির্ণয় কেন্দ্রগুলোতে শুরু হওয়া ধর্মঘট পরের দিন অব্যাহত থাকলেও রাতে আগামী রোববার দুপুর পর্যন্ত ধর্মঘট স্থগিত করা হয়। এই সময়ের মধ্যে আটক চিকিত্সক শামিউল উদ্দিন আহম্মেদের মুক্তির দাবি জানায় বাংলাদেশ মেডিকেল অ্যাসোসিয়েশন (বিএমএ)। শামিউল রাজশাহী জেলা শাখা বিএমএর সহসাধারণ সম্পাদক ও বিপিএমপিএর সাধারণ সম্পাদক।
এদিকে চিকিত্সকদের ধর্মঘটে চিকিত্সা না পেয়ে গত শুক্রবার রাজশাহী মেডিকেল কলেজ হাসপাতালে এক রোগীর মৃত্যুর অভিযোগ পাওয়া গেছে।
