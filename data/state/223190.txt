
বর্ণ কথাটার দুটো মানে। বর্ণমালার বর্ণ আর রং। বর্ণমেলা হলো অক্ষরের মেলা, রঙের মেলা, মানুষের মেলা। আগামীকাল একুশে ফেব্রুয়ারির দিনটায় থাকা যাবে বর্ণমালার সঙ্গে, রঙের সঙ্গে, মানুষের সঙ্গেও।শিশু-কিশোরদের বলি, বর্ণমেলায় চলে এসো। সাক্ষাৎ পাবে তোমার পছন্দের শিল্পী, লেখক ও শিক্ষাবিদের। মেলায় মেতে উঠতে পারো বর্ণদোলা, বর্ণপণ্ডিত, সাংস্কৃতিক অনুষ্ঠান, সিসিমপুরের পরিবেশনা, ছবি আঁকা, হাতের লেখা প্রতিযোগিতাসহ বর্ণ নিয়ে বিচিত্র সব আয়োজনে।এ ছাড়া তোমরা যারা বর্ণ বানানো প্রতিযোগিতায় অংশ নিয়েছ, অংশ নিয়েছ মায়ের কাছে চিঠি লেখার প্রতিযোগিতায়, তারা এসে নিজের বর্ণ ও চিঠি খুঁজে নিতে পারো প্রদর্শনীতে। শুধু কি তা-ই? তোমার চিঠি সেরা হলে পাবে পুরস্কারও। মঞ্চে পাঠ করা হবে সেই চিঠি।অভিভাবকদের বলব, আপনার সন্তানকে সঙ্গে আনুন। প্রাণখুলে উৎসবে মাতুক তারা। আপনার ছোট্ট সোনামণির হাতেখড়ি দিতে বর্ণমেলায় উপস্থিত থাকবেন বিশিষ্টজনেরা।আনন্দ আর মজার এ আয়োজন হচ্ছে দেশের তিনটি জায়গায় একসঙ্গে। ঢাকায় সুলতানা কামাল মহিলা ক্রীড়া কমপ্লেক্স, চট্টগ্রামে নাসিরাবাদ সরকারি বালক উচ্চবিদ্যালয় এবং রাজশাহীতে কলেজিয়েট স্কুল অ্যান্ড কলেজের মাঠে। বর্ণমেলা সকাল নয়টায় শুরু হয়ে চলবে বিকেল পাঁচটা পর্যন্ত।ছবি আঁকার প্রতিযোগিতা সকাল ১০টায় শুরু হয়ে চলবে সাড়ে ১০টা পর্যন্ত। আর বেলা ১১টা থেকে সাড়ে ১১টা পর্যন্ত হাতের লেখা প্রতিযোগিতা অনুষ্ঠিত হবে।শিশু-কিশোরদের মধ্যে বাংলা বর্ণ, ভাষা ও ভাষা আন্দোলনের গৌরবগাথা নতুন প্রজন্মের মধ্যে ছড়িয়ে দিতে আন্তর্জাতিক মাতৃভাষা দিবস একুশে ফেব্রুয়ারিতে প্রথম আলো প্রতিবছর এ আয়োজন করে। বরাবর পৃষ্ঠপোষকতা করছে সার্ফ এক্সেল। সহযোগিতায় আরও আছে পেপসোডেন্ট, লাইফবয় ও পিওরইট। অনুষ্ঠানটি সরাসরি সম্প্রচার করবে চ্যানেল নাইন, প্রচার সহযোগী হিসেবে আছে দুরন্ত টেলিভিশন।
