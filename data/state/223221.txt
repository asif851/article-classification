
কাটার মাস্টার কিংবা বাঁ-হাতের জাদুকর মুস্তাফিজুর রহমানের বোলিংয়ের প্রশংসা এখন সবার মুখে মুখে। ক্রিকেট দুনিয়ার রথী-মহারথীদের আড্ডার মূল আলোচনা থাকছেন তিনি। শুধু ক্রিকেট দুনিয়া নয়, মুস্তাফিজের খেলার বিষয়টি আলোচিত হচ্ছে রাজনৈতিক বিভিন্ন বৈঠকেও। 
আজ বৃহস্পতিবার ধানমন্ডিতে আওয়ামী লীগ সভানেত্রীর রাজনৈতিক কার্যালয়ে দলটির ২০তম জাতীয় সম্মেলন উপলক্ষে গঠিত অভ্যর্থনা উপপরিষদের বৈঠকের একপর্যায়ে ওঠে মুস্তাফিজের খেলার প্রসঙ্গ। বাংলাদেশ ক্রিকেট বোর্ডের (বিসিবি) সভাপতি ও অভ্যর্থনা উপপরিষদের সদস্য নাজমুল হাসান পাপনকে দেখেই স্বাস্থ্যমন্ত্রী মোহাম্মদ নাসিম হেসে জানতে চান, ‘মুস্তাফিজের খেলার খবর কী?’ পাপন তখন বলেন, ‘ভালোই খেলছে। ব্যাটসম্যানরা তো ওকে মারতেই ভয় পাচ্ছে।’ এরপর ওই আলোচনা যোগ দেন পররাষ্ট্র প্রতিমন্ত্রী শাহরিয়ার আলম। তিনি বলেন, ‘মুস্তাফিজ এখন উইকেট পাচ্ছে না। কিন্তু রান দিচ্ছে না, ওকে খেলতে সবাই ভয় পাচ্ছে। মুস্তাফিজ মিরাকল।’ পরে বৈঠকের বিষয়ে কথা বলেন অভ্যর্থনা উপপরিষদের সদস্যসচিব দীপু মনি। তিনি বলেন, আওয়ামী লীগের সম্মেলনে জামায়াত ছাড়া দেশের সব রাজনৈতিক দলকে আমন্ত্রণ জানানো হবে। সম্মেলনে যোগদানের জন্য ১৫-২০টি বিদেশি রাষ্ট্রকে আমন্ত্রণ জানানো হয়েছে।  এর আগে অভ্যর্থনা উপপরিষদের আহ্বায়ক মোহাম্মদ নাসিমের সভাপতিত্বে বৈঠকে আরও উপস্থিত ছিলেন আওয়ামী লীগের সভাপতিমণ্ডলীর সদস্য সাহারা খাতুন, সতীশ চন্দ্র রায়, আন্তর্জাতিক বিষয়ক সম্পাদক ফারুক খান, সাংগঠনিক সম্পাদক আ ফ ম বাহাউদ্দিন নাছিম, তথ্য ও যোগাযোগপ্রযুক্তি প্রতিমন্ত্রী জুনাইদ আহমেদ, জগন্নাথ বিশ্ববিদ্যালয়ের উপাচার্য মীজানুর রহমান প্রমুখ।
