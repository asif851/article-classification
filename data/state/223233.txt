
বাল্যবিবাহের খবর দিলেই মুঠোফোনে ৫০ টাকার রিচার্জ পাবেন নাটোরের গুরুদাসপুর উপজেলার ৫১ জন গ্রাম পুলিশ সদস্য। উপজেলা নির্বাহী কর্মকর্তা মোহাম্মদ মনির হোসেনের পক্ষ থেকে উৎসাহমূলক ওই রিচার্জের টাকা পরিশোধ করা হবে।
আজ মঙ্গলবার দুপুরে উপজেলা চত্বরে গ্রাম পুলিশদের সাপ্তাহিক সমাবেশে ইউএনও এ ঘোষণা দেন। এ সময় উপজেলা মহিলাবিষয়ক কর্মকর্তা নিলুফা ইয়াসমিন ও কৃষি কর্মকর্তা আবদুল করিমসহ গ্রাম পুলিশের সদস্যরা সেখানে উপস্থিত ছিলেন।
উপজেলা নির্বাহী কর্মকর্তা মোহাম্মদ মনির হোসেন প্রথম আলোকে বলেন, উপজেলার প্রত্যন্ত অঞ্চলে নানাভাবে বাল্যবিবাহের ঘটনা ঘটছে। প্রশাসনের পক্ষ থেকে সব সময় নজরদারি করা সম্ভব হয় না। উপজেলার ছয়টি ইউনিয়নের ওয়ার্ড পর্যায়ে একজন করে গ্রাম পুলিশ রয়েছেন। এসব সদস্যকে কাজে লাগিয়ে ভালো একটা সুফল পাওয়া যেতে পারে। গ্রাম পুলিশের সদস্যরা যেহেতু গরিব ও স্বল্প বেতন পান। তাই বিষয়টি বিবেচনা করে তাঁদের জন্য ৫০ টাকা করে রিচার্জ-সুবিধা নিশ্চিত করা হয়েছে। ইউএনও আরও জানান, প্রথম মাসে যে ভালো করবে, পরের মাসে সেই সদস্যের মুঠোফোনে আরও ৫০ টাকা বৃদ্ধি করে ১০০ টাকার রিচার্জ দেওয়া হবে।
বাল্যবিবাহের পাশাপাশি এসব গ্রাম পুলিশ সদস্য মাটি কাটার অবৈধ ভেকু মেশিন, মাদক, সন্ত্রাসসহ সামাজিক অবক্ষয়মূলক কর্মকাণ্ডের খবরও প্রশাসনকে নিয়মিত সরবরাহ করবেন বলে জানান।
মহিলাবিষয়ক কর্মকর্তা ইয়াসমিন আক্তার বলেন, গ্রামের মানুষের অসচেতনতার কারণে বাল্যবিবাহ রোধ করা কঠিন হয়ে পড়েছে। কাজি, বিবাহ রেজিস্ট্রাররা তথ্য গোপন করে বাল্যবিবাহ দিচ্ছেন। গত এক বছরে শতাধিক বাল্যবিবাহ সংঘটিত হয়েছে। এসব ঘটনায় অন্তত ৬০ জনকে জেল-জরিমানা করা হয়েছে। তারপরও সচেতন হচ্ছে না মানুষ।
সমাবেশে উপস্থিত কয়েকজন গ্রাম পুলিশ সদস্য প্রথম আলোকে বলেন, ইতিপূর্বে উপজেলা প্রশাসনের পক্ষ থেকে তাঁদের সঙ্গে আন্তরিকভাবে ব্যবহার করা হয়নি। ৫০ টাকার রিচার্জ বড় কথা নয়, ভালো আচরণ আর দিকনির্দেশনাই বড় কথা। এখন থেকে তাঁরা আন্তরিকভাবে দায়িত্ব পালনসহ প্রশাসনের নির্দেশনা মেনে চলবেন।
