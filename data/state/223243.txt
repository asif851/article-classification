
দুটি মামলায় বিএনপির পাঁচ নেতার জামিন চেয়ে করা আবেদনের ওপর গতকাল বৃহস্পতিবার শুনানি শেষ হয়েছে। বিচারপতি মো. নিজামুল হক ও বিচারপতি মো. বদরুজ্জামানের সমন্বয়ে গঠিত হাইকোর্টের অবকাশকালীন বেঞ্চ শুনানি নিয়ে রোববার আদেশের দিন ধার্য করেন।
বিএনপির এই পাঁচ নেতা হলেন দলের স্থায়ী কমিটির তিন সদস্য মওদুদ আহমদ, রফিকুল ইসলাম মিয়া ও এম কে আনোয়ার এবং চেয়ারপারসনের উপদেষ্টা আবদুল আউয়াল মিন্টু ও বিশেষ সহকারী শামসুর রহমান শিমুল বিশ্বাস। গত ৮ নভেম্বর রাতে তাঁদের গ্রেপ্তার করে পুলিশ।
আদালতে তাঁদের পক্ষে শুনানি করেন আইনজীবী এ জে মোহাম্মদ আলী। সঙ্গে ছিলেন আইনজীবী জয়নুল আবেদীন, মাহবুব উদ্দিন খোকন, এ কে এম এহসানুর রহমান প্রমুখ। রাষ্ট্রপক্ষে ছিলেন অতিরিক্ত অ্যাটর্নি জেনারেল মোমতাজ উদ্দিন ফকির ও ডেপুটি অ্যাটর্নি জেনারেল আবদুল্লাহ আল মামুন। পরে আবদুল্লাহ আল মামুন প্রথম আলোকে বলেন, বিএনপির পাঁচ নেতার জামিন আবেদনের ওপর শুনানি শেষ হয়েছে। আগামী রোববার আদেশের দিন ধার্য করেছেন আদালত।
এ দুই মামলার একটিতে তাঁদের বিরুদ্ধে ২৪ সেপ্টেম্বর তথ্যমন্ত্রীর বাসায় বোমা হামলা মামলায় অভিযোগপত্র দাখিলের প্রতিবাদে বিক্ষোভ কর্মসূচিতে আইডিয়াল স্কুল অ্যান্ড কলেজের সামনের রাস্তায় ৮-১০টি গাড়ি ভাঙচুর ও গাড়িতে থাকা চালকদের হত্যার উদ্দেশ্যে মারধরের নির্দেশ ও পরিকল্পনার অভিযোগ আনা হয়। অপর মামলায় ৫ নভেম্বর হরতাল চলাকালে ১৮ দলের একটি মিছিল থেকে জনমনে আতঙ্ক সৃষ্টির জন্য রাস্তায় অবরোধ সৃষ্টির নির্দেশ ও পরিকল্পনার অভিযোগ আনা হয়। এ দুই মামলায় ২৮ নভেম্বর মহানগর দায়রা জজ আদালত তাঁদের জামিনের আবেদন নামঞ্জুর করেন। এর বিরুদ্ধে ও জামিন চেয়ে ৫ ডিসেম্বর হাইকোর্টে তাঁরা পৃথক আবেদন করেন।
