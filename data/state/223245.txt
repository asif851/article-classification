
চট্টগ্রামের সীতাকুণ্ডে একটি কাভার্ডভ্যানকে পেছন থেকে ধাক্কা দিয়েছে যাত্রীবাহী একটি বাস। এতে বাসের দুই যাত্রী নিহত হয়েছে। আহত হয়েছে অন্তত ২০ জন। বাসটি কক্সবাজার যাচ্ছিল।আজ শুক্রবার ভোররাত পৌনে চারটার দিকে কুমিরা ইউনিয়নের সুলতানা মন্দির এলাকায় ঢাকা-চট্টগ্রাম মহাসড়কে এই দুর্ঘটনা ঘটে।নিহত দুই যাত্রীর নাম-পরিচয় তাৎক্ষণিকভাবে জানা যায়নি। আহত ব্যক্তিদের মধ্যে ১৬ জনকে চট্টগ্রাম মেডিকেল কলেজ হাসপাতালে পাঠানো হয়েছে।কুমিরা হাইওয়ে পুলিশ ফাঁড়ির পরিদর্শক মো. মাসুদ আলম প্রথম আলোকে বলেন, ইয়ার-৭১ নামের একটি বাস ঢাকা থেকে কক্সবাজার যাচ্ছিল। বাসটি ভোররাত পৌনে চারটার দিকে সুলতানা মন্দির এলাকায় পৌঁছায়। এ সময় বাসটি পেছন থেকে একটি কাভার্ডভ্যানকে ধাক্কা দেয়। এতে ঘটনাস্থলে দুজন যাত্রী নিহত হয়। আহত হয় অন্তত ২০ জন।
পুলিশ জানায়, কাভার্ডভ্যানটি পাশের জমিতে পড়ে গিয়ে বিদ্যুতের খুঁটির সঙ্গে ধাক্কায় খায়। এতে বিদ্যুৎ সংযোগ বিচ্ছিন্ন হয়ে যায়।
হাইওয়ে পুলিশ গাড়ি দুটিকে উদ্ধার করেছে। এ ঘটনায় আইনগত ব্যবস্থা নেবে পুলিশ।
