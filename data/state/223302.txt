
প্রধানমন্ত্রীর পদে থেকে নির্বাচনে লড়তে শেখ হাসিনার প্রতি চ্যালেঞ্জ ছুড়ে দিয়েছেন বিএনপির স্থায়ী কমিটির সদস্য এম কে আনোয়ার। প্রধানমন্ত্রীর উদ্দেশে তিনি বলেছেন, ‘চ্যালেঞ্জ করছি, প্রধানমন্ত্রী থেকে আমার নির্বাচনী এলাকায় নির্বাচন করুন। আমি দাঁড়াব। পাস করতে পারলে সালাম করে আপনাকে প্রধানমন্ত্রী মেনে নেব।’আজ রোববার জাতীয় প্রেসক্লাবে এক আলোচনা সভায় প্রধানমন্ত্রীর প্রতি এ আহ্বান জানান এম কে আনোয়ার। বিএনপির প্রতিষ্ঠাতা জিয়াউর রহমানের মৃত্যুবার্ষিকী উপলক্ষে মহিলা দল ওই আলোচনা সভার আয়োজন করে।প্রধানমন্ত্রী শেখ হাসিনার এক বক্তব্যের জবাবে এম কে আনোয়ার বলেন, আওয়ামী লীগকে সৃষ্টি করেছেন জিয়াউর রহমান। শেখ মুজিবুর রহমান চতুর্থ সংশোধনীর মাধ্যমে বাকশাল করে আওয়ামী লীগকে ধ্বংস করেছিলেন।সম্প্রতি শেখ হাসিনা অভিযোগ করেছিলেন, জিয়াউর রহমান আওয়ামী লীগকে শেষ করে দিতে চেয়েছিলেন।জিয়াউর রহমানকে স্বাধীনতার ঘোষক দাবি করে বিএনপির এই নেতা বলেন, আওয়ামী লীগ বারবার প্রমাণ করতে চেয়েছে যে শেখ মুজিবুর রহমান স্বাধীনতার ঘোষণা দিয়েছেন। তবে স্বাধীনতা আন্দোলনে শেখ মুজিবের অবদান অস্বীকার করার উপায় নেই। কিন্তু তিনি যে কাজ করেননি তা তাঁর ওপর আরোপ করা, হয়তো শেখ মুজিব বেঁচে থাকলে নিজেও পছন্দ করতেন না।এম কে আনোয়ার বলেন, এক বছর আগে শ্রীলঙ্কার একটি পত্রিকায় প্রকাশিত হয়েছিল বাংলাদেশের ১০০ ক্যাডারকে ভারতে গুমের প্রশিক্ষণ দেওয়া হয়েছে। তাঁদের একটি তালিকাও দেওয়া হয়েছে, কাদের কাদের গুম করতে হবে। সে অনুযায়ী বিরোধী নেতা-কর্মীদের গুম করা হয়েছে বলে তিনি দাবি করেন।মহিলা দলের সভাপতি নূরী আরা সাফার সভাপতিত্বে অন্যদের মধ্যে বিএনপির যুগ্ম মহাসচিব রুহুল কবির রিজভী, মহিলা দলের সাধারণ সম্পাদক শিরীন সুলতানা প্রমুখ বক্তব্য দেন।
