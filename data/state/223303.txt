
রংপুর সিটি করপোরেশনের এক কাউন্সিলরকে সাময়িক বরখাস্ত করা হয়েছে। এ ছাড়া দুই কাউন্সিলরের একজন খুন ও অন্যজন নাশকতার মামলায় পালিয়ে বেড়াচ্ছেন।কাউন্সিলর না থাকায় এই তিন এলাকার নাগরিকেরা নানা সমস্যায় ভুগছেন। ১৫ নম্বর ওয়ার্ডের দর্শনা এলাকার শিক্ষার্থী রবিউল ইসলাম বলেন, কাউন্সিলরের প্রত্যয়নপত্র না পাওয়ায় চাকরির দরখাস্ত করতে সমস্যায় পড়তে হচ্ছে। ৬ নম্বর ওয়ার্ডের চব্বিশ হাজারী এলাকার শিক্ষক একরামুল হক বলেন, কাউন্সিলরই যদি না থাকে, এলাকার জনগণ সমস্যা নিয়ে কার কাছে যাবে?বরখাস্ত হওয়া ৫ নম্বর ওয়ার্ড কাউন্সিলর হলেন মোখলেছুর রহমান ওরফে তরু। আর পালিয়ে বেড়াচ্ছেন ৬ নম্বর ওয়ার্ডের ফজলুল হক এবং ১৫ নম্বর ওয়ার্ডের শফিউল ইসলাম ওরফে সফি। এই দুজন প্রায় তিন মাস ধরে সিটি করপোরেশনে অনুপস্থিত।সিটি করপোরেশন ও কোতোয়ালি থানা সূত্রে জানা যায়, কাউন্সিলর মোখলেছুর রহমানের বিরুদ্ধে একটি হত্যা মামলার অভিযোগপত্র ইতিমধ্যে দাখিল করা হয়েছে আদালতে। মামলার বিচারকাজও শুরু হয়েছে। এ কারণে স্থানীয় সরকার মন্ত্রণালয় সিটি করপোরেশন আইন অনুযায়ী ২৮ জুলাই তাঁকে সাময়িক বরখাস্তের আদেশ দিয়েছে। স্থানীয় সরকার মন্ত্রণালয় থেকে পাঠানো ওই আদেশের চিঠি ২ আগস্ট সিটি করপোরেশনে পৌঁছায়।পুলিশ জানায়, কাউন্সিলর ফজলুল হকের বিরুদ্ধে কোতোয়ালি থানায় একটি হত্যা মামলা রয়েছে। আর শফিউল ইসলামের বিরুদ্ধে মামলা রয়েছে দুটি। সাম্প্রতিক সময়ে সরকারবিরোধী আন্দোলনে পেট্রলবোমা মেরে মানুষ হত্যা, ট্রাকে অগ্নিসংযোগ ও ভাঙচুরের অভিযোগে কোতোয়ালি থানায় দুটি মামলা করা হয়েছে। এই দুজনের বিরুদ্ধে শিগগিরই আদালতে অভিযোগপত্র দাখিলের প্রক্রিয়া চলছে। মামলার পর থেকেই তাঁরা আত্মগোপনে আছেন।কোতোয়ালি থানার ভারপ্রাপ্ত কর্মকর্তা (ওসি) আবদুল কাদের জিলানী প্রথম আলোকে বলেন, ৫ নম্বর ওয়ার্ড কাউন্সিলর মোখলেছুর রহমানের বিরুদ্ধে আদালতে অভিযোগপত্র দেওয়া হয়েছে। আর দুই কাউন্সিলরের অভিযোগপত্র শিগগিরই জমা দেওয়া হবে। জানতে চাইলে মেয়র সরফুদ্দীন আহমেদ বলেন, ২৬ আগস্ট কাউন্সিলরদের বৈঠকে এই তিনজনের বিষয়ে সিদ্ধান্ত নেওয়া হবে। বর্তমানে এসব এলাকার নাগরিকদের সব কর্মকাণ্ড মহিলা কাউন্সিলররা দেখছেন।স্থানীয় সরকার সিটি করপোরেশন আইন ২০০৯ সালের ৬০ নম্বর আইনের ১২-এর উপধারা (১) মতে, সিটি করপোরেশনের দায়িত্বে থাকা কারও বিরুদ্ধে ফৌজদারি মামলায় অভিযোগপত্র আদালত আমলে নিলে তাঁকে সাময়িক বরখাস্ত করার বিধান রয়েছে।রংপুর সিটি করপোরেশনে ৩৩টি ওয়ার্ডে ৩৩ জন কাউন্সিলর ছাড়াও সংরক্ষিত মহিলা কাউন্সিলর রয়েছেন ১১ জন।
