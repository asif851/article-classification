
রাষ্ট্রপতি মো. আবদুল হামিদ বলেছেন, নিরপেক্ষ ও সুষ্ঠু নির্বাচনের জন্য শক্তিশালী নির্বাচন কমিশন (ইসি) গঠনের পাশাপাশি রাজনৈতিক দলগুলোর ঐকমত্য জরুরি।
আজ শনিবার বিকেলে বঙ্গভবনে ইসি গঠন নিয়ে রাষ্ট্রপতি জাতীয় সমাজতান্ত্রিক দলের (জেএসডি) প্রতিনিধিদের সঙ্গে সংলাপ করেন। সংলাপের পর রাষ্ট্রপতির কার্যালয় থেকে পাঠানো সংবাদ বিজ্ঞপ্তিতে এ কথা বলা হয়েছে। রাষ্ট্রপতি জেএসডির প্রতিনিধিদলকে বঙ্গভবনে স্বাগত জানান এবং ইসি গঠন–সংক্রান্ত আলোচনায় অংশ নেওয়া ও গঠনমূলক প্রস্তাব দেওয়ার জন্য তাদের ধন্যবাদ জানান।
সংলাপে জাতীয় সংসদের আগামী অধিবেশনেই ইসি গঠনের জন্য আইন করতে রাষ্ট্রপতিকে অনুরোধ করেছে জেএসডি। একই সঙ্গে সংসদে উচ্চকক্ষ গঠন করে সেখান থেকে নির্বাচনকালীন সরকারের বিধান এবং ওই সরকারের পরামর্শেই ইসি গঠন করার দাবি জানিয়েছে দলটি। দলের পক্ষ থেকে রাষ্ট্রপতিকে তিন দফা প্রস্তাবও দেওয়া হয়েছে।
রাষ্ট্রপতির সঙ্গে আলোচনায় জেএসডির ১০ সদস্যের প্রতিনিধিদলের নেতৃত্ব দেন দলটির সভাপতি আ স ম আবদুর রব। আলোচনা শেষে বঙ্গভবনের প্রধান ফটকের সামনে তিনি সাংবাদিকদের বলেন, ‘সংসদের অধিবেশন বসছে। আরে পাঁচ মিনিট লাগছে বাকশাল করতে। এখন পাঁচ মিনিট লাগবে আইনটা করতে। আইনটা করে রাষ্ট্রপতিকে হ্যান্ডেলটা দিন।’
সাংবাদিকদের এক প্রশ্নের জবাবে দলটির সাধারণ সম্পাদক আবদুল মালেক রতন বলেন, ‘আমরা ওই তত্ত্বাবধায়ক সরকার চাই না। কারণ, ওই তত্ত্বাবধায়ক সরকার বিতর্কিত এবং জবাবদিহিমূলক নয়।’
সংলাপে রাষ্ট্রপতির কার্যালয়ের সচিব সম্পদ বড়ুয়া, রাষ্ট্রপতির সামরিক সচিব মেজর জেনারেল সরোয়ার হোসেন এবং রাষ্ট্রপতির প্রেস সচিব জয়নাল আবেদীন এ সময় উপস্থিত ছিলেন। আর জেএসডির প্রতিনিধিদলে ছিলেন দলটির সিনিয়র সহসভাপতি এম এ গোফরান, সহসভাপতি দবিরউদ্দিন জোয়ার্দার, আবদুর রহমান মাস্টার, তানিয়া ফেরদৌসী, সিনিয়র যুগ্ম সাধারণ সম্পাদক আতাউল করিম ফারুক, যুগ্ম সাধারণ সম্পাদক সিরাজ মিয়া, শহীদ উদ্দিন মাহমুদ স্বপন এবং সাংগঠনিক সম্পাদক এস এম আনসার উদ্দিন।
