
আগামী নির্বাচনে আবারও জয়ের আশা করে প্রধানমন্ত্রী শেখ হাসিনা বলেছেন, বাংলাদেশের এই উন্নয়নের ধারাবাহিকতা বজায় রাখতে মানুষ আবারও আওয়ামী লীগকে নির্বাচিত করবে।
আজ রোববার সকালে প্রধানমন্ত্রী শেখ হাসিনার নবম কারামুক্তি দিবস উপলক্ষে আওয়ামী লীগের নেতা-কর্মীরা প্রধানমন্ত্রীর সরকারি বাসভবন গণভবনে শুভেচ্ছা জানাতে গেলে তিনি এসব কথা বলেন। এ সময় আওয়ামী লীগের সাধারণ সম্পাদক ওবায়দুল কাদের উপস্থিত ছিলেন।
প্রধানমন্ত্রী বলেন, ‘আমি বিশ্বাস করি, মানুষ উন্নয়নের যে সুফল ভোগ করছে, এর ধারাবাহিকতা বজায় রাখতে আগামী নির্বাচনে নৌকা মার্কায় ভোট দিয়ে আওয়ামী লীগকে আবারও নির্বাচিত করবে। আর এভাবেই বাংলাদেশ ২০২১ সালের মধ্যে মধ্য আয়ের দেশ এবং ২০৪১ সালের মধ্যে একটি সমৃদ্ধিশালী দেশে পরিণত হবে।’
শেখ হাসিনা বলেন, ‘জাতির পিতা বঙ্গবন্ধু শেখ মুজিবুর রহমান আমাদের মাঝে নেই। কিন্তু আমি বিশ্বাস করি, বঙ্গবন্ধুর স্বপ্নকে বাস্তবায়ন করতে তাঁর মেয়ে হিসেবে দায়িত্ব আমার। আর এই দায়িত্ববোধ থেকেই আমি দেশের উন্নয়ন ও মানুষের কল্যাণে কাজ করে যাচ্ছি।’
প্রায় ১১ মাস কারাভোগ শেষে ২০০৮ সালের এই দিনে জাতীয় সংসদ ভবনের বিশেষ কারাগার থেকে মুক্তি পান প্রধানমন্ত্রী শেখ হাসিনা। তত্ত্বাবধায়ক সরকারের সময় ২০০৭ সালের ১৬ জুলাই ধানমন্ডির সুধাসদন থেকে তাঁকে গ্রেপ্তার করা হয়।
