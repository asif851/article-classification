
বিশিষ্ট চলচ্চিত্র নির্মাতা মহম্মদ হান্নান চলে গেলেন। গতকাল মঙ্গলবার রাতে ঢাকা থেকে বরিশাল যাওয়ার পথে লঞ্চে হূদেরাগে আক্রান্ত হয়ে তিনি শেষ নিঃশ্বাস ত্যাগ করেন (ইন্নালিল্লাহ...রাজিউন) ।
জানা গেছে, আজ দুপুরে এফডিসিতে তাঁর নামাজে জানাজা অনুষ্ঠিত হয়। এরপর রাতে বরিশালের কড়াপুরে তাঁকে দাফন করা হবে।
চলচ্চিত্র পরিচালক সমিতির সভাপতি শহীদুল ইসলাম খোকন জানান, ‘মহম্মদ হান্নানের মৃত্যুতে চলচ্চিত্র পরিবার গভীরভাবে শোকাহত। তিনি অনেকেরই প্রিয় একজন মানুষ ছিলেন। চলচ্চিত্রে তাঁর অবদানও অস্বীকার করার কোনো উপায় নেই। তিনি তাঁর কাজ দিয়ে দীর্ঘদিন ধরে সবার হূদয়ে বেঁচে থাকবেন।’
মহম্মদ হান্নানের জন্ম  ১৯৪৯ সালের ১৪ ডিসেম্বর বরিশালের কড়াপুরে। বেবী ইসলামের সহকারী পরিচালক হিসেবে চলচ্চিত্রে তার কর্ম জীবন শুরু হয়। ১৯৮৫ সালে ‘রাই বিনোদিনী’ চলচ্চিত্র নির্মাণের মধ্য দিয়ে চলচ্চিত্র পরিচালক হিসেবে তাঁর যাত্রা শুরু হয়। তার পরিচালিত উল্লেখযোগ্য ছবিগুলোর মধ্যে আছে ‘মালা বদল’, ‘মাইয়ার নাম ময়না’ , ‘অবরোধ’, ‘বিচ্ছেদ’, ‘বিক্ষোভ’, ‘প্রাণের চেয়ে প্রিয়’, ‘ভালোবাসি তোমাকে’, ‘বিদ্রোহ চারিদিকে’, ‘সাবধান’, ‘খবরদার’, ‘দলপতি’, ‘পড়ে না চোখের পলক’, ‘সাহসী মানুষ চাই’, ‘নয়ন ভরা জল’, ‘জীবন এক সংঘর্ষ’, ‘ভালোবাসা ভালোবাসা’, ‘টিপটিপ বৃষ্টি’ ইত্যাদি। তাঁর পরিচালিত সর্বশেষ চলচ্চিত্র ‘শিখণ্ডী কথা’।
চলচ্চিত্র নির্মাণের পাশাপাশি মহম্মদ হান্নান নাটকও পরিচালনা করতেন। ছিলেন চলচ্চিত্র পরিচালক সমিতির সাবেক সভাপতিও। তাঁর আকস্মিক মৃত্যুতে চলচ্চিত্র অঙ্গনে নেমে এসেছে শোকের ছায়া।  তাঁর মৃত্যুতে গভীর শোক  প্রকাশ করেছে বাংলাদেশ চলচ্চিত্র পরিচালক সমিতি , বাংলাদেশ চলচ্চিত্র  প্রযোজক পরিবেশক সমিতি , বাংলাদেশ চলচ্চিত্র শিল্পী সমিতি এবং বাংলাদেশ চলচ্চিত্র সাংবাদিক সমিতি(বাচসাস)।
 
 
 
 
