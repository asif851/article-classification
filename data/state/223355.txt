
নিখোঁজের তিন দিন পর ফেনীতে জাসাসের এক নেতার লাশ উদ্ধার করা হয়েছে। গতকাল বৃহস্পতিবার সকালে সদর উপজেলার মোটবী ইউনিয়নের মোটবী গ্রামের একটি পুকুর থেকে তাঁর লাশ উদ্ধার করা হয়। নিহত আমির হোসেন (২৯) ওই ইউনয়ন জাসাসের যুগ্ম সম্পাদক ছিলেন। পুলিশের ধারণা, তাঁকে শ্বাসরোধে হত্যা করা হতে পারে।
আমির হোসেনের বাড়িও মোটবী ইউনিয়নের মোটবী গ্রামে। জেলা বিএনপির যুগ্ম সম্পাদক ও মোটবী ইউনিয়ন পরিষদের (ইউপি) চেয়ারম্যান এম এ খালেক বলেন, কারা এই হত্যাকাণ্ডের সঙ্গে জড়িত, সে বিষয়ে তাৎক্ষণিকভাবে কাউকে সন্দেহ করতে পারছেন না তাঁরা।
পুলিশ ও নিহত আমিরের পরিবারের সদস্যদের সঙ্গে কথা বলে জানা যায়, গত সোমবার দুপুরে স্থানীয় লস্করহাট বাজারে নিজের দোকানে যাওয়ার কথা বলে তিনি বাড়ি থেকে বের হন। এরপর থেকে তাঁর কোনো খোঁজ পাওয়া যাচ্ছিল না। এ ঘটনায় তাঁর স্ত্রী মর্জিনা আক্তার ওই দিন রাতে ফেনী সদর মডেল থানায় সাধারণ ডায়েরি (জিডি) করেন। গতকাল সকালের তাঁর বাড়ির কাছে একটি পুকুরে লাশ ভেসে থাকতে দেখে লোকজন পুলিশকে খবর দেন। পরে স্বামীর লাশ শনাক্ত করেন মর্জিনা আক্তার।
ফেনী সদর মডেল থানার ভারপ্রাপ্ত কর্মকর্তা (ওসি) মাহবুব মোরশেদ বলেন, প্রাথমিকভাবে ধারণা করা হচ্ছে, শ্বাসরোধে আমির হোসেনকে হত্যা করা হয়েছে। ময়নাতদন্ত প্রতিবেদন পাওয়ার পর বিষয়টি নিশ্চিত হওয়া যাবে।
 
