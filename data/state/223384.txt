
গাজীপুরের মীরেরগাঁও এলাকায় গতকাল শুক্রবার সকালে ঢাকাগামী একটি ট্রেনের ইঞ্জিন বিকল হয়ে যায়। এতে ঢাকা-রাজশাহী রেলপথে প্রায় আড়াই ঘণ্টা ট্রেন চলাচল বন্ধ ছিল। এ সময় বেশ কয়েকটি ট্রেন আটকা পড়ে। চরম দুর্ভোগে পড়েন যাত্রীরা।জয়দেবপুর রেলওয়ে জংশনের স্টেশনমাস্টার মো. শহীদুল ইসলাম প্রথম আলোকে বলেন, দিনাজপুর থেকে ঢাকাগামী একতা এক্সপ্রেস ট্রেনটি শুক্রবার সকাল সোয়া আটটার দিকে জয়দেবপুর রেল জংশন ও মৌচাক স্টেশনের মাঝামাঝি এলাকায় পৌঁছালে গাড়িটির প্রথম শ্রেণির একটি বগির স্প্রিং ও পিন ভেঙে দুই টুকরো হয়ে ইঞ্জিন বিকল হয়। এতে ঢাকা-রাজশাহী-খুলনা রুটে ট্রেন চলাচল বন্ধ হয়ে পড়ে। খবর পেয়ে জয়দেবপুর থেকে রেল জংশনের লোকজন ঘটনাস্থলে গিয়ে ভেঙে যাওয়া পিন ও স্প্রিং জোড়া লাগানোর পর ইঞ্জিন সচল হলে সকাল সোয়া ১০টার দিকে ট্রেনটি ঢাকার দিকে ছেড়ে যায়।প্রত্যক্ষদর্শী ও ভুক্তভোগী যাত্রী এবং রেলওয়ে সূত্র জানায়, ওই আড়াই ঘণ্টায় জয়দেবপুর জংশনে রাজশাহীগামী ধূমকেতু এক্সপ্রেস, টঙ্গী জংশনে খুলনাগামী সুন্দরবন এক্সপ্রেস, মৌচাক স্টেশনে ঢাকাগামী রংপুর এক্সপ্রেস, মির্জাপুর স্টেশনে ঢাকাগামী নীলসাগর এক্সপ্রেস, মহেরা স্টেশনে ঢাকাগামী চাঁপাই মেইল ট্রেন আটকা পড়ে।জয়দেবপুর রেলওয়ে জংশন ফাঁড়ির সহকারী উপপরিদর্শক (এএসআই) মো. দাদন মিয়া বলেন, জয়দেবপুর থেকে উদ্ধারকারী দল ঘটনাস্থলে গিয়ে ট্রেনটির ইঞ্জিন ঠিক করার পর সোয়া ১০টার দিকে ওই রেলপথে ট্রেন চলাচল শুরু হয়। ঢাকার উদ্ধারকর্মীদের সেখানে যাওয়ার প্রয়োজন হয়নি।
