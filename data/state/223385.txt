
বগুড়ার শেরপুরে বোমা তৈরির একটি আস্তানায় অভিযান চালাচ্ছে পুলিশ। অভিযানে শক্তিশালী ১০টি হাতবোমা, দুটি পিস্তল, পিস্তলের ২০-২৫টি গুলি ও একটি মোটরসাইকেল উদ্ধারের দাবি করেছে পুলিশ। আজ সোমবার সকাল সাড়ে নয়টা থেকে এ অভিযান শুরু করে আইনশৃঙ্খলা রক্ষাকারী বাহিনীর সদস্যরা। শেরপুর উপজেলার গাড়িদহ ইউনিয়নের জোয়ানপুর কুঠিরভিটা এলাকার মাহবুবুর রহমানের ওই বাড়িতে গতকাল রোববার রাতে বোমা বিস্ফোরণে দুজন নিহত হয়। পুলিশ পুরো বাড়িটি ঘিরে রেখেছে। ঘটনাস্থলে উপস্থিত বগুড়ার পুলিশ সুপার আসাদুজ্জামান (এসপি) প্রথম আলোকে বলেন, ধারণা করা হচ্ছে, জেএমবির একটি দল শক্তিশালী বোমা বানাতে গিয়ে বিস্ফোরণ ঘটে। ঢাকা থেকে ডিবির জ্যেষ্ঠ সহকারী পুলিশ সুপার রহমতুল্লাহ চৌধুরীর নেতৃত্বে ১২ সদস্যের একটি বোমা নিষ্ক্রিয়কারী দল এসেছে। অভিযান চালিয়ে এখন পর্যন্ত হাতে তৈরি ১০টি শক্তিশালী বোমা, দুটি পিস্তল, ২০-২৫টি গুলি ও একটি মোটরসাইকেল উদ্ধার করা হয়েছে। ওই বাড়ি থেকে কাউকে আটক করার কথা জানায়নি পুলিশ। 
পুলিশের ধারণা ১৪ এপ্রিল পয়লা বৈশাখকে সামনে রেখে নাশকতার উদ্দেশে বোমা বানানো হচ্ছিল।
পুলিশ ও স্থানীয় লোকজনের সঙ্গে কথা বলে জানা যায়, মাহবুবুর রহমানের ওই বাড়ির একটি ঘরে বোমা বানাতে গিয়ে গতকাল রাত আটটার দিকে বিস্ফোরণে দুজন আহত হন। ঘটনার পর স্থানীয় লোকজন ওই দুই ব্যক্তিকে উদ্ধার করে বগুড়ার শহীদ জিয়াউর রহমান মেডিকেল কলেজ হাসপাতালে নিয়ে যায়। শেরপুর থানার উপপরিদর্শক (এসআই) বুলবুল ইসলাম জানান, হাসপাতালে রাত সাড়ে নয়টার দিকে একজনের মৃত্যু হয়। রাত ১২টার দিকে অপরজনের মৃত্যু হয়। এই দুজনের পরিচয় জানা যায়নি। পুলিশ জানায়, এ ঘটনার পর থেকেই বাড়িটি ঘিরে রাখা হয়েছে।
আরও পড়ুন
বোমা তৈরির সময় বিস্ফোরণে নিহত ২ 
