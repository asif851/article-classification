
শোক সভা, দোয়া মাহফিল, মানববন্ধন ও নীরবতা পালনের মধ্য দিয়ে নাটোরের বড়াইগ্রামের রেজীর মোড়ে বাস দুর্ঘটনার প্রথম বার্ষিকী পালিত হয়েছে। গতকাল মঙ্গলবার রেজীর মোড়ের দুর্ঘটনাস্থলে এসব কর্মসূচি পালিত হয়।গত বছর ২০ অক্টোবর বিকেলে দুটি যাত্রীবাহী বাসের মুখোমুখি সংঘর্ষে ৩৭ জন নিহত ও ৪২ জন আহত হন।গতকাল দুপুরে দুর্ঘটনাস্থলে বড়াইগ্রাম পৌরসভার উদ্যোগে নিহত ব্যক্তিদের স্মরণে সভা ও দোয়া মাহফিল অনুষ্ঠিত হয়। পৌরসভার মেয়র ইসাহাক আলীর সভাপতিত্বে সভায় বক্তব্য দেন পৌর আওয়ামী লীগের সভাপতি সাবেক চেয়ারম্যান আবদুর রাজ্জাক সরকার, পৌর জামায়াতের আমির আবু বকর সিদ্দিক, পৌর সচিব জালাল উদ্দিন প্রমুখ।এদিকে বিকেলে দুর্ঘটনাস্থলে বড়াইগ্রাম উপজেলা প্রেসক্লাবের উদ্যোগে মানববন্ধন কর্মসূচি পালিত হয়। এ সময় নিহত ব্যক্তিদের স্মরণে এক মিনিট নীরবতা পালন করা হয়। পরে মানববন্ধনে বনপাড়া-হাটিকুমরুল মহাসড়ক চার লেনে উন্নীতকরণ, দুর্ঘটনাস্থলে স্মৃতিস্তম্ভ নির্মাণ ও নিরাপদ সড়কের দাবি জানানো হয়।মানববন্ধনে প্রেসক্লাব সভাপতি অহিদুল হকের সভাপতিত্বে পৌর মেয়র ইসাহাক আলী, পৌর আওয়ামী লীগের সভাপতি আবদুর রাজ্জাক সরকার, দুর্ঘটনায় নিহত প্রভাষক জামালের বড় ভাই ইদ্রিস আলী, প্রেসক্লাবের সাধারণ সম্পাদক আবদুল মান্নান প্রমুখ বক্তব্য দেন। মানববন্ধনে স্থানীয় রক্তদাতা সংগঠন জনস্বাস্থ্য কল্যাণ সংঘ, মানবাধিকার কমিশন, মানবাধিকার বাস্তবায়ন সংস্থা, বিভিন্ন স্বেচ্ছাসেবী সংগঠনের নেতা-কর্মীসহ স্থানীয় লোকজন অংশ নেন।
