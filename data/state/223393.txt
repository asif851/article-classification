
নারায়ণগঞ্জ নগরের ইসদাইর পৌর ওসমানী স্টেডিয়ামে গতকাল সোমবার বিকেলে ক্রিকেট প্রশিক্ষণ কর্মসূচির উদ্বোধন করা হয়েছে। নিট কনসার্ন গার্মেন্টসের উদ্যোগে নিট কনসার্ন ক্রিকেট একাডেমি নাম দিয়ে এ কর্মসূচি চালু করা হয়।উদ্বোধনী অনুষ্ঠানে প্রধান সঞ্চালক ছিলেন নিট কনসার্ন গার্মেন্টসের মালিক জাহাঙ্গীর হোসেন মোল্লা। এ সময় অন্যদের মধ্যে জাতীয় দলের ক্রিকেটার মো. শরীফ, রনি তালুকদার, প্রিমিয়ার লিগের খেলোয়াড় জনি তালুকদার, নিট কনসার্নের সিনিয়র ম্যানেজার আবদুল আওয়াল (এইচ আর ডি) উপস্থিত ছিলেন।জাহাঙ্গীর হোসেন মোল্লা বলেন, ‘আমাদের এ প্রশিক্ষণ কর্মসূচি সব ক্রিকেটপ্রেমীর জন্য উন্মুক্ত থাকবে। কর্মসূচিতে অংশগ্রহণকারী অসচ্ছল খেলোয়াড়দের জন্য প্রশিক্ষণের পাশাপাশি কেউ যদি চায়, তাহলে যোগ্যতা অনুসারে চাকরির ব্যবস্থা করে দেওয়া হবে।’ তিনি আরও বলেন, ‘এ প্রশিক্ষণ একাডেমির মূল লক্ষ্য ও উদ্দেশ্য হচ্ছে কমপক্ষে ১০ জন ভালো খেলোয়াড় বের করে আনা। এটাই হবে আমাদের সার্থকতা।’জাহাঙ্গীর হোসেন উল্লেখ করেন, নারায়ণগঞ্জ প্রিমিয়ার লিগের ২০১৫-১৬ সালের চ্যাম্পিয়ন দল ছিল নিট কনসার্ন ক্রিকেট টিম।
