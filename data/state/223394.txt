
সচিবালয়ের ভেতরে ও বাইরে ককটেল বিস্ফোরণের মামলায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীর এবং খন্দকার মোশাররফ হোসেন, সাদেক হোসেন খোকাসহ ১৬ জনের জামিন মঞ্জুর করেছেন আদালত।
গতকাল বুধবার ঢাকার চতুর্থ অতিরিক্ত মহানগর দায়রা জজ এ এইচ এম হাবিবুর রহমান ভূঁইয়া জামিন আবেদন মঞ্জুর করেন। একই সঙ্গে অভিযোগ গঠন বিষয়ে শুনানি পেছাতে আসামিপক্ষের সময়ের আবেদনও মঞ্জুর করেন আদালত। ফলে গতকাল ধার্য তারিখে মামলার অভিযোগ গঠন বিষয়ে শুনানি হয়নি। গত বছরের ২৯ এপ্রিল বিএনপির নেতা ইলিয়াস আলীর সন্ধানের দাবিতে ১৮-দলীয় জোটের ডাকা হরতাল চলাকালে সচিবালয়ের সীমানাপ্রাচীরের ভেতরে ও বাইরে দুটি ককটেল বিস্ফোরণের ঘটনা ঘটে। এ ঘটনায় শাহবাগ থানার পুলিশ বিএনপিসহ ১৮-দলীয় জোটের নেতাদের বিরুদ্ধে এ মামলা করে। গত ৩১ মে পুলিশ মামলার অভিযোগপত্র দেয়।
