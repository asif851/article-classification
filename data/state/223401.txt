
কুষ্টিয়া কুমারখালী উপজেলায় চালক নিয়ন্ত্রণ হারালে যাত্রীবাহী একটি বাস সড়কের পাশের খাদে পড়ে যায়। এতে চালক ও তাঁর সহকারী নিহত হয়েছেন। আহত হয়েছে অন্তত ২৫ জন যাত্রী।
নিহত দুজন হলেন বাসচালক কুষ্টিয়া সদর উপজেলার জগন্নাথপুর এলাকার মিজানুর রহমানের ছেলে নয়ন (৩২) ও তাঁর সহকারী কুমারখালী উপজেলার সাওতা গ্রামের সুজা উদ্দিনের ছেলে জাফর (৩৪)।
আজ বুধবার দুপুরে উপজেলার লাহিনীপাড়া এলাকায় কুষ্টিয়া-রাজবাড়ী সড়কে এই দুর্ঘটনা ঘটে। আহত ব্যক্তিদের কুষ্টিয়া জেনারেল হাসপাতালে ভর্তি করা হয়েছে।
পুলিশ, ফায়ার সার্ভিস ও প্রত্যক্ষদর্শী সূত্রে জানা গেছে, কুষ্টিয়া-রাজবাড়ী সড়কটি ভাঙাচোরা। আজ কুষ্টিয়া থেকে গোয়ালন্দগামী রনি পরিবহনের যাত্রীবাহী একটি বাস লাহিনীপাড়ায় খালেকের ইটভাটার কাছে পৌঁছালে চালক নিয়ন্ত্রণ হারিয়ে ফেলেন। এ সময় বাসটি সড়কের পাশের খাদে উল্টে পড়ে যায়। এতে ঘটনাস্থলে বাসের চালক নয়ন ও তাঁর সহকারী জাফর নিহত হন। আহত ব্যক্তিদের উদ্ধার করে কুষ্টিয়া জেনারেল হাসপাতালে পাঠানো হয়।
কুষ্টিয়া ফায়ার সার্ভিসের জ্যেষ্ঠ সহকারী পরিচালক ওয়াদুদ হোসেন বলেন, দুর্ঘটনার খবর পেয়ে ঘটনাস্থল থেকে বাসচালক নয়নকে মৃত অবস্থায় উদ্ধার করা হয়। আর দুমড়েমুচড়ে যাওয়া বাসটির ভেতর থেকে অনেক কষ্টে চালকের সহকারীর লাশ উদ্ধার করা হয়। লাশ দুটি কুষ্টিয়া জেনারেল হাসপাতালের মর্গে পাঠানো হয়েছে।
