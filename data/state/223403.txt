
আওয়ামী লীগের সাধারণ সম্পাদক ওবায়দুল কাদের বলেছেন, নারায়ণগঞ্জের নির্বাচনে প্রমাণ হয়ে গেছে, নির্বাচনের মাধ্যমে আওয়ামী লীগকে পরাজিত করা সম্ভব নয়। কাজেই আজকে বিএনপির হাতিয়ার হচ্ছে ষড়যন্ত্র। ষড়যন্ত্রের হাতিয়ার নিয়ে তারা এগিয়ে যাচ্ছে।আজ শুক্রবার ধানমন্ডিতে আওয়ামী লীগের সভানেত্রীর রাজনৈতিক কার্যালয়ের প্রাঙ্গণে স্বেচ্ছাসেবক লীগ আয়োজিত মতবিনিময় সভায় ওবায়দুল কাদের এসব কথা বলেন। ১০ জানুয়ারি বঙ্গবন্ধুর স্বদেশ প্রত্যাবর্তন দিবস উপলক্ষে আয়োজিত জনসভা সফল করার লক্ষ্যে এই মতবিনিময় সভার আয়োজন করা হয়।ওবায়দুল কাদের বলেন, ষড়যন্ত্রকারীদের মনে রাখতে হবে, ১৯৮১ সালের শেখ হাসিনা আর ২০১৭ সালের শেখ হাসিনা এক নয়, বরং হাজার গুণ বেশি শক্তিশালী। তাই এসব ষড়যন্ত্রের মাধ্যমে তাঁকে ঠেকানো যাবে না। তিনি বলেন, শেখ হাসিনা যত জনপ্রিয় হচ্ছেন, তত তাঁর শত্রু বাড়ছে, জীবন ঝুঁকিপূর্ণ হচ্ছে। তিনি প্রচণ্ড ঝুঁকির মধ্যে আজ দেশ চালাচ্ছেন।প্রধানমন্ত্রীর বিমানে ত্রুটির ঘটনা নিয়ে সড়ক পরিবহন ও সেতুমন্ত্রী ওবায়দুল কাদের বলেন, ‘এটা এখন পরিষ্কার। ১৯ বার তাঁকে হত্যার ষড়যন্ত্র করা হয়েছে। এটা ২০তম অপচেষ্টা। নতুন বিমান, নাটবল্টু ঢিলা, এটাও আরেকটা চক্রান্ত।’জঙ্গিবাদ একটি বৈশ্বিক সমস্যা উল্লেখ করে কাদের বলেন, ‘কোনোভাবে মনে করার কারণ নেই যে তারা শেষ হয়ে গেছে। তারা প্রতিনিয়ত ডালপালা গজাচ্ছে। এর প্রমাণ হলি আর্টিজানের পর কল্যাণপুর ও আশকোনার ঘটনা। সুতরাং পুলিশি এই অভিযানে সন্তুষ্ট না থেকে সবাইকে সতর্ক থাকতে হবে। আত্মসন্তুষ্টির কোনো কারণ নেই।’দলীয় নেতা-কর্মীদের আগামী নির্বাচনের প্রস্তুতি নেওয়ার আহ্বান জানিয়ে কাদের বলেন, ‘আগামী নির্বাচনের আর বেশি দেরি নেই, এ জন্য আমাদের প্রস্তুত হতে হবে। দলকে একটি সুশৃঙ্খল, কলহ-কোন্দলমুক্ত শক্তি হিসেবে আমাদের তৈরি হতে হবে। দলের মধ্যে কেউ বিপথগামী হলে সংশোধন করা হবে। সংশোধন করা সম্ভব না হলে তাকে দল থেকে বের করে দিতে হবে, এর কোনো বিকল্প নেই। গুটি কয়েক কর্মীর জন্য শেখ হাসিনার উন্নয়নকে ম্লান করতে দেওয়া যাবে না।’ওবায়দুল কাদের বলেন, ১০ জানুয়ারি ঢাকার সব এলাকা থেকেই সোহরাওয়ার্দী উদ্যানে মিছিল আসবে। সেদিন রাস্তায় জনদুর্ভোগ সহনীয় রাখার চেষ্টা আমাদের করতে হবে। সম্পূর্ণ রাস্তায় মিছিল না করে রাস্তার একপাশে মিছিল করলে যানবাহন চলাচল করতে পারবে, এতে মানুষের ভোগান্তি কম হবে।’স্বেচ্ছাসেবক লীগের সভাপতি মোল্লা মো. আবু কাওছারের সভাপতিত্বে মতবিনিময় সভায় আরও উপস্থিত ছিলেন আওয়ামী লীগের সাংগঠনিক সম্পাদক আ ফ ম বাহাউদ্দিন নাছিম, উপদপ্তর সম্পাদক বিপ্লব বড়ুয়া, স্বেচ্ছাসেবক লীগের সাংগঠনিক সম্পাদক খায়রুল হাসান, শেখ সোহেল রানা, সাজ্জাদ সাকিব বাদশা প্রমুখ। অনুষ্ঠান পরিচালনা করেন স্বেচ্ছাসেবক লীগের সাধারণ সম্পাদক পঙ্কজ দেবনাথ।
