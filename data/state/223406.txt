
ময়মনসিংহ শহরতলির দিঘারকান্দা কাদুরবাড়ি এলাকায় ফিরোজ সরকার (২৮) হত্যায় জড়িত আসামিদের গ্রেপ্তারের দাবিতে গতকাল শনিবার শহরতলির শিকারিকান্দা এলাকায় ঢাকা-ময়মনসিংহ মহাসড়কে বিক্ষোভ করেছে এলাকাবাসী।৬ ফেব্রুয়ারি দিঘারকান্দা কাদুরবাড়ি এলাকায় দুই পক্ষের সংঘর্ষ থামাতে গিয়ে গুলিতে ফিরোজ সরকার নিহত হন। গত সোমবার নিহত ব্যক্তির মা ফিরোজা বেগম হুমায়ুন কবীর ও নুরুল কবীরসহ ১০-১১ জনের বিরুদ্ধে কোতোয়ালি মডেল থানায় মামলা করেন। ফিরোজের বাড়ি শহরতলির কেওয়াটখালী এলাকায়।গতকাল সকাল ১০টার দিকে শহরতলির শিকারিকান্দা বাইপাস এলাকায় ময়মনসিংহ পৌরসভার ১৯, ২০ ও ২১ নম্বর ওয়ার্ডের বিক্ষুব্ধ নারী-পুরুষ মিছিল নিয়ে জড়ো হন। এ সময় শিকারিকান্দা ও কেওয়াটখালী এলাকায় দোকানপাট বন্ধ থাকে। দুপুর পৌনে ১২টার দিকে প্রায় এক হাজার মানুষ বিক্ষোভ শুরু করে। বিক্ষোভকারীরা কিছুক্ষণ ঢাকা-ময়মনসিংহ মহাসড়ক অবরোধ করে।ফিরোজের মা ফিরোজা বেগম বলেন, ‘আমার একমাত্র ছেলের হত্যাকারীর বিচার চাই।’ময়মনসিংহ কোতোয়ালি মডেল থানার ওসি কামরুল ইসলাম বলেন, আসামিদের গ্রেপ্তার করার চেষ্টা চলছে।
