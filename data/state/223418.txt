
ফেনী-১ আসনের (ছাগলনাইয়া, ফুলগাজী, পরশুরাম) সাংসদ ও জাসদ কেন্দ্রীয় কমিটির সদস্য শিরীন আখতার বলেন, বাংলাদেশকে মধ্যম আয়ের দেশ ও ২০৪১ সালের মধ্যে উন্নত দেশে পরিণত করতে হলে উন্নয়নের অগ্রযাত্রায় সবাইকে শরিক হতে হবে। এ ছাড়া সন্ত্রাস, জঙ্গিবাদ, সাম্প্রদায়িকতা ও মৌলবাদের চ্যালেঞ্জ মোকাবিলা করে বাংলাদেশ হবে আধুনিক দেশ। এ জন্য কৃষক, শ্রমিক ও তৃণমূলেও নারী-পুরুষকে সমানভাবে কাজ করতে হবে।তিনি বাংলাদেশকে শোষণমুক্ত, ধর্মনিরপেক্ষ-অসাম্প্রদায়িক ও গণতান্ত্রিক বাংলাদেশ হিসেবে গড়ে তোলা এবং দেশে সমাজতান্ত্রিক ও সামাজিক অর্থনীতি চালুর সংগ্রামে অবিচল থাকার আহ্বান জানান।২৪ অক্টোবর ছাগলনাইয়া উপজেলা পরিষদ মিলনায়তনে জাতীয় সমাজতান্ত্রিক দলের (জাসদ) সম্মেলনে প্রধান অতিথির বক্তব্যে তিনি এ কথা বলেন।উপজেলা জাসদের সভাপতি আবুল কালাম আজাদের সভাপতিত্বে ও সাধারণ সম্পাদক কাজী আবদুল বারীর সঞ্চালনায় সম্মেলনে বিশেষ অতিথি ছিলেন জাতীয় নারীজোট কেন্দ্রীয় কমিটির আহ্বায়ক আফরোজা হক, জাসদ কেন্দ্রীয় কমিটির সাংগঠনিক সম্পাদক নাইমুল হাসান, ছাগলনাইয়া উপজেলা আওয়ামী লীগের সভাপতি ফয়েজ আহম্মদ, উপজেলা চেয়ারম্যান ও উপজেলা আওয়ামী লীগের সাধারণ সম্পাদক মেজবাউল হায়দার চৌধুরী এবং জেলা জাসদের সভাপতি আবুল কাশেম।সম্মেলন শেষে ইউনিয়ন ও ওয়ার্ড পর্যায়ের সভাপতি ও সম্পাদকদের মতামতের ভিত্তিতে আবুল কালাম আজাদ ও কাজী আবদুল বারীকে পুনরায় সভাপতি ও সাধারণ সম্পাদক নির্বাচিত করে উপজেলা জাসদের কমিটি ঘোষণা করা হয়।
