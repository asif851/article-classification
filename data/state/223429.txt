
বিএনপির চেয়ারপারসন খালেদা জিয়ার ঐক্যের ডাককে ‘ভাঁওতাবাজি’ ও ‘টোটালি স্ট্যান্টবাজি’ বলে মন্তব্য করেছেন স্বাস্থ্যমন্ত্রী ও ১৪-দলীয় জোটের মুখপাত্র মোহাম্মদ নাসিম। তিনি বলেছেন, জঙ্গি-সন্ত্রাসী কর্মকাণ্ডের বিরুদ্ধে গণজাগরণ সৃষ্টি হয়েছে। শেখ হাসিনার নেতৃত্বে বাংলাদেশে জঙ্গিবাদ মোকাবিলা সম্ভব।আজ বুধবার দুপুরে আওয়ামী লীগ সভানেত্রীর ধানমন্ডির রাজনৈতিক কার্যালয়ে ১৪-দলীয় জোটের বৈঠক শেষে আয়োজিত এক সংবাদ সম্মেলনে মোহাম্মদ নাসিম এসব কথা বলেন।‘কল্যাণপুরে নিহত ব্যক্তিরা জঙ্গি না সাধারণ মানুষ তা নিয়ে সন্দেহ আছে’—বিএনপি নেতা হান্নান শাহের এমন বক্তব্যের বিষয়ে মোহাম্মদ নাসিম বলেন, ‘আশ্চর্য ব্যাপার, বিস্মিত ব্যাপার। তার মানে আবার নতুন করে প্রমাণ হয়েছে, এঁরাই জঙ্গির মদদদাতা, প্রশ্রয়দাতা। চিহ্নিত জঙ্গি খতম করার পরে বিএনপির এক নেতা বলেন—জঙ্গি কি না বিচার করে দেখতে হবে। জঙ্গিদের উৎসাহিত করার জন্য, জঙ্গিদের উসকানি দেওয়ার জন্য এ ধরনের কথা তাঁরা বলছেন।’
আওয়ামী লীগের এই নেতা আরও বলেন, ‘কোথায় চলে গেছেন এঁরা! এঁদের চেহারাটা প্রকাশ হয়ে যাচ্ছে প্রতিদিন। প্রতি মুহূর্তে উন্মোচিত হচ্ছে। বেগম জিয়ার ঐক্যের ডাক ভাঁওতাবাজি ছাড়া কিছু নয়। টোটালি স্ট্যান্টবাজি। শেখ হাসিনার ডাকে জনগণ ঐক্যবদ্ধ হয়ে গেছে। এখন নিজের চামড়া বাঁচানোর জন্য তাঁরা ঐক্যের কথা বলছেন। এটা ভাঁওতাবাজি, ভণ্ডামি ছাড়া কিছুই না।’
এর আগে জঙ্গি-সন্ত্রাসবিরোধী কর্মসূচি ঘোষণা করেন মোহাম্মদ নাসিম। এর মধ্যে ৩০ জুলাই মাগুরায় ও ১১ আগস্ট জুলাই দিনাজপুরে প্রতিরোধ সমাবেশ, ৩১ জুলাই ঢাকা মহানগর ১৪ দলের উদ্যোগে মহানগর নাট্যমঞ্চে প্রতিরোধ সমাবেশ কর্মসূচির ঘোষণা করা হয়।
এর আগে সাম্যবাদী দলের সাধারণ সম্পাদক দিলীপ বড়ুয়ার সভাপতিত্বে ১৪-দলীয় জোটের সভায় আওয়ামী লীগের যুগ্ম সাধারণ সম্পাদক দীপু মনি, জাহাঙ্গীর কবির নানক, সাংগঠনিক সম্পাদক আহমদ হোসেন, খালিদ মাহমুদ চৌধুরী, জাতীয় পার্টির (জেপি) মহাসচিব শেখ শহীদুল ইসলাম, জাতীয় সমাজতান্ত্রিক দলের (জাসদ-একাংশ) সভাপতি শরীফ নুরুল আম্বিয়া, তরীকত ফেডারেশন মহাসচিব এম এ আউয়াল প্রমুখ উপস্থিত ছিলেন।
