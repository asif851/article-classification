
দেশ এনার্জি লিমিটেডের পরিচালনা পর্ষদের চেয়ারম্যান আনিসুল হকসহ অন্যদের ওই কোম্পানির দুই উদ্যোক্তার শেয়ার ‘ন্যায্য দামে’ ক্রয় করতে নির্দেশ দিয়েছেন হাইকোর্ট৷ বিচারপতি মো. রেজাউল হাসানের একক বেঞ্চ গতকাল সোমবার এ রায় দেন৷দুই পক্ষের আইনজীবীরা জানান, রায়ে দেশ এনার্জির উদ্যোক্তা নূহের লতিফ খান ও তাঁর বোন শাহপার সাবার শেয়ার ‘ন্যায্য দামে’ কিনে নিতে আনিসুল হকসহ সংখ্যাগরিষ্ঠ শেয়ার হোল্ডারদের প্রতি নির্দেশ দেওয়া হয়েছে৷ এ জন্য একটি স্বাধীন অডিট ফার্ম নিয়োগ হবে৷ নিয়োগপ্রাপ্তির পর ফার্ম ‘ফেয়ার ভ্যালু’ নির্ধারণ করবে৷ পরে আদেশ অনুযায়ী শেয়ার হস্তান্তর প্রক্রিয়া সম্পন্ন হবে৷ ওই দুই উদ্যোক্তার ২০ শতাংশ এবং আনিসুল হকসহ অন্যদের ৮০ শতাংশ শেয়ার রয়েছে৷কোম্পানি আইনের ২৩৩ ধারা অনুসারে ওই প্রতিষ্ঠানের পরিচালক নূহের লতিফ খান ও তাঁর বোন শাহপার সাবা গত বছরের ৬ এপ্রিল হাইকোর্টে একটি আবেদন করেন৷ এতে তাঁদের শেয়ার ন্যায্যমূল্যে কিনে নেওয়া ও কোম্পানির অন্য সব দায়ভার থেকে তাঁদের অব্যাহতি দেওয়ার আরজি জানানো হয়৷আদালতে আবেদনকারীর পক্ষে ছিলেন আইনজীবী আখতার ইমাম, রাশনা ইমাম ও রেশাদ ইমাম। আর আনিসুল হকের পক্ষে ছিলেন আইনজীবী শেখ ফজলে নূর ও মোহাম্মদ মেহেদী হাসান চৌধুরী।মোহাম্মদ মেহেদী হাসান চৌধুরী প্রথম আলোকে বলেন, এ রায়ের বিরুদ্ধে আপিল বিভাগে আবেদন করা হবে৷
