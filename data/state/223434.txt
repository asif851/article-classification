
রাজবাড়ীর গোয়ালন্দ উপজেলার দৌলতদিয়া যৌনপল্লি থেকে এক কিশোরীকে (১৩) উদ্ধার করেছে পুলিশ। ওই কিশোরী অভিযোগ করেছে, প্রতারণার মাধ্যমে তাকে যৌনপল্লিতে আটকে রেখে জোরপূর্বক দেহ ব্যবসা করতে বাধ্য করা হয়েছে। ওই ঘটনায় পুলিশ কমলা বেগম (৩৫) নামের যৌনপল্লির এক নারীকে গ্রেপ্তার করেছে। তিনি পটুয়াখালীর গলাচিপা সদর উপজেলার সোহরাব সরদারের মেয়ে।
গোয়ালন্দ ঘাট থানার পুলিশ জানিয়েছে, গতকাল সোমবার সন্ধ্যায় ওই কিশোরীকে উদ্ধার করা হয়েছে। কিশোরীর বাড়ি জামালপুরের সরিষাবাড়ী উপজেলায়। সে এক বাড়িতে গৃহকর্মীর কাজ করত। গৃহকর্ত্রীর সঙ্গে বনিবনা না হওয়ায় গতকাল সকালে সে রাগ করে বাড়ি থেকে বের হয়ে যায়। বাসে করে মানিকগঞ্জের পাটুরিয়া ঘাটে এসে নামে। সেখান থেকে নদী পাড়ি দিয়ে দৌলতদিয়ায় পৌঁছালে স্থানীয় প্রতারক চক্রের খপ্পরে পড়ে। ওই চক্র কিশোরীকে দৌলতদিয়া যৌনপল্লির মৃত ছাত্তারের বাড়ির ভাড়াটে কমলা বেগমের হাতে তুলে দেয়। কাজ দেওয়ার কথা বলে কমলা বেগম কিশোরীকে ঘরে আটকে রাখেন। জোরপূর্বক দেহ ব্যবসা করাতে বাধ্য করেন। পরে অজ্ঞাত এক খরিদ্দারের কাছে ওই কিশোরী উদ্ধারের আকুতি জানালে ওই ব্যক্তি তা গোয়ালন্দ ঘাট থানার পুলিশকে জানান। খবর পেয়ে পুলিশ ওই বাড়ি থেকে কিশোরীকে উদ্ধার করে এবং কমলা বেগমকে আটক করে।গোয়ালন্দ ঘাট থানার ভারপ্রাপ্ত কর্মকর্তা (ওসি) মির্জা আবুল কালাম আজাদ জানান, ওই ঘটনায় কিশোরী বাদী হয়ে গতকাল রাতেই থানায় মানব পাচার আইনে একটি মামলা করেছে। আজ মঙ্গলবার দুপুরে কিশোরী ও আটক কমলা বেগমকে রাজবাড়ীর মুখ্য বিচারিক হাকিমের আদালতে পাঠানো হয়েছে।
