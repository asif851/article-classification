
তিন মাসের বকেয়া বেতন-ভাতা ও কারখানা খুলে দেওয়ার দাবিতে আজ মঙ্গলবার কলকারখানা ও প্রতিষ্ঠান পরিদর্শন অধিদপ্তর ঘেরাও করেছে সোয়ান গার্মেন্টস ও সোয়ান জিনসের শ্রমিকেরা। একই দাবিতে এদিন জাতীয় প্রেসক্লাবের সামনেও দশম দিনের মতো অব্যাহত ছিল তাঁদের অবস্থান কর্মসূচি।জানা যায়, বেলা ১১টার দিকে বৃষ্টির মধ্যেই শ্রমিকেরা রাজউক অ্যাভিনিউর শ্রম ভবন ঘেরাও করেন। কলকারখানা ও প্রতিষ্ঠান পরিদর্শন অধিদপ্তরের প্রধান কার্যালয় এই ভবনেই। কর্মসূচির এক পর্যায়ে পুলিশের সঙ্গে শ্রমিকদের ধাক্কা-ধাক্কির ঘটনা ঘটে। পরে সেখানেই অবস্থান নিয়ে সমাবেশ করেন তাঁরা।গার্মেন্টস শ্রমিক ট্রেড ইউনিয়ন কেন্দ্রের সভাপতি মন্টু ঘোষের সভাপতিত্বে এতে বক্তব্য দেন সংগঠনের কার্যকরী সভাপতি সাদেকুর রহমান, সহসভাপতি ইদ্রিস আলী, সাধারণ সম্পাদক কাজী রুহুল আমিন, সহসাধারণ সম্পাদক ইকবাল হোসেন প্রমুখ। এ সময় শ্রমিক নেতারা দাবি আদায় না হওয়া পর্যন্ত আন্দোলন চালিয়ে যাওয়ার ঘোষণা দেন।শ্রম মন্ত্রণালয় সোয়ানের বেতন-ভাতা সংক্রান্ত সমস্যা সমাধানে ৮ জুলাই কলকারখানা ও প্রতিষ্ঠান পরিদর্শন অধিদপ্তরের মহাপরিদর্শককে আহ্বায়ক করে একটি কমিটি গঠন করে। এর সদস্যরা এখন পর্যন্ত কোনো বৈঠক না করায় শ্রমিকেরা এ ঘেরাও কর্মসূচি দেন। আগামী ২৭ জুলাই বৈঠক হওয়ার কথা।সাদেকুর রহমান জানান, ঘেরাও কর্মসূচির একপর্যায়ে অধিদপ্তরের দুজন ঊর্ধ্বতন কর্মকর্তা ২৭ জুলাইয়ের পরিবর্তে ২৩ জুলাই কমিটির বৈঠক হবে বলে আশ্বাস দেন। তারপর শ্রমিকেরা আজকের ঘেরাও কর্মসূচি শেষ করেন। তিনি আরও জানান, আজ দশম দিনেও সোয়ানের শ্রমিকেরা সকাল সাড়ে নয়টা থেকে বিকেল পর্যন্ত জাতীয় প্রেসক্লাবের সামনে অবস্থান কর্মসূচি পালন করেন। এদিকে টানা অনশনে থাকা ২০ জন শ্রমিক জ্বর, ঠান্ডা ও ডায়রিয়ায় আক্রান্ত হয়েছে বলে জানান এই শ্রমিক নেতা।কমিটির সদস্য বাংলাদেশ ট্রেড ইউনিয়ন কেন্দ্রের সাধারণ সম্পাদক ওয়াজেদ-উল ইসলাম খান গতকাল প্রথম আলোকে বলেন, ‘যত দূর আমরা শুনেছি, সোয়ানের বিষয়টি খুবই জটিল। তবে বিজিএমইএ নেতারা কিছুটা তৎপর হয়ে যদি সোয়ান গ্রুপের মালিকানা দাবিদারদের কাছ থেকে বন্ড নিয়ে টাকা জোগাড় করে শ্রমিকদের পাওনা দিয়ে দিতেন, তাহলে তাদের রাস্তায় ঈদ করতে হতো না। পরে বিজিএমইএ সেই টাকা সোয়ানের বৈধ মালিকদের কাছ থেকে আদায় করতে পারত।’সোয়ান গ্রুপের ব্যবস্থাপনা পরিচালক মিং ইউন হন গত এপ্রিলে আত্মহত্যা করেন। চীনা এই নাগরিকের দুই স্ত্রী ও তিন কন্যা আছে। মিং ইউন মারা যাওয়ার পর সম্পত্তির মালিকানা বুঝে পেতে তাঁর দুই স্ত্রী-ই আদালতে মামলা করেন। বিজিএমইএ ১৬ জুলাই বলেছে, আদালত মালিকের উত্তরাধিকার চূড়ান্ত করে সম্পত্তি বিক্রির অনুমতি দেবেন। তারপরই সোয়ানের অবন্ধকী সম্পত্তি বিক্রি করে শ্রমিকদের পাওনা পরিশোধ করা সম্ভব হবে।
