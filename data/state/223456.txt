
মানবতাবিরোধী অপরাধের মামলায় গ্রেপ্তার জাতীয় পার্টির সাংসদ এম এ হান্নান ও তাঁর ছেলে রফিক সাজ্জাদসহ চারজনকে কারাগারে পাঠানো হয়েছে। এ ছাড়া একই মামলায় গ্রেপ্তার কাজী হরমুজ আলীকে ঢাকা মেডিকেল কলেজ হাসপাতালে ভর্তি করা হয়েছে।
ঢাকার মহানগর হাকিম হাসিবুল হক আজ শুক্রবার এ আদেশ দেন। এতে অসুস্থ হরমুজ আলীকে হাসপাতালে ভর্তির ক্ষেত্রে শাহবাগ থানার ওসিকে পুলিশ প্রহরাসহ প্রয়োজনীয় ব্যবস্থা নিতে বলা হয়েছে। অন্য দুই আসামি হলেন খন্দকার গোলাম সাব্বির আহম্মেদ ও মিজানুর রহমান।
আন্তর্জাতিক অপরাধ ট্রাইব্যুনালের মিসকেস নম্বর ১১/২০১৫ মামলায় ছেলেসহ জাতীয় পার্টির ময়মনসিংহ ৭ (ত্রিশাল) আসনের সাংসদ এম এ হান্নানকে গতকাল বৃহস্পতিবার গুলশান থেকে গ্রেপ্তার করা হয়। অন্য তিনজনকে গ্রেপ্তার করে ময়মনসিংহের কোতোয়ালি থানা-পুলিশ। পাঁচজনকেই আজ আদালতে হাজির করা হয়।
গুলশান থানার উপপরিদর্শক এসআই সাব্বির রহমান ও ময়মনসিংহ কোতোয়ালি থানার ওসি (তদন্ত) মোহাম্মদ আলী শেখ আসামিদের হাজির করে আদালতে দেওয়া এক প্রতিবেদনে উল্লেখ করেন, সাপ্তাহিক ছুটির কারণে আজ শুক্রবার আন্তর্জাতিক অপরাধ ট্রাইব্যুনাল বন্ধ। ট্রাইব্যুনালের রেজিস্ট্রার ছাড়াও প্রসিকিউটর সুলতান মাহমুদ লিমন এবং কো-অর্ডিনেটর আব্দুল হান্নান খানের (পিপিএম) সঙ্গে আলোচনা করে তাঁরা আসামিদের এ আদালতে হাজির করেছেন।
আন্তর্জাতিক অপরাধ ট্রাইব্যুনাল এই পাঁচ আসামির বিরুদ্ধে গতকালই (১ অক্টোবর) গ্রেপ্তারি পরোয়ানা জারি করেছিলেন।
