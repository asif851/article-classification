
উচ্চ আদালতে বাংলা ব্যবহার নিশ্চিত করতে না পারায় দুঃখ প্রকাশ করেছেন প্রধান বিচারপতি সুরেন্দ্র কুমার সিনহা। তিনি বলেছেন, ‘আমি খুবই দুঃখিত এবং প্রধান বিচারপতি হিসেবে এটা আমার অপারগতা, এটা আমি স্বীকার করি।’
আজ মঙ্গলবার মহান শহীদ দিবস ও আন্তর্জাতিক মাতৃভাষা দিবস উপলক্ষে কেন্দ্রীয় শহীদ মিনারে ফুল দিয়ে শ্রদ্ধা নিবেদন শেষে সাংবাদিকদের এক প্রশ্নের জবাবে প্রধান বিচারপতি এসব কথা বলেন। সুরেন্দ্র কুমার সিনহা বলেন, ‘বাংলা ভাষা এখন দেশের প্রতিটি অফিসে চালু হয়েছে। আমাদের হাইকোর্ট বিভাগে বেশ কিছু বিচারক এত সুন্দরভাবে বাংলা ভাষায় রায় লিখছেন, সেটা কল্পনা করা যায় না। আমরা আপিল বিভাগেও চেষ্টা করছি।’প্রধান বিচারপতি বলেন, ‘আশা করি, আমরা যদি একটা ডিভাইস বের করতে পারি; মুখে যা বললাম সঙ্গে সঙ্গে তা কম্পিউটারে প্রিন্ট হয়ে যায়, তাহলে বাংলায় রায় দিতে পারব।’ সাংবাদিকদের অপর এক প্রশ্নের জবাবে প্রধান বিচারপতি বলেন, ‘আমি কোনো দিন ব্যর্থ হইনি। এই জায়গায় এখন পর্যন্ত ব্যর্থ হয়েছি। আশা করি, অবসরের আগে এটা করতে পারব।’ প্রধান বিচারপতির সঙ্গে এ সময় আপিল বিভাগের বিচারপতি সৈয়দ মাহমুদ হোসেনসহ হাইকোর্টের বিচারপতি ও কর্মকর্তারা উপস্থিত ছিলেন।
