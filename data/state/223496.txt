
নারায়ণগঞ্জের রূপগঞ্জে আনোয়ার হোসেন (৫৫) নামে আওয়ামী লীগের এক কর্মীকে কুপিয়ে হত্যা করেছে দুর্বৃত্তরা। সোমবার রাতে উপজেলার কাঞ্চন পৌরসভার বিরাব এলাকায় এ ঘটনা ঘটে। পুলিশ এ কথা জানিয়েছে। আনোয়ার হোসেন উপজেলার তাড়াইল এলাকার মৃত নজিম উদ্দিনের ছেলে। তাঁর পরিবারের অভিযোগ, গত সপ্তাহে একটি সালিসে বিচার করার জের ধরে তাঁকে নৃশংসভাবে কুপিয়ে হত্যা করা হয়েছে। তিনি রূপগঞ্জের বন্ধ হয়ে যাওয়া নবাব আশকারী জুট মিলের সিবিএ নেতা ছিলেন। এলাকাবাসীর বরাত দিয়ে রূপগঞ্জ থানার ভারপ্রাপ্ত কর্মকর্তা (ওসি) মাহমুদুল ইসলাম জানান, সোমবার রাত ১২টার দিকে উপজেলার বিরাব এলাকায় দুর্বৃত্তরা আনোয়ার হোসেনকে কুপিয়ে হত্যা করে। পরে খবর পেয়ে পুলিশ ঘটনাস্থল থেকে তাঁর লাশ উদ্ধার করে। আনোয়ার হোসেনের স্ত্রী শাহনারা বেগম বলেন, ‘উনি সোমবার আসরের নামাজের পর বাসা থেকে বের হন। রাত ১১টার দিকে আমরা খবর পাই আমার স্বামীকে কুপিয়ে রাস্তায় ফেলে রাখা হয়েছে। উদ্ধার করে ঢাকা মেডিকেল কলেজ হাসপাতালে নিয়ে গেলে চিকিৎসকেরা তাঁকে মৃত ঘোষণা করেন। আমার স্বামীর কোনো শত্রু ছিল না।’ আনোয়ার হোসেনের ভাতিজা মো. সজীব বলেন, ‘গত সপ্তাহে মুরগি ও কলা চুরির অভিযোগে সালিসে স্থানীয় আবু হানিফা নামে এক যুবককে সাজা দেন আমার চাচা। এ ঘটনায় ক্ষুব্ধ হয়ে সে চাচাকে কুপিয়ে হত্যা করতে পারে।’ ওসি মাহমুদুল ইসলাম আরও জানান, ধারণা করা হচ্ছে পূর্বশত্রুতার জের ধরে এই হত্যাকাণ্ডের ঘটনা ঘটেছে। হত্যাকাণ্ডে জড়িত ব্যক্তিদের গ্রেপ্তারের চেষ্টা চলছে। লাশ ময়নাতদন্তের জন্য নারায়ণগঞ্জ জেনারেল হাসপাতালে পাঠানো হয়েছে।
