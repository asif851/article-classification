
দেশের আনাচকানাচে গড়ে ওঠা কিন্ডারগার্টেন ও ব্যক্তি পর্যায়ে পরিচালিত বিদ্যালয়ের কারণে সরকারি প্রাথমিক বিদ্যালয়গুলো ছাত্রশূন্য হয়ে পড়ছে। শিগগিরই এসব বিদ্যালয়কে তদারকির আওতায় আনা হবে।
আজ রোববার ঢাকার আশুলিয়ায় সরকারি ও বেসরকারি প্রতিষ্ঠান পরিচালিত কয়েকটি প্রাথমিক বিদ্যালয় পরিদর্শনে এসে প্রাথমিক ও গণশিক্ষামন্ত্রী মোস্তাফিজুর রহমান সাংবাদিকদের সঙ্গে আলাপকালে এসব কথা বলেন।
মোস্তাফিজুর রহমান বলেন, একটি সরকারি প্রাথমিক বিদ্যালয় থেকে অপর একটি সরকারি প্রাথমিক বিদ্যালয় স্থাপনের ক্ষেত্রে দূরত্বের বিধান রয়েছে। কিন্তু তদারকির আওতায় না থাকায় একটি সরকারি প্রাথমিক বিদ্যালয়ের ৫০ গজের মধ্যেই একাধিক কিন্ডারগার্টেন স্কুল রয়েছে।
প্রাথমিক ও গণশিক্ষামন্ত্রী বলেন, টাস্কফোর্সের নেতৃত্বে সারা দেশে জরিপকাজ চলছে। শিগগিরই জরিপকাজ শেষ হবে। জরিপ শেষ হলেই কিন্ডারগার্টেন ও ব্যক্তি পর্যায়ে পরিচালিত বিদ্যালয়গুলোর তদারকির দায়িত্ব প্রাথমিক ও গণশিক্ষা মন্ত্রণালয়ের ওপর বর্তাবে। এরপরই এসব বিদ্যালয়কে মূলধারার সঙ্গে সম্পৃক্ত করে একই পাঠ্যক্রমের আওতায় আনা হবে। এতে দূরত্বসহ অন্যান্য অনিয়ম কমে আসবে।
মন্ত্রী আজ সকালে প্রথমে আশুলিয়ার টঙ্গাবাড়ীর আনোয়ার জং সরকারি প্রাথমিক বিদ্যালয়ে ‘রিড’ প্রকল্পের কার্যক্রম পরিদর্শন করেন। এ সময় তিনি দ্বিতীয় শ্রেণিতে বাংলা শিক্ষকের পাঠদান পর্যবেক্ষণ করেন এবং অন্যান্য শ্রেণিকক্ষ পরিদর্শন করেন। এরপর তিনি পাশের সেলামতনগর এলাকার ভিলেজ এডুকেশন রিসোর্স সেন্টার (ভার্ক) পরিচালিত শিখন স্কুল পরিদর্শন করেন।
ইউএসএইডের আর্থিক সহযোগিতা এবং সেভ দ্য চিলড্রেনের কারিগরি সহায়তায় ভার্ক ২০১৪ সাল থেকে রিড প্রকল্পটি বাস্তবায়ন করছে। এ প্রকল্পের মাধ্যমে প্রকল্পভুক্ত সরকারি প্রাথমিক বিদ্যালয়ের প্রথম থেকে তৃতীয় শ্রেণির শিক্ষার্থীদের বাংলা বিষয়ের পঠন দক্ষতা উন্নয়নে কাজ করা হচ্ছে।
