
চট্টগ্রামের হাটহাজারী উপজেলার দক্ষিণ নাঙ্গলমোড়াসংলগ্ন হালদা নদীতে ডুবে যাওয়া চট্টগ্রাম বিশ্ববিদ্যালয়ের শিক্ষার্থী নোমান চৌধুরীর লাশ উদ্ধার করা হয়েছে। আজ শনিবার দুপুর ১২টার দিকে চট্টগ্রামের ফায়ার সার্ভিসের ডুবুরিরা তাঁর লাশ উদ্ধার করেন। চট্টগ্রাম ডুবুরি দলের প্রধান সাইফুল ইসলাম লাশ উদ্ধারের তথ্যের সত্যতা নিশ্চিত করেছেন। নোমান চট্টগ্রাম বিশ্ববিদ্যালয়ের আন্তর্জাতিক সম্পর্ক বিভাগের দ্বিতীয় বর্ষের ছাত্র ছিলেন। ডুবুরি দলের প্রধান বলেন, কাল থেকে চেষ্টার পর আজ দুপুর ১২টা ১০ মিনিটে লাশ উদ্ধার করা হয়। নোমানের পরিবারের কাছে লাশ হস্তান্তর করেছে পুলিশ। নোমানের সহপাঠী প্রত্যক্ষদর্শী জোবায়ের চৌধুরী প্রথম আলোকে বলেন, নোমানের গ্রামের বাড়ি চট্টগ্রামের রাঙ্গুনিয়া উপজেলায়। গত বৃহস্পতিবার এক সহপাঠীর বড় ভাইয়ের বিয়ের অনুষ্ঠানে যোগ দিতে নোমানসহ তাঁরা ১৮ জন বন্ধু দক্ষিণ নাঙ্গলমোড়া এলাকায় যান। গতকাল শুক্রবার সকালে তাঁরা হালদা নদীতে গোসল করতে যান। প্রথমে নোমানসহ নয় বন্ধু নদীতে গোসল করতে নামেন। নোমানসহ পাঁচ বন্ধু সাঁতরে নদী পার হওয়ার চেষ্টা করেন। কিন্তু নদীর অর্ধেকের বেশি পার হওয়ার পর নোমান ক্লান্ত হয়ে পড়েন। তখন তাঁর চিৎকারে দুই বন্ধু এগিয়ে গেলেও হঠাৎ স্রোতের টানে নোমান পানিতে তলিয়ে যান। এরপর থেকে তাঁকে খুঁজে পাওয়া যাচ্ছিল না। নোমানের ডুবে যাওয়ার খবর পেয়ে ফায়ার সার্ভিসের ডুবুরি দল ও হাটহাজারী পুলিশ ঘটনাস্থলে যায়। গতকাল রাতেও অভিযান চালানো হয়। কিন্তু তাঁকে খুঁজে না পাওয়ায় অভিযান বন্ধ করে দেওয়া হয়। আজ সকাল আটটা থেকে ডুবুরি দল আবার উদ্ধার অভিযান শুরু করে।
