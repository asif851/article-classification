
আইনমন্ত্রী আনিসুল হক বলেন, খালেদা জিয়া বঙ্গবন্ধু হত্যাকাণ্ডের দিনে কেক কেটে অমানবিক কাজ করেছেন। অন্যদিকে রোহিঙ্গা মুসলমানদের দুর্দশার কথা বিবেচনা করে এ বছর প্রধানমন্ত্রী শেখ হাসিনা তাঁর জন্মদিনে কেক কাটতে দলীয় নেতা-কর্মীদের নিষেধ করেছেন। এটাই হচ্ছে শেখ হাসিনার শিক্ষা।
আজ বৃহস্পতিবার সকালে আখাউড়া উপজেলা পরিষদ মিলনায়তনে বয়স্ক ভাতা, বিধবা ও স্বামী নিগৃহীত দুস্থ নারী ভাতা ও প্রতিবন্ধী ভাতা গ্রহীতাদের মধ্যে ভাতাবহি বিতরণ অনুষ্ঠানে প্রধান অতিথির বক্তব্যে তিনি এসব কথা বলেন। পরে মন্ত্রী ৩৪৫ জনের মধ্যে ভাতাবহি বিতরণ করেন।
আইনমন্ত্রী বলেন, শেখ হাসিনা দুর্দশাগ্রস্ত, প্রতিবন্ধীদের ভাতা প্রদানের ব্যবস্থা করেছেন। তাদের যেন কারও কাছে হাত পাততে না হয়, সেই সুযোগ করে দিয়েছেন।
মন্ত্রী আরও বলেন, শেখ হাসিনার আমলে বাংলাদেশের কোনো মানুষ না খেয়ে থাকে না। কোনো মানুষ দুর্দশার মধ্যে পতিত হবে না। তার ন্যূনতম যে জিনিসটা প্রয়োজন, তাকে তা দেওয়া হবে।
অসহায় ও অবহেলিত মানুষের উদ্দেশে আনিসুল হক বলেন, ‘আমি আপনাদের পাশে আছি, আপনাদের পাশে থাকব।’
আজ সকালে আখাউড়া উপজেলা নির্বাহী কর্মকর্তা মোহাম্মদ শামছুজ্জামানের সভাপতিত্বে অনুষ্ঠানে অন্যান্যের মধ্যে বক্তব্য দেন পৌর মেয়র তাকজিল খলিফা, উপজেলা আওয়ামী লীগের আহ্বায়ক জয়নাল আবেদীন, উপজেলা ভাইস চেয়ারম্যান মুরাদ হোসেন, মহিলা ভাইস চেয়ারম্যান পিয়ারা বেগম প্রমুখ।
এদিকে উপজেলা আওয়ামী লীগ আয়োজিত শেখ হাসিনার জন্মদিন পালন অনুষ্ঠানে সাংবাদিকদের প্রশ্নের জবাবে আইনমন্ত্রী আনিসুল হক বলেন, শেখ হাসিনাকে হত্যার ষড়যন্ত্রের বিষয়টির কোনো সত্যতা নেই। এটা ভিত্তিহীন। কোনো অপশক্তি শেখ হাসিনার অনিষ্ট করতে পারবে না। এ অনুষ্ঠানে সভাপতিত্ব করেন উপজেলা আওয়ামী লীগের আহ্বায়ক জয়নাল আবেদীন। এ সময় মন্ত্রী আওয়ামী সদস্য পদ নবায়ন করেন।
