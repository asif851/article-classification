
অর্থের বিনিময়ে অন্যের হয়ে পরীক্ষায় অংশ নেওয়ায় আজ শনিবার লালমনিরহাটে দুজনকে এক বছর করে বিনাশ্রম কারাদণ্ড দিয়েছেন ভ্রাম্যমাণ আদালত। তাঁরা হলেন: সাব্বিউর রহমান (২৫) ও মশিউর রহমান (২১)।
সাব্বিউর রংপুরের কাউনিয়া উপজেলার পূর্ব কাচু গ্রামের হামিদুর রহমানের ছেলে। তিনি রাজশাহী বিশ্ববিদ্যালয়ের মাস্টার্স শেষ বর্ষের শিক্ষার্থী। লালমনিরহাট সরকারি কলেজের দর্শন (অনার্স) দ্বিতীয় বর্ষের শিক্ষার্থী হামিদুল ইসলামের পরিবর্তে লালমনিরহাট মজিদা খাতুন সরকারি মহিলা কলেজ কেন্দ্রে পরীক্ষা দিচ্ছিলেন। অপরজন মশিউর রহমান রংপুর কোতোয়ালি থানার মহেশখালী গ্রামের মোতাহার খানের ছেলে। তিনি রংপুর কারমাইকেল কলেজের হিসাববিজ্ঞান (অনার্স) তৃতীয় বর্ষের ছাত্র। লালমনিরহাট সরকারি কলেজের রাষ্ট্রবিজ্ঞান অনার্স দ্বিতীয় বর্ষের শিক্ষার্থী পবিত্র কুমারের পরিবর্তে একই পরীক্ষা কেন্দ্রে পরীক্ষা দিচ্ছিলেন তিনি।  কলেজ সূত্রে জানা যায়, জাতীয় বিশ্ববিদ্যালয়ের অধীন অনার্স দ্বিতীয় বর্ষ (বিশেষ) পরীক্ষা-২০১৫ এর আওতায় শনিবার একাডেমিক সেশন ২০১১-১২ এর মান উন্নয়ন পরীক্ষার্থীরা ইংরেজি (আবশ্যিক) বিষয়ে পরীক্ষায় অংশগ্রহণ করেন। এদের মধ্যে দুই মূল পরীক্ষার্থী হামিদুল ইসলাম ও পবিত্র কুমারের পরিবর্তে সাজাপ্রাপ্ত ওই দুজন পরীক্ষায় অংশগ্রহণ করেন।  কলেজের অধ্যক্ষ অধ্যাপক শামীম আরা বেগম বলেন, এ বিষয়ে আইনগত ব্যবস্থা নিতে প্রশাসনের সঙ্গে যোগাযোগ করা হলে সহকারী কমিশনার (ভূমি) মোহাম্মদ আসাদুজ্জামান কলেজে আসেন। তিনি ভ্রাম্যমাণ আদালত পরিচালনা করে দুই ভুয়া পরীক্ষার্থী দণ্ড দেন। আর দুই মূল পরীক্ষার্থীকে বহিষ্কার করা হয়েছে।  ভ্রাম্যমাণ আদালতের বিচারক ও সহকারী কমিশনার (ভূমি) মোহাম্মদ আসাদুজ্জামান বলেন, ‘অভিযুক্তরা নিজেদের দোষ স্বীকার করলে তাঁদের দুজনকে এক বছর করে বিনাশ্রম কারাদণ্ডাদেশ দিয়েছি।’
