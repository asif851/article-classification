

* প্রধানমন্ত্রীর সিলেট সফর ঘিরে সাজসজ্জা। * নির্বাচনী উৎসবের আমেজ। * সিলেট নগরে নেওয়া হয়েছে বিশেষ নিরাপত্তাব্যবস্থা। * আবাসিকে গ্যাস সংযোগ চালুর দাবিতে স্মারকলিপি।

প্রধানমন্ত্রী শেখ হাসিনা আজ মঙ্গলবার সিলেটে আসছেন। তাঁর সফর ঘিরে সাজসজ্জা যেন নির্বাচনী উৎসবের কথা মনে করিয়ে দিচ্ছে।
এদিকে আবাসিকে গ্যাস সংযোগ চালুর দাবিতে গত রোববার প্রধানমন্ত্রী বরাবর স্মারকলিপি দিয়েছে ‘গ্যাস সংযোগ বন্ধ প্রতিরোধ কমিটি’।
সিলেট বিভাগের চার জেলায় সংসদীয় আসন রয়েছে ১৯টি। এর মধ্যে সিলেট-১ (মহানগর-সদর) নির্বাচনী আসনসহ অন্তত সাতটি আসনে আওয়ামী লীগের একাধিক মনোনয়নপ্রত্যাশী রয়েছেন। সিটি করপোরেশন নির্বাচনের মেয়াদ শেষ হবে আগামী জুন মাসে। এর মধ্যে নির্বাচন হওয়ার সম্ভাবনা থাকায় মেয়র পদে দলীয় মনোনয়নপ্রত্যাশী রয়েছেন একাধিকজন। সিটি ও সংসদীয় আসনে দলীয় প্রার্থী চূড়ান্ত করার কোনো ঘোষণা থাকবে কি না, এ নিয়েও রয়েছে কর্মীদের ঔৎসুক্য।
এদিকে প্রধানমন্ত্রীর সফর উপলক্ষে সিলেট নগরে নেওয়া হয়েছে বিশেষ নিরাপত্তাব্যবস্থা। মহানগর পুলিশের অতিরিক্ত উপকমিশনার (গণমাধ্যম) মুহম্মদ আবদুল ওয়াহাব প্রথম আলোকে বলেন, জনসভাস্থলসহ সিলেটজুড়ে বিশেষ নিরাপত্তাব্যবস্থা নেওয়া হয়েছে। রেঞ্জ পুলিশ থেকে বিপুলসংখ্যক পুলিশকে নিরাপত্তার অতিরিক্ত দায়িত্ব পালনে নিয়োজিত করা হয়েছে। আলিয়া মাদ্রাসা মাঠসহ আশপাশের এলাকায় শতাধিক সিসি ক্যামেরা লাগানো হয়েছে। দুটি ওয়াচ টাওয়ারের মাধ্যমে পরিস্থিতি পর্যবেক্ষণ ও নগরের প্রবেশমুখে ১০০টি অস্থায়ী নিরাপত্তাচৌকি  বসানো হয়েছে।
গ্যাসের আবাসিক সংযোগ চালুর দাবি
২০১১ সাল থেকে সিলেটে জালালাবাদ গ্যাসের আবাসিক সংযোগ বন্ধ রয়েছে। গ্যাসের উৎপাদনস্থল এলাকায় গ্যাস-সংযোগ বন্ধ—এ নিয়ে টানা তিন বছর আন্দোলন করে ‘গ্যাস সংযোগ বন্ধ প্রতিরোধ কমিটি’ নামের একটি সংগঠন। আজ প্রধানমন্ত্রীর সিলেট সফর ঘিরে আবার তারা গ্যাস-সংযোগের দাবি নিয়ে সোচ্চার। গত রোববার জেলা প্রশাসনের মাধ্যমে প্রধানমন্ত্রী বরাবর একটি স্মারকলিপি দেন। 
স্মারকলিপিতে বলা হয়, সিলেট অঞ্চলের গ্যাসক্ষেত্র থেকে প্রতিদিন ২ হাজার ২০০ মিলিয়ন ঘনফুট গ্যাস জাতীয় গ্রিডে যুক্ত হচ্ছে। সিলেটের গ্রাহক ব্যবহার করছে মাত্র ২৫০ মিলিয়ন ঘনফুট গ্যাস। যেখানে সিলেটের জন্য বরাদ্দ রয়েছে ৩২১ মিলিয়ন ঘনফুট। বরাদ্দকৃত গ্যাসের মধ্যে প্রতিদিন উদ্বৃত্ত থাকে ৭১ মিলিয়ন ঘনফুট গ্যাস। তারপরও একটি স্বার্থান্বেষী মহল যৌক্তিক কারণ ছাড়াই সিলেটের সর্বত্র গ্যাস-সংযোগ বন্ধ করে দিয়েছে। ফলে সিলেটের এক কোটি মানুষের জীবনে ভোগান্তি চরম আকার ধারণ করছে। সরকারও হারাচ্ছে কোটি কোটি টাকার রাজস্ব।
গ্যাস-সংযোগ বন্ধ প্রতিরোধ আন্দোলনের আহ্বায়ক ও সাম্যবাদী দল সিলেট জেলার সাধারণ সম্পাদক কমরেড ধীরেন সিংহ বলেন, ‘প্রধানমন্ত্রীর সিলেট সফরে আমরা আনন্দিত। সিলেট অঞ্চলে গ্যাসের আবাসিক সংযোগ চালুর ঘোষণা চাই। প্রধানমন্ত্রী যেন সিলেট সফরকালে আগের মতো অবিলম্বে গ্যাস-সংযোগ চালু করার ঘোষণা দেন।’
