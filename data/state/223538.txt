
ব্রিটিশ পত্রিকা ডেইলি মেইল এক প্রতিবেদনে জানিয়েছে, যুক্তরাজ্যের সাধারণ নির্বাচনে লেবার দলের প্রার্থী টিউলিপ সিদ্দিক তাঁর পারিবারিক পরিচিতি এবং রাশিয়ার প্রেসিডেন্ট ভ্লাদিমির পুতিনের সঙ্গে একটি অনুষ্ঠানে উপস্থিতির তথ্য ভোটারদের কাছে গোপন করতে চাচ্ছেন বলে অভিযোগ উঠেছে। যুক্তরাজ্যের রক্ষণশীল টোরি দল টিউলিপের বিরুদ্ধে এ অভিযোগ তুলেছে।গত শনিবার প্রতিবেদনটি প্রকাশ করে টোরি দলের সমর্থক হিসেবে পরিচিত ডেইলি মেইল। বাংলাদেশের প্রধানমন্ত্রী শেখ হাসিনার বোন শেখ রেহানার মেয়ে টিউলিপ সিদ্দিক।ডেইলি মেইল-এর প্রতিবেদনে বলা হয়, প্রধানমন্ত্রী শেখ হাসিনার ২০১৩ সালের রাশিয়া সফর ও ১০০ কোটি পাউন্ডের অস্ত্র ক্রয় চুক্তির সময় শেখ হাসিনা, শেখ রেহানা ও রাশিয়ার প্রেসিডেন্ট ভ্লাদিমির পুতিনের সঙ্গে উপস্থিত ছিলেন টিউলিপ। টোরি দলের প্রশ্ন, টিউলিপের ১ হাজার ২০০ শব্দের দলীয় জীবনবৃত্তান্তে পুতিনের সঙ্গে একই অনুষ্ঠানে উপস্থিতি, অস্ত্র চুক্তি ও বাংলাদেশের ক্ষমতাধর পরিবারটির সঙ্গে তাঁর সম্পর্কের কোনো তথ্য নেই কেন? এ ছাড়া শেখ হাসিনার পুনর্নির্বাচনের প্রচারণার পক্ষে যেসব লেখা ও ছবি টিউলিপ তাঁর ব্লগে প্রকাশ করেছিলেন, তা সরিয়ে ফেলেছেন বলেও অভিযোগ তুলেছে টোরিরা।টোরি দলের একজন কর্মকর্তা ডেইলি মেইলকে বলেন, ‘মনে হচ্ছে টিউলিপ তাঁর রাজনৈতিক জীবনের খুবই উল্লেখযোগ্য কিছু ঘটনা লুকানোর চেষ্টা করছেন।’তবে টিউলিপের দল লেবার পার্টির একজন মুখপাত্র বলেন, ‘টিউলিপ তাঁর পারিবারিক পরিচিতি এবং পূর্বের কর্মকাণ্ড নিয়ে গর্বিত। এসব বিষয়ে তিনি সব সময়ই খোলামেলা।’আর পুতিনের সঙ্গে ছবির বিষয়ে এই মুখপাত্রের ভাষ্য, ওই সফরে টিউলিপ সরকারি প্রতিনিধিদল থেকে সম্পূর্ণ বিচ্ছিন্ন ছিলেন। পরিবারের একজন সদস্য হিসেবে আমন্ত্রিত হয়ে ওই অনুষ্ঠানে গিয়েছিলেন।আগামী ৭ মে যুক্তরাজ্যে সাধারণ নির্বাচন। টিউলিপ ব্রিটিশ লেবার পার্টির নেতা এড মিলিব্যান্ডের সহযোগী ছিলেন। এবার তিনি ওই দলের প্রার্থী হয়েছেন হ্যাম্পস্টেড আসন থেকে। গত নির্বাচনে এই আসনে বর্ষীয়ান লেবার নেতা গ্লেন্ডা জ্যাকসন জিতেছিলেন মাত্র ৪২ ভোটের ব্যবধানে।
