
রাজশাহীর বাগমারার বানইল গ্রামের হিন্দুপাড়ায় হামলা, ভাঙচুর ও লুটপাটের প্রতিবাদে গতকাল শনিবার বিক্ষোভ সমাবেশ অনুষ্ঠিত হয়েছে। একই দিন আওয়ামী লীগ ঘটনার সঙ্গে জড়িত থাকার দায়ে পদধারী দুই নেতাকে দল থেকে বহিষ্কার করেছে।বহিষ্কার করা নেতারা হলেন গোবিন্দপাড়া ইউনিয়ন আওয়ামী লীগের ধর্মবিষয়ক সম্পাদক সিদ্দিকুর রহমান ও ৬ নম্বর ওয়ার্ড আওয়ামী লীগের সভাপতি আবদুস সালাম।গোবিন্দপাড়া ইউনিয়ন আওয়ামী লীগের সভাপতি আক্তারুজ্জামান জানান, ঘটনার সঙ্গে জড়িত থাকার প্রমাণ পাওয়ার পর তাঁদের বহিষ্কার করা হয়েছে। অন্যদের পদ না থাকায় তাঁদের বিরুদ্ধে সাংগঠনিক কোনো ব্যবস্থা নেওয়া সম্ভব হয়নি। তবে তিনি দাবি করেন, এটা কোনো রাজনৈতিক বিষয় নয়।দুপুরে হিন্দু বৌদ্ধ খ্রিষ্টান ঐক্য পরিষদ ও পূজা উদ্যাপন পরিষদের উদ্যোগে উপজেলা সদরে বিক্ষোভ মিছিল বের হয়। মিছিলটি ভবানীগঞ্জ কেন্দ্রীয় মন্দির থেকে বের হয়ে প্রধান প্রধান সড়ক প্রদক্ষিণ শেষে উপজেলা পরিষদ চত্বরে সমাবেশে মিলিত হয়।উপজেলা পূজা উদ্যাপন পরিষদের সভাপতি সুনীল কুণ্ডুর সভাপতিত্বে সমাবেশে প্রধান অতিথি ছিলেন ঐক্য পরিষদের কেন্দ্রীয় সভাপতিমণ্ডলীর সদস্য সাবেক রাষ্ট্রদূত নিমচন্দ্র ভৌমিক। বিশেষ অতিথি ছিলেন সংগঠনের কেন্দ্রীয় নেতা অনীল কুমার সরকার, গণেশ চন্দ্র ঘোষ, রবীন্দ্রনাথ, বীরেন্দ্রনাথ সরকার, বিজন সরকার প্রমুখ।বক্তারা হিন্দুপাড়ায় হামলার ঘটনার নিন্দা ও হামলাকারীদের অবিলম্বে গ্রেপ্তারের দাবি জানিয়েছেন। তাঁরা অভিযোগ করেন, মামলা দায়েরের পরও পুলিশ কোনো আসামিকে গ্রেপ্তার করেনি। বরং আসামিরা প্রভাবশালী হওয়ায় পুলিশ তাদের পক্ষে অবস্থান নিয়েছে। এদিকে আওয়ামী লীগের নেতাদের বিরুদ্ধে মামলা করায় তাঁরা হিন্দুদের হুমকি দিচ্ছেন বলেও অভিযোগ করা হয়।বাগমারা থানার ভারপ্রাপ্ত কর্মকর্তা (ওসি) আবদুল হামিদ অভিযোগ অস্বীকার করে জানান, আসামিদের গ্রেপ্তারের জন্য অভিযান অব্যাহত রয়েছে। তিনি জানান, হিন্দুদের নিরাপত্তার জন্য ইতিমধ্যে বানইল হিন্দুপাড়ায় অস্থায়ী পুলিশ ক্যাম্প স্থাপন করা হয়েছে। ১০ এপ্রিল বিকেলে বানইল গ্রামের হিন্দুপাড়ায় আওয়ামী লীগের স্থানীয় নেতা সিদ্দিকুর রহমান ও আবদুস সালামের নেতৃত্বে দলীয় ক্যাডাররা হামলা, ভাঙচুর ও লুটপাট চালায়। এতে নারীসহ ১৫ জন আহত হন। এ ঘটনায় আহত দীলিপ কুমার বাদী হয়ে নয়জনের বিরুদ্ধে থানায় একটি মামলা দায়ের করেন।এ নিয়ে ১২ এপ্রিল প্রথম আলোয় ‘বাগমারায় হিন্দুপাড়ায় ভাঙচুর, লুটপাট’ শিরোনামে একটি সংবাদ ছাপা হয়।
