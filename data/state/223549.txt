
গাজীপুর সিটি করপোরেশনের দক্ষিণ যোগীতলা এলাকায় ‘জঙ্গি আস্তানায়’ র‍্যাবের অভিযানে নিহত দুই ব্যক্তির লাশ মর্গে রয়েছে। পুলিশ বলছে, তাঁরা জঙ্গি। গতকালই কারাগার থেকে মুক্তি পেয়েছেন। এ ঘটনায় আজ সোমবার শেষ খবর পাওয়া পর্যন্ত কোনো মামলা হয়নি।
সরেজমিনে দেখা গেছে, ওই এলাকায় রফিকুল ইসলাম নামে এক ব্যক্তির বেশ কিছু জমি রয়েছে। ওই জমির উত্তর পূর্ব কোনায় ইটের তৈরি পরিত্যক্ত ছোট একটি ঘর রয়েছে। ওই ঘরের মেঝেতে এক জোড়া জুতো ও ছোপ ছোপ রক্ত পড়ে আছে।
যোগীতলা এলাকার বাসিন্দা সোহেল রানা বলেন, গতকাল রাতে খাবার খেয়ে বাড়ির সবাই ঘুমিয়ে পড়েন। রাত আনুমানিক ১১টার দিকে হঠাৎ বিকট একটি শব্দ পাওয়া যায়। বিকট শব্দের পর পাঁচ-ছয়টি গুলির শব্দ পাওয়া যায়।
গাজীপুরের পুলিশ সুপার হারুন অর রশিদ গতকাল গভীর রাতে বলেন, কাশিমপুর হাইসিকিউরিটি কারাগারে বন্দী ছিলেন জঙ্গি মিনহাজুল ও মাহবুব। গতকাল দুপুরে তাঁদের দুজনের জামিন হয়। তাঁরা কারাগার থেকে জামিনে বের হলে র‍্যাব-১-এর সদস্যরা ওই দুই জঙ্গিকে হেফাজতে নেন। তিনি বলেন, এ বিষয়ে র‍্যাব তাঁদের আনুষ্ঠানিকভাবে কিছু জানায়নি। র‍্যাবের গুলির বিষয়টি তিনি গণমাধ্যমকর্মীদের কাছ থেকে শুনেছেন।
পুলিশের গোয়েন্দা সূত্র বলছে, নিহত দুজন হলেন মিনহাজুল (২৫), বাড়ি বগুড়ার শেরপুর থানার কামারখন্দ এলাকায় ও মাহবুবুল আলম (৩০), বাড়ি গাজীপুরের জয়দেবপুর থানার পূর্ব এনায়েতপুরে।
জয়দেবপুর থানার উপপরিদর্শক (এসআই) মো. আজিজুল ইসলাম বলেন, লাশের সুরতহাল প্রতিবেদন করার পর ময়নাতদন্ত করা হবে।
জয়দেবপুর থানার ভারপ্রাপ্ত কর্মকর্তা (ওসি) খন্দকার রেজাউল হাসান বলেন, এ ঘটনায় শেষ খবর পাওয়া পর্যন্ত কোনো মামলা হয়নি।
আরও পড়ুন..গাজীপুরে ‘জঙ্গি আস্তানা’য় র‌্যাবের অভিযান, নিহত ২
