
রোহিঙ্গা পরিস্থিতি দেখতে তুরস্কের ফার্স্ট লেডি এমিন এরদোয়ান ও দেশটির পররাষ্ট্রমন্ত্রী মেগলুত কাভাসোগলু কুতুপালং রোহিঙ্গা শিবিরে পৌঁছেছেন। আজ বৃহস্পতিবার বেলা দেড়টার দিকে তাঁরা ওই শিবিরে পৌঁছান। কুতুপালং রোহিঙ্গা শিবির ছাড়াও পাশের একটি অনিবন্ধিত রোহিঙ্গা শিবিরে যাবেন তাঁরা।
পররাষ্ট্র মন্ত্রণালয়ের একজন কর্মকর্তা প্রথম আলোকে জানান, তুর্কি ফার্স্ট লেডি এমিন এরদোয়ান ও পররাষ্ট্রমন্ত্রী মেগলুত কাভাসোগলু দুপুর ১২টায় কক্সবাজার বিমানবন্দরে পৌঁছান। সেখানে তাঁদের স্বাগত জানান পররাষ্ট্রমন্ত্রী আবুল হাসান মাহমুদ আলী ও পররাষ্ট্র প্রতিমন্ত্রী শাহরিয়ার আলম। পরে তাঁরা টেকনাফের কুতুপালংয়ের উদ্দেশ্যে রওনা হন। রোহিঙ্গাদের সঙ্গে কথা বলবেন তুর্কি ফার্স্ট লেডি ও পররাষ্ট্রমন্ত্রী।
এর আগে গতকাল বুধবার দিবাগত রাত একটার দিকে ঢাকায় আসেন তুরস্কের পররাষ্ট্রমন্ত্রী। রাত তিনটার দিকে আসেন তুর্কি ফার্স্ট লেডি।
রোহিঙ্গা পরিস্থিতি পরিদর্শন শেষে আজই তুর্কি ফার্স্ট লেডি ও পররাষ্ট্রমন্ত্রী কক্সবাজার থেকে ঢাকায় ফিরবেন। ঢাকায় ফিরে প্রধানমন্ত্রী শেখ হাসিনার সঙ্গে সৌজন্য সাক্ষাৎ ও পররাষ্ট্রমন্ত্রীর সঙ্গে আলোচনা করবেন মেগলুত কাভাসোগলু।
মিয়ানমারের রাখাইনে দেশটির নিরাপত্তা বাহিনীর সহিংস দমন-পীড়নের মুখে রোহিঙ্গারা স্রোতের মতো বাংলাদেশে ঢুকছে। এই পরিস্থিতিকে নজিরবিহীন বলছে আন্তর্জাতিক সম্প্রদায়। মানবিক সংকটকে গুরুত্ব দিয়ে এরই মধ্যে লাখো রোহিঙ্গাকে বাংলাদেশ আশ্রয় দিয়েছে।
