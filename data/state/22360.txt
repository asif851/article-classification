
পাবনার ঈশ্বরদীর বহরপুর গ্রামে বিষপানে এক মা ও তাঁর এক শিশুসন্তানের মৃত্যু হয়েছে। গত শুক্রবার রাতে এ ঘটনা ঘটে। পুলিশ ও স্থানীয় সূত্রে জানা যায়, বিভিন্ন বিষয় নিয়ে পাপিয়ার (৩০) সঙ্গে স্বামী মিজানুর রহমান সরদারের অশান্তি চলছিল। শুক্রবার সন্ধ্যায় দুজনের মধ্যে প্রচণ্ড ঝগড়া হয়। অভিযোগ করা হয়েছে, পাপিয়াকে শাশুড়ি ও ননদের সহযোগিতায় মারধরও করা হয়। অভিমান করে রাত আটটার দিকে পাপিয়া দুধের সঙ্গে কীটনাশক মিশিয়ে বড় ছেলে মেহেদী হাসানকে (১৩) খাওয়ানোর চেষ্টা করলে সে দৌড়ে সরে যায়। পরে পাপিয়া নিজে বিষপানের পাশাপাশি দুই সন্তান ইমন (৫) ও জীবনকেও (২) বিষ খাওয়ান। পরে পরিবারের লোকজন মা ও দুই ছেলেকে উপজেলা স্বাস্থ্য কমপ্লেক্সে ভর্তি করান। অবস্থার অবনতি হলে শিশু ইমন ও জীবনকে পাবনা সদর হাসপাতালে পাঠানো হয়। রাত ১০টায় মা ও সাড়ে ১০টায় জীবন মারা যায়। এ ঘটনায় পাপিয়ার স্বামী মিজানুর রহমানকে আটক করেছে পুলিশ।
