
চট্টগ্রামের লোহাগাড়া উপজেলার জঙ্গল পদুয়া এলাকায় আজ মঙ্গলবার রাতে ছাত্রলীগের দুই পক্ষের মধ্যে সংঘর্ষে নয়জন গুলিবিদ্ধ হয়েছেন। উপজেলা ছাত্রলীগের আহ্বায়ক দাবিদার মো. শোয়েবের সঙ্গে উপজেলা ছাত্রলীগের যুগ্ম আহ্বায়ক তাজউদ্দিনের বিরোধকে কেন্দ্র করে এ ঘটনা ঘটে।
গুলিবিদ্ধরা হলেন মো. তাজউদ্দিন, মিনহাজ, আরাফাত, আবদুশ শুক্কুর, জানে আলম, মো. টিপু, মো. হারুন, মো. লোকমান ও মো. ইমরান।স্থানীয় সূত্র জানায়, বঙ্গবন্ধু শেখ মুজিবুর রহমানের জন্মদিন উপলক্ষে আজ সকালে উত্তর পদুয়া জুনিয়র উচ্চবিদ্যালয়ে আয়োজিত অনুষ্ঠানে মো. শোয়েব বক্তৃতা দিতে গেলে তাজউদ্দিনের অনুসারীরা মাইক কেড়ে নেন। পরে রাত সাড়ে ১০টার দিকে জঙ্গল পদুয়া এলাকায় উভয় পক্ষ মিছিল করে। একপর্যায়ে দুই পক্ষের মধ্যে গোলাগুলি হয়।লোহাগাড়া উপজেলা স্বাস্থ্য কমপ্লেক্সের জরুরি বিভাগের চিকিৎসক মো. জাহেদ জানান, গুলিবিদ্ধ নয়জনের মধ্যে গুরুতর আহত চারজনকে চট্টগ্রাম মেডিকেল কলেজ হাসপাতালে পাঠানো হয়েছে। তাঁরা হলেন মো. তাজউদ্দিন, মো. ইমরান, মো. আরাফাত ও আবদুশ শুক্কুর। অন্যদের উপজেলা স্বাস্থ্য কমপ্লেক্সে ভর্তি করা হয়েছে।লোহাগাড়া উপজেলা ছাত্রলীগের আহ্বায়ক রিদওয়ানুল হক বলেন, ওই দুজনের ব্যক্তিগত বিরোধের জের ধরে এই গোলাগুলির ঘটনা ঘটেছে।লোহাগাড়া থানার ভারপ্রাপ্ত কর্মকর্তা (ওসি) মো. শাহাজাহান প্রথম আলোকে বলেন, এ ব্যাপারে তদন্ত চলছে।
