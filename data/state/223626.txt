
টাঙ্গাইলের সখীপুরে সংরক্ষিত বনাঞ্চলের ভেতরে কমপক্ষে ১৬টি অবৈধ কয়লা কারখানা গড়ে উঠেছে। এসব কারখানায় অবাধে শাল-গজারিসহ বনের বিভিন্ন কাঠ পুড়িয়ে কয়লা বানানো হচ্ছে। এতে সামাজিক বনায়ন উজাড়ের পাশাপাশি কালো ধোঁয়ায় পরিবেশের ক্ষতি হচ্ছে।
সখীপুর উপজেলার তেঁতুলিয়াচালা গ্রামে পাঁচটি, কীর্তনখোলা গ্রামের ধুমখালীপাড়ায় ছয়টি এবং কালিয়ার-পাড়া গ্রামে পাঁচটি কয়লার কারখানা দেখা গেছে। এলাকা তিনটি টাঙ্গাইল বন বিভাগের হাতিয়া রেঞ্জের কালিদাস বিট কার্যালয়ের আওতাধীন। এসব গ্রামে বন বিভাগের সামাজিক বনায়ন ও শাল-গজারির বাগান রয়েছে।
২৫ আগস্ট বন বিভাগের কালিদাস বিটের তেঁতুলিয়াচালা এলাকায় গিয়ে দেখা যায়, বনের পাশেই ছয়টি বড় চুলা করে কাঠ পোড়ানো হচ্ছে। চুলাগুলো মাটির তৈরি। কারখানার আশপাশে কাঠ স্তূপ করে রাখা আছে। কারখানার চারপাশে বন বিভাগের গাছপালা রয়েছে। এই কারখানায় চার-পাঁচজন শ্রমিক কাজ করছিলেন।
কারখানাটির মালিক সখীপুর উপজেলার কালমেঘা গ্রামের সাকাওয়াত হোসেন ওরফে সাকা। ওই দিন তাঁকে কারখানায় পাওয়া যায়নি। তবে কারখানার শ্রমিক লাবু মিয়া বলেন, বনের কর্মকর্তা মাঝেমধ্যে ফোন দিয়ে সাকা ভাইকে দেখা করতে বলেন। সবাইকে ‘ম্যানেজ’ করেই তাঁরা কয়লা পোড়ানোর কাজ করছেন।
শ্রমিক লাবু মিয়া যখন এসব কথা বলছিলেন, তখনো কাঠ পোড়ানোর চুলা থেকে ধোঁয়া কুণ্ডলী পাকিয়ে ওপরে উঠছিল। জানা যায়, এসব কারখানায় সাধারণত কাঁচা কাঠ পোড়ানো হয়; যা থেকে ব্যাপক হারে ধোঁয়া নির্গমন হয়।
বাংলাদেশ পরিবেশ আইনবিদ সমিতির (বেলা) টাঙ্গাইল শাখার জ্যেষ্ঠ গবেষণা কর্মকর্তা সোমনাথ লাহিরী প্রথম আলোকে বলেন, বনের ১০ কিলোমিটারের মধ্যে করাতকলসহ বন ও পরিবেশ বিধ্বংসী কোনো কারখানা গড়ে তোলা বেআইনি। অবৈধ কয়লা কারখানার ধোঁয়া পরিবেশ ও জীববৈচিত্র্যের ওপর বিরূপ প্রভাব ফেলে। কালো ধোঁয়া থেকে নির্গত কার্বন স্বাস্থ্যঝুঁকি বাড়ায়।
সাকাওয়াত হোসেনের ওই কারখানা থেকে ১০০ গজের মধ্যে আবদুল করিমের বাড়ি। তিনি বলেন, ‘প্রচুর ধোঁয়ায় ও গন্ধে বাড়িতে টেকা যায় না। কাশতে কাশতে প্রাণ যায়। আমার মনে হয়, আর কিছুদিন ওই কারখানায় থাকলে রোগেশোকেই আমরা মারা যাব।’
পাশের কীর্তনখোলা গ্রামে শাহজাহান মিয়ার বাড়ির ভেতরে কয়লা কারখানা নির্মাণ করা হয়েছে। শাহজাহান বলেন, এই গ্রামে তাঁর মতো আরও অন্তত পাঁচটি বাড়িতে কয়লার কারখানা রয়েছে। তবে তিনি দাবি করেন, কারখানায় বনের কাঠ পোড়ানো হয় না। বন বিভাগের লোকজন মাঝেমধ্যে এসে বিষয়টি পরিদর্শন করে যান।
তবে এলাকার বেশ কয়েকজনের সঙ্গে কথা বলে জানা যায়, এসব কারখানায় গজারি, আম, কাঁঠাল, আকাশমণি, মেহগনিগাছের কাঠ ও মোটা ডালপালা পুড়িয়ে কয়লা বানানো হয়। সেই কয়লা বস্তায় ভরে টাঙ্গাইলসহ দেশের বিভিন্ন স্থানে কামারদের কারখানায় ও হোটেলে জ্বালানি হিসেবে বিক্রি করা হয়। এক বস্তা কয়লা ৮০০ থেকে ১ হাজার টাকায় বিক্রি হয়।
তেঁতুলিয়াচালা গ্রামে কয়লা কিনতে এসেছিলেন ব্যবসায়ী দেলোয়ার হোসেন। তিনি বলেন, ‘কয়লা কারখানা না থাকলে কামারশিল্প চলবে কী করে? তা ছাড়া কয়লা কারখানা বানিয়ে কেউ কোটিপতি হয় না। এই পেশা থেকে যে আয় হয়, তা দিয়ে কোনোমতে সংসার চলে।’
বন বিভাগের দাবি, এসব কারখানার বেশির ভাগই ব্যক্তিমালিকানাধীন জমিতে গড়ে উঠেছে। অস্থায়ী এসব কারখানায় বনের কাঠ পোড়ানো হয় না। ফলে এ নিয়ে তাদের তেমন কিছু করার নেই।
বন বিভাগের কালিদাস বিটের কর্মকর্তা মো. সিরাজুল ইসলাম প্রথম আলোকে বলেন, ‘আমার জানামতে ওই কারখানাগুলোতে বনের কাঠ পোড়ানো হয় না। তারপরও আমি ওই এলাকা পরিদর্শন করব। বনের কাঠ পোড়ালে সংশ্লিষ্ট ব্যক্তিদের বিরুদ্ধে মামলা দেওয়া হবে।’ তিনি এসব কারখানা থেকে কোনো আর্থিক সুবিধা নেওয়ার কথা অস্বীকার করেন।
টাঙ্গাইল বন বিভাগের সহকারী বন সংরক্ষক (এসিএফ) মো. সাজ্জাদুজ্জামান বলেন, ‘বিষয়টি আমার জানা ছিল না। তদন্ত করে দোষী ব্যক্তিদের বিরুদ্ধে প্রয়োজনীয় ব্যবস্থা নেওয়া হবে।’
 
