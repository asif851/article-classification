
নোয়াখালী বিভাগ বাস্তবায়নের দাবিতে গতকাল শনিবার বিকেলে জেলা প্রেসক্লাব মিলনায়তনে যৌথভাবে সংবাদ সম্মেলন করেছে ‘নোয়াখালী বিভাগ বাস্তবায়ন পরিষদ’ ও অনলাইনভিত্তিক স্বেচ্ছাসেবী সংগঠন ‘নোয়াখালী পেইজ’। বৃহত্তর নোয়াখালী ও বৃহত্তর কুমিল্লাকে নিয়ে ‘নোয়াখালী বিভাগ’ বাস্তবায়নের দাবিতে আজ রোববার শহরের টাউন হল মোড়ে মানববন্ধন ও গণস্বাক্ষর সংগ্রহ কর্মসূচি পালন করবে সংগঠন দুটি। এই কর্মসূচিতে বৃহত্তর নোয়াখালী অঞ্চলের বিভিন্ন শ্রেণি-পেশার মানুষজন অংশ নেবেন বলে আয়োজকদের পক্ষ থেকে জানানো হয়েছে।গতকালের সংবাদ সম্মেলনে লিখিত বক্তব্য পাঠ করেন নোয়াখালী বিভাগ বাস্তবায়ন পরিষদের সদস্য সহিদ ছারওয়ার। এ সময় উপস্থিত ছিলেন ‘নোয়াখালী পেইজ’-এর যুগ্ম আহ্বায়ক মিজানুর রহমান। লিখিত বক্তব্যে বলা হয়, নোয়াখালীকে বিভাগ করার দাবিতে দীর্ঘদিন আন্দোলন করে আসছেন বৃহত্তর নোয়াখালী (লক্ষ্মীপুর-নোয়াখালী-ফেনী) অঞ্চলের বাসিন্দারা। তারই ধারাবাহিকতায় এ কর্মসূচি পালন করা হবে।লিখিত বক্তব্যে নোয়াখালী বিভাগ বাস্তবায়নের যৌক্তিকতা তুলে ধরে বলা হয়, নোয়াখালী একটি প্রান্তিক জেলা। অতীতে দেখা গেছে, বিভাগ গঠনের ক্ষেত্রে প্রান্তিক জেলাকে বিভাগ করা হয়। বগুড়া উত্তরাঞ্চলের উন্নত শহর হওয়া সত্ত্বেও রংপুরকে বিভাগ করা হয়েছে, যাতে প্রান্তিক জনগোষ্ঠী এর সুফল পায়। এ ছাড়া উপকূলীয় এলাকায় নোয়াখালীর সীমানা যে হারে বাড়ছে, তাতে মেঘনা নদীর মোহনা থেকে ৩৩ হাজার বর্গমাইল নতুন ভূমি পাওয়ার সম্ভাবনা দেখা দিয়েছে।
