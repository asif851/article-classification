
সিলেটের কানাইঘাট উপজেলার প্রত্যন্ত গ্রাম চতুলবাজার। ১৯১৪ সালে সেখানে প্রতিষ্ঠিত হয়েছিল দুর্গাপুর হাইস্কুল অ্যান্ড কলেজ। গতকাল সোমবার ছিল এ বিদ্যাপীঠের শতবর্ষপূর্তি উৎসব।
   অনুষ্ঠানের শুরুতেই শিক্ষামন্ত্রী নুরুল ইসলাম নাহিদ শিক্ষার্থীদের সঙ্গে কুশল বিনিময় করেন। পরে মন্ত্রী বলেন, ‘শিক্ষাব্যবস্থায় গ্রাম আর শহর বলে কোনো পার্থক্য থাকবে না। এ লক্ষ্যেই আমরা কাজ করছি।’
শতবর্ষপূর্তি উৎসব উপলক্ষে গতকাল বেলা ১১টায় আলোচনা শুরু হয়। এতে প্রধান অতিথির বক্তব্যে নুরুল ইসলাম নাহিদ ২০-দলীয় জোটের ডাকা হরতাল, টানা অবরোধ কর্মসূচি প্রত্যাহারের জন্য বিএনপির চেয়ারপারসন বেগম খালেদা জিয়ার কাছে অনুরোধ জানান। তিনি বলেন, শিক্ষার্থীরা কোনো দলমতের বিশ্বাসী নয়। তারা দেশ ও জাতির ভবিষ্যৎ। তাদের স্বার্থ বিবেচনায় নিয়ে হরতাল-অবরোধ প্রত্যাহার করে নেওয়া উচিত।
অনুষ্ঠানে প্রধান আলোচকের বক্তব্য দেন সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের উপাচার্য মো. আমিনুল হক ভূইয়া। বিশেষ অতিথি ছিলেন স্থানীয় সাংসদ সেলিম উদ্দিন, সিলেট শিক্ষা বোর্ডের ভারপ্রাপ্ত চেয়ারম্যান এ কে এম গোলাম কিবরিয়া তাপাদার, উপজেলা নির্বাহী কর্মকর্তা (ইউএনও) তারেক মোহাম্মদ জাকারিয়া, মুক্তিযোদ্ধা মুজিবুর রহমান, কানাইঘাট পৌরসভার মেয়র লুৎফুর রহমান প্রমুখ।
বিদ্যালয় ব্যবস্থাপনা কমিটির উপদেষ্টা নূরউদ্দিনের সভাপতিত্বে অনুষ্ঠানে বর্তমান ও প্রাক্তন মিলিয়ে হাজারো শিক্ষার্থী অংশ নেন। আলোচনা সভা শেষে মন্ত্রী শিক্ষাপ্রতিষ্ঠানের একটি একাডেমিক ভবনের দ্বিতীয় তলার নির্মাণকাজের উদ্বোধন করেন। পরে বেলা দুইটায় অনুষ্ঠানের দ্বিতীয় পর্বে সাংস্কৃতিক অনুষ্ঠান শুরু হয়।
