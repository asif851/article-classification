
ঢাকার ধামরাই উপজেলার চৌহাট ইউনিয়ন পরিষদ (ইউপি) নির্বাচনে আওয়ামী লীগের মনোনয়ন পেয়েছেন অভিনেতা সোহেল খান। তিনি ইউনিয়ন বিএনপির সংস্কৃতিবিষয়ক সম্পাদক।ধামরাইয়ের ১৬টি ইউপিতে ২৮ মে ভোট। ইতিমধ্যে কেন্দ্র থেকে ওই সব ইউপিতে আওয়ামী লীগের মনোনয়ন চূড়ান্ত করা হয়েছে।ঢাকা জেলা আওয়ামী লীগের সভাপতি বেনজির আহমেদের স্বাক্ষরিত সম্ভাব্য প্রার্থীদের তালিকা পাঠানো হয়েছে বাংলাদেশ আওয়ামী লীগের সভাপতি ও ইউনিয়ন পরিষদ নির্বাচন মনোনয়ন বোর্ডের কাছে। এ তালিকায় দেখা যায়, চৌহাট ইউনিয়ন থেকে চেয়ারম্যান পদে তিনজনের নাম সুপারিশ করা হয়েছিল। এর মধ্যে ছিলেন চৌহাট ইউনিয়ন আওয়ামী লীগের সাধারণ সম্পাদক নজরুল ইসলাম, সদস্য আনোয়ার হোসেন এবং ইউনিয়ন বিএনপির সংস্কৃতিবিষয়ক সম্পাদক অভিনেতা সোহেল খান। সুপারিশে সোহেল খানের দলীয় পরিচয় উল্লেখ থাকার পরও কেন্দ্র থেকে তাঁকেই মনোনয়ন দেওয়া হয়।জানতে চাইলে সোহেল খান বলেন, ‘আমি বিএনপি করি না। ২০০৩ সালে কমিটিতে কেউ আমার নাম দিয়েছে। অভিনেতা হিসেবে ইতিমধ্যে এলাকায় কিছু উন্নয়নমূলক কাজ করেছি। আরও উন্নয়ন করার জন্য আওয়ামী লীগ থেকে চেয়ারম্যান পদে মনোনয়ন চেয়েছি।’ইউনিয়ন, উপজেলা ও জেলা আওয়ামী লীগের সভাপতি ও সাধারণ সম্পাদকের সম্মতি নিয়ে সম্ভাব্য প্রার্থীদের নাম সুপারিশ করা হয়। কিন্তু ইউনিয়ন ও উপজেলা নেতাদের সম্মতি না নিয়েই জেলা আওয়ামী লীগের সভাপতি চৌহাটের তালিকা করেছেন বলে অভিযোগ পাওয়া গেছে।কেন্দ্রের এ সিদ্ধান্তের পর উপজেলা আওয়ামী লীগের বিভিন্ন পর্যায়ের নেতা-কর্মীদের মধ্যে ব্যাপক ক্ষোভের সৃষ্টি হয়েছে। কিন্তু প্রকাশ্যে কেউ মন্তব্য করতে রাজি হননি। পরিচয় গোপন রাখার শর্তে উপজেলা আওয়ামী লীগের এক নেতা বলেন, চেয়ারম্যান পদে আওয়ামী লীগের মনোনয়নের জন্য বিএনপি নেতার নাম সুপারিশ করা হাস্যকর। তাঁর নাম সুপারিশ করার বিরোধিতা করেন স্থানীয় পর্যায়ের নেতারা। এরপরও জেলা আওয়ামী লীগের সভাপতি অন্যদের সঙ্গে দলীয় প্রার্থী হিসেবে তাঁর (সোহেল খান) নাম সুপারিশ করে কেন্দ্রে পাঠান।এক নেতা বলেন, বিএনপি নেতার মনোনয়ন দলীয় নেতা-কর্মীদের অবমূল্যায়নেরই বহিঃপ্রকাশ। এতে দল প্রশ্নের মুখে পড়েছে।জানতে চাইলে বেনজির আহমেদ বলেন, ‘সোহেল খানের দলীয় পরিচয় উল্লেখ করেই তিনিসহ তিনজনের জন্য সুপারিশ করা হয়েছিল। এরপরও কেন্দ্র থেকে সোহেল খানকে মনোনয়ন দেওয়া হয়েছে।’ সোহেল খানের দলীয় পরিচয় জানার পরও তাঁর নাম সুপারিশ করার কারণ জানতে চাইলে বেনজির আহমেদ বলেন, তাঁর নাম সুপারিশ করা নিয়ে কী হয়েছে তা তৃণমূল থেকে কেন্দ্রীয় পর্যায়ের আওয়ামী লীগ নেতারা জানেন। এটা দলীয় ব্যাপার, নিউজের কোনো বিষয় নয়।
