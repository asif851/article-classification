
প্রথম ধাপের ইউনিয়ন পরিষদ নির্বাচনে সহিংসতায় ২২ জন নিহত হয়েছেন দাবি করে বিএনপি বলেছে, এ ঘটনার জন্য নির্বাচন কমিশন দায়ী। কমিশন তাদের ক্ষমতা প্রয়োগ করলে নির্বাচনে এত প্রাণ দিতে হতো না।গতকাল বৃহস্পতিবার সকালে রাজধানীর নয়াপল্টনে বিএনপির কেন্দ্রীয় কার্যালয়ে সংবাদ সম্মেলনে দলের যুগ্ম মহাসচিব রুহুল কবির রিজভী এ দাবি করেন। তিনি বলেন, তফসিল ঘোষণা থেকে ২২ মার্চ ভোটের দিন পর্যন্ত সারা দেশে নির্বাচনে সংঘাত-সংঘর্ষ-সহিংসতা, পুলিশ-র্যাব ও বিজিবির গুলি এবং আওয়ামী সন্ত্রাসীদের পৈশাচিক হামলায় ২২ জনের মৃত্যু হয়েছে। এর মধ্যে তিনজন প্রার্থীও রয়েছেন।রিজভী বলেন, এতগুলো প্রাণহানির জন্য নির্বাচন কমিশন দায়ী। তাদের সেবাদাসমূলক আচরণের কারণে এতগুলো জীবনহানি হলো, এত মানুষ নিহত হলো, মানুষের অঙ্গহানি ঘটল। সংবাদ সম্মেলনে তিনি প্রধান নির্বাচন কমিশনার (সিইসি) কাজী রকিবউদ্দীন আহমদের ‘মানসিক সুস্থতা’ নিয়ে প্রশ্ন তোলেন। তিনি বলেন, ‘নির্বাচনের আগে সিইসি বলেছিলেন, ‘প্রশাসনের কাঙ্ক্ষিত সহযোগিতা পাচ্ছি না। যদি কোথাও সংঘাত-সংঘর্ষ হয়, তবে পুলিশকে দায়-দায়িত্ব নিতে হবে।” আবার নির্বাচন শেষে তিনিই (সিইসি) বললেন, নির্বাচন সুষ্ঠু হয়েছে। তাঁর এ ধরনের কথাবার্তায় মনে হয়েছে, তিনি মানসিক অস্থিরতায় ভুগছেন।’ নির্বাচন কমিশনারদের পদত্যাগ দাবি করে রিজভী বলেন, ‘বর্তমান নির্বাচন কমিশনের স্নায়ু শিথিল, হৃদয় দুর্বল, মস্তিষ্ক অলস হয়ে গেছে। এসব কারণেই নির্বাচন কমিশন আজ নিথর, লক্ষ্যভ্রষ্ট ও বিপথগামী একটি প্রতিষ্ঠানে রূপান্তরিত হয়েছে। তাদের চাকরিতে যাতে কোনো ছেদ-যতি না ঘটে, তাঁরা (কমিশনারেরা) সেই প্রচেষ্টাই চালিয়ে যাচ্ছেন।’
