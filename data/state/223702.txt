
ঈদের ছুটি কাটিয়ে ঢাকায় কর্মস্থলে ফেরার পথে গাড়ির জটে পড়ছে দৌলতদিয়া-খুলনা মহাসড়ক ও ঢাকা-টাঙ্গাইল মহাসড়কের যাত্রীরা। দৌলতদিয়া-পাটুরিয়া নৌপথে গাড়ির লাইন ৮ কিলোমিটার থেকে ১২ কিলোমিটার দীর্ঘ হচ্ছে। বিকেল সাড়ে ৫টা পর্যন্ত মহাসড়কে দেড় হাজারের বেশি গাড়ি আটকে আছে। ঢাকা-টাঙ্গাইল মহাসড়কেও যানবাহন চলছে ধীরগতিতে।
বাংলাদেশ অভ্যন্তরীণ নৌপরিবহন সংস্থা (বিআইডব্লিউটিসি) দৌলতদিয়া কার্যালয় সূত্রে জানা গেছে, দৌলতদিয়া-পাটুরিয়া নৌপথে ১৬-১৭টি ফেরি চলাচল করে। ঈদ উপলক্ষে বাড়তি গাড়ি ও মানুষের পারাপার নির্বিঘ্ন করতে ফেরির সংখ্যা বাড়ানো হয়। এ বছর অতিরিক্ত গাড়ির চাপ সামাল দিতে শিমুলিয়া-কাঁঠালবাড়ি নৌপথ থেকে দুই দিন আগে আরও দুইটি ফেরি যুক্ত হয়। তবে রো রো ফেরি বীরশ্রেষ্ঠ হামিদুর রহমান ও ইউটিলিটি চন্দ্রমল্লিকা বিকল হয়ে আছে।
আইনশৃঙ্খলা রক্ষাকারী বাহিনীর সদস্যরা গোয়ালন্দ মোড়ে দক্ষিণাঞ্চল থেকে আগত সাধারণ পণ্যবাহী গাড়ি আটকে দিচ্ছেন। গোয়ালন্দ বাসস্ট্যান্ড থেকে ইঞ্জিনচালিত মাহেন্দ্র, লেগুনা ও ব্যাটারিচালিত অটোরিকশা ঘুরিয়ে দিচ্ছেন।
ঘাটসংশ্লিষ্ট ব্যক্তিরা জানান, দৌলতদিয়া ও পাটুরিয়ায় চারটি করে ঘাট রয়েছে। ঈদের সময় গাড়ির সংখ্যা বেড়ে যায়। এ বছর বাড়তি গাড়ির সঙ্গে শিমুলিয়া-কাঁঠালবাড়ি নৌপথে নাব্যতা সংকট দেখা দিলে ফেরি চলাচল ব্যাহত হয়। এতে ওই নৌপথের অধিকাংশ গাড়ি আসায় গাড়ির সংখ্যা দ্বিগুণ হয়ে যায়। চার দিন ধরে যানজট কমছে না। গতকাল বৃহস্পতিবার সবচেয়ে বেশি যানজট দেখা দেয়।
শুক্রবার বিকেলে ঢাকা-টাঙ্গাইল মহাসড়ককে দেখা গেছে, টাঙ্গাইল হয়ে উত্তরাঞ্চলগামী যানবাহনের চাপ কম থাকলেও ঢাকাগামী যানবাহনের প্রচুর চাপ। একটি যানের পেছনে আরেকটি যান লেগে রয়েছে। রাস্তায় অনেক যাত্রী যানবাহন না পেয়ে অপেক্ষায় রয়েছে। অনেকে বাসের ছাদে ও ট্রাকে চেপে ঢাকার দিকে রওনা হয়েছে।
ধেরুয়া রেল ক্রসিংয়ের গেটম্যান সিদ্দিক মিয়া জানান, আজ শুক্রবার দুপুরের পর মহাসড়কে যানবাহনের চাপ বেড়ে গেছে।
মির্জাপুরের গোড়াই হাইওয়ে থানার উপপরিদর্শক (এসআই) মোতালেব হোসেন বলেন, যাত্রী বহনে ঢাকা শহরসহ আশপাশের সড়কে চলাচলকারী যানবাহন এই মহাসড়কে এসেছে। এ কারণে যানবাহনের চাপ সৃষ্টি হয়েছে। তবে বৃষ্টি বা কোনো দুর্ঘটনা না ঘটলে রাস্তায় যান চলাচল স্বাভাবিক থাকবে।
