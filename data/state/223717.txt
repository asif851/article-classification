
অর্থমন্ত্রী আবুল মাল আবদুল মুহিত বিএনপির চেয়ারপারসন খালেদা জিয়াকে ‘সন্ত্রাসের রানি’ আখ্যায়িত করে বলেছেন, ‘খালেদা জিয়া এ দেশে রাজনীতির নেতৃত্ব দিচ্ছে না, তিনি সন্ত্রাসের নেতৃত্ব দিচ্ছেন। সন্ত্রাসের রানির সঙ্গে কিসের আলোচনা? কোনো আলোচনা হবে না। খালেদা জিয়া বাংলাদেশের শত্রু। তাঁকে প্রতিহত করতে হবে।’আজ বৃহস্পতিবার সুনামগঞ্জ পৌরসভার পক্ষ থেকে অর্থমন্ত্রীকে দেওয়া এক গণসংবর্ধনায় তিনি এসব কথা বলেন। সুনামগঞ্জ পৌর শহরের পুরোনো বাসস্ট্যান্ড এলাকায় বিকেল সাড়ে চারটায় এ সংবর্ধনা অনুষ্ঠিত হয়। বিকেল সাড়ে পাঁচটায় তিনি বক্তব্য দেন।অর্থমন্ত্রী তাঁর বক্তব্যে আরও বলেন, ‘খালেদা জিয়া হরতাল-ধর্মঘট ডাকেন, কিন্তু জনগণ মানে না। তিনি একটা অত্যন্ত অসৎ উপায় বের করেছেন। সেটা হলো গোপনে মানুষ হত্যা। তিনি গুলি করে, আগুন দিয়ে, চাকু দিয়ে মানুষ হত্যা করছেন। তাঁর এই গুপ্তহত্যা, জ্বালাও-পোড়াও বন্ধ করতে হবে।’২০১৪ সালের ৫ জানুয়ারির নির্বাচনের কথা উল্লেখ করে অর্থমন্ত্রী বলেন, তিনি (খালেদা) নির্বাচনে আসলেন না। খালেদা জিয়ার নির্বুদ্ধিতার কারণে আওয়ামী লীগ নির্বাচনে জয়ী হয়। ১৫৩ জন এমপি বিনা প্রতিদ্বন্দ্বিতায় নির্বাচিত হয়ে যান। তাঁদের কোনো প্রতিদ্বন্দ্বী ছিলেন না। খালেদা জিয়া এখন সেই নির্বুদ্ধিতার প্রায়শ্চিত্ত করছেন। আন্দোলনের নামে মানুষ পুড়িয়ে হত্যা করছেন। দেশের উন্নয়নের ধারাবাহিকতা রক্ষা করতেই তাঁকে প্রতিরোধ করতে হবে।
সুনামগঞ্জ পৌরসভার মেয়র আয়ুব বখ্ত জগলুলের সভাপতিত্বে সংবর্ধনা অনুষ্ঠানের আরও বক্তব্য দেন সুনামগঞ্জ-৩ আসনের সাংসদ অর্থ ও পরিকল্পনা প্রতিমন্ত্রী এম এ মান্নান, সুনামগঞ্জ-৫ আসনের সাংসদ মুহিবুর রহমান মানিক, সুনামগঞ্জ-১ আসনের সাংসদ মোয়াজ্জেম হোসেন রতন, সুনামগঞ্জ ও মৌলভীবাজার জেলার সংরক্ষিত নারী আসনের সাংসদ শামসুন্নাহার বেগম শাহানা, সুনামগঞ্জ জেলা আওয়ামী লীগের সহসভাপতি আফতাব উদ্দিন আহমদ। সংবর্ধনা অনুষ্ঠান পরিচালনা করেন সুনামগঞ্জ পৌরসভার কাউন্সিলর মনীষ কান্তি দে।
অর্থমন্ত্রী এর আগে সুনামগঞ্জ পৌর শহরের হাসননগর এলাকায় ‘মুক্তিযোদ্ধা হুসেন বখত চত্বর’র উদ্বোধন করেন। পরে তিনি রিকশায় চড়ে শহরের সুরমা নদীর তীরে অবস্থিত ‘রিভার ভিউ’-এ যান। সেখানে কিছু সময় কাটান। সন্ধ্যায় তিনি জেলা আইনজীবী সমিতির দেওয়া এক সংবর্ধনা অনুষ্ঠানে যোগ দেন।
