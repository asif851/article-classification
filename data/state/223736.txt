
রাজবাড়ীর গোয়ালন্দ উপজেলার উজানচর ইউনিয়ন ছাত্রলীগের সাবেক সহসভাপতি জিন্দার আলী শেখকে (৩২) কুপিয়ে জখম করা হয়েছে। গতকাল রোববার গোয়ালন্দ বাজার রেলস্টেশন এলাকায় যুবলীগের স্থানীয় কার্যালয়ে এ ঘটনা ঘটে। জিন্দার আলীকে উপজেলা স্বাস্থ্য কমপ্লেক্সে ভর্তি করা হয়েছে।জিন্দার আলী নিজেকে উজানচর ইউনিয়ন যুবলীগের সভাপতি পদপ্রার্থী দাবি করে বলেন, ‘গতকাল বেলা একটার দিকে এলাকার আরেক যুবলীগ কর্মী আবদুল জব্বারকে সঙ্গে নিয়ে যুবলীগের ওই কার্যালয়ে বসে টেলিভিশন দেখছিলাম। হঠাৎ উজানচর ইউনিয়ন যুবলীগের কর্মী পলাশ, আশিক, মিরাজসহ চার-পাঁচজন মিলে ধারালো অস্ত্র নিয়ে আমার ওপর হামলা চালায়। এ সময় আমার শরীরে অন্তত ১০টি কোপ দিয়ে তারা দ্রুত ঘটনাস্থল ত্যাগ করে। এ সময় ঠেকাতে গিয়ে আবদুল জব্বারও আহত হন।’গোয়ালন্দঘাট থানার পরিদর্শক (তদন্ত) মিজানুর রহমান জানান, এখন পর্যন্ত কেউ অভিযোগ করেনি। অভিযোগ পেলে ব্যবস্থা নেওয়া হবে।
