
কারখানা স্থানান্তরের প্রতিবাদে একটি পোশাক কারখানার শ্রমিকেরা রাজধানীর এলিফ্যান্ট রোড অবরোধ করে রেখেছেন। আজ বেলা ১১টা থেকে ফ্যাশন নেটওয়ার্ক নামের তৈরি পোশাক কারাখানার শ্রমিকদের অবরোধের কারণে ব্যস্ত এই সড়কে যান চলাচল বন্ধ রয়েছে।
নিউমার্কেট থানার ভারপ্রাপ্ত কর্মকর্তা (ওসি) আতিকুর রহমান প্রথম আলোকে বলেন, পোশাক কারখানার মালিকপক্ষ গাজীপুরে আরেকটি কারাখানা করেছে। শ্রমিকদের না জানিয়ে তারা এলিফ্যান্ট রোডের কারখানাটি বন্ধ করে দিয়েছে। শ্রমিকেরা সড়ক অবরোধ করে চার মাসের অগ্রিম বেতন দাবি করছেন। তবে মালিকপক্ষ দেড় মাসের বেশি বেতন দিতে চাইছে না।
মালিকপক্ষ কারখানাটি বন্ধ করার প্রক্রিয়া প্রায় এক বছর ধরে করে আসছে বলে অভিযোগ করেন ফ্যাশন নেটওয়ার্কের আন্দোলনকারী শ্রমিকেরা। মায়া বেগম নামের এক শ্রমিক প্রথম আলোকে বলেন, কারাখানা সরিয়ে নেওয়ার কথা গত বছর রমজান মাসে তাঁরা জানতে পারেন। তবে মালিকপক্ষ এ ব্যাপারে আনুষ্ঠানিকভাবে কিছু জানায়নি। এর প্রতিবাদে গত সেপ্টেম্বর মাসে কোরবানির ঈদের পর শ্রমিকেরা একদিনের কর্মবিরতি পালন করেন। তবে এলিফ্যান্ট রোড ও গাজীপুরে দুটি কারখানাই চালু রাখার আশ্বাস দেয় মালিকপক্ষ। কিন্তু ধীরে ধীরে এলিফ্যান্ট রোডের কারখানা থেকে মালামাল-যন্ত্রপাতি সরাতে থাকেন মালিকের লোকজন। এখানে কাজও কমে যায়। গতকাল বুধবার দুপুরে মালিকপক্ষ আলোচনার জন্য বিজিএমইএ কার্যালয়ে যেতে বলেন শ্রমিকদের। সেদিন বিকেল থেকে রাত সাড়ে ১০টা পর্যন্ত মালিকপক্ষের লোকজন সেখানে যাননি। তাই শ্রমিকেরা আজ এলিফ্যান্ট রোড অবরোধ করেছেন।
