
চুয়াডাঙ্গায় কেরু অ্যান্ড কোম্পানি (বাংলাদেশ) লিমিটেডের দুটি বাণিজ্যিক আখ খামারে দুর্বৃত্তরা আগুন দিয়েছে বলে অভিযোগ পাওয়া গেছে। গতকাল বৃহস্পতিবার দিনের বেলা এ ঘটনা ঘটে। এতে খামার দুটির অন্তত নয় একর জমির আখ ক্ষতিগ্রস্ত হয়েছে।কেরু অ্যান্ড কোম্পানির প্রধান কার্যালয় সূত্রে জানা গেছে, চলতি মৌসুমে কেরু অ্যান্ড কোম্পানির নিজস্ব ১০টি বাণিজ্যিক খামারের ১ হাজার ৯০০ একর জমিতে আখ চাষ করা হয়। এর মধ্যে বেগমপুর খামারের ২০০ একর ও ফুলবাড়ী খামারের ১১০ একর জমিতে আখ ছিল। এসব খেতের অর্ধেক আখই ইতিমধ্যে কেটে মাড়াইয়ের জন্য চিনিকলে পাঠানো হয়েছে। সদর উপজেলার বেগমপুর ইউনিয়নের বেগমপুর খামারে গতকাল সকাল ১০টার দিকে আগুন দেখে খামারের প্রহরীরা মুঠোফোনে কোম্পানির কর্মকর্তাদের অবহিত করেন। পরে কোম্পানির পক্ষ থেকে চুয়াডাঙ্গা ফায়ার সার্ভিস স্টেশনকে জানানো হয়। পরে ফায়ার সার্ভিসের কর্মীরা গিয়ে আগুন নিয়ন্ত্রণে আনেন। তবে এর আগেই খামারটির এক একর জমির আখ ক্ষতিগ্রস্ত হয়। এর রেশ কাটতে না-কাটতেই দুর্বৃত্তরা বেলা তিনটার দিকে সদর উপজেলার শংকরচন্দ্র ইউনিয়নের ফুলবাড়ী খামারে আগুন দেয়। পরে ফায়ার সার্ভিসের কর্মীরা প্রায় এক ঘণ্টা চেষ্টা করে আগুন নিয়ন্ত্রণে আনেন। ফচুয়াডাঙ্গা ফায়ার সার্ভিস স্টেশনের ভারপ্রাপ্ত কর্মকর্তা আবদুস সালাম বলেন, পরিকল্পিত আগুন দিয়ে ফায়ার সার্ভিসের কর্মীদের হয়রানি এবং রাষ্ট্রীয় সম্পদের ক্ষতির বিষয়ে ব্যবস্থা নিতে পুলিশকে অনুরোধ করা হয়েছে।কয়েকজন স্থানীয় বাসিন্দা বলেন, প্রতিবছর মাড়াই মৌসুমে বাণিজ্যিক খামারগুলোতে আখ কাটা ও পরিবহন ঠিকাদারেরা পরিকল্পিতভাবে আগুন দেয়। কিন্তু তাদের বিরুদ্ধে কোনো ব্যবস্থা নেওয়া হয় না। যে কারণে, একই ঘটনার পুনরাবৃত্তি ঘটে।কোম্পানির ব্যবস্থাপনা পরিচালক এ বি এম আরশাদ হোসেন বলেন, ‘আখের খেতে পরিকল্পিতভাবে অগ্নিসংযোগের অভিযোগ আমার কাছেও আসে। এত দিন প্রমাণের অভাবে আইনি পদক্ষেপ নেওয়া যায়নি। এবার দুর্বৃত্তদের পরিচয় জানতে লোক নিয়োগ করা হয়েছে।’
