
অবৈধ সম্পদের বিষয়ে অনুসন্ধান চলার মধ্যে সাবেক স্বাস্থ্য ও পরিবারকল্যাণমন্ত্রী আ ফ ম রুহুল হক এবং সাবেক পানিসম্পদ প্রতিমন্ত্রী মাহবুবুর রহমানকে জিজ্ঞাসাবাদের জন্য তলব করেছে দুর্নীতি দমন কমিশন (দুদক)। এই তলবের বিষয়ে গতকাল বুধবার বেলা সাড়ে তিনটায় তাঁদের ঠিকানায় নোটিশ পাঠিয়েছে দুদক।বিষয়টি নিশ্চিত করে দুদকের উপপরিচালক প্রণব কুমার ভট্টাচার্য প্রথম আলোকে জানান, সাবেক স্বাস্থ্যমন্ত্রীকে ২৪ ফেব্রুয়ারি ও সাবেক পানিসম্পদ প্রতিমন্ত্রীকে ২৩ ফেব্রুয়ারি সকাল ১০টায় রাজধানীর সেগুনবাগিচায় দুদকের প্রধান কার্যালয়ে হাজির হতে বলা হয়েছে।এদিকে বিশ্বাস বিল্ডার্সের ব্যবস্থাপনা পরিচালক (এমডি) নজরুল ইসলামকে সম্পদের বিবরণী জমা দিতে নোটিশ দিয়েছে দুদক।রুহুল হক বর্তমানে সাতক্ষীরা-৩ ও মাহবুবুর রহমান পটুয়াখালী-৪ আসনের সাংসদ।বিশ্বাস বিল্ডার্সের এমডিকে নোটিশ: গতকাল বিশ্বাস বিল্ডার্সের এমডি নজরুল ইসলামকে সম্পদের বিবরণী জমা দেওয়ার নোটিশ দেওয়ার বিষয়টি প্রথম আলোকে নিশ্চিত করেন অনুসন্ধান কর্মকর্তা ও দুদকের জ্যেষ্ঠ উপপরিচালক বেনজীর আহমেদ। তিনি জানান, নজরুল ইসলামের নামে রাজধানী, কক্সবাজার, কিশোরগঞ্জ ও রূপগঞ্জে বিপুল সম্পদের তথ্য পাওয়া গেছে, যার সঙ্গে বৈধ আয়ের মিল নেই।প্রতারণার অভিযোগে নজরুল ইসলামের বিরুদ্ধে একটি মামলার তদন্ত করছে দুদক।
