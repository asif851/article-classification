
বিএনপির নেতৃত্বাধীন ২০-দলীয় জোটের ডাকা আজকের সকাল-সন্ধ্যা হরতালের শুরুতে নাটোর শহরের চকরামপুর এলাকায় নাটোর-ঢাকা মহাসড়কে টায়ারে আগুন জ্বেলে ঝটিকা মিছিল করেছে হরতাল-সমর্থকেরা। পুলিশ ধাওয়া দিলে কিছুক্ষণের মধ্যে মিছিলকারীরা পালিয়ে যায়। পরে মহাসড়ক থেকে টায়ার সরিয়ে দেয় পুলিশ।
হরতালের সমর্থনে সকালে নাটোর শহরের স্টেশন এলাকায় মিছিল বের করেন ছাত্রদল, যুবদল ও স্বেচ্ছাসেবক দলের নেতা-কর্মীরা। মিছিলটি কিছুদূর যেতেই পুলিশের বাধা পেয়ে ছত্রভঙ্গ হয়ে যায়। সকাল সাড়ে নয়টার দিকে তারা রেলগেট এলাকায় সমবেত হয়।
হরতালে দূরপাল্লার কোনো গাড়ি চলেনি। তবে সকাল থেকে কিছু পণ্যবাহী ট্রাক ও অটোরিকশা চলাচল করছে। জেলা বিএনপির সাধারণ সম্পাদক আমিনুল হক জানান, পুলিশ তাঁদের মিছিল সমাবেশ করতে বাধা দিচ্ছে। নাটোর সদর থানার ভারপ্রাপ্ত কর্মকর্তা (ওসি) ফরিদুল ইসলামের ভাষ্য, নাশকতা ঠেকাতে পুলিশের পাশাপাশি শহরে চার প্লাটুন বর্ডার গার্ড বাংলাদেশ (বিজিবি) মোতায়েন রয়েছে।
