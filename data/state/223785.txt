
জাহাঙ্গীরনগর বিশ্ববিদ্যালয়ের কেন্দ্রীয় ছাত্র সংসদ নির্বাচনের (জাকসু) তফসিল ঘোষণা করা হয়েছে। গতকাল বুধবার বেলা সাড়ে ১১টায় বিশ্ববিদ্যালয়ের ছাত্র-শিক্ষক কেন্দ্রে সংবাদ সমেঞ্চলন করে জাকসুর প্রধান নির্বাচন কমিশনার অধ্যাপক এ কে এম শাহনাওয়াজ এই ঘোষণা দেন।সংবাদ সম্মেলনে বলা হয়, আগামী ২ জানুয়ারি ভোট নেওয়া হবে। এ জন্য মনোনয়নপত্র বিতরণ করা হবে ১৯ থেকে ২৫ নভেম্বর। জমা নেওয়া হবে ২৬ নভেম্বর। মনোনয়নপত্র বাছাই করা হবে ১ ডিসেম্বর। বাছাই শেষে প্রতিদ্বন্দ্বী প্রার্থীদের প্রাথমিক তালিকা প্রকাশ করা হবে ৫ ডিসেম্বর। মনোনয়নপত্র প্রত্যাহারের শেষ দিন ৮ ডিসেম্বর। প্রার্থীদের চূড়ান্ত তালিকা প্রকাশ করা হবে ১৫ ডিসেম্বর।মোট ১৬টি পদে নির্বাচন হবে। এর মধ্যে সহসভাপতি, সাধারণ সম্পাদক, সহসাধারণ সম্পাদক, কমনরুম সম্পাদক, মহিলা কমনরুম সম্পাদিকা, সমাজসেবা সম্পাদক, সাহিত্য সম্পাদক, সামাজিক চিত্তবিনোদন সম্পাদক, নাট্য সম্পাদক, ক্রীড়া সম্পাদক ও সহ-ক্রীড়া সম্পাদকের একটি করে পদ রয়েছে। কার্যকরী পরিষদের সদস্যপদ রয়েছে পাঁচটি। কেউ একাধিক পদে প্রার্থী হতে পারবেন না বলে সংবাদ সম্মেলনে জানানো হয়।সংবাদ সমেঞ্চলনে আরও উপস্থিত ছিলেন নির্বাচন কমিশনের সদস্য অধ্যাপক সোহেল আহমেদ ও কমিশনের সদস্যসচিব অধ্যাপক মোহা. মুজিবুর রহমান।নির্বাচনের দাবি: তফসিল ঘোষণার আগে জাকসু নির্বাচনের দাবিতে গতকাল সকাল ১০টায় দুই শতাধিক শিক্ষার্থী বিশ্ববিদ্যালয়ের শহীদ মিনারের পাদদেশ মৌন মিছিল বের করেন। মিছিলটি প্রশাসনিক ভবনের সামনে গিয়ে শেষ হয়। সেখানে মানববন্ধন করেন শিক্ষার্থীরা।
