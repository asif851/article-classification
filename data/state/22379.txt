
বাংলাদেশের ৭৩ শতাংশ মানুষ মনে করেন, দেশ সঠিক পথেই এগোচ্ছে। আর ৭৭ শতাংশের মতে, দেশের রাজনৈতিক অবস্থা স্থিতিশীল। দেশের নিরাপত্তা পরিস্থিতিও বেশ ভালো বলে মনে করছেন ৮৩ শতাংশ মানুষ।ওয়াশিংটনভিত্তিক ইন্টারন্যাশনাল রিপাবলিকান ইনস্টিটিউটের (আইআরআই) জরিপে এ তথ্য উঠে এসেছে। জরিপ প্রতিবেদনটি গত বুধবার প্রকাশিত হয়েছে।নেলসন বাংলাদেশ ও আইআরআই গত ৪ থেকে ২১ ফেব্রুয়ারি পর্যন্ত দেশের আটটি বিভাগে এ জরিপ চালায়। প্রতিবেদনে বলা হয়, দুই বছর আগের জরিপে ৩৮ শতাংশ বাংলাদেশি দেশ সঠিক পথে আছে বলে মত দিয়েছিলেন। ২০১৫ সালে এই হার ৬৪ শতাংশে উন্নীত হয়। ২০১৬ সালে তা বেড়ে ৭৩ শতাংশে পৌঁছাল।জরিপে অংশ নেওয়া অধিকাংশ উত্তরদাতা দেশের ভবিষ্যৎ নিয়ে আশাবাদী। ৭২ শতাংশ বিশ্বাস করেন, তাঁদের ব্যক্তিগত অর্থনৈতিক অবস্থা আগামী বছরগুলোতে উন্নত হবে। ৬৫ শতাংশ উত্তরদাতা মনে করেন, রাজনৈতিকভাবে বাংলাদেশ আরও স্থিতিশীল হয়ে উঠছে।তবে জরিপের ফলাফল অনুযায়ী, নিরাপত্তার বিষয়টি নিয়ে দেশের মানুষের উদ্বেগ বাড়ছে। ২০১৫ সালের নভেম্বরের তুলনায় নিরাপত্তার ক্ষেত্রে উদ্বেগ বৃদ্ধি পেয়েছে ৮ শতাংশ। নভেম্বরে ছিল ১৩ শতাংশ, এখন তা ২১ শতাংশ। সমসংখ্যক উত্তরদাতা মনে করেন, দেশের অর্থনীতিও এখন গুরুত্বপূর্ণ সমস্যা।দুর্নীতিকে বাংলাদেশের প্রধানতম সমস্যা মনে করার হার কমেছে গত কয়েক মাসে। জরিপে অংশ নেওয়া ৯ শতাংশ জন মানুষ মনে করেন, বাংলাদেশ এখন দুর্নীতির সমস্যা মোকাবিলা করছে। অথচ ২০১৫ সালের নভেম্বরে এ হার ছিল ১৮ শতাংশ। দুর্নীতির উদাহরণ দিতে গিয়ে জরিপে অংশ নেওয়া ৪৫ শতাংশ বলেন, চাকরির ক্ষেত্রে তাঁদের ঘুষ দিতে হয়েছে।আইআরআই এবারই প্রথম দেশের অর্থনীতি, রাজনীতি, দুর্নীতি, সামাজিক ব্যবস্থার পাশাপাশি চরমপন্থা নিয়েও জরিপ করেছে। উত্তরদাতাদের ৫৩ শতাংশ মনে করেন, রাজনৈতিক চরমপন্থা বাংলাদেশে বড় সমস্যা। আর ৪৪ শতাংশ মনে করেন, ধর্মীয় চরমপন্থা বড় সমস্যা।এই চরমপন্থার প্রধান কারণ কী? এমন প্রশ্নের জবাবে উত্তরদাতাদের ৩৮ শতাংশ বলেন, এর প্রধান কারণ হলো ‘রাজনৈতিক মতপার্থক্য’। ৬ শতাংশ মনে করেন, ধর্মীয় চরমপন্থা এবং ৪৭ শতাংশ উত্তরদানে বিরত ছিলেন।চলতি বছরের ৪ থেকে ২১ ফেব্রুয়ারি পর্যন্ত চালানো এই জরিপে দেশের আটটি বিভাগে সম্ভাব্যতা নমুনা, ব্যক্তি এবং বাড়ি বাড়ি গিয়ে সাক্ষাৎকারের মাধ্যমে তথ্য সংগ্রহ করা হয়েছে। জরিপের নমুনা নির্ধারণে জেলা, শহর ও গ্রামের ভিত্তিতে সমতা বজায় রাখা হয়েছে। ১৮ বছর বা তার চেয়ে বেশি বয়সী ২ হাজার ৫৫০ জনের সাক্ষাৎকার নেওয়া হয়েছে।
