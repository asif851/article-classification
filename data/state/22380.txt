
জাতীয় মসজিদ বায়তুল মোকাররমের উত্তর গেটে আজ শনিবার বেলা সাড়ে ১১টার দিকে কয়েকটি বিস্ফোরণের শব্দ শোনা গেছে। তবে কে বা কারা এ বিস্ফোরণ ঘটাল, তা জানাতে পারেনি পুলিশ।
পল্টন থানার ভারপ্রাপ্ত কর্মকর্তা (ওসি) মোরশেদ আলম জানান, বিস্ফোরণের আওয়াজ পেয়ে তাঁরা সেখানে যান। তবে কে বা কারা বিস্ফোরণ ঘটিয়েছে, তা জানা যায়নি। ঘটনাস্থলে গিয়ে কাউকে খুঁজে পাওয়া যায়নি।
মানবতাবিরোধী অপরাধী গোলাম আযমের জানাজা জাতীয় মসজিদ বায়তুল মোকাররমে হবে বলে জানিয়েছে তাঁর পরিবার। গোলাম আযমের ছেলে আবদুল্লাহিল আমান আযমী গতকাল শুক্রবার সন্ধ্যায় সাংবাদিকদের জানান, আজ বাদ জোহর তাঁর বাবার জানাজা হবে। এরপর রাজধানীর মগবাজারের কাজি অফিস লেনের পারিবারিক কবরস্থানে তাঁর মরদেহ দাফন করা হবে।
গতকাল রাতে বাংলাদেশ সম্মিলিত ইসলামী জোটের সভাপতি মাওলানা জিয়াউল হাসান জানান, যুদ্ধাপরাধী গোলাম আযমের জানাজা জাতীয় মসজিদে হতে দেওয়া হবে না। বাংলাদেশ অনলাইন অ্যাক্টিভিস্ট ফোরাম গত রাতে এক বিজ্ঞপ্তিতে জানায়, প্রেসক্লাবের সামনে থেকে মিছিল নিয়ে বায়তুল মোকাররমের সামনে গিয়ে সমাবেশ ও অবস্থান কর্মসূচি পালন করবে তারা।
