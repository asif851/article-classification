
মারিশ, মাইরা বা ডাঁটাশাকের স্বাদের কথা নতুন করে বলতেই হয়। একালের পিৎজা, বার্গারখেকো প্রজন্ম এর মাহাত্ম্য কমই জানে। অথচ একসময় লোকজনের বাজারের চটের ব্যাগে মাথা উঁচিয়ে থাকত ডাঁটাশাকের অাঁটি। ডাঁটাশাকের কী খাওয়া যায় না! মাথার গুচ্ছ, গুচ্ছ শাক ভাজি করে বা মাছের মাথা দিয়ে রান্না করলে খেতে বেশ লাগে। আবার চিংড়ি, আলু দিয়ে ঝোল করে রান্না করা ডাঁটার তরকারি তো অমৃত।ডাঁটাশাক যেমন পুষ্টিকর, তেমনি সুস্বাদু। এর শাক ও ডাঁটা—দুই অংশেই রয়েছে নানা রকমের পুষ্টির উপাদান। শাক ও ডাঁটায় প্রচুর পরিমাণে আঁশ ও জলীয় অংশ থাকায় কোষ্ঠকাঠিন্য দূর হয় এবং কোলন ক্যানসার প্রতিরোধে সাহায্য করে। ক্যালরি কম থাকায় ওজন কমাতেও সাহায্য করে। উচ্চমাত্রায় ক্যালসিয়াম ও লোহা থাকায় গর্ভবতী, প্রসূতি, শিশু ও বয়স্ক ব্যক্তিদের হাড়ের ক্ষয় রোধ করতে সাহায্য করে ডাঁটাশাক। এ ছাড়া এতে রয়েছে প্রচুর পরিমাণে ভিটামিন এ এবং সি। ফলে ডাঁটাশাক খেলে দৃষ্টিশক্তি ভালো থাকে, রোগপ্রতিরোধ ক্ষমতা বাড়ে এবং ত্বকের স্বাস্থ্য ভালো থাকে। ছোট-বড় সবার জন্যই এই শাক উপকারী।১০০ গ্রাম খাদ্যোপযোগী ডাঁটাশাকে রয়েছে ৯৪ দশমিক তিন গ্রাম জলীয় অংশ, শূন্য দশমিক ৫ গ্রাম খনিজ, ১ গ্রাম অাঁশ, ২২ কিলোক্যালরি খাদ্যশক্তি, ১ দশমিক ৮ গ্রাম আমিষ, শূন্য দশমিক ২ গ্রাম চর্বি, ৩ দশমিক ৩ গ্রাম শর্করা, ৮০ মিলিগ্রাম ক্যালসিয়াম, ২৫ দশমিক ৫ গ্রাম লোহা, ১০ হাজার ১০০ মাইক্রোগ্রাম ক্যারোটিন ও ৭৮ মিলিগ্রাম ভিটামিন সি।লেখক, প্রধান পুষ্টি কর্মকর্তাচট্টগ্রাম ডায়াবেটিক জেনারেল হাসপাতাল
