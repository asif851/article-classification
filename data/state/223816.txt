
নির্বাচন কমিশনার আবু হাফিজ বলেছেন, রাজনৈতিক সমঝোতার বিষয়ে সুনির্দিষ্ট প্রস্তাব পেলে দশম জাতীয় সংসদ নির্বাচনের তফসিল পুনর্বিন্যাসের বিষয়টি বিবেচনা করবে কমিশন।
আজ শনিবার দুপুর আড়াইটার দিকে নির্বাচন কমিশনে সাংবাদিকদের এ কথা বলেন আবু হাফিজ।
নির্বাচন কমিশনার হাফিজ জানান, মনোনয়নপত্র জমা দেওয়ার সময় বাড়ানো হবে না। তিনি বলেন, নির্ধারিত সময়ের মধ্যে মনোনয়নপত্র জমা নেওয়া হবে।
ঘোষিত তফসিল অনুযায়ী, মনোনয়নপত্র জমা দেওয়ার শেষ সময় ২ ডিসেম্বর সোমবার। আগামী ৫ জানুয়ারি রোববার ভোট গ্রহণ অনুষ্ঠিত হবে। ২৫ নভেম্বর দশম জাতীয় সংসদ নির্বাচনের তফসিল ঘোষণা করে নির্বাচন কমিশন (ইসি)।
আবু হাফিজ বলেন, সমঝোতার বিষয়ে সুনির্দিষ্ট প্রস্তাব পেলে তফসিল পুনর্বিন্যাসের বিষয়টি কমিশন বিবেচনা করবে।
অবরোধ বা রাজনৈতিক কর্মসূচির বিষয়ে নির্বাচন কমিশনার আবু হাফিজ বলেন, ‘কেউ ভোটার বা নির্বাচনে অংশ নিতে আগ্রহীদের বাধা দিলে ব্যবস্থা নেওয়া হবে। যারা নির্বাচনে আসবে না, সেটা আলাদা কথা। কিন্তু যারা আসতে চায়, তাদের বাধা দেওয়া যাবে না।’
আবু হাফিজ বলেন, ‘এখন যে কেউ অনুমতি নিয়ে সভা-সমাবেশ করতে পারবে। তবে ভোট চাইতে পারবে না।’
 
