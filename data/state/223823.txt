
কুড়িগ্রামে বিয়ের প্রতিশ্রুতি দিয়ে কিশোরীর সঙ্গে শারীরিক সম্পর্ক করে গোপনে তার ভিডিও চিত্র ধারণের পর মোবাইল ফোনে তা ছড়িয়ে দেওয়ার অভিযোগ উঠেছে। এ অভিযোগে মামলা হলে ১১ জনকে গ্রেপ্তার করেছে পুলিশ।
আজ সোমবার ভোরে শহরের কলেজ পাড়া থেকে ঘটনার মূল আসামি রাশেদুল ইসলামসহ ১১ জনকে গ্রেপ্তার করে কুড়িগ্রাম সদর থানা-পুলিশ। আজ তাঁদের বিরুদ্ধে নারী ও শিশু নির্যাতন দমন এবং পর্নোগ্রাফি আইনে মামলাও করেছে পুলিশ।
পুলিশ সূত্র জানায়, গ্রেপ্তার কলেজছাত্র রাশেদুল নাগেশ্বরী উপজেলার হোসেন আলীর ছেলে। তিনি সদর উপজেলার বেলগাছা ইউনিয়নের ওই কিশোরীর সঙ্গে মোবাইলে প্রেমের সম্পর্ক গড়ে তোলেন। একপর্যায়ে রাশেদুল বিয়ের প্রতিশ্রুতি দিয়ে কিশোরীকে তাঁর এক বন্ধুর বাড়ি নিয়ে যান। সেখানে ওই কিশোরীর সঙ্গে শারীরিক সম্পর্ক করেন। ওই দৃশ্য গোপনে মোবাইল ফোনে ধারণ করেন রাশেদুলের বন্ধুরা। পরে তা মোবাইল ফোনে ছড়িয়ে দেওয়া হয়। এ ঘটনায় ওই কিশোরী মানসিকভাবে ভেঙে পড়ে এবং রাশেদুলকে বিয়ের জন্য চাপ দেয়। এতে ক্ষিপ্ত হয়ে রাশেদুল ভিডিও চিত্রটি ইন্টারনেটে ছড়িয়ে দেওয়ার হুমকি দিয়ে তার কাছ থেকে টাকা দাবি করেন। পরে বিষয়টি কিশোরী তার পরিবারকে জানায়। গতকাল রোববার ওই কিশোরীর মামা সদর থানায় রাশেদুলের বিরুদ্ধে অভিযোগ দায়ের করেন। আজ ভোরে পুলিশ রাশেদুলকে গ্রেপ্তার করে। পরে তাঁর দেওয়া তথ্যের ভিত্তিতে আরও ১০ জনকে শহরের বিভিন্ন স্থান থেকে গ্রেপ্তার করা হয়।
এ প্রসঙ্গে কুড়িগ্রাম সদর থানার ভারপ্রাপ্ত কর্মকর্তা (ওসি) আবদুস সোবাহান বলেন, গ্রেপ্তার হওয়া ১১ জনের বিরুদ্ধে নারী ও শিশু নির্যাতন দমন এবং পর্নোগ্রাফি আইনে মামলা হয়েছে।  কুড়িগ্রামের অতিরিক্ত পুলিশ সুপার মেনহাজুল আলম বলেন, গ্রেপ্তার ১১ জনের বিরুদ্ধে আইন অনুযায়ী ব্যবস্থা নেওয়া হবে।
