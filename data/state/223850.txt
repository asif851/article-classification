
দেশের অন্যত্র বয়ে গেলেও এখনো রাজধানীতে দাবদাহ আসেনি। তবে গতকাল বুধবার রাজধানীতে সারাটা দিন গরমের এমনই দাপট গেছে, যেন দাবদাহই চলছে।এপ্রিলজুড়ে সিটি নির্বাচনের উত্তাপের সঙ্গে প্রকৃতির মৃদু তাপ যেন বেমানানই ছিল। ৩৩ শতাংশ বাড়তি বৃষ্টি গত মাসের তীব্র তাপকে মৃদু করেছিল। আর এতে নগরবাসী কিছুটাও হলেও স্বস্তিতে ছিল। মে মাসের শুরুতে নির্বাচন আর রাজনীতির উত্তাপ কমেছে। তবে বেড়ে গেছে প্রকৃতির তাপ। গতকাল রাজধানীতে দিনের সর্বোচ্চ তাপমাত্রা ছিল ৩৫ দশমিক ৬ ডিগ্রি সেলসিয়াস। আর এতেই নগরবাসীর জীবন প্রায় অতিষ্ঠ হয়ে উঠেছিল।অবস্থাপন্ন রাজধানীবাসী খরতাপের তীব্রতা থেকে বাঁচতে বেশির ভাগ সময় ঠাঁই নিয়েছিলেন শীতাতপনিয়ন্ত্রিত কক্ষে (এসি)। ওই যন্ত্রের বাড়তি ব্যবহার লোডশেডিং তো বাড়িয়েছে বটেই, সেই সঙ্গে ভবনের বাইরের উত্তাপকেও আরও তীব্র করেছে। দিনের বেশির ভাগ সময় যাদের রাস্তায় বা বাইরে কেটেছে, তাদের অন্যদের কষ্ট লাঘবের মূল্য দিতে হয়েছে। মানে গরমে তাদের বেশি বেশি সেদ্ধ হতে হয়েছে।সূর্যের তাপ বেশি আর বাতাসের গতি ও জলীয়বাষ্পের পরিমাণ কম—এ বিবেচনায় রাজশাহী, পাবনা, বরিশাল ও পটুয়াখালীতে বইছে মৃদু দাবদাহ। তবে সকাল থেকেই রাজধানীজুড়ে যে শুষ্ক হাওয়ার হলকা গায়ে বিঁধেছে, তা দাবদাহের চেয়ে কোনো অংশে কম নয়।গত মাসে না হয় পশ্চিমা লঘুচাপ আর পূবালী বায়ু মিলে যাওয়ায় দেশজুড়ে বৃষ্টিপাতটা একটু বেশিই হয়েছে। কিন্তু এই মে মাসে প্রকৃতি তো গত মাসের মতো একই কৃপাদৃষ্টি নিয়ে হাজির না-ও হতে পারে। আবহাওয়ার পূর্বাভাস তো সেই কথাই বলছে।গত মাসে দেশের সর্বোচ্চ তাপমাত্রা ছিল রাজশাহীতে ৩৭ দশমিক ৭ ডিগ্রি সেলসিয়াস। আর এ মাসের শুরুতে সেই রাজশাহীতেই গতকাল সর্বোচ্চ তাপমাত্রা ৩৮ ডিগ্রি ছাপিয়ে আরও দশমিক ৫ ডিগ্রি সেলসিয়াস বেশিই ছিল। এ মাসের আবহাওয়ার পূর্বাভাস বলছে, এ মাসে দেশের উত্তর ও উত্তর-পশ্চিমাঞ্চলে এক থেকে দুটি তীব্র দাবদাহ আর দেশের অন্যত্র দুই থেকে তিনটি মৃদু থেকে মাঝারি দাবদাহ বয়ে যেতে পারে। ওই দাবদাহের সময় তাপমাত্রা ৩৬ থেকে ৪০ ডিগ্রি সেলসিয়াস পর্যন্ত উঠবে।
