
ঝালকাঠিতে গৃহকর্মীকে (১৪) ধর্ষণের মামলায় জেলা বিএনপির নেতা কবির হোসেন জমাদ্দারকে (৫৫) কারাগারে পাঠিয়েছেন আদালত। গতকাল সোমবার জেলা ও দায়রা জজ এবং নারী ও শিশু নির্যাতন দমন ট্রাইব্যুনাল-১-এর বিচারক রমনী রঞ্জন চাকমা জামিন নামঞ্জুর করে তাঁকে কারাগারে পাঠানোর নির্দেশ দেন।
ঝালকাঠি জেলা জজআদালতের সরকারি কৌঁসুলি আবদুল মান্নান রসূল জানান, গত ১৬ ফেব্রুয়ারি নারী ও শিশু নির্যাতন দমন ট্রাইব্যুনাল-১-এ জেলা বিএনপির জলবায়ুবিষয়ক সম্পাদক কবির হোসেন জমাদ্দারের বিরুদ্ধে তাঁর বাড়ির গৃহকর্মী ধর্ষণের অভিযোগে নালিশি অভিযোগ দায়ের করে।
এ মামলায় ৩০ অক্টোবর আদালত অভিযোগপত্র আমলে নিয়ে কবিরের বিরুদ্ধে গ্রেপ্তারি পরোয়ানা জারির আদেশ দেন। এরপর থেকে কবির পলাতক ছিলেন। গতকাল আদালতে হাজির হয়ে জামিনের আবেদন করেন তিনি।
মামলা ও মেয়েটির পারিবারিক সূত্রে জানা যায়, নলছিটির শুকতারা ব্রিকসের মালিক ও বিএনপির নেতা কবির হোসেন জমাদ্দার মেয়েটিকে পড়াশোনার সুযোগ করে দেওয়ার কথা বলে চার বছর আগে তাঁর বাড়িতে নিয়ে যান। মেয়েটিকে তিনি গৃহকর্মীর কাজ দেন। গত বছরের ২৭ জুলাই রাতে কবির হোসেন মেয়েটিকে ধর্ষণ করেন। এরপর থেকে বিভিন্ন সময় তাঁকে ধর্ষণ করেন কবির। একপর্যায়ে মেয়েটি অন্তঃসত্ত্বা হলে কবির জমাদ্দার জোর করে গর্ভপাত করান।
 
