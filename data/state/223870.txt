
সংসদীয় গণতন্ত্রের স্বার্থে বাংলাদেশ ও ভারতের সাংসদদের নিয়ে একটি যুগ্ম সংসদীয় ফোরাম গঠনে উদ্যোগী হলেন বাংলাদেশের সংসদের স্পিকার শিরীন শারমিন চৌধুরী। গতকাল শুক্রবার ভারতের রাষ্ট্রপতি প্রণব মুখার্জির সঙ্গে দেখা করে তিনি এ বিষয়ে আলোচনা করেন। তাঁর এই উদ্যোগকে স্বাগত জানিয়েছেন প্রণব মুখার্জি।যুগ্ম সংসদীয় ফোরাম গঠিত হলে উভয় দেশের সাংসদেরা দুটি দেশে ভ্রমণ করবেন, একে অন্যকে জানবেন এবং গণতন্ত্রকে মজবুত করতে সহায়ক ভূমিকা নেবেন। শিরীন শারমিন চৌধুরী মনে করেন, এভাবে দুই দেশের গণতন্ত্র বিকশিত হবে। ভারতের রাষ্ট্রপতি বাংলাদেশের স্পিকারকে বলেন, এ ধরনের ফোরাম দুই দেশের গণতন্ত্রকেই শুধু শক্তিশালী করবে না, দুই দেশের সম্পর্ককেও সুদৃঢ় করবে। শিরীন শারমিন তাঁর এই প্রস্তাব বৃহস্পতিবার প্রধানমন্ত্রী মনমোহন সিংকেও জানিয়েছিলেন। প্রণব মুখার্জির সঙ্গে আধঘণ্টার বৈঠকে স্পিকার দ্বিপক্ষীয় বিষয় নিয়েও কথা বলেন। সাক্ষাতের সময় ভারতে নিযুক্ত বাংলাদেশের হাইকমিশনার তারিক করিম ও ভারতের পররাষ্ট্রসচিব সুজাতা সিং উপস্থিত ছিলেন। শিরীন শারমিনের আজ বাংলাদেশের পথে দিল্লি ত্যাগ করার কথা।
 
