
পবিত্র ঈদুল আজহা উপলক্ষে দূরপাল্লার বাসের অগ্রিম টিকিট বিক্রি শুরুর একদিন পরেই কাঙ্ক্ষিত টিকিটের জন্য চলছে মানুষের হাহাকার। ‘পছন্দের’ তারিখের অগ্রিম টিকিট অনেকেই পাননি। বিভিন্ন বাস কাউন্টারে টিকিটের জন্য ধরনা দিচ্ছেন অনেকে। কিন্তু মিলছে না টিকিট। গতকাল শুক্রবার সকাল থেকে দূরপাল্লার বিভিন্ন বাসের অগ্রিম টিকিট বিক্রি শুরু হয়। 
রাজধানীর গাবতলী আন্তঃজেলা বাস টার্মিনাল, কল্যাণপুর, শ্যামলী ও মিরপুর মাজার রোডের বাস কাউন্টার থেকে উত্তর ও দক্ষিণবঙ্গের বিভিন্ন গন্তব্যের টিকিট বিক্রি হয়। খোঁজ নিয়ে জানা গেছে, বেশির ভাগ টিকিটপ্রত্যাশীই গতকাল ২২,২৩ ও ২৪ সেপ্টেম্বরের টিকিট নিয়েছেন। এসব এলাকার কাউন্টারগুলোর কর্মকর্তারা বলেছেন, এখন তাঁদের হাতে ওই দিনগুলোর আর কোনো টিকিট নেই। এ বিষয়ে জানতে চাইলে এস আর পরিবহনের উপমহাব্যবস্থাপক প্লাবন বলেন, ২২ ও ২৩ সেপ্টেম্বরের টিকিটের চাহিদা সবচেয়ে বেশি। যাঁরা এই দুই দিনের টিকিট পাচ্ছেন না তাঁরা ২৪ তারিখের টিকিট সংগ্রহ করেছেন। তাই এই তিন দিনের টিকিট প্রথম দিনেই শেষ হয়েছেও দ্রুত। আরও কয়েকজন বাস মালিক কর্তৃপক্ষ জানান, ১৯, ২০,২১ সেপ্টেম্বরের টিকিট বেশি বিক্রি হয়নি। এগুলো অবিক্রীতই রয়ে গেছে। কারণ এই সময়ের টিকিটের চাহিদা কম। মানুষ এই সময় ঢাকা ছাড়ছেও কম। বেসরকারি চাকরিজীবী রাহুল আমিন বলেন, তিনি গতকাল সকাল থেকে ২২ সেপ্টেম্বরের রংপুর গন্তব্যের দুটি টিকিট খুঁজছেন। কোথাও পাননি। এখন তিনি ট্রেনের টিকিটের জন্য অপেক্ষা করবেন। ট্রেনের অগ্রিম টিকিট বিক্রি শুরু হবে ১৫ সেপ্টেম্বর। মোহাম্মদপুরের বাসিন্দা মাজেদুল হক বলেন, তিনি একটি বেসরকারি প্রতিষ্ঠানে চাকরি করেন। তাঁর অফিস ছুটি হবে ২৩ সেপ্টেম্বরে। তাঁর ইচ্ছা ছিল ওই দিন রাতের বাসে রাজশাহীতে গ্রামের বাড়িতে যাবেন। কিন্তু টিকিট পাচ্ছেন না। তাঁর মতো এমন আরও অনেককে দেখা গেছে ২২,২৩ ও ২৪ সেপ্টেম্বরের টিকিটের জন্য কাউন্টারে কাউন্টারে ধরনা দিতে। বাংলাদেশ সড়ক পরিবহন কর্তৃপক্ষ বিআরটিসি ১৬ সেপ্টেম্বর থেকে বিভিন্ন বাস ডিপোতে অগ্রিম টিকিট বিক্রি শুরু হবে। রাজধানীর গাবতলী, কল্যাণপুর ও মতিঝিল বাস ডিপো থেকে টিকিট বিক্রি করা হবে। এ ছাড়া বাংলাদেশ রেলওয়ে ১৫ সেপ্টেম্বর থেকে ১৯ সেপ্টেম্বর পর্যন্ত ট্রেনের অগ্রিম টিকিট বিক্রি করবে। ২৩ থেকে ২৭ সেপ্টেম্বর পর্যন্ত বিক্রি হবে ফিরতি টিকিট। রেল কর্তৃপক্ষ বলেছে, ট্রেনের অগ্রিম টিকিট বিক্রির প্রথম দিন ১৫ সেপ্টেম্বর দেওয়া হবে ২০ তারিখের টিকিট, ১৬ সেপ্টেম্বর ২১ তারিখের, ১৭ সেপ্টেম্বর ২২ তারিখের, ১৮ সেপ্টেম্বর ২৩ তারিখের এবং ১৯ সেপ্টেম্বর দেওয়া হবে ২৪ তারিখের টিকিট। অগ্রিম ফিরতি টিকিট বিক্রির প্রথম দিন ২৩ সেপ্টেম্বর দেওয়া হবে ২৭ তারিখের টিকিট, ২৪ সেপ্টেম্বর ২৮ তারিখের, ২৫ সেপ্টেম্বর ২৯ তারিখের, ২৬ সেপ্টেম্বর ৩০ তারিখের এবং ২৭ সেপ্টেম্বর দেওয়া হবে ১ অক্টোবরের টিকিট। এবারও সকাল নয়টা থেকে অগ্রিম টিকিট বিক্রি শুরু হবে। একজন সর্বোচ্চ চারটি টিকিট কিনতে পারবেন। বিক্রি করা আগাম টিকিট ফেরত দেওয়া যাবে না।
