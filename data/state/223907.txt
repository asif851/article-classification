
জিয়াউর রহমানকে বাংলাদেশের প্রথম রাষ্ট্রপতি বলে বিএনপির চেয়ারপারসন খালেদা জিয়া ও তাঁর ছেলে তারেক রহমান রাষ্ট্রদ্রোহী ও সংবিধান লঙ্ঘনের মতো অপরাধ করেছেন বলে মনে করে ১৪ দল। এ ধরনের বক্তব্যের জন্য তাঁদের বিরুদ্ধে আইনগত ব্যবস্থা নিতে সরকারের প্রতি অনুরোধ জানিয়েছে জোটটি।
আজ বৃহস্পতিবার ধানমন্ডিতে আওয়ামী লীগের সভানেত্রীর রাজনৈতিক কার্যালয়ে ১৪ দলের বৈঠক শেষে জোটের মুখপাত্র, আওয়ামী লীগের সভাপতিমণ্ডলীর সদস্য ও স্বাস্থ্যমন্ত্রী মোহাম্মদ নাসিম এসব কথা বলেন।
মোহাম্মদ নাসিম বলেন, সাম্প্রতিককালে বেগম জিয়া, তাঁর ছেলে ও বিএনপির নেতারা অযাচিতভাবে একটি নতুন উক্তি করেছেন—যা বাংলাদেশের মানুষকে আহত করেছে। খালেদা জিয়া যা বলেছেন একটি ছোট্ট শিশুও বিশ্বাস করবে না। ২৬ মার্চ স্বাধীনতা দিবসে যখন দেশে লাখো কণ্ঠে সোনার বাংলা উচ্চারিত হয়েছে, সেই মুহূর্তে পরাজিত শক্তি নতুন ষড়যন্ত্র শুরু করেছে বলেও মন্তব্য করেন তিনি। তিনি বলেন, বিএনপির আন্দোলনের ডাকে আগেও কেউ সাড়া দেয়নি, এখনো কেউ দেবে না।
১৪ দলের বৈঠকে আগামী ২৮, ২৯ ও ৩০ এপ্রিল সারা দেশের বিভাগীয় জেলা শহরে সমাবেশ করার সিদ্ধান্ত নেয় জোটটি। বিএনপি ও জামায়াতের নৈরাজ্যের প্রতিবাদে এ কর্মসূচি ঘোষণা করে জোট।
বৈঠকে উপস্থিত ছিলেন আওয়ামী লীগের যুগ্ম সাধারণ সম্পাদক মাহবুব উল আলম হানিফ, দীপু মনি, জাহাঙ্গীর কবির নানক, সাংগঠনিক সম্পাদক আহমদ হোসেন, খালিদ মাহমদু চৌধুরী, ওয়ার্কার্স পার্টির সাধারণ সম্পাদক আনিসুর রহমান মল্লিক, সাম্যবাদী দলের সাধারণ সম্পাদক দীলিপ বড়ুয়া, গণআজাদী লীগের আবদুস সামাদ, গণতন্ত্রী পার্টির সাধারণ সম্পাদক নুরুর রহমান সেলিম, জাতীয় পার্টির (জেপি) সাধারণ সম্পাদক শেখ শহীদুল ইসলাম প্রমুখ।
