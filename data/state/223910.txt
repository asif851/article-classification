
চাঁদাবাজিসহ আট মামলার আসামি যশোরের মনিরামপুর পৌরসভার কাউন্সিলর ও যুবলীগের নেতা আদম আলীর মুক্তির দাবিতে অনশন করলেন আওয়ামী লীগের সাংসদ খান টিপু সুলতান। গতকাল রোববার পৌর শহরের দুর্গাপুর এলাকা থেকে যৌথ বাহিনীর সদস্যরা বেলা সাড়ে ১১টায় আদম আলীকে আটক করেন।আদম আলীর মুক্তির দাবিতে যশোর-৫ (মনিরামপুর) আসনের সাংসদ খান টিপু সুলতানের নেতৃত্বে দলের একটি অংশ বেলা দুইটায় থানার প্রধান ফটকের সামনে অবস্থান নিয়ে অনশন শুরু করে। রাত নয়টা পর্যন্ত তা চলে। জেলা আওয়ামী লীগের সভাপতি সাবেক সাংসদ আলী রেজা রাজু মুঠোফোনে তাঁদের দাবি মেনে নিতে ‘যা যা প্রয়োজন তা করার আশ্বাস’ দিলে অনশন কর্মসূচি শেষ করা হয়।মনিরামপুর থানার ভারপ্রাপ্ত কর্মকর্তা (ওসি) মীর রেজাউল হোসেন জানান, আদম আলীর বিরুদ্ধে মনিরামপুর থানায় ভাঙচুর, মারামারি, চাঁদাবাজিসহ বিভিন্ন অভিযোগে আটটি মামলা রয়েছে। উপজেলা বিএনপির সভাপতি ও পৌরসভার মেয়র শহীদ ইকবাল হোসেনের বাড়ি ভাঙচুরের মামলায় তাঁকে আটক দেখানো হয়েছে।স্থানীয় বাসিন্দাদের সঙ্গে কথা বলে জানা গেছে, মনিরামপুরে ‘আদম বাহিনী’ নামে একটি বাহিনী রয়েছে। এর সদস্যরা এলাকায় ত্রাসের রাজত্ব সৃষ্টি করেছে। যশোরের পুলিশ সুপার জয়দেব কুমার ভদ্র প্রথম আলোকে বলেন, ১৬ জানুয়ারি মনিরামপুর আসনের স্থগিত হওয়া ৬০ কেন্দ্রে ভোট গ্রহণ করা হবে। সুষ্ঠু ভোট গ্রহণ ও মানুষের নিরাপদে ভোটকেন্দ্রে যাওয়ার জন্য আদম আলীকে আটক করা দরকার ছিল। মনিরামপুর থানার ওসি রেজাউল হোসেন বলেন, এমপি সাহেবের নেতৃত্বে থানার সামনে অবস্থান নেওয়ার কারণে আইনশৃঙ্খলা রক্ষার কাজে ব্যাপক সমস্যা হচ্ছে। ওসির বক্তব্যের বিষয়ে মন্তব্য জানতে চাইলে খান টিপু সুলতান বলেন, ‘আইনশৃঙ্খলার কাজে বাধার সৃষ্টি হওয়ার প্রশ্ন ওঠে না। আদম আলীর আটকে লোকের ক্ষোভ প্রশমিত করতেই আমি তাঁদের সঙ্গে যোগ দিয়ে অনশন করছি। একই সঙ্গে বেআইনি ও জনবিরোধী অবস্থান নেওয়া পুলিশ সুপারের প্রত্যাহারের দাবি জানাচ্ছি।’আসামির মুক্তির জন্য অনশন করছেন কেন—এ প্রশ্নের জবাবে টিপু সুলতান বলেন, ‘আদম আলী অধিকাংশ মামলায় জামিনে রয়েছে। তা ছাড়া জামায়াত-বিএনপির খুনের আসামিরা সামনে ঘুরে বেড়ালেও এসপি তাদের ধরছে না।’
