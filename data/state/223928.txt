
ফেনীতে ২৭ কোটি টাকার ইয়াবা বড়ি নিয়ে আটক পুলিশের বিশেষ শাখার সহকারী উপপরিদর্শক (এএসআই) মাহফুজুর রহমান আজ বুধবার আদালতে স্বীকারোক্তিমূলক জবানবন্দি দিয়েছেন। তাঁর দেওয়া তথ্যের ভিত্তিতে কুমিল্লা থেকে ইয়াবা পাচার চক্রের আরেক সদস্যকে গ্রেপ্তার করেছে পুলিশ।আদালত সূত্র জানায়, আজ সন্ধ্যায় এএসআই মাহফুজুর রহমানকে ফেনীর জ্যেষ্ঠ বিচারিক হাকিম আলমগীর মুহাম্মদ ফারুকীর আদালতে নেওয়া হয়। তিনি দণ্ডবিধির ১৬৪ ধারায় জবানবন্দি প্রদান করেন। এরপর তাঁকে ফেনী করাগারে পাঠানো হয়। একই সময় গাড়ি চালক জাবেদ আলীর দুই দিনের রিমান্ড মঞ্জুর করেন আদালত।তাঁদের বিরুদ্ধে করা মামলার মামলার তদন্তকারী কর্মকর্তা ও ফেনী সদর মডেল থানার পরিদর্শক (তদন্ত) মো. শাহিনুজ্জমান এএসআই মাহফুজের স্বীকারোক্তিমূলক জবানবন্দি দেওয়ার বিষয়টি নিশ্চিত করেছেন। তবে তিনি তদন্তের স্বার্থে বিস্তারিত জানাতে অপারগতা প্রকাশ করেন।গত শনিবার রাতে ঢাকা-চট্টগ্রাম মহাসড়কের ফেনীর লালপুল এলাকা থেকে র‌্যাব একটি প্রাইভেট কারসহ এএসআই মাহফুজুর রহমান ও তাঁর গাড়ি চালক জাবেদ আলীকে আটক করে। পরে তাঁদের গাড়ি তল্লাশি করে ২৭ কোটি ২০ লাখ টাকা মূল্যের ইয়াবা বড়ি পাওয়া যায়। এ ঘটনায় র‌্যাব-৭ ফেনী ক্যাম্পের নায়েক সুবেদার মনিরুল ইসলাম বাদী হয়ে মাহফুজুর রহমান, জাবেদ আলী এবং আরও দুই পুলিশ কর্মকর্তার নাম উল্লেখ করে ফেনী সদর মডেল থানায় একটি মামলা করেন। মামলার আসামি অপর দুই পুলিশ কর্মকর্তা হচ্ছেন-কক্সবাজার গোয়েন্দা (ডিবি) পুলিশের উপপরিদর্শক (এসআই) মো. বেলাল ও চট্টগ্রাম পুলিশের কুমিরা হাইওয়ের ইনচার্জ মো. আশিক।
এএসআই মাহফুজ ও তার গাড়ি চালক জাবেদ আলীর দেওয়া তথ্যের ভিত্তিতে আজ বুধবার সকালে পুলিশ কুমিল্লার দেবীদ্বার উপজেলার বাগুর গ্রাম থেকে ইয়াবা পাচারকারী সিন্ডিকেটের সদস্য গিয়াস উদ্দিনকে গ্রেপ্তার করেছে। আজ বুধবার তাঁকে আদালতে হাজির করে জিজ্ঞাসাবাদের জন্য ৭ দিনের রিমান্ডের আবেদন করা হয়। আদালত তিন দিনের রিমান্ড মঞ্জুর করেন।
