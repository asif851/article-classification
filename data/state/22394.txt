
বগুড়া-নওগাঁ সড়কের দুপচাঁচিয়া পৌর এলাকায় গতকাল বুধবার পরিবহনশ্রমিকদের মারধর করেছেন টোল আদায়কারীরা। এ ঘটনায় ক্ষুব্ধ শ্রমিকেরা প্রায় তিন ঘণ্টা সড়ক অবরোধ করে রাখেন। শ্রমিকদের পক্ষ থেকে পৌর কর্মকর্তাদের বিরুদ্ধে দুপচাঁচিয়া থানায় চাঁদাবাজির অভিযোগ দেওয়া হয়েছে।প্রত্যক্ষদর্শীরা বলেন, বগুড়া-নওগাঁ সড়কের দুপচাঁচিয়া পৌর এলাকায় ট্রাক, ট্রাক্টর, কাভার্ড ভ্যান, পিকআপ, সিএনজিচালিত অটোরিকশা (সিএনজি) ও শ্যালো ইঞ্জিনচালিত ভটভটি থেকে টোল আদায় করা হয়। গতকাল সকালে টোল আদায়কে কেন্দ্র করে দুপচাঁচিয়া থানা বাসস্ট্যান্ডে মিনিট্রাক ও অটোরিকশার চালকের সঙ্গে টোল আদায়কারীদের কথা-কাটাকাটি হয়। একপর্যায়ে চালকদের মারধর করেন টোল আদায়কারীরা। এ ঘটনায় পরিবহনশ্রমিকেরা ক্ষুব্ধ হয়ে ওঠেন। তাঁরা সড়ক অবরোধ করলে সকাল পৌনে ১০টা থেকে দুপুর সাড়ে ১২টা পর্যন্ত সড়কে যান চলাচল বন্ধ হয়ে যায়। দুপচাঁচিয়া উপজেলা শ্রমিক ঐক্য পরিষদের ব্যানারে অবৈধ চাঁদা (টোল) বন্ধ ও শ্রমিক নির্যাতনকারীদের গ্রেপ্তারের দাবিতে সড়ক অবরোধ করা হয়। পরে উপজেলা নির্বাহী কর্মকর্তা (ইউএনও) সাইফুর রহমান খান, থানার ভারপ্রাপ্ত কর্মকর্তা (ওসি) গোপাল চন্দ্র চক্রবর্তী, উপজেলা আওয়ামী লীগের সভাপতি মিজানুর রহমান খান শ্রমিক নেতাদের নিয়ে মিনিট্রাক চালক সমবায় সমিতির কার্যালয়ে আলোচনায় বসেন। এ সময় শ্রমিকদের দাবি মানার আশ্বাস দিলে তাঁরা অবরোধ তুলে নেন।মারধরের শিকার অটোরিকশার চালক রিপন বলেন, ‘আগে থেকেই সড়কে চাঁদা দিয়ে গাড়ি চালাতাম। চাঁদার হার দ্বিগুণ করায় তা দিতে অস্বীকার করলে আদায়কারীরা মারধর করে।’দুপচাঁচিয়া উপজেলা শ্রমিক ঐক্য পরিষদের সভাপতি মহিদুল ইসলাম বলেন, পৌরসভার অবৈধ চাঁদার জন্য শ্রমিকদের মারধর করা হয়। পৌর টোল বন্ধ ও মারধরকারীদের গ্রেপ্তারের আশ্বাস দেওয়ায় অবরোধ তুলে নেওয়া হয়।ওসি গোপাল চন্দ্র চক্রবর্তী বলেন, শ্রমিকদের পক্ষ থেকে একটি অভিযোগ দেওয়া হয়েছে। বিষয়টি মীমাংসার জন্য জেলা শ্রমিক নেতাদের সঙ্গে আলোচনা করে ব্যবস্থা নেওয়া হবে।দুপচাঁচিয়া পৌর মেয়র বেলাল হোসেন বলেন, পৌরসভার উন্নয়নে যানবাহনে টোল আদায়ের বিধান রয়েছে। আগে মাসে মাত্র ১৪ হাজার টাকার মতো টোল আদায় হতো। এবার টোল আদায়ের জন্য দরপত্র আহ্বানের মাধ্যমে ইজারা দেওয়া হয়েছে। এতে মাসে প্রায় এক লাখ টাকা টোল আদায় হবে।
