
ঢাকার খিলগাঁওয়ের শেখের জায়গা এলাকায় গতকাল বৃহস্পতিবার দিবাগত রাত দুইটার দিকে পুলিশের সঙ্গে কথিত বন্দুকযুদ্ধে বিল্লাল হোসেন নামের এক ব্যক্তি নিহত হয়েছেন।
নিহত বিল্লাল আন্তজেলা ডাকাতদলের সদস্য ছিলেন বলে জানান পুলিশের খিলগাঁও বিভাগের জ্যেষ্ঠ সহকারী কমিশনার নাদিয়া জুঁই। বিল্লালের বিরুদ্ধে ডাকাতিসহ ১০টি মামলা রয়েছে। এসব মামলার আসামি হিসেবে বিল্লাল গ্রেপ্তার ছিলেন বলে জানান তিনি।
‘বন্দুকযুদ্ধ’ প্রসঙ্গে নাদিয়া জুঁই বলেন, পুলিশ বিল্লালকে নিয়ে তাঁর সহযোগীদের ধরতে বিভিন্ন জায়গায় গতকাল রাতে অভিযান চালায়। পুলিশের উপস্থিতি টের পেয়ে সহযোগীরা গুলি ছোড়ে। পুলিশও পাল্টা গুলি ছোড়ে। এতে বিল্লাল গুলিবিদ্ধ হন। পরে ঢাকা মেডিকেল কলেজ হাসপাতালে চিকিৎসাধীন অবস্থায় মারা যান।
এই ‘বন্দুকযুদ্ধে’ পুলিশের খিলগাঁও থানার পরিদর্শক (তদন্ত) জাহাঙ্গীর কবির খানসহ তিনজন আহত হন। তাঁরা রাজারবাগ পুলিশ লাইনস হাসপাতালে চিকিৎসাধীন।
ঘটনাস্থল থেকে একটি শটগান ও পাঁচটি গুলি উদ্ধার করার কথা জানিয়েছে পুলিশ।
