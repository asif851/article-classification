
বাড়ির সীমানা নিয়ে বিরোধের জের ধরে গতকাল শুক্রবার সকালে ঠাকুরগাঁওয়ের হরিপুর উপজেলার বড়ুয়াল গ্রামে সংঘর্ষে একজন নিহত ও ১৫ জন আহত হয়েছেন।নিহত ব্যক্তির নাম বদরে আলম (৩০)। তিনি বড়ুয়াল গ্রামের আলীম উদ্দীনের ছেলে ও ঠাকুরগাঁওয়ে শিক্ষানবিশ আইনজীবী হিসেবে কাজ করতেন।পুলিশ ও স্থানীয় লোকজন জানান, হরিপুর উপজেলার বড়ুয়াল গ্রামের মোশাররফ হোসেনের সঙ্গে বাড়ির সীমানা নিয়ে আলীম উদ্দীনের ছেলে আনসারুল হকের মধ্যে বিরোধ চলছিল। কয়েক দিন আগে গ্রামবাসী ওই বিরোধ মীমাংসা জন্য সালিস বৈঠক করেন। ওই সালিসে আনসারুলের দখলে থাকা কিছুটা জায়গা মোশাররফকে ছেড়ে দিতে ও আনসারুলের জায়গায় মোশাররফের ঘর পড়ায় তা সরিয়ে নেওয়ার সিদ্ধান্ত দেওয়া হয়। সিদ্ধান্ত বাস্তবায়ন নিয়ে গতকাল শুক্রবার সকাল নয়টার দিকে বদরে আলমের সঙ্গে মোশাররফের মধ্যে কথা-কাটাকাটি হয়। একপর্যায়ে উভয়ের মধ্যে মারামারি শুরু হয়। এ সময় প্রতিপক্ষের লাঠির আঘাতে বদরে আলম আহত হন। তাঁকে উদ্ধার করতে গেলে উভয় পক্ষের মধ্যে সংঘর্ষ ছড়িয়ে পড়ে। সংঘর্ষে আনসারুলসহ আরও ১৫ জন আহত হন।পরে বদরে আলমকে দিনাজপুর মেডিকেল কলেজ হাসপাতালে নেওয়ার পথে তিনি মারা যান। আহত আনসারুল, রবু ও তফুকে রংপুর মেডিকেল কলেজ হাসপাতালে ভর্তি করা হয়েছে। অন্যদের হরিপুর ও রানীশংকৈল উপজেলা স্বাস্থ্য কমপ্লেক্সে চিকিৎসা দেওয়া হয়।হরিপুর থানার ভারপ্রাপ্ত কর্মকর্তা (ওসি) মজিবুর রহমান বলেন, বদরে আলমের লাশ উদ্ধার করে ময়নাতদন্তের জন্য ঠাকুরগাঁও সদর হাসপাতালের মর্গে পাঠানো হয়েছে। ঘটনার সঙ্গে জড়িত থাকার অভিযোগে সাহাবুদ্দীন ও বাবু নামের দুই ব্যক্তিকে আটক করা হয়েছে। এ ব্যাপারে একটি মামলা প্রক্রিয়াধীন।
 
