
‘চা-শ্রমিকদের অধিকারবঞ্চনার যেকোনো ঘটনায় প্রতিবাদী হয়ে ওঠেন জয় মাহাত্ম্য কুর্মি। তাঁর অপরাধ আসলে আর কিছু নয়, চা-শ্রমিক আন্দোলন করাটাই তাঁর একমাত্র অপরাধ।’গত সোমবার সন্ধ্যায় সিলেট নগরের মালনীছড়া চা-বাগানের চা-শ্রমিক সংঘের সভাপতি জয় মাহাত্ম্য কুর্মির মুক্তির দাবিতে আয়োজিত এক বিক্ষোভ সমাবেশে বক্তারা এসব কথা বলেন। এদিন বিকেলে একটি মামলায় তিনি আদালতে হাজিরা দিলে তখন পুলিশের দেওয়া ‘অপরাধী’ প্রতিবেদনে তাঁকে জেলে পাঠানো হয়। এর আগে গত দুই বছরে আরও ছয়বার জেল খাটেন তিনি।বিভিন্ন মামলায় জয় মাহাত্ম্য কুর্মির পক্ষের আইনজীবী ও সিলেট জেলা আইনজীবী সমিতির সাবেক সভাপতি এমাদ উল্লাহ শহিদুল ইসলাম প্রথম আলোকে বলেন, ‘চা-শ্রমিকদের নেতা জয় মাহাত্ম্য কুর্মি এ নিয়ে একাধিকবার জেল খেটেছেন। তাঁর বিরুদ্ধে অধিকাংশ মামলা পুলিশের করা। এ কারণে আমরা এসব মামলা হয়রানিমূলক বলে মনে করছি।’
সর্বশেষ বিমানবন্দর থানার পুলিশ সোমবার মহানগর দায়রা জজ আদালতে জয় মাহাত্ম্য কুর্মিকে অপরাধী হিসেবে একটি প্রতিবেদন দেয়। ওই প্রতিবেদনের পরিপ্রেক্ষিতে তিনি আদালতে হাজির হয়ে জামিন প্রার্থনা করলে আদালত তা না-মঞ্জুর করে তাঁকে জেলে পাঠান।
জয় মাহাত্ম্য কুর্মিকে আবার জেলে পাঠানোর খবর চা-বাগানে পৌঁছালে কাজ থেকে ফেরা চা-শ্রমিক নারী ও পুরুষেরা সন্ধ্যায় মালনীছড়া চা-বাগানের কারখানার সামনে জড়ো হয়ে বিক্ষোভ মিছিল করেন। মিছিল শেষে মালনীছড়া রাবার শ্রমিক সংঘের সাধারণ সম্পাদক শাহিন আহমদের সভাপতিত্বে সমাবেশ হয়। ওই সমাবেশে চা ও রাবার শ্রমিক নেতা সঞ্জীব বাউড়ি, কালাগুল চা-শ্রমিক নেতা মঙ্গল চাষা, ভাসান ছত্রী, বাংলাদেশ কৃষক সংগ্রাম সমিতির সাধারণ সম্পাদক জামান মিয়া, মালনীছড়া চা-শ্রমিক সংঘের সাধারণ সম্পাদক শংকর নায়েক, বাবুধন বাইড়ি প্রমুখ বক্তব্য দেন।
সমাবেশে বক্তারা বলেন, চা ও রাবার শ্রমিকদের ন্যায্য মজুরি দাবির আন্দোলনকে বাধাগ্রস্ত করতেই জয় মাহাত্ম্য কুর্মিকে বারবার জেলে পাঠানো হয়েছে। তবে এসব করে চা-শ্রমিকদের দাবি আদায়ের আন্দোলনকে দমিয়ে রাখা যাবে না। জয় মাহাত্ম্য কুর্মির মুক্তির দাবিতে কঠোর আন্দোলনের হুঁশিয়ারি দেন তাঁরা।
মহানগর পুলিশের বিমানবন্দর থানার ভারপ্রাপ্ত কর্মকর্তা (ওসি) গৌসুল হোসেন বলেন, মালনীছড়া চা-বাগানসহ আশপাশের চা-বাগানগুলোতে শ্রমিকদের উসকে দিয়ে আইনশৃঙ্খলা পরিস্থিতির অবনতির তৎপরতার সঙ্গে যুক্ত জয় মাহাত্ম্য কুর্মি। তদন্ত করে এর সত্যতা পাওয়ায় সন্ত্রাসী হামলার পুরোনো মামলায় হাজিরার সময় পুলিশ আদালতকে লিখিতভাবে তা জানায়। এরপর তাঁকে জেলে পাঠানো হয়।
 
