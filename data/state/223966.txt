
সাতকানিয়ার প্রধান সমস্যা নদীভাঙন। ইতিমধ্যে নদীভাঙন রোধে প্রকল্প নেওয়া হয়েছে। গ্রামীণ সড়ক যোগাযোগব্যবস্থারও উন্নয়ন করা হচ্ছে। শিক্ষাপ্রতিষ্ঠানগুলোর অবকাঠামোর উন্নয়নে তৈরি করা হচ্ছে নতুন ভবন। সাতকানিয়া উপজেলার সমস্যা, সম্ভাবনা ও উন্নয়ন বিষয়ে স্থানীয় সাংবাদিকদের সঙ্গে মতবিনিময় সভায় সাতকানিয়া-লোহাগাড়া আসনের সাংসদ আবু রেজা মুহাম্মদ নেজামুদ্দিন এ কথা বলেন। গত শনিবার মাদার্শা ইউনিয়নের বাবুনগর এলাকার সাংসদের গ্রামের বাড়িতে এ সভা হয়। দক্ষিণ জেলা যুবলীগের সদস্য আ ন ম সেলিমের সভাপতিত্বে সভায় বক্তব্য দেন সাংসদের স্ত্রী রেজিয়া রেজা চৌধুরী, সাংবাদিক সৈয়দ মাহফুজ উন নবী, জাহাঙ্গীর আলম, মো. জাহেদ হোসাইন, শহীদুল ইসলাম প্রমুখ।
