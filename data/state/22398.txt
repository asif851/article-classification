
২০-দলীয় জোট ভাঙবে না, আরও সম্প্রসারিত হবে বলে মনে করেন সুপ্রিম কোর্ট বার অ্যাসোসিয়েশনের সভাপতি ও বিএনপির চেয়ারপারসনের উপদেষ্টা খন্দকার মাহবুব হোসেন। ক্ষমতাসীন আওয়ামী লীগের নেতাদের ২০ দল নিয়ে মাথা না ঘামানোরও পরামর্শ দিয়েছেন তিনি।আজ শনিবার বিকেলে জাতীয় প্রেসক্লাবে স্বাধীনতা ফোরাম নামের একটি সংগঠনের আলোচনা সভায় খন্দকার মাহবুব এসব কথা বলেন। সম্প্রতি বিভিন্ন গণমাধ্যমে ক্ষমতাসীন দলের নেতারা ২০-দলীয় জোট ভেঙে যাবে বলে দাবি করে আসছিলেন। এর পরিপ্রেক্ষিতে বিএনপির এই নেতা এসব কথা বললেন।খন্দকার মাহবুব বলেন, ‘আমরা ২০ দল করি। আমরা কীভাবে করব, না করব, কোন দল আমাদের সঙ্গে থাকবে কী থাকবে না, এর মাথা ব্যথা বর্তমান ক্ষমতাসীন দলের দরকার নাই। তাদের এত মাথা ব্যথা কেনো? কে থাকবে কী থাকবে না এটা ২০ দলীয় নেতাদের দায়িত্ব, এটা তারা দেখবে। ২০-দলীয় জোট নেত্রী খালেদা জিয়া এসব কুচক্রীদের ষড়যন্ত্রে কান দেবেন না। ২০-দলীয় জোট ভাঙবে না। আরও সম্প্রসারিত হবে। ২০ দল ইসলামি মূল্যবোধে বিশ্বাস করে, জাতীয়তাবাদে বিশ্বাস করে।’বিএনপি ভারতবিরোধী নয় বলে উল্লেখ করে খন্দকার মাহবুব বলেন, সব সময় বলা হতো বিএনপি ভারতবিরোধী। বিএনপি ভারত বিরোধী না। ২০১৪ সালের ৫ জানুয়ারির ন্যক্কারজনক নির্বাচনে তৎকালীন কংগ্রেস সরকার যেভাবে বিশেষ করে বর্তমান দলীয় সরকারকে সাহস দিয়েছিল, মদদ দিয়েছিল, জনগণকে বিভ্রান্ত করার চেষ্টা করেছিল; সেই কারণেই বাংলাদেশের জনগণ তৎকালীন কংগ্রেস সরকারের বিরুদ্ধে ছিল।
সুপ্রিম কোর্ট বার অ্যাসোসিয়েশনের সভাপতি বলেন, ‘আমরা আশা করি, নরেন্দ্র মোদি ক্ষমতায় এসেছেন, বিজেপি ক্ষমতায় আছে। বাংলাদেশ ভূ-রাজনীতির ক্ষেত্রে গুরুত্বপূর্ণ দেশ। ভারত পৃথিবীর বৃহত্তম গণতান্ত্রিক দেশ। আমরা আশা করব, বাংলাদেশে যেন গণতন্ত্র থাকে, গণতন্ত্র বাস্তবায়ন হয় সে ব্যাপারে ভূমিকা রাখবেন। এর ব্যত্যয় হলে স্বাভাবিকভাবে বাংলাদেশের জনগণ নরেন্দ্র মোদি সরকারের বিরুদ্ধে যাবে। কিন্তু ভারতের জনগণের বিরুদ্ধে যাবে না। কারণ ভারতের জনগণ আমাদের বন্ধু।’
বাংলাদেশ এবং ভারতের মধ্যকার হওয়া সব ধরনের চুক্তি অবিলম্বে জাতীয় সংসদে উপস্থাপনেরও দাবি জানান এই আইনজীবী।
সংগঠনের সভাপতি আবু নাসের রহমাতুল্লাহর সভাপতিত্বে আলোচনা সভায় আরও বক্তব্য দেন কল্যাণ পার্টির সভাপতি সৈয়দ মুহাম্মদ ইবরাহিম, জাতীয় গণতান্ত্রিক পার্টির (জাগপা) সভাপতি শফিউল আলম প্রধান, এনডিপির চেয়ারম্যান খোন্দকার গোলাম মুর্তজা, ন্যাপের সভাপতি জেবেল রহমান গানি, লেবার পার্টির সভাপতি মোস্তাফিজুর রহমান ইরান প্রমুখ।
