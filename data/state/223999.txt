
প্রধানমন্ত্রীর বিশেষ সহকারী মাহবুবুল হক শাকিলের মৃত্যুর ঘটনায় রাজধানীর গুলশান ২–এর সামদাদো রেস্তোরাঁ এখনো বন্ধ করে রেখেছে পুলিশ। তবে ‘সন্দেহজনক’ কিছু না পাওয়ায় এ ঘটনায় জিজ্ঞাসাবাদের জন্য নিয়ে যাওয়া রেস্তোরাঁর ব্যবস্থাপকসহ সাত কর্মীকে ছেড়ে দিয়েছে পুলিশ।
জানতে চাইলে গুলশান থানার পরিদর্শক (তদন্ত) মো. সালাউদ্দিন বলেন, ‘সন্দেহজনক কিছু না পাওয়ায় মঙ্গলবার রাতেই রেস্তোরাঁর কর্মীদের ছেড়ে দেওয়া হয়েছে।’
ঘটনাস্থল গুলশান ২–এর জাপানিজ কুইজিনের সামনে গিয়ে দেখা যায়, রেস্তোরাঁর সামনের রাস্তায় গাড়ির জটলা। তবে রেস্তোরাঁর ভেতরে কাউকে ঢুকতে দেওয়া হচ্ছে না। সেখানকার একজন কর্মকর্তা বলেন, ‘ওপরের অর্ডার, এখানে কাউকে ঢুকতে দেওয়া যাবে না।’
জানতে চাইলে গুলশান থানার দায়িত্বরত কর্মকর্তা মেহেদি হাসান বলেন, ‘গতকাল মঙ্গলবার থেকেই রেস্তোরাঁটি পুলিশি পাহারায় বন্ধ রয়েছে।’ঢাকা ও ময়মনসিংহে দুই দফা জানাজা শেষে আজ বুধবার রাতে বাঘমারার ভাটিকাশর কবরস্থানে মাহবুবুল হক শাকিলকে দাফন করা হয়। গতকাল মঙ্গলবার দুপুরে ঢাকার গুলশানের একটি রেস্তোরাঁ থেকে মাহবুবুল হক শাকিলের লাশ উদ্ধার করা হয়।
