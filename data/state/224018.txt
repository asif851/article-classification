

মাওয়া-কাওড়াকান্দি নৌপথে মুন্সিগঞ্জের মাওয়া ঘাটের কাছে পদ্মায় আজ সোমবার পিনাক-৬ নামের একটি যাত্রীবাহী লঞ্চ ডুবে গেছে। বেলা সাড়ে ১১টার দিকে এ দুর্ঘটনা ঘটে। লঞ্চটি মাদারীপুরের কাওড়াকান্দি থেকে মাওয়া যাচ্ছিল।বেলা দুইটার দিকে শেষ খবর পাওয়া পর্যন্ত দুজনের লাশ উদ্ধার করা হয়েছে। মৃতের সংখ্যা আরও বাড়তে পারে বলে আশঙ্কা করা হচ্ছে। উদ্ধার হওয়া দুটি লাশের মধ্যে একটির পরিচয় পাওয়া গেছে। নিহত ব্যক্তির নাম হীরা (২২)। তিনি মাদারীপুরের শিবচর উপজেলার গোয়াতলা গ্রামের বাসিন্দা। উদ্ধারকাজ চলছে। তবে উদ্ধারকারী জাহাজ রুস্তম এখনো ঘটনাস্থলে পৌঁছায়নি।দুর্ঘটনার পর মাওয়া ঘাটে জেলা প্রশাসনের স্থাপন করা নিয়ন্ত্রণকক্ষ থেকে জানানো হয়, এ পর্যন্ত দুজনের লাশ উদ্ধার করা হয়েছে। তবে দুর্ঘটনার পরপর প্রাথমিকভাবে মাওয়া পুলিশ ফাঁড়ির দায়িত্বরত কর্মকর্তা খালিদ হোসেন জানিয়েছিলেন, ঘটনাস্থল থেকে ১৪ জনের লাশ উদ্ধার করা হয়েছে।
বাংলাদেশ অভ্যন্তরীণ নৌপরিবহন সংস্থা (বিআইডব্লিউটিসি) জানায়, ধারণক্ষমতার অতিরিক্ত যাত্রী থাকায় প্রচণ্ড স্রোতের কবলে পড়ে লঞ্চটি ডুবে গেছে বলে ধারণা করা হচ্ছে।বিআইডব্লিউটিসির মাওয়া অঞ্চলের ব্যবস্থাপক (বাণিজ্য) আবদুল আলীম প্রথম আলোকে বলেন, লঞ্চটি মাওয়া আসার পথে মাঝনদীতে ডুবে যায়। লঞ্চে ৪০০ থেকে ৫০০ জন যাত্রী থাকতে পারেন। বিআইডব্লিউটিসি ও বিআইডব্লিউটিএর টাগ-বোটের (এক ধরনের জাহাজ) সাহায্যে উদ্ধারকাজ চলছে।নৌপরিবহন মন্ত্রণালয়ের জনসংযোগ কর্মকর্তা জাহাঙ্গীর আলম জানান, ঘটনা তদন্তে মন্ত্রণালয়ের যুগ্ম সচিব নুর উর রহমানকে আহ্বায়ক করে একটি কমিটি গঠন করা হয়েছে। এ ছাড়া সমুদ্র পরিবহন অধিদপ্তর থেকেও চার সদস্যের একটি তদন্ত কমিটি গঠন করা হয়েছে। প্রকৌশলী নাজমুল হককে এই কমিটির আহ্বায়ক করা হয়েছে। দুই কমিটিকেই ১০ দিনের মধ্যে প্রতিবেদন দিতে বলা হয়েছে।লৌহজং থানার ভারপ্রাপ্ত কর্মকর্তা (ওসি) মো. তাজুল ইসলাম বলেন, প্রাথমিকভাবে জীবিত ব্যক্তিদের উদ্ধার করার চেষ্টা চলছে। এ পর্যন্ত বেশ কয়েকজনকে উদ্ধার করা হয়েছে। কতজনকে উদ্ধার করা হয়েছে বা কতজন নিখোঁজ রয়েছেন, তা নিশ্চিত করে বলা যাচ্ছে না।তবে প্রত্যক্ষদর্শীরা জানান, ঘটনাস্থল থেকে শতাধিক যাত্রীকে জীবিত অবস্থায় উদ্ধার করা হয়েছে।
