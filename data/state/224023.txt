
ছুটি নিয়ে বিদেশে গিয়ে আর ফিরে না আসায় আন্তর্জাতিক অপরাধ ট্রাইব্যুনালে রাষ্ট্রপক্ষের এক কৌঁসুলিকে (প্রসিকিউটর) তাঁর পদ থেকে অপসারণ করেছে আইন মন্ত্রণালয়। আজ বৃহস্পতিবার তাঁকে অপসারণ করা হয়েছে।
এ কে এম সাইফুল ইসলামকে পদ থেকে অপসারণ করে আজ প্রজ্ঞাপন জারি করে আইন মন্ত্রণালয়ের সলিসিটরের কার্যালয়। এতে বলা হয়, শৃঙ্খলা ও আচরণবিধি ভঙ্গের অপরাধে সাইফুল ইসলামের নিয়োগ আদেশ বাতিল করে তাঁকে প্রসিকিউটর পদ থেকে অপসারণ করা হলো। ২০১১ সালের ২১ এপ্রিল সাইফুল ইসলামকে এ পদে নিয়োগ দেওয়া হয়েছিল।
রাষ্ট্রপক্ষের সূত্র জানায়, গত ৩ এপ্রিল সাইফুল ইসলাম দুই সপ্তাহের ছুটি নিয়ে যুক্তরাষ্ট্রে যান। তাঁর পরিবারের সদস্যরাও সেখানে থাকেন। এর আগেও তিনি পরিবারের সঙ্গে ছুটি কাটাতে যুক্তরাষ্ট্রে গেলেও সময়মতো ফিরে এসেছেন। কিন্তু এবার আর তিনি ছুটি শেষ করে দেশে ফিরে আসেননি। তিনি ছুটি বাড়ানোর অনুরোধ জানাননি, এমনকি কার্যালয়ে আবার যোগ দেওয়ার বিষয়ে মন্ত্রণালয়ের চিঠির কোনো জবাবও দেননি। এরই পরিপ্রেক্ষিতে আজ মন্ত্রণালয় তাঁকে চাকরিচ্যুত করে। প্রায় তিন বছর অতিরিক্ত অ্যাটর্নি জেনারেল পদমর্যাদাসম্পন্ন রাষ্ট্রপক্ষের কৌঁসুলি থাকাকালে সাইফুল ইসলাম জামায়াতের সহকারী সেক্রেটারি মুহাম্মদ কামারুজ্জামানের বিরুদ্ধে মানবতাবিরোধী অপরাধের মামলাটি পরিচালনা করেছেন। এ ছাড়া তিনি জামায়াতের সহকারী সেক্রেটারি জেনারেল এ টি এম আজহারুল ইসলামের বিরুদ্ধে মামলাটি আংশিক পরিচালনা করেছিলেন।
