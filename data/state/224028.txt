
জনরোষ থেকে বাঁচার জন্য মন্ত্রী আবদুল লতিফ সিদ্দিকীর অপসারণ নিয়ে সরকার ধূম্রজাল সৃষ্টি করেছে বলে অভিযোগ বিএনপির নেতৃত্বাধীন ২০-দলীয় জোটের। আজ বুধবার রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে এ অভিযোগ করেন দলটির ভারপ্রাপ্ত মহাসচিব মির্জা ফখরুল ইসলাম আলমগীর। সংবাদ সম্মেলনে গতকাল মঙ্গলবার রাতে ২০-দলীয় জোটের বৈঠকে নেওয়া সিদ্ধান্ত জানানো হয়। গত রোববার নিউইয়র্কে টাঙ্গাইল সমিতির সঙ্গে মতবিনিময় অনুষ্ঠানে ডাক, টেলিযোগাযোগ ও তথ্যপ্রযুক্তিমন্ত্রী লতিফ সিদ্দিকী হজ, তাবলিগ জামাত, প্রধানমন্ত্রীর পুত্র সজীব ওয়াজেদ জয় ও সাংবাদিকদের সম্পর্কে নানা মন্তব্য করেন। তাঁর বক্তব্যের ভিডিও ক্লিপ বিভিন্ন সামাজিক যোগাযোগমাধ্যমে ছড়িয়ে পড়ে। দেশের বেসরকারি টিভি চ্যানেল ও সংবাদপত্রে এটি প্রচারিত ও প্রকাশিত হয়। লতিফ সিদ্দিকীর মন্তব্যে বিভিন্ন মহলে তীব্র প্রতিক্রিয়ার সৃষ্টি হয়েছে। মির্জা ফখরুল বলেন, লতিফ সিদ্দিকীর বক্তব্য কোটি কোটি মুসলমানের ধর্মীয় অনুভূতিতে আঘাত হেনেছে। তাঁর বক্তব্যে ২০-দলীয় জোট ঘৃণা জানিয়েছে। এই বক্তব্যের দায় সরকার এড়াতে পারে না। লতিফ সিদ্দিকীকে মন্ত্রীর পাশাপাশি সাংসদের পদ থেকেও বহিষ্কার করে গ্রেপ্তারের দাবি জানিয়েছে ২০-দলীয় জোট। বিএনপির ভারপ্রাপ্ত মহাসচিব বলেন, ‘লতিফ সিদ্দিকীর অপসারণের কথা প্রচার করা হচ্ছে। কিন্তু এর কোনো ভিত্তি খুঁজে পাওয়া যায়নি। মন্ত্রিপরিষদ সচিবও কিছু জানেন না। এ বিষয়ে সুস্পষ্ট কোনো বক্তব্য পাওয়া যায়নি। জনরোষ থেকে বাঁচার জন্য সরকার ধূম্রজাল সৃষ্টি করছে।’ 
মির্জা ফখরুল জানান, ঈদ ও পূজার কারণে আপাতত কোনো কর্মসূচি দেওয়া হয়নি। তবে লতিফ সিদ্দিকীর বিরুদ্ধে ব্যবস্থা না নিলে তাঁরা কর্মসূচি দিতে বাধ্য হবেন। ২০-দলীয় জোটের নেতাদের বিরুদ্ধে থাকা সব মামলা প্রত্যাহার ও কারাবন্দী নেতাদের মুক্তির দাবি জানানো হয়েছে জোটের বৈঠকে। সারা দেশে গণসংযোগের সিদ্ধান্ত নিয়েছে জোট। তবে এই কর্মসূচির তারিখ পরে ঘোষণা করার কথা জানিয়েছেন মির্জা ফখরুল। সংবাদ সম্মেলনে জোটের মহাসচিব পর্যায়ের নেতারা উপস্থিত ছিলেন।
