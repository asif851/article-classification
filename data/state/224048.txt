
জাপানি নাগরিক কুনিও হোশিকে হত্যা মামলায় দুজনের ১০ দিনের রিমান্ড মঞ্জুর করেছেন আদালত। তাঁদের মধ্যে একজন হলেন কুনিওর ব্যবসায়িক অংশীদার হুমায়ুন কবীর ও অন্যজন হলেন মহানগর বিএনপির সদস্য রাশেদ-উন-নবী ওরফে বিপ্লব। আজ মঙ্গলবার মহানগর হাকিম আমলি (কাউনিয়া) আদালতের বিচারক আবু তালেব এ রিমান্ড আদেশ দেন।
কাউনিয়া থানার ভারপ্রাপ্ত কর্মকর্তা (ওসি) রেজাউল করিম বলেন, এ ঘটনার সঙ্গে সম্পৃক্ত থাকার অভিযোগে এ দুজনকে ১০ দিনের রিমান্ড চাওয়া হলে আদালত তা মঞ্জুর করেন।
গত শনিবার রংপুর শহরের উপকণ্ঠে কাউনিয়ার কাচু আলুটারি গ্রামে মোটরসাইকেল আরোহী তিন ব্যক্তি কুনিও হোশিকে গুলি করে হত্যা করে। ওই দিনই কুনিওর বাড়িওয়ালা এ কে এম গোলাম জাকারিয়া, রিকশাচালক মুন্নাফ আলী, কুনিওর অংশীদার হুমায়ুন কবীর ও প্রত্যক্ষদর্শী মুরাদ হোসেনকে (যাঁদের বাড়ির সামনে হত্যাকাণ্ড ঘটে) ‘জিজ্ঞাসাবাদের’ জন্য আটক করা হয়। গত শনিবার সন্ধ্যায়ই হৃদরোগে আক্রান্ত হন গোলাম জাকারিয়া। তিনি পুলিশ প্রহরায় সিসিইউতে চিকিৎসাধীন।
জাপানি নাগরিককে হত্যার ঘটনার পর বিকেলে মহানগর বিএনপির সদস্য রাশেদ-উন-নবী ওরফে বিপ্লব ও জেলা যুবদলের সাধারণ সম্পাদক আনিসুর রহমান ওরফে লাকুকে বাড়ি থেকে তুলে নিয়ে যাওয়া হয়েছে বলে অভিযোগ করেছিল তাঁদের পরিবার। কিন্তু ​ওই সময় পুলিশ বলেছিল, তারা এ বিষয়ে কিছু জানে না। রাশেদ-উন-নবী বিএনপির কেন্দ্রীয় নেতা হাবিব-উন-নবী সোহেলের ছোট ভাই।
কুনিও হোশি হত্যাকে কাপুরুষোচিত আখ্যায়িত করে এ জন্য ক্ষোভ প্রকাশ করেছে জাপান সরকার। এই হত্যাকাণ্ডের পূর্ণাঙ্গ তদন্তও প্রত্যাশা করছে দেশটি।
আরও পড়ুন:কুনিওকে আপন করে নিয়েছিল মুন্সিপাড়াকুনিও হত্যার তদন্তে বলার মতো অগ্রগতি নেই
