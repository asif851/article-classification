
শ্যামলী পরিবহনের নাম ও ব্যানার বেআইনিভাবে মোটরযানে ব্যবহারের ওপর নিষেধাজ্ঞা দিয়েছেন হাইকোর্ট। একই সঙ্গে শ্যামলী পরিবহনের ব্যানার মালিক ছাড়া অন্য যাঁরা ব্যবহার করছেন, তাঁদের বিরুদ্ধে ব্যবস্থা নিতে বিআরটিএর চেয়ারম্যানের কাছে করা আবেদনটি দুই সপ্তাহের মধ্যে নিষ্পত্তি করতে নির্দেশ দেওয়া হয়েছে।
আজ রোববার বিচারপতি মো. আশফাকুল ইসলাম ও বিচারপতি আশীষ রঞ্জন দাসের সমন্বয়ে গঠিত হাইকোর্ট বেঞ্চ এক রিটের প্রাথমিক শুনানি নিয়ে রুলসহ এ আদেশ দেন।
শ্যামলী পরিবহনের মালিক ছাড়া অন্যরা বেআইনিভাবে এই পরিবহনের নাম ও ব্যানার ব্যবহার করছেন উল্লেখ করে গত বছরের ৫ ডিসেম্বর আ​ইজিপির কাছে এবং ৯ নভেম্বর বিআরটিএর চেয়ারম্যানের কাছে আবেদন করা হয়। এতে কোনো ফল না পেয়ে ১৭ জানুয়ারি রিটটি করেন শ্যামলী পরিবহনের মালিক রমেশ চন্দ্র ঘোষ।
আদালতে রিটের পক্ষে শুনানিতে ছিলেন আইনজীবী এ বি এম আলতাফ হোসেন ও এ আর এম কামরুজ্জামান কাঁকন। রাষ্ট্রপক্ষে ছিলেন ডেপুটি অ্যাটর্নি জেনারেল মো. আল আমিন সরকার।
এ বি এম আলতাফ হোসেন প্রথম আলোকে বলেন, ১৯৭৩ সাল থেকে শ্যামলী পরিবহন ট্রান্সপোর্ট ব্যবসা করে আসছে। কিছু অসাধু ব্যবসায়ী অন্যান্য পরিবহনে বেআইনিভাবে শ্যামলী পরিবহনের নাম ও ব্যানার ব্যবহার করছে। এতে পরিবহনটির সুনাম নষ্ট হচ্ছে। যাত্রীরা ভোগান্তির মুখে পড়ছেন। এসব কারণে বিআরটিএর চেয়ারম্যানের কাছে আবেদন করা হয়। কিন্তু কোনো ​​ব্যবস্থা না নেওয়ায় রিটটি করা হয়।
