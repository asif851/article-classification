
সিরাজগঞ্জের শাহজাদপুর উপজেলার পৌর সদরের কান্দাপাড়া মহল্লার লাবলু সরকার (৪০) নামের এক ব্যক্তিকে পুলিশে সোপর্দ করলেন তাঁর মা। এরপর মাদক নেওয়ার দায়ে ভ্রাম্যমাণ আদালত লাবলুকে চার মাসের বিনাশ্রম কারাদণ্ড দেন। 
লাবলুর মা রাবেয়া খাতুন বলেন, লাবলু বেশ কিছুদিন ধরে মাদকাসক্ত। নেশার টাকা জোগাতে প্রায়ই বাড়ির সবাইকে মারধর করে আসছিলেন তিনি। আজ দুপুরে তিনি নেশার টাকা না পেয়ে সবাইকে মারপিট করে বাড়িঘর ভাঙচুর করেন। পরে তাকে লোকজন দিয়ে ধরে পুলিশে সোপর্দ করেন তিনি (রাবেয়া খাতুন)। শাহজাদপুর থানার পরিদর্শক (তদন্ত) মনিরুল ইসলাম জানান, পুলিশ লাবলুকে আটক করে ভ্রাম্যমাণ আদালতে হাজির করে। আদালতের বিচারক শাহজাদপুর উপজেলা নির্বাহী কর্মকর্তা শামীম আহমেদ তাঁকে কারাদণ্ড দেন। পরে লাবলুকে কারাগারে পাঠানো হয়েছে।
