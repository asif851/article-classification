
পানামাভিত্তিক আইনি পরামর্শক প্রতিষ্ঠান মোসাক ফনসেকার ফাঁস হওয়া নথিতে বাংলাদেশিদের নাম থাকার খবরে উদ্বেগ প্রকাশ করেছে ট্রান্সপারেন্সি ইন্টারন্যাশনাল বাংলাদেশ (টিআইবি)।গতকাল মঙ্গলবার পাঠানো এক সংবাদ বিজ্ঞপ্তিতে টিআইবি বলেছে, এ ঘটনা জাতীয় ও আন্তর্জাতিক আর্থিক ব্যবস্থাপনায় ‘প্রকট দুর্নীতি-সহায়ক পরিস্থিতির দৃষ্টান্ত’। এর সঙ্গে জড়িত ব্যক্তিদের বিরুদ্ধে যথাযথ তদন্ত এবং আইনি প্রক্রিয়া অনুসরণ করে দৃষ্টান্তমূলক ব্যবস্থা গ্রহণের দাবি জানিয়েছে সংস্থাটি।পানামা পেপারস কেলেঙ্কারি-সম্পর্কিত অফশোর কোম্পানি ও ব্যক্তির নাম অনলাইনে প্রকাশ শুরু হয়েছে। গত সোমবার মধ্যরাতে দুই লাখের বেশি কোম্পানি ও ব্যক্তির নাম প্রকাশ করে অনুসন্ধানী সাংবাদিকদের আন্তর্জাতিক সংগঠন আইসিআইজে।বিজ্ঞপ্তিতে টিআইবির নির্বাহী পরিচালক ড. ইফতেখারুজ্জামান বলেন, দেশের বাইরে নামে-বেনামে কোম্পানি প্রতিষ্ঠা বা ব্যাংক ও আর্থিক প্রতিষ্ঠানে অর্থ পাচারের মূল লক্ষ্য কর ফাঁকি। অর্থাৎ এর মূল্য চূড়ান্ত বিবেচনায় জনগণকেই দিতে হয়। সরকারের অন্যতম দায়িত্ব এরূপ কর ফাঁকি ও অর্থ পাচার বন্ধ করা। টিআইবি মনে করে, যে তথ্য প্রকাশিত হয়েছে তা আংশিক মাত্র। কারণ মোসাক ফনসেকার মতো আরও অনেক তথাকথিত আইন সহায়তাকারী প্রতিষ্ঠান অর্থ পাচার-প্রক্রিয়ার সঙ্গে জড়িত রয়েছে। তা ছাড়া এ দুষ্টচক্রের সঙ্গে জড়িত রয়েছে বিশ্বের নামীদামি ব্যাংক, অ্যাকাউন্টিং কোম্পানিসহ অসংখ্য মধ্যস্থতাকারী। অতএব একদিকে দেশীয় আইনি কাঠামো জোরদার ও কার্যকর করার মাধ্যমে অর্থ পাচার প্রতিরোধে সুদৃঢ় পদক্ষেপ গ্রহণ ও অন্যদিকে জাতিসংঘের দুর্নীতিবিরোধী কনভেনশনসহ আন্তর্জাতিক আইনি সহায়তার মাধ্যমে পাচারকৃত অর্থ ফেরত আনার কার্যকর পদক্ষেপ গ্রহণ করতে হবে।ইফতেখারুজ্জামান বলেন, তালিকায় যে বাংলাদেশিদের নাম উল্লেখ করা হয়েছে সে বিষয়ে সুনির্দিষ্ট ও নির্ভরযোগ্য তথ্য এখনো পাওয়া যায়নি। তবে সাম্প্রতিক কালে বিভিন্ন আন্তর্জাতিক প্রতিবেদনে বাংলাদেশ থেকে উদ্বেগজনক হারে অর্থ পাচারের প্রবণতার বিষয়টি উল্লেখিত হয়েছে।
