
চাঁদপুরের মতলব দক্ষিণ উপজেলায় সপ্তম শ্রেণির এক মাদ্রাসাছাত্রীকে ধর্ষণের চেষ্টার অভিযোগ উঠেছে। গত বুধবার এ ঘটনা ঘটে। এ ব্যাপারে উপজেলার উত্তর উপাদী গ্রামের বাসিন্দা ইসমাইল নামের এক বখাটের বিরুদ্ধে থানায় লিখিত অভিযোগ করেন ছাত্রীটির মা।
পুলিশ, ছাত্রীটির পরিবার ও এলাকাবাসী সূত্রে জানা গেছে, ওই ছাত্রী স্থানীয় একটি দাখিল মাদ্রাসায় সপ্তম শ্রেণিতে পড়ে। তার বাবা দিনমজুর। গত বুধবার মেয়েটির বাবা কাজে ও মা নিজের ভাইয়ের বাড়িতে যান। এ সময় মেয়েটি ছোট ভাইকে নিয়ে বাড়িতে ছিল। সকাল ১০টায় ইসমাইল (২২) ওই বাড়িতে ঢুকে মেয়েটির মুখ চেপে ধর্ষণের চেষ্টা করেন। এ সময় মেয়েটির ছোট ভাইয়ের চিৎকারে আশপাশের লোকজন এগিয়ে এলে ওই বখাটে পালিয়ে যান। পরে মেয়েটিকে উদ্ধার করে উপজেলা স্বাস্থ্য কমপ্লেক্সে ভর্তি করা হয়।
মেয়েটির মা অভিযোগ করেন, ওই বখাটে প্রায়ই তাঁর মেয়েকে পথে উত্ত্যক্ত করেন।
উপজেলা স্বাস্থ্য ও পরিবার পরিকল্পনা কর্মকর্তা মাহাবুবুর রহমান বলেন, ধর্ষণচেষ্টার বিষয়টি নিশ্চিত হতে মেয়েটিকে চাঁদপুর সদর হাসপাতালে পাঠানো হয়।
এদিকে ইসমাইলের মুঠোফোনে একাধিকবার যোগাযোগের চেষ্টা করা হলেও তা বন্ধ পাওয়া যায়। থানার ওসি কুতুব উদ্দিন অভিযোগ পাওয়ার কথা নিশ্চিত করেছেন। 
