
বিক্রেতারা বলছেন, বিক্রি আশানুরূপ নয়। ক্রেতারা বলছেন, গরুর দাম গত বছরের চেয়ে বেশি। দুই পক্ষের বিপরীতধর্মী এমন বক্তব্য শোনা গেলেও গতকাল বুধবার রাজধানীর স্থায়ী ও অস্থায়ী পশুর হাটগুলোতে বেচাকেনা চলেছে। মাঝেমধ্যে বৃষ্টির বাগড়ায় হাটগুলোতে ক্রেতা-বিক্রেতাদের ভোগান্তি পোহাতে হয়েছে।পবিত্র ঈদুল আজহা কাল শুক্রবার। ঈদের আগে সর্বশেষ কর্মদিবস ছিল গতকাল। ফলে বিক্রেতাদের আশা ছিল, গতকাল হাটে ক্রেতাসমাগম হবে। কিন্তু নগরের একমাত্র স্থায়ী ও সবচেয়ে বড় পশুর হাট গাবতলীতে বলতে গেলে দুপুর পর্যন্ত ছিল ক্রেতার খরা। তবে দুপুরের পর হাটে ভিড় বেড়েছে। অস্থায়ী হাটগুলোতে সকালে ক্রেতা কম থাকলেও বেলা বাড়ার সঙ্গে সঙ্গে ক্রেতা ও বিক্রি—দুটিই বেড়েছে। হাটগুলোতে প্রচুর গরু। কিন্তু বৃষ্টির কারণে হাটে ক্রেতারা চলাচলে খুব সমস্যায় পড়েন।গাবতলী হাটে বেশ কয়েকজন ক্রেতা বললেন, বিক্রেতাদের অনেকে পশুর দাম ধরে রেখেছেন। বেশি দাম হাঁকছেন। বিক্রেতারা হয়তো আজ বৃহস্পতিবারের বেচাকেনা পরিস্থিতি দেখে বিক্রি করতে চান। কয়েকজন ক্রেতা বললেন, দাম এখনো বেশি থাকায় তাঁরা বাজার যাচাই করছেন। দামে না বনলে বৃহস্পতিবারের অপেক্ষায় থাকবেন।গাবতলী হাটে প্রচুর পশু আমদানি হয়েছে। তবে সকাল থেকে দুপুর পর্যন্ত এই হাটে ক্রেতার ভিড় ছিল না বললেই চলে। দুপুরের পর থেকে ক্রেতা বাড়তে শুরু করে।পাবনা থেকে ১৭টি গরু নিয়ে গত শুক্রবার গাবতলী হাটে এসেছেন মোহাম্মদ খলিল। তিনি বললেন, গতকাল পর্যন্ত মাত্র দুটি গরু বিক্রি হয়েছে। তাঁর সবচেয়ে বড় গরুটির দাম হেঁকেছেন আট লাখ টাকা। শনিবার একজন ক্রেতা সাড়ে ছয় লাখ টাকা দাম বলেছিলেন। এরপর থেকে গতকাল দুপুর পর্যন্ত কেউ গরুটি নিয়ে দামাদামি করেননি। সবাই শুধু দাম জিজ্ঞাসা করে চলে যান।কুষ্টিয়া থেকে আটটি গরু নিয়ে এই হাটে এসেছেন জাহিদ। তিনি বলেন, সকাল থেকে হাট জমে উঠবে বলে তাঁদের ধারণা ছিল। কিন্তু বৃষ্টি হওয়ায় তা হয়নি। সন্ধ্যায় তিনি প্রথম আলোকে বলেন, সারা দিনে দুটি গরু বিক্রি হয়েছে। বেচাকেনা আশানুরূপ হচ্ছে না। এখন আশা করছেন, বৃহস্পতিবার বাজার ঘুরবে।কুষ্টিয়া থেকে ১০টি গরু নিয়ে শনিবার গাবতলী এসেছেন রহমত আলী। ইতিমধ্যে চারটি বিক্রি করেছেন। তাঁর মতে, এবার বিক্রি ভালো হচ্ছে না। তিনিও আশায় আছেন, আজ ভালো বিক্রি হবে, দামও ভালো পাবেন।অন্যদিকে ক্রেতাদের অনেকেরই অভিযোগ, বিক্রেতারা গরুর দাম হাঁকছেন অনেক বেশি। দাম ধরে বসে আছেন। মিরপুর থেকে গরু কিনতে ওই হাটে এসেছিলেন কামাল আহমেদ। তিনি বলেন, প্রায় দুই ঘণ্টা ঘুরেছেন। কিন্তু তাঁর বাজেটমতো গরু মিলছে না। এখনো এক দিন বাকি থাকায় বিক্রেতারা দাম কমাচ্ছেন না।৯০ হাজার টাকায় একটি গরু কেনা কল্যাণপুরের বাসিন্দা সাইফুর রহমান প্রথম আলোকে বলেন, গত বছরের চেয়ে এবার গরুর দাম তাঁর কাছে বেশি মনে হয়েছে। গরুর ব্যাপারীরা দাম ছাড়ছেন না।তবে বিক্রেতারা বলছেন, গরুর পেছনে খরচ বেশি হচ্ছে বলে দামও একটু বেশি। ঝিনাইদহের শওকত আলী ব্যাপারী একটি গরু দেখিয়ে বললেন, গরুটির পেছনে তাঁর সব মিলে খরচ হয়েছে ৯১ হাজার টাকা। কিন্তু এখন পর্যন্ত দাম উঠেছে সর্বোচ্চ ৮০ হাজার টাকা। ইতিমধ্যে একটি গরু তিনি ‘লোকসানে’ বিক্রি করেছেন।অস্থায়ী হাটগুলোতেও ছিল দাম নিয়ে এমন বিপরীত চিত্র। এর মধ্যেও বেচাকেনা হয়েছে। যাঁরা গরু বা ছাগল কিনেছেন, বাড়ি ফেরার সময় তাঁদের মুখে ছিল হাসি। তেমনই একজন ষষ্ঠ শ্রেণির ছাত্র ফারহান। হাট থেকে গরু কিনে বের হওয়ার সময় হাসিমুখে খবরটি ফোনে জানাচ্ছিল কাউকে। ফারহান বলল, এর আগে সে হাটে এলেও এবার প্রথম সে বাবার সঙ্গে পছন্দ করে গরু কিনেছে।
