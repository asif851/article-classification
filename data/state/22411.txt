
বান্দরবানের রুমা উপজেলায় জনসংহতি সমিতির (জেএসএস) সম্ভাব্য ইউপি চেয়ারম্যান প্রার্থী শান্তিহা ত্রিপুরাকে (৩৫) বাড়ি থেকে ধরে নিয়ে গিয়ে গুলি করে হত্যা করেছে দুর্বৃত্তরা। গতকাল রোববার গভীর রাতে এ ঘটনা ঘটে।
উপজেলার মৌজাপ্রধান ক্যাসাউ মারমা জানান, সন্ত্রাসীরা শান্তিহার বসতবাড়িও পুড়িয়ে দিয়েছে।
রুমা থানার ভারপ্রাপ্ত কর্মকর্তা (ওসি) শরিফুল ইসলামের ভাষ্য, উপজেলা সদর থেকে ৪০ কিলোমিটার দূরে গালেংগ্যি ইউনিয়নের রামদুপাড়ায় দুর্বৃত্তরা শান্তিহাকে গুলি করে। এলাকাটি দুর্গম হওয়ায় লাশ এখনো উদ্ধার করা যায়নি।
নামপ্রকাশে অনিচ্ছুক এক এলাকাবাসীর ভাষ্য, পাঁচ-ছয়জনের একটি দল শান্তিহা ও স্থানীয় জেএসএস নেতা থারমেন ত্রিপুরাকে খোঁজে। কিন্তু সন্ত্রাসীদের উপস্থিতি টের পেয়ে থারমেন পালিয়ে যান। পরে তাঁরা শান্তিহাকে বাড়ি থেকে ধরে নিয়ে যায়।
জনসংহতি সমিতির জেলা সভাপতি উসমং মারমা বলেন, ওই ইউনিয়নে তাঁদের দুই থেকে তিনজন সম্ভাব্য প্রার্থী ছিলেন। ইউনিয়ন পরিষদ (ইউপি) নির্বাচনে কাকে মনোনয়ন দেবেন, ঠিক করেননি। শান্তিহাও সম্ভাব্য প্রার্থী ছিলেন।
ওই ইউপি নির্বাচনে মনোনয়নপত্র জমা দেওয়ার শেষদিন আগামী রোববার।
