
সিলেটের ফেঞ্চুগঞ্জ উপজেলায় বেসরকারি বিদ্যুৎ উৎপাদন কেন্দ্র কুশিয়ারা পাওয়ার কোম্পানি লিমিটেডের বিদ্যুৎ জাতীয় গ্রিডে সরবরাহ শুরু হয়েছে। গত বৃহস্পতিবার বিকেলে ১৭০ মেগাওয়াট বিদ্যুৎ উৎপাদনের সক্ষমতা দেখে ১১৫ মেগাওয়াট বিদ্যুৎ জাতীয় গ্রিডে সরবরাহ শুরু হয়।
ফেঞ্চুগঞ্জে বেসরকারি উদ্যোগে এটি দ্বিতীয় বিদ্যুৎ উৎপাদন কেন্দ্র। প্রবাসী বিনিয়োগে ‘বারাকা পাওয়ার’ নামে আরও একটি বেসরকারি বিদ্যুৎ উৎপাদন কেন্দ্র জাতীয় গ্রিডে বিদ্যুৎ সরবরাহ করছে। ফেঞ্চুগঞ্জের মাইজগাঁও ইউনিয়নের মইনপুর এলাকায় কুশিয়ারা পাওয়ার কোম্পানি লিমিটেড নামের বিদ্যুৎকেন্দ্রটি স্থাপন করা হয় ২০১৩ সালে। বাংলাদেশ বিদ্যুৎ উন্নয়ন বোর্ড ও জালালাবাদ গ্যাসের সঙ্গে ত্রিপক্ষীয় চুক্তি স্বাক্ষরিত হওয়ার পর ২০১৫ সালের ২০ মার্চ প্রযুক্তিগত সহায়তার জন্য যুক্তরাষ্ট্রভিত্তিক জেনারেল ইলেকট্রিক কোম্পানির সঙ্গে আরেকটি চুক্তি স্বাক্ষর হয়। এরপর থেকে পরীক্ষামূলক উৎপাদন শুরু হয়। সম্প্রতি উৎপাদন লক্ষ্যমাত্রা পূরণ করায় কুশিয়ারা জাতীয় গ্রিডে সরবরাহ শুরু করে।
জাতীয় গ্রিডে সরবরাহ শুরু উপলক্ষে বৃহস্পতিবার বিকেলে শ্রমিক-কর্মচারীসহ ব্যবস্থাপনায় সংশ্লিষ্ট ব্যক্তিদের নিয়ে এক অনুষ্ঠানের আয়োজন করা হয়। ম্যাক্স ইনফ্রাস্ট্রাকচার ডেভেলপমেন্টের চেয়ারম্যান গোলাম মো. আলমগীরের সভাপতিত্বে অনুষ্ঠানে কুশিয়ারা পাওয়ার কোম্পানি লিমিটেডের মালিক পক্ষে বক্তব্য দেন সাংসদ মাহমুদ উস সামাদ চৌধুরী ও নাঈম সামাদ চৌধুরী, কুশিয়ারা পাওয়ার লিমিটেডের প্রকল্প পরিচালক মালিং গ্রাম এবং প্রধান নির্বাহী সুনীল জেন।
