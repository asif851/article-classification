
মানব পাচারের শিকার হয়ে ভারতে আট মাস জেল খেটে দেশে ফিরেছেন সাতজন। সাতক্ষীরার ভোমরা স্থলবন্দর-সংলগ্ন এলাকা দিয়ে মঙ্গলবার সন্ধ্যায় ওই সাত ব্যক্তি দেশে ফিরেছেন।তাঁরা হলেন বরগুনার পাথরঘাটা উপজেলার কোড়ালিয়া গ্রামের মিজান ফরাজি (২৯), জসিম গাজী (২৪) ও পদ্মা গ্রামের জামাল আকন (৩২); বাগেরহাটের সদর উপজেলার পাকুরশাই গ্রামের আরিফ শেখ (২৫), নাজমুল হাসান (২৬); বাড়ুইপাড়া গ্রামের আজিজুল মোড়ল (২৮) ও খুলনার দিঘলিয়া উপজেলার চন্দনীমহল গ্রামের রবিউল শেখ (২৫)।ফিরে আসা মিজান ফরাজি গতকাল বুধবার দুপুরে বলেন, ‘ভারতে আট মাস জেল খেটে দেশে ফিরেছি। আর জসিম গাজী ও জামাল আকনসহ আমরা তিনজন পাথরঘাটার কোড়ালিয়া গ্রামের মোস্তফা কামালের ছেলে মিজান ওরফে নোয়াখালী মিজান ও হাসানের মাধ্যমে মানব পাচারের শিকার হয়েছি। তবে ভারতে যাওয়ার পথে ভারতের শালিমার থানার পুলিশ গত বছরের ২৮ জুন আমাদের আটক করে। পরে পশ্চিমবঙ্গের হাওড়ার আদালত গত ৭ সেপ্টেম্বর ভারতে অনুপ্রবেশের দায়ে এই সাতজনকে ১২০ দিনের সশ্রম কারাদণ্ড দেন। জেল খেটে আট মাস পর সোমবার মুক্তি পাই আমরা।’
