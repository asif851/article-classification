
আষাঢ়-শ্রাবণ বিদায় নিয়েছে সেই কবে। ভাদ্র পেরিয়ে আজ সোমবার ৪ আশ্বিন। তবু আকাশ প্রায়ই থাকছে কালো মেঘে ঢাকা। মেঘগুলো জমাট বেঁধে কখনো কখনো ভারী বৃষ্টি হয়ে ঝরছে। আর থেকে থেকে ঝিরিঝিরি বৃষ্টি তো আছেই।
আবহাওয়াবিদদের মতে, এটা শেষ বর্ষার বৃষ্টি। থেমে থেমে এই বৃষ্টি আরও কিছুদিন থাকবে।আবহাওয়া অধিদপ্তরের তথ্য অনুযায়ী, বাংলাদেশের ৭ জুন থেকে ১৫ অক্টোবর পর্যন্ত সময়কে বর্ষাকাল বলা হয়ে থাকে। এই চার মাসে মৌসুমি বায়ুর বিস্তৃতি ঘটে। এর প্রভাবে সারা দেশে বৃষ্টি হয়ে থাকে। জুনের মাঝামাঝি সময়ে মৌসুমি বায়ু সক্রিয় থাকায় এ সময় কখনো কখনো কয়েক দিন টানা বৃষ্টি হয়। সেপ্টেম্বরের মাঝামাঝি এই সময়ে মৌসুমি বায়ু দুর্বল হতে থাকে। এ সময় বৃষ্টি ঝরে থেমে থেমে।আজ সোমবার সকালেও রাজধানীসহ দেশের বিভিন্ন স্থানে এ ধরনের বৃষ্টি হয়েছে। ঢাকায় আজ সকাল ছয়টা থেকে সকাল নয়টা পর্যন্ত তিন ঘণ্টায় ২ মিলিমিটার বৃষ্টি হয়েছে। একই সময় সবচেয়ে বেশি বৃষ্টি হয়েছে নেত্রকোনায়, ১৯ মিলিমিটার। এ ছাড়া ফরিদপুরে ৯, বগুড়ায় ৮, টেকনাফ ও কুতুবদিয়া ২ মিলিমিটার বৃষ্টিপাত রেকর্ড করেছে আবহাওয়া অধিদপ্তর।আবহাওয়া অধিদপ্তরের সাবেক পরিচালক শাহ আলম প্রথম আলোকে বলেন, এখন মৌসুমি বায়ু ধীরে ধীরে সাগরের দিকে নেমে যেতে থাকবে। আকাশ পরিষ্কার হতে থাকবে। তাই বর্ষাকাল বিদায়ের বৃষ্টি এমন হয়ে থাকে।আবহাওয়া অধিদপ্তরের আজকের পূর্বাভাস অনুযায়ী, রাজশাহী, ঢাকা, রংপুর, ময়মনসিংহ ও সিলেটের অনেক জায়গায় এবং খুলনা, বরিশাল ও চট্টগ্রাম বিভাগের কিছু কিছু জায়গায় হালকা থেকে মাঝারি ধরনের বৃষ্টি হতে পারে।
