
স্বরাষ্ট্রমন্ত্রী আসাদুজ্জামান খান কামাল বলেছেন, দেশের আইনশৃঙ্খলা নিয়ন্ত্রণের স্বার্থে অপরাধীদের সহজে শনাক্ত করতে ক্রিমিনাল ডেটাবেইস তৈরি অপরিহার্য। এ কারণে জাতীয় পরিচয়পত্র ও পাসপোর্ট অধিদপ্তরের তথ্যপ্রবাহের সঙ্গে সংযুক্ত করে কারাবন্দীদের ডেটাবেইস তৈরির কার্যক্রম শুরু হয়েছে।স্বরাষ্ট্রমন্ত্রী আজ বুধবার সকালে গাজীপুরের কাশিমপুর কারাগারে ‘কারা সপ্তাহ’ উদ্বোধন এবং কয়েকটি উন্নয়ন কাজের ভিত্তিফলক উন্মোচনের আগে প্রধান অতিথির বক্তব্যে এসব কথা বলেন।স্বরাষ্ট্রমন্ত্রী বলেন, জঙ্গি, শীর্ষ সন্ত্রাসী ও মাদক ব্যবসায়ীরা যাতে কারাগারের ভেতরে বসে মোবাইল ফোন ও অন্যান্য নিষিদ্ধ দ্রব্য দিয়ে অভিনব কায়দায় কোনো অপরাধমূলক কার্যক্রম চালাতে না পারেন, সে জন্য কারাগারের প্রবেশ পথে লাগেজ স্ক্যানার, বডি স্ক্যানারসহ অত্যাধুনিক নিরাপত্তা যন্ত্রপাতি সংযোজন প্রকল্প হাতে নে​ওয়া হয়েছে।আজ বেলা সাড়ে ১১টার দিকে স্বরাষ্ট্রমন্ত্রী কাশিমপুর কারাগারে পৌঁছালে কারা পরিদর্শক সৈয়দ ইফতেখার উদ্দিন তাঁকে স্বাগত জানান। মন্ত্রী এ সময় ‘কারা সপ্তাহ’ উপলক্ষে কারা নিরাপত্তারক্ষীদের মনোজ্ঞ কুচকাওয়াচ উপভোগ করেন এবং বেলুন উড়িয়ে ‘কারা সপ্তাহ’ উদ্বোধন করেন। অনুষ্ঠানে মন্ত্রী তিনজন কারা কর্মকর্তাকে ক্রেস্ট প্রদান করেন।
