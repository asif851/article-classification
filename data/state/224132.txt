
ব্রাহ্মণবাড়িয়ার বাঞ্ছারামপুর উপজেলায় মেঘনা নদী ও রাস্তার জায়গা দখল করে বালু ভরাটকারী সোলেমান মিয়া নামের এক ব্যক্তিকে ১০ হাজার টাকা জরিমানা এবং ৫০ হাজার ঘনফুট বালু জব্দ করেছেন ভ্রাম্যমাণ আদালত।গতকাল বুধবার বেলা ১১টার দিকে উপজেলা সহকারী কমিশনার (ভূমি) মামুন সরদার এ আদালত পরিচালনা করেন।এ সময় উপজেলা ভূমি কার্যালয়ের জরিপকারক (সার্ভেয়ার) ওয়াসিম আকরাম উপস্থিত ছিলেন। সোলেমান মিয়ার বাড়ি উপজেলা সোনারামপুর গ্রামে।উপজেলা সহকারী কমিশনার (ভূমি) বলেন, মেঘনা নদীর জায়গা ও রাস্তা দখল করে বালু ভরাট করায় সোলেমান মিয়াকে ১০ হাজার টাকা জরিমানা এবং দখল করা নদীর জায়গার বালু জব্দ করা হয়েছে। জব্দ করা বালু নিলামে বিক্রি করা হবে।গত বছরের ১৩ আগস্ট প্রথম আলোয় ‘বালু ফেলে নদী ও রাস্তা দখল’ শিরোনামে একটি সচিত্র প্রতিবেদন ছাপা হয়।
