
বাগেরহাটের রামপাল উপজেলার পেড়িখালী পি. ইউ মডেল মাধ্যমিক বিদ্যালয় জাতীয়করণের দাবিতে গত সোমবার বিকেলে মানববন্ধন করা হয়। উপজেলা পরিষদের সামনের সড়কে এ কর্মসূচি পালন করা হয়।বিদ্যালয় কর্তৃপক্ষ সূত্রে জানা গেছে, উপজেলার পেড়িখালী গ্রামে ১৯৩৯ সালে পেড়িখালী পি. ইউ মডেল মাধ্যমিক বিদ্যালয়টি প্রতিষ্ঠা করা হয়। এরপর ২০০৯ সালে বিদ্যালয়টি মডেল বিদ্যালয় হিসেবে স্বীকৃতি লাভ করে। চলতি বছরের ১৩ জুলাই বেসরকারি মাধ্যমিক বিদ্যালয় জাতীয়করণ করতে পরিদর্শন প্রতিবেদনের জন্য ৪৫ জেলার ১১৯টি শিক্ষাপ্রতিষ্ঠানের নামের তালিকা প্রকাশ করা হয়। মাধ্যমিক ও উচ্চমাধ্যমিক শিক্ষা অধিদপ্তরের সহকারী পরিচালক (মাধ্যমিক-১) সাখায়েত হোসেন বিশ্বাস স্বাক্ষরিত ওই তালিকার ৮৮ নম্বরে এ বিদ্যালয়ের নাম ছিল। কিন্তু ২৩ আগস্ট নতুন তালিকায় দেখা যায়, এ বিদ্যালয়ের পরিবর্তে উপজেলা সদর থেকে ১০ কিলোমিটার দূরে গিলাতলা বহুমুখী মাধ্যমিক বিদ্যালয়ের নাম তালিকাভুক্ত করা হয়েছে। এই সিদ্ধান্ত বাতিল করে বিদ্যালয়টি জাতীয়করণের দাবিতে সোমবার বিকেল চারটা থেকে পৌনে পাঁচটা পর্যন্ত বিদ্যালয়টির শিক্ষার্থীসহ পেড়িখালী ইউনিয়ন পরিষদের (ইউপি) বিভিন্ন গ্রামের বাসিন্দারা মানববন্ধন করে। বিদ্যালয়ের ব্যবস্থাপনা কমিটির সভাপতি সিরাজুল আজম ও প্রধান শিক্ষক শংকর কুমার শিকদার বলেন, শিক্ষা, ক্রীড়া, সংস্কৃতিসহ সব ক্ষেত্রে গৌরবময় অবদান রাখায় বিদ্যালয়টি অগ্রাধিকার ভিত্তিতে জাতীয়করণের দাবি রাখে। বিষয়টি বিবেচনার জন্য তাঁরা প্রধানমন্ত্রী শেখ হাসিনার দৃষ্টি আকর্ষণ করেন।
