
মুন্সিগঞ্জের সরকারি হরগঙ্গা কলেজেই কর্মজীবনের ২২ বছর কাটিয়ে অবসর নিলেন অধ্যক্ষ সুখেন চন্দ্র ব্যানার্জী। বিদায় উপলক্ষে গতকাল বৃহস্পতিবার কলেজের আশুতোষ মিলনায়তনে সংবর্ধনা অনুষ্ঠানের আয়োজন করেন কলেজের শিক্ষক ও ছাত্রছাত্রীরা।সবার কাছে ‘সুখেন স্যার’ হিসেবে পরিচিত প্রিয় শিক্ষককে শ্রদ্ধা জানাতে এসে অনেকেই কেঁদে ফেলেন।বিদায় ভাষণে অধ্যক্ষ সুখেন চন্দ্র ব্যানার্জী বলেন, ‘এই কলেজের ছাত্র হিসেবে শিক্ষা গ্রহণ করেছি। আজকে শিক্ষক হিসেবে এই কলেজ থেকেই বিদায় নিচ্ছি। কলেজকে মন্দির ভেবেছি। ছাত্রছাত্রীরা ছিল আমার দেবতা।’অনুষ্ঠান শুরুর আগে সুখেন চন্দ্রকে গার্ড অব অনার দেয় কলেজের রোভার্স স্কাউট দল।
