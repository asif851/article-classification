
ব্রাহ্মণবাড়িয়া পৌরসভা নির্বাচনে ভোট কারচুপি ও ব্যাপক অনিয়মের অভিযোগ এনে বিএনপির মেয়রপ্রার্থী হাফিজুর রহমান মোল্লা নির্বাচন বর্জন করেছেন। আওয়ামী লীগ ও বিএনপির মধ্যে উত্তেজনার পর সেখানে একটি কেন্দ্রে ভোট স্থগিত করা হয়েছে।
আজ রোববার দুপুর ১২টার দিকে শহরের দক্ষিণ মৌড়াইল এলাকায় নিজ বাসভবনে সংবাদ সম্মেলন করে হাফিজুর রহমান মোল্লা ভোট বর্জনের ঘোষণা দেন তিনি।
বিএনপির প্রার্থী হাফিজুরের অভিযোগ, আওয়ামী লীগের নেতা-কর্মীরা পৌরসভার ৪৮টি কেন্দ্রের মধ্যে ৪৩টি কেন্দ্র দখল করে ব্যালট পেপারে সিল মেরেছেন। প্রিসাইডিং অফিসার ও সহকারী প্রিসাইডিং অফিসারদের সহযোগিতায় তাঁরা এই কাজ করেছেন বলে তিনি অভিযোগ করেন। তিনি আরও বলেন, বিভিন্ন কেন্দ্র থেকে বিএনপির এজেন্টদের বের করে দেওয়া হয়েছে।
এই সংবাদ সম্মেলনের পরই ব্রাহ্মণবাড়িয়া সরকারি কলেজের সামনে বিএনপি নেতাকর্মীরা মিছিল করে স্লোগান দেয়। এ সময় ককটেল বিস্ফোরণের ঘটনা ঘটে। এ সময় কলেজের ভেতরে থাকা আওয়ামী লীগের নেতা-কর্মীরাও বেরিয়ে আসেন। সেখানেও ককটেল বিস্ফোরণের ঘটনা ঘটে। প্রিসাইডিং অফিসার আনোয়ারুল ইসলাম কলেজের ওই কেন্দ্রে ভোট স্থগিত করেন।
