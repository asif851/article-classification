
বরিশাল বিশ্ববিদ্যালয়ের গত বৃহস্পতিবারের স্থগিত করা স্নাতক (সম্মান) প্রথম বর্ষের ভর্তি পরীক্ষা আগামী ৭ ডিসেম্বর অনুষ্ঠিত হবে। গোপালগঞ্জে অবস্থিত বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ে গতকাল শুক্রবার ও আজ শনিবার ছয়টি ইউনিটের ভর্তি পরীক্ষা শনিবার হবে।এদিকে কুষ্টিয়ায় অবস্থিত ইসলামী বিশ্ববিদ্যালয়ের স্থগিত ভর্তি পরীক্ষা আজ শনিবার থেকে শুরু হওয়ার কথা থাকলেও তা আবার পেছানো হয়েছে। নতুন সময়সূচি পরে জানাবে বিশ্ববিদ্যালয় কর্তৃপক্ষ। ১৮-দলীয় জোটের ডাকা টানা অবরোধের কারণে জেলার বাইরের পরীক্ষার্থীদের কথা চিন্তা করে তিনটি বিশ্ববিদ্যালয়ের সময়সূচি পরিবর্তন করা হয়েছে বলে বিশ্ববিদ্যালয়গুলো সূত্রে জানা গেছে।বরিশাল বিশ্ববিদ্যালয়ের ‘ঘ’ ইউনিটের পরীক্ষা হবে ৭ ডিসেম্বর সকাল ১০টায়। ওই দিন বেলা একটায় ‘গ’ ইউনিট এবং বিকেল চারটায় ‘ক’ ও ‘খ’ ইউনিটের পরীক্ষা হবে।বিষয়টি নিশ্চিত করে বরিশাল বিশ্ববিদ্যালয়ের উপাচার্য হারুনুর রশীদ খান বলেন, ভর্তি পরীক্ষার সব প্রস্তুতি সম্পন্ন হয়েছিল। অবরোধের কারণে এ পরীক্ষাসহ বিশ্ববিদ্যালয়ের সব কার্যক্রম স্থগিত করতে হয়েছে।এদিকে ইসলামী বিশ্ববিদ্যালয়ে এর আগে ১৬ নভেম্বর এবং পরে ২২ নভেম্বর থেকে ভর্তি পরীক্ষা শুরু হওয়ার কথা থাকলেও ১৮-দলীয় জোটের টানা হরতালের কারণে স্থগিত করা হয়। এরপর ৩০ নভেম্বর থেকে ৪ ডিসেম্বর পরীক্ষার দিন ধার্য করা হয়।উপাচার্য আবদুল হাকিম সরকার বলেন, ‘দেশের সার্বিক পরিস্থিতি চিন্তা করে এবং অবরোধের কারণে ভর্তি পরীক্ষার কাজ সম্পন্ন করতে না পারায় পরীক্ষা স্থগিত করার সিদ্ধান্ত নিয়েছি। ভর্তি পরীক্ষার নতুন সময়সূচি পরে জানানো হবে।’বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ে গতকাল সকাল থেকে দুই দিনব্যাপী ছয়টি ইউনিটের পরীক্ষা হওয়ার কথা ছিল। কিন্তু ১৮-দলীয় জোট তাদের অবরোধ কর্মসূচি বাড়ানোয় দুই দিনের সব পরীক্ষা আজ শনিবার নেওয়ার সিদ্ধান্ত নিয়েছে কর্তৃপক্ষ।বিশ্ববিদ্যালয়ের জনসংযোগ কর্মকর্তা মো. মাহবুবুল আলম জানান, শনিবার সকাল সাড়ে আটটা থেকে সাড়ে নয়টা পর্যন্ত ‘এ’ ইউনিট, ১০টা থেকে ১১টা ‘ডি’ ইউনিট, সাড়ে ১১টা থেকে সাড়ে ১২টা ‘বি’ ইউনিট, একটা থেকে দুইটা ‘ই’ ইউনিট, আড়াইটা থেকে সাড়ে তিনটা ‘সি’ ইউনিট এবং চারটা থেকে পাঁচটা পর্যন্ত ‘এফ’ ইউনিটের পরীক্ষা হবে।তিনটি বিশ্ববিদ্যালয়ের ভর্তি পরীক্ষার পরিবর্তিত তারিখ ও সময়সূচির বিস্তারিত তথ্য বিশ্ববিদ্যালয়গুলোর ওয়েবসাইটে পাওয়া যাবে।
 
