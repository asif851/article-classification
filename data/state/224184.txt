
জগন্নাথ বিশ্ববিদ্যালয়ের ছাত্র ও অনলাইন অ্যাকটিভিস্ট নাজিমউদ্দিন সামাদ হত্যায় জড়িত থাকার অভিযোগে রশিদুন নবী ভূঁইয়া নামের এক ব্যক্তিকে পুলিশ গ্রেপ্তার করেছে। পুলিশের ভাষ্য, প্রাথমিক জিজ্ঞাসাবাদে রশিদুন জানিয়েছেন, তিনিসহ দুজন নাজিমউদ্দিনকে কোপান।
আজ সোমবার দুপুরে ঢাকা মহানগর পুলিশের (ডিএমপি) কাউন্টার টেররিজম ইউনিটের প্রধান মনিরুল ইসলাম এক সংবাদ সম্মেলনে এমন দাবি করেন। ডিএমপির মিডিয়া সেন্টারে এই সংবাদ সম্মেলন হয়।
মনিরুল ইসলাম বলেন, গতকাল রোববার রাত সাড়ে ১১টার দিকে রাজধানীর সায়েদাবাদ বাসস্ট্যান্ড এলাকা থেকে রশিদুনকে গ্রেপ্তার করা হয়। কাউন্টার টেররিজম ইউনিট ও মহানগর পুলিশের গোয়েন্দা শাখা (ডিবি-দক্ষিণ) যৌথ অভিযান চালিয়ে তাঁকে গ্রেপ্তার করে।
কাউন্টার টেররিজম ইউনিটের প্রধান জানান, রশিদুন একাধিক নামে পরিচিত। নামগুলোর মধ্যে আছে টিপু, রাসেল, রফিক ও রায়হান। তাঁর বাড়ি কুমিল্লার নাঙ্গলকোট। বাবার নাম আবদুল বারী ভূঁইয়া।
মনিরুল ইসলামের ভাষ্য, রশিদুন আনসার আল ইসলামের সক্রিয় সদস্য। গ্রেপ্তারের পর প্রাথমিক জিজ্ঞাসাবাদে তিনি বলেছেন, নাজিমউদ্দিনকে হত্যায় পাঁচজন অংশ নেন। তাঁদের সবার কাছে চাপাতি ছিল। একজনের কাছে একটি আগ্নেয়াস্ত্রও ছিল। তিনিসহ দুজন চাপাতি দিয়ে নাজিমউদ্দিনকে কোপান।
গত ৬ এপ্রিল রাতে পুরান ঢাকার সূত্রাপুর থানাধীন একরামপুর মোড়ে ঋষিকেশ দাশ রোডে নাজিমউদ্দিনকে কুপিয়ে ও গুলি করে হত্যা করা হয়। তিনি জগন্নাথ বিশ্ববিদ্যালয়ের আইন বিভাগের সন্ধ্যাকালীন স্নাতকোত্তরের ছাত্র ছিলেন। নাজিমউদ্দিন সিলেট গণজাগরণ মঞ্চের কর্মী ছিলেন।
আরও পড়ুন: 
নাজিমউদ্দিন হত্যায় সন্দেহভাজন একজন গ্রেপ্তার
প্রায় পাঁচ মাসেও কেউ ধরা পড়েনি, হতাশ স্বজনেরা
