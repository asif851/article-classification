
দশম জাতীয় সংসদ নির্বাচনের আগে রাজনৈতিক সংকট নিরসনে আওয়ামী লীগের সভানেত্রী ও বিএনপির চেয়ারপারসন এবং তাঁদের জোটের মধ্যে সংসদে ও সংসদের বাইরে রাজনৈতিক সংলাপ চেয়ে করা রিট আবেদনটি খারিজ করে দিয়েছেন হাইকোর্ট।
আজ মঙ্গলবার বিচারপতি নাঈমা হায়দার ও বিচারপতি জাফর আহমেদের সমন্বয়ে গঠিত হাইকোর্ট বেঞ্চ এ রায় দেন।
রায়ের বিষয়টি জানিয়ে আবেদনকারী আইনজীবী মুহাম্মদ ইউনূস আলী আকন্দ বলেন, খালেদা জিয়া বিরোধীদলীয় নেতা নেই। নির্বাচন হয়ে গেছে। দেশে স্বাভাবিক অবস্থা বিরাজ করছে। তাই আবেদনটি অকার্যকর বলে আদালত তা খারিজ করে দিয়েছেন।
গত ১৪ মার্চ হাইকোর্টে রিট আবেদনটি করেন সুপ্রিম কোর্টের এই আইনজীবী। এতে আওয়ামী লীগের নেতৃত্বাধীন ১৪ দল, বিএনপির নেতৃত্বাধীন ১৮ দল, নির্বাচন কমিশন, মন্ত্রিপরিষদ সচিব ও স্বরাষ্ট্র মন্ত্রণালয়কে বিবাদী করা হয়। তবে সম্পূরক আবেদনে তত্কালীন প্রধানমন্ত্রী ও বিরোধীদলীয় নেতাকে বিবাদী করা হয়।
পরে ২৭ মার্চ হাইকোর্টের একটি বেঞ্চ এ আবেদনের ওপর শুনানি নিয়ে  রুল জারি করেন। রুলে  বর্তমান (দশম জাতীয় সংসদ নির্বাচনের আগে) রাজনৈতিক সংকট নিরসনে আওয়ামী লীগের সভানেত্রী ও বিএনপির চেয়ারপারসন এবং তাঁদের জোটের মধ্যে সংসদে এবং সংসদের বাইরে রাজনৈতিক সংলাপ অনুষ্ঠানের নির্দেশ কেন দেওয়া হবে না, তা জানতে চাওয়া হয়। 
