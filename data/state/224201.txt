
নাটোরের লালপুর উপজেলায় শিক্ষার্থীদের জন্য উত্তরপত্র তৈরির সময় এক শিক্ষককে আটক করা হয়েছে। আজ সোমবার লালপুর থানা বালিকা উচ্চবিদ্যালয়ে এ ঘটনা ঘটে। আটক শিক্ষক মতিউর রহমান (৪৫) ওই স্কুলের কারিগরি শাখার ট্রেড ইনস্ট্রাক্টর।
লালপুর উপজেলা নির্বাহী কর্মকর্তা (ইউএনও) নজরুল ইসলাম নকলে সহযোগিতার অভিযোগে মতিউর রহমানকে আটক করেন। পরে তাঁকে পুলিশে সোপর্দ করা হয়।  ইউএনও কার্যালয় সূত্রে জানা যায়, মতিউর রহমান সকাল সাড়ে দশটার দিকে গোপালপুর মহিলা ডিগ্রি কলেজ কেন্দ্রে গিয়ে ফুড প্রসেসিং অ্যান্ড প্রিজারভিশন পার্ট-১ বিষয়ের প্রশ্ন সংগ্রহ করেন এবং তা নিয়ে কেন্দ্রের পাশে অবস্থিত তাঁর কর্মস্থল লালপুর থানা বালিকা উচ্চবিদ্যালয়ে যান। এরপর তিনি প্রধান শিক্ষকের কক্ষে বসে উত্তরপত্র তৈরি করতে থাকেন। এ সময় ইউএনও নজরুল ইসলাম গোপন সংবাদের ভিত্তিতে সেখানে উপস্থিত হন এবং একাধিক উত্তরসহ ওই শিক্ষককে হাতেনাতে আটক করেন।
আটকের পর অভিযুক্ত শিক্ষক মতিউর রহমান বলেন, তিনি প্রশ্ন ফাঁস করেননি। তবে তাঁর চার পরীক্ষার্থীর জন্য উত্তরপত্রগুলো তৈরি করছিলেন।
লালপুর থানার ভারপ্রাপ্ত কর্মকর্তা (ওসি) আবু ওবায়েদ বলেন, পরীক্ষায় নকলে সহায়তার অভিযোগে কিছু নমুনাসহ ওই শিক্ষককে পুলিশের কাছে হস্তান্তর করা হয়েছে।
 
