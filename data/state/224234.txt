
ছয় মাস আগে থেকে বন্ধুরা মিলে এবার সরস্বতীপূজা আয়োজনের উদ্যোগ নেন। আয়োজনটি যেন ব্যতিক্রমী হয়, সেই চিন্তা শুরু থেকেই ছিল। সেই চিন্তা থেকেই ৩০ ফুট উঁচু প্রতিমা তৈরির উদ্যোগ নেন তাঁরা।সুনামগঞ্জ পৌর শহরের নতুনপাড়া এলাকায় ৪৫ জন তরুণের সংগঠন বিদ্যা মিত্র পূজা কমিটির উদ্যোগে আজ বুধবার এই পূজা হচ্ছে। আয়োজকদের দাবি, এটাই দেশে বিদ্যার দেবী সরস্বতীর সবচেয়ে উঁচু প্রতিমা।বিদ্যা মিত্র পূজা কমিটির সদস্যরা জানান, এই আয়োজনের ব্যয় মিটিয়েছেন নিজেরাই। ৩০ ফুট উঁচু প্রতিমা তৈরির খবর শহরে আগেই প্রচার হয়ে যায়। তাই পূজা শুরুর পর থেকে দর্শনার্থীদের ভিড় লেগে আছে।মণ্ডপে গিয়ে দেখা যায়, প্রতিমার দুপাশে শিক্ষা-বিষয়ক স্লোগান লিখে রাখা হয়েছে। দর্শনার্থীদের বসার জন্য দুই পাশে ব্যবস্থা রাখা হয়েছে। পূজামণ্ডপের আশপাশে ১০টি ক্লোজড সার্কিট ক্যামেরা লাগানো হয়েছে। একটি নিয়ন্ত্রণকক্ষ রয়েছে। পূজার দুই দিন সাংস্কৃতিক অনুষ্ঠানের পাশাপাশি প্রজেক্টরের মাধ্যমে দর্শনার্থীদের উদ্দেশ্যে সুনামগঞ্জের ইতিহাস-ঐতিহ্য তুলে ধরার উদ্যোগ রয়েছে।প্রতিমা তৈরি করতে টানা এক মাস কাজ করেছেন নেত্রকোনা জেলার মোহনগঞ্জের কারিগর রতন পাল, ডায়ন পাল ও সুবল পাল। প্রতিমাশিল্পীরা জানান, এটি তৈরিতে মাটি, খড় ও বাঁশ ব্যবহার করা হয়েছে। আলোকসজ্জা ও সাজসজ্জার কাজটি করেছে সিলেটের দিয়া লাইটিং ও ময়মনসিংহের মা লাইটিং।বিদ্যা মিত্র পূজা কমিটির সদস্য দীপংকর বণিক, নিত্য মজুমদার, নারায়ণ বিশ্বাস ও বিপুল দাস জানান, তাঁদের আয়োজনটি শহরবাসীর দৃষ্টি আকর্ষণ করেছে। প্রতিমা দেখে সবাই প্রশংসা করছেন। এতে তাঁরাও খুশি। তাঁরা দাবি করেন, তাঁদের প্রতিমা এবারের সরস্বতীপূজায় দেশের সবচেয়ে উঁচু প্রতিমা।
জেলা পূজা উদ্‌যাপন পরিষদের সদস্য মলয় চক্রবর্তী বলেন, ‘দৃষ্টিনন্দন ও আকর্ষণীয় প্রতিমা তৈরির চেষ্টা সবাই করেন। এই তরুণেরা দৃষ্টিনন্দন ও ব্যতিক্রমী প্রতিমা তৈরি করে সবার নজর কেড়েছেন। এখন সবাই প্রতিমাটি দেখতে যাচ্ছেন। জেলার বাইরে থেকেও কেউ কেউ এসেছেন। এতে আমরা গর্বিত।’
