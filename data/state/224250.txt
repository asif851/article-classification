
ব্যাটারিচালিত অটোরিকশার (ইজিবাইক) চাকায় ওড়না পেঁচিয়ে রিনা বেগম (৩০) নামের এক গৃহবধূ প্রাণ হারিয়েছেন। গতকাল মঙ্গলবার দুপুরে রাজধানীর দক্ষিণখান এলাকায় এ ঘটনা ঘটে।পুলিশ ও পারিবারিক সূত্র জানায়, রিনা দক্ষিণখান এলাকার মজিবুর রহমান মার্কেটের পাশে ভাড়া বাসায় থাকতেন। গতকাল তিনি নিজ বাসা থেকে ব্যাটারিচালিত রিকশাযোগে উত্তরার ৯ নম্বর সেক্টরে ভগ্নিপতির বাসায় যাচ্ছিলেন। বেলা পৌনে দুইটার দিকে দক্ষিণখান এলাকার কোটবাড়ী রেলগেট পার হওয়ার সময় রিকশার চাকার সঙ্গে রিনার ওড়না পেঁচিয়ে তাঁর গলায় ফাঁস লেগে যায়। এতে তিনি ঘটনাস্থলে মারা যান।রিনা বেগমের ভগ্নিপতি হারুন গাজী প্রথম আলোকে বলেন, নিঃসন্তান রিনার স্বামী রতন মিয়া নির্মাণশ্রমিক। রিনার গ্রামের বাড়ি বরিশালে।
 
