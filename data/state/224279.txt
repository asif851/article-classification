
মুক্তামণি ভালো আছে। আজ বৃহস্পতিবার মুক্তামণির হাতের অস্ত্রোপচারের জায়গা ড্রেসিং করা হয়েছে।
রক্তনালির টিউমারে আক্রান্ত মুক্তামণির অস্ত্রোপচার হয়েছে গত ১২ আগস্ট। ঢাকা মেডিকেল কলেজ হাসপাতালের বার্ন ইউনিটের চিকিৎসকেরা তার ডান হাত থেকে প্রায় তিন কেজি ওজনের টিউমার অপসারণ করেন।
বার্ন ও প্লাস্টিক সার্জারি ইউনিটের প্রধান সমন্বয়ক সামন্তলাল সেন প্রথম আলোকে মুক্তামণির ড্রেসিং এর পরে বলেন, মুক্তামণি ভালো আছে। ওর শারীরিক অবস্থা ভালো থাকলে আগামী সপ্তাহে আরেকটি অস্ত্রোপচার করা হবে। ওর শরীর থেকে সব টিউমার সরাতে আরও পাঁচ থেকে ছয়টি অস্ত্রোপচার লাগবে।
আজ বৃহস্পতিবার বেলা সাড়ে ১১টার দিকে বার্ন ইউনিটের কেবিনে গিয়ে দেখা যায়, মুক্তামণির মন-মেজাজ তেমন ভালো না। অস্ত্রোপচার কক্ষে নিয়ে অজ্ঞান করে হাতের ড্রেসিং করা হবে বলে সকাল থেকে তাকে কিছু খেতে দেওয়া হয়নি। কিছুক্ষণ পর মুক্তামণি আস্তে করে জানাল, সে ভালো আছে। চলে আসার সময় নিজ থেকেই বলল, ‘আবার আমাকে দেখতে আসবেন।’
সাতক্ষীরায় জন্মের দেড় বছর বয়স থেকে মুক্তামণির ডান হাতের সমস্যার শুরু। প্রথমে হাতে টিউমারের মতো হয়। ছয় বছর বয়স পর্যন্ত টিউমারটি তেমন বড় হয়নি। কিন্তু পরে তার ডান হাতটি ফুলে অনেকটা কোলবালিশের মতো হয়ে যায়। সে বিছানাবন্দী হয়ে পড়ে। মুক্তামণির রোগ নিয়ে সম্প্রতি গণমাধ্যমে খবর প্রকাশিত হলে সামাজিক যোগাযোগমাধ্যমে তুমুল আলোচনা শুরু হয়। গত ১১ জুলাই মুক্তামণিকে ভর্তি করা হয় ঢাকা মেডিকেল কলেজ হাসপাতালের বার্ন ইউনিটে। প্রধানমন্ত্রী শেখ হাসিনা মুক্তামণির চিকিৎসার দায়িত্ব নিয়েছেন।
