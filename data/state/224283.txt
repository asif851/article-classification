
গাজীপুরের শিমুলতলী এলাকায় ক্ষতিকর রং ও রাসায়নিক মেশানো অর্ধলক্ষাধিক টাকার কেক, বিস্কুট ও পাউরুটি জব্দ করেছেন ভ্রাম্যমাণ আদালত।গতকাল সোমবার জেলা প্রশাসনের উদ্যোগে আদালত ওই অভিযান পরিচালনা করেন।আদালত পরিচালনা করেন গাজীপুরের নির্বাহী ম্যাজিস্ট্রেট রেবেকা সুলতানা। পরে ওই কেক, বিস্কুট ও পাউরুটি চিলাই নদে ফেলে দেওয়া হয়।ভ্রাম্যমাণ আদালত সূত্রে জানা গেছে, শিমুলতলী এলাকার আনন্দ বেকারির কারখানায় গতকাল দুপুরে অভিযান চালান ভ্রাম্যমাণআদালত। এ সময় শ্রমিকদের বেকারির কারখানায় ক্ষতিকর রং ও বিষাক্ত রাসায়নিক মেশানো খাবার তৈরি করতে দেখা যায়। তাৎক্ষণিকভাবে প্রায় ৬০ হাজার টাকার তৈরি খাবার জব্দ করা হয়। এরপর সেগুলো চিলাই নদে ফেলে দেওয়া হয়।জেলা ম্যাজিস্ট্রেট মোহাম্মদ হোসেন জানান, পবিত্র রমজান সামনে রেখে জনস্বাস্থ্য সুরক্ষায় ও বিশুদ্ধ খাবার সরবরাহ নিশ্চিত করতে বাজার পর্যবেক্ষণ এবং ভ্রাম্যমাণ আদালতের অভিযান অব্যাহত থাকবে।
