
দলের কারাবন্দী চেয়ারপারসন খালেদা জিয়ার মুক্তি দাবিতে বরিশালে বিভাগীয় সমাবেশ করার অনুমতি পেয়েছে বিএনপি। গত ১৪ মার্চ আবেদন করলেও সমাবেশের নির্ধারিত সময়ের এক দিন আগে দলটিকে অনুমতি দেওয়া হলো। আজ শনিবার বেলা দুইটায় নগরের বান্দরোডের হেমায়েত উদ্দিন ঈদগাহ মাঠে এই সমাবেশ হবে।
গতকাল শুক্রবার রাত পৌনে ১০টার দিকে নগর পুলিশ সেখানে সমাবেশের জন্য অনুমতি দেয়। সমাবেশে বিএনপি মহাসচিব মির্জা ফখরুল ইসলাম আলমগীর প্রধান অতিথি হিসেবে থাকবেন। বরিশাল নগর পুলিশের উপকমিশনার (দক্ষিণ) গোলাম রউফ খান জানান, নগরের কেন্দ্রীয় ঈদগাহ মাঠে সমাবেশ করতে চেয়েছে বিএনপি। তাঁদের সেখানে সমাবেশ করতে বলা হয়েছে। তিনি জানান, সমাবেশ ঘিরে নগরবাসীর নিরাপত্তা নিশ্চিত করাসহ যেকোনো বিশৃঙ্খলা রোধে পুলিশ সব ধরনের প্রস্তুতি নিয়েছে।
এদিকে রাতে অনুমতি পাওয়ার পর সমাবেশস্থলে মঞ্চ তৈরিসহ প্রস্তুতি শুরু হয়। গভীর রাতে নগর বিএনপির সভাপতি ও কেন্দ্রীয় যুগ্ম মহাসচিব মজিবুর রহমান সরোয়ার, সাংগঠনিক সম্পাদক বিলকিছ জাহানসহ অন্য নেতারা সমাবেশস্থলে যান এবং প্রস্তুতির বিষয়ে খোঁজখবর নেন। খালেদা জিয়ার মুক্তি, নিরপেক্ষ সহায়ক সরকারের অধীনে আগামী জাতীয় নির্বাচনের দাবিতে এই সমাবেশ আহ্বান করেছে বিএনপি। এ জন্য গত ১৪ মার্চ নগর পুলিশ কমিশনার বরাবর লিখিত আবেদন করে দলটি।
