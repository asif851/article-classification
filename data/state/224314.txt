
প্রধানমন্ত্রী শেখ হাসিনাকে তাঁর ৭০তম জন্মদিনে শুভেচ্ছা জানিয়ে চিঠি পাঠিয়েছেন ভারতের প্রধানমন্ত্রী নরেন্দ্র মোদি।
চিঠিতে মোদি জন্মদিনে শেখ হাসিনাকে অভিনন্দন ​ও শুভ কামনা জানান। তিনি বলেন, ‘আপনার দৃঢ় নেতৃত্ব কঠিন সময়ে বাংলাদেশকে আলোর পথ দেখিয়েছে। আপনার দক্ষ নেতৃত্বে উন্নয়ন থেকে নিরাপত্তা—সবক্ষেত্রে বাংলাদেশ শান্তি ও সমৃদ্ধির পথে দ্রুত গতিতে এগিয়ে যাচ্ছে।’
ভারতের প্রধানমন্ত্রী বলেন, আগামী মাসে ভারতের গোয়ায় অনুষ্ঠিতব্য সম্মেলনে বাংলাদেশের প্রধানমন্ত্রীকে স্বাগত জানাতে এবং আঞ্চলিক সহযোগিতার বিষয়ে আলোচনার জন্য তিনি অধীর আগ্রহে অপেক্ষা করছেন।
প্রধানমন্ত্রী ও আওয়ামী লীগের সভাপতি শেখ হাসিনার ৭০তম জন্মদিন আজ। জাতির জনক বঙ্গবন্ধু শেখ মুজিবুর রহমান ও বেগম ফজিলাতুন্নেছা মুজিবের জ্যেষ্ঠ সন্তান শেখ হাসিনা ১৯৪৭ সালের এই দিনে গোপালগঞ্জের টুঙ্গিপাড়ায় জন্মগ্রহণ করেন।
শেখ হাসিনা এখন যুক্তরাষ্ট্রে আছেন। তিনি সেখানে পরিবারের সদস্যদের সঙ্গে জন্মদিন পালন করবেন বলে আওয়ামী লীগের পক্ষ থেকে জানানো হয়েছে। তাঁর জন্মদিন উপলক্ষে দেশে আওয়ামী লীগ, ছাত্রলীগসহ বিভিন্ন সামাজিক-সাংস্কৃতিক সংগঠন বিভিন্ন কর্মসূচি গ্রহণ করেছিল। কিন্তু গতকাল মঙ্গলবার সব্যসাচী লেখক সৈয়দ শামসুল হকের মৃত্যুর কারণে প্রধানমন্ত্রীর নির্দেশে আওয়ামী লীগ ও ছাত্রলীগের কর্মসূচি স্থগিত করা হয়েছে বলে প্রধানমন্ত্রীর বিশেষ সহকারী মাহবুবুল হক শাকিল প্রথম আলোকে জানিয়েছেন।
শেখ হাসিনা ১৯৮১ সালে আওয়ামী লীগের হাল ধরেন। দীর্ঘ আন্দোলন-সংগ্রামের পর ১৯৯৬ সালের জাতীয় নির্বাচনে জয়ী হয়ে প্রথমবারের মতো প্রধানমন্ত্রীর দায়িত্ব গ্রহণ করেন তিনি। এরপর ২০০৮ ও ২০১৪ সালে পরপর দুবার তিনি প্রধানমন্ত্রী হন। তাঁর সরকারের আমলে বঙ্গবন্ধুর আত্মস্বীকৃত খুনি ও মুক্তিযুদ্ধের সময় মানবতাবিরোধী অপরাধে জড়িত ব্যক্তিদের বিচার হয়েছে।
১৯৬৮ সালে বিশিষ্ট পরমাণুবিজ্ঞানী ড. ওয়াজেদ মিয়ার সঙ্গে শেখ হাসিনার বিয়ে হয়। তাদের দুই সন্তান সজীব ওয়াজেদ জয় ও সায়মা হোসেন পুতুল।
