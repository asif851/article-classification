
বিএনপির কেন্দ্রীয় পাঁচ নেতার জামিন মঞ্জুর করা বা না করার বিষয়ে অধিকতর শুনানি শেষ হয়েছে। পরে আদেশ দেবেন আদালত।আজ বৃহস্পতিবার ঢাকার মহানগর দায়রা জজ মো. জহুরুল হকের আদালতে এ শুনানি হয়।এর আগে গত বৃহস্পতিবার বিএনপির পাঁচ নেতার জামিন বিষয়ে ২৮ নভেম্বর অধিকতর শুনানির দিন ধার্য করেন আদালত। আজ এ বিষয়ে অধিকতর শুনানি শেষ হয়েছে। আদালত পরে আদেশ দেবেন।১৪ নভেম্বর ঢাকার মুখ্য মহানগর হাকিম আদালত পৃথক দুটি মামলায় বিএনপির স্থায়ী কমিটির সদস্য মওদুদ আহমদ, রফিকুল ইসলাম মিয়া, এম কে আনোয়ার, দলের চেয়ারপারসনের উপদেষ্টা আবদুল আউয়াল মিন্টু ও বিশেষ সহকারী শামসুর রহমান শিমুল বিশ্বাসের আট দিনের রিমান্ড মঞ্জুর করেন।আসামিপক্ষের আবেদনের পরিপ্রেক্ষিতে পরে হাইকোর্ট এসব নেতার রিমান্ড স্থগিত করেন ও কারাফটকে জিজ্ঞাসাবাদ করার আদেশ দেন।গাড়ি ভাঙচুর, অগ্নিসংযোগ ও পুলিশের ওপর হামলার ঘটনায় মতিঝিল থানায় ৫ নভেম্বর করা ১৬ নম্বর মামলা এবং ২৪ সেপ্টেম্বর দায়ের করা ৪৪ নম্বর মামলায় বিএনপির এই নেতাদের গ্রেপ্তার দেখানো হয়।৮ নভেম্বর রাতে পাঁচ নেতাকে পুলিশ গ্রেপ্তার করে।
