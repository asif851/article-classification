
গৃহায়ণ ও গণপূর্তমন্ত্রী মোশাররফ হোসেন বলেন, তরুণ ও যুবকদের পড়ালেখার পাশাপাশি মানবিক গুণাবলির বিকাশ, সেবা ও বন্ধুত্বের পরিধি বিস্তৃতির ক্ষেত্রে জাতীয় পর্যায়ে রেড ক্রিসেন্ট ক্যাম্প আয়োজন যথেষ্ট গুরুত্ব বহন করে। ক্যাম্পে অবস্থানকালে বিভিন্ন বিষয়ে প্রশিক্ষণ, অনুশীলন ও অভিজ্ঞতা বিনিময়ের মাধ্যমে অর্জিত শিক্ষা তাদের সুনাগরিক হিসেবে গড়ে তুলবে এবং পরিবেশ বিপর্যয় রোধে ও মাদকমুক্ত দেশ গড়তে সাহায্য করবে। তিনি ৩ ফেব্রুয়ারি হালিশহরের সরকারি শারীরিক শিক্ষা কলেজে পঞ্চম বিভাগীয় যুব রেড ক্রিসেন্ট ক্যাম্পের সমাপনী অনুষ্ঠানে প্রধান অতিথির বক্তব্যে এ কথা বলেন।বাংলাদেশ রেড ক্রিসেন্ট সোসাইটির ব্যবস্থাপনা পর্ষদ সদস্য ও রেড ক্রিসেন্ট সোসাইটি চট্টগ্রাম জেলা ইউনিটের ভারপ্রাপ্ত চেয়ারম্যান শেখ শফিউল আজমের সভাপতিত্বে অনুষ্ঠানে বিশেষ অতিথি ছিলেন সিটি করপোরেশনের মেয়র ও রেড ক্রিসেন্ট সোসাইটি চট্টগ্রাম সিটি ইউনিটের সম্মানিত চেয়ারম্যান আ জ ম নাসির উদ্দীন এবং বাংলাদেশ রেড ক্রিসেন্ট সোসাইটি চট্টগ্রাম সিটি ইউনিটের ভাইস চেয়ারম্যান এম এ ছালাম।৩ মার্চ বিকেলে মোশাররফ হোসেন জাতীয় পতাকা এবং আ জ ম নাসির উদ্দীন রেড ক্রিসেন্টের পতাকা এবং এম এ ছালাম ক্যাম্প পতাকা নামিয়ে পাঁচ দিনের কার্যক্রম শেষ করেন। এ সময় বাংলাদেশ রেড ক্রিসেন্ট সোসাইটির উপমহাসচিব খন্দকার জাকারিয়া খালেদ, চট্টগ্রাম সিটি ইউনিটের সেক্রেটারি আবদুল জব্বার, স্বেচ্ছাসেবকপ্রধান ও যুব রেড ক্রিসেন্ট চট্টগ্রামের যুবপ্রধান ফখরুল ইসলাম চৌধুরী, সিটি ইউনিটের কার্যকরী পর্ষদের সদস্য এবং জেলা ইউনিটের কার্যকরী পর্ষদের সদস্যরা অভিবাদনমঞ্চে উপস্থিত ছিলেন।জাতীয় পতাকা নামানোর আগে যুব সদস্যরা উদ্ধার ও সাড়া প্রদানের একটি মহড়া প্রদর্শন করেন। পরে ক্যাম্প ফায়ারের মাধ্যমে মানবতার কল্যাণে সবাইকে এগিয়ে আসার আহ্বান জানানো হয়। রেড ক্রিসেন্ট সোসাইটি চট্টগ্রাম সিটি ইউনিটের ভাইস চেয়ারম্যান এম এ ছালাম, জেলা ইউনিটের ভারপ্রাপ্ত চেয়ারম্যান শেখ শফিউল আজম এবং স্বেচ্ছাসেবকপ্রধান ও যুব রেড ক্রিসেন্ট চট্টগ্রামের যুবপ্রধান ফখরুল ইসলাম চৌধুরী পরাগ অতিথিদের ক্যাম্প স্মারক তুলে দেন।ক্যাম্পে সারা বাংলাদেশ থেকে প্রায় এক হাজার যুবসদস্য ও স্বেচ্ছাসেবক অংশগ্রহণ করেন। তাঁরা বিভিন্ন শিক্ষাপ্রতিষ্ঠানের শিক্ষার্থী। যেকোনো দুর্যোগে নিরপেক্ষভাবে অসহায় জনসাধারণকে সাহায্য করেন। বিজ্ঞপ্তি
 
