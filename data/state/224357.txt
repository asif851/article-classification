
রাজধানীতে দিনে প্রায় পাঁচ হাজার মেট্রিক টন বর্জ্য উৎপন্ন হয়। এই বর্জ্য যথাযথভাবে ব্যবস্থাপনার মাধ্যমে বছরে ৩০০ কোটি টাকা আয় করা সম্ভব। তা বাস্তবায়িত হলে ঢাকা শহর সহজেই পরিষ্কার রাখা যাবে। নাগরিকেরা স্বাস্থ্যসম্মত পরিবেশে বসবাস করতে পারবেন৷গতকাল বৃহস্পতিবার ঢাকা রিপোর্টার্স ইউনিটিতে ‘ঢাকা শহরের বর্জ্য থেকে আয় হতে পারে বছরে ৩০০ কোটি টাকা’ শীর্ষক এক সংবাদ সম্মেলনে এ তথ্য জানানো হয়। সংবাদ সম্মেলনের আয়োজন করেন ডেমোক্রেসি ইন্টারন্যাশনালের রাজনৈতিক ফেলো সুলতানা জেসমিন।সংবাদ সম্মেলনে বাংলাদেশ পরিবেশ আইনবিদ সমিতির প্রধান নির্বাহী সৈয়দা রিজওয়ানা হাসান বলেন, বর্তমানে ঢাকা শহরের প্রতিটি সড়কেই ময়লার দুর্গন্ধ। দিনে দিনে তা বেড়েই চলছে। এই সমস্যার দ্রুত সমাধান করতে হবে, অন্যথায় ভবিষ্যতে তা আরও ভাবিয়ে তুলবে। তিনি বলেন, সড়ক ও ফুটপাতে যেখানে-সেখানে কফ, থুতু, ময়লা-আবর্জনা ফেলছে মানুষ। সবাইকে এই অভ্যাস পরিহার করতে হবে। নতুন প্রজন্মকে আরও সচেতন করতে স্কুল-কলেজের পাঠ্যসূচিতে তা অন্তর্ভুক্ত করতে হবে।সুলতানা জেসমিন বলেন, ‘ঢাকা শহরে উৎপন্ন ওই বর্জ্যের মধ্যে ৫০ থেকে ৬০ শতাংশ সংগ্রহ করে দুই সিটি করপোরেশন। অথচ যথাযথভাবে এই বর্জ্য সংগ্রহ করলে কৃষিকাজে ব্যবহারোপযোগী জৈব সার পাওয়া যাবে৷ তিনি বলেন, ঢাকা উত্তর সিটি করপোরেশন (ডিএনসিসি), ঢাকা দক্ষিণ সিটি করপোরেশনসহ (ডিএসসিসি) ব্যক্তিমালিকানায় সারা দেশে এই জৈব সার উৎপাদন ও ব্যবহার নিশ্চিত করা দরকার। তাহলে মাটির উর্বরতা বাড়ার পাশাপাশি মানবদেহে রাসায়নিক সারের ক্ষতিকর প্রভাব কমবে।সংবাদ সম্মেলনে ডেমোক্রেসি ইন্টারন্যাশনালের ডেপুটি ডিরেক্টর মোহম্মাদ এহসান, ঢাকা মেডিকেল কলেজ হাসপাতালের চিকিৎসক সালমান সালেহীন প্রমুখ বক্তব্য দেন।
