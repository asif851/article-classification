
 
লালমনিরহাটের পাটগ্রাম উপজেলার উফারমাড়া সীমান্তের ওপারে ভারতীয় সীমান্তরক্ষী বাহিনীর (বিএসএফ) গুলিতে ফরিদ উদ্দিন (২২) নামের এক বাংলাদেশি যুবক নিহত হয়েছেন। তিনি উপজেলার ঠাকুরপাড়া গ্রামের শামসুল হকের ছেলে।
বর্ডার গার্ড বাংলাদেশ (বিজিবি) ও এলাকাবাসী সূত্রে জানা গেছে, গতকাল মঙ্গলবার দিবাগত রাতের কোনো এক সময় উফারমারা সীমান্ত দিয়ে গরু পারাপারকারী দলের কয়েকজন ভারতের কোচবিহার সীমান্তের বিএসবাড়ি গ্রামের গরু ব্যবসায়ীর কাছে গরু আনতে যান। তাঁরা গরু নিয়ে রাতেই সীমান্ত দিয়ে ফেরত আসছিলেন। এ সময় বিএসএফ তাঁদের ধাওয়া করে গুলি ছোড়ে। ওই দলের অন্য সদস্যরা পালিয়ে এলেও ফরিদ ঘটনাস্থলেই নিহত হন। পরে বিএসএফ সদস্যরা তাঁর লাশ নিয়ে যায়।
রংপুর ৬১ বিজিবি ব্যাটালিয়নের বুড়িমারী বিজিবি ক্যাম্পের কোম্পানি কমান্ডার সুবেদার আবদুল বাতেন বলেন, বিএসএফের গুলিতে ফরিদ উদ্দিনের মৃত্যু হয়েছে। লাশ ফেরত চেয়ে ওই সীমান্তের বিএসএফ ও বিজিবির মধ্যে পতাকা বৈঠক হবে।
 
