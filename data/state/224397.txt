
সুনামগঞ্জ থেকে নিখোঁজ হওয়ার প্রায় তিন মাস পর যুক্তরাজ্যপ্রবাসী বিএনপির নেতা মুজিবুর রহমান ও তাঁর গাড়িচালক রেজাউল হক বাসায় ফিরেছেন। পরিবারের পক্ষ থেকে বলা হয়েছে, আজ সোমবার সন্ধ্যা সাতটার দিকে গাজীপুরের টঙ্গীতে একটি সেতুর কাছে মুজিবুর এবং রেজাউলকে দুর্বৃত্তরা ফেলে রেখে গেছে।মুজিবুর রহমানের শ্যালক আনোয়ার হোসেন প্রথম আলোকে জানান, মুজিবুর ও রেজাউল সিএনজিচালিত একটি অটোরিকশায় করে রাত আটটার দিকে তাঁর গুলশানের বাসায় আসেন। এ সময় দুজনকেই অসুস্থ লাগছিল। পরে তিনি তাঁদের ইউনাইটেড হাসপাতালে ভর্তি করেন।
আনোয়ার হোসেনের দাবি, মুজিবুর ও রেজাউলকে অপহরণ করে আটকে রাখা হয়েছিল। বন্দী অবস্থায় তাঁদের মারধর করা হয়েছে। তাঁরা কথা বলতে পারছেন না। বাড়ি ফেরার পর তাঁদের ভীত-সন্ত্রস্ত দেখাচ্ছিল।
উল্লেখ্য, গত ৪ মে দেশে ‘হত্যা-গুম’র প্রতিবাদে সুনামগঞ্জে বিএনপির এক সমাবেশে যোগদান শেষে সিলেটে যাওয়ার পথে যুক্তরাজ্য বিএনপির উপদেষ্টা ও সুনামগঞ্জ জেলা বিএনপির আহ্বায়ক কমিটির সদস্য মুজিবুর রহমান এবং তাঁর গাড়িচালক রেজাউল হক নিখোঁজ হন। ঘটনার এক দিন পর মুজিবের আত্মীয় রবিউল ইসলাম সুনামগঞ্জ সদর থানায় একটি সাধারণ ডায়েরি করেন। পরে এটিকে নিয়মিত মামলা হিসেবে নথিভুক্ত করে পুলিশ। ঘটনার পরই তাঁদের উদ্ধারে সুনামগঞ্জ, সিলেট, ময়মনসিংহ, টাঙ্গাইলসহ দেশের বিভিন্ন স্থানে অভিযান চালানো হয়। নিখোঁজের পরদিন ময়মনসিংহে মুজিবুরের মোবাইল ফোন কিছু সময়ের  জন্য সচল ছিল। পরে পুলিশ সেখানে সাত দিন অবস্থান করে অভিযান চালিয়ে দুজনকে গ্রেপ্তার করে। একইভাবে টাঙ্গাইলের মধুপুর গড়ে আরেকবার তাঁর মোবাইল ফোন সচল পাওয়ায় সেখানেও অভিযান চালানো হয়। সুনামগঞ্জ ও হবিগঞ্জ থেকে গ্রেপ্তার করা হয়েছিল আরও চারজনকে। বর্তমানে তাঁরা সবাই জামিনে আছেন। নিখোঁজ দুজনের সন্ধানে পুলিশ সর্বশেষ গত ২৬ মে সিলেটের এক লন্ডনপ্রবাসীর মালিকানাধীন মত্স্য প্রক্রিয়াজাতকরণ কোম্পানি ও তাঁর বাড়িতে অভিযান চালায়। ওই প্রবাসীর সঙ্গে মুজিবের ব্যবসায়িক দ্বন্দ্ব ছিল বলে পরিবারের পক্ষ থেকে পুলিশকে জানানো হয়েছিল। এরপর আর কোনো অভিযান চালানো হয়নি।
