
চট্টগ্রামে শাহ আমানত বিমানবন্দর থেকে ১৬টি সোনার বারসহ জাহাঙ্গীর আলম নামে এক যাত্রীকে আটক করেছে শুল্ক গোয়েন্দা ও তদন্ত অধিদপ্তর। সোনার বারগুলো ওই যাত্রীর জুতার মধ্যে লুকিয়ে রাখা ছিল। আজ শুক্রবার বেলা ১১টার দিকে তাঁকে আটক করা হয়।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খানের ভাষ্য, প্রতিটি সোনার বারের ওজন ১০ তোলা। আনুমানিক মূল্য ৯০ লাখ টাকা।
মইনুল খান আরও জানান, জাহাঙ্গীর সকালে এয়ার অ্যারাবিয়ার একটি বিমানে করে চট্টগ্রামে আসেন। বিমানবন্দরের গ্রিন চ্যানেল পার হওয়ার সময় তাঁকে আটক করা হয়। জাহাঙ্গীরের বাড়ি সাতকানিয়ায়।
আটক জাহাঙ্গীর আলমের বিরুদ্ধে আইনগত ব্যবস্থা নেওয়া হবে বলে জানিয়েছে শুল্ক গোয়েন্দা ও তদন্ত অধিদপ্তর।
