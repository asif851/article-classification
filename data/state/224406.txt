

সরকার নাশকতাকারীদের দেখামাত্র গুলির নির্দেশ দিতে যাচ্ছে বলে জানিয়েছেন সমাজকল্যাণমন্ত্রী মহসিন আলী। গতকাল মঙ্গলবার ঢাকা মেডিকেল কলেজ হাসপাতালের বার্ন ইউনিটে সাম্প্রতিক নাশকতায় দগ্ধ মানুষদের দেখে বের হওয়ার সময় সাংবাদিকদের এ কথা বলেন।সমাজকল্যাণমন্ত্রী বলেন, ‘আমরা সিদ্ধান্ত নিতে যাচ্ছি শ্যুট অ্যাট সাইট-এর। যেভাবে যুদ্ধক্ষেত্রে হয় সেভাবে তাদের বিরুদ্ধে যুদ্ধ ঘোষণা করতে যাচ্ছি। সরকার আর চেপে থাকতে পারছে না। এক সপ্তাহের মধ্যে আমরা এর বিরুদ্ধে ব্যবস্থা নেব। আমরা কুল ডাউন করার চেষ্টা করব। দুষ্কৃতকারীদের চিহ্নিত করে পাড়ায় পাড়ায় শাস্তির ব্যবস্থা করে দেব। কোর্টে বিচার করার আর দরকার নাই।’মহসিন আলী বলেন, ‘এই কুত্তা বিলাই আর শিয়াল কুকুরদের জন্য দেশ স্বাধীন করি নাই। এখন মানবতার কথা আমরা সবাই বলি। কিন্তু আমরা যদি আবার এর জন্য আইন করতে যাই তখন আপনারা (সাংবাদিকেরা) মানবতার কথা বলেন। আমরা নিরাপত্তা দিতে যেভাবে ব্যর্থ হচ্ছি এটা আমাদের জন্য দুঃখজনক-বেদনাদায়ক। মানবতা যখন ভূলুণ্ঠিত হয় তখন এটা নিয়ে সরকারের জন্য আপনারা বেদনা দেখান না।’ তিনি সাংবাদিকদের অনুরোধ করেন, সবার স্বার্থে ইতিবাচকভাবে জাতিকে জাগ্রত করতে।
