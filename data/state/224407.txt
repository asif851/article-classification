
কুষ্টিয়ায় স্কুলছাত্র তিন বন্ধু নিখোঁজ হয়েছে বলে কুষ্টিয়া মডেল থানায় একটি সাধারণ ডায়েরি (জিডি) করা হয়েছে। দশম শ্রেণিতে পড়ুয়া ওই তিন বন্ধু গত মঙ্গলবার প্রাইভেট পড়তে যাওয়ার কথা বলে বেরিয়ে আর ফিরে আসেনি। আজ বৃহস্পতিবার সকাল পর্যন্ত তাদের খোঁজ মেলেনি।
নিখোঁজ তিনজন হলো কুষ্টিয়া শহরের উদিবাড়ি এলাকার হাবিবুর রহমানের ছেলে লিংকন (১৫), চৌড়হাস ফুলতলা এলাকার অমিয় কান্তি মল্লিকের ছেলে উৎস মল্লিক (১৪) ও পূর্ব মজমপুর এলাকার মিজানুর রহমানের ছেলে তুহিন আহম্মেদ (১৪)।
নিখোঁজ তিনজনই কুষ্টিয়া শহরে কলকাকলি মাধ্যমিক বিদ্যালয়ের দশম শ্রেণির বিজ্ঞান বিভাগের ছাত্র। একসঙ্গে তিনজন নিখোঁজ হওয়ায় প্রত্যেক পরিবারের সদস্যদের মধ্যে আতঙ্ক বিরাজ করছে।
জিডি সূত্র জানায়, মঙ্গলবার সকাল সাড়ে ছয়টায় তিনজনই তাদের বাড়ি থেকে প্রাইভেট যাওয়ার উদ্দেশ্যে বের হয়। কলকাকলি স্কুলের শিক্ষক হাসান আলীর কাছে তারা সকালে প্রাইভেট পড়ে। পরে খোঁজ নিয়ে জানা যায়, তারা কেউই ওই শিক্ষকের কাছে পড়তে যায়নি। এর মধ্যে উৎস মল্লিক শিক্ষক হাসানকে ফোনে জানায়, তাদের বাড়িতে কাজ আছে, তাই আজ (মঙ্গলবার) পড়তে যাবে না।
লিংকনের বাবা হাবিবুর রহমান জানান, তিন বন্ধু মোবাইল ব্যবহার করলেও সবার ফোন মঙ্গলবার থেকে বন্ধ। তিনজনের পরিবার তাদের নিজ নিজ আত্মীয়স্বজনের বাড়ি খোঁজ করলেও কোথাও তাদের সন্ধান মেলেনি। এদিকে নিখোঁজ তিন শিক্ষার্থীর পরিবারের সদস্যরা গতকাল বুধবার সন্ধ্যায় কুষ্টিয়া মডেল জিডি করেন। মিজানুর রহমান বলেন, তাঁর ছেলে বিজ্ঞান বিভাগের ছাত্র। তার সম্পর্কে কোনো খারাপ রিপোর্ট নেই। কোনো অভিযোগও কোনো দিন পাননি। অমিয় কান্তি মল্লিক বলেন, মঙ্গলবার সকালে উৎস তার মাকে বলে, দুপুরে ডিম ভাজি দিয়ে ভাত খাবে। তবে বাড়ি থেকে বের হওয়ার সময় সে তার মোবাইলের সিম খুলে রাখে। ব্যাগের মধ্যে দুটো প্যান্ট ও দুটো গেঞ্জি নিয়ে গেছে।
কুষ্টিয়া মডেল থানার ভারপ্রাপ্ত কর্মকর্তা (ওসি) নাসির উদ্দিন জানান, প্রাথমিকভাবে মনে হচ্ছে, এরা পরিকল্পিতভাবে গেছে। বিষয়টি খুবই গুরুত্বসহকারে দেখা হচ্ছে। তাদের ছবিসহ সব তথ্য সব থানায় পাঠিয়ে দেওয়া হয়েছে।
