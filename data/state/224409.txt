
নারায়ণগঞ্জ সিটি করপোরেশন নির্বাচনে আজ রোববার নিতাইগঞ্জের আমুকপটি এলাকায় গণসংযোগ করেন বিএনপির মেয়র পদপ্রার্থী সাখাওয়াত হোসেন খান । সেখানে তিনি সাংবাদিকদের সঙ্গে কথা বলেন। তিনি জানান, সরকারদলীয় প্রার্থীর ইচ্ছার প্রতিফলন ঘটিয়েই নির্বাচন কমিশন নির্বাচনে সেনা মোতায়েন না করার সিদ্ধান্ত নিয়েছেন। এই নির্বাচনের জন্য সেনা মোতায়েনের দরকার ছিল।
সুষ্ঠু নির্বাচনের জন্য শামীম ওসমান বাধা হতে পারেন—এমন আশঙ্কা জানিয়ে সাখাওয়াত বলেন, শামীম ওসমান নির্বাচনকে প্রভাবিত করার চেষ্টা করতে পারেন। তাঁর (শামীম ওসমান) এই প্রভাব বিস্তার ঠেকানোর জন্য ব্যবস্থা নিতে ইসির প্রতি আহ্বান জানিয়েছেন সাখাওয়াত হোসেন খান।
সরকারদলীয় প্রার্থী সেলিনা হায়াৎ আইভীর পোস্টার ছিঁড়ে ফেলেছেন এমন অভিযোগের বিষয়ে সাখাওয়াত বলেন, ‘আমি সে রকম লোকই না। আমার বিরুদ্ধে এ অভিযোগের কারণ আইভী দেউলিয়া হয়ে গেছেন। এ কারণেই তিনি এসব কথা বলছেন।’
তিনি বলেন, নির্বাচিত হলে শীতলক্ষ্যা নদীর ওপর সেতু নির্মাণের উদ্যোগ নেবেন। শহরের শহীদনগরসহ বিভিন্ন এলাকায় আজ গণসংযোগ করেন সাখাওয়াত।
