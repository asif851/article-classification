
বিয়ের প্রতিশ্রুতি দিয়ে ধর্ষণের অভিযোগে সহকারী পুলিশ পরিদর্শক (এএসআই) হামিদুল ইসলামের বিরুদ্ধে মামলা করেছেন এক নারী। আজ বৃহস্পতিবার চট্টগ্রাম নারী ও শিশু নির্যাতন দমন ট্রাইব্যুনাল-১ এর বিচারক রোকসানা পারভীনের আদালতে মামলাটি করা হয়। আদালত মেডিকেল প্রতিবেদন দাখিলের জন্য নির্দেশ দিয়েছেন।
বাদীর পক্ষে মামলাটি করেন লিগ্যাল এইড চট্টগ্রাম কার্যালয়ের আইনজীবী মুহাম্মদ আবদুল হামিদ। তিনি প্রথম আলোকে বলেন, ২০১৫ সালের অক্টোবর মাসে বাদীর একটি মুঠোফোন হারিয়ে যায়। তখন আসামি নগর গোয়েন্দা পুলিশে কর্মরত ছিলেন। মুঠোফোনটি উদ্ধারের কথা বলে বাদীর সঙ্গে বন্ধুত্ব গড়ে তোলেন আসামি। একপর্যায়ে তাঁকে বিয়ের প্রতিশ্রুতি দিয়ে বিভিন্ন সময় বিভিন্ন হোটেলে নিয়ে ধর্ষণ করতে থাকেন। সর্বশেষ গত ২২ ফেব্রুয়ারি নগরের চকবাজার এলাকার একটি হোটেল নিয়ে ধর্ষণ করেন। মামলা করলে মেরে ফেলার হুমকি দেন।
জানতে চাইলে শারীরিক সম্পর্কের কথা অস্বীকার করে বর্তমানে রংপুরে কর্মরত হামিদুল ইসলাম আজ বিকেলে মুঠোফোনে প্রথম আলোকে বলেন, ওই নারীর সঙ্গে তার বন্ধুত্বপূর্ণ সম্পর্ক ছিল। বিয়ে না করায় তাঁর বিরুদ্ধে মিথ্যা মামলা করেছে।
