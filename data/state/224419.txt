
স্বরাষ্ট্রমন্ত্রী আসাদুজ্জামান খান কামাল বলেছেন, বাংলাদেশ সফর নিয়ে অস্ট্রেলিয়ার নিরাপত্তার আশঙ্কা ভিত্তিহীন। আজ রোববার দুপুরে সচিবালয়ে সাংবাদিকদের সঙ্গে আলাপকালে মন্ত্রী এ কথা বলেন। তিনি অস্ট্রেলিয়ার আশঙ্কাকে ‘খামোখা’ বলে উড়িয়ে দেন।স্বরাষ্ট্রমন্ত্রী বলেন, অতি সম্প্রতি বাংলাদেশে ভারত, পাকিস্তান ও দক্ষিণ আফ্রিকাসহ বিভিন্ন দল সফর করেছে, খেলেছে। কিন্তু কোনো সমস্যা হয়নি।কাল সোমবার অস্ট্রেলিয়া ক্রিকেট দলের বাংলাদেশে আসার কথা ছিল। কিন্তু শেষ মুহূর্তে দলটি নিরাপত্তার কারণ দেখিয়ে কাল আসছে না। বাংলাদেশ সফর কালে দুটি টেস্ট ও একটি প্রস্তুতিমূলক ম্যাচ খেলার কথা ছিল তাদের।আসাদুজ্জামান বলেন, অস্ট্রেলিয়ার একটি সংস্থার নিরাপত্তা শঙ্কা ভিত্তিহীন। তাদের আশঙ্কার বিষয়টি নিয়ে তিনি বাংলাদেশের গোয়েন্দা সংস্থাগুলোর সঙ্গে কথা বলেছেন। গোয়েন্দা সংস্থাগুলো এ ধরনের আশঙ্কা নেই বলে জানিয়েছে। বাংলাদেশ কখনোই পাকিস্তান অথবা আফগানিস্তানের মতো হবে না।সাংবাদিকদের উদ্দেশে তিনি বলেন, ‘আমি আপনাদের মাধ্যমে অস্ট্রেলিয়ার ক্রিকেট দলকে আশ্বস্ত করতে চাই, আমরা নিরাপত্তা ব্যবস্থা নিয়েছি। এখানে কোনো ধরনের সমস্যা হবে না।’ তিনি আশা প্রকাশ করেন, শেষ পর্যন্ত অস্ট্রেলিয়া দল বাংলাদেশে খেলতে আসবে।
অস্ট্রেলিয়ার পররাষ্ট্র ও বাণিজ্য বিষয়ক অধিদপ্তর (ডিএফএটি) গত শুক্রবারে বিভিন্ন দেশে অস্ট্রেলিয়ান নাগরিকদের নিরাপত্তার বিষয়ে একটি প্রতিবেদন প্রকাশ করেছে। সেই প্রতিবেদনে অস্ট্রেলিয়ান নাগরিকদের জন্য ঝুঁকিপূর্ণ দেশের তালিকায় বাংলাদেশের নাম উঠে এসেছে। ক্রিকেট অস্ট্রেলিয়ার ওয়েবসাইট থেকে জানা গেছে, একটি নির্ভরযোগ্য সূত্রের বরাত দিয়ে জানানো হয়েছে অস্ট্রেলিয়ান নাগরিকেরা বাংলাদেশে ঝুঁকিতে পড়তে পারেন। বাংলাদেশের ভ্রমণ করাটি জরুরি কি না সেটিও ভেবে দেখতে বলা হয়েছে এই প্রতিবেদনে। এই রিপোর্টে বাংলাদেশের রাজনৈতিক সহিংসতার কথাও তুলে ধরা হয়েছে। এমনকি সহিংসতার কারণে 'ঢাকায় চলাচল অনিরাপদ' এমন দাবিও করা হয়েছে।
আরও পড়ুন: 
সোমবার বাংলাদেশে আসছে না অস্ট্রেলিয়া
