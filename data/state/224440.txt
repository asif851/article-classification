
চুয়াডাঙ্গার সদর উপজেলা প্রশাসনের উদ্যোগে ইংরেজি ভাষা ক্লাব যাত্রা শুরু করেছে। গতকাল বৃহস্পতিবার বিকেলে সদরের ইউএনও মৃণাল কান্তি দে আনুষ্ঠানিকভাবে ক্লাবের উদ্বোধন করেন। সদর উপজেলা পরিষদ মিলনায়তনে অনুষ্ঠিত উদ্বোধনী অনুষ্ঠানে সভাপতিত্ব করেন উপজেলা শিক্ষা কর্মকর্তা আবু হাসান। বক্তব্য দেন সদর উপজেলা মুক্তিযোদ্ধা ইউনিট কমান্ডার আশু বাঙালী, উপজেলা সমাজসেবা কর্মকর্তা আবদুল্লাহ আল সামী, সহকারী শিক্ষা কর্মকর্তা নাসির উদ্দিন ও নাহিদ আকতার। মৃণাল কান্তি দে বলেন, প্রাথমিকভাবে পৌর এলাকা ও আশপাশের প্রাথমিক বিদ্যালয়ের ৫০ জন শিক্ষককে নিয়ে কার্যক্রম শুরু হয়েছে। পাঁচ মাসব্যাপী প্রশিক্ষণ শেষে অংশগ্রহণকারীদের পরীক্ষা গ্রহণ ও সনদ দেওয়া হবে। 
