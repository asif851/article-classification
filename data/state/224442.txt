
নারায়ণগঞ্জ আদালতের একজন যুগ্ম জেলা জজকে তলব করেছেন আপিল বিভাগ। ১৩ ফেব্রুয়ারি সংশ্লিষ্ট একটি মামলার নথি নিয়ে তাঁকে আদালতে হাজির হতে বলা হয়েছে।
প্রধান বিচারপতি সৈয়দ মাহমুদ হোসেনের নেতৃত্বাধীন চার সদস্যের আপিল বিভাগ আজ বুধবার এ আদেশ দেন। হাইকোর্টের রায়ের বিরুদ্ধে তিতাস গ্যাস কর্তৃপক্ষের করা আপিল শুনানিকালে আদালত এ আদেশ দেন। একই সঙ্গে ১৩ ফেব্রুয়ারি আপিলের ওপর আদেশের জন্য দিন রাখা হয়েছে। আদালতে তিতাস গ্যাস কর্তৃপক্ষের পক্ষে শুনানি করেন আইনজীবী মঈনুল হোসেন, সঙ্গে ছিলেন আইনজীবী মো. আবদুর রহিম। অপর পক্ষে ছিলেন আইনজীবী কামাল উল আলম।
আইনজীবী সূত্র বলেছে, তিতাস গ্যাস কর্তৃপক্ষের দাবি করা ১২ মাসের বিল অবৈধ ঘোষণা চেয়ে একটি প্রতিষ্ঠান নিম্ন আদালতে মামলা করে। পাশাপাশি তিন লাখ টাকা করে বিল দিতে অনুমতি দেওয়ার আরজি জানানো হয়। নিম্ন আদালত ২০০৭ সালের ১৫ মার্চ ওই আরজি খারিজ করে দেন। এ আদেশের বিরুদ্ধে হাইকোর্টে আবেদন করে প্রতিষ্ঠানটি। চূড়ান্ত শুনানি শেষে ২০০৮ সালের ৪ জুলাই হাইকোর্ট রায় দেন।
রায়ে প্রতি মাসে ১৭ লাখ টাকা করে বকেয়া ও সাড়ে সাত লাখ টাকা করে নিয়মিত মাসিক বিল পরিশোধ করতে বলা হয়। পাশাপাশি যৌক্তিক সময়ের মধ্যে নিম্ন আদালতে ওই মামলা নিষ্পত্তি করতে বলা হয়। কোনো ধরনের বিলম্ব ছাড়া ২০০৮ সালের ৩০ নভেম্বর নিম্ন আদালতে ওই মামলা নিষ্পত্তি করতে বলা হয়।
হাইকোর্টের ওই রায়ের বিরুদ্ধে তিতাস গ্যাস কর্তৃপক্ষ লিভ টু আপিল করে, যা ২০০৯ সালের ২৩ জুলাই মঞ্জুর করেন আপিল বিভাগ। পরে নিয়মিত আপিল করে তিতাস গ্যাস কর্তৃপক্ষ, যা আজ শুনানির জন্য ওঠে। আইনজীবী মো. আবদুর রহিম প্রথম আলোকে বলেন, তিতাসের দাবি করা বিল অবৈধ ঘোষণা চেয়ে করা মামলাটি ২০০৮ সালের ৩০ নভেম্বরের মধ্যে নিষ্পত্তি করতে যুগ্ম জেলা জজকে (অতিরিক্ত আদালত, নারায়ণগঞ্জ) নির্দেশ দিয়েছিলেন হাইকোর্ট। শুনানিকালে এ বিষয়টি আদালতের নজরে এলে এই মামলার নথিসহ ১৩ ফেব্রুয়ারি ওই বিচারককে আদালতে উপস্থিত হতে বলেছেন।
