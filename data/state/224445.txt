
মূল পদ্মা সেতু নির্মাণের কাজ পেয়েছে চায়না মেজর ব্রিজ ইঞ্জিনিয়ারিং কোম্পানি নামের একটি প্রতিষ্ঠান। আজ সোমবার ধানমন্ডিতে আওয়ামী লীগ সভানেত্রীর রাজনৈতিক কার্যালয়ে এক আলোচনা সভায় যোগাযোগ মন্ত্রী ওবায়দুল কাদের এ তথ্য জানান।
ওবায়দুল কাদের বলেন, ‘আন্তর্জাতিক পরামর্শক প্রতিষ্ঠান এবং কারিগরি মূল্যায়ন কমিটির অনুমোদনক্রমে চায়না মেজর ব্রিজ মূল পদ্মা সেতু নির্মাণের জন্য নির্বাচিত হয়েছে।’ তিনি জানান, বিশ্ব ব্যাংকের চারটি প্রি-কোয়ালিফাইড প্রতিষ্ঠান পদ্মা সেতু নির্মাণের জন্য আর্থিক প্রস্তাব দিয়েছিল। এর মধ্যে চায়না মেজর ব্রিজকে নির্বাচন করা হয়েছে।
ওবায়দুল আশা প্রকাশ করে বলেন, ‘আমরা আশা করি, এই প্রতিষ্ঠানই পদ্মা সেতুর কাজ শুরু করবে। আগামী তিন সপ্তাহের মধ্যে পদ্মা সেতুর মূল ব্রিজ নির্মাণের জন্য ক্রয় কমিটি চায়না ব্রিজকে কার্যাদেশ দেবে। ২০১৭ সালের শেষের দিকে অথবা ২০১৮ সালের প্রথম দিকে সাড়ে তিন বছরের মধ্যে পদ্মা সেতুর নির্মাণকাজ শেষ হবে।’
ওবায়দুল কাদের বলেন, ‘পদ্মা সেতু আমাদের স্বপ্নের সেতু। এ সেতু হবে—অন্যরা দূরে থাক, আমাদের দলের অনেক নেতাও বিশ্বাস করেনি। কিন্তু সব ধাপ অতিক্রম করে পদ্মা সেতুর নির্মাণকাজ শুরু হচ্ছে।’
যোগাযোগ মন্ত্রী ওবায়দুল কাদের বলেন, পদ্মা সেতু ছাড়াও আগামী জুলাইয়ের মধ্যে ঢাকা এলিভেটেড এক্সপ্রেসওয়ে এবং ডিসেম্বরে ২২ হাজার কোটি টাকা ব্যয়ে মেট্রো রেলওয়ের কাজ শুরু হবে। এ ছাড়া নদী শাসনের কাজ আগামী আগস্ট থেকে শুরু করতে পারার আশাবাদ ব্যক্ত করেন যোগাযোগমন্ত্রী। 
যুব মহিলা লীগের সভাপতি নাজমা আকতারের সভাপতিত্বে আলোচনা সভায় আরও বক্তব্য দেন আওয়ামী লীগের দপ্তর সম্পাদক আবদুস সোবহান, যুব মহিলা লীগের সাধারণ সম্পাদক অপু উকিল, যুগ্ম সাধারণ সম্পাদক কোহলী কুদ্দুস প্রমুখ।

