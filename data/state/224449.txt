
কুষ্টিয়ার মিরপুর উপজেলায় যাত্রীবাহী একটি বাস মহাসড়কের পাশে খাদে পড়ে গেছে। এতে ঘটনাস্থলে চারজন নিহত হয়েছেন। আহত হয়েছেন অন্তত ৪০ জন। গতকাল বুধবার দিবাগত রাত সাড়ে তিনটার দিকে উপজেলার খাদিমপুর এলাকায় কুষ্টিয়া-ঈশ্বরদী মহাসড়কে এ দুর্ঘটনা ঘটে। নিহত ব্যক্তিদের মধ্যে জয়পুরহাট জেলার আক্কেলপুর পৌরসভা জাকের পার্টির সভাপতি নূরে আলম (৫৫) রয়েছেন। এ ছাড়া একই জেলার জাহিদুল ইসলাম (৪০) ও শহিদুল ইসলাম (৫০) ও বাসচালক বগুড়ার পারভেজ ইসলাম (৩৪) নিহত হন। আহত যাত্রীদের উদ্ধার করে কুষ্টিয়া জেনারেল হাসপাতালে ভর্তি করা হয়েছে। হাসপাতালে চিকিৎসাধীন কয়েকজন যাত্রী ও পুলিশের ভাষ্য, প্রায় ৬২ জন যাত্রী নিয়ে বাসটি জয়পুরহাট থেকে ফরিদপুর জেলার আটরশির বিশ্বজাকের মঞ্জিলে যাচ্ছিল। রাত সাড়ে তিনটার দিকে খাদিমপুর এলাকায় বাসের চালক নিয়ন্ত্রণ হারান। বাসটি উল্টে মহাসড়কের পাশে খাদে পড়ে যায়। এতে ঘটনাস্থলে চারজন নিহত হন। আহত হন অন্তত ৪০ জন। হাসপাতালে চিকিৎসাধীন বাসের যাত্রী শহিদুল ইসলামের ভাষ্য, তিনি বাসের সামনের দিকের আসনে ছিলেন। রাত তিনটার দিকে বাসটি ঈশ্বরদীতে গ্যাস নেয়। এরপর বাসের চালক অন্য একজনকে বাস চালাতে দেন। দ্রুত গতিতে চলতে থাকা বাসটি খাদিমপুরের নয়মাইল এলাকায় বাঁক নিতে যায়। সামনে একটি গাড়ি দেখে বাসটি মহাসড়কের বাম পাশে চলে গেলে চালক নিয়ন্ত্রণ হারান। এতে বাসটি উল্টে মহাসড়কের পাশে খাদে পড়ে যায়। এলাকার বাসিন্দা মাইলা খাতুনের ভাষ্য, রাতে প্রচণ্ড শব্দ শুনে ঘরের বাইরে আসেন তিনি। মানুষের আহাজারি শুনতে পান। পরে ঘটনাস্থলে এসে দুর্ঘটনার দৃশ্য দেখতে পান। আজ বৃহস্পতিবার সকাল সাড়ে দশটার দিকে হাইওয়ে পুলিশের কুষ্টিয়া চৌড়হাস ফাঁড়ির উপপরিদর্শক (এসআই) জামাল উদ্দীন প্রথম আলোকে বলেন, দুর্ঘটনায় চারজন ঘটনাস্থলে নিহত হয়েছেন। তিনজনের লাশ কুষ্টিয়া জেনারেল হাসপাতালের মর্গে রাখা হয়েছে। বাসচালক পারভেজের লাশ হাইওয়ে পুলিশ ফাঁড়িতে রাখা হয়েছে।
