
টাঙ্গাইলের মির্জাপুরে একটি হত্যা মামলায় ১৫ জনকে যাবজ্জীবন কারাদণ্ড দিয়েছেন আদালত। টাঙ্গাইলের বিশেষ আদালতের বিচারক ওয়াহেদুজ্জামান সিকদার আজ রোববার এই রায় দেন। রায়ে দণ্ডিত ব্যক্তিদের ১০ হাজার টাকা করে জরিমানা, অনাদায়ে আরও দুই বছরের সশ্রম কারাদণ্ডের আদেশ দেওয়া হয়েছে।
দণ্ডিত ব্যক্তিরা হলেন মির্জাপুর উপজেলার হিলোরা গ্রামের ইলিয়াস, শাহাবাজ খান, দুলাল, বাবুল, মনছুর আলী, ননি মিয়া, ইন্নছ, ফেরদৌস, পারভেজ, লিটন, শাহাদত, আনোয়ার, দেলোয়ার, বিশু মিয়া ও আশরাফ আলী। অভিযোগ প্রমাণিত না হওয়ায় পাঁচজনকে বেকসুর খালাস দেওয়া হয়েছে।
মামলার সংক্ষিপ্ত বিবরণে জানা যায়, ২০০৬ সালে ৫ মে মির্জাপুরে হিলোরা গ্রামে জমিজমাসংক্রান্ত বিরোধের জের ধরে আসামিরা সংঘবদ্ধ হয়ে ধারালো অস্ত্র দিয়ে কুপিয়ে ও লাঠি দিয়ে পিটিয়ে তোফাজ্জল হোসেনকে (৩৫) হত্যা করে। পরে তোফাজ্জলের ভাই গোলাম কিবরিয়া বাদী হয়ে মির্জাপুর থানায় একটি হত্যা মামলা দায়ের করেন।
রাষ্ট্রপক্ষে মামলা পরিচালনা করেন বিশেষ সরকারি কৌঁসুলি মুলতান উদ্দিন এবং আসামিপক্ষে ছিলেন মো. শামসউদ্দিন।
