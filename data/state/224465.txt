
বাংলাদেশের নাগরিকদের জন্য ভারতীয় ভিসায় উল্লেখ করা নির্দিষ্ট চেকপোস্ট দিয়ে প্রবেশ ও নির্গমনে যে বাধ্যবাধকতা ছিল, তা প্রত্যাহার করেছে ভারত। আজ মঙ্গলবার পররাষ্ট্র মন্ত্রণালয়ের এক বিজ্ঞপ্তিতে এ তথ্য জানানো হয়।
নিষেধাজ্ঞা প্রত্যাহার করায় এখন থেকে বাংলাদেশিরা ভিসায় উল্লিখিত প্রবেশ ও নির্গমনের পথ ছাড়া ভারতের ২৪টি আন্তর্জাতিক বিমানবন্দর ও দুটি সমন্বিত চেকপোস্ট দিয়ে আসা-যাওয়া করতে পারবেন।
আন্তর্জাতিক বিমানবন্দরগুলো হলো-আহমেদাবাদ, আমসি (লাক্ষৌ), অমৃতসর, বাগডোগড়া, বেঙ্গালুরু, কালিকট, চণ্ডীগড়, চেন্নাই, কোচিন, কোয়াম্বাটর, ডাবোলিম (গোয়া), দিল্লি, গুয়াহাটি, গয়া, হায়দরাবাদ, জয়পুর, কলকাতা, ম্যাঙ্গালুর, মুম্বাই, নাগপুর, পুনে, ত্রিচি, ত্রিবানদাম ও বারানসি। এই সুবিধার আওতায় থাকা দুই সমন্বিত চেকপোস্ট হল-বেনাপোল-হরিদাসপুর এবং দর্শনা-গেদে। এর আগে বাংলাদেশের নাগরিকদের শুধু ভিসায় উল্লিখিত চেকপোস্ট দিয়ে ভারতে আসা-যাওয়ার সুযোগ ছিল।
