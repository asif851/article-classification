
নারায়ণগঞ্জের আড়াই হাজার এলাকার আওয়ামী লীগের সাংসদ নজরুল ইসলাম বাবুর বিরুদ্ধে কেন্দ্র দখল ও ভোট কারচুপিতে সরাসরি সহযোগিতার অভিযোগ এনেছেন দুই প্রার্থী। নির্বাচন থেকে সরে দাঁড়ানোর ঘোষণাও দিয়েছেন তাঁরা। অনিয়মের প্রতিবাদে আগামীকাল মঙ্গলবার উপজেলায় সকাল-সন্ধ্যা হরতাল ডাকা হয়েছে।আজ সোমবার বিকেলে বিএনপি-সমর্থিত প্রার্থী গাজী এম এ মাসুদ ও আওয়ামী লীগের বিদ্রোহী মহিলা ভাইস চেয়ারম্যান পদপ্রার্থী পারভীন আক্তার জেলা রিটার্নিং কর্মকর্তার কাছে লিখিত এই অভিযোগ করেন। এর অনুলিপি নির্বাচন কমিশনে পাঠানো হয়েছে।নির্বাচন কমিশন সূত্রে জানা যায়, গাজী এম এ মাসুদ নির্বাচন কমিশনে লিখিত অভিযোগে জানান তাঁর প্রতিদ্বন্দ্বী আওয়ামী লীগ-সমর্থিত প্রার্থী শাহজালালের পক্ষে ব্যাপক ভোট জালিয়াতি ও কেন্দ্র দখলের কারণে তাঁর পক্ষের কর্মী-সমর্থকেরা ভোট দিতে পারেননি। লিখিত অভিযোগে তিনি আরও জানান, স্থানীয় সাংসদ নজরুল ইসলাম বাবুর নির্দেশে স্থানীয় প্রশাসন আওয়ামী লীগ-সমর্থিত প্রার্থীর পক্ষ নিয়ে কোথাও কোথাও কেন্দ্র দখল ও ভোট কারচুপিতে সরাসরি সহযোগিতা করছে। এ কারণে তিনি (মাসুদ) চেয়ারম্যান পদ থেকে প্রার্থিতা প্রত্যাহার করেন।একই অভিযোগ এনেছেন ওই উপজেলার মহিলা ভাইস চেয়ারম্যান পদপ্রার্থী (আওয়ামী লীগের বিদ্রোহী প্রার্থী) পারভীন আক্তার। তিনিও তাঁর প্রার্থিতা প্রত্যাহারের ঘোষণা দেন।এ দিকে ভোট গ্রহণের শেষ সময়ে গাজী এম এ মাসুদের প্রার্থিতা প্রত্যাহারের বিষয়টি মুঠোফোনে আমাদের নারায়ণগঞ্জ প্রতিনিধিকে জানিয়েছেন আড়াই হাজার থানা বিএনপির সভাপতি বদরুজ্জামান খসরু। এর প্রতিবাদে কাল আড়াই হাজার উপজেলায় সকাল-সন্ধ্যা হরতাল ডাকা হয়েছে বলেও জানান তিনি।
