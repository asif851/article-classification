
যশোরের অভয়নগর উপজেলার নওয়াপাড়ায় বেঙ্গল টেক্সটাইল মিলের সামনে গতকাল বৃহস্পতিবার সকালে গাছের সঙ্গে ট্রাকের ধাক্কায় এক ট্রাকচালক নিহত হয়েছেন। নিহত ওই ট্রাকচালকের নাম আলমগীর হোসেন (২৬)। তিনি ঝিনাইদহের শৈলকুপা উপজেলার বাঘুটিয়া গ্রামের মতিয়ার রহমানের ছেলে।
প্রত্যক্ষদর্শীদের একজন জানান, যশোর থেকে একটি বালুবোঝাই ট্রাক গতকাল যশোর-খুলনা মহাসড়ক দিয়ে খুলনার দিকে যাচ্ছিল। সকাল সাড়ে ছয়টার দিকে ট্রাকটি উপজেলার নওয়াপাড়া বেঙ্গল টেক্সটাইল মিলের সামনে নিয়ন্ত্রণ হারিয়ে গাছের সঙ্গে ধাক্কা খেলে ট্রাকচালক মারাত্মক আহত হন। খবর পেয়ে নওয়াপাড়া ফায়ার সার্ভিসের কর্মীরা এসে তাঁকে উদ্ধার করে দ্রুত উপজেলা স্বাস্থ্য কমপ্লেক্সে ভর্তি করেন। কিছুক্ষণ পর চিকিৎসাধীন অবস্থায় সেখানেই তাঁর মৃত্যু হয়।
নওয়াপাড়া হাইওয়ে থানার উপপরিদর্শক (এসআই) মো. খায়রুজ্জামান বলেন, দুর্ঘটনায় ট্রাকের হেলপারও সামান্য আহত হন। দুর্ঘটনার পর তাঁকে খুঁজে পাওয়া যায়নি।
 
