
গুলশানে জঙ্গি হামলায় জড়িত জঙ্গিদের বাড়ি ভাড়া দেওয়ার আগে নাম ঠিকানাসহ তথ্য না রাখায় নর্থ সাউথ বিশ্ববিদ্যালয়ের অধ্যাপকসহ তিনজনকে আটক করেছে ঢাকা মেট্রোপলিটন পুলি​শের (​ডিএমপি) কাউন্টার টেররিজম ইউনিট। আজ বিকেল পাঁচটার দিকে শহরের বিভিন্ন জায়গায় অভিযান চালিয়ে তাঁদের আটক করা হয়। আটক ব্যক্তিরা হলেন, নর্থ সাউথ বিশ্ববিদ্যালয়ের স্কুল অব হেলথ্ অ্যান্ড লাইফ সাইন্সেসের ডিন গিয়াস উদ্দিন আহসান, তাঁর ভাগনে আলম চৌধুরী এবং ভবনের ব্যবস্থাপক মাহবুবুর রহমান ওরফে তুহিন। ঢাকা মহানগর পুলিশের গণমাধ্যম শাখার উপকমিশনার (ডিসি) মাসুদুর রহমান এ তথ্যের সত্যতা নিশ্চিত করেছেন। ডিসি বলেন, জঙ্গিরা বসুন্ধরা আবাসিক এলাকার ছয় নম্বর সড়ক ব্লক ই এর টেনামেন্ট-তিন-এর ফ্ল্যাট এ/৬ এ একত্রিত হয়েছিল। গত  মে মাসে এ ফ্ল্যাটটি জঙ্গিদের অন্য সহযোগী সদস্যরা ভাড়া নিয়েছিল। গুলশানের সন্ত্রাসী হামলার পর তাঁরা দ্রুত বাসা ছেড়ে পালিয়ে যান। বাসা থেকে বালুভর্তি কার্টন ও তাঁদের পরিধেয় বস্ত্রসহ বিভিন্ন মালামাল জব্দ করা হয়েছে। বালুভর্তি এসব কার্টনে হামলায় ব্যবহৃত গ্রেনেড রাখা হয়েছিল বলে ধারণা করছে পুলিশ। ডিসি বলেন, ফ্ল্যা​টটির মালিক হচ্ছেন গিয়াস উদ্দিন আহসান। আর ওই ফ্ল্যাটটি ভাড়া দেওয়ার দায়িত্ব ছিল তাঁর ভাগনে আলম ও ভবনের ব্যবস্থাপকের উপর। তবে ভাড়া দেওয়ার আগে ভাড়াটিয়াদের কোনো তথ্য রাখেননি। কিন্তু ভাড়া দেওয়ার আগে ভাড়াটিয়াদের ​তথ্য রাখার জন্য ডিএমপির পক্ষ থেকে ​নির্দেশনা ছিল।
ঢাকার গোয়েন্দা সূত্র জানায়, রমজান শুরুর হওয়ার দুই–তিন আগে জঙ্গিদের এক সহযোগী আটক আলমের মাধ্যমে ওই ফ্ল্যাটটি ভাড়া নেন। মাসিক ভাড়া নির্ধারিত হয় ২২ হাজার টাকা। তারা দুই মাসের অগ্রিম ভাড়া হিসেবে ৪০ হাজার টাকাও দেন। ভাড়া নেওয়ার পর ওই ফ্ল্যাটে অনেক মানুষ যাতায়াত করত। গোয়েন্দাদের ধারণা, গুলশানের রেস্তোরাঁয় হামলাকারীরা ওই ফ্ল্যাটেই অবস্থান করেছিল।   
