
নির্বাচনের পরে বাংলাদেশের রাজনৈতিক পরিস্থিতি শান্তিপূর্ণ উল্লেখ করে সন্তুষ্টি প্রকাশ করেছেন কমনওয়েলথের মহাসচিব কমলেশ শর্মা। তিনি বলেন, তাঁরা বাংলাদেশে আর কোনো ধরনের সহিংসতা দেখতে চান না।গতকাল শুক্রবার লন্ডনে পররাষ্ট্রমন্ত্রী এ এইচ মাহমুদ আলীর সঙ্গে অনুষ্ঠিত এক বৈঠকে কমনওয়েলথ মহাসচিব এ কথা বলেছেন। পররাষ্ট্রমন্ত্রী লন্ডনে দুই দিনের সফরে রয়েছেন। খবর ইউএনবির।কমলেশ শর্মা বলেন, বাংলাদেশের রাজনৈতিক পরিস্থিতি শান্ত জেনে ভালোই লাগছে। পররাষ্ট্রমন্ত্রী মাহমুদ আলী বাংলাদেশে নির্বাচন-পরবর্তী পরিস্থিতি এবং সম্প্রতি অনুষ্ঠিত উপজেলা নির্বাচন সম্পর্কে কমনওয়েলথ মহাসচিবকে জানান। আজ শনিবার পররাষ্ট্র মন্ত্রণালয় সূত্রে এ খবর জানা গেছে।
মন্ত্রীর সঙ্গে অনুষ্ঠিত বৈঠকে কমনওয়েলথ মহাসচিব জানান, বাংলাদেশে তাঁরা আর কোনো ধরনের সহিংসতা, দুর্নীতি বা গোলযোগ দেখতে চান না। বিভিন্ন রাজনৈতিক দলের মধ্যে সমঝোতা থাকা উচিত বলেও তিনি মন্তব্য করেন। কমনওয়েলথ মহাসচিব মন্ত্রীর কাছে বাংলাদেশ সফরের ব্যাপারে তাঁর আগ্রহের কথা জানান।এর আগে পররাষ্ট্রমন্ত্রী হাউস অব লর্ডসে সরকারের হুইপ ও মুখপাত্র লর্ড তারিক আহমদের সঙ্গে দেখা করেন। জানুয়ারি মাসে অনুষ্ঠিত নির্বাচনের কথা উল্লেখ করে লর্ড তারিক আহমদ বলেন, যুক্তরাজ্য বাংলাদেশকে অব্যাহতভাবে সমর্থন দিয়ে যাবে। তাঁরা চায় বাংলাদেশে গণতন্ত্রের ধারা বজায় থাকুক। এ সময় যুক্তরাজ্যে নিযুক্ত বাংলাদেশের হাইকমিশনার মিজারুল কায়েস উপস্থিত ছিলেন।
