
চার সিটি করপোরেশনের নবনির্বাচিত মেয়র ও কাউন্সিলরদের গেজেট প্রকাশিত হয়েছে। আজ সোমবার নির্বাচন কমিশন সূত্রে এ খবর জানা গেছে।
এর আগে স্থানীয় সরকার (সিটি করপোরেশন) আইন, ২০০৯-এর ৬ ধারায় বলা হয়, করপোরেশনের মেয়াদ হবে এর প্রথম সভার তারিখ থেকে পরবর্তী পাঁচ বছর। তবে মেয়াদ শেষ হয়ে গেলেও পুনর্গঠিত করপোরেশনের প্রথম সভা অনুষ্ঠিত না হওয়া পর্যন্ত আগের করপোরেশন দায়িত্ব পালন করে যাবে। একই আইনের ৩৪ ধারায় বলা আছে, সিটি করপোরেশনের নির্বাচন হবে এর মেয়াদ শেষ হওয়ার পূর্ববর্তী ১৮০ দিনের মধ্যে। আইনের ৯/২ ধারায় বলা আছে, প্রজাতন্ত্রের লাভজনক পদে থাকলে মেয়র ও কাউন্সিলর পদে প্রার্থী হওয়া যাবে না। কিন্তু ২০০৯ সালে আদালত সিটি করপোরেশনের শুধু মেয়রের পদকে লাভজনক বলে রায় দেন। ফলে এবার চার সিটির মেয়র এ এইচ এম খায়রুজ্জামান, তালুকদার আবদুল খালেক, শওকত হোসেন ও বদরউদ্দিন আহমেদ কামরান গত ৯ মে পদত্যাগ করে নির্বাচনে অংশ নেন। নতুন মেয়র পদে দায়িত্ব নেওয়ার আগপর্যন্ত জ্যেষ্ঠ কাউন্সিলররা প্যানেল মেয়র হিসেবে দায়িত্ব পালন করছেন।
