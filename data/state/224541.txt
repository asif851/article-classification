
রাজশাহী-ঢাকা পথে চালু হয়েছে বেসরকারি বিমান সংস্থা নভোএয়ারের ফ্লাইট। গতকাল শুক্রবার দুপুরে ৬৮ জন যাত্রী নিয়ে নভোএয়ারের প্রথম ফ্লাইট রাজশাহীর শাহ মখদুম বিমানবন্দরে অবতরণ করে। পরে এখান থেকে সমান সংখ্যক যাত্রী নিয়ে ঢাকার উদ্দেশে ছেড়ে যায়।ফ্লাইট চালু উপলক্ষে শাহ মখদুম বিমানবন্দরে অনুষ্ঠানের আয়োজন করা হয়। এতে কেক কেটে রাজশাহী-ঢাকা ফ্লাইট চালুর উদ্বোধন করেন তথ্য ও যোগাযোগপ্রযুক্তি প্রতিমন্ত্রী জুনাইদ আহমেদ পলক। এ সময় অন্যান্যের মধ্যে রাজশাহী সদর আসনের সাংসদ ফজলে হোসেন বাদশা, সাবেক ক্রিকেটার খালেদ মাসুদ পাইলট, নভোএয়ারের ব্যবস্থাপনা পরিচালক হাফিজুর রহমান ও শাহ মখদুম বিমানবন্দরের ব্যবস্থাপক সেতাফুর রহমান উপস্থিত ছিলেন।সপ্তাহে তিন দিন সোম, বুধ ও শুক্রবার নভোএয়ারের এটিআর ৭২-৫০০ মডেলের বিমানটি রাজশাহী-ঢাকা পথে চলাচল করবে। রাজশাহী-ঢাকা ভাড়া নির্ধারণ করা হয়েছে ৩ হাজার ২০০ টাকা।
