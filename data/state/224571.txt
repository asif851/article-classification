
বিএনপিকে দলটির চেয়ারপারসন খালেদা জিয়ার শারীরিক অবস্থা নিয়ে কোনো রাজনীতি না করার অনুরোধ জানিয়েছেন স্বাস্থ্যমন্ত্রী মোহাম্মদ নাসিম। আজ সোমবার দুপুরে সচিবালয়ে স্বাস্থ্য মন্ত্রণালয়ে এক সংবাদ সম্মেলনে তিনি এ কথা বলেন।
স্বাস্থ্যমন্ত্রী মোহাম্মদ নাসিম বলেন, ‘বিএনপিকে বারবার অনুরোধ করছি খালেদা জিয়ার স্বাস্থ্য নিয়ে কোনো রকম রাজনীতি যেন না করে। খালেদা জিয়া শারীরিকভাবে সুস্থ আছেন।’
সংবাদ সম্মেলনে উপস্থিত ছিলেন ঢাকা কেন্দ্রীয় কারাগারের সংশ্লিষ্ট চিকিৎসক, ঢাকা মেডিকেল কলেজের সংশ্লিষ্ট চিকিৎসক, বঙ্গবন্ধু শেখ মুজিব মেডিকেল বিশ্ববিদ্যালয়ের পরিচালক, স্বাস্থ্য অধিদপ্তরের মহাপরিচালক আবুল কালাম আজাদসহ ঊর্ধ্বতন কর্মকর্তারা।
জিয়া অরফানেজ ট্রাস্ট দুর্নীতি মামলায় গত ৮ ফেব্রুয়ারি খালেদা জিয়াকে পাঁচ বছরের কারাদণ্ড দেওয়া হয়। রায় ঘোষণার পরই সাবেক প্রধানমন্ত্রীকে নাজিমুদ্দিন রোডের পুরোনো কেন্দ্রীয় কারাগারকে বিশেষ কারাগার ঘোষণা দিয়ে সেখানে রাখা হয়। কারাগারে যাওয়ার পর থেকেই বিএনপির নেতারা বলে আসছেন, খালেদা জিয়া গুরুতর অসুস্থ। তাঁকে মুক্তি দিয়ে সুচিকিৎসার দাবিও জানান তাঁরা।
