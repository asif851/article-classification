
চট্টগ্রামের চন্দনাইশে মুক্তিযুদ্ধের স্মৃতি বিজড়িত বরকল এস. জেড উচ্চবিদ্যালয়ের খেলার মাঠের ভেতর মার্কেট নির্মাণকাজের ওপর নিষেধাজ্ঞা দিয়েছেন হাইকোর্ট।
আজ মঙ্গলবার বিচারপতি নাঈমা হায়দার ও বিচারপতি আবু তাহের মো. সাইফুর রহমানের সমন্বয়ে গঠিত হাইকোর্ট বেঞ্চ এক ​রিট আবেদনের প্রাথমিক শুনানি নিয়ে রুলসহ এ আদেশ দেন।
আদেশে মার্কেট নির্মাণের জন্য ভেঙে ফেলা স্কুলের সীমানা প্রাচীর অবিলম্বে পূর্বের অবস্থায় ফিরিয়ে নিতে নির্দেশ দেওয়া হয়। সেই নির্দেশনা বাস্তবায়নের অগ্রগতি জানিয়ে ৩০ দিনের মধ্যে আদালতে প্রতিবেদন দাখিল করতে বলা হয়েছে। পাশাপাশি স্কুলের ভেতরে থাকা খেলার মাঠের আকৃতি ও প্রকৃতি পরিবর্তন না করতেও নির্দেশ দেওয়া হয়।
রুলে স্কুলের ভেতর খেলার মাঠে বেআইনিভাবে বাণিজ্যিক মার্কেট নির্মাণ রোধে নিষ্ক্রিয়তা কেন বেআইনি হবে না এবং ​ওই ব্যর্থতা সংবিধানের লঙ্ঘন বলে ঘোষণা করা হবে না, তা জানতে চাওয়া হয়েছে।
স্থানীয় সরকার সচিব, পরিকল্পনা সচিব, শিক্ষাসচিব ও স্কুলের ব্যবস্থাপনা কমিটির চেয়ারম্যানসহ বিবাদীদের ৪ সপ্তাহের মধ্যে রুলের জবাব দিতে বলা হয়েছে।
স্কুলের খেলার মাঠ সংরক্ষণে নিষ্ক্রিয়তা চ্যালেঞ্জ করে গতকাল সোমবার জনস্বার্থে রিট করেন মুক্তিযোদ্ধা চন্দনাইশের বাসিন্দা আবুল কালাম চৌধুরী। আদালতে রিটের পক্ষে শুনানিতে ছিলেন আইনজীবী আশরাফুল হাদী ও কাজী আতাউল-আল-ওসমান।
আশরাফুল হাদী প্রথম আলোকে বলেন, স্কুলের খেলার মাঠে মার্কেট হলে লেখাপড়ার পরিবেশ নষ্ট হবে। মুক্তিযুদ্ধের স্মৃতিবিজড়িত এই মাঠটি মুক্তিযোদ্ধাদের ট্রেনিং গ্রাউন্ড ছিল। সংবিধানের ২৪ অনুচ্ছেদ অনুসারে এর আকার-প্রকৃতি সংরক্ষণ করতে হবে এবং কোনোভাবেই তা বদলানো যাবে না। স্কুল ও মাঠের ভূমির মালিক শিক্ষা বিভাগ। তাদের অনুমতি ছাড়াই স্কুলের ব্যবস্থাপনা কমিটি গত ডিসেম্বরে মার্কেট নির্মাণের কার্যক্রম শুরু করে। অথচ এ কমিটির মেয়াদ শেষ হচ্ছে আগামী ফেব্রুয়ারিতে। এসব যুক্তিতে রিটটি করা হলে আদালত এ আদেশ দেন।
