
কৃষিমন্ত্রী মতিয়া চৌধুরী বলেছেন, রাজনৈতিক অস্থিরতা, হরতাল, অবরোধ, সহিংসতা দেশের ব্যবসা-বাণিজ্য, বিনিয়োগ এবং অর্থনৈতিক কর্মকাণ্ডে মারাত্মক প্রভাব ফেলেছে। এতে স্থানীয় ও বিদেশি বিনিয়োগ বাধাগ্রস্ত হয়েছে। ফলে কর্মসংস্থান ও প্রবৃদ্ধি হ্রাস পেয়েছে।
এম আবদুল লতিফের প্রশ্নের জবাবে আজ মঙ্গলবার সংসদ কাজে প্রধানমন্ত্রীর কার্যালয়ের দায়িত্বপ্রাপ্ত মন্ত্রী হিসেবে মতিয়া চৌধুরী এসব কথা বলেন।
মতিয়া বলেন, এত প্রতিবন্ধকতার মধ্যেও বিনিয়োগ বোর্ডের তথ্য অনুযায়ী শুধু গত ডিসেম্বরে বিদেশি বিনিয়োগের পরিমাণ ছিল ৩৩৮ কোটি ৭৯ লাখ টাকা।
আবদুল লতিফের অপর এক প্রশ্নের জবাবে স্থানীয় সরকারমন্ত্রী সৈয়দ আশরাফুল ইসলাম জানান, জনস্বাস্থ্য প্রকৌশল অধিদপ্তরের জরিপ অনুযায়ী দেশের ৫৩টি জেলার ১৯০টি উপজেলায় মোট ২৯ হাজার ৫০০ জন আর্সেনিক-আক্রান্ত রোগীর সন্ধান পাওয়া গেছে। 
 
