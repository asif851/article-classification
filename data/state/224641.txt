
মারমা উন্নয়ন সংসদের প্রতিষ্ঠাতা ও সমাজসংস্কারক চাবাই মগ স্মরণে খাগড়াছড়িতে আলোচনা সভা ও মঙ্গলপ্রদীপ প্রজ্বালন করা হয়েছে। গতকাল শনিবার ছিল তাঁর ২৮তম অন্তর্ধান দিবস। এ উপলক্ষে খাগড়াছড়ির পানখাইয়াপাড়ায় শিক্ষার্থীদের মধ্যে শিক্ষা উপকরণ ও দুস্থ ব্যক্তিদের শীতবস্ত্র বিতরণ করা হয়েছে। চাবাই মগ ১৯৮৭ সালের ৩ জানুয়ারি নিখোঁজ হন।মারমা উন্নয়ন সংসদ সদর উপজেলা শাখার সভাপতি উচিমং মারমার সভাপতিত্বে অনুষ্ঠানে প্রধান অতিথি হিসেবে উপস্থিত ছিলেন সংগঠনের কেন্দ্রীয় সভাপতি ও খাগড়াছড়ি পার্বত্য জেলা পরিষদের চেয়ারম্যান চাইথোঅং মারমা। অনুষ্ঠানে খাগড়াছড়ি সদরের বিভিন্ন এলাকার ১০৪ জন শিক্ষার্থীর মাঝে শিক্ষা উপকরণ ও ৪২ জন দুস্থকে শীতবস্ত্র বিতরণ করা হয়।এ ছাড়া দিবসটি উপলক্ষে সকালে অস্থায়ীভাবে নির্মিত চাবাই মগ স্মৃতিস্তম্ভে পুষ্পমাল্য অর্পণ করা হয়। এ ছাড়া প্রাথমিক বিদ্যালয়ের শিক্ষার্থীদের অংশগ্রহণে চিত্রাঙ্কন ও আবৃত্তি প্রতিযোগিতায় বিজয়ীদের মধ্যে পুরস্কার বিতরণ এবং সন্ধ্যায় বৌদ্ধ মন্দিরে মঙ্গল প্রদীপ প্রজ্বালন করা হয়।
