
বাংলাদেশ রেলওয়ের বেহাত হওয়া জমি উদ্ধারে দ্রুত কার্যকর পদক্ষেপ গ্রহণের সুপারিশ করেছে রেলপথ মন্ত্রণালয়-সম্পর্কিত সংসদীয় স্থায়ী কমিটি।
আজ রোববার জাতীয় সংসদ ভবনে কমিটির সভাপতি এ বি এম ফজলে করিম চৌধুরীর সভাপতিত্বে অনুষ্ঠিত সভায় এ সুপারিশ করা হয়। খবর বাসসের।সভায় ট্রেনের টিকিট কাউন্টারে কালোবাজারি রোধে সিসিটিভি ক্যামেরা ব্যবহার, মনিটরিং ব্যবস্থা জোরদার করার সুপারিশ করা হয়। একই সঙ্গে যাত্রীদের নাম, ফোন নম্বরসহ তথ্য রাখার সুপারিশ করা হয়। সভায় বাংলাদেশ রেলওয়ের চলমান প্রকল্পগুলোর অগ্রগতি সম্পর্কে আলোচনা করা হয় এবং জানানো হয়, রেলওয়ের প্রকল্পের সার্বিক গড় অগ্রগতি শতকরা ৫৮ ভাগ।২৫ হাজার ৪০৭ কোটি টাকা ব্যয়ে বর্তমানে রেলের মোট ৪৬টি প্রকল্পের কাজ চলছে। এগুলো বাস্তবায়িত হলে বাংলাদেশ রেলওয়েতে যাত্রীসেবার মান অনেক উন্নত হবে বলে সভায় জানানো হয়। কমিটির পক্ষ থেকে চলমান প্রকল্পগুলো যথাসময়ে সম্পন্ন করার সুপারিশ করা হয়।সভায় কমিটির সদস্য রেলপথমন্ত্রী মো. মুজিবুল হক এবং খালিদ মাহমুদ চৌধুরী, মো. আলী আজগর, মুহাম্মদ মিজানুর রহমান, মো. সিরাজুল ইসলাম মোল্লা, মোহাম্মদ নোমান, ইয়াসিন আলী প্রমুখ সভায় অংশগ্রহণ করেন। সংশ্লিষ্ট কর্মকর্তারা সভায় উপস্থিত ছিলেন।
