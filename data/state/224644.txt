
জ্ঞানতাপস অতীশ দীপঙ্করের জন্মভূমি মুন্সিগঞ্জের টঙ্গিবাড়ী উপজেলার নাটেশ্বরে প্রত্নতত্ত্ব খননকাজ গতকাল মঙ্গলবার পরিদর্শন করেছেন চীনের তিব্বত বৌদ্ধ সংঘের চেয়ারম্যান ও চায়নিজ পিপলস পলিটিক্যাল কনসালটেটিভ কনফারেন্সের সদস্য দ্রুবকাংসহ কয়েকটি দেশের বৌদ্ধ ভিক্ষুরা।ভিক্ষুরা অগ্রসর বিক্রমপুরের উদ্যোগে গত পাঁচ বছরের খননকাজ ও অনুসন্ধানে পাওয়া হাজার বছরের পুরোনো মধ্যযুগের বৌদ্ধ বিহার ও নগরের ধ্বংসাবশেষের নিদর্শনগুলো ঘুরে দেখেন। গতকাল বেলা ১১টার দিকে তাঁরা ঢাকা থেকে টঙ্গিবাড়ীর নাটেশ্বরে খননস্থলে আসেন। চীন ছাড়াও গ্রিস, ভারত ও কোরিয়া থেকে ২০-২৫ জন ভিক্ষু আসেন।পরিদর্শনকালে দ্রুবকাং বলেন, অতীশ দীপঙ্করের জন্মভূমিতে এই খননকাজের মধ্য দিয়ে আরও বড় বড় কাজ শুরু করা হবে।খননকাজ চালিয়ে যাচ্ছে জাহাঙ্গীরনগর বিশ্ববিদ্যালয়ের প্রত্নতত্ত্ব বিভাগের শিক্ষক ও ছাত্রদের নিয়ে পরিচালিত ‘ঐতিহ্য অন্বেষণ’ প্রতিষ্ঠান। বর্তমানে তাদের সঙ্গে চীনের একটি প্রত্নতত্ত্ব শিক্ষাপ্রতিষ্ঠানের গবেষকেরা কাজ করছেন। এ সময় অগ্রসর বিক্রমপুর ফাউন্ডেশনের সভাপতি ও খননকাজের প্রকল্প পরিচালক নূহ-উল-আলম লেনিন, চীনা দূতাবাসের দ্বিতীয় সচিব হুয়াংলে, বিএমএর সাবেক সভাপতি রশীদ-ই-মাহবুব প্রমুখ উপস্থিত ছিলেন।
