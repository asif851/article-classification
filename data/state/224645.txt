
একুশে পদকপ্রাপ্ত গণমানুষের কবি দিলওয়ারের ‘রক্তে আমার অনাদি অস্থি’ কবিতাটি একাদশ-দ্বাদশ শ্রেণির পাঠ্যপুস্তকে অন্তর্ভুক্ত করায় শিক্ষামন্ত্রী নুরুল ইসলাম নাহিদকে অভিনন্দিত করেছেন ‘কবি দিলওয়ার পরিষদ’। গতকাল শুক্রবার বিকেলে পরিষদের এক সভা থেকে এ অভিনন্দন জানানো হয়। সভায় বলা হয়, সুরমাপারের এই কবির কবিতা পাঠ্যপুস্তকে অন্তর্ভুক্ত করার দাবি ছিল দীর্ঘদিনের। কবির জীবদ্দশায় এ দাবি পূরণ না হলেও শেষ পর্যন্ত কবির কবিতা পাঠ্যপুস্তকে স্থান পাওয়ায় দেশে-বিদেশে কবির অগুনতি ভক্তরা সন্তোষ প্রকাশ করেছেন। পাশাপাশি সিলেটের সাহিত্যপ্রেমীদের বহুদিনের কাঙ্ক্ষিত স্বপ্নের বাস্তবায়ন ঘটেছে। পরিষদের সভাপতি অরুণ ভূষণ দাশ ও সাধারণ সম্পাদক সুপ্রিয় ব্যানার্জি জানান, তাঁদের অভিনন্দনবার্তাটি লিখিত আকারে শিগগিরই শিক্ষামন্ত্রীকে পৌঁছানো হবে। নিজস্ব প্রতিবেদক, সিলেট
