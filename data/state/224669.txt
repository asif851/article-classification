
হল-মার্ক গ্রুপের ঋণ কেলেঙ্কারির নন-ফান্ডেড অংশের অনুসন্ধানে সোস্যাল ইসলামী ব্যাংকের (এসআইবিএল) আরও ছয়জন কর্মকর্তাকে জিজ্ঞাসাবাদ করেছে দুর্নীতি দমন কমিশন (দুদক)। গতকাল মঙ্গলবার দুদকের প্রধান কার্যালয়ে তাঁদের জিজ্ঞাসাবাদ করে দুদকের পরিচালক ও এ-সংক্রান্ত অনুসন্ধান দলের প্রধান মীর জয়নুল আবেদিন শিবলীর নেতৃত্বে একটি দল।যাঁদের জিজ্ঞাসাবাদ করা হয় তাঁরা হলেন ব্যাংকটির প্রধান কার্যালয়ের এভিপি সেলিমা আলম, উত্তরা শাখার ভিপি ও ব্যবস্থাপক মঞ্জুরুল হক শোয়েব, বনানী শাখার এসএভিপি ও ব্যবস্থাপক নিয়ামত উদ্দিন আহমেদ, একই শাখার ম্যানেজার অপারেশন মাসুদুর রহমান সুন্নামত, এফএভিপি এ টি এম সাখাওয়াত হোসাইন ও অফিসার (ক্যাশ) রেহেনা আক্তার খান।এর আগে জানুয়ারিতে ব্যাংকটির আরও ১০ কর্মকর্তাকে জিজ্ঞাসাবাদ করে দুদক। একই ঘটনার অনুসন্ধানের অংশ হিসেবে জানুয়ারি মাসের শুরুতে জনতা ব্যাংকের নয়জন জ্যেষ্ঠ কর্মকর্তাকে জিজ্ঞাসাবাদ করা হয়।
