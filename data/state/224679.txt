
কিশোরগঞ্জের পাকুন্দিয়ায় কাভার্ড ভ্যানে আগুন দেওয়া হয়েছে। এতে ভ্যানটির সামনের অংশ পুড়ে যায়। তবে কেউ হতাহত হয়নি। গতকাল সোমবার রাতে কিশোরগঞ্জ-ঢাকা ভায়া পাকুন্দিয়া আঞ্চলিক মহাসড়কের কোদালিয়া এলাকায় এ ঘটনা ঘটে।
চালকের সহকারী খোকন শেখের ভাষ্য, কাভার্ড ভ্যানে মাল নিয়ে তাঁরা ঢাকা থেকে কিশোরগঞ্জ যাচ্ছিলেন। রাত সাড়ে নয়টার দিকে পাকুন্দিয়ার কোদালিয়া এলাকা দিয়ে যাওয়ার সময় গাড়িটির সামনের অংশে আগুন জ্বলতে দেখেন তাঁরা। তখন চালক ও তাঁর সহকারী লাফিয়ে নিচে পড়েন। এ কারণে নিয়ন্ত্রণহীন গাড়িটি খাদে পড়ে। তবে খাদে পানি থাকায় কাভার্ড ভ্যানে লাগা আগুন নিভে যায়।
এ ব্যাপারে পাকুন্দিয়া থানার ভারপ্রাপ্ত কর্মকর্তা (ওসি) জাকির রাব্বানী বলেন, ‘আমাদের ধারণা, পেট্রলবোমা হামলার ঘটনা ঘটেনি। সম্ভবত দুর্বৃত্তরা কেরোসিন-জাতীয় দাহ্যপদার্থ দিয়ে আগুন ধরিয়ে দিয়েছে।’
