
দলের যুগ্ম মহাসচিব কারাবন্দী রুহুল কবির রিজভীর শারীরিক অসুস্থতা বিবেচনায় এনে তাঁকে জামিনে মুক্তি দিয়ে সুচিকিৎসার সুযোগ দেওয়ার জন্য সরকারের প্রতি দাবি জানিয়েছে বিএনপি। দলটির মুখপাত্র আসাদুজ্জামান রিপন আজ শনিবার এক বিবৃতিতে এই দাবি জানান।
আসাদুজ্জামান বলেন, দীর্ঘ দিন থেকে বিএনপির কারাবন্দী রিজভী অসুস্থ। বরাবরই তিনি অসুস্থ থাকেন। গত পাঁচ মাসের বেশি সময় কারাগারে থাকার ফলে তাঁর শারীরিক জটিলতা মারাত্মক আকার ধারণ করেছে।
আসাদুজ্জামানের দাবি, গত ১৫ জুন ব্যাংককের বামরুনগ্রাদ হাসপাতালে চিকিৎসকের সঙ্গে সাক্ষাতের সময়সূচি থাকলেও কারাবন্দী থাকায় ব্যাংকক গিয়ে চিকিৎসা করানো সম্ভব হয়নি রিজভীর। এখন রিজভীর শারীরিক অবস্থা অত্যন্ত গুরুতর এবং ক্রমেই অবনতিশীল পর্যায়ে চলে যাচ্ছে। তিনি কারাগারে পেটের পীড়া এবং হাত-পা ও কোমরে প্রচণ্ড ব্যথার কারণে হাঁটাচলা করতে এবং ঘুমোতে পারছেন না।
