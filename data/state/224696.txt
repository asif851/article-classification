
পবিত্র রমজানে পানি সরবরাহের বিষয়ে গ্রাহকের অভিযোগ গ্রহণ ও তাৎক্ষণিক সমাধান দিতে তিনটি নিয়ন্ত্রণকক্ষ চালু করেছে চট্টগ্রাম ওয়াসা। আজ সোমবার এক বিজ্ঞপ্তিতে চট্টগ্রাম ওয়াসা এ তথ্য জানায়।
বিজ্ঞপ্তিতে বলা হয়, নগরের দামপাড়া প্রধান কার্যালয়, আগ্রাবাদ ও জুবিলী রোডে তিনটি নিয়ন্ত্রণকক্ষ খোলা হয়েছে। এর মধ্যে দামপাড়া নিয়ন্ত্রণকক্ষে ০৩১-৬১৬৫৯২, আগ্রাবাদ নিয়ন্ত্রণকক্ষে ০৩১-৭২৪৮৭৫ এবং জুবিলী রোড নিয়ন্ত্রণকক্ষে ০৩১-৬১৬৭৬৮ নম্বরে ফোন করে গ্রাহকেরা তাঁদের সমস্যার কথা জানাতে পারবেন। পানির অপচয় রোধ ও অবৈধ সংযোগ নিয়ে পানি ব্যবহার থেকে বিরত থাকারও অনুরোধ জানানো হয়।চট্টগ্রাম ওয়াসার প্রধান প্রকৌশলী মো. জহুরুল হক প্রথম আলোকে বলেন, রমজানের সময় রোজাদারদের স্বস্তি দিতে এই উদ্যোগ নেওয়া হয়েছে। গ্রাহকের প্রয়োজনে ওয়াসার পানিবাহী ১৪টি গাড়ি সচল রাখা হয়েছে। মোট তিনটি নিয়ন্ত্রণকক্ষ খোলা হয়েছে। নিয়ন্ত্রণকক্ষগুলোতে গ্রাহকেরা অভিযোগ করলে যত দূর সম্ভব তাঁদের সমস্যার সমাধান করা হবে।
