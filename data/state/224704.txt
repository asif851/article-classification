

ত্রাণমন্ত্রী মোফাজ্জল হোসেন চৌধুরী মায়া দাবি করেছেন, হরতাল দিয়ে খালেদা জিয়া তাঁর নেতা-কর্মীদের মাঠে নামাতে ব্যর্থ হয়েছেন। এ জন্য দলীয় প্রধানের পদ থেকে বিএনপির চেয়ারপারসনকে পদত্যাগের আহ্বান জানিয়েছেন তিনি।আজ সোমবার দুপুরে রাজধানীর বঙ্গবন্ধু অ্যাভিনিউয়ে সম্মিলিত আওয়ামী সমর্থক গোষ্ঠীর হরতালবিরোধী অবস্থান কর্মসূচিতে অংশ নিয়ে মায়া এ আহ্বান জানান।মোফাজ্জল হোসেন চৌধুরী বলেন, ‘পুরো ঢাকা শহর আওয়ামী লীগের দখলে। হরতাল দিয়েছে বিএনপি, আর মাঠে আওয়ামী লীগ। খালেদা জিয়া তাঁর নেতা-কর্মীদের মাঠে নামাতে ব্যর্থ হয়েছেন। এ জন্য খালেদা জিয়াকে আজই পদত্যাগ করা উচিত।’বিএনপির চেয়ারপারসনকে ত্রাণমন্ত্রী বলেন, ‘আপনার পায়ের তলায় মাটি নাই। এখন কোনো সংলাপও হবে না। আর ২০১৯ সালের আগে জাতীয় নির্বাচনও হবে না।’একই অনুষ্ঠানে দলের প্রচার সম্পাদক হাছান মাহমুদ দাবি করেন, জোটের ভাঙন ঠেকাতে ও জঙ্গিবাদীদের আশ্রয় দিতে আজ হরতাল দিয়েছেন খালেদা জিয়া। হরতালে নৈরাজ্য করলে প্রয়োজনে বিএনপির চেয়ারপারসনকে গ্রেপ্তারের দাবি জানান তিনি।সম্মিলিত আওয়ামী সমর্থক গোষ্ঠীর আহ্বায়ক আবদুল হকের সভাপতিত্বে হরতালবিরোধী এই অবস্থানে আরও বক্তব্য দেন ঢাকা মহানগর আওয়ামী লীগের সহসভাপতি ফয়েজ উদ্দিন মিয়া, মুকুল চৌধুরী, যুগ্ম সাধারণ সম্পাদক হাজি মো. সেলিম প্রমুখ।
