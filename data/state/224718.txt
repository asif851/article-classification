
দেশজুড়ে টানা হরতাল-অবরোধের কারণে মারাত্মক হুমকির মুখে পড়েছে সুন্দরবনকে কেন্দ্র করে গড়ে ওঠা পর্যটনশিল্প। ফলে বিপুল পরিমাণ লোকসান গুনতে হচ্ছে এ খাতের ব্যবসায়ীদের। পর্যটক না থাকায় বন বিভাগ হারাচ্ছে বিপুল পরিমাণ রাজস্ব।বন বিভাগ ও সংশ্লিষ্ট ব্যবসায়ীদের আশঙ্কা, রাজনৈতিক সমঝোতা না হলে এবং দেশে স্থিতিশীলতা ফিরে না এলে পুরো শীত মৌসুমে সুন্দরবন পর্যটকশূন্য হয়ে পড়বে।বন বিভাগ সূত্রে জানা গেছে, শীতের শুরু থেকেই মংলাসহ সুন্দরবন ঘুরতে আসেন দেশি-বিদেশি হাজার হাজার পর্যটক ও দর্শনাথী। এ সময় সুন্দরবনের করমজল, হারবাড়িয়া, হিরণ পয়েন্ট, কটকা ও কচিখালী এলাকা প্রতিদিন অগণিত পর্যটককের আগমনে উৎসবমুখর থাকে। কিন্তু চলতি পর্যটন মৌসুমের (নভেম্বর থেকে মার্চ) শুরু থেকেই রাজনৈতিক টানাপোড়েন আর দিনের পর দিন হরতাল-অবরোধে থমকে গেছে এই শিল্প। এতে বন বিভাগ বিপুল পরিমাণ রাজস্ব হারাচ্ছে।পূর্ব সুন্দরবনের করমজল পর্যটন ও বন্য প্রাণী প্রজননকেন্দ্রের দায়িত্বপ্রাপ্ত কর্মকর্তা আবদুর রব বলেন, গত বছরের নভেম্বরে এই কেন্দ্রে চার লাখ টাকার রাজস্ব আয় হয়েছিল। ডিসেম্বরে রাজস্ব আয় ছিল আট লাখ টাকা। কিন্তু এ বছরের নভেম্বরে মাত্র এক লাখ টাকা রাজস্ব আয় হয়েছে। বর্তমান রাজনৈতিক অস্থিরতা চলতে থাকলে রাজস্ব আয় শূন্যের কোঠায় নেমে আসবে। তিনি আরও বলেন, এ রকম পরিস্থিতিতে দেশি কিছু পর্যটক সুন্দরবনে এলেও বিদেশি পর্যটক একেবারেই নেই। তাঁরা বাংলাদেশের নিরাপত্তা নিয়ে আতঙ্কগ্রস্ত।মংলা লঞ্চ মালিক সমিতির সাধারণ সম্পাদক ও সুন্দরবন লাইভ টুরসের স্বত্বাধিকারী গোলাম রহমান বলেন, গত বছরের নভেম্বরে তাঁর লঞ্চে সুন্দরবন ভ্রমণের আটটি টুর হয়েছিল। কিন্তু চলতি বছরের নভেম্বরে মাত্র দুটি টুর হয়েছে। গত মাসে তাঁর ক্ষতি হয়েছে প্রায় ২০ লাখ টাকা। একই অবস্থা সুন্দরবন-সংশ্লিষ্ট অন্যান্য লঞ্চ মালিকেরও। রাজনৈতিক স্থিতাবস্থা না এলে এই ক্ষতির পরিমাণ আরও বাড়বে।মংলা টুরিস্ট বোট মালিক সমিতির সাধারণ সম্পাদক হোসাইন মোহাম্মদ দুলাল বলেন, ‘মংলায় ৫৫টি টুরিস্ট বোট রয়েছে। এক মাস ধরে কোনো পর্যটকই নেই। আমাদেরও কোনো আয় নেই। আমরা বোটের কর্মচারীদের ঠিকমতো বেতন দিতে পারছি না। তাঁরা মানবেতর জীবন যাপন করছেন। আর আমরা চরমভাবে ক্ষতিগ্রস্ত হচ্ছি।’মংলার পর্যটন হোটেল পশুরের ব্যবস্থাপক মো. আবদুল মালেক বলেন, ‘গত বছরের নভেম্বরে আমাদের হোটেলের ১৯টি কক্ষ মাসজুড়েই পর্যটকে ভরপুর ছিল। কক্ষ খালি না থাকায় প্রতিদিন ১৫ থেকে ২০ জন পর্যটককে ফিরিয়ে দিতে হয়েছে। কিন্তু এবার কোনো পর্যটকই পাচ্ছি না। দু-একজন যাঁরা আসছেন, তাঁরা ব্যবসায়িক কাজে আসছেন। এতে করে গত মাসে আমাদের ছয়-সাত লাখ টাকার ক্ষতি হয়েছে।’
 
