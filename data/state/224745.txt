
রাজধানীর মতিঝিলে বাসের ধাক্কায় দুজন নিহত হয়েছে। আজ বুধবার সকাল আটটার দিকে এই দুর্ঘটনা ঘটে।
নিহত দুজন হলেন রিকশাচালক খোকন মিয়া ও আরোহী নূরজাহান বেগম। দুর্ঘটনায় নূরজাহানের স্বজন ফাতেমা বেগম আহত হয়েছেন। তিনি ঢাকা মেডিকেল কলেজ হাসপাতালে চিকিৎসাধীন।
মতিঝিলে দায়িত্বরত ট্রাফিক পুলিশের এক সদস্যের বরাত দিয়ে হাসপাতাল পুলিশ ফাঁড়ি সূত্র জানায়, রাজউক ভবনের কাছে যাত্রীবাহী একটি বাস একটি রিকশাকে ধাক্কা দেয়। এতে রিকশাচালক ও দুই আরোহী গুরুতর আহত হন। আহত তিনজনকে উদ্ধার করে ঢাকা মেডিকেল কলেজ হাসপাতালে নেওয়া হয়। চিকিৎসক নূরজাহানকে মৃত ঘোষণা করেন। চিকিৎসাধীন অবস্থায় মারা যান খোকন। ফাতেমা চিকিৎসাধীন রয়েছেন।
পুলিশ জানায়, এই ঘটনায় চালকসহ বাসটি আটক করা হয়েছে।
