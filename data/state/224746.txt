
চাঁপাইনবাবগঞ্জের গোমস্তাপুর ও নাচোল উপজেলায় জঙ্গি সন্দেহে ঘিরে রাখা চারটি বাড়িতে অভিযান শেষ হয়েছে। এ অভিযানে অস্ত্র, বিস্ফোরক, গুলিসহ তিনজনকে আটক করা হয়েছে। আজ বুধবার ভোররাত সাড়ে চারটা থেকে শুরু হওয়া অভিযান বেলা সোয়া ১১টায় শেষ করে র‍্যাপিড অ্যাকশন ব্যাটালিয়ন (র‍্যাব)।
আটক তিন ব্যক্তি হলেন গোমস্তাপুর উপজেলার গোমস্তাপুর ইউনিয়নের বালুগ্রাম শিমুলতলা গ্রামের মফিজুল ইসলামের ছেলে আবদুস শুকুর (৩৩), চকপুস্তম এলাকার টুনু মোড়লের ছেলে সাইফুল আলম (৪৩) ও বালুগ্রাম রাজারামপুর মহল্লার মৃত আবদুল কুদ্দুসের ছেলে জাহাঙ্গীর আলম (৪৩)।
র‌্যাব-৫-এর অধিনায়ক কর্নেল মাহবুব আলম অভিযান শেষে প্রেস ব্রিফিংয়ে জানান, গোপন সংবাদের ভিত্তিতে আজ ভোররাত সাড়ে চারটার দিকে গোমস্তাপুর বাজার এলাকায় অভিযান চালিয়ে তিন কেজি গানপাউডার, একটি পিস্তল, একটি ম্যাগাজিন, চারটি গুলি উদ্ধার করা হয়। আটক করা হয় আবদুস শুকুর, সাইফুল আলম ও জাহাঙ্গীর আলমকে। তাঁদের দেওয়া তথ্যের ভিত্তিতে বালুগ্রাম শিমুলতলা গ্রামের আবদুস শুকুরের বাড়ি, চকপুস্তম এলাকার এজাবুল হকের বাড়ি, নাচোল উপজেলার ফতেপুর ইউনিয়নের চাঁনপাড়া গ্রামের আবদুল মজিদের বাড়ি ও আলী সাহাপুর গ্রামের আফজালের বাড়িতে অভিযান চালানো হয়। এর মধ্যে আবদুস শুকুরের বাড়ি থেকে অস্ত্র, গুলি ও ম্যাগাজিন উদ্ধার করা হয়। এর আগে চানপাড়া গ্রামের আবদুল মজিদকে জিজ্ঞাসাবাদের জন্য আটক করা হয়।
মাহবুব আলম আরও জানান, গোমস্তাপুর বাজার থেকে অস্ত্র, বিস্ফোরকসহ আটক হওয়া তিনজনের বিরুদ্ধে গোমস্তাপুর থানায় মামলা করা হবে।
