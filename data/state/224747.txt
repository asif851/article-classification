
রাজধানীর মোহাম্মদপুরে আটকে পড়া পাকিস্তানিদের জেনেভা ক্যাম্পে আজ বৃহস্পতিবার বিকেলে মাদকবিরোধী অভিযান চালাতে গিয়ে মাদক ব্যবসায়ীদের হামলার মুখে পড়েন মাদকদ্রব্য নিয়ন্ত্রণ অধিদপ্তরের (ডিএনসি) কর্মকর্তারা। মাদক ব্যবসায়ীরা অভিযানকারীদের লক্ষ্য করে কয়েকটি ককটেল ও ইটপাটকেল নিক্ষেপ করেন। এ সময় অভিযান দলে থাকা আর্মড পুলিশ ব্যাটালিয়নের (এপিবিএন) সদস্যরা ফাঁকা গুলি চালিয়ে পরিস্থিতি নিয়ন্ত্রণে আনেন।
হামলায় মাদকদ্রব্য নিয়ন্ত্রণ অধিদপ্তরের কয়েকজন সদস্য সামান্য আহত হয়েছেন। পরে সেখান থেকে সাত মাদক ব্যবসায়ীকে গ্রেপ্তার করা হয়। তাঁদের কাছ থেকে ৫০০ গ্রাম গাঁজা, ইয়াবা ও নগদ টাকা উদ্ধার করা হয়।
মাদকদ্রব্য নিয়ন্ত্রণ অধিদপ্তরের পরিচালক (অপারেশনস) সৈয়দ তৌফিক উদ্দীন আহমেদ প্রথম আলোকে বলেন, আজ বৃহস্পতিবার বিকেল পাঁচটার দিকে মাদকদ্রব্য নিয়ন্ত্রণ অধিদপ্তর জেনেভা ক্যাম্পে অভিযান চালায়। সেখানে মাদকের ক্রয়-বিক্রয় হয়, এমন খবরের ভিত্তিতে অভিযান চালানো হয়। কিন্তু ঘটনাস্থলে অধিদপ্তরের কর্মকর্তারা যাওয়ার পর মাদক বিক্রেতা ও সহযোগীরা অভিযান পরিচালনাকারীদের ওপর হামলা করেন। পরিস্থিতি খারাপের দিকে গেলে পুলিশ ছয়টি ফাঁকা গুলি ছোড়ে। হামলাকারীরা ইট-পাথরের টুকরা নিক্ষেপ ও ককটেলের বিস্ফোরণ ঘটান।
প্রসঙ্গত, এর আগেও জেনেভা ক্যাম্পে মাদকবিরোধী অভিযান পরিচালনার সময় অধিদপ্তরের কর্মকর্তারা হামলার স্বীকার হন।
এ ছাড়া আজ মাদকদ্রব্য নিয়ন্ত্রণ অধিদপ্তর রাজধানীর কারওয়ান বাজার-সংলগ্ন রেলওয়ে বস্তিতে অভিযান চালায়। সেখান থেকে ইয়ারা ও গাঁজা উদ্ধার করা হয়।
