
রাজশাহীর বিনোদপুর এলাকায় গতকাল মঙ্গলবার সন্ধ্যায় শাকিরুল ইসলাম নামের এক যুবককে কুপিয়ে জখম করেছে দুর্বৃত্তরা। গুরুতর অবস্থায় তাঁকে রাজশাহী মেডিকেল কলেজ হাসপাতালে ভর্তি করা হয়েছে।
শাকিরুল খুলনা মেডিকেল কলেজের তৃতীয় বর্ষের শিক্ষার্থী এবং ছাত্রলীগের মেডিকেল কলেজ শাখার প্রচার সম্পাদক। তাঁর বাবা নুরুল ইসলাম রাজশাহী বিশ্ববিদ্যালয়ের পরিসংখ্যান বিভাগের শিক্ষক। বিনোদপুরে একটি ভাড়া বাড়িতে থাকেন তাঁরা। ওই বাড়ির সামনেই ঘটনাটি ঘটে।
পুলিশ জানায়, গতকাল সন্ধ্যায় শাকিরুল ও তাঁর ছোট ভাই সামিউল ইসলাম চা পান করতে বাড়ি থেকে বের হন। তাঁরা বাইরের ফটক থেকে বের হওয়ার পর সাত-আটজন দুর্বৃত্ত তাঁদের ওপর হামলা চালায়। এ সময় দুর্বৃত্তরা শাকিরুল বাম হাত ও পায়ে ধারালো অস্ত্র দিয়ে কুপিয়ে জখম করে। শাকিরুলের চিৎকারে পরিবারের সদস্যরা এগিয়ে এলে দুর্বৃত্তরা পালিয়ে যায়।
রাজপাড়া থানার ভারপ্রাপ্ত কর্মকর্তা (ওসি) আলমগীর হোসেন বলেন, ঈদের দিন বিনোদপুর বাজারের একটি দোকানে কয়েকজন যুবকের সঙ্গে শাকিরুলের বাগবিতণ্ডা হয়। এ ঘটনার জের ধরে তাঁর ওপর হামলা হতে পারে বলে প্রাথমিকভাবে ধারণা করা হচ্ছে।
