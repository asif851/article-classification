
কোরবানির ঈদ উপলক্ষে ঢাকার সাভারের বিভিন্ন এলাকায় অন্তত ১১টি অস্থায়ী পশুর হাট বসেছে। এর মধ্যে মাত্র দুটি হাটের জেলা প্রশাসনের অনুমোদন আছে বলে জানা গেছে।  
উপজেলা নির্বাহী কর্মকর্তার (ইউএনও) কার্যালয় সূত্রে জানা গেছে, এবার উপজেলা প্রশাসনের পক্ষ থেকে সাভারের আশুলিয়া থানা এলাকায় নয়টি এবং সাভার থানা এলাকায় দুটি অস্থায়ী পশুর হাটের অনুমোদনের জন্য জেলা প্রশাসক বরাবর সুপারিশ করা হয়েছিল। জেলা প্রশাসনের পক্ষ থেকে আশুলিয়ার ধামসোনা ইউনিয়নে একটি ও সাভারের ভাকুর্তা ইউনিয়নে আরেকটি হাটের অনুমোদন দেওয়া হয়।
গতকাল মঙ্গলবার ধামসোনা ইউনিয়নের ঘোরাপীরের মাজার, ডেন্ডাবর, বগাবাড়ী, ইয়ারপুর ইউনিয়নের ঘোষবাগ ও নরসিংহপুর, আশুলিয়া ইউনিয়নের কাঠগড়া ও কুটুরিয়া, শিমুলিয়া ইউনিয়নের গোয়ালবাড়ী এবং সাভারের রাজাবাড়ী এলাকায় কোরবানির পশুর হাট বসতে দেখা যায়। এর মধ্যে শুধু বগাবাড়ী এলাকার বসুন্ধরা মাঠের অস্থায়ী পশুর হাটের অনুমোদন রয়েছে। অন্যান্য হাটের অনুমোদন না থাকায় সরকার ওই সব হাট থেকে কোনো রাজস্ব পাবে না। হাটের আয়োজকেরা ক্রেতাদের কাছ থেকে শতকরা তিন থেকে পাঁচ টাকা হারে হাসিল আদায় করছেন। এ ছাড়া আশুলিয়া বাজার ও কাঠগড়ায় আরও দুটি হাট বসেছে বলে জানা গেছে।  
আশুলিয়া থানা থেকে দুই কিলোমিটার দূরে ঘোরাপীরের মাজার এলাকায় রোববার থেকে পশুর হাট বসিয়েছেন স্থানীয় ধামসোনা ইউনিয়নের (ইউপি) ৯ নম্বর ওয়ার্ডের সদস্য মো. সফিউদ্দিন। আলহাজ জাফর ব্যাপারী উচ্চবিদ্যালয় ও মাজারের পাশে বসানো এই হাটের কারণে মানুষের সমস্যা হচ্ছে।
কয়েকজন শিক্ষার্থী অভিযোগ করে, পশুর হাটের কারণে কয়েক দিন ধরে তাদের পড়ালেখা বিঘ্নিত হচ্ছে। স্কুল কর্তৃপক্ষকে বিষয়টি জানানোর পরও কোনো ব্যবস১্থা নেওয়া হয়নি।
সফিউদ্দিন বলেন, চার বছর ধরে তাঁরা ওই এলাকায় পশুর হাট বসাচ্ছেন। এবারও স্থানীয় সাংসদসহ উপজেলা প্রশাসনের পক্ষ থেকে তাঁদের হাটের অনুমোদনের জন্য সুপারিশ করা হয়েছিল। কিন্তু জেলা প্রশাসনের পক্ষ থেকে অনুমোদন দেওয়া হয়নি। এ কারণে অন্যান্য বছরের মতো এবারও তাঁরা অনুমোদন ছাড়াই হাট বসিয়েছেন।
ইয়ারপুর ইউনিয়নের নরসিংহপুর বটতলা মাঠে হাট বসিয়েছেন আশুলিয়া থানা যুবলীগের আহ্বায়ক কবীর হোসেন সরকার। ওই এলাকার কিছুদূরে ঘোষবাগ এলাকায় আরও একটি পশুর হাট বসেছে। সেই হাটেরও কোনো অনুমোদন নেই। কবীর হোসেন সরকার বলেন, অনুমোদন না থাকলেও এলাকাবাসীর চাহিদা অনুযায়ী এবার বটতলায় হাট বসানো হয়েছে।
অনুমোদনহীন হাটের বিষয়ে জানতে চাইলে আশুলিয়া থানার ভারপ্রাপ্ত কর্মকর্তা (ওসি) আবদুল আউয়াল বলেন, ‘পুলিশ সুপারের কার্যালয় থেকে আমার থানা এলাকায় ১২টি পশুর হাটের নিরাপত্তা নিশ্চিত করতে বলা হয়েছে। আর উপজেলা নির্বাহী কর্মকর্তার কার্যালয় থেকে নয়টি অস্থায়ী পশুর হাটের তালিকা দেওয়া হয়েছে। এর মধ্যে কোনটির অনুমোদন আছে বা কোনটির নেই, তা আমার জানা নেই।’
সাভারে অস্থায়ী পশুর হাট নিয়ে কথা বলার জন্য ঢাকার জেলা প্রশাসক মোহাম্মদ সালাহ উদ্দিন এবং সাভারের উপজেলা নির্বাহী কর্মকর্তা শেখ রাসেল হাসানের মুঠোফোনে কল করলেও তাঁরা ফোন ধরেননি। মুঠোফোনে খুদে বার্তা পাঠিয়েও সাড়া পাওয়া যায়নি। তবে ইউএনওর সহকারী (সিএ) দেলোয়ার হোসেন সাভার উপজেলায় এবার দুটি হাটের অনুমোদন থাকার বিষয়টি নিশ্চিত করেছেন।
