
বাংলাদেশ, ভুটান, ভারত ও নেপালের মধ্যে চলাচলের জন্য মোটরযান চুক্তি অনুসমর্থনের প্রস্তাব অনুমোদন করেছে মন্ত্রিসভা। গতকাল সোমবার সচিবালয়ে প্রধানমন্ত্রী শেখ হাসিনার সভাপতিত্বে মন্ত্রিসভার নিয়মিত বৈঠকে এ সিদ্ধান্ত নেওয়া হয়।পরে মন্ত্রিপরিষদ সচিব মোহাম্মদ মোশাররাফ হোসাইন ভূইঞা প্রেস ব্রিফিং করে সভার সিদ্ধান্ত জানান।১৫ জুন ভুটানের রাজধানী থিম্পুতে চার দেশের যোগাযোগমন্ত্রীদের উপস্থিতিতে এ-সংক্রান্ত চুক্তি সই হয়। আগামী ৮ ও ৯ সেপ্টেম্বর চার দেশের যুগ্ম সচিব পদমর্যাদার কর্মকর্তাদের উপস্থিতিতে ঢাকায় এ-সংক্রান্ত একটি সভা হবে। এরপর এ বছরের অক্টোবরের কোনো এক সময় চার দেশের মধ্যে ‘কার র‌্যালি’ হবে। ওডিশার রাজধানী ভুবনেশ্বর থেকে র্যা লিটি শুরু হবে। চট্টগ্রাম ও ঢাকা হয়ে র্যা লিটি কলকাতায় গিয়ে শেষ হবে।এ ছাড়া গতকাল মন্ত্রিসভায় বাংলাদেশ পেট্রোলিয়াম করপোরেশন আইন, ২০১৫-এর খসড়ার চূড়ান্ত অনুমোদন হয়েছে। এতে করপোরেশনের পরিচালনা বোর্ডের সদস্যসংখ্যা বাড়ানো হয়েছে। নতুনভাবে যুক্ত হয়েছেন জ্বালানি ও খনিজ সম্পদ মন্ত্রণালয়, বিদ্যুৎ বিভাগ ও অর্থ বিভাগের একজন করে প্রতিনিধি, যাঁরা কমপক্ষে যুগ্ম সচিব পদমর্যাদার।সভায় বাংলাদেশ মহাকাশ গবেষণা ও দূর অনুধাবন প্রতিষ্ঠান (সংশোধন) আইন, ২০১৫-এর চূড়ান্ত অনুমোদন হয়েছে। এই প্রতিষ্ঠানের পরিচালনা বোর্ডের সদস্যসংখ্যা ও তাঁদের যোগ্যতায় কিছু পরিবর্তন আনা হয়েছে।
