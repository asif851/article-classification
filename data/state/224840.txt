
ব্রাহ্মণবাড়িয়ার আশুগঞ্জ উপজেলায় ৪০ টন সরকারি চালসহ পাঁচজনকে আটক করেছে র্যা পিড অ্যাকশন ব্যাটালিয়ন (র্যা ব)। গতকাল সোমবার উপজেলার সদর ইউনিয়নের আলমনগর এলাকা থেকে তাঁদের আটক করা হয়।র্যা ব সূত্রে জানা গেছে, নরসিংদীর শিবপুর ও শেরপুর জেলা সদর থেকে দুটি ট্রাকে সরকারি চাল আশুগঞ্জ উপজেলায় নেওয়ার খবর পেয়ে র্যা ব-১৪-এর ভৈরব ক্যাম্পের সদস্যরা গতকাল সকাল সাড়ে ছয়টায় আলমনগর এলাকায় অবস্থিত মক্কা-মদিনা অ্যাগ্রো রাইস মিলে অভিযান চালায়। এ সময় রাইস মিলের সামনে থাকা দুটি ট্রাক থেকে প্রায় ৪০ মেট্রিক টন চাল উদ্ধার করা হয়। খাদ্য অধিদপ্তরের সিলযুক্ত আট শ বস্তায় ওই চাল ছিল।অভিযানের সময় র্যা ব মক্কা-মদিনা অ্যাগ্রো রাইস মিলের মালিক কামাল মিয়া (৪৫), নরসিংদীর শিবপুর থেকে আসা ট্রাকচালক জসিম উদ্দিন (৩৬) ও তাঁর সহযোগী রানা হোসেন (১৯) এবং শেরপুর থেকে আসা ট্রাকচালক আবদুস সাত্তার (৪৫) ও তাঁর সহযোগী মুসলিম মিয়াকে (২৬) আটক করে।র্যা ব-১৪-এর ভৈরব ক্যাম্পের উপপরিদর্শক (এসআই) মো. ইব্রাহীম বলেন, দুটি ট্রাকে চার শ করে চালের বস্তা ছিল। প্রতি বস্তায় ৫০ কেজি চাল আছে বলে জানান ট্রাকচালকেরা। তিনি আরও জানান, চালের বস্তায় খাদ্য অধিদপ্তরের জন্য চাল লেখা ছিল।আশুগঞ্জ উপজেলা খাদ্য নিয়ন্ত্রণ কর্মকর্তা মো. আবু কাওসার বলেন, ‘উপজেলা নির্বাহী কর্মকর্তা (ইউএনও) স্যারের মাধ্যমে র্যা ব সদস্যরা সরকারি চাল আটক করেছে বলে জানতে পারি। তবে এসব চাল আশুগঞ্জ উপজেলা খাদ্য অধিদপ্তরের নয়। তা ছাড়া র্যা ব এ বিষয়ে আমাদের জানায়নি।’তবে নরসিংদীর জেলা খাদ্য নিয়ন্ত্রণ কর্মকর্তা সুজা আলম বলেন, ‘নরসিংদীর শিবপুর থেকে কোনো চাল যায়নি। চাল যাওয়ার কথাও নয়। কারণ, আমাদের ঘাটতি এলাকা। ধার করে চাল আনা হচ্ছে এখানে। আর আমরা বস্তায় বিশ্বাস করি না। ইনভয়েস (বিক্রীত পণ্যের চালান) দেখাতে বলেন।’ তিনি দাবি করেন, যাঁরা বলছেন নরসিংদীর চাল, তাঁরা মিথ্যা বলছেন।শেরপুর জেলা খাদ্য নিয়ন্ত্রণ কর্মকর্তা মাহবুবুর রাহমান খান বলেন, ‘আমাদের এখান থেকে কোনো চাল ব্রাহ্মণবাড়িয়ার আশুগঞ্জে পাঠানো হয়নি।’র্যা ব-১৪-এর ভৈরব ক্যাম্পের অধিনায়ক মেজর শেখ নাজমুল আরেফিন বলেন, জিজ্ঞাসাবাদের ট্রাকের দুই চালক চালগুলো নরসিংদীর শিবপুর ও শেরপুর থেকে এনেছেন বলে জানান।
