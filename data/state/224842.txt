
গতানুগতিক উচ্চশিক্ষার ধারণা পরিবর্তন হওয়া জরুরি বলে মন্তব্য করেছেন শিক্ষামন্ত্রী নুরুল ইসলাম নাহিদ। তিনি বলেছেন, সবাই চার-পাঁচ বছরের স্নাতক-স্নাতকোত্তর শেষ করে চাকরির পেছনে ছুটবে, সেটা হতে পারে না।
আজ সোমবার সন্ধ্যায় ঢাকা বিশ্ববিদ্যালয়ে অবস্থিত ব্রিটিশ কাউন্সিলের একটি প্রকল্পের প্রতিবেদন প্রকাশের সময় মন্ত্রী এসব কথা বলেন। তিনি বলেন, গবেষণা-শিক্ষকতা ইত্যাদির ক্ষেত্রে বর্তমান প্রচলিত উচ্চশিক্ষার দরকার। বাকিদের ভকেশনাল বা কারিগরি শিক্ষা দিতে হবে। কারিগরি শিক্ষাকে সামাজিকভাবে কোনো সম্মান দেওয়া হয় না।
মন্ত্রী বলেন, ‘এখন আমাদের দেশের শিক্ষার্থীরা সুযোগ না পেয়ে বিদেশে গিয়ে গবেষণা করছে। তারা ওই দেশের সমস্যার সমাধান করছে ও একটি সনদ নিয়ে দেশে ফিরছে। এর চেয়ে এমন গবেষক আমাদের দরকার যারা নিজের দেশের সমস্যার সমাধান করবে।’ এটি করতে তিনি বাজেট স্বল্পতার কথা তুলে ধরেন। তবে পরিকল্পনায় এমনটি রয়েছে জানিয়ে মন্ত্রী বলেন, প্রথম থেকে অষ্টম শ্রেণি পর্যন্ত বিনা বেতনে সবাইকে শিক্ষা দেওয়া হবে। পরে কারিগরি শিক্ষার প্রতি জোর দেওয়া হবে। এ জন্য যথেষ্ট পরিমাণ শিক্ষকের চাহিদার কথা জানিয়ে মন্ত্রী বলেন, সে চেষ্টা করা হচ্ছে। ব্রিটিশ কাউন্সিলসহ বিভিন্ন সংগঠন ও দেশ সরকারকে এ ক্ষেত্রে সহযোগিতা করছে।
ইন্সপায়ার প্রকল্পটি ২০০৯ সালে শুরু হয়। জৈবপ্রযুক্তি ও জিনতত্ত্ব প্রকৌশলী, শিক্ষাদানের পদ্ধতি সংবলিত ইংরেজি ভাষা, নবায়নযোগ্য ও বিকল্প শক্তি, পরিবেশ ও জলবায়ু পরিবর্তন, থিয়েটার ও ফ্যাশন এবং চারুকলা বিষয়ে পারস্পরিক সহযোগিতার অংশ হিসেবে প্রকল্পটি শুরু হয়।
প্রকল্পের ইউকে কনসালট্যান্ট জন ম্যাকগোভার্ন এক উপস্থাপনায় বলেন, দুই হাজারের বেশি শিক্ষক-শিক্ষার্থী এই প্রকল্পের সঙ্গে যুক্ত ছিলেন। এর মধ্যে ২৩ জন পিএইচডি গবেষক ও ১০৫ জন গবেষণা শিক্ষার্থী এতে অংশ নেন। প্রকল্পের অধীনে ৭৯টি প্রকাশনা বের হয়েছে, ৮৮টি পারস্পরিক ভ্রমণ (এক্সচেঞ্জ ভিজিট) সম্পন্ন হয়েছে, যার মাধ্যমে ৮২ জন যুক্তরাজ্যের নাগরিক বাংলাদেশে ও ১২০ জন বাংলাদেশি যুক্তরাজ্যে ভ্রমণ করেছেন।
অনুষ্ঠানে ব্রিটিশ কাউন্সিলের এ দেশীয় প্রতিনিধি বারবারা উইকহ্যাম, বিশ্ববিদ্যালয় মঞ্জুরি কমিশনের (ইউজিসি) চেয়ারম্যান অধ্যাপক আবদুল মান্নান প্রমুখ বক্তব্য দেন। ইউজিসির সাবেক চেয়ারম্যান অধ্যাপক এ কে আজাদ চৌধুরী, বাংলাদেশ প্রকৌশল বিশ্ববিদ্যালয়ের (বুয়েট) উপাচার্য অধ্যাপক সাইফুল ইসলাম ও বিভিন্ন বিশ্ববিদ্যালয়ের শিক্ষকেরা উপস্থিত ছিলেন।
