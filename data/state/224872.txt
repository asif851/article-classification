

একটু বৃষ্টিতেই ডুবে যায় রাজধানীর মিরপুর সড়কের সোবহানবাগ-আসাদ গেট অংশ। তবে টানা বৃষ্টিতে আজই সম্ভবত সবচেয়ে খারাপ পরিস্থিতি এই সড়কের।
রাস্তার দুই দিকে হাঁটু থেকে কোমর পর্যন্ত পানি জমে গেছে। ধানমন্ডি ২৭ নম্বর সড়কও একই রকম জলমগ্ন। পানি জমেছে আশপাশের অলিগলিতেও। দুপুরে স্কুলফেরত শিক্ষার্থীদের এই পানি দিয়ে হেঁটেই ঘরে ফিরতে দেখা গেছে।
জলাবদ্ধতার কারণে সড়কে সৃষ্টি হয়েছে তীব্র যানজট। বাস বা ব্যক্তিগত গাড়িতে করে সোবহানবাগ থেকে আসাদ গেট পর্যন্ত আধা কিলোমিটারেরও কম পথ যেতে সময় লেগেছে দেড় ঘণ্টার মতো। অনেক গাড়ির ভেতরে পানি ঢুকে গেছে। পানির কারণে সিএনজিচালিত অনেক অটোরিকশা ও গাড়ি বিকল হয়ে পড়েছে সড়কের ওপর।
দুপুর সাড়ে ১২টার দিকে সড়কটি পরিদর্শনে এসে ঢাকা দক্ষিণ সিটি করপোরেশনের মেয়র সাঈদ খোকন স্বচক্ষে দেখে গেছেন এই পরিস্থিতি। তবে সে জন্য হাঁটুপানিতে নামতে হয়েছে তাঁকেও।
