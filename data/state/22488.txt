
‘এবারের বিশ্ব পানি দিবস পালনের প্রতিপাদ্য হচ্ছে পানি ও জীবিকা। আমরা পানি ও জীবিকার স্বার্থে জলজ উদ্ভিদের জীববৈচিত্র্য-সমৃদ্ধ লাল শাপলা ফোটার ডিবির হাওরে কোনো স্থাপনা চাই না, হাওর রক্ষায় পদক্ষেপ চাই।’সিলেটের জৈন্তাপুর উপজেলার ডিবির হাওরে পাথর ভাঙার কল স্থাপনের পরিকল্পনা বাতিলের দাবিতে এ আহ্বান জানিয়েছে বাংলাদেশ পরিবেশ আইনবিদ সমিতি (বেলা) ও আন্তর্জাতিক পরিবেশবাদী সংগঠন ওয়াটারকিপারস বাংলাদেশ। আজ ২২ মার্চ বিশ্ব পানি দিবস উপলক্ষে গতকাল সোমবার এক সংবাদ বিজ্ঞপ্তির মাধ্যমে সংগঠন দুটি এ আহ্বান জানায়।ডিবির হাওর রক্ষার দাবিতে আজ বিকেলে সিলেট কেন্দ্রীয় শহীদ মিনারের সামনে মানববন্ধন করবে বেলা ও ওয়াটারকিপারস বাংলাদেশ। এতে সিলেটের পরিবেশবাদী বিভিন্ন সংগঠন ও ব্যক্তিরা একাত্ম হবেন বলে আশা করা হচ্ছে।জৈন্তাপুরে ভারত সীমান্তবর্তী চারটি বিলের সমন্বয়ে গঠিত ডিবির হাওর। জলমগ্ন থাকলে বিলগুলোতে লাল শাপলা ফোটে। গত ৪ নভেম্বর প্রথম আলোর বর্ষপূর্তি সংখ্যায় এই লাল শাপলা নিয়ে একটি ছবি ছাপা হয়। সেই থেকে দর্শনার্থীদের কাছে ডিবির হাওর ‘লাল শাপলার হাওর’ হিসেবে পরিচিতি পেতে শুরু করেছে।এই হাওরে ‘স্টোন ক্র্যাশার জোন’ (পাথর ভাঙার কল অঞ্চল) করতে প্রশাসন হাওর এলাকার ৯০০ একর জায়গার মধ্যে ৬২৫ একর জায়গার শ্রেণি পরিবর্তন করেছে। এ নিয়ে ১৩ মার্চ প্রথম আলোর প্রথম পাতায় ‘লাল শাপলার হাওর হত্যার আয়োজন’ শিরোনামে আরেকটি প্রতিবেদন ছাপা হয়।
