
নীলফামারীতে সংস্কৃতিমন্ত্রী আসাদুজ্জামান নূরের গাড়িবহরে হামলা এবং আওয়ামী লীগের চার নেতা-কর্মীকে হত্যার ঘটনায় দায়ের মামলায় বিএনপির ৬২ নেতা-কর্মীকে কারাগারে পাঠিয়েছেন আদালত। গতকাল বুধবার নীলফামারীর মুখ্য বিচারিক হাকিমের আদালতে আত্মসমর্পণ করে জামিন চাইলে তাঁদের কারাগারে পাঠানো হয়।বিএনপির নেতাদের মধ্যে আছেন সদর উপজেলা বিএনপির সহসভাপতি আশরাফ আলী, লক্ষ্মীচাপ ইউনিয়ন বিএনপির সাধারণ সম্পাদক আবদুল ওয়াহাব ও টুপামারী ইউনিয়ন স্বেচ্ছাসেবক দলের সভাপতি আবদুর রহমান। অন্যরা স্থানীয় বিএনপির কর্মী ও সমর্থক। গতকাল দুপুরে ওই নেতা-কর্মীরা জেলার অতিরিক্ত মুখ্য বিচারিক হাকিম মোতাহারাত আখতার ভুঁইয়ার আদালতে আত্মসমর্পণ করে জামিনের আবেদন করেন। আদালত তাঁদের জামিন নামঞ্জুর করে কারাগারে পাঠানোর আদেশ দেন।পুলিশ সূত্রে জানা যায়, ২০১৩ সালের ১২ ডিসেম্বর যুদ্ধাপরাধী জামায়াতের সহকারী সেক্রেটারি জেনারেল আবদুল কাদের মোল্লার ফাঁসির রায় কার্যকর হয়। ওই রাতে বিএনপি ও জামায়াত-শিবির জেলা সদরের পলাশবাড়ী, লক্ষ্মীচাপ ও টুপামারী ইউনিয়নের বিভিন্ন গ্রামে সহিংসতা চালায়। পরদিন সকালে তৎকালীন সাংসদ ও বর্তমান সংস্কৃতিমন্ত্রী আসাদুজ্জামান নূর ক্ষতিগ্রস্ত এলাকা পরিদর্শনে যান। পরে বিকেলে শহরে ফেরার পথে রামগঞ্জ বাজারে তাঁর গাড়িবহরে হামলা চালান বিএনপি ও জামায়াত-শিবিরের নেতা-কর্মীরা। ওই হামলায় আওয়ামী লীগ ও এর সহযোগী সংগঠনের চার নেতা-কর্মী নিহত হন। এ ঘটনায় দায়ের মামলায় আসামি ওই ৬২ জন।
