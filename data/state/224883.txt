
লালমনিরহাট রেলওয়ে বিভাগের সান্তাহার-বুড়িমারী স্থলবন্দর রেলপথে ‘করতোয়া এক্সপ্রেস’ নামে একটি নতুন আন্তনগর ট্রেন চালু হয়েছে। গতকাল মঙ্গলবার এই ট্রেনের আনুষ্ঠানিক উদ্বোধন করা হয় সান্তাহার রেলস্টেশনে। পাটগ্রাম রেলস্টেশন সূত্রে জানা গেছে, করতোয়া এক্সপ্রেস নামের আন্তনগর ট্রেনটি প্রতিদিন সকাল নয়টায় সান্তাহার ছেড়ে আসবে। বুড়িমারী স্থলবন্দর রেলস্টেশনে পৌঁছাবে বেলা ২টা ৫৫ মিনিটে। বুড়িমারী স্থলবন্দর রেলস্টেশন থেকে বেলা ৩টা ৪০ মিনিটে ছেড়ে সান্তাহার পৌঁছাবে রাত ১০টায়। ট্রেনযাত্রী ইফতেখার আলম বলেন, ‘আন্তনগর এক্সপ্রেস ট্রেনটি চালু হওয়ায় আমরা খুব আনন্দিত।’
