
রাষ্ট্রায়ত্ত মোবাইল অপারেটর টেলিটকের নতুন লোগো উন্মোচন করা হয়েছে। ‘হাসিমুখে নতুন পথে’ স্লোগান নিয়ে নতুনভাবে যাত্রা শুরু করল টেলিটক। আজ মঙ্গলবার রাজধানীর বসুন্ধরা আন্তর্জাতিক কনভেনশন সেন্টারের নবরাত্রী হলে টেলিটকের নতুন লোগো উন্মোচন এবং রি-ব্র্যান্ডিং কার্যক্রমের উদ্বোধন করেন ডাক ও টেলিযোগাযোগ প্রতিমন্ত্রী তারানা হালিম।মন্ত্রণালয়ের সচিব ফয়জুর রহমান চৌধুরীর সভাপতিত্বে অনুষ্ঠানে বিশেষ অতিথি ছিলেন বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) চেয়ারম্যান শাজাহান মাহমুদ। অনুষ্ঠানে স্বাগত বক্তব্য দেন টেলিটকের ব্যবস্থাপনা পরিচালক গিয়াস উদ্দীন আহমদ। তারানা হালিম বলেন, ‘টেলিটক নতুন লোগো ও রি-ব্রান্ডিংয়ের মাধ্যমে প্রতিযোগিতামূলক বাজারে প্রবেশে করছে। আশা করি অতীতের ব্যর্থতা ঝেড়ে প্রতিযোগিতামূলক বাজারে আগামীতে মাথা উঁচু করে দাঁড়াবে টেলিটক।’ টেলিটকের কর্মকর্তা-কর্মচারীদের বেতন-ভাতা বেসরকারি খাতের মতো হবে বলে ঘোষণা দেন তিনি। 
বিটিআরসির চেয়ারম্যান শাজাহান মাহমুদ বলেন, গ্রাহকবান্ধব প্রতিষ্ঠান হিসেবে বাজারে টিকে থাকতে হলে টেলিটককে চারটি কাজ করতে হবে। ভয়েজ ও ডেটা নেটওয়ার্কের সম্প্রসারণ করতে হবে, সেবার মান নিশ্চিত করতে হবে, নতুন উদ্ভাবনের মাধ্যমে সহজলভ্য ও আকর্ষণীয় পণ্যসেবা নিয়ে আসতে হবে এবং গ্রাহক সেবাকেন্দ্রের বৃদ্ধি ঘটাতে হবে। তবেই এই উদ্দেশ্য সার্থক হবে।
