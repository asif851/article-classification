
একাত্তরে বাংলাদেশে গণহত্যার বিষয়টি মানবতাবিরোধী অপরাধের বিচারের মধ্য দিয়ে বিশ্বের মানুষ নতুনভাবে জানতে পারছে। বিচার নিয়ে কিছু লোক প্রশ্ন তোলার চেষ্টা করছে। বিচার-প্রক্রিয়ার তাৎপর্য বৈশ্বিক গণমাধ্যম ও একাডেমিক মহলে বিস্তৃতভাবে তুলে ধরা দায়িত্ব ও কর্তব্য হয়ে দাঁড়িয়েছে।গতকাল শনিবার ‘গ্লোবাল ইমপেক্ট অব ওয়ার ক্রাইম জাস্টিস প্রসেস ইন বাংলাদেশ’ শীর্ষক সম্মেলনে অংশগ্রহণকারীরা এ কথা বলেন। রাজধানীর সিরডাপ মিলনায়তনে এই সম্মেলনের আয়োজন করে বাংলাদেশ হেরিটেজ ফাউন্ডেশন ও ন্যাশনাল সিকিউরিটি অ্যান্ড কাউন্টার টেররিজম।মূল প্রবন্ধে মুক্তিযুদ্ধ জাদুঘরের ট্রাস্টি মফিদুল হক বলেন, মানবতাবিরোধী অপরাধের বিচারের সংবাদ পরিবেশনে অনেক ক্ষেত্রে বৈশ্বিক গণমাধ্যম পক্ষপাত করে। অনেক বিষয় তাদের কাছে স্পষ্ট না। স্বচ্ছ ও উন্মুক্ত এই বিচারের ঐতিহাসিক ও বৈশ্বিক তাৎপর্য রয়েছে। তিনি বলেন, বিচার সম্পর্কে বৈশ্বিক গণমাধ্যমকে অবহিত করার বিষয়ে সরকারের গণমাধ্যম পরিকল্পনা ও নীতির অভাব দেখা যায়।সম্মেলনের প্রধান অতিথি আইন প্রতিমন্ত্রী কামরুল ইসলাম বলেন, বিশ্বের কিছুু মানুষ ছাড়া বেশির ভাগ দেশ এ বিচারের প্রশংসা করছে।সাউথ এশিয়ান ডেমোক্রেটিক ফেরামের প্রতিষ্ঠাতা ও নির্বাহী পরিচালক পাউলা ক্যাসাকা হিউম্যান রাইটস ওয়াচের ভূমিকার সমালোচনাও করেন।ট্রাইব্যুনালে রাষ্ট্রপক্ষের কৌসুলি জেয়াদ-আল-মালুম বলেন, পৃথিবীর কোনো দেশ আনুষ্ঠানিকভাবে বিচার-প্রক্রিয়ার বিরোধিতা করেনি। জাতিসংঘও বিরোধিতা করেনি। করছে কিছু মানবাধিকার সংগঠন। বাংলাদেশ হেরিটেজ ফাউন্ডেশনের চেয়ারম্যান এ এম বি ওয়ালি-উর রহমানের প্রথম পর্বে ও মুক্তিযুদ্ধ জাদুঘরের ট্রাস্টি সারওয়ার আলী দ্বিতীয় পর্বে সভাপতিত্ব করেন।
