
প্রকল্পের মেয়াদ শেষ হয়েছে তিন বছর আগে। ভবন নির্মাণের কাজ শেষ হয়নি। খরচ হয়েছে প্রায় শতকোটি টাকা। পাঁচতলা ভবনের নিচতলায় এখন মাছের চাষ হচ্ছে। ওপরের অংশে ছিন্নমূল লোকজনের বসবাস। এই অবস্থা যাত্রাবাড়ী পাইকারি কাঁচাবাজারের।দক্ষিণ সিটি করপোরেশনের মেয়র হানিফ ফ্লাইওভারের কাজলা অংশের কাছে এই পাঁচতলা ভবন। ভবনটির প্রধান ফটকে সব সময় তালা ঝোলানো থাকে। নিচতলায় সারি সারি দোকান। এসব দোকানের শাটার প্রায় কোমরপানিতে ডোবানো। লোহার তৈরি শাটারের ফ্রেমে জং ধরেছে। পানিতে মাগুর, কই, পুঁটিসহ বিভিন্ন প্রজাতির মাছ সাঁতরাচ্ছে।জানা গেছে, ২০০৬ সালে ঢাকা মহানগরীতে তিনটি পাইকারি কাঁচাবাজার মার্কেট নির্মাণ প্রকল্প অনুমোদন দেয় একনেক। প্রকল্পের আওতায় মহাখালী, আমিনবাজার ও যাত্রাবাড়ীতে এসব কাঁচাবাজার নির্মাণের সিদ্ধান্ত হয়। নির্মাণ ব্যয় হয় ৩৩৩ কোটি টাকা। মহাখালী ও গাবতলীতে মার্কেট তৈরির কাজ শেষ হয়েছে। তবে যাত্রাবাড়ীর এই পাইকারি মার্কেট ভবনের নির্মাণকাজ শেষ হয়নি। প্রকল্পের মেয়াদ শেষ হয়েছে ২০১৩ সালে।গতকাল শনিবার যাত্রাবাড়ীর পাইকারি মার্কেটে সরেজমিনে দেখা যায়, পাঁচতলা ভবনে ৩০০টির মতো দোকান আছে।নিচের তলায় ৮০টি দোকান। ছাদ থেকে বৃষ্টির পানি নিষ্কাশনের কোনো ব্যবস্থা নেই। খোলা সিঁড়ি দিয়ে গড়িয়ে সেই পানি এসে জমছে নিচের তলায়। সেখানেও পানিনিষ্কাশনের ব্যবস্থা নেই। ফলে পুরো নিচের তলা বদ্ধ ডোবায় পরিণত হয়েছে। দোকানগুলোর শাটারে জং ধরে নষ্ট হয়ে যাচ্ছে। পুরো ভবনটি ছিন্নমূল লোকজন দখলে নিয়েছেন। দোতলায় তাঁদের রান্নাবান্না করতে দেখা গেছে। আছে হাঁস-মুরগি। রাখা আছে রিকশা-ভ্যান। অন্যান্য তলায় স্তূপ করে রাখা কার্টন। চৌকি ফেলে রীতিমতো ঘরসংসার পেতে বসেছেন শ খানেক লোক। বেলা একটার দিকে নিচতলার জমে থাকা পানিতে গোসল করতে আসেন সিরাজ নামের এক ব্যক্তি। তিনি প্রথম আলোকে বলেন, ‘আমরা ভবনের নিচতলায় নিয়মিত গোসল করি। এখানে অনেক মাছ আছে।’রতন নামের একজন নিরাপত্তারক্ষী প্রথম আলোকে বলেন, তিন-চার বছর ধরে নিচে পানি জমে আছে। তাই আমরা কিছু মাছ ছেড়েছি।’ দোতলায় আস্তানা গেড়েছেন নুর নবী। তিনি বলেন, নিচতলায় মাছ চাষ হয়। এখানে মাগুর, কই, টাকিসহ বিভিন্ন মাছ আছে।পাঁচতলার ছাদেও দেখা গেছে পানি জমে আছে। দীর্ঘদিন পানি জমে থাকায় পলেস্তারা নষ্ট হয়ে গেছে। দেয়াল দিয়ে পানি চুইয়ে পড়ায় ভবনটি স্যাঁতসেঁতে হয়ে গেছে। দেয়াল ও পাঁচতলার ছাদে গজিয়েছে গাছগাছালি।জানতে চাইলে ঢাকা দক্ষিণ সিটি করপোরেশনের প্রধান নির্বাহী কর্মকর্তা খান মো. বিলাল প্রথম আলোকে বলেন, ‘যাত্রাবাড়ীর পাইকারি কাঁচাবাজার ভবনের নিচতলায় কোমরসমান পানি জমে আছে, তা আমার জানা নেই। সেখানে মাছ চাষ করা হচ্ছে কি না, তা-ও জানি না। তবে বিষয়টি খতিয়ে দেখা হবে।’ঢাকা দক্ষিণ সিটি করপোরেশনের প্রধান প্রকৌশলী মোহাম্মদ নুরুল্লাহ প্রথম আলোকে বলেন, ‘যাত্রাবাড়ীতে ড্রেনেজ লাইনের সমস্যা আছে। আর এমনিতে ওই জায়গা ডোবা। ডোবা আছে বলে হয়তো মাছ অটোমেটিক হয়েছে। আমি শিগগিরই সেখানে যাব। এ ব্যাপারে প্রয়োজনীয় ব্যবস্থা নেব।’নাম প্রকাশ না করার শর্তে ভবন নির্মাণ প্রকল্পের সঙ্গে জড়িত দক্ষিণ সিটি করপোরেশনের ঊর্ধ্বতন একজন কর্মকর্তা প্রথম আলোকে বলেন, তিন বছর আগে এই প্রকল্পের মেয়াদ শেষ হয়ে গেছে। কিন্তু যাত্রাবাড়ীর পাইকারি মার্কেট ভবন নির্মাণের প্রকল্পের মেয়াদ বাড়ানোর জন্য আবেদন করা হয়েছে। আবেদন মঞ্জুর হলে বাকি কাজ শেষ করা হবে।এ প্রসঙ্গে স্থপতি ইকবাল হাবিব বলেন, তিন-চার বছর ধরে ভবনের নিচতলায় পানি জমে থাকায় ভবনের স্থায়িত্ব কমে যাচ্ছে। এভাবে থাকলে তা ভবনের জন্য আরও খারাপ হবে।
 

