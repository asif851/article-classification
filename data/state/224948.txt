
অগ্নিসংযোগসহ নাশকতার অভিযোগে বিএনপি চেয়ারপারসন খালেদা জিয়ার বিরুদ্ধে করা করা চার মামলার কার্যক্রম স্থগিত করেছেন হাইকোর্ট। খালেদা জিয়ার করা পৃথক আবেদনের শুনানি নিয়ে বিচারপতি মো. মিফতাহ উদ্দিন চৌধুরী ও বিচারপতি এ এন এম বসির উল্লাহর সমন্বয়ে গঠিত হাইকোর্ট বেঞ্চ আজ বৃহস্পতিবার রুলসহ এ আদেশ দেন।
আদালতে খালেদার পক্ষে শুনানিতে ছিলেন আইনজীবী এ জে মোহাম্মদ আলী, জয়নুল আবেদীন, মাহবুব উদ্দিন খোকন। রাষ্ট্রপক্ষে শুনানিতে অংশ নেন ডেপুটি অ্যাটর্নি জেনারেল শেখ এ কে এম মনিরুজ্জামান কবীর।
আদেশের বিষয়টি জানিয়ে মনিরুজ্জামান কবীর প্রথম আলোকে বলেন, খালেদা জিয়ার বিরুদ্ধে নাশকতার অভিযোগে করা চার মামলার কার্যক্রম রুল নিষ্পত্তি না হওয়া পর্যন্ত স্থগিত করেছেন হাইকোর্ট। এই আদেশের বিরুদ্ধে আপিল বিভাগে আবেদন করা হবে।
খালেদা জিয়ার আইনজীবীদের সঙ্গে কথা বলে জানান যায়, রাজধানীর দারুসসালাম থানায় করা তিন মামলা ও যাত্রাবাড়ী থানায় করা এক মামলায় খালেদা জিয়া পৃথক চারটি আবেদন করেন। অভিযোগপত্র আমলে নেওয়ার আদেশ বাতিল চেয়ে এসব আবেদন করা হয়, যা আজ শুনানির জন্য ওঠে।
আরও পড়ুন :আদালতে খালেদা
 
