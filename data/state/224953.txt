
আজিমপুরের গার্হস্থ্য অর্থনীতি কলেজকে ঢাকা বিশ্ববিদ্যালয়ের পূর্ণাঙ্গ ইনস্টিটিউট করার দাবিতে আজ বুধবার তৃতীয় দিনের মতো সড়ক অবরোধ করেছেন কলেজটির ছাত্রীরা।
বেলা সোয়া ১১টার দিকে কলেজের কয়েক শ ছাত্রী নীলক্ষেত-নিউমার্কেট মোড় অবরোধ করেন।
ছাত্রীরা সড়কে সারি করে বসে ও দাঁড়িয়ে অবরোধ সৃষ্ট করেছেন। তাঁরা তাঁদের দাবির পক্ষে নানান পোস্টার ও ব্যানার বহন করছেন। বিভিন্ন স্লোগান দিচ্ছেন।
অবরোধের কারণে সংশ্লিষ্ট সড়কে যান চলাচল বন্ধ রয়েছে। যানবাহনগুলা ভিন্ন পথে গন্তব্যে যাওয়ার চেষ্টা করছে।
কলেজটির ছাত্রীদের ভাষ্য, শিক্ষামন্ত্রীর আশ্বাসের পরিপ্রেক্ষিতে ছয় মাস তাঁদের আন্দোলন স্থগিত ছিল। কিন্তু দাবি পূরণে কোনো দৃশ্যমান অগ্রগতি না হওয়ায় পুনরায় তাঁরা আন্দোলনে নামেন। গত সোমবার কলেজের প্রায় পাঁচ শতাধিক ছাত্রী তিন ঘণ্টা সড়ক অবরোধ করে বিক্ষোভ করেন। সেদিন থেকে তাঁরা অনির্দিষ্টকালের জন্য অবরোধের ঘোষণা দেন।
আন্দোলনের অন্যতম সমন্বয়কারী কলেজের শিশু বিকাশ ও সামাজিক সম্পর্ক বিভাগের ছাত্রী ইশরাত জাহানের ভাষ্য, দাবি আদায় না হওয়া পর্যন্ত প্রতিদিনই এভাবে তাঁরা কর্মসূচি চালিয়ে যাবেন। অনির্দিষ্টকালের জন্য ক্লাস ও পরীক্ষা বর্জন চলতে থাকবে।
কলেজটিকে ঢাকা বিশ্ববিদ্যালয়ের অধীনে ইনস্টিটিউট করার দাবিতে গত বছর সেপ্টেম্বরে আন্দোলন শুরু করেন ছাত্রীরা। ২১ সেপ্টেম্বর কলেজের অধ্যক্ষ, ঢাকা বিশ্ববিদ্যালয় কর্তৃপক্ষ ও শিক্ষামন্ত্রী বরাবর স্মারকলিপি পেশ করেন তাঁরা। ৪ অক্টোবর নীলক্ষেত মোড় অবরোধ করলে শিক্ষামন্ত্রী দাবি পূরণের আশ্বাস দেন। পরে শিক্ষাসচিবের নেতৃত্বে একটি কমিটি করে দেন শিক্ষামন্ত্রী। কিন্তু ছয় মাসেও সেই প্রতিবেদন না আসায় গত শনিবার থেকে ক্লাস-পরীক্ষা বর্জন শুরু করেন।
