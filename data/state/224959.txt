
কোনো দল বা ব্যক্তির ইচ্ছা পূরণের হাতিয়ার হিসেবে ব্যবহূত না হতে সরকারি কর্মকর্তা-কর্মচারীদের প্রতি আহ্বান জানিয়েছে বিএনপি। সে সঙ্গে নির্বাচন স্থগিত করারও আহ্বান জানিয়েছে দলটি। অজ্ঞাত স্থান থেকে দলের মুখপাত্র সালাহউদ্দিন আহমেদ আজ শনিবার এক ভিডিও বার্তায় এ আহ্বান জানান।
গণমাধ্যমে পাঠানো ওই ভিডিও বার্তায় দেখা যায়, ‘সালাহউদ্দিন আহমেদ নির্বাচন কমিশনের উদ্দেশে বলেন, সরকারের তল্পিবাহক না হয়ে একতরফা প্রহসনের নির্বাচন অবিলম্বের স্থগিত করুন। অন্যথায় ইতিহাসে আসামির কাঠগড়ায় দাঁড়াতে হবে।’ 
প্রজাতন্ত্রের কর্মচারীদের উদ্দেশে বিএনপির মুখপাত্র বলেন, ‘আপনারা দেশের জনগণের সেবক। তাই নিরপেক্ষভাবে দায়িত্ব পালন করুন। কোনো ব্যক্তি বা দলের ইচ্ছা বা অবৈধ আদেশ পূরণের হাতিয়ার হিসেবে ব্যবহূত হবেন না। জনগণের প্রতিপক্ষ হয়ে বিজাতীয় শত্রুর মতো আচরণ করবেন না।’

