
ঢাকা-চট্টগ্রাম মহাসড়কে ফেনীর বাইপাস অংশের যাত্রাসিদ্ধি এলাকায় গতকাল সোমবার রাতে দুর্বৃত্তরা একটি কাভার্ডভ্যানে পেট্রলবোমা নিক্ষেপ করে। এ ঘটনায় গাড়িটির চালক শাহ আলম (৩৫) নিহত এবং তাঁর সহকারী আল আমিন অগ্নিদগ্ধ হয়েছেন। তাঁকে ফেনী সদর হাসপাতালে ভর্তি করা হয়েছে।পুলিশ জানায়, গতকাল রাত সাড়ে ১২টার দিকে চট্টগ্রাম থেকে একটি কাভার্ডভ্যান ঢাকার দিকে যাচ্ছিল। কাভার্ডভ্যানটি মহাসড়কের ফেনী বাইপাস অংশের যাত্রাসিদ্ধিতে পৌঁছালে দুর্বৃত্তরা সেটি লক্ষ্য করে পেট্রলবোমা ছুড়ে মারে। এতে চালক ও সহকারীর শরীরে আগুন ধরে গেলে তাঁরা দুজনই চলন্ত গাড়ি থেকে লাফিয়ে পড়েন। এ সময় চালক শাহ আলম নিজ গাড়ির চাপায় নিহত হন।খবর পেয়ে ফেনী থানার পুলিশ ও মহিপাল হাইওয়ে থানার পুলিশ ঘটনাস্থলে পৌঁছে চালক ও সহকারীকে অচেতন অবস্থায় উদ্ধার করে ফেনী সদর হাসপাতালে নিয়ে যায়। সেখানে কর্তব্যরত চিকিত্সক চালক শাহ আলমকে মৃত ঘোষণা করেন। তিনি কুমিল্লা সদর দক্ষিণ উপজেলার জগত্পুর গ্রামের সামছুল হকের ছেলে। সহকারী আল আমিনের অবস্থা আশঙ্কাজনক। সকাল পর্যন্ত তাঁর জ্ঞান ফেরেনি।মহিপাল হাইওয়ে থানার ভারপ্রাপ্ত কর্মকর্তা (ওসি) সৈয়দ জাহাঙ্গীর আলম ঘটনার সত্যতা নিশ্চিত করেছেন।
