
রাষ্ট্রপতি মো. আবদুল হামিদকে রোহিঙ্গা প্রত্যাবাসনে প্রয়োজনীয় সব ধরনের সহযোগিতার আশ্বাস দিয়েছেন ভারতের প্রধানমন্ত্রী নরেন্দ্র মোদি। ভারতের রাজধানী নয়াদিল্লিতে রাষ্ট্রপতি ভবনে গতকাল রোববার আন্তর্জাতিক সোলার অ্যালায়েন্স (আইএসএ) সম্মেলনের ফাঁকে দ্বিপক্ষীয় বৈঠকে এ আশ্বাস দেন মোদি।
বৈঠকে মোদি আরও বলেন, দীর্ঘদিনের প্রতীক্ষিত তিস্তার পানিবণ্টন ইস্যুর সমাধান চায় ভারত এবং এ জন্য সব বিষয় নিয়ে সংশ্লিষ্ট সবার সঙ্গে আলোচনা চলছে। এর আগে রাষ্ট্রপতি বাংলাদেশের বিভিন্ন আর্থসামাজিক উন্নয়নের বিষয় তুলে ধরেন, যা ব্যাপকভাবে তিস্তা নদীর পানির ওপর নির্ভরশীল।
রাষ্ট্রপতির প্রেস সচিব জয়নাল আবেদীন বলেন, বৈঠকে তিস্তার পানিবণ্টন প্রশ্নে ভারতের প্রধানমন্ত্রী বলেছেন, ‘আমরা তাঁকে (মমতা) সঙ্গে রাখার চেষ্টা চালাচ্ছি।’
বাংলাদেশে আশ্রয় নেওয়া রোহিঙ্গাদের নিরাপদ ও মর্যাদাপূর্ণ প্রত্যাবাসনের ব্যাপারে প্রয়োজনীয় সব সহযোগিতার আশ্বাস দিয়ে মোদি বলেন, ভারত সরকার রোহিঙ্গা ইস্যুতে মিয়ানমার সরকারের সঙ্গেও আলোচনা করে যাচ্ছে।
বিশ্ব উদ্যোগ জোরদারের আহ্বানমোদির সঙ্গে বৈঠকের আগে রাষ্ট্রপতি ভবন সাংস্কৃতিক কেন্দ্রে সকালে আন্তর্জাতিক সোলার অ্যালায়েন্সের (আইএসএ) প্রতিষ্ঠা সম্মেলনে রাষ্ট্রপতি আবদুল হামিদ জলবায়ুর পরিবর্তনজনিত ঝুঁকি মোকাবিলায় সৌরশক্তিসহ অন্য নবায়নযোগ্য জ্বালানির সম্ভাবনাকে কাজে লাগাতে বিশ্ব উদ্যোগ জোরদারের আহ্বান জানান। তিনি বলেন, সবার জন্য সাশ্রয়ী, নির্ভরযোগ্য ও টেকসই আধুনিক জ্বালানি নিশ্চিত করতে বাংলাদেশ সব সময় সহযোগিতা করতে প্রস্তুত।
এ সম্মেলনে ১২১টি সদস্যরাষ্ট্রের মধ্যে ২৪টি দেশের সরকার ও রাষ্ট্রপ্রধান, মন্ত্রী ও প্রতিনিধিরা যোগ দিয়েছেন। সম্মেলনে ফ্রান্সের প্রেসিডেন্ট এমানুয়েল মাখোঁ এবং ভারতের প্রধানমন্ত্রী মোদি উদ্বোধনী বক্তব্য দেন। ভারতের পররাষ্ট্রমন্ত্রী সুষমা স্বরাজ স্বাগত বক্তব্য দেন।
রাষ্ট্রপতি বলেন, ‘আমাদের সম্ভাবনাগুলো প্রায়ই উন্নয়নের লক্ষ্য দ্বারা চাপিয়ে রাখা হয়। তবু আমাদের ভবিষ্যৎ প্রজন্মের জন্য পরিবেশ রক্ষার কথা ভুলে যাওয়া উচিত নয়।’ তিনি বলেন, ‘গ্রিনহাউস গ্যাস নির্গমনের ক্ষেত্রে আমাদের অংশ শূন্য দশমিক ১ শতাংশ। কিন্তু সমুদ্রপৃষ্ঠের উচ্চতা বৃদ্ধি, খরা, বন্যা, ঘূর্ণিঝড়সহ বাংলাদেশের ওপর হুমকি ব্যাপক।’ নবায়নযোগ্য জ্বালানির ব্যবহার বাড়াতে বাংলাদেশ সরকারের নেওয়া বিভিন্ন পদক্ষেপের কথা উল্লেখ করেন রাষ্ট্রপতি।
