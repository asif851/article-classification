
নোয়াখালীর সুন্দলপুর গ্যাসক্ষেত্রের ২ নম্বর কূপ থেকে গ্যাস উত্তোলন শুরু হয়েছে। আজ বৃহস্পতিবার দুপুর ১২টায় কূপটি থেকে গ্যাস উত্তোলন শুরু হয় বলে বাপেক্সের ব্যবস্থাপনা পরিচালক (এমডি) নওশাদ ইসলাম জানিয়েছেন। এটির পরিচালনায় রয়েছে বাপেক্স।
এমডি নওশাদ ইসলাম প্রথম আলোকে বলেন, মোট ৩ হাজার ২০০ মিটার গভীর কূপটি খনন করে কয়েকটি স্তরে গ্যাসের সন্ধান পাওয়া গেছে। এর মধ্য ১ হাজার ৪০০ মিটার গভীরতার স্তরটি সবচেয়ে বড় ও সমৃদ্ধ। এখন সে স্তর থেকেই গ্যাস প্রবাহিত হচ্ছে। এই কূপ থেকে প্রতিদিন এক কোটি ঘনফুট গ্যাস উত্তোলন সম্ভব হবে বলে তিনি পূর্বাভাস দেন। তবে গ্যাসক্ষেত্রটির আকার কত বড় এবং সেখান থেকে কত দিন পর্যন্ত গ্যাস তোলা যাবে, সে বিষয়ে নিশ্চিত হতে আরও কয়েক দিন সময় লাগবে। এই গ্যাসক্ষেত্রের একটি কূপ খনন করে আগে গ্যাস তোলা হয়েছ। সেটি এখন বন্ধ আছে। ওই ক্ষেত্রের অন্য স্থানে দ্বিতীয় কূপ খনন করা হয়েছে। সুন্দলপুর গ্যাসক্ষেত্রের কৌশলগত গুরুত্ব হচ্ছে এই ক্ষেত্রের গ্যাস চট্টগ্রাম অঞ্চলে সরবরাহ করা সম্ভব। ওই অঞ্চলেই এখন গ্যাসের অভাব সবচেয়ে বেশি।
