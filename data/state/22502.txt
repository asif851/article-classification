
প্রবাসী কল্যাণ ও বৈদেশিক কর্মসংস্থান মন্ত্রী নুরুল ইসলাম বিএসসি বলেছেন, এ বছর এখন পর্যন্ত বিভিন্ন দেশে পাঁচ লাখ ২৩ হাজার ৫৯৮ জন জনশক্তি রপ্তানি করা হয়েছে। চলতি বছরেই এই সংখ্যা দাঁড়াবে প্রায় সাড়ে পাঁচ লাখে।
আন্তর্জাতিক অভিবাসী দিবস উদযাপন উপলক্ষে আজ বৃহস্পতিবার প্রবাসী কল্যাণ মন্ত্রণালয়ে আয়োজিত এক সংবাদ সম্মেলনে তিনি এ কথা বলেন। তিনি আশা করেন, এ বছর প্রবাসীদের পাঠানো আয় (রেমিট্যান্স) ১৫ বিলিয়ন মার্কিন ডলারে গিয়ে দাঁড়াবে। বর্তমানে প্রায় ৯৬ লাখ বাংলাদেশি নাগরিকের বিদেশে কর্মসংস্থান হয়েছে।
মন্ত্রী হুঁশিয়ারি দিয়ে বলেন, অভিবাসী হিসেবে দেশ থেকে অবৈধভাবে কাউকে যেতে দেওয়া হবে না। এর মধ্যে নৌকায় করে যাওয়া বন্ধ করা হয়েছে।
নুরুল ইসলাম বলেন, মালয়েশিয়ায় জিটুজি প্লাস (সরকারের হাতে রেখে বেসরকারি রপ্তানিকারকদের যুক্ত করে) পদ্ধতিতে শ্রমিক পাঠানোর বিষয়টি চূড়ান্ত পর্যায়ে আছে। শুধু সমঝোতা স্মারক সইয়ের বিষয়টি বাকি আছে। মালয়েশিয়ায় কর্মী পাঠানোর বিষয়ে সিন্ডিকেট তৎপর কি না—সাংবাদিকদের এমন এক প্রশ্নের জবাবে মন্ত্রী বলেন, সিন্ডিকেটের বিষয়ে তাঁর জানা নেই।
প্রবাসীদের কল্যাণে প্রবাসী কল্যাণ ব্যাংক তফসিলি ব্যাংকে রূপান্তর করা হবে বলেও জানান মন্ত্রী।
সংবাদ সম্মেলনে জানানো হয়, দিবসটি উপলক্ষে আগামীকাল শুক্রবার শোভাযাত্রা, আলোচনাসভা, অভিবাসী মেলাসহ বেশ কিছু কর্মসূচি পালন করা হবে। সেখানে আরও বক্তব্য দেন, প্রবাসী কল্যাণ মন্ত্রণালয়ের অতিরিক্ত সচিব হজরত আলী, জনশক্তি, কর্মসংস্থান ও প্রশিক্ষণ ব্যুরোর মহাপরিচালক শামছুন নাহার প্রমুখ।
