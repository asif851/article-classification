
পাবনা সদর উপজেলার সিংগা বাইপাস এলাকায় প্রতিবেশীদের ছুরিকাঘাতে ফুরকান আলী (৬৫) নামে এক ব্যক্তির মৃত্যু হয়েছে।সিংগা এলাকার পাঁচ-ছয় ব্যক্তির সঙ্গে কথা বলে জানা যায়, সিংগা বাজারে বৃহস্পতিবার বিকেলে দুই দল যুবক কথা-কাটাকাটির একপর্যায়ে বিরোধে জড়িয়ে পড়েন। ঘটনাটি দেখতে পেয়ে প্রতিবেশী ফুরকান আলী তাঁদের ধমক দিয়ে তাড়িয়ে দেন। এতে একপক্ষের যুবকেরা ক্ষুব্ধ হয়ে ফুরকানকে পরে ছুরি দিয়ে কুপিয়ে আহত করেন। তাঁকে উদ্ধার করে পাবনা জেনারেল হাসপাতালে ভর্তি করা হয়। অবস্থার অবনতি হলে ওই দিন রাতে তাঁকে রাজশাহী মেডিকেল কলেজ হাসপাতালে নেওয়া হয়। সেখানে চিকিৎসাধীন অবস্থায় শুক্রবার রাত ১০টার দিকে তিনি মারা যান।প্রত্যক্ষদর্শী সূত্র জানায়, ফুরকান আলীর মৃত্যু সংবাদ পাবনায় পৌঁছানো মাত্রই তাঁর স্বজনেরা ক্ষিপ্ত হয়ে ওঠেন। তাঁরা হত্যার অভিযোগে মহল্লার শিমুল হোসেন ও জাহাঙ্গীর আলমের বাড়িতে হামলা চালিয়ে ভাঙচুর ও অগ্নিসংযোগ করে।
