
শত শত রং-বেরঙের ঈদকার্ড! চোখজুড়ানো, মনভোলানো এসব ঈদকার্ড এঁকেছে শিশু-কিশোরেরা। পাঠিয়েছে ‘প্রথম আলো’র ঠিকানায়। ‘হরলিকস-গোল্লাছুট ঈদকার্ডের নকশা প্রতিযোগিতায় আজ সেরা ১১টি ঈদকার্ড বাছাই করেছেন শিল্পী কাইয়ুম চৌধুরী, আবুল বারক আলভী, সমরজিত্ রায়চৌধুরি ও অশোক কর্মকার। ‘মা-বাবার জন্য ঈদকার্ডের নকশা’ এ মূল ভাবনা থেকে অসাধারণ কার্ডের নকশা করে ‘প্রথম আলো’র ঠিকানায় পাঠিয়েছে দেশের বিভিন্ন প্রান্তের শিশু-কিশোরেরা। মোট এক হাজার ৬০০ ঈদকার্ড এসেছে বলে জানিয়েছেন আয়োজকেরা। ১৭ জুলাই এক অনুষ্ঠানে শিশু-কিশোরদের পাঠানো ঈদকার্ডের নকশার মধ্যে থেকে সেরা ১১টি ঈদকার্ডের নকশা বাছাই করেছেন দেশবরেণ্য শিল্পীরা। এই ১১টি নকশা ছাপা হবে ‘প্রথম আলো’য়। আর এই নকশাগুলো দিয়ে তৈরি ঈদকার্ডগুলো পৌঁছে যাবে পাঠকের কাছে ‘প্রথম আলো’ ঈদসংখ্যার সঙ্গে। এ ছাড়া এই ১১ জনের প্রত্যেকেই উপহার হিসেবে পাবে ১০ হাজার টাকার বই।
‘হরলিকস-গোল্লাছুট ঈদকার্ডের নকশা প্রতিযোগিতা’র আয়োজক ‘প্রথম আলো’ ও সহযোগিতায় গ্ল্যক্সোস্মিথক্লাইন (জিএসকে) বাংলাদেশের জনপ্রিয় ব্র্যান্ড হরলিকস।
প্রতিযোগিতায় অংশ নিতে ১৫ বছরের কম বয়সীরা ডাকযোগে ও অনলাইনে ছবি পাঠিয়েছে। প্রতিযোগিতায় দুটি বিভাগ ছিল। ‘ক’ বিভাগ ১০ বছর বয়স পর্যন্ত এবং ‘খ’ বিভাগ ১১ থেকে ১৫ বছর বয়স পর্যন্ত। দুই বিভাগ থেকে প্রাথমিকভাবে ১০টি করে ঈদকার্ড বাছাই করেন শিল্পীরা। এরপর এখান থেকে ১১টি ঈদকার্ড চূড়ান্তভাবে নির্বাচন করেন তাঁরা।
