
ইউনিয়ন পরিষদ (ইউপি) নির্বাচনে আচরণবিধি লঙ্ঘনের দায়ে কক্সবাজারের রামু উপজেলায় গতকাল মঙ্গলবার দুই চেয়ারম্যান প্রার্থীসহ ছয়জনকে জরিমানা করেছেন ভ্রাম্যমাণ আদালত। রামু উপজেলা নির্বাহী কর্মকর্তা (ইউএনও) ও নির্বাহী ম্যাজিস্ট্রেট সেলিনা কাজী আদালত পরিচালনা করেন।
যেসব প্রার্থীকে জরিমানা করা হয়েছে তাঁরা হলেন উপজেলার গর্জনিয়া ইউপিতে বিএনপি মনোনীত চেয়ারম্যান প্রার্থী গোলাম মওলা চৌধুরী, আওয়ামী লীগের বিদ্রোহী প্রার্থী সৈয়দ নজরুল ইসলাম, একই ইউপির ৫ নম্বর ওয়ার্ডের সাধারণ আসনের সদস্য পদপ্রার্থী সাকের আহমদ, ঈদগড় ইউপির ৮ নম্বর ওয়ার্ডের সাধারণ আসনের সদস্য পদপ্রার্থী মফিজুর রহমান, মনিরুজ্জামান ও মো. নুরুল ইসলাম।সেলিনা কাজী বলেন, নির্বাচনী আচরণবিধি লঙ্ঘন করায় গর্জনিয়া ইউপির চেয়ারম্যান প্রার্থী গোলাম মওলা চৌধুরী, সৈয়দ নজরুল ইসলাম ও ঈদগড় ইউপির সদস্য প্রার্থী নুরুল ইসলামকে ২ হাজার টাকা করে এবং অপর তিনজন সদস্য প্রার্থীকে ১ হাজার টাকা করে জরিমানা আদায় করা হয়েছে।
