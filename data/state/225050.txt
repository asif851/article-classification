
ব্রাহ্মণবাড়িয়ার আশুগঞ্জ তাপবিদ্যুৎ কেন্দ্রের সুইচ ইয়ার্ডে আজ বুধবার ভোররাত আগুন লেগে কয়েক লাখ টাকার ক্ষতি হয়েছে। এ কারণে চারটি ইউনিটের বিদ্যুৎ উৎপাদন বন্ধ হয়ে যায়। পরে দুটি ইউনিটে উৎপাদন শুরু হয়েছে। আরও দুটি বন্ধ রয়েছে।
তিনটার দিকে অগ্নিকাণ্ডের ঘটনা ঘটে। কারখানা কর্তৃপক্ষের দাবি, আগুনে কয়েক লাখ টাকার ক্ষয়ক্ষতি হয়েছে।
আশুগঞ্জ বিদ্যুৎ কেন্দ্রের পরিচালক (কারিগরি) প্রকৌশলী সাজ্জাদুর রহমানের ভাষ্য, ভোরে ১২৮ কেভি সাবস্টেশনের সুইচ ইয়ার্ডের একটি ট্রান্সফরমারে আগুন ধরে যায়। আগুন লাগার সঙ্গে সঙ্গে বিদ্যুৎ সরবরাহ বন্ধ করে দেওয়া হয়। পরে আশুগঞ্জ থেকে ফায়ার সার্ভিসের একটি দল ও কারখানার কর্মচারীরা চেষ্টা চালিয়ে আগুন নিয়ন্ত্রণে আনেন।
সাজ্জাদুর রহমান জানান, এ সময় বিদ্যুৎকেন্দ্রের ৬৪ মেগাওয়াট ক্ষমতার ২ নম্বর ইউনিট, ৫৬ মেগাওয়াট ক্ষমতার জিটি-২ ইউনিট, ১৫০ মেগাওয়াট ক্ষমতার ৩ নম্বর ইউনিট ও ৫০ মেগাওয়াট ক্ষমতার গ্যাস ইঞ্জিন ইউনিটের উৎপাদন বন্ধ হয়ে যায়। পরে পর্যায়ক্রমে ১৫০ মেগাওয়াট ক্ষমতার ৩ নম্বর ইউনিট ও ৫০ মেগাওয়াট ক্ষমতার গ্যাস ইঞ্জিন ইউনিটের উৎপাদন শুরু হয়। বাকি বন্ধ দুটি ইউনিট খুব শিগগির চালু হয়ে যাবে।
