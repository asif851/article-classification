
৫ জানুয়ারি ‘গণতন্ত্র হত্যা দিবস’ উপলক্ষে সমাবেশের অনুমতি না দেওয়ার প্রতিবাদে কাল শনিবার ঢাকা মহানগরের থানায় থানায় বিক্ষোভ মিছিলের কর্মসূচি দিয়েছে বিএনপি। আজ শুক্রবার সকালে রাজধানীর নয়া পল্টনে বিএনপির কেন্দ্রীয় কার্যালয়ে এক সংবাদ সম্মেলনে এ কর্মসূচি ঘোষণা করেন দলের জ্যেষ্ঠ যুগ্ম মহাসচিব রুহুল কবির রিজভী।
রুহুল কবির রিজভী বলেন, ‘আজ গণতন্ত্র হত্যা দিবসে সারা দেশে বিএনপির নেতা-কর্মীদের পুলিশ হুমকি দিচ্ছে। বিএনপির নেতা-কর্মীরা যাতে কালো পতাকা মিছিল করতে না পারে, এ জন্য প্রশাসনযন্ত্রকে টর্চার মেশিন হিসেবে ব্যবহার করছে সরকার। থানার দারোগা পুলিশ দিয়ে বিভিন্ন স্থানে বিএনপির কার্যালয়ে তালা লাগিয়ে দিচ্ছেন। গাজীপুর বিএনপি কার্যালয়ের পিয়নকে পুলিশ হুমকি দিয়ে বলেছে, “সারা দিন অফিস বন্ধ রাখবি, না হলে গুলি করে মেরে ফেলব।” বরিশালের যুগ্ম মহাসচিব মজিবর রহমান সারোয়ারের বাসা ঘেরাও করে রেখেছে পুলিশ।’
জ্যেষ্ঠ যুগ্ম মহাসচিব বলেন, আওয়ামী লীগ যে গণতন্ত্র হত্যাকারী দল, তার আরও একটি প্রমাণ হলো আজ বিএনপিকে সমাবেশ করতে বাধা দেওয়া। তারা যদি গণতান্ত্রিক রীতিনীতিকে ন্যূনতম বিশ্বাস করত, তাহলে বিএনপিকে সভা–সমাবেশ করতে বাধা দিত না। আওয়ামী লীগ দখল আর লুটপাটকে চিরস্থায়ী রূপ দিতে বিরোধী দল শূন্য রাষ্ট্রব্যবস্থা কায়েম করতে চাচ্ছে। অথচ আওয়ামী লীগ আজ ঢাকায় দুটি সমাবেশ করবে। কিন্তু বিএনপিসহ বিরোধী দলকে সমাবেশ করতে বাধা দেওয়া হলো।
