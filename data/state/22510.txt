
ব্রাহ্মণবাড়িয়া সদর উপজেলার রামরাইল ইউনিয়নের সেন্দ গ্রামে ইউনিয়ন পরিষদের (ইউপি) এক সদস্য খুন হয়েছেন।
গতকাল শনিবার রাতে ওই ইউপি সদস্যকে কুপিয়ে গুরুতর জখম করে দুর্বৃত্তরা। পরে তাঁর মৃত্যু হয়।
নিহত ইউপি সদস্যের নাম আনোয়ার হোসেন (৪৫)। তিনি ৯ নম্বর ওয়ার্ডের ইউপি সদস্য ছিলেন।
পুলিশ বলছে, পূর্ববিরোধের জের ধরে প্রতিপক্ষের লোকজন আনোয়ারকে হত্যা করেছে বলে প্রাথমিকভাবে ধারণা করা হচ্ছে।
পুলিশের ভাষ্য, গতকাল রাতে স্থানীয় বাজার থেকে বাড়ি ফিরছিলেন আনোয়ার। পথে তাঁর ওপর হামলা হয়। তাঁকে কুপিয়ে গুরুতর জখম করে দুর্বৃত্তরা। স্থানীয় লোকজন তাঁকে উদ্ধার করে ব্রাহ্মণবাড়িয়া সদর হাসপাতালে নেয়। সেখান থেকে ঢাকায় নেওয়ার পথে তাঁর মৃত্যু হয়।
সদর মডেল থানার ভারপ্রাপ্ত কর্মকর্তা (ওসি) মঈনুর রহমান বলেন, ময়নাতদন্তের জন্য আনোয়ারের লাশ সদর হাসপাতালে রাখা হয়েছে। এ ঘটনায় মামলা হবে।
