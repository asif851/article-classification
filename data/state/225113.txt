
নির্মাণশ্রমিকদের জন্য প্রথমবারের মতো গোষ্ঠীবিমা স্কিম চালু করেছে সরকার। কোনো নির্মাণশ্রমিক কোনো ধরনের দুর্ঘটনায় পড়লে, অসুস্থ হলে বা মারা গেলে দুই লাখ টাকা দেওয়া হবে।গতকাল সোমবার শ্রম মন্ত্রণালয়ে বাংলাদেশ নির্মাণ শ্রমিক লীগ ও ইমারত নির্মাণ শ্রমিক ইউনিয়নের সঙ্গে এবং জীবন বীমা করপোরেশনের সঙ্গে এ-সংক্রান্ত একটি চুক্তি করেছে সরকার। যেসব নির্মাণশ্রমিক এ দুটি শ্রমিক সংগঠনের সদস্য হবেন ও যাঁদের এ দুটি সংগঠনের পরিচয়পত্র থাকবে, তাঁরাই কেবল এ সুবিধা পাবেন।নির্মাণশ্রমিকদের জন্য চালু করা এ বিমার প্রিমিয়াম বছরে এক হাজার ৩০০ টাকা। এর ৬৬ শতাংশ সরকার দেবে। বাকি ৩৪ শতাংশ শ্রমিকদের দিতে হবে। টাকার অঙ্কে সরকার দেবে বার্ষিক ৮৫০ টাকা ও নির্মাণশ্রমিকেরা দেবেন ৪৫০ টাকা। পাঁচ বছর পর পর এ কর্মসূচি নবায়ন করা হবে।অনুষ্ঠানে শ্রমমন্ত্রী রাজিউদ্দিন আহমেদ রাজু, শ্রমসচিব মিকাইল শিপারসহ সংশ্লিষ্ট নির্মাণশ্রমিক নেতারা উপস্থিত ছিলেন। রিহ্যাবকে এ অনুষ্ঠানে আমন্ত্রণ জানানো হলেও তারা যোগ দেয়নি।
