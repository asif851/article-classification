
‘অজ্ঞাত পরিচয়’ হিসেবে দাফন করা হলো কল্যাণপুরে নিহত নয়জন সন্দেহভাজন জঙ্গির মরদেহও। নিহত হওয়ার দুই মাস পরে আজ বুধবার জুরাইন কবরস্থানে আঞ্জুমান মুফিদুল ইসলামের মাধ্যমে তাঁদের দাফন করা হয়।তবে নিহত নয়জনের মধ্যে আটজনেরই পরিচয় ঘটনার দুদিনের মধ্যে গণমাধ্যমে প্রকাশিত হয়েছিল। পরিবারগুলোও জানিয়েছিল, তাদের ছেলেরা নিখোঁজ ছিলেন।এর আগে ২২ সেপ্টেম্বর ‘অজ্ঞাত পরিচয়’ হিসেবে গুলশানের হলি আর্টিজান রেস্তোরাঁর সন্দেহভাজন পাঁচ হামলাকারী জঙ্গি ও এক রেস্তোরাঁকর্মীর মরদেহ জুরাইন কবরস্থানেই দাফন করা হয়। তাঁদেরও সবার পরিচয় ঘটনার পরপরই জানা গিয়েছিল।
গত ২৬ জুলাই ভোরে কল্যাণপুরের ৫ নম্বর রোডে জাহাজ বাড়ি হিসেবে পরিচিত ‘তাজ মঞ্জিল’ জঙ্গি আস্তানায় ঢাকা মহানগর পুলিশের কাউন্টার টেররিজম ইউনিটের সোয়াট দলের অভিযানে সন্দেহভাজন নয় জঙ্গি নিহত হন। নিহত জঙ্গিদের আটজনের পরিচয় ঘটনার এক দিন পরেই জানা যায়। এ আটজন হলেন ঢাকার শেহজাদ রউফ অর্ক, আকিফুজ্জামান খান ও তাজ-উল হক রাশিক, সাতক্ষীরার মতিয়ার রহমান, দিনাজপুরের আবদুল্লাহ, পটুয়াখালীর আবু হাকিম নাইম, নোয়াখালীর জোবায়ের হোসেন এবং রংপুরের রায়হান কবির। পরে এঁদের মধ্যে সাতজনের পরিবারকে ডেকে ডিএনএ নমুনা মেলানো হয়। তবে শেষ পর্যন্ত বেওয়ারিশ হিসেবে মরদেহগুলো দাফনের জন্য আজ আঞ্জুমান মুফিদুল ইসলামকে দেওয়া হয়। এর আগ পর্যন্ত মরদেহগুলো ঢাকা মেডিকেল মর্গের হিমঘরে ছিল।
আজ বেলা সোয়া ১১টার দিকে ঢাকা মেডিকেল কলেজ মর্গ থেকে নয় জঙ্গির মরদেহ দাফনের জন্য গ্রহণ করেন কাউন্টার টেররিজম ইউনিটের কর্মকর্তারা। সেখানে আঞ্জুমান মুফিদুলের কর্মকর্তারাও ছিলেন। মর্গ থেকে কাফনের কাপড় পরিয়ে পুলিশি প্রহরায় তিনটি পিকআপ ভ্যানে করে দুপুর সাড়ে ১২টার দিকে মরদেহগুলো জুরাইন কবরস্থানে নেওয়া হয়। মরদেহগুলো নেওয়ার আগে থেকেই দুই সারিতে নয়টি কবর খোঁড়ার কাজ শুরু হয়। লাশগুলো ভ্যান থেকে নামানোর পরে সেখানেই নয়টি মরদেহের জানাজা একসঙ্গে হয়। জানাজায় অল্পসংখ্যক কবরস্থান কর্মী ও আঞ্জুমানের কয়েকজন কর্মী অংশ নেন। জানাজা পড়ান জুরাইন কবরস্থানের ইনচার্জ শোয়াইব হোসেন। জোহরের নামাজের পর মরদেহগুলোকে দাফন করা হয়। এ সময় নিহত জঙ্গিদের কারও স্বজন সেখানে ছিলেন না।
কবরস্থানের ইনচার্জ শোয়াইব হোসেন প্রথম আলোকে বলেন, কবরস্থানের নিবন্ধন খাতায় এ মরদেহগুলোর নাম-পরিচয়ের জায়গায় ‘অজ্ঞাত পরিচয় পুরুষ’ লেখা হয়েছে। এঁদের সবার বয়স ২২ থেকে ২৬ বছরের মধ্যে।
