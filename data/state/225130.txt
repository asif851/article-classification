
রাজধানী ও আশপাশের বিভিন্ন এলাকায় অভিযান চালিয়ে ১২ লাখ ইউনিট বিদ্যুৎ চুরির প্রমাণ পেয়েছে ঢাকা পাওয়ার ডিস্ট্রিবিউশন কোম্পানি লিমিটেডের (ডিপিডিসি) স্পেশাল টাস্কফোর্স। গত ২৯ দিন টানা অভিযান চালিয়ে টাস্কফোর্স এই প্রমাণ পায়। এসব ঘটনায় ১ কোটি ৮ লাখ টাকা জরিমানা আদায় ও ২৭টি বিদ্যুৎ-সংযোগ বিচ্ছিন্ন করা হয়েছে। পাশাপাশি কারচুপি করা ১৫টি বৈদ্যুতিক মিটার ও ২০০ মিটার বৈদ্যুতিক তার জব্দ করে অভিযুক্ত ব্যক্তিদের বিরুদ্ধে মামলা করা হয়েছে।ডিপিডিসির স্পেশাল টাস্কফোর্স প্রধান মোহাম্মাদ মুনীর চৌধুরী বলেন, রাজধানীর আদাবর, মাতুয়াইল, লালবাগ, খিলগাঁও, কামরাঙ্গীরচর, মুগদাপাড়া, বাসাবো, শ্যামপুরসহ পার্শ্ববর্তী এলাকায় ২৫টি শিল্প, বাণিজ্যিক ও আবাসিক স্থাপনায় ১ থেকে ২৯ জুন পর্যন্ত অভিযান চালানো হয়। এ সময় বেআইনিভাবে মিটার পরিবর্তন, মিটার টেম্পারিং করে মিটারের গতি হ্রাস করা, মিটারের বেসপ্লেট খুলে অতিরিক্ত কপার তার লাগানো, মিটারের এনার্জি কম রেকর্ড হওয়ার প্রমাণ পাওয়া যায়। মোহাম্মাদ মুনীর চৌধুরী বলেন, অভিযানে আনিস সোপ অ্যান্ড কোং, হক পিভিসি পাইপ, কোয়ালিটি প্যাক লি., দাদা প্লাস্টিক ইন্ডাস্ট্রিজ, রহমতগঞ্জ ফুটবল ক্লাব, হাজি এন্টারপ্রাইজ, ম্যাক করপোরেশন, একতা পলি ইন্ডাস্ট্রিজে বিদ্যুৎ চুরির বিষয় ধরা পড়ে। এ ছাড়া শামসুল হক চৌধুরী, আবিদ রেজা, দেলোয়ার হোসেন, রেজাউল করিম, আবুল কালাম আজাদ, মোমেনা খাতুন, ওসমান গনি, আব্দুস সালাম মাসুম ও রফিকুল ইসলামের কাছ থেকে জরিমানা আদায় করা হয়েছে। তাঁদের অনেকে ক্ষমতাসীন রাজনৈতিক দলের সঙ্গে যুক্ত বলে জানা গেছে।
