
ব্যক্তির জন্য মন্ত্রণালয়কে বা পুরো প্রশাসনকে অভিযুক্ত করা যাবে না বলে মন্তব্য করেছেন চট্টগ্রামের মেয়র আ জ ম নাছির উদ্দীন। তিনি বলেন, ‘আমি পুরো মন্ত্রণালয়কে দায়ী করি নাই। সরকারের ভাবমূর্তি হিসেবে যারা বিষয়টি আনছে, তারা উদ্দেশ্যমূলকভাবে এটা করেছে।’
আজ শনিবার দুপুরে চট্টগ্রাম চেম্বারের এক অনুষ্ঠান শেষে সাংবাদিকদের প্রশ্নের জবাবে মেয়র নাছির এ কথা বলেন। এ সময় সাংসদ এম এ লতিফ, চট্টগ্রাম চেম্বারের সভাপতিসহ চেম্বার নেতারা উপস্থিত ছিলেন।গত বুধবার চট্টগ্রামের থিয়েটার ইনস্টিটিউট মিলনায়তনে ‘চট্টগ্রাম নগর সংলাপ’ অনুষ্ঠানে প্রধান অতিথির বক্তব্যে মেয়র নাছির অভিযোগ করেন, মন্ত্রণালয়ের কিছু কর্মকর্তাকে ৫ শতাংশ করে দিতে রাজি না হওয়ায় করপোরেশনের জন্য পর্যাপ্ত বরাদ্দ পাননি। তিনি বলেন, ‘যদি ৫ শতাংশ করে দিতে পারতাম, তাহলে ৩০০ থেকে ৩৫০ কোটি টাকা আনতে পারতাম।’ বিভিন্ন গণমাধ্যমে এই সংবাদ প্রকাশিত হওয়ার পর এই বক্তব্যের পক্ষে প্রমাণ দেওয়ার অনুরোধ জানিয়ে গত বৃহস্পতিবার মেয়রকে চিঠি দেয় স্থানীয় সরকার মন্ত্রণালয়ের স্থানীয় সরকার বিভাগ।সাত দিনের মধ্যে প্রমাণ করতে পারবেন কি না সাংবাদিকদের এমন প্রশ্নে মেয়র নাছির বলেন, ‘প্রমাণটা ভিন্ন বিষয়। আমি যেটা জবাব দেব, সেটা আমি দেব। করতে পারব কি পারব না, সেটা আমার বিষয়। এখানে প্যাঁচানোর কোনো সুযোগ নেই।’মেয়র বলেন, ‘একাডেমিক ডিসকাশন যখন করব, তখন অনেক ধরনের কথা আসবে। আমি তো কারও বিরুদ্ধে লিখিত অভিযোগ করতে যাইনি। এটাকে টুইস্ট করলে চলবে না। আমি রাজনীতি করি। প্রকল্পকাজ কেন শেষ হয়নি, এ ধরনের প্রশ্নে আমাকে তো উত্তর দিতে হবে।’চট্টগ্রাম চেম্বার থেকে সিটি করপোরেশনকে আবর্জনা সংগ্রহের জন্য ১০টি রিকশা ভ্যান প্রদান উপলক্ষে আজকের এই অনুষ্ঠান আয়োজন করা হয়। বিশ্ব বাণিজ্যকেন্দ্রের নিচতলায় চেম্বার নেতারা ১০টি রিকশা ভ্যান হস্তান্তর করেন মেয়রের কাছে।অনুষ্ঠানে সভাপতিত্ব করেন চেম্বারের সভাপতি মাহবুবুল আলম। এ সময় সাংসদ এম এ লতিফ, জ্যেষ্ঠ সহসভাপতি নুরুন নেওয়াজ সেলিম, সহসভাপতি সৈয়দ জামাল আহমেদ বক্তব্য দেন।অনুষ্ঠানে মেয়র বলেন, ঢাকা উত্তর সিটি করপোরেশনে পাঁচ হাজার এবং দক্ষিণে সাড়ে তিন হাজার পরিচ্ছন্নতাকর্মী রয়েছেন। অথচ চট্টগ্রাম নগরের আয়তন এই দুটির চেয়ে বেশি হলেও এখানে ১ হাজার ৭০০ পরিচ্ছন্নতাকর্মী রয়েছেন। এ জন্য লোকবল নিয়োগের প্রয়োজন হলেও ৩০ বছর আগের জনবলকাঠামোতে চলছে এই সিটি করপোরেশন। এখন মন্ত্রণালয় থেকে অনুমোদন পেলে প্রয়োজনীয় লোকবল নিয়োগ করে সরাসরি বাসা থেকে ময়লা–আবর্জনা সংগ্রহ করতে পারব।চেম্বার সভাপতি মাহবুবুল আলম বলেন, সামাজিক দায়বদ্ধতার অংশ হিসেবে চেম্বার প্রাথমিকভাবে ১০টি রিকশা ভ্যান দিচ্ছে সিটি করপোরেশনকে।
আরও পড়ুন: 
দায়িত্ব নিয়েই বলেছি, চিঠির জবাবও দেব
মেয়র নাছিরের কাছে প্রমাণ চাইল মন্ত্রণালয়
৫ শতাংশ না দেওয়ায় বরাদ্দ কম পেয়েছি
