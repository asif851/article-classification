
ফেনী-২ আসনের সাংসদ নিজাম উদ্দিন হাজারীর পদে থাকার বৈধতা নিয়ে করা রিট আবেদনের ওপর বিভক্ত আদেশ দিয়েছেন হাইকোর্ট।বিচারপতি মো. এমদাদুল হক ও বিচারপতি এফ আর এম নাজমুল আহাসানের সমন্বয়ে গঠিত হাইকোর্ট বেঞ্চ আজ মঙ্গলবার এই রিট আবেদনের ওপর আলাদাভাবে রায় দেন।বেঞ্চের জ্যেষ্ঠ বিচারপতি মো. এমদাদুল হক তাঁর রায়ে সাংসদ নিজাম উদ্দিন হাজারীর পদে থাকা অবৈধ ঘোষণা করেন। এর সঙ্গে দ্বিমত পোষণ করে অপর বিচারপতি এফ আর এম নাজমুল আহাসান রিট আবেদনটি খারিজ করে দিয়েছেন।আইনজীবীরা বলছেন, এখন বিষয়টি প্রধান বিচারপতির কাছে যাবে। তিনি একটি বেঞ্চ নির্ধারণ করে দেবেন। সেই বেঞ্চেই বিষয়টির চূড়ান্ত নিষ্পত্তি হবে।‘সাজা কম খেটেই বেরিয়ে যান সাংসদ’ শিরোনামে ২০১৪ সালের ১০ মে প্রথম আলোতে প্রতিবেদন ছাপা হয়। ওই প্রতিবেদন যুক্ত করে নিজাম হাজারীর সংসদ সদস্যপদে থাকার বৈধতা চ্যালেঞ্জ করে রিট আবেদন করেন ফেনী জেলা যুবলীগের সাবেক যুগ্ম আহ্বায়ক সাখাওয়াত হোসেন ভূঁইয়া। ওই বছরের ৮ জুন প্রাথমিক শুনানি নিয়ে হাইকোর্ট রুল দেন।
রুলে ফেনী-২ আসনের সংসদ সদস্য হিসেবে নিজাম উদ্দিন হাজারী কোন কর্তৃত্ববলে পদে আছেন এবং ওই আসনটি কেন শূন্য ঘোষণা করা হবে না, তা জানতে চাওয়া হয় ৷ আদালত নিজাম হাজারীর কারাবাসে থাকার সময়কালের প্রতিবেদন ও এ-সংক্রান্ত নথিপত্র তলব করেন। রুলের ওপর চলতি বছর শুনানি শুরু হয়।
শুনানি নিয়ে গত ৩০ আগস্ট আদালত রায় ঘোষণা শুরু করেন। পরদিন আদালত বলেন, কিছু তথ্যের বিষয়ে স্পষ্টতা প্রয়োজন। সেদিন আদালত রায় ঘোষণা স্থগিত করে নিজাম হাজারী কারাগারে থাকা অবস্থায় কতবার রক্ত দান করেছেন এবং এ জন্য তিনি কত দিন রেয়াত পেয়েছেন, তা জানিয়ে কারা কর্তৃপক্ষকে প্রতিবেদন দিতে নির্দেশ দেন। রিট আবেদনটির ওপর রায় ঘোষণার জন্য আজকের দিন ধার্য ছিল।
আরও পড়ুন: সাজা কম খেটেই বেরিয়ে যান সাংসদআড়াই বছর সাজা কম খেটেছেন নিজাম হাজারী
নিজাম হাজারীর সাংসদ পদে থাকা নিয়ে রিটের রায় ৬ ডিসেম্বর
 
 
