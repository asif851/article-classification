
জেলা পরিষদ নির্বাচনে মনোনয়নপত্র যাচাই-বাছাইয়ের শেষ দিন গতকাল রোববার চার জেলায় ৩৫ জন প্রার্থীর মনোনয়নপত্র বাতিল হয়েছে। এর মধ্যে ছয়জন চেয়ারম্যান পদে প্রার্থী ছিলেন। ঢাকার বাইরে প্রথম আলোর আঞ্চলিক কার্যালয় ও প্রতিনিধিদের পাঠানো খবর:বগুড়ার সহকারী রিটার্নিং কর্মকর্তা ও জেলা সিনিয়র নির্বাচন কর্মকর্তা ইউনূচ আলী বলেন, চেয়ারম্যান পদে জাতীয় পার্টি (জেপি) সমর্থিত এ কে এম আমিনুল ইসলাম সরকার এবং মোটরশ্রমিক নেতা সৈয়দ কবির আহমেদের মনোনায়নপত্র বাতিল হয়েছে। সদস্য পদে ১৬ জন এবং সংরক্ষিত নারী সদস্য পদে একজনের মনোনয়নপত্র বাতিল হয়েছে।টাঙ্গাইলে জেলা পরিষদ নির্বাচনে চেয়ারম্যান পদে আওয়ামী লীগের দুই বিদ্রোহী প্রার্থী এবং আট সদস্য পদপ্রার্থীর মনোনয়নপত্র বাতিল করেছেন রিটার্নিং কর্মকর্তা। জেলা রিটার্নিং কর্মকর্তা মো. মাহবুব হোসেন বলেন, চেয়ারম্যান পদে আলমগীর খান মেনু ও শওকত রেজার মনোনয়নপত্র বাতিল করা হয়েছে।মেহেরপুরে চেয়ারম্যান পদে ব্যবসায়ী হাবিবুর রহমানসহ পাঁচ প্রার্থীর মনোনয়নপত্র বাতিল করা হয়েছে। জেলা প্রশাসকের সম্মেলনকক্ষে গতকাল রিটার্নিং কর্মকর্তা ও জেলা প্রশাসক পরিমল সিংহ বলেন, জেলা পরিষদ নির্বাচনের তফসিল ঘোষণার পর হাবিবুর রহমান মেহেরপুরের ভোটার হওয়ায় তাঁর প্রার্থিতা বাতিল করা হয়েছে। ব্রাহ্মণবাড়িয়া জেলা পরিষদ নির্বাচনে এক চেয়ারম্যান পদপ্রার্থী ও ছয় সদস্যের মনোনয়নপত্র বাতিল হয়েছে।
