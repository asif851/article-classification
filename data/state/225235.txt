
ময়মনসিংহ বিভাগের ১০ জন শ্রেষ্ঠ জয়িতাকে সংবর্ধনা দেওয়া হয়েছে। সংবর্ধিত জয়িতারা পাঁচটি ক্যাটাগরিতে নির্বাচিত হয়েছেন। গতকাল বুধবার ময়মনসিংহ শহরের তারেক স্মৃতি মিলনায়তনে এ সংবর্ধনা দেওয়া হয়। ময়মনসিংহ বিভাগীয় কমিশনারের কার্যালয় এ সংবর্ধনার আয়োজন করে।
অনুষ্ঠানে প্রধান অতিথি হিসেবে উপস্থিত ছিলেন মহিলা ও শিশুবিষয়ক প্রতিমন্ত্রী মেহের আফরোজ চুমকি। তিনি বলেন, জয়িতা অন্বেষণ বাংলাদেশের নারীদের আরও উদ্যোগী হতে অনুপ্রেরণা দেবে। প্রতিমন্ত্রী প্রধানমন্ত্রী শেখ হাসিনার প্রশংসা করে বলেন, তিনি (প্রধানমন্ত্রী) বাংলাদেশের শ্রেষ্ঠ জয়িতা।
পাঁচটি ক্যাটাগরিতে নির্বাচিত ও সংবর্ধিত জয়িতারা হলেন, অর্থনৈতিকভাবে সাফল্য অর্জনকারী বিভাগে প্রথম শ্রেষ্ঠ জয়ন্তী কৈরী ও দ্বিতীয় শ্রেষ্ঠ সূচিস্মীতা নাসরীন। শিক্ষা ও চাকরির ক্ষেত্রে সাফল্যের জন্য প্রথম শ্রেষ্ঠ নাছিমা আক্তার ও দ্বিতীয় শ্রেষ্ঠ সেলিমা বেগম। সফল জননী ক্যাটাগরিতে মল্লিকা আক্তার প্রথম ও নূর-ই-ফেরদৌস দ্বিতীয়। নির্যাতনের বিভীষিকা মুছে ফেলে নতুন উদ্যমে জীবন শুরু করে সাফল্য অর্জনকারী নারীর ক্যাটাগরিতে প্রথম শ্রেষ্ঠ জয়িতা মাহমুদা ফেরদৌস ও দ্বিতীয় শ্রেষ্ঠ রাশেদা বেগম। সমাজ উন্নয়নে অসামান্য অবদানের জন্য প্রথম শ্রেষ্ঠ হিসেবে রাশিদা ফারুকী ও দ্বিতীয় শ্রেষ্ঠ জয়িতা হিসেবে লাইলী আনজুমান আরা বেগম নির্বাচিত হন।
ময়মনসিংহ বিভাগীয় কমিশনারের কার্যালয় সূত্রে জানা যায়, বিভাগের চারটি জেলার ইউনিয়ন, উপজেলা ও জেলা পর্যায়ে নির্বাচিত মোট ১৪৭ জন জয়িতার মধ্যে থেকে প্রথম ও দ্বিতীয় শ্রেষ্ঠ ১০ জন জয়িতাকে নির্বাচিত করা হয়েছে।
গতকাল সকাল ১০টায় শুরু হওয়া শ্রেষ্ঠ জয়িতা সংবর্ধনা অনুষ্ঠানে প্রথমে শ্রেষ্ঠ ১০ জন জয়িতাকে ফুলেল শুভেচ্ছায় বরণ করা হয়। পরে প্রথম শ্রেষ্ঠ হিসেবে নির্বাচিত জয়িতাদের কাজের ওপর প্রামাণ্যচিত্র দেখানো হয়। ময়মনসিংহ বিভাগীয় কমিশনার জি এম সালেহ উদ্দিনের সভাপতিত্বে অনুষ্ঠান আরও বক্তব্য দেন সংরক্ষিত নারী আসনের সাংসদ ফাতেমা জোহরা রানী, মহিলা ও শিশুবিষয়ক মন্ত্রণালয়ের সচিব নাছিমা বেগম, ময়মনসিংহ রেঞ্জের পুলিশের উপমহাপরিদর্শক চৌধুরী আব্দুল্লাহ আল মামুন প্রমুখ।
 
