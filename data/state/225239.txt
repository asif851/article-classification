
চীনের প্রেসিডেন্ট শি জিনপিংয়ের ঢাকা সফরে তাঁর সঙ্গে বিএনপির চেয়ারপারসন খালেদা জিয়ারও বৈঠক হবে। কাল শুক্রবার বিকেল পাঁচটায় রাজধানীর হোটেল লা মেরিডিয়ানে এ বৈঠক হওয়ার কথা রয়েছে।বিএনপি চেয়ারপারসনের প্রেস উইংয়ের সদস্য শায়রুল কবির খান প্রথম আলোকে এ তথ্য জানান।চীনের প্রেসিডেন্ট শি জিনপিং দুই দিনের সফরে কাল শুক্রবার ঢাকায় আসছেন। তাঁর এই সফরে বাংলাদেশের বৃহদায়তন প্রকল্পে চীনের অর্থায়নসহ দুই দেশের মধ্যে অর্থনৈতিক ও বাণিজ্যিক সহযোগিতা বৃদ্ধির বিষয়টি গুরুত্ব পাবে। পাশাপাশি চীনের সঙ্গে ব্যাপক বাণিজ্যবৈষম্য কমাতে বাংলাদেশের পণ্য রপ্তানি বাড়ানোর বিষয়টি নিয়ে আলোচনা হবে।
