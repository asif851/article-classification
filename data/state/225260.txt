
বেসরকারি শিক্ষাপ্রতিষ্ঠানগুলোকে এমপিওভুক্তির আওতায় আনতে বিকল্প খোঁজা হচ্ছে বলে জাতীয় সংসদকে জানিয়েছেন শিক্ষামন্ত্রী নুরুল ইসলাম নাহিদ। সংসদে প্রস্তাবিত বাজেটের ওপর আলোচনায় অংশ নিয়ে শিক্ষামন্ত্রী বলেন, ‘আমাদের সকল এমপিদের একটি দাবি শিক্ষাপ্রতিষ্ঠান এমপিওভুক্ত করতে হবে। সকল এমপির দাবির প্রতি আমি শ্রদ্ধাশীল। আমি নিজেও একজন সংসদ সদস্য। আমরা বুঝি, এটা একটা বড় সমস্যা। কিন্তু আমাদের সমস্যা হলেও এর সমাধান বের করতে হবে।’ 
বিকল্প ব্যবস্থা প্রসঙ্গে শিক্ষামন্ত্রী বলেন, ‘নানা ধরনের বিকল্প প্রস্তাব আমরা তৈরি করছি এবং কোনো না কোনো পথ আমরা বের করব। এতে কোনো সন্দেহ নাই। এ বিষয়ে অর্থমন্ত্রী মত দিয়েছেন। প্রধানমন্ত্রীর নির্দেশনা রয়েছে। সুতরাং এই পথে একটি সমাধান বের করতে আমরা প্রচেষ্টা চালিয়ে যাচ্ছি। এ ব্যাপারে আপনাদের সহযোগিতা কামনা করছি।’বেসরকারি বিপুল পরিমাণ শিক্ষাপ্রতিষ্ঠানকে এমপিওভুক্তির আওতায় আনার দাবি দীর্ঘদিনের। এ বিষয়ে এমপিরা শিক্ষামন্ত্রীকে জাতীয় সংসদে বারবার প্রশ্নবাণে জর্জরিত করেছেন। শিক্ষামন্ত্রী এমপিওভুক্তির ক্ষেত্রে সমস্যা হিসেবে টাকা বরাদ্দ না থাকাকে দাবি করলেও অর্থমন্ত্রী আবুল মাল আবদুল মুহিত সরাসরি বলেছেন, এ মুহূর্তে এ খাতে টাকা দেওয়া হবে না।বর্তমানে দেশে সর্বমোট ২৬ হাজার ৭৬টি এমপিওভুক্ত ও ৫ হাজার ২৪২টি এমপিওবিহীন শিক্ষাপ্রতিষ্ঠান রয়েছে। ২০১০ সালে ১ হাজার ৬২৪টি শিক্ষাপ্রতিষ্ঠানকে এমপিওভুক্তির আওতায় আনা হয়। বাজেটের ওপর আলোচনায় নাহিদ বলেন, ‘নতুন প্রজন্মকে শিক্ষিত করতে বিশ্বমানের শিক্ষা চাই। এ জন্য আমরা চেষ্টা করছি। আমরা সৎ, নিষ্ঠাবান, দেশপ্রেমিক মানুষ তৈরি করতে চাই।’ বাংলাদেশ ব্যাংকের রিজার্ভের অর্থ চুরি যাওয়াকে উদাহরণ টেনে শিক্ষামন্ত্রী বলেন, ‘আমরা রিজার্ভ রাখলাম ফেডারেল ব্যাংকে। এমন প্রযুক্তি শিখালাম, সেই টাকা চুরি করে নিয়ে গেল। তাহলে শুধু প্রযুক্তি দিয়ে হবে না। নৈতিকতা শিক্ষা দিতে হবে।’ এ প্রসঙ্গে তিনি বলেন, ‘আমাদের এক শিক্ষক ছিলেন—সাইফুর। তিনি শিক্ষকতা ছেড়ে দিয়ে কোচিং ব্যবসা শুরু করলেন।’ তিনি আরও বলেন, ভালো ইংরেজি শিখতে না পারলে ডাক্তার, ইঞ্জিনিয়ার হতে পারবে না। এমনকি হ্যাকারও হতে পারবে না। একজন শিক্ষক বলছেন, চোর হতে হবে। এই হচ্ছে অবস্থা। দক্ষ হ্যাকার হতে ইংরেজি শেখার বিজ্ঞাপন দেওয়ার কারণে সাইফুর’স কোচিং সেন্টারকে সমন জারি করা হয়েছে বলেও শিক্ষামন্ত্রী এ সময়ে জানান।
