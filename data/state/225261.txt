
নোয়াখালীর চাটখিল উপজেলার দশঘরিয়া গ্রামের একটি খালের পাশে থেকে অজ্ঞাতনামা এক যুবকের বস্তাবন্দী লাশ উদ্ধার করেছে পুলিশ। তাঁর বয়স ২৫ বছর হবে বলে ধারণা করছে পুলিশ। আজ বৃহস্পতিবার সকাল সাড়ে আটটার দিকে লাশটি উদ্ধার করা হয়।জানতে চাইলে লাশ উদ্ধারের বিষয়টির সত্যতা নিশ্চিত করেন চাটখিল থানার ভারপ্রাপ্ত কর্মকর্তা (ওসি) আমিনুল ইসলাম। প্রথম আলোকে তিনি বলেন, উদ্ধার করা লাশটির গলায় গামছা প্যাঁচানো ছিল। আজ সকালে স্থানীয় লোকজন খালের পাশে লাশ পড়ে থাকতে দেখে থানায় খবর দেন। পরে পুলিশের একটি দল সেখানে গিয়ে লাশ উদ্ধার করে।ওসি জানান, ধারণা করা হচ্ছে এই যুবককে দুর্বৃত্তরা অন্য কোথাও হত্যা করে, লাশ বস্তাবন্দী করে এখানে ফেলে গেছে। লাশ ময়নাতদন্তের জন্য দুপুরে নোয়াখালী মেডিকেল কলেজ হাসপাতালে পাঠানো হয়েছে। এ ঘটনায় থানায় মামলার প্রস্তুতি চলছে।
