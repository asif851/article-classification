
পরিকল্পনামন্ত্রী আ হ ম মুস্তফা কামাল বলেছেন, ‘মুস্তাফিজ এই মুহূর্তে আমাদের জাতীয় গর্ব। তিনি দেশকে অনেক উঁচু মর্যাদায় নিয়ে গেছেন। মুস্তাফিজ এখন সন্দেহাতীতভাবে বিশ্বের ১ নম্বর বোলার।’
আজ মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভা শেষে পরিকল্পনামন্ত্রী এ কথা বলেন। তিনি বলেন, প্রধানমন্ত্রীও মুস্তাফিজের অনেক প্রশংসা করেছেন।
আন্তর্জাতিক ক্রিকেট কাউন্সিল (আইসিসি) ও বাংলাদেশ ক্রিকেট বোর্ডের (বিসিবি) সভাপতি ছিলেন পরিকল্পনামন্ত্রী আ হ ম মুস্তফা কামাল।
পরিকল্পনামন্ত্রী বলেন, ‘আমরা দেশের অর্থনৈতিক উন্নয়নে কাজ করছি। মুস্তাফিজ দেশের ক্রীড়াজগতের উন্নয়নে কাজ করছেন। একটি জাতি তখনই উন্নত হবে, যখন ওই জাতি অর্থনৈতিক, সামাজিক, সংস্কৃতি ও ক্রীড়া ক্ষেত্রে উন্নতি করবে।’
আজকের একনেক সভায় মোট ৬ হাজার ১০০ কোটি টাকার নয়টি প্রকল্প অনুমোদন হয়েছে। প্রকল্পগুলোর অন্যতম হলো ক্রস বর্ডার রোড নেটওয়ার্ক ইমপ্রুভমেন্ট প্রজেক্ট, ঢাকার শেরেবাংলা নগরে বাংলাদেশ স্থলবন্দর কর্তৃপক্ষের প্রধান কার্যালয় ভবন নির্মাণ, বাংলাদেশ অর্থনৈতিক অঞ্চল উন্নয়ন প্রকল্প ইত্যাদি।
