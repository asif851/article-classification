
মহিলা ও শিশু বিষয়ক মন্ত্রণালয়ের প্রতিমন্ত্রী মেহের আফরোজ চুমকি বলেছেন,সরকার বাল্য বিবাহ রোধে বদ্ধ পরিকর। এ জন্য সরকার কঠিন আইন প্রণয়ন করতে যাচ্ছে। এই আইনে মেয়েদের বিয়ের ন্যূনতম বয়স ১৮ বছরই থাকবে। আইনে শাস্তি ও জরিমানা বৃদ্ধি করা হচ্ছে।তবে প্রতিমন্ত্রী আরও বলেন, সব আইনেই বিশেষ কিছু ধারা থাকে। কোনো সমস্যার সব দিক বিবেচনা করেই আইন প্রণয়ন করা হয়। নতুন করে কোনো সমস্যা সৃষ্টি করা উচিত নয়।আজ মঙ্গলবার মহিলা ও শিশু বিষয়ক মন্ত্রণালয় ও ডন ফোরামের যৌথ উদ্যোগে জাতীয় কৈশোর সম্মেলনে প্রধান অতিথির বক্তব্যে প্রতিমন্ত্রী এ কথা বলেন। মন্ত্রণালয়ের এক বিজ্ঞপ্তিতে এ কথা জানানো হয়েছে।রাজধানীতে বাংলাদেশ শিশু একাডেমী মিলনায়তনে অনুষ্ঠিত এ সম্মেলনের প্রতিপাদ্য ছিল ‘নিরাপদ কৈশোর, আলোকিত আগামী’। এতে বাল্যবিবাহ রোধের বিষয়টি গুরুত্ব পায়।
সম্প্রতি সরকার বাল্যবিবাহ প্রতিরোধে আইন প্রণয়ন করছে। আইনের খসড়ায় মেয়েদের বিয়ের ন্যূনতম বয়স ১৮ বছর থাকলেও বিশেষ শর্তের কথা বলে বিশেষ পরিস্থিতিতে বিয়ের বয়স কমানোর চিন্তাভাবনা করছে সরকার। এ নিয়ে বিভিন্ন মহলে আলোচনার সৃষ্টি হয়েছে। আইনের খসড়াটি যাচাইবাছাইয়ের জন্য বর্তমানে আইন মন্ত্রণালয়ে রয়েছে।
আজকের সম্মেলনে প্রতিমন্ত্রী বলেন, শিক্ষিত ও অর্থনৈতিকভাবে সচ্ছল পরিবারে বাল্যবিবাহের ঘটনা কম ঘটছে। দরিদ্র পরিবারে বেশি ঘটছে। বাল্যবিবাহ রোধ করতে হলে দারিদ্র্য বিমোচনের বিষয়টিতে গুরুত্ব দিতে হবে। এ জন্য সরকার সামাজিক নিরাপত্তামূলক কার্যক্রম চালিয়ে যাচ্ছে।
ডন ফোরামের চেয়ারম্যান মাহবুবুল হকের সভাপতিত্বে সম্মেলনে বিশেষ অতিথি ছিলেন মহিলা ও শিশু বিষয়ক মন্ত্রণালয়ের সচিব নাছিমা বেগম। প্ল্যান ইন্টারন্যাশনাল বাংলাদেশের দেশীয় পরিচালক সিনায়েত গেব্রেজিয়েভার, পদক্ষেপ মানবিক উন্নয়ন কেন্দ্রের নির্বাহী পরিচালক ইকবাল আহমেদ, উদ্দীপনের নির্বাহী পরিচালক ইমরানুল হক চৌধুরী প্রমুখ আলোচনায় অংশ নেন।
