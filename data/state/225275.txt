
পাবনার ঈশ্বরদীতে রূপপুর পারমাণবিক বিদ্যুৎ প্রকল্পের ভেতরে নির্মাণাধীন একটি ক্রেন ও ওয়ার্কশপের কিছু অংশ ভেঙে পড়েছে। গত বুধবার রাতে ঝড়-বৃষ্টির সময় এ ঘটনা ঘটে। তবে এতে কেউ হতাহত হয়নি। আজ শুক্রবার দুপুরে ক্ষতিগ্রস্ত রূপপুর প্রকল্পে আকস্মিক পরিদর্শন করেন বিজ্ঞান ও প্রযুক্তিমন্ত্রী ইয়াফেস ওসমান।
রূপপুর প্রকল্পে ঠিকাদারি কাজের সঙ্গে যুক্ত একজন শ্রমিক জানান, তিনি প্রকল্পের ভেতরে এসে জানতে পারেন বুধবার রাতে ঝড়-বৃষ্টির সময় প্রকল্পের কাজে ব্যবহৃত ৫০ থেকে ৬০ ফুট উচ্চতার লোহার একটি ক্রেন পাশে অবস্থিত একটি ওয়ার্কশপের ওপর হেলে পড়ে। এতে ওয়ার্কশপের এক পাশের টিন ও কিছু অংশ ধসে পড়ে। স্থানীয় লোকজনের সঙ্গে কথা বলে জানা যায়, বুধবার সন্ধ্যার পর দুই দফা ঝোড়ো বাতাস ও বৃষ্টি হয় ঈশ্বরদীতে। এ সময় প্রকল্পের ভেতরে স্থাপিত ক্রেনটি বাতাসে হেলে পাশের ওয়ার্কশপের ওপর পড়ে। ঘটনার পর প্রকল্পে কর্মরত রুশ প্রকৌশলী ও কর্মকর্তারা ঘটনাস্থল পরিদর্শন করেন। বৃহস্পতিবার সকাল থেকে প্রকল্পের ভেতরে অধিকাংশ বাঙালি শ্রমিকদের প্রবেশ বন্ধ রাখা হয়।
এ ব্যাপারে প্রকল্পের সঙ্গে যুক্ত কোনো কর্মকর্তা মন্তব্য করতে রাজি হননি। মুঠোফোনে যোগাযোগ করা হলে রূপপুর পারমাণবিক বিদ্যুৎকেন্দ্র স্থাপন প্রকল্পের সাইট ইনচার্জ রুহুল কুদ্দুস বলেন, তিনি প্রকল্পের সাইট অফিসের দায়িত্বে আছেন। প্রকল্প এলাকার ভেতরে তিনি যাননি। তাই কিছু জানাতে পারছেন না। পাকশী ইউনিয়ন পরিষদের চেয়ারম্যান এনামুল হক বিশ্বাস বলেন, ‘আমরা দূর থেকে দেখতে পেয়েছি ক্রেনটি ওয়ার্কশপের ওপর হেলে পড়ে আছে। স্থানীয় কাউকে ভেতরে যেতে দেওয়া হচ্ছে না।’
ঈশ্বরদী উপজেলার ওপর দিয়ে বয়ে যাওয়া গত বুধবার রাতের ঝড়বৃষ্টি সম্পর্কে ঢাকার আবহাওয়া পূর্বাভাস কেন্দ্রের কর্মকর্তা ওমর ফারুকের কাছে জানতে চাইলে তিনি প্রথম আলোকে বলেন, ঈশ্বরদীতে বুধবার রাতে ঘণ্টায় ৪০ কিলোমিটার গতিবেগের নিচে ঝড় হয়েছে। এ জন্য ঝড়ের গতিবেগের রেকর্ড রাখা হয়নি। ঘণ্টায় ৪০ কিলোমিটার গতিবেগের ওপরে ঝড় হলে সেটার রেকর্ড রাখা হয় আবহাওয়া দপ্তরে। বুধবার সারা দিন ঈশ্বরদীতে ২৫ মিলিমিটার বৃষ্টিপাত রেকর্ড করা হয়।
আজ শুক্রবার দুপুরে ক্ষতিগ্রস্ত রূপপুর প্রকল্পে আকস্মিক পরিদর্শনে আসেন বিজ্ঞান ও প্রযুক্তিমন্ত্রী ইয়াফেস ওসমান। তিনি ক্ষতিগ্রস্ত এলাকা পরিদর্শনের পর রূপপুর প্রকল্পের ভেতরে ‘ঠিকাদার ভবনের কার্যালয়ে’ প্রকল্পের সঙ্গে জড়িত রুশ প্রকৌশলী, বাংলাদেশ আণবিক শক্তি কমিশন ও প্রকল্প কর্মকর্তাদের সঙ্গে বৈঠক করেন। বৈঠকে উপস্থিত ছিলেন বাংলাদেশ পরমাণু শক্তি কমিশনের চেয়ারম্যান মঞ্জুরুল হক, রূপপুর প্রকল্প পরিচালক সৌকত আকবর প্রমুখ।
