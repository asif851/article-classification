
পোশাক কারখানায় চাকরি দেওয়ার কথা বলে এক কিশোরীকে বাসায় আটকে রেখে ধর্ষণের অভিযোগ উঠেছে। এ ঘটনায় গতকাল বুধবার সন্ধ্যায় নগরের বায়েজিদ বোস্তামী থানায় মামলা করেছে ওই কিশোরী। ঘটনার সঙ্গে জড়িত থাকার অভিযোগে আঁখি ইসলাম নামের এক নারীকে গ্রেপ্তার করেছে পুলিশ। দীন ইসলাম নামের আরেক ব্যক্তিকে গ্রেপ্তারের চেষ্টা করছে পুলিশ।
বায়েজিদ বোস্তামী থানার ভারপ্রাপ্ত কর্মকর্তা (ওসি) আবুল কালাম আজাদ প্রথম আলোকে বলেন, কিশোরগঞ্জ থেকে ওই কিশোরীকে তার গ্রামের পরিচিত দীন ইসলাম চাকরি দেওয়ার কথা বলে চট্টগ্রামে নিয়ে আসেন। কিন্তু এক মাস তাকে বাসায় আটকে রেখে ধর্ষণ করা হয়। পরে পতিতাবৃত্তির জন্য আঁখি ইসলাম নামের এক নারীর কাছে দিয়ে দেন। এদিকে মেয়ের কোনো খবর না পেয়ে কিশোরীর বাবা তার এক আত্মীয়ের মাধ্যমে খোঁজ শুরু করেন। দীন ইসলামের বাসায় না পেয়ে বুধবার তাঁরা আঁখির আতুরার ডিপোর বাসায় গিয়ে মেয়েকে উদ্ধার করেন। এরপর তাঁরা থানায় আসেন।
ওসি আরও বলেন, কিশোরীর শারীরিক পরীক্ষার জন্য বৃহস্পতিবার (আজ) হাসপাতালে পাঠানো হবে। 
