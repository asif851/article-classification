
মাগুরার জেলা ছাত্রলীগের সহসভাপতি সেন সুমনকে রিমান্ডে নিয়ে জিজ্ঞাসাবাদ শুরু করেছে জেলা পুলিশের গোয়েন্দা শাখা (ডিবি)। মাগুরায় ছাত্রলীগের গোলাগুলিতে মায়ের জঠরে শিশু গুলিবিদ্ধ ও একজন বৃদ্ধ নিহত হওয়ার ঘটনায় করা মামলার প্রধান আসামি সেন সুমন। গত রোববার তাঁকে জিজ্ঞসাবাদে সাত দিনের রিমান্ড মঞ্জুর করেন আদালত।মামলার তদন্ত কর্মকর্তা ডিবির ভারপ্রাপ্ত কর্মকর্তা (ওসি) মো. ইমাউল হক আজ বুধবার দুপুরে প্রথম আলোকে বলেন, ‘সেন সুমনকে গতকাল মঙ্গলবার বিকেলে জিজ্ঞাসাবাদের জন্য রিমান্ডে নিয়ে আসা হয়েছে। আমরা জিজ্ঞাসাবাদ শুরু করেছি। এর আগে মো. সোবহান ও মো. সুমন নামে দুই আসামিকে একদিনের রিমান্ডে এনে জিজ্ঞাসাবাদ করা হয়।’গত ২৩ জুলাই মাগুরা শহরের দোয়ারপাড়ায় কারিগরপাড়ায় ছাত্রলীগের দুই পক্ষের সংঘর্ষের সময় গুলিবিদ্ধ হন অন্তঃসত্ত্বা নাজমা খাতুন। গুলি মায়ের পেটে থাকা শিশুর শরীরও এফোঁড়-ওফোঁড় করে দেয়। পরে মাগুরায়ই অস্ত্রোপচারের মাধ্যমে শিশুটির জন্ম হয়। কিন্তু উন্নত চিকিৎসার জন্য তাকে ঢাকায় পাঠানো হয়। এরপর তার মাকে পাঠানো হয়। প্রথমে মেডিকেলের নিবন্ধন খাতায় শিশুটির নাম ‘বেবি অব নাজমা’ লেখা ছিল। পরে শিশুটির নাম দেওয়া হয় সুরাইয়া। গোলাগুলি ওই ঘটনায় মারা যান নাজমার চাচাশ্বশুর মমিন ভূঁইয়া। নিহত মমিন ভূঁইয়া পৌর আওয়ামী লীগের সভাপতি বাকি ইমামের চাচা।
ওই ঘটনায় গত ২৬ জুলাই নিহত মমিন ভূঁইয়ার ছেলে রুবেল ভূঁইয়া সেন সুমনকে প্রধান আসামি করে ১৬ জনের বিরুদ্ধে মাগুরা সদর থানায় মামলা করেন। মামলার অন্য আসামিরা ছাত্রলীগের সাবেক ও বর্তমান নেতা-কর্মী ও সমর্থক। মামলাটির তদন্তভার ডিবিকে দেওয়া হয়। এ পর্যন্ত মামলার নয়জন আসামিকে গ্রেপ্তার করা হয়েছে।
