
গাজীপুরের কোনাবাড়ি এলাকায় আজ মঙ্গলবার সকালে বাসচাপায় এক নারী শ্রমিক নিহত হয়েছেন। ঢাকা-টাঙ্গাইল মহাসড়কে এ ঘটনা ঘটে। প্রতিবাদে ক্ষুব্ধ শ্রমিকেরা ওই মহাসড়ক অবরোধ করে যানবাহন ভাঙচুর করেন। পরিস্থিতি নিয়ন্ত্রণে লাঠিপেটা ও কাঁদানে গ্যাস ছুড়েছে পুলিশ। এতে কমপক্ষে ১০ জন আহত হয়েছেন।এসব ঘটনার পরিপ্রেক্ষিতে ওই নারী শ্রমিক যে কারখানায় কাজ করতেন, এটি আজকের জন্য ছুটি ঘোষণা করা হয়েছে।নিহত নারী শ্রমিকের নাম নসিমন বেগম (৪৫)। তাঁর বাড়ি লালমনিরহাটের কালীগঞ্জ থানায়। স্বামীর নাম আব্দুল জলিল। পরিবার নিয়ে গাজীপুরের বাইমাইল এলাকায় ভাড়াবাড়িতে থাকতেন নসিমন। তিনি কোনাবাড়ি এলাকার ডিজাইনটেক্স সোয়েটার লিমিটেড কারখানায় কাজ করতেন।প্রত্যক্ষদর্শী, শ্রমিক ও শিল্প পুলিশের ভাষ্য, আজ সকালে বাসা থেকে কাজে যাচ্ছিলেন নসিমন। সকাল সাড়ে সাতটার দিকে কোনাবাড়ি এলাকায় মহাসড়ক পার হওয়ার সময় যাত্রীবাহী একটি বাস তাঁকে চাপা দিয়ে পালিয়ে যায়। এতে ঘটনাস্থলে তিনি নিহত হন। ঘটনার সময় ওই মহাসড়ক দিয়ে শত শত শ্রমিক কাজে যাচ্ছিলেন। তাঁরা উত্তেজিত হয়ে মহাসড়ক অবরোধ করে যানবাহন ভাঙচুর করেন। অন্তত ১৫-১৬টি যানবাহন ভাঙচুরের শিকার হয়েছে।খবর পেয়ে গাজীপুর শিল্প পুলিশ ও থানার পুলিশ ঘটনাস্থলে যান। শ্রমিকদের বুঝিয়ে তাঁরা শান্ত করার চেষ্টা চালান। এর পরও শ্রমিকেরা নির্বিচারে যানবাহন ভাঙচুর করতে থাকলে লাঠিপেটা ও কাঁদানে গ্যাসের শেল ছোড়ে পুলিশ। শ্রমিকেরা ছত্রভঙ্গ হয়ে গেলে সকাল নয়টার পর পরিস্থিতি নিয়ন্ত্রণে আসে।
প্রত্যক্ষদর্শী ও শ্রমিকদের ভাষ্য, পুলিশের লাঠিপেটায় অন্তত ১০ জন আহত হয়েছেন। তাঁরা স্থানীয় ক্লিনিকে চিকিৎসা নেন।
শ্রমিকেরা মহাসড়ক থেকে সরে গেলে সকাল নয়টার পর মহাসড়কে যানচলাচল শুরু হয়। এর আগে শ্রমিকদের অবরোধে যাত্রীরা চরম দুর্ভোগ পোহান। এ ছাড়া যানবাহনে হামলার সময় যাত্রীদের মধ্যে আতঙ্ক সৃষ্টি হয়। তাঁরা দিগ্বিদিক ছুটতে থাকেন।
এসব ঘটনার পর ডিজাইনটেক্স সোয়েটার লিমিটেড কারখানায় আজকের জন্য ছুটি ঘোষণা করে কর্তৃপক্ষ। এই তথ্যের সত্যতা নিশ্চিত করে কারখানার উৎপাদন ব্যবস্থাপক মো. সুজায়েত বলেন, উদ্ভূত পরিস্থিতিতে এই পদক্ষেপ নেওয়া হয়েছে। নিহত নারী শ্রমিকের লাশ দাফনসহ তাঁর পরিবারকে সহায়তা দেবে কারখানা কর্তৃপক্ষ।
কোনাবাড়ি হাইওয়ে থানার উপপরিদর্শক (এসআই) মো. সাইফুল ইসলাম বলেন, নিহত নারী শ্রমিকের লাশ উদ্ধার করা হয়েছে। পরবর্তী পদক্ষেপ নেওয়া হচ্ছে।
