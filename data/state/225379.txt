
চট্টগ্রাম নগরের সদরঘাট সড়ক ও স্ট্র্যান্ড রোড এখন অস্থায়ী ট্রাক টার্মিনালে পরিণত হয়েছে। সারি সারি ট্রাকের দখলে চলে গেছে দুটি সড়কের দুই পাশের বড় একটা অংশসহ ফুটপাত। এতে গাড়ি চলাচলের রাস্তা সংকুচিত হয়ে গেছে। ঝুঁকি নিয়ে সড়কের ওপর দিয়েই চলাচল করতে হচ্ছে পথচারীদের।চট্টগ্রাম উন্নয়ন কর্তৃপক্ষ (সিডিএ) নগরের যান চলাচলের জন্য ২০১০ সালে এ দুটি সড়কের সম্প্রসারণ ও উন্নয়ন করে। কিন্তু নগরবাসীর পরিবর্তে সড়ক সম্প্রসারণের সুফল পাচ্ছেন ট্রাকমালিক ও চালকেরা। তবে ট্রাকমালিকেরা বলছেন, টার্মিনাল না থাকায় বাধ্য হয়ে সড়কের ওপর ট্রাক রাখতে হচ্ছে।গত মঙ্গলবার দুপরে সরেজমিনে দেখা যায়, ইসলামিয়া কলেজ মোড় থেকে জেটি মোড় পর্যন্ত সদরঘাট সড়কের দুপাশে সারি সারি ট্রাক পার্ক করে রাখা হয়েছে। চার লেনের সড়ক পরিণত হয়েছে এখন দুই লেনে। এই সড়কের পাশেই নগর পুলিশের উপকমিশনারের (ট্রাফিক) কার্যালয় ও সদরঘাট থানা। পুলিশের গুরুত্বপূর্ণ দুটি স্থাপনার পাশেই রয়েছে ট্রাকের সারি।জানতে চাইলে নগর পুলিশের উপকমিশনার (ট্রাফিক) মাসুদুল হাসান প্রথম আলোকে বলেন, ‘সড়কের ওপর রাখা গাড়িগুলো মাঝখানে একবার উঠিয়ে দিয়েছিলাম। পরে তদারকির অভাবে হয়তো আবার বসে গেছে। পরিবহনমালিকদের সঙ্গে আলোচনা করে এ ব্যাপারে পদক্ষেপ নেব।’সদরঘাট সড়কে কথা হয় ট্রাকচালকের সহকারী মোজাম্মেল হকের সঙ্গে। সড়কের ওপর ট্রাক রাখার বিষয়ে তিনি জানান, এখান থেকে ঘাটের দূরত্ব কম। সহজেই মালামাল ওঠানো-নামানো করা যায়। তাই এখানে গাড়ি রাখা হয়েছে।সদরঘাটের জেটি মোড়ের পর শুরু হয়েছে স্ট্র্যান্ড রোড। এই সড়কের মাঝির ঘাট এলাকায় রাস্তার দুপাশে সারি সারি ট্রাক। একটি ছেড়ে যাওয়ার কিছুক্ষণ পরই আরেকটি ট্রাক এসে খালি জায়গা দখল নিচ্ছে।স্থানীয় বাসিন্দা সঞ্জয় সরকার ক্ষোভ প্রকাশ করে বলেন, ‘সারা দিন রাস্তার ওপর গাড়ি রাখা হয়। সড়ক-ফুটপাতের পার্থক্য নেই এখানে। হাঁটাচলা করতে হয় সড়কের ওপর দিয়ে। সারাক্ষণ টেনশনে থাকতে হয়।’সিডিএর নির্বাহী প্রকৌশলী মোহাম্মদ হাসান প্রথম আলোকে জানান, আগে সড়ক দুটির প্রশস্ততা ছিল ১৮-২২ ফুট। সম্প্রসারণের পর এখন সদরঘাট সড়কের প্রশস্ততা ৬০ ফুট, আর স্ট্র্যান্ড রোড ৪৮ ফুট চওড়া। তিনি জানান, চট্টগ্রামে কোনো ট্রাক টার্মিনাল নেই। ফলে নগরের আরও কয়েকটি এলাকার মতো সদরঘাট ও স্ট্র্যান্ড রোডেও এলোপাতাড়িভাবে ট্রাক রাখা হয়। এতে যান চলাচল ব্যাহত হয়।মাঝিরঘাট ট্রাক পরিবহন মালিক সমিতির সাধারণ সম্পাদক আবু সিদ্দিক প্রথম আলোকে বলেন, ‘ট্রাক টার্মিনাল না থাকার কারণে বাধ্য হয়ে রাস্তার ওপর গাড়ি রাখতে হচ্ছে। টার্মিনাল নির্মাণ করতে পরিত্যক্ত জায়গা বরাদ্দ পেতে সরকারের বিভিন্ন সংস্থার কাছে ধরনা দিয়েছি, কিন্তু কাজের কাজ কিছুই হয়নি।’
