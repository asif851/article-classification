

অবকাঠামোগত উন্নয়নের কথা তুলে বাংলাদেশে বিনিয়োগের জন্য বিনিয়োগকারীদের প্রতি আহ্বান জানিয়েছেন প্রধানমন্ত্রী শেখ হাসিনা। বিনিয়োগকারীদের উদ্দেশে তিনি বলেছেন, ‘বাংলাদেশ একটি সুন্দর দেশ, আসুন এখানে বিনিয়োগ করুন।’আজ রোববার রাজধানীর হোটেল র‍্যাডিসনে বাংলাদেশ ইনভেস্টমেন্ট অ্যান্ড পলিসি সামিট ২০১৬ এর শুভ উদ্বোধন ঘোষণা করেন প্রধানমন্ত্রী। সেখানে বক্তব্য দেওয়ার সময় তিনি এ কথা বলেন।প্রধানমন্ত্রী তাঁর বক্তব্যে বাংলাদেশের বিভিন্ন উন্নয়নের কথা তুলে ধরেন। তিনি বলেন, বিনিয়োগ, বিশ্বমন্দাসহ সব প্রতিকূলতা উপেক্ষা করে বাংলাদেশ অর্থনৈতিক প্রবৃদ্ধি ৬ ভাগে ধরে রাখতে পেরেছে। চলতি অর্থবছরে ৭ শতাংশের ওপরে প্রবৃদ্ধি অর্জন হবে বলে তিনি আশা করেন।শেখ হাসিনা বলেন, আজকের বাংলাদেশ বদলে যাওয়া বাংলাদেশ। দেশের মানুষ আজ অনেক বেশি আত্মবিশ্বাসী। এটি সম্ভব হয়েছে নীতিনির্ধারক, উদ্যোক্তা, বিশেষজ্ঞ ও কর্মীদের দক্ষতার মধ্য দিয়ে।ব্যক্তি খাতে উদ্যোক্তাদের দক্ষতা বেড়েছে মন্তব্য করে প্রধানমন্ত্রী বলেন, আওয়ামী লীগ সরকার এই খাততে উন্মুক্ত করে দিয়েছে। পদ্মাসেতুর মতো বড় প্রকল্প নিজস্ব অর্থায়নে বাস্তবায়নের কাজ শুরু করেছে। রিজার্ভ বেড়েছে। বাজেটের আকার বেড়েছে।
প্রধানমন্ত্রী আরও বলেন, বর্তমান সরকার ব্যবসা করতে আসেনি। আমরা ব্যবসা করি না। ব্যবসা করবেন ব্যবসায়ীরা। সরকার ব্যবসাবান্ধব ও বিনিয়োগবান্ধব পরিবেশ সৃষ্টি করছে। প্রতিবেশী দেশের সঙ্গে বাংলাদেশের আঞ্চলিক সহযোগিতা বেড়েছে। দক্ষিণ এশিয়া অদূর ভবিষ্যতে প্রবৃদ্ধির একটি বড় কেন্দ্রবিন্দুতে পরিণত হতে যাচ্ছে।
সম্মেলনে বাংলাদেশের অন্যতম বৈদেশিক বিনিয়োগ খাতগুলোর কথা তুলে ধরেন প্রধানমন্ত্রী। এগুলো হলো, বিদ্যুৎ,​ গ্যাস, সমুদ্র, সড়ক, মহাসড়ক, আইসিটি,ওষুধ, শিল্প উৎ​পাদন, অটোমোবাইল, সিরামিকসসহ বিভিন্ন খাত।
প্রধানমন্ত্রী বলেন, সারা দেশে ১০০টি অর্থনৈতিক অঞ্চল গড়ে তোলার উদ্যোগ নেওয়া হয়েছে। অর্থনৈতিক অঞ্চলের জন্য ৩০টি এলাকা চিহ্নিত করা হয়েছে।
প্রধানমন্ত্রী আরও বলেন, ২০২১ সালের মধ্য দেশকে মধ্যম আয়ের দেশে পরিণত করা সরকারের লক্ষ্য। এই পথচলায় সরকার বিনিয়োগকারীদের সহযোগিতা চায়। বিনিয়োগ সম্মেলনের গুরুত্বের কথা তুলে ধরে শেখ হাসিনা বলেন, এই সম্মেলন বাংলাদেশকে জানার সম্ভাবনা তৈরি করে দিচ্ছে। বিনিয়োগের সর্বোচ্চ মুনাফা অর্জনই আমাদের কাম্য।
সম্মেলনে অর্থমন্ত্রী আবুল মাল আবদুল মুহিত, বাণিজ্যমন্ত্রী তোফায়েল আহমদ, শিল্পমন্ত্রী আমির হোসেন আমু, ব্যবসায়ী নেতা, বিভিন্ন দেশের কূটনীতিকসহ দেশি-বিদেশি বিনিয়োগকারীরা উপস্থিত ছিলেন।
