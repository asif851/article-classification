
কক্সবাজারের পেকুয়া উপজেলার তিন নেতা বিএনপির কেন্দ্রীয় কমিটিতে স্থান পাওয়ায় উচ্ছ্বসিত নেতা-কর্মীরা। তাঁরা সভা-সমাবেশ, আনন্দ মিছিল করে ও কেক কেটে উল্লাস করছেন।জ্যেষ্ঠ নেতারা বলছেন, ঝিমিয়ে পড়া সাংগঠনিক কার্যক্রম গতি পাচ্ছে। নেতা-কর্মীরা নতুন করে উজ্জীবিত হচ্ছেন।কেন্দ্রীয় কমিটিতে সালাহউদ্দিন আহমদ সর্বোচ্চ নীতিনির্ধারণী ফোরাম স্থায়ী কমিটিতে স্থান পেয়েছেন। বর্তমানে তিনি ভারতের শিলংয়ে রয়েছেন। সালাহউদ্দিন আহমদ এর আগে যুগ্ম মহাসচিব হিসেবে দায়িত্ব পালন করেছেন। মেজর জেনারেল (অব.) রুহুল আলম চৌধুরী বিএনপির কেন্দ্রীয় কমিটির ভাইস চেয়ারম্যান হয়েছেন। এর আগে তিনি দলের চেয়ারপারসন খালেদা জিয়ার নিরাপত্তাবিষয়ক উপদেষ্টা ছিলেন। সালাহউদ্দিন আহমদের স্ত্রী ও সাবেক সাংসদ হাসিনা আহমদ এবারও কেন্দ্রীয় কমিটির সদস্য মনোনীত হয়েছেন। আগেও তিনি একই পদে ছিলেন। সালাউদ্দিনের বাড়ি পেকুয়া সদর ইউনিয়নের সিকদারপাড়া ও রুহুল আলম চৌধুরীর বাড়ি মগনামা ইউনিয়নের দক্ষিণ মগনামা গ্রামে। তবে কক্সবাজার জেলা থেকে সাবেক সাংসদ লুৎফর রহমান কাজলও স্থান পেয়েছেন। তাঁকে কেন্দ্রীয় কমিটির মৎস্যবিষয়ক সম্পাদক করা হয়েছে।কমিটি ঘোষণার পর পেকুয়া উপজেলা বিএনপি, যুবদল, ছাত্রদল, শ্রমিক দল, স্বেচ্ছাসেবক দল ও মৎস্যজীবী দলের নেতা-কর্মীরা পৃথক আনন্দ মিছিল বের করে। বিভিন্ন স্থানে মিষ্টি বিতরণ করা হয়। পেকুয়া উপজেলা পরিষদের চেয়ারম্যান ও কক্সবাজার জেলা যুবদলের জ্যেষ্ঠ সহসভাপতি শাফায়েত আজিজ বলেন, ‘সালাহউদ্দিন আহমদ স্থায়ী কমিটিতে স্থান পাওয়ায় নেতা-কর্মীরা বেশি খুশি। দলে তাঁর যথাযথ মূল্যায়ন হয়েছে।’পেকুয়া উপজেলা বিএনপির সভাপতি ও সদর ইউনিয়ন পরিষদের চেয়ারম্যান বাহাদুর শাহ বলেন, এক উপজেলা থেকে তিন নেতা কেন্দ্রীয় কমিটিতে স্থান পাওয়ায় নেতা-কর্মীরা আরও বেশি উদ্যমী হয়ে মাঠে নামবেন। বিশেষ করে তৃণমূলে চাঙাভাব লক্ষ করা যাচ্ছে।চকরিয়া উপজেলা বিএনপির সভাপতি মিজানুর রহমান চৌধুরী বলেন, ‘খালেদা জিয়ার কাছে সালাহউদ্দিন আহমদ সব সময় আস্থাভাজন ছিলেন। একজন পরীক্ষিত নেতা হিসেবেই তাঁকে দলের সর্বোচ্চ ফোরামে স্থান দেওয়া হয়েছে।’পেকুয়া উপজেলা ছাত্রদলের সভাপতি কামরান জাদিদ বলেন, সালাহউদ্দিন আহমদ ছাত্ররাজনীতি থেকে ধীরে ধীরে আজকের অবস্থানে উঠে এসেছেন। এ ছাড়া তিনি রাজনীতির মাঠে পোড় খাওয়া নেতা। অত্যাচার–নির্যাতন সহ্য করেই তিনি এগিয়ে গেছেন।প্রতিক্রিয়া জানতে চাইলে বিএনপির ভাইস চেয়ারম্যান মেজর জেনারেল (অব.) রুহুল আলম চৌধুরী বলেন, ‘কেন্দ্রীয় কমিটিতে স্থান পেয়েছি, এটা বড় কথা নয়। এখন দায়িত্ব অনেক বেড়েছে। দলের নেতা-কর্মীদের সক্রিয় করে সরকারবিরোধী আন্দোলন জোরদার করাই লক্ষ্য।’সাবেক সাংসদ ও কেন্দ্রীয় বিএনপির সদস্য হাসিনা আহমদ বলেন, ‘নেত্রী পরীক্ষিত নেতাদের মূল্যায়ন করেছেন। এ জন্য আমরা তাঁর কাছে কৃতজ্ঞ।’ তিনি আরও বলেন, ‘সালাহউদ্দিন দীর্ঘদিন ধরে দেশের বাইরে। তিনি দেশে ফিরে নেতা-কর্মীদের নিয়ে কাজ করতে চান। কিন্তু সরকার নানা ছুঁঁতোয় তাঁকে দেশে ফিরতে দিচ্ছে না। নেতা-কর্মীরাও তাঁর জন্য উদ্গ্রীব হয়ে আছেন।’
