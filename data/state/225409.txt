
ইউএনও-ওসি, শিক্ষকসহ বেশ কয়েকজনকে মারধর, সরকারি জমি দখল, ঘুষ গ্রহণ, রাখাইনদের জমি দখলসহ নানা অভিযোগে আলোচিত বরগুনার তালতলী উপজেলা পরিষদের চেয়ারম্যান ও উপজেলা যুবলীগের সভাপতি মনিরুজ্জামানকে কারণ দর্শানোর নোটিশ দিয়েছে স্থানীয় সরকার মন্ত্রণালয়। নোটিশ পাওয়ার সাত দিনের মধ্যে তাঁকে কারণ দর্শাতে বলা হয়েছে।
নোটিশে মনিরুজ্জামানের বিরুদ্ধে কেন আইনানুগ ব্যবস্থা নেওয়া হবে না, তা জানতে চাওয়া হয়েছে। ৬ সেপ্টেম্বর পল্লী উন্নয়ন ও সমবায় মন্ত্রণালয়ের স্থানীয় সরকার সচিব আবদুল মালেক স্বাক্ষরিত ওই চিঠিতে উল্লেখ করা হয়, উপজেলা চেয়ারম্যান মনিরুজ্জামান তালতলীর সাবেক ইউএনও কাজী তোফায়েল হোসেন, তালতলী সিনিয়র মাদ্রাসার দপ্তরি মো. শাহজাহান মিয়া, রাখাইন ডেভেলপমেন্ট ফাউন্ডেশনের চেয়ারম্যান উসিত মং, ছোট অংকুজানপাড়া সরকারি প্রাথমিক বিদ্যালয়ের অবসরপ্রাপ্ত প্রধান শিক্ষক সুন্দর আলী গাজী, তালতলী থানার বর্তমান ওসি কমলেশ চন্দ্র হালদার, এসআই খালেক হাওলাদার, তালতলী ইউনিয়ন ভূমি কার্যালয়ের সহকারী জসিম উদ্দিন, একই এলাকার রাসেলসহ আরও কয়েক ব্যক্তিকে মারধর ও লাঞ্ছিত করেছেন।
নোটিশে আরও উল্লেখ করা হয়, তালতলী পানি উন্নয়ন বোর্ডের তিন একর জমি দখল করে করাতকল স্থাপন এবং সরকারি গাছ কেটে আত্মসাৎ, রাখাইন খে মংয়ের জমি দখল করে তাঁকে মারধর, সরকারি গভীর নলকূপ বরাদ্দের নামে এলাকার দুই শতাধিক মানুষের কাছ থেকে ১৫ থেকে ২০ হাজার করে টাকা ঘুষ নেন তিনি।
এসব অভিযোগের পরিপ্রেক্ষিতে বরিশাল বিভাগীয় কমিশনার মাঠপর্যায়ে এক তদন্তে উল্লিখিত এসব অভিযোগের প্রাথমিক সত্যতা পান। তাই উপজেলা পরিষদ আইন ২০১১ (সংশোধিত) অনুযায়ী এসব অপরাধের জন্য তাঁর বিরুদ্ধে আইনানুগ ব্যবস্থা কেন নেওয়া হবে না, তা নোটিশ পাওয়ার সাত দিনের মধ্যে জানাতে নির্দেশ দেওয়া হয়েছে।
যোগাযোগ করা হলে মনিরুজ্জামান চিঠি পাওয়ার কথা স্বীকার করে বলেন, যথাসময়ে চিঠির জবাব দেওয়া হবে। নোটিশের অভিযোগ প্রসঙ্গে তিনি বলেন, ‘আমার বিরুদ্ধে তো কোনো মামলা নেই।’
প্রসঙ্গত, উপজেলা পরিষদের চেয়ারম্যান মনিরুজ্জমানের বিরুদ্ধে চলতি বছরের ১৬ মে তালতলীর লাউপাড়া বাজারে ইউপি নির্বাচন নিয়ে দুই পক্ষের সংঘর্ষ চলাকালে তালতলী থানার ওসি কমলেশ চন্দ্র হালদারকে শারীরিকভাবে লাঞ্ছিত করার অভিযোগ রয়েছে। এ ছাড়া গত ২৯ মার্চ ইউপি নির্বাচনের মনোনয়নপত্র জমা দেওয়ার তথ্য সংগ্রহ করতে গেলে এসএ টিভির বরগুনা প্রতিনিধি নুরুজ্জামান ফারুক, বরিশালের আঞ্চলিক পত্রিকার দুই প্রতিনিধি মিজানুর রহমান ও খাইরুল ইসলামকে উপজেলা পরিষদের বারান্দায় মারধর করেন তিনি। গত ২৬ জানুয়ারি উপজেলা সহকারী কমিশনার (ভূমি) কার্যালয়ের প্রধান সহকারী জসিম উদ্দিনকে সকাল সাড়ে ১০টার দিকে উপজেলা পরিষদের মূল ফটকের সামনে বসে মারধরের অভিযোগ আছে। এর আগে তিনি এক শিক্ষক, এসআই, ইউএনওকে মারধর ও লাঞ্ছিত করেন।
