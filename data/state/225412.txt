
কুমিল্লা সিটি করপোরেশন নির্বাচনে আওয়ামী লীগের মনোনীত প্রার্থী আঞ্জুম সুলতানার পক্ষে প্রচারে সেখানে যাচ্ছেন দলটির ২৩ জন কেন্দ্রীয় নেতা। এ জন্য দলটির একটি কমিটি গঠন করে কেন্দ্রীয় নেতাদের ওয়ার্ডভিত্তিক দায়িত্ব দেওয়া হয়েছে। প্রার্থীর পক্ষে শুধু প্রচার-প্রচারণা নয়, দলটির নেতারা সেখানে স্থানীয় আওয়ামী লীগের মধ্যকার দ্বন্দ্ব নিরসনেও কাজ করবেন।
জানতে চাইলে কমিটির প্রধান সমন্বয়কের দায়িত্বে থাকা আওয়ামী লীগের সভাপতিমণ্ডলীর সদস্য কাজী জাফর উল্লাহ প্রথম আলোকে বলেন, ‘নির্বাচনের জয় যেন নৌকার পক্ষে আনতে পারি, সেটা নিশ্চিতের জন্য আমরা সেখানে যাব।’ কুমিল্লায় দলের অভ্যন্তরীণ দ্বন্দ্বের বিষয়ে করা এক প্রশ্নের জবাবে তিনি বলেন, ‘সব জায়গাতেই কিছু না কিছু গোলমাল আছে। গোলমাল না থাকলে তো সেখানে টিম পাঠাতে হতো না। সেখানে যে গোলমালগুলো আছে তা আমরা সমাধানের চেষ্টা করব।’ জানা গেছে, কমিটিতে আওয়ামী লীগের সভাপতিমণ্ডলীর সদস্য কাজী জাফর উল্লাহকে প্রধান সমন্বয়কারী ও সাংগঠনিক সম্পাদক এ কে এম এনামুল হক শামীমকে সদস্যসচিবের দায়িত্ব প্রদান করা হয়েছে। এ ছাড়া কেন্দ্রীয় কার্যনির্বাহী সংসদের ২১ জন নেতাকে নির্বাচনী এলাকার ওয়ার্ডভিত্তিক দায়িত্ব বণ্টন করা হয়েছে। মন্ত্রী কিংবা সাংসদ নন, এমন নেতাদেরই এই কমিটিতে অন্তর্ভুক্ত করা হয়েছে। কাজী জাফর উল্লাহ ও এনামুল হক শামীম ছাড়াও ওই কমিটিতে ১০ জন সম্পাদকমণ্ডলীর সদস্য এবং ১১ জন কেন্দ্রীয় নির্বাহী সদস্য রয়েছেন। এই কমিটির প্রথম সভা আগামী রোববার সকালে দলের সভাপতির ধানমন্ডির কার্যালয়ে অনুষ্ঠিত হবে।
আওয়ামী লীগের পরিবেশ ও বন সম্পাদক এবং ওই কমিটির সদস্য দেলোয়ার হোসেন প্রথম আলোকে বলেন, ১৫ মার্চ কুমিল্লা সিটি করপোরেশন নির্বাচনে প্রার্থীদের মধ্যে প্রতীক বরাদ্দ হবে। এরপরেই প্রচার-প্রচারণার জন্য কেন্দ্রীয় নেতারা সেখানে যাবেন। কখন এবং কীভাবে যাব, তা ওই বৈঠকে ঠিক করা হবে।
