
 
• নির্বাচন থেকে সরে যাওয়ার অজুহাত খুঁজছে বিএনপি • রায় কী হবে, আগেই তা বলে দিচ্ছেন বিএনপি নেতারা • খালেদার মামলার রায় নিয়ে আ.লীগের দলীয় কর্মসূচি নেই
বিএনপি আগামী জাতীয় সংসদ নির্বাচনে না যাওয়ার জন্য নানা ধরনের টালবাহানা করছে বলে মন্তব্য করেছেন সড়ক পরিবহন ও সেতুমন্ত্রী ওবায়দুল কাদের।আজ শুক্রবার রাজধানীর শনির আখড়ায় ঢাকা-চট্টগ্রাম মহাসড়কে নির্মিত পদচারী-সেতুর (ফুটওভার ব্রিজ) উদ্বোধন শেষে সাংবাদিকদের প্রশ্নের জবাবে এসব কথা বলেন ওবায়দুল কাদের। খবর বাসস।
আওয়ামী লীগের সাধারণ সম্পাদক ওবায়দুল বলেন, ‘বিএনপির কাজ-কর্ম দেখে, তাদের কথাবার্তা শুনে মনে হচ্ছে, তারা নির্বাচন থেকে সরে যাওয়ার অজুহাত খুঁজছে। আর এ জন্য তারা নানা ছলচাতুরীর আশ্রয় নিচ্ছে।’ তিনি বলেন, বিএনপি চেয়ারপারসন খালেদা জিয়ার মামলার রায় এখনো হয়নি। কিন্তু এর আগেই তাঁরা মামলার রায় কী হবে, তা বলে দিচ্ছেন। রায় তাঁদের বিরুদ্ধে গেলে আদালতের বিরুদ্ধে তাঁরা আন্দোলন করার ঘোষণা দিচ্ছেন।
সেতুমন্ত্রী ওবায়দুল কাদের বলেন, বিএনপি রাজধানীর শীতাতপনিয়ন্ত্রিত বিলাসবহুল এক হোটেলে কার্যনির্বাহী কমিটির সভা আহ্বান করেছে। আর বিলাসবহুল হোটেলে বসে তারা জনগণের জন্য আন্দোলনের কর্মসূচি ঘোষণা করবে।
জিয়া অরফানেজ ট্রাস্ট দুর্নীতি মামলার রায় নিয়ে কোনো দলীয় কর্মসূচি থাকবে না উল্লেখ করে ওবায়দুল কাদের বলেন, ‘এ বিষয়ের ওপর কোনো কর্মসূচি দিয়ে আমরা জনগণের উদ্বেগ, উৎকণ্ঠা বাড়াতে চাই না। তাই এ রায়কে কেন্দ্র করে আমাদের কোনো দলীয় কর্মসূচি নেই।’ এ বিষয়ে তিনি আরও বলেন, তবে জনগণের নিরাপত্তা ও জানমাল রক্ষায় সরকার সতর্ক থাকবে। এ রায় নিয়ে কেউ কোনো ধরনের বিশৃঙ্খলা তৈরি করতে চাইলে জনগণই তার সমুচিত জবাব দেবে।
সড়ক দুর্ঘটনা এড়াতে পদচারী-সেতু ব্যবহারের জন্য সবার প্রতি আহ্বান জানান সড়ক পরিবহন ও সেতুমন্ত্রী ওবায়দুল কাদের।
