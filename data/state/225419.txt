
রাজবাড়ি সদর উপজেলার বসন্তপুরে বাস ও মাহেন্দ্রর (স্থানীয় ভাবে মাহেন্দ্র নামে পরিচিত তিন চাকার যান) মুখোমুখি সংঘর্ষে ২ জন নিহত হয়েছেন। আজ মঙ্গলবার বেলা একটার দিকে এ দুর্ঘটনা ঘটে।
নিহত একজন মাহেন্দ্রচালক সাগর বিশ্বাস (৩৫)। অন্যজনের পরিচয় জানা যায়নি। রাজবাড়ী সদর থানার ভারপ্রাপ্ত কর্মকর্তা (ওসি) শাহ মোহাম্মদ আওলাদ হোসেন এ দুর্ঘটনার খবরটি নিশ্চিত করেছেন। পুলিশ ও প্রত্যক্ষদর্শীর ভাষ্য, ঢাকা থেকে পিরোজপুরগামী একটি বাস দৌলতদিয়া-খুলনা সড়কে মজলিশপুর গ্রামে (বসন্তপুর সাইনবোর্ড এলাকা) পৌঁছালে বিপরীত দিক থেকে আসা একটি মাহেন্দ্রর সঙ্গে সংঘর্ষ হয়। এতে মাহেন্দ্রর চালকসহ দুজন ঘটনাস্থলে মারা যান এবং কমপক্ষে পাঁচজন গুরুতর আহত হন। আহতরাও মাহেন্দ্রর যাত্রী। তাঁদের ফরিদপুর মেডিকেল কলেজ হাসপাতালে ভর্তি করা হয়েছে।
জেলা পুলিশ সুপার জিহাদুল কবির জানিয়েছেন, ঘটনার পর বাসটি জব্দ করা হয়েছে এবং বাসের চালক ও সহকারীকে আটক করা হয়েছে।
