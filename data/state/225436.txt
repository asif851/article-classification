
লক্ষ্মীপুরের কমলনগরে তিনটি যানবাহনে অগ্নিসংযোগের ঘটনায় কমলনগর থানায় পৃথক দুটি মামলা হয়েছে। গত রোববার রাতে কমলনগর থানার এসআই আবদুল ওহাব সরকার ও এ কে আজাদ বাদী হয়ে মামলা দুটি করেন। এতে কমলনগর উপজেলা বিএনপির সদস্যসচিব নুরুল হুদা চৌধুরীসহ বিএনপি, যুবদল, ছাত্রদল ও জামায়াত-শিবিরের ৭২ নেতা-কর্মীকে অভিযুক্ত করা হয়েছে। কমলনগর থানার ওসি কবির আহাম্মদ জানান, রোববার দুপুরে রামগতি-লক্ষ্মীপুর আঞ্চলিক মহাসড়কের চরজাঙ্গালিয়া এলাকায় হাফেজিয়া মাদ্রাসার কাছে ইটবোঝাই একটি ট্রাক ও যাত্রীবাহী একটি লেগুনা এবং মেঘনা সিনেমা হলের সামনে যাত্রীবাহী অন্য একটি লেগুনায় অবরোধ-সমর্থকেরা অগ্নিসংযোগ করে। 
