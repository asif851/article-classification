
বাণিজ্যমন্ত্রী তোফায়েল আহমেদ বলেছেন, খালেদা জিয়া ৯২ দিনে এই দেশকে ধ্বংস করার চেষ্টা করেছিলেন। কিন্তু পরাজিত হয়েছেন। আদালতে আত্মসমর্পণ করে ঘরে গেছেন। তিনি পরাজিত হয়েছেন, ভবিষ্যতেও পরাজিত হবেন।আজ শনিবার বিকেলে রাজধানীর ইঞ্জিনিয়ার্স ইনস্টিটিউশন মিলনায়তনে শেখ হাসিনার স্বদেশ প্রত্যাবর্তন দিবস উপলক্ষে ঢাকা মহানগর আওয়ামী লীগ আয়োজিত আলোচনা সভায় তোফায়েল এসব কথা বলেন।তোফায়েল আহমেদ বলেন, ‘খালেদা জিয়া ঘরে ফিরে গেছেন। শুধু ফিরে যেতে পারেনি সেই শিশু, যে মায়ের কোলে পেট্রল বোমায় দগ্ধ হয়ে মৃত্যুবরণ করেছে। ফিরতে পারে নাই, আমার বাসের চালক-হেলপার। আজও বার্ন ইউনিটে তাদের কান্নার আওয়াজ শোনা যায়।’ তিনি বলেন, ৯২ দিনে খালেদা জিয়ার আন্দোলন মানুষ প্রত্যাখ্যান করেছে। শেখ হাসিনা বিজয়ী হয়েছেন।আওয়ামী লীগের উপদেষ্টা তোফায়েল বলেন, ‘বঙ্গবন্ধু স্বাধীনতা দিয়ে গেছেন অর্থনৈতিক মুক্তি দিয়ে যেতে পারেননি। কিন্তু সে দিন বেশি দূরে নয়, যেদিন শেখ হাসিনার নেতৃত্বে বঙ্গবন্ধুর সেই স্বপ্ন আমরা পূরণ করতে পারব। বঙ্গবন্ধু কন্যা শেখ হাসিনা ২০০৯ সালে অঙ্গীকার করছেন। ২০২১ সালে আমাদের স্বাধীনতার ৫০ বছর পূর্তিতে বাংলাদেশ হবে মধ্যম আয়ের দেশ। বাস্তবায়িত হবে রূপকল্প-২০২১।’ঢাকা মহানগর আওয়ামী লীগের ভারপ্রাপ্ত সভাপতি এম এ আজিজের সভাপতিত্বে আলোচনা সভায় আওয়ামী লীগের সভাপতিমণ্ডলীর সদস্য সৈয়দা সাজেদা চৌধুরী, মতিয়া চৌধুরী, শেখ ফজলুল করিম সেলিম, মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী, ঢাকা দক্ষিণ সিটি করপোরেশন মেয়র সাঈদ খোকন, উত্তরের মেয়র আনিসুল হক প্রমুখ বক্তব্য দেন।
