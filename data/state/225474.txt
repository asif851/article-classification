
বাণিজ্য মন্ত্রণালয়াধীন জাতীয় ভোক্তা অধিকার সংরক্ষণ অধিদপ্তরের পক্ষ থেকে আজ বৃহস্পতিবার ছয়টি জেলায় বাজার তদারকিতে ২০টি প্রতিষ্ঠানের কাছ থেকে মোট ১ লাখ ৩৭ হাজার ৫০০ টাকা জরিমানা আদায় করা হয়। অধিদপ্তরের বিভাগীয় ও জেলা কার্যালয়ের ছয়জন কর্মকর্তার নেতৃত্বে ঢাকা, ব্রাহ্মণবাড়িয়া, নাটোর, লক্ষ্মীপুর, নরসিংদী ও লালমনিরহাটে আজ বাজার তদারকি করা হয়।
ভোক্তা অধিকার সংরক্ষণ অধিদপ্তরের এক বিজ্ঞপ্তিতে এ কথা জানানো হয়েছে।বিজ্ঞপ্তিতে বলা হয়েছে, ঢাকা জেলা কার্যালয়ের সহকারী পরিচালক মাসুম আরেফিনের নেতৃত্বে ঢাকা মহানগরীর ডেমরা এলাকায় অস্বাস্থ্যকর উপায়ে খাদ্যপণ্য (ইফতারি) উৎপাদনের অপরাধে আলম’স ক্যাসেল হোটেলের কাছ থেকে ৩০ হাজার টাকা জরিমানা আদায় করা হয়। একই এলাকায় পণ্যের মোড়কে এমআরপি লেখা না থাকা, মেয়াদ উত্তীর্ণ পণ্য বিক্রি, খাদ্যপণ্যে নিষিদ্ধ পণ্যের মিশ্রণ ও অস্বাস্থ্যকর উপায়ে খাদ্য পণ্য উৎপাদনের অপরাধে তাজ বেকারিকে ৫০ হাজার টাকাসহ মোট ৮০ হাজার টাকা জরিমানা আরোপ করে আদায় করা হয়।ব্রাহ্মণবাড়িয়া জেলা কার্যালয়ের সহকারী পরিচালক আছাদুল ইসলামের নেতৃত্বে ব্রাহ্মণবাড়িয়া সদরে তিনটি প্রতিষ্ঠানকে ১৪ হাজার ৫০০ টাকা, নাটোর জেলা কার্যালয়ের সহকারী পরিচালক আব্দুল জব্বার মণ্ডলের নেতৃত্বে নাটোরের বড়াইগ্রাম উপজেলায় তিনটি প্রতিষ্ঠানকে ১৭ হাজার টাকাসহ অন্যান্য জেলায় অভিযান চালিয়ে দায়িত্বরত কর্মকর্তারা জরিমানা আদায় করেন।
