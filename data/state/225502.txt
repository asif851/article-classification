
আটজন নারী শিক্ষককে ‘হুমকি দেওয়া’ মানিকগঞ্জ সদর উপজেলার নতুন বসতি সরকারি প্রাথমিক বিদ্যালয়ের ব্যবস্থাপনা কমিটির সভাপতিকে বিদ্যালয়ের আঙিনায় যেতে নিষেধ করা হয়েছে। এদিকে প্রশাসনের আশ্বাসে গতকাল মঙ্গলবার শ্রেণিকক্ষে ফিরেছেন শিক্ষকেরা।
জেলা প্রশাসক মো. নাজমুছ সাদাত সেলিম বলেন, শিক্ষকদের নিরাপত্তার স্বার্থে কমিটির সভাপতি সেলিম মিয়াকে বিদ্যালয়ের আঙিনায় যেতে নিষেধ করা হয়েছে। তিনি আরও বলেন, উপজেলা শিক্ষা কমিটির সিদ্ধান্ত অনুযায়ী, বিদ্যালয় ব্যবস্থাপনা কমিটির সভাপতির ব্যাপারে ব্যবস্থা নেওয়া হবে।
শিক্ষকদের অভিযোগ, আটজন শিক্ষককে হুমকি দিয়েছিলেন ব্যবস্থাপনা কমিটির সভাপতি ও উপজেলা আওয়ামী লীগের সাবেক সাংগঠনিক সম্পাদক সেলিম মিয়া। গত সোমবার প্রধান শিক্ষকসহ বিদ্যালয়ের সব শিক্ষক নিরাপত্তার আশঙ্কায় উপজেলা প্রাথমিক শিক্ষা কর্মকর্তার কাছে লিখিত অভিযোগ করেন। ওই দিনই সব শিক্ষককে উপজেলা শিক্ষা কর্মকর্তার কার্যালয়ে সংযুক্ত করা হয়। এতে বিদ্যালয়টি শিক্ষকশূন্য হওয়ায় পাঠদান বন্ধ থাকে।
বিদ্যালয় সূত্র জানায়, এই পরিস্থিতিতে গতকাল উপজেলা নির্বাহী কর্মকর্তা (ইউএনও) মুহাম্মদ শাহাদত খন্দকার গতকাল দুপুরে বিদ্যালয়ে জরুরি সভা আহ্বান করেন। সভায় জেলা শিক্ষা কর্মকর্তা আলেয়া ফেরদৌসী, উপজেলা শিক্ষা কর্মকর্তা আবু সায়েম মো. তৌহিদুল ইসলাম, ব্যবস্থাপনা কমিটির সভাপতি এবং শিক্ষকেরা উপস্থিত ছিলেন। সভায় ইউএনও উভয় পক্ষের বক্তব্য শোনেন। পরে তিনি শিক্ষকদের নিরাপত্তার আশ্বাস দেন ও পাঠদান শুরুর নির্দেশ দেন। তবে অভিযুক্ত সেলিম মিয়ার বিরুদ্ধে কোনো ব্যবস্থা নেওয়া হয়নি। নির্দেশনা অনুযায়ী দুপুরের পর থেকে পাঠদান শুরু করেন শিক্ষকেরা।
বিদ্যালয়ের প্রধান শিক্ষক শাহানা আকতার প্রথম আলোকে বলেন, ‘বিদ্যালয়ের ব্যবস্থাপনা কমিটির সভাপতি সেলিম মিয়ার হুমকিতে আমিসহ অন্য শিক্ষিকারা মানসিকভাবে বিপর্যস্ত।’ তিনি বলেন, ‘সমঝোতার মাধ্যমে সমস্যার সমাধান করে দেওয়া হয়েছে। এরপরও বিদ্যালয় থেকে আমাকে তাড়াতে কমিটির সভাপতি সেলিম মিয়া কমিটির অন্য সদস্যদের কাছ থেকে জোর করে স্বাক্ষর আদায় করেছেন। এলাকার কতিপয় ব্যক্তিরও স্বাক্ষর নিচ্ছেন। এখনো আমাকে বিদ্যালয় থেকে সরাতে বিভিন্ন ষড়যন্ত্র করা হচ্ছে। এমন পরিস্থিতিতে আমি লাঞ্ছনার ভয়ে নিরাপত্তাহীনতার মধ্যে আছি।’
বিদ্যালয়ের সহকারী প্রধান শিক্ষক নিলুফার ইয়াসমিন বলেন, ‘প্রধান শিক্ষকের ওপর এত ঝড় বইছে যে সেই ঝড় আমাদের গায়ে লাগছে। আমরা এখানে স্বাচ্ছন্দ্যবোধ তো দূরের কথা, একধরনের ভীতিকর পরিস্থিতির মধ্যে পার করছি।’
তবে প্রধান শিক্ষককে লাঞ্ছিত কিংবা হুমকি দেওয়া হয়নি দাবি করেছেন কমিটির সভাপতি সেলিম মিয়া। তিনি উল্টো অভিযোগ করে বলেন, তাঁকে ছাড়াই প্রধান শিক্ষক বিদ্যালয়ের উন্নয়নকাজ ও কমিটির সভা করেন। তাঁর বিরুদ্ধে সংশ্লিষ্ট দপ্তরে অভিযোগ করা হবে।
 
