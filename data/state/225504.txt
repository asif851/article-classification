
অবৈধভাবে বন্যপ্রাণী রাখার দায়ে নারায়ণগঞ্জের সাত খুন মামলার প্রধান আসামি নূর হোসেনকে এক বছরের কারাদণ্ড ও ৫০ হাজার টাকা জরিমানা অনাদায়ে আরও তিন মাসের কারাদণ্ড দিয়েছেন আদালত।
আজ মঙ্গলবার বেলা পৌনে একটার দিকে নারায়ণগঞ্জ সিনিয়র জুডিশিয়াল ম্যাজিস্ট্রেট আদালতের বিচারক এইচ এম শফিকুল ইসলাম আসামি নূর হোসেনের অনুপস্থিতিতে এই মামলার রায় ঘোষণা করেন। বন্যপ্রাণী সংরক্ষণ আইনে সিদ্ধিরগঞ্জ থানায় মামলাটি করা হয়েছিল।
আদালতে রাষ্ট্রপক্ষে মামলাটি পরিচালনা করেন আইনজীবী মহাজাদা দেওয়ান। তবে আসামিপক্ষে কোনো আইনজীবী ছিলেন না।
রায় ঘোষণার পর আইনজীবী মহাজাদা দেওয়ান বলেন, অবৈধভাবে বন্যপ্রাণী রাখার দায়ে নূর হোসেনের বিরুদ্ধে মামলা করার চার মাস পর আজ রায় ঘোষণা করা হলো।
আদালত সূত্রে জানা গেছে, গত ১৫ মে নারায়ণগঞ্জ পুলিশ ও বন কর্মকর্তারা নূর হোসেনের শিমরাইল মোড়ের বাড়িতে অভিযান চালায়। এ সময় তাঁর বাড়ি থেকে বিরল প্রজাতির বেশ কয়েকটি দুর্লভ পাখি ও কবুতরসহ প্রায় ৪১ প্রজাতির বন্যপ্রাণী উদ্ধার করা হয়। ওই দিনই এ ঘটনায় বন কর্মকর্তা মো. ফজলুল হক বাদী হয়ে বন্যপ্রাণী সংরক্ষণ আইনে সিনিয়র জুডিশিয়াল ম্যাজিস্ট্রেট আদালতে একটি মামলা করেন। নূর হোসেন বর্তমানে ভারতের কলকাতার একটি কারাগারে বন্দী আছেন।
