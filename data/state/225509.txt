
বিএনপির সিনিয়র ভাইস চেয়ারম্যান তারেক রহমানকে দেওয়া আদালতের সাত বছরের কারাদণ্ডের আদেশের প্রতিবাদে আগামী বুধবার সারা দেশে থানা পর্যায়ে বিক্ষোভ কর্মসূচি পালন করবে বিএনপি। আজ সোমবার নয়াপল্টনে দলের কেন্দ্রীয় কার্যালয়ে সংবাদ সম্মেলনে বিএনপির জ্যেষ্ঠ যুগ্ম মহাসচিব রুহুল কবির রিজভী এই কর্মসূচি ঘোষণা করেন। অর্থ পাচারের দায়ে তারেক রহমানকে এই সাজা দেওয়া হয়। 
রিজভী জানান, বুধবার ঢাকাসহ দেশের সব মহানগরের থানা ও জেলার সব উপজেলা সদরে বিক্ষোভ সমাবেশ ও প্রতিবাদ মিছিল কর্মসূচি পালন করা হবে। তিনি দাবি করেন, মিথ্যা মামলায় আদালতের কাঁধে বন্দুক রেখে তারেক রহমানকে অন্যায়ভাবে সাজা দেওয়া হয়েছে। সরকার রাজনীতির দৃশ্যপট থেকে খালেদা জিয়া ও তারেক রহমানকে সরিয়ে দিতে চায়। কারাদণ্ডের প্রতিবাদে গত শনিবারও সারা দেশে জেলা পর্যায়ে এই কর্মসূচি পালন করে বিএনপি।
