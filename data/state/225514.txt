
জাতীয় পার্টির (জাপা) চেয়ারম্যান এইচ এম এরশাদ আজ বুধবার তাঁর বারিধারার বাসভবন প্রেসিডেন্ট পার্কে ফিরেছেন। বেলা তিনটার দিকে একটি মাইক্রোবাসে করে পেছনের ফটক দিয়ে বাসভবনে প্রবেশ করেন এরশাদ।গতকাল মঙ্গলবার দুপুরে রাজধানীর বনানীতে নিজ কার্যালয়ে জরুরি সংবাদ সম্মেলনের পর এরশাদ আর তাঁর বাসভবনে ফেরেননি।ওই সংবাদ সম্মেলনে নির্বাচনে না যাওয়ার ঘোষণা দেন এরশাদ। একই সঙ্গে নির্বাচন কমিশনে জমা দেওয়া জাপার প্রার্থীদের মনোনয়নপত্র প্রত্যাহার করে নিতে নির্দেশ দিয়েছেন বলেও জানান তিনি।নিরাপত্তারক্ষী ও প্রত্যক্ষদর্শীরা জানান, সংবাদ সম্মেলন শেষে বেলা একটার দিকে এরশাদ নিজের গাড়িতে না উঠে অন্য একটি গাড়িতে করে এলাকা ত্যাগ করেন। এর পর থেকে তাঁর মুঠোফোন বন্ধ পাওয়া যায়। এরশাদের নিরাপত্তারক্ষী বাদশা প্রথম আলো ডটকমকে জানান, রাত সাড়ে ১০টা পর্যন্ত এরশাদ নিজের বাসভবন বারিধারার প্রেসিডেন্ট পার্কে ফেরেননি।এ বিষয়ে জানতে চাইলে জাপার মহাসচিব এ বি এম রুহুল আমিন হাওলাদার বলেন, ‘তিনি (এরশাদ) হয়তো কোনো আপনজনের বাড়িতে দাওয়াতে আছেন। এ ধরনের বেড়ানোর সুযোগ তো অতীতে হয়নি তাঁর।’সংবাদ সম্মেলনের পর দলের প্রেসিডিয়াম সদস্য ও দশম জাতীয় সংসদ নির্বাচনে মনোনয়ন জমা দেওয়া প্রার্থীদের জরুরি ভিত্তিতে আজ বেলা তিনটায় বারিধারার বাসভবনের সামনে আসতে বলেন এরশাদ। তবে দেড়টা পর্যন্ত প্রেসিডিয়ামের অধিকাংশ সদস্যই এ বিষয়ে দ্বিধাদ্বন্দ্বে ছিলেন। রুহুল আমিন হাওলাদার, কাজী ফিরোজ রশীদসহ দলের বেশ কয়েকজন জ্যেষ্ঠ নেতা তিনটার আগেই সেখানে হাজির হন।
বেলা দুইটার পরপরই বিভিন্ন ওয়ার্ড থেকে মিছিল নিয়ে দলটির নেতা-কর্মীরা এরশাদের বাসভবনের সামনে জড়ো হতে থাকেন। তাঁরা এরশাদকে নিচে নেমে আসার আহ্বান জানিয়ে স্লোগান দিতে থাকেন। কিন্তু এরশাদকে দেখা যাচ্ছিল না।
পরে দলের একজন জ্যেষ্ঠ নেতা প্রথম আলো ডটকমকে জানান, এরশাদ বাসায় নেই।
এমন পরিস্থিতিতে বেলা তিনটার দিকে একটি মাইক্রোবাসে করে পেছনের দিকের ফটক দিয়ে বারিধারার বাসভবন প্রেসিডেন্ট পার্কে দ্রুত প্রবেশ করেন এরশাদ।
দলীয় সূত্রে জানা গেছে, নির্বাচন থেকে সরে যাওয়ার ঘোষণা এবং সর্বদলীয় সরকারে থাকা না-থাকার বিষয়টি চূড়ান্ত করতে আলোচনার জন্য প্রেসিডিয়াম সদস্য ও প্রার্থীদের ডেকেছেন এরশাদ।
বর্তমান মন্ত্রিসভা থেকে জাপার উপদেষ্টা-মন্ত্রীরা পদত্যাগ করবেন কি না—এ প্রশ্নের জবাবে গতকাল এরশাদ বলেছিলেন, ‘সর্বদলীয় সরকার করা হয়েছিল নির্বাচন পরিচালনার জন্য। যদি আমি নির্বাচন না করি, সর্বদলীয় সরকারের প্রয়োজনীয়তা না থাকে, তারা চলে আসবে।’ কবেনাগাদ চলে আসবে? জবাবে এরশাদ বলেন, ‘নির্দেশনা দিইনি। সরকার যদি নির্বাচন করতে পারে থাকুক, আর না হলে চলে আসবে তারা। আমি নির্বাচন করব না, দিস ইজ মাই ফাইনাল ওয়ার্ড।’ নির্বাচনে না গেলে সর্বদলীয় সরকারে আছেন কেন—এ প্রশ্নের জবাবে তিনি বলেন, ‘আরে ভাই, আজকে মাত্র প্রেস করলাম। আরেকটু সময় দাও।’
