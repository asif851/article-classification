
আবারও উড়ো নম্বর থেকে মুঠোফোনে গণ খুদে বার্তা পাঠিয়ে সরকারের বিরুদ্ধে উসকানিমূলক বার্তা ছড়ানো হচ্ছে। আজ বুধবার সন্ধ্যা থেকে একাধিক বার্তা অনেকের মুঠোফোনে এসেছে। বার্তাটির প্রেরক হিসেবে ‘বিজিডি’ নাম রয়েছে। বার্তাগুলোতে কাদের মোল্লার ফাঁসির প্রসঙ্গ এনে প্রধানমন্ত্রী শেখ হাসিনার বিরুদ্ধে উসকানিমূলক বক্তব্য রয়েছে। বিচারপতির বাসভবনে আগুন দেওয়া, অ্যাটর্নি জেনারেলকে নিয়ে আপত্তিকর মন্তব্য, শাহবাগে গণজাগরণ মঞ্চে ককটেল বিস্ফোরণের কথাও উল্লেখ করা হয়েছে খুদে বার্তায়।অনেকেই ‘প্রথম আলো’তে ফোন দিয়ে নিজেদের উদ্বেগের কথা জানিয়েছেন। কয়েক দিন ধরেই একই ধরনের বার্তা অনেকের মুঠোফোনে আসছে।এ বিষয়ে টেলিযোগাযোগ নিয়ন্ত্রক সংস্থা বিটিআরসির গণমাধ্যম ও প্রকাশনা বিভাগের সহকারী পরিচালক জাকির হোসেন প্রথম আলো ডটকমকে বলেন, প্রথমে ধারণা করা হয়েছিল, বিটিআরসি থেকে অনুমোদন দেওয়া শর্টকোড থেকে এ ধরনের খুদে বার্তা পাঠানো হয়েছে। কিন্তু অনুসন্ধানে দেখা গেছে এই ধারণা ভুল। বিটিআরসির কারিগরি বিভাগের কর্মকর্তাদের বরাত দিয়ে এসব খুদে বার্তাকে ‘মাস্ক এসএমএস’ হিসেবে বর্ণনা করেন তিনি। তাঁর মতে এসব খুদে বার্তা যে নম্বর থেকে পাঠানো হয় সেসব নম্বর নিজেদের পরিচয় লুকিয়ে ফেলতে পারে। তবে খুব শিগগিরই এসব খুদে বার্তার প্রেরকদের চিহ্নিত করে আইনের আওতায় আনতে বিটিআরসির কারিগরি দল কাজ করছে বলেও জানান তিনি।এদিকে আজ বুধবার মোবাইল অপারেটরদের সঙ্গে এক বৈঠকে এসব খুদে বার্তা প্রেরকদের দ্রুত চিহ্নিত করতে পাঁচটি নির্দেশনা দিয়েছে বিটিআরসি।
