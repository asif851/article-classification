
আওয়ামী লীগের সাধারণ সম্পাদক ওবায়দুল কাদের বলেছেন, স্থানীয় সরকার নির্বাচনে বিএনপি যে কয়েকটি জায়গায় জিতেছে, তা আওয়ামী লীগের অন্তঃকলহের কারণে।
আজ শুক্রবার সকালে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে সম্পাদকমণ্ডলীর সভা শেষে সংবাদ সম্মেলনে এ কথা বলেন কাদের।
গতকাল বৃহস্পতিবার সারা দেশে স্থানীয় সরকার পরিষদের ১৩৩টি নির্বাচনে ভোট গ্রহণ হয়েছে। নির্বাচনের বিষয়ে ওবায়দুল কাদের বলেন, পৌরসভা নির্বাচনে চারটির তিনটিতে আওয়ামী লীগ এবং একটিতে বিএনপি জিতেছে। ইউনিয়ন পরিষদ নির্বাচনে ৫৩টির মধ্যে আওয়ামী লীগ ২৯, বিএনপি ১২, বিদ্রোহী ৭টি ও স্বতন্ত্র প্রার্থীরা ৫টিতে জিতেছেন।
আওয়ামী লীগের সাধারণ সম্পাদক বলেন, ‘সত্য কথা বলতে কী, বিএনপি যে কয়টা জায়গায় জিতেছে তার, এক-দুটি ছাড়া বাকিগুলো কিন্তু আমাদের অন্তঃকলহের ফসল তারা ঘরে তুলেছে।’ তিনি জানান, আজকের সম্পাদকমণ্ডলীর বৈঠকে তাঁরা দলীয় অন্তঃকলহ নিয়ে আলোচনা করেছেন। সম্প্রতি সুপ্রিম কোর্ট আইনজীবী সমিতির নির্বাচনেও বিএনপি জেতে। এসব বিষয়ে ওবায়দুল কাদের বলেন, ‘সত্য দিবালোকের মতো পরিষ্কার। আর চাপা দিয়ে তো কারও কোনো লাভ নেই। আমাদের মধ্যে কিছু সমস্যা রয়েছে।’ এ ছাড়া বিদ্রোহীদের ব্যাপারে শাস্তিমূলক ব্যবস্থা নেওয়ার কথাও তিনি বলেন।
সভায় আওয়ামী লীগের পক্ষ থেকে পয়লা বৈশাখ ও মুজিবনগর দিবস উদ্‌যাপনের বিষয় নিয়ে আলোচনার কথাও জানান ওবায়দুল কাদের।
সংবাদ সম্মেলনে আওয়ামী লীগের কেন্দ্রীয় নেতা মাহবুব উল আলম হানিফ, জাহাঙ্গীর কবির নানক, আবদুর রহমান, আ ফ ম বাহাউদ্দিন নাছিম, বি এম মোজাম্মেল হক প্রমুখ উপস্থিত ছিলেন।
