
‘সরকারের নিরাপত্তার আশ্বাসে রাস্তায় ট্রাক নামাইছিলাম। কিন্তু নিরাপত্তা কই? পুলিশ ফাঁড়ির সামনেই ওরা ট্রাকটি পোড়াল। অথচ তারা কিছুই করতে পারল না। এসব হতাশা নিয়েই আগামী ৯ ফেব্রুয়ারি আমাকে আবার সৌদিতে চলে যেতে হবে।’
পেট্রলবোমার আগুনে পুড়ে যাওয়া ট্রাকের মালিক আবদুল মান্নান এভাবেই তাঁর কষ্ট আর হতাশা প্রকাশ করেন।
বিএনপির নেতৃত্বাধীন ২০-দলীয় জোটের অবরোধ চলাকালে গতকাল শুক্রবার রাতে নাটোরের লালপুর উপজেলার ওয়ালিয়া এলাকায় দুর্বৃত্তদের ছোড়া পেট্রলবোমার আগুনে মান্নানের ট্রাক পুড়ে যায়। ট্রাকে কুলভর্তি করে তিনি লালপুর-বনপাড়া সড়ক হয়ে সিলেট যাচ্ছিলেন। গতকাল রাত ১১টার দিকে ওয়ালিয়া পুলিশ ফাঁড়ির পাশে ট্রাফিক মোড়ে পৌঁছালে সাত-আটজন দুর্বৃত্ত গাছের গুঁড়ি ফেলে ট্রাকটিকে থামিয়ে দেয়। এ সময় দুই দিক থেকে ট্রাকে চারটি পেট্রলবোমা ছোড়া হয়। এতে আগুনে পুড়ে যায় ট্রাকটি। দগ্ধ হয়ে আহত হন চালক লিটন আলী (২৬) ও কুলের মালিক ওসমান আলী (৪২)।
প্রথম আলোকে মান্নান বলেন, ‘গত ২২ বছর সৌদিতে ট্রাক চালিয়ে তিন মাস আগে বাড়িতে আইছি। নিজে একটা ট্রাকের মালিক হওয়ার স্বপ্ন থেকে তিন মাস আগে ৩৬ লাখ টাকা খরচ করে এই ট্রাকটা কিনেছিলাম। কিন্তু মুহূর্তে সব স্বপ্ন পুড়ে ছাই হয়ে গেল। এত দিনের কষ্টের সব টাকা বিফলে গেল!’
মালিকের কথা ভেবে ট্রাকটিকে বাঁচাতে যথাসাধ্য চেষ্টা করেছিলেন চালক লিটন। তিনি বলেন, ‘গাছের গুঁড়ির ওপর দিয়েই ট্রাকটি চালানোর চেষ্টা করছিলাম। কিন্তু টুপি ও মাফলার পরা মাঝ বয়সী তিন-চারজন যুবক দুই দিক থেকে চারটি পেট্রলবোমা ছুড়ে মারে। দুটি বোমা কাচের ওপর পড়ে, বাকি দুটির একটি আমার কাছে ও অন্যটি কুলের মালিকের গায়ে পড়ে। তখন আমরা ট্রাক থেকে নেমে পালাই।’
চালকের সহকারী রতন বলেন, ‘আমরা ঘটনাস্থলের পাশের একটি বাড়ির পানির কল থেকে পানি নিয়ে ও বালি নিয়ে আগুন নেভানোর চেষ্টা করি। এতে প্রায় আধা ঘণ্টা লেগে যায়। এরপর পুলিশ ও ফায়ার সার্ভিসের কর্মীরা আসেন। ৩০ থেকে ৩৫ মিনিটের মধ্যে ট্রাকটি পুড়ে যাওয়ার পর ফাঁড়ির পুলিশ ও স্থানীয় ফায়ার সার্ভিসের কর্মীরা ঘটনাস্থলে আসেন।’
ওয়ালিয়া পুলিশ ফাঁড়ির দায়িত্বরত কর্মকর্তা উপপরিদর্শক আবু সাদাত বলেন, ‘এই এলাকার ইতিহাসে ফাঁড়ির সামনে কেউ ট্রাক পোড়ায়নি। কিন্তু এলাকার সাত থেকে নয়জন জামায়াত ক্যাডার পুলিশকে চ্যালেঞ্জ করে ট্রাকটি পুড়ায়ে দিছে। আমরা ওদের ছাড়ব না। এ ব্যাপারে মামলা হয়েছে। ওদের কঠোর শাস্তি দেওয়া হবে।’
