
যুক্তরাজ্যের আন্তর্জাতিক উন্নয়নবিষয়ক প্রতিমন্ত্রী অ্যালান ডানকান বলেছেন, বাংলাদেশের গত ৫ জানুয়ারির নির্বাচন অস্বাভাবিক হলেও বৈধ। একই সঙ্গে তিনি বলেন, যুক্তরাজ্য বাংলাদেশে ‘যথার্থ গণতন্ত্র’ দেখতে আগ্রহী এবং জনগণের প্রয়োজনের বিষয়টিতে গুরুত্ব দিয়ে তাঁর দেশ বর্তমান সরকারের সঙ্গে ঘনিষ্ঠভাবে কাজ করতে চায়।
গতকাল বুধবার ব্রিটিশ ক্লাবে আয়োজিত সাংবাদিক সম্মেলনে ডানকান তাঁর দেশের এ অবস্থানের কথা তুলে ধরেন। তবে চলমান উপজেলা নির্বাচনে প্রভাব বিস্তার ও অনিয়মের খবরে তিনি উদ্বেগ প্রকাশ করেন। এ ছাড়া নির্বাচনের আগে ও পরে সংখ্যালঘু সম্প্রদায়ের লোকজন হামলার শিকার হওয়া এবং বিচারবহির্ভূত হত্যা ও গুমের খবরে উদ্বেগ জানান তিনি।
 চার দিনের সফরে গত সোমবার ঢাকায় এসেছেন যুক্তরাজ্যের এই প্রতিমন্ত্রী।
বিএনপির ভাইস চেয়ারম্যান তারেক রহমান যুক্তরাজ্যে কী হিসেবে অবস্থান করছেন জানতে চাইলে বিষয়টি বিচারাধীন বলে এড়িয়ে যান অ্যালান ডানকান। তবে তিনি উল্লেখ করেন, বাংলাদেশে তাঁকে (তারেক) প্রত্যাবাসনের বিষয়টি নির্ধারণ করবেন আদালত, কোনো রাজনৈতিক সিদ্ধান্তে নয়।
অ্যালান ডানকান বলেন, ‘নির্বাচনের পর (সংসদ নির্বাচন) আমরা চেয়েছি জনমুখী এবং সহিংসতামুক্ত সুষ্ঠু রাজনৈতিক পরিস্থিতি ফিরে আসুক। আমরা সহিংসতামুক্ত যথার্থ গণতন্ত্র চেয়েছি। আমাদের উন্নয়ন কর্মসূচির মাধ্যমে বাংলাদেশকে আমরা সহায়তা করতে আগ্রহী।’
বাংলাদেশের সংসদ নির্বাচনের ব্যাপারে জানতে চাইলে ডানকান বলেন, বাংলাদেশের রাজনৈতিক ব্যবস্থা ও নির্বাচনের প্রতি তাঁর শ্রদ্ধা রয়েছে। তবে একটি পক্ষ অংশ না নেওয়ায় নির্বাচনটি অস্বাভাবিক ছিল, যদিও এ নির্বাচন বৈধ।
বর্তমান সরকারের সঙ্গে তাঁর দেশের সম্পর্কের বিষয়ে অ্যালান ডানকান বলেন, বর্তমান সরকার পাঁচ বছরের পূর্ণ মেয়াদে দায়িত্ব পালন করবেন কি না সেটি বলা তাঁর জন্য সমীচীন নয়। তবে বাংলাদেশ সরকারের সঙ্গে তাঁর দেশ ঘনিষ্ঠভাবে কাজ করবে। তিনি বলেন, অর্থনৈতিক প্রবৃদ্ধির স্বার্থে রাজনৈতিক স্থিতিশীলতা অপরিহার্য। তাই এখন সামনে তাকানোর সময়, রাজনৈতিক লড়াইতে লিপ্ত হওয়ার নয়।
যুক্তরাজ্যের প্রতিমন্ত্রী বলেন, গণতন্ত্র এমন হবে যেখানে একটি অবাধ, সুষ্ঠু ও বিশ্বাসযোগ্য নির্বাচনের মধ্য দিয়ে নির্বাচিত রাজনীতিবিদেরা দেশ পরিচালনা করবেন এবং তাঁদের জনগণের কাছে দায়বদ্ধ থাকতে হবে।
অ্যালান ডানকান গণতন্ত্র বিকাশে অবাধ গণমাধ্যমের ভূমিকা গুরুত্বপূর্ণ বলে উল্লেখ করেন। তিনি বলেন, অস্বাভাবিক নির্বাচনী প্রক্রিয়ার কারণে আপনাদের দায়িত্ব বেড়ে গেছে। তাই সমাধানের প্রক্রিয়ায় আপনাদেরও ভূমিকা রয়েছে।
বিরোধীদলীয় নেত্রী রওশন এরশাদ সম্পর্কে জানতে চাইলে যুক্তরাজ্যের প্রতিমন্ত্রী বলেন, তিনি সংসদে গঠনমূলক ভূমিকা রাখতে আগ্রহী বলে মনে হয়েছে।
যুক্তরাজ্যের এই প্রতিমন্ত্রী রানা প্লাজা দুর্ঘটনায় আহত ব্যক্তিদের দেখতে গতকাল সকালে সাভারে সিআরপি পরিদর্শন করেন। তিনি বলেন, তৈরি পোশাক কারখানার কর্মপরিবেশের উন্নয়নে কিছু অগ্রগতি হয়েছে। তবে আরও কিছু পদক্ষেপ নিতে হবে। বাংলাদেশের তৈরি পোশাকশিল্পের শ্রমিকদের স্বার্থ সুরক্ষা ও কর্মপরিবেশের উন্নয়নে যুক্তরাজ্য ১০ লাখ পাউন্ডের তিনটি প্রকল্প হাতে নিচ্ছে বলে জানান তিনি।
