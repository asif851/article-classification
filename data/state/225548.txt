
নারায়ণগঞ্জ সরকারি তোলারাম কলেজে প্রগতিশীল ছাত্রজোটের মিছিলে ছাত্রলীগের হামলায় আহত  হয়েছেন ২০ জন। আজ বুধবার বেলা সাড়ে ১১টার দিকে কলেজ ক্যাম্পাসে পুলিশের উপস্থিতিতে হামলার ঘটনা ঘটলেও পুলিশ কোনো ব্যবস্থা নেয়নি বলে অভিযোগ রয়েছে। ঘটনার পর ওই এলাকায় অতিরিক্ত পুলিশ মোতায়েন করা হয়েছে।
প্রগতিশীল ছাত্রজোটের নেতা-কর্মীরা অভিযোগ করেন, নগরের শহীদ মিনারে সমাবেশ শেষে বিক্ষোভ মিছিল নিয়ে স্মারকলিপি নিয়ে কলেজ অধ্যক্ষের কাছে যাচ্ছিলেন তাঁরা। সরকারি তোলারাম কলেজ ছাত্রলীগের ভর্তি-বাণিজ্য বন্ধ, শিক্ষার মান ও সুষ্ঠু পরিবেশ নিশ্চিত এবং কলেজ ক্যাম্পাসে সন্ত্রাসী কর্মকাণ্ড বন্ধসহ বিভিন্ন দাবি জানিয়ে এই স্মারকলিপি দিতে যাচ্ছিলেন তাঁরা। মিছিলটি কলেজ ক্যাম্পাস গেটের সামনে গেলে ছাত্রলীগের কর্মীরা লাঠিসোঁটা নিয়ে হামলা চালান এবং এলোপাতাড়ি মারধর করে তাঁদের তাড়িয়ে দেন। কলেজের মূল ফটক তালা বন্ধ করে ভেতরে এবং বাইরে অবস্থান নেন ছাত্রলীগের কর্মীরা। পুলিশের উপস্থিতিতে এই হামলা চালানো হলেও পুলিশ কোনো ব্যবস্থা নেয়নি।তবে এ অভিযোগ অস্বীকার করেন ঘটনাস্থলে উপস্থিত ফতুল্লা মডেল থানার উপপরিদর্শক (এসআই) মোস্তফা। তিনি বলেন, ছাত্রলীগের কর্মীরা ক্যাম্পাসে জামায়াত-শিবিরের হরতালবিরোধী মিছিল করছিলেন। একই সময় প্রগতিশীল ছাত্রজোট স্মারকলিপি দিতে গেলে উত্তেজনার সৃষ্টি হয়।সরকারি তোলারাম কলেজ ছাত্রলীগের সভাপতি হাবিবুর রহমান রিয়াদ হামলার অভিযোগ অস্বীকার করে বলেন, প্রগতিশীল ছাত্রজোটের নেতা-কর্মীরা মাদকাসক্ত ও বহিরাগত। তাই সাধারণ ছাত্র-ছাত্রীরা তাঁদের প্রতিরোধ করেছেন ।
