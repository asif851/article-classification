
পিরোজপুরের মঠবাড়িয়া উপজেলায় স্কুলছাত্রসহ দুই কিশোরের চুল কেটে দেওয়ার অভিযোগে মঠবাড়িয়া থানায় মামলা হয়েছে। ছাত্রলীগের নেতা লাভলু তালুকদারকে প্রধান আসামি করে চারজনের বিরুদ্ধে গতকাল বুধবার দুপুরে এ মামলা করা হয়।
এজাহার ও পুলিশ সূত্রে জানা গেছে, নুরুল আমিন নামের যুবলীগের এক নেতার বিরুদ্ধে তথ্য ও যোগাযোগ প্রযুক্তি আইনে মামলার প্রতিবাদে গত সোমবার বিকেলে মঠবাড়িয়া শহরের শহীদ মিনার প্রাঙ্গণে সমাবেশ হয়। এতে অন্যদের সঙ্গে স্থানীয় এক বিদ্যালয়ের দশম শ্রেণির ছাত্র ফেরদৌস তালুকদার (১৫) ও মিরাজ হাওলাদার (১৫) যোগ দেয়। এ ঘটনায় ইউনিয়ন ছাত্রলীগের সভাপতি লাভলু তালুকদার ও স্থানীয় স্বতন্ত্র সাংসদ রুস্তম আলী ফরাজির অনুসারী মামুন জমাদ্দার ক্ষুব্ধ হন। গত মঙ্গলবার দুপুরে উপজেলার কাটাখালী বাজারসংলগ্ন সড়কে লাভলু ও মামুন জমাদ্দার সহযোগীদের নিয়ে ফেরদৌস ও মিরাজকে মারধর করে চুল কেটে দেন। এ অভিযোগ অস্বীকার করে লাভলু ও মামুন বলেন, ‘পড়াশোনা না করায় দুই কিশোরকে বকাঝকা করেছি।’
৪ জুলাই উপজেলা আওয়ামী লীগের নেতা-কর্মীরা ৩০ কোটি টাকার কাজ না করে বিল উত্তোলন করার প্রতিবাদে বিক্ষোভ মিছিল ও প্রতিবাদ সমাবেশ করেন। এ ঘটনায় সাংবাদিক আজমল হক ও যুবলীগের নেতা নুরুল আমিন সামাজিক যোগাযোগের মাধ্যম ফেসবুকে সাংসদকে নিয়ে মন্তব্য করেন। পরে সাংসদকে কটূক্তির অভিযোগে তথ্য ও যোগাযোগ প্রযুক্তি আইনে তাঁদের বিরুদ্ধে মামলা হয়।
