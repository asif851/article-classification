
রাজশাহী বিশ্ববিদ্যালয়ের ২০১৩-১৪ শিক্ষাবর্ষে স্নাতক প্রথম বর্ষে ভর্তি পরীক্ষার নতুন সময়সূচি প্রকাশ করা হয়েছে। নতুন সূচি অনুযায়ী ৫ থেকে ৯ ডিসেম্বরের মধ্যে ভর্তি পরীক্ষা অনুষ্ঠিত হবে।এদিকে ময়মনসিংহের ত্রিশালে জাতীয় কবি কাজী নজরুল ইসলাম বিশ্ববিদ্যালয়ে ২০১৩-১৪ সালের স্নাতক প্রথম বর্ষের ভর্তি পরীক্ষা ২৪ থেকে ২৭ নভেম্বর বিশ্ববিদ্যালয় ক্যাম্পাস ও ত্রিশাল মহিলা ডিগ্রি কলেজে অনুষ্ঠিত হবে।গতকাল বুধবার রাজশাহী বিশ্ববিদ্যালয়ের জনসংযোগ দপ্তরের প্রশাসক অধ্যাপক ইলিয়াছ হোসেন স্বাক্ষরিত এক বিজ্ঞপ্তিতে জানান, ৫ ডিসেম্বর ‘এ’, ‘এফ’ (অ-বিজ্ঞান), ‘ই’ ইউনিটের পরীক্ষা অনুষ্ঠিত হবে। ৬ ডিসেম্বর ‘বি’, ‘জি’ এবং ‘সি’ ইউনিটের পরীক্ষা নেওয়া হবে। ৭ ডিসেম্বর নেওয়া হবে ‘এইচ’, ‘এফ’ (বিজ্ঞান) ও ‘ডি’ ইউনিটের পরীক্ষা এবং ৯ ডিসেম্বর ‘এ’ ইউনিটভুক্ত উত্তীর্ণ শিক্ষার্থীদের বাংলা, আরবি, ইসলামিক স্টাডিজ ও চারুকলা বিভাগের লিখিত পরীক্ষা অনুষ্ঠিত হবে। আসনবিন্যাসসহ বিস্তারিত তথ্য বিশ্ববিদ্যালয়ের ওয়েবসাইটে (www.ru.ac.bd) পাওয়া যাবে।এর আগে ১০ থেকে ১৪ নভেম্বর ভর্তি পরীক্ষার তারিখ নির্ধারিত থাকলেও দেশের অস্থিতিশীল পরিবেশের কারণে তা স্থগিত করে বিশ্ববিদ্যালয় কর্তৃপক্ষ। এ বছর বিশ্ববিদ্যালয়ে তিন হাজার ৬০১টি আসনের বিপরীতে এক লাখ ৬৮ হাজার ২২৪ জন শিক্ষার্থী আবেদন করেছেন। এ হিসাবে প্রতি আসনের জন্য ৪৭ জন শিক্ষার্থী প্রতিদ্বন্দ্বিতা করবেন।জাতীয় কবি কাজী নজরুল ইসলাম বিশ্ববিদ্যালয়ের উপাচার্য মোহীত উল আলম গতকাল এক সংবাদ সম্মেলনে জানান, এই শিক্ষাবর্ষে পাঁচটি ইউনিটে এমসিকিউ পদ্ধতিতে এক ঘণ্টার পরীক্ষা অনুষ্ঠিত হবে। প্রতিটি ভুল উত্তরের জন্য শূন্য দশমিক ২৫ নম্বর কাটা যাবে। ২৪ নভেম্বর ‘বি’ ও ‘ডি’ ইউনিট, ২৫ নভেম্বর ‘সি’ ইউনিট, ২৬ নভেম্বর ‘এ’ ইউনিট এবং ২৭ নভেম্বর ‘ই’ ইউনিটের ভর্তি পরীক্ষা অনুষ্ঠিত হবে। এই পরীক্ষার সূচিতে হরতাল হলে পরবর্তী শুক্র ও শনিবার পরীক্ষা অনুষ্ঠিত হবে। ইউনিট অনুযায়ী আসনবিন্যাস ও পরীক্ষা-সংক্রান্ত তথ্য বিশ্ববিদ্যালয়ের ওয়েবসাইট www.jkkniu.edu.bd থেকে পাওয়া যাবে।
