
রাজশাহীর বাগমারার তাহেরপুর পৌরসভার মেয়র ও আওয়ামী লীগের পৌরসভা শাখার সাধারণ সম্পাদকের বিরুদ্ধে দলের এক নেতাকে গুলি করে হত্যার হুমকি দেওয়ার অভিযোগ পাওয়া গেছে। নিরাপত্তা চেয়ে দলের উপজেলা শাখার যুগ্ম সম্পাদক ও নরদাশ ডিগ্রি কলেজের অধ্যক্ষ গোলাম সারোয়ার গতকাল রোববার রাতে থানায় সাধারণ ডায়েরি (জিডি) করেছেন। তবে মেয়র দাবি করেছেন, ওই নেতা তাঁর বিরুদ্ধে অপপ্রচার চালানোয় শাসন করা হয়েছে মাত্র।অধ্যক্ষ গোলাম সারোয়ার বলেন, গতকাল দুপুরে মেয়র আবুল কালাম আজাদ তাঁকে ফোন করে অশ্লীল ভাষায় গালিগালাজ করেন। তিনি স্থানীয় সাংসদের ‘চামচামি’ করছেন বলে অভিযোগ তুলে ভবিষ্যতে এ ধরনের চামচামি করলে তাঁকে গুলি করে উড়িয়ে দেওয়া হবে বলেও হুমকি দেন। পরে ঘটনাটি তিনি দলের জ্যেষ্ঠ নেতাদের জানান। তাঁদের পরামর্শে সন্ধ্যায় তিনি ঘটনা উল্লেখ করে থানায় জিডি করেন।বাগমারা থানার ওসি সেলিম হোসেন ওই নেতার জিডি করার সত্যতা নিশ্চিত করেছেন।তাহেরপুর পৌরসভার মেয়র আবুল কালাম আজাদ অবশ্য দাবি করেন, গোলাম সারোয়ার তাঁর বিরুদ্ধে বিভিন্ন ধরনের অপপ্রচার চালাচ্ছেন। তাই তাঁকে শাসন করা হয়েছে।গত শুক্রবার রাতে তাহেরপুর পৌরসভার দশম শ্রেণির এক ছাত্রীকে যুবলীগের ৭ নম্বর ওয়ার্ড শাখার সাধারণ সম্পাদক সোহেল রানা গুলি ছুড়ে অপহরণ করে মেয়র আবুল কালাম আজাদের বাড়িতে নিয়ে যান। এই নিয়ে বিভিন্ন পত্রপত্রিকায় সংবাদ প্রকাশিত হয়।
