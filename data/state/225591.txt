
প্রবাসী কল্যাণ ও বৈদেশিক কর্মসংস্থানমন্ত্রী খন্দকার মোশাররফ হোসেন বলেছেন, বর্তমান সরকারের ঐকান্তিক প্রচেষ্টায় নতুন নতুন শ্রমবাজার সৃষ্টি হয়েছে। এর ফলে বর্তমানে বিশ্বের ১৫৯টি দেশে জনশক্তি পাঠানো হচ্ছে।
আজ মঙ্গলবার সংসদে সরকারি দলের সদস্য শিরিন নাঈমের এক প্রশ্নের জবাবে মন্ত্রী এ কথা বলেন। তিনি বলেন, বিগত বিএনপি-জামায়াত জোট সরকারের আমলে মাত্র ৯৭টি দেশে জনশক্তি পাঠানো হতো।
প্রবাসীকল্যাণমন্ত্রী বলেন, বর্তমান সরকার ক্ষমতায় আসার পর জনশক্তি খাতকে থ্রাস্ট সেক্টর হিসেবে ঘোষণা করা হয়। এ খাতের অপরিসীম গুরুত্ব বিবেচনা করে সরকার বিদ্যমান শ্রমবাজার ধরে রাখার পাশাপাশি নতুন নতুন শ্রমবাজার সৃষ্টির ওপর গুরুত্বারোপ করেছে।
খন্দকার মোশাররফ হোসেন বলেন, বর্তমানে যেসব দেশে কর্মী পাঠানো হচ্ছে, সেসব দেশে অধিক হারে শ্রমবাজার সম্প্রসারণে ইতিমধ্যেই শ্রম উইং-এর সংখ্যা ১৩টি থেকে ২৮টিতে উন্নীত করা হয়েছে। এ সময় তিনি বলেন, আরও ১১টি নতুন শ্রম উইং সৃষ্টির বিষয়টি প্রক্রিয়াধীন। ইউরোপসহ বিশ্বের বিভিন্ন উন্নত দেশে অধিক হারে বাংলাদেশের জনশক্তি পাঠানোর লক্ষ্যে নতুন নতুন শ্রম উইং সৃষ্টির পাশাপাশি বিদ্যমান শ্রম উইংসমূহের জনবল বৃদ্ধির পরিকল্পনা আছে।
