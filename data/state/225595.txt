
বিএনপির ভারপ্রাপ্ত মহাসচিব মির্জা ফখরুল ইসলাম আলমগীরসহ ২৩ জন নেতা-কর্মীর বিরুদ্ধে দ্রুত বিচার আইনে করা মামলায় গতকাল রোববার অভিযোগ গঠনের শুনানি হয়নি। আসামিপক্ষের আবেদনের পরিপ্রেক্ষিতে আদালত আগামী ২০ জানুয়ারি শুনানির নতুন তারিখ ধার্য করেছেন।ঢাকা মহানগর হাকিম তারেক মঈনুল ইসলাম ভূঁইয়া গতকাল এ তারিখ ধার্য করেন। এ মামলার আসামি মির্জা ফখরুল, বিএনপির স্থায়ী কমিটির সদস্য মওদুদ আহমদসহ ১০ জন আদালতে উপস্থিত ছিলেন। এ মামলার এক আসামি সৈয়দ মোয়াজ্জেম হোসেনের পক্ষে সময় চান তাঁর আইনজীবীরা। আদালত তা মঞ্জুর করে পরবর্তী তারিখ ধার্য করেন।আসামিপক্ষে শুনানিতে অংশ নেন গোলাম মোস্তফা খান, সানাউল্লাহ মিয়া, মো. নুরুজ্জামান প্রমুখ।আদালত সূত্র জানায়, গতকাল এ মামলায় অভিযোগ গঠনের বিষয়ে শুনানির দিন ধার্য ছিল। এর আগেও কয়েক দফায় আসামিপক্ষের আবেদনের পরিপ্রেক্ষিতে আদালত সময় মঞ্জুর করেছিলেন।মোয়াজ্জেম হোসেনকে গত শনিবার রাতে তাঁর লালমাটিয়ার বাসা থেকে গ্রেপ্তার করে পুলিশ। গতকাল তাঁকে চকবাজার থানার একটি মামলায় গ্রেপ্তার দেখানো হয়।
