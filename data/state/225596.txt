
ব্রাহ্মণবাড়িয়ার বাঞ্ছারামপুর উপজেলার বাঞ্ছারামপুর-মুরাদনগর সড়কের পাড়াতলী ব্রিজের কাছে ১৫-১৬টি সিএনজিচালিত অটোরিকশায় ডাকাতি হয়েছে। গত বৃহস্পতিবার রাত সাড়ে ১০টার দিকে এ ঘটনা ঘটে। ডাকাতেরা যাত্রীদের হাত-পা বেঁধে লুটপাট চালায়।ডাকাতির শিকার উপজেলার দশদোনা গ্রামের মো. মাইনুদ্দিন বলেন, বাঞ্ছারামপুর থেকে সিএনজিচালিত অটোরিকশায় চড়ে রূপসদীতে যাওয়ার পথে রাত সাড়ে ১০টার দিকে তিনি ডাকাতির শিকার হন। ডাকাতেরা আগে থেকেই রাস্তায় গাছের গুঁড়ি ফেলে রেখেছিল। এতে ১৫ থেকে ১৬টি অটোরিকশা আটকা পড়ে। ডাকাতেরা চালক ও যাত্রীসহ ৫০ জনের হাত-পা বেঁধে মারধর করে তাঁদের সর্বোস্ব কেড়ে নেয়। পরে পুলিশ এলে ডাকাতেরা পালিয়ে যায়।বাঞ্ছারামপুর থানার উপপরিদর্শক জাকির হোসেন বলেন, ‘টহল দিতে দিতে আমরা ঘটনাস্থলে পৌঁছে দেখি কিছু লোক হাত-পা বাঁধা অবস্থায় রাস্তায় পড়ে আছে। আমাদের উপস্থিতি টের পেয়ে ডাকাতেরা পালিয়ে যায়। পরে আমরা ডাকাতের কবলে পড়া লোকজনকে উদ্ধার করি। এদের মধ্যে আহতদের প্রাথমিক চিকিৎসা দেওয়া হয়েছে।’ তবে এ ঘটনায় থানায় কোনো মামলা হয়নি বলে জানান এসআই।
 
