
‘নীতিমালায় বৈষম্য ও আইনের অপপ্রয়োগের মাধ্যমে হয়রানি’র প্রতিবাদে ১৫ মে সারা দেশে চেইন সুপার শপ বন্ধ থাকবে। বাংলাদেশ সুপার মার্কেট ওনার্স অ্যাসোসিয়েশন এই কর্মসূচি ঘোষণা করেছে। ফলে ওই দিন আগোরা, মীনা বাজার, স্বপ্ন, প্রিন্স বাজার, ক্যারি ফ্যামিলি, শপ অ্যান্ড সেফ, আলমাস, আমানাসহ অন্যান্য সুপার মার্কেট বন্ধ থাকবে।
আজ শনিবার বাংলাদেশ সুপার মার্কেট ওনার্স অ্যাসোসিয়েশনের মহাসচিব মো. জাকির হোসেন স্বাক্ষরিত এক সংবাদ বিজ্ঞপ্তিতে এ কথা জানানো হয়েছে। দোকান বন্ধের মাধ্যমে সরকারের শীর্ষ নীতিনির্ধারক ও ক্রেতাদের সামনে সংকটের গভীরতা তুলে ধরাই লক্ষ্য বলে বিজ্ঞপ্তিতে জানানো হয়েছে।সংবাদ বিজ্ঞপ্তিতে বলা হয়, হাজার হাজার কর্মী, কৃষক ও উৎপাদনকারীর ভাগ্য এই বিকাশমান খাতের সঙ্গে জড়িত। অথচ সুপার মার্কেট খাত একদিকে বৈষম্যমূলক নীতিমালার শিকার, অন্যদিকে এই নীতির প্রয়োগে অনর্থক হয়রানির শিকার হতে হচ্ছে। নিরাপদ খাদ্যের নামে ভ্রাম্যমাণ আদালত সুপার মার্কেটে নিয়মিত অভিযান চালাচ্ছেন। কেবল ভ্রাম্যমাণ আদালত নন, পুলিশ-র‌্যাব ও মিডিয়া নিয়ে বারবার অভিযান চালানো হচ্ছে। অবৈজ্ঞানিক পদ্ধতিতে খাদ্য পরীক্ষা করে জরিমানাও করা হচ্ছে। যেন অভিযানে সুপার মার্কেটগুলোকেই টার্গেট করা হচ্ছে। এর মাধ্যমে ক্রেতাদের কাছে ভুল বার্তা দেওয়া হচ্ছে। যেন এই দোকানগুলোর উদ্দেশ্যই হচ্ছে ক্রেতাদের কাছে পচা বা ভেজাল পণ্য বিক্রি করা। যেসব কোম্পানি প্রচুর টাকা বিনিয়োগ করে তাদের অবকাঠামো ও ব্র্যান্ড তৈরি করেছে, তারা ইচ্ছাকৃতভাবে এমন কোনো কাজ করবে না, যার ফলে তারা ক্রেতাদের আস্থা হারাবে।বিজ্ঞপ্তিতে বলা হয়, সুপার মার্কেটে একেক সময় একেকটি কর্তৃপক্ষ মিডিয়াকে সঙ্গে নিয়ে, বিশাল বহর নিয়ে অভিযানে আসে। অবস্থাদৃষ্টে মনে হয়, খাদ্যের গুণগত মানের চেয়ে মিডিয়ায় প্রচারণাই তাদের প্রধান উদ্দেশ্য। এভাবে সুপার শপকে অনর্থক প্রতিপক্ষ বানানো খুবই দুঃখজনক। একটি বিকাশমান খাতকে অন্যায়ভাবে হয়রানি করা হচ্ছে।
