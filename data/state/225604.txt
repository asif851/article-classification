

ডাক, টেলিযোগাযোগ ও তথ্যপ্রযুক্তিমন্ত্রী আব্দুল লতিফ সিদ্দিকীকে ৪৮ ঘণ্টার মধ্যে গ্রেপ্তার করতে সময় বেঁধে দিয়েছে  ইসলামী আন্দোলন বাংলাদেশ। সংগঠনটির প্রেসিডিয়াম সদস্য মোসাদ্দিক বিল্লাহ আল মাদানী বলেছেন, সরকার লতিফ সিদ্দিকীকে ফাঁসিতে না ঝোলালে তৌহিদি জনতাই তাঁকে ফাঁসিতে ঝোলাবে।
আজ বুধবার বিকেলে জাতীয় প্রেসক্লাবের সামনে আব্দুল লতিফ সিদ্দিকীর সাম্প্রতিক বক্তব্যের প্রতিবাদে আয়োজিত এক সমাবেশে মোসাদ্দিক বিল্লাহ এ কথা বলেন। এ সময় আগামী শুক্রবার রাজধানীর বায়তুল মোকাররমের উত্তর গেটে বেলা তিনটার দিকে বিক্ষোভ মিছিল ও সমাবেশ কর্মসূচির ঘোষণা দেন তিনি।
মোসাদ্দিক বিল্লাহ আল মাদানী বলেন, ‘আগে মনে করতাম, ইনু-মেননরা বাম রাজনীতি করেন। এখন দেখছি, লতিফ সিদ্দিকী তাঁদের থেকেও কট্টর। এই ইনু-মেননরাও এখন হজে গেছেন।’ তিনি আরও বলেন, ইসলামের পাঁচটি স্তম্ভের অন্যতম হচ্ছে হজ। এই হজ সম্পর্কে তিনি (লতিফ সিদ্দিকী) কটূক্তি করেছেন। সরকার তাঁকে মন্ত্রিসভা থেকে সরানোর সিদ্ধান্ত নিয়েছে কিন্তু এখনো ঘোষণা দেয়নি। সরকারের পক্ষ থেকে দ্রুত এ ঘোষণা দেওয়ার দাবি জানান তিনি।
সমাবেশে ইসলামী আন্দোলন ঢাকা মহানগরের সভাপতি অধ্যাপক মওলানা এ টি এম হেদায়েত উদ্দিন মন্ত্রিসভা থেকে লতিফ সিদ্দিকীকে অপসারণের সিদ্ধান্ত নেওয়ায় সরকারকে ধন্যবাদ জানিয়ে তাঁর সর্বোচ্চ দৃষ্টান্তমূলক শাস্তি দাবি করেন। তিনি বলেন, দাবি না মানলে মহাসমাবেশের কর্মসূচি দেওয়া হবে।
জাতীয় প্রেসক্লাবের সামনে আয়োজিত এ সমাবেশে  ইসলামী আন্দোলনের হাজার খানেক সমর্থক উপস্থিত ছিলেন। সমাবেশ শেষে দলটির নেতা-কর্মীরা প্রেসক্লাব থেকে বায়তুল মোকাররম পর্যন্ত মিছিল করেন।
