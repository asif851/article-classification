
নারায়ণগঞ্জ শহরের ডন চেম্বার এলাকায় ফার্নিচার মার্কেটে গতকাল বৃহস্পতিবার ভোরে আগুনে আসবাবের চারটি দোকান ও দুটি করাতকল (সমিল) পুড়ে গেছে। ফায়ার সার্ভিসের কর্মীরা প্রায় এক ঘণ্টা চেষ্টা চালিয়ে আগুন নিয়ন্ত্রণে আনেন। থানা-পুলিশ ও প্রত্যক্ষদর্শী সূত্র জানায়, ওই বিপণিবিতানের শাহ আলম সমিল মিলে গতকাল ভোর সাড়ে চারটার দিকে আগুনের সূত্রপাত হয়। খবর পেয়ে ফায়ার সার্ভিসের পাঁচটি ইউনিট প্রায় এক ঘণ্টা চেষ্টা চালিয়ে আগুন নিয়ন্ত্রণে আনে। ততক্ষণে বন বিতান, মুন্সীগঞ্জ ট্রেডার্স, শৌখিন ফার্নিচার, মোহাম্মদিয়া ট্রেডার্স, মোল্লা সমিল ও শাহ আলম সমিল পুড়ে যায়। নারায়ণগঞ্জ ফায়ার সার্ভিসের জ্যেষ্ঠ স্টেশনমাস্টার মো. বেলাল উদ্দিন প্রথম আলোকে বলেন, ধারণা করা হচ্ছে বৈদ্যুতিক শর্টসার্কিট থেকে আগুনের সূত্রপাত হয়। 
