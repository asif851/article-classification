
প্রধানমন্ত্রী শেখ হাসিনার সভাপতিত্বে আজ সোমবার নির্বাচনকালীন ও নির্বাচনপূর্ব মন্ত্রিসভার প্রথম বৈঠক অনুষ্ঠিত হয়েছে। সচিবালয়ে অনুষ্ঠিত এ বৈঠকে কোনো উপদেষ্টা উপস্থিত ছিলেন না। বৈঠকে ডিএনএ আইনের চূড়ান্ত খসড়া অনুমোদন করা হয়।
মন্ত্রিপরিষদ সচিব মোহাম্মদ মোশাররাফ হোসাইন ভূইঞা সাংবাদিকদেরকে বৈঠকের বিষয়ে জানান।
আজকের বৈঠককে সর্বদলীয় সরকার বলা হচ্ছে কি না—এমন প্রশ্নের জবাবে মন্ত্রিপরিষদ সচিব বলেন, ‘এ বিষয়ে আমি প্রধানমন্ত্রীর কাছে জানতে চেয়েছিলাম। প্রধানমন্ত্রী বলেছেন, যেহেতু সব দলকে আমন্ত্রণ জানানো হয়েছিল, সেহেতু এটাকে সর্বদলীয় সরকার বলা যায়।’
আগে জানানো হয়েছিল, এই মন্ত্রিসভা নীতিনির্ধারণী বিষয়ে কোনো সিদ্ধান্ত নেবে না। শুধু রুটিন কাজ করবে। এ ব্যাপারে জানতে চাইলে মন্ত্রিপরিষদ বিভাগের সচিব বলেন, ‘এ বিষয়ে নির্বাচন কমিশনের বিধিতে যা আছে, তা-ই হবে।’
সংবিধানে তো সর্বদলীয় বা অন্তর্বর্তীকালীন সরকার বলে কিছু নেই—এ ব্যাপারে জানতে চাইলে মন্ত্রিপরিষদ সচিব বলেন, ‘সংবিধানে সবকিছু থাকে না, শুধু বেসিকটা থাকে।’
আজকের বৈঠকে ডিএনএ আইনের চূড়ান্ত খসড়া অনুমোদন করা হয়েছে। ধর্ষণ, হত্যা ও অপরাধীদের শনাক্ত করতে, বিদেশে যাওয়ার সময় ভাই-বোনের সম্পর্ক নির্ণয় করতে চাইলে ডিএনএ টেস্টের প্রয়োজন হয়। প্রয়োজনের তাগিদেই এই আইন করা হয়েছে। এ বিষয়ে মন্ত্রণালয় না হওয়া পর্যন্ত মহিলা ও শিশুবিষয়ক মন্ত্রণালয় এটি দেখবে। উপদেশ দেওয়ার জন্য উপদেষ্টা থাকবেন। আইনের গোপনীয়তা লঙ্ঘন করলে ও অনুমোদন ছাড়া কোনো কার্যক্রম চালালে সর্বোচ্চ সাত বছরের কারাদণ্ড এবং ৫০ হাজার টাকা জরিমানা করা হবে।
