
আগামী অর্থবছরের বাজেটে দেশের রপ্তানি খাতের উৎসে আয়করের হার বাড়বে বলে জানিয়েছেন বাণিজ্যমন্ত্রী তোফায়েল আহমেদ। অবশ্য তা বেড়ে কতটা হবে তা উল্লেখ করেননি তিনি।
আজ বুধবার পলিসি রিসার্চ ইনস্টিটিউট (পিআরআই) আয়োজিত ‘রপ্তানি আয় বাড়াতে বাণিজ্য ও মুদ্রার বিনিময় হার সংক্রান্ত নীতি’ শীর্ষক এক গোলটেবিল বৈঠকে বাণিজ্যমন্ত্রী এ কথা বলেন। রাজধানীর বনানীতে পিআরআইয়ের কার্যালয়ে এ বৈঠক অনুষ্ঠিত হয়।
এতে প্রধান অতিথির বক্তব্যে তোফায়েল আহমেদ বলেন, ‘ভারতের মতো দেশ রপ্তানি খাতে অনেক সুবিধা দেয়। আমরা যতই বলি দিই, আসলে ততটা সুবিধা দিতে পারি না। এই যেমন উৎসে কর, যা গত বছর শূন্য দশমিক ৭ শতাংশ ছিল, তা এবার বাড়বে।’এ সময় অনুষ্ঠানে উপস্থিত তৈরি পোশাক রপ্তানিকারকদের সংগঠন বিজিএমইএর সভাপতি মো. সিদ্দিকুর রহমানের দিকে তাকিয়ে বাণিজ্যমন্ত্রী বলেন, ‘উৎসে করের হার বাড়তে সিদ্দিক সাহেবরা তা কমাতে প্রধানমন্ত্রীর কাছে যাবেন।’ বাণিজ্যমন্ত্রীর এ বক্তব্যে অনুষ্ঠানে সবাই হেসে ওঠেন।উল্লেখ্য, প্রায় প্রতিবছর অর্থমন্ত্রী আবুল মাল আবদুল মুহিত বাজেটে পোশাকসহ অন্যান্য রপ্তানি খাতের উৎসে কর বাড়িয়ে থাকেন। পরে পোশাক রপ্তানিকারকেরা তদবির করে করে তা কমিয়ে ফেলেন। চলতি অর্থবছরের বাজেট ঘোষণাকালে পোশাক খাতের উৎসে আয়কর শূন্য দশমিক ৬ শতাংশ থেকে বাড়িয়ে ১ দশমিক ৫ শতাংশ করা হয়। পরে পোশাক রপ্তানিকারকদের দাবির মুখে তা কমিয়ে শূন্য দশমিক ৭ শতাংশ করা হয়। উৎসে কর হলো পোশাক রপ্তানির মোট মূল্যের ওপর কেটে রাখা আগাম আয় কর।অনুষ্ঠানে বাংলাদেশ বিনিয়োগ উন্নয়ন কর্তৃপক্ষের (বিডা) চেয়ারম্যান কাজী এম আমিনুল ইসলাম, পিআরআইয়ের চেয়ারম্যান জায়েদী সাত্তার, ভাইস চেয়ারম্যান সাদিক আহমেদ, নির্বাহী পরিচালক আহসান এইচ মনসুর, বিশ্বব্যাংকের ঢাকা কার্যালয়ের মুখ্য অর্থনীতিবিদ জাহিদ হোসেন, এমসিসিআইয়ের সভাপতি নিহাদ কবির, বাংলাদেশ ব্যাংকের নির্বাহী পরিচালক আহমেদ জামাল, স্ট্যান্ডার্ড চাটার্ড ব্যাংক বাংলাদেশের ব্যবস্থাপনা পরিচালক ও প্রধান নির্বাহী কর্মকর্তা আবরার এ আনোয়ার প্রমুখ উপস্থিত ছিলেন।
