
রংপুর সিটি করপোরেশন নির্বাচনে বিএনপির বিদ্রোহী মেয়র প্রার্থী নাজমুল আলম নির্বাচন থেকে সরে দাঁড়ানোর ঘোষণা দিয়েছেন। এদিকে নির্বাচনী প্রচারাভিযানে আওয়ামী লীগ এখনো আনুষ্ঠানিকভাবে মাঠে নামেনি। তবে বিএনপি, জাতীয় পার্টির প্রার্থীসহ অন্য মেয়র পদপ্রার্থীরা দিনভর গণসংযোগে ব্যস্ত থেকেছেন। এই নির্বাচনে ১৯৩টি ভোটকেন্দ্রের মধ্যে ১২৮টি ঝুঁকিপূর্ণ বলে নির্বাচন কর্মকর্তার কার্যালয় থেকে জানানো হয়েছে।গতকাল শনিবার জেলা বিএনপি কার্যালয়ে বিএনপির বিদ্রোহী প্রার্থী ও জেলা যুবদলের সভাপতি নাজমুল আলম এক সংবাদ সম্মেলনে মেয়র পদপ্রার্থী থেকে সরে দাঁড়ানোর ঘোষণা দেন। তিনি বলেন, দলের সিদ্ধান্ত মেনে নিয়ে তিনি সরে দাঁড়ালেন।জাতীয় পার্টির মনোনীত প্রার্থী মোস্তাফিজার রহমান হলেও দলের আরও একজন মেয়র প্রার্থী হোসেন মকবুল শাহরিয়ার বিদ্রোহী হিসেবে রয়ে গেছেন। তিনি দলের কেন্দ্রীয় যুগ্ম সম্পাদক এবং দলীয়প্রধান এইচ এম এরশাদের ভাতিজা। মোস্তাফিজার রহমান গতকাল এরশাদনগর, কেরানীপাড়া, মুন্সিপাড়া এলাকায় গণসংযোগ করেছেন।
আওয়ামী লীগের প্রার্থী সরফুদ্দীন আহমেদকে এখনো নির্বাচনী মাঠে দেখা যাচ্ছে না। আর আওয়ামী লীগের পক্ষ থেকেও গণসংযোগসহ তেমন নির্বাচনী প্রচারণা চোখে পড়ছে না। এ ব্যাপারে মহানগর আওয়ামী লীগের সভাপতি সাফিউর রহমান বলেন, আগামী ৪ ডিসেম্বর প্রতীক বরাদ্দের পর তাঁরা নির্বাচনী মাঠে নামবেন। তবে এরই মধ্যে কিছুটা গণসংযোগ যে করা হচ্ছে না, তা নয়।
বিএনপির মেয়র প্রার্থী কাওসার জামান গতকাল মেকুরা, তামপাট, মাহিগঞ্জে গণসংযোগ করার কথা জানিয়ে বলেন, প্রতীক পাওয়ার পর মূল প্রচারাভিযান শুরু করা হবে।
