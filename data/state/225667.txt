
রাজধানীর উত্তরা হাইস্কুল পরীক্ষাকেন্দ্র থেকে রিফাত আবদুল্লাহ খান (১৪) নামে একজন এসএসসি পরীক্ষার্থীকে আইনশৃঙ্খলা রক্ষাকারী বাহিনী আটক করেছে বলে অভিযোগ করেছে জামায়াতে ইসলামী। রিফাত জামায়াতের ঢাকা মহানগরের আমির রফিকুল ইসলাম খানের ছেলে।গতকাল শুক্রবার বিকেল সাড়ে চারটার দিকে জামায়াতের ঢাকা মহানগরের প্রচার বিভাগ থেকে গণমাধ্যমে বিবৃতি দিয়ে এ অভিযোগ করা হয়।প্রত্যক্ষদর্শী সূত্রের বরাত দিয়ে বিবৃতিতে বলা হয়, রিফাত আবদুল্লাহ খান গণিত পরীক্ষা দিতে কেন্দ্রে যায়। কিন্তু আইনশৃঙ্খলা রক্ষাকারী বাহিনীর সদস্যরা পরীক্ষা শেষ হওয়ার আগেই কেন্দ্র থেকে তাকে আটক করে মহানগর গোয়েন্দা কার্যালয়ে (ডিবি) পুলিশের এএসপি শাহজাহানের তত্ত্বাবধানে নিয়ে যায়। এরপর তাকে নিয়ে বিভিন্ন আত্মীয়স্বজনের বাড়িতে অভিযানে বের হয়েছে বলে জানা গেছে।রাতে পৃথক বিবৃতি দিয়ে এ আটকের নিন্দা জানান জামায়াতের নায়েবে আমির মুজিবুর রহমান। বিবৃতিতে তিনি বলেন, রাজনৈতিক দলের নেতা হওয়ার কারণে কারও সন্তানকে বিনা অপরাধে এভাবে আটক করা সম্পূর্ণ অন্যায়। একজন পরীক্ষার্থীকে আটক করে সরকার তার শিক্ষাজীবন ধ্বংস করার ষড়যন্ত্র করছে। তিনি রিফাতকে মুক্তি দিয়ে পরীক্ষায় নির্বিঘ্নে অংশগ্রহণের সুযোগ দেওয়ার আহ্বান জানান।অভিযোগের বিষয়ে জানতে চাইলে ডিএমপির জনসংযোগ বিভাগের উপকমিশনার মাসুদুর রহমান প্রথম আলোকে বলেন, ‘এ বিষয়ে আমাদের কিছুই জানা নেই।’
