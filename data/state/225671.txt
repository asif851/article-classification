
সাতক্ষীরার তালা উপজেলায় সড়ক দুর্ঘটনায় দুই কৃষক নিহত হয়েছেন। আহত হয়েছেন একজন। আজ বৃহস্পতিবার সকালে পাটকেলঘাটা থানার কুমিরা বহুমুখী উচ্চ বিদ্যালয়ের সামনে সাতক্ষীরা-খুলনা মহাসড়কে এ ঘটনা ঘটে। 
নিহত ব্যক্তিরা হলেন উপজেলার কুমিরা গ্রামের ইয়াকুব শেখ (৪৫) ও মনোহরপুর গ্রামের রহিম বিশ্বাস (৪৫)। আহত ব্যক্তি কুমিরা গ্রামের আলিম শেখ (৪০)। হতাহত ব্যক্তিরা সবাই কৃষক। প্রত্যক্ষদর্শী জানায়, সকাল সাড়ে ১০টার দিকে ওই তিন কৃষক একটি মোটরসাইকেলে করে কুমিরা বাজার থেকে সাতক্ষীরা-খুলনা সড়ক দিয়ে বাড়ির দিকে যাচ্ছিলেন। এ সময় সাতক্ষীরা থেকে খুলনাগামী একটি তেলবাহী ট্যাঙ্কার তাঁদের মোটরসাইকেলটিকে ধাক্কা দেয়। এতে মোটরসাইকেল থেকে ছিটকে পড়ে ঘটনাস্থলে দুজন নিহত হন। অপরজন আহত হন। আহত আলিমকে সাতক্ষীরা সদর হাসপাতালে ভর্তি করা হয়েছে। ঘটনার সত্যতা নিশ্চিত করে তালার পাটকেলঘাটা থানার ভারপ্রাপ্ত কর্মকর্তা (ওসি) তরিকুল ইসলাম বলেন, ঘটনাস্থলে পুলিশ পাঠানো হয়েছে।
