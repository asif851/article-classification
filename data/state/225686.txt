
প্রথমে মুঠোফোনে উত্তেজিত বাক্যবিনিময়, এর কিছুক্ষণ পর ক্ষুব্ধ যুবক আগুন ধরিয়ে দিলেন নিজের ঘরেই। যুবকের ক্ষোভের আগুন শুধু তাঁর নিজের ঘরই পোড়ায়নি, আশপাশের আরও ১৬টি বসতঘরও ছাই করে দিয়েছে। গতকাল বৃহস্পতিবার দুপুরে রাঙামাটির বাঘাইছড়ি উপজেলা খেদারমারা ইউনিয়নের দূরছড়ি বাজারের মুসলিমপাড়ায় এ ঘটনা ঘটে।
পুলিশ ও প্রত্যক্ষদর্শী লোকজন সূত্রে জানা গেছে, বেলা সোয়া একটার দিকে মুসলিমপাড়ার মো. হেলাল উদ্দিন এ কাণ্ড ঘটিয়েছেন। ঘটনার পর থেকে হেলাল পলাতক রয়েছেন। এ ঘটনায় অর্ধকোটি টাকার ক্ষয়ক্ষতি হতে পারে বলে প্রাথমিকভাবে প্রশাসন জানিয়েছে।
স্থানীয় ইউনিয়ন পরিষদের সদস্য মো. মনির হোসেন বলেন, ক্ষতিগ্রস্তদের পক্ষ থেকে হেলালের বিরুদ্ধে মামলা করার প্রক্রিয়া চলছে।
