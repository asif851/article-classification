
সিলেটের দক্ষিণ সুরমার কুচাই এলাকা থেকে অজ্ঞাতনামা এক ব্যক্তির (৩৮) লাশ উদ্ধার করেছে পুলিশ। লাশের মাথার পেছনে, গালে, বুকে ও হাতে ধারালো অস্ত্রের আঘাতের চিহ্ন রয়েছে বলে পুলিশ জানিয়েছে। গতকাল সোমবার বেলা সাড়ে ১১টার দিকে কুচাইয়ের সুরমা নদীর পাড় থেকে এ লাশ উদ্ধার করা হয়। মোগলাবাজার থানার উপপরিদর্শক কামরুজ্জামান বলেন, লাশ উদ্ধার করে ময়নাতদন্তের জন্য সিলেটের এম এ জি ওসমানী মেডিকেল কলেজ হাসপাতালে পাঠানো হয়েছে। এ ঘটনায় একটি সাধারণ ডায়েরি (জিডি) করা হয়েছে। 
