
চট্টগ্রামে কুকুর লেলিয়ে দিয়ে মেধাবী ছাত্র হিমাদ্রী মজুমদার হত্যা মামলার তৃতীয় সাক্ষী এহতেশামুল চৌধুরী কাশফীকে জেরা শেষ করেছেন আসামিপক্ষের আইনজীবীরা৷ গতকাল মঙ্গলবার চট্টগ্রাম চতুর্থ অতিরিক্ত মহানগর দায়রা জজ সহিদুল ইসলামের আদালতে এ জেরা হয়৷ আজ বুধবার পরবর্তী সাক্ষীর সাক্ষ্য গ্রহণের দিন ধার্য করেছেন আদালত৷রাষ্ট্রপক্ষের কৌঁসুলি অনুপম চক্রবর্তী জানান, সাক্ষী এহতেশামুলকে আসামিপক্ষের আইনজীবীদের জেরা শেষ হয়েছে৷ জেরাকালে আইনজীবীরা বলেন, এটা উদ্দেশ্যেপ্রণোদিত সাক্ষ্য৷ উত্তরে সাক্ষী আদালতকে জানান, এটা উদ্দেশ্যপ্রণোদিত সাক্ষ্য নয়৷ আসামিদের বিরুদ্ধে মাদকের প্রতিবাদ করায় হিমাদ্রীকে হত্যা করা হয়, যা তিনি মৃত্যুর আগে হাসপাতালের শয্যায় বলে যান৷ হিমাদ্রীর ওই জবানবন্দি মুঠোফোনে সংরক্ষণ করেন তিনি (এহতেশামুল)৷২০১২ সালের ২৭ এপ্রিল নগরের পাঁচলাইশ এলাকায় হিমাদ্রীকে কুকুর লেলিয়ে দিয়ে ছাদ থেকে ফেলে হত্যার চেষ্টা করা হয়৷ ২৬ দিন পর ২৩ মে ঢাকার একটি হাসপাতালে তিনি মারা যান৷ এ ঘটনায় থানায় মামলা দায়ের করা হলে পুলিশ পাঁচজনের বিরুদ্ধে অভিযোগপত্র দাখিল করে৷ গত ৩ ফেব্রুয়ারি প্রধান আসামি শাহ সেলিম টিপু, জুনায়েদ রিয়াদ, জাহিদুল ইসলাম শাওন, শাহাদাত হোসাইন ও মাহাবুব আলী খান ড্যানির বিরুদ্ধে অভিযোগ গঠন করেন আদালত৷ এঁদের মধ্যে মাহাবুব আলী খান ড্যানি ও জুনায়েদ রিয়াদ পলাতক রয়েছেন৷
