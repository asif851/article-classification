
নাশকতার অভিযোগে করা পাঁচটি মামলায় বিএনপির জ্যেষ্ঠ যুগ্ম মহাসচিব রুহুল কবির রিজভীর জামিন মঞ্জুর করে হাইকোর্টের দেওয়া আদেশ স্থগিত হয়নি। এসব মামলায় জামিন স্থগিত চেয়ে রাষ্ট্রপক্ষের করা আবেদনের পরিপ্রক্ষিতে গতকাল রোববার অবকাশকালীন চেম্বার বিচারপতি হাসান ফয়েজ সিদ্দিকী ‘নো অর্ডার’ দেন।ফলে ওই পাঁচ মামলায় রিজভীর জামিন বহাল রইল বলে জানিয়েছেন রিজভীর অন্যতম আইনজীবী মো. জহিরুল ইসলাম। তিনি প্রথম আলোকে বলেন, তবে অন্য একটি মামলা থাকায় এখনই রিজভী কারাগার থেকে মুক্তি পাচ্ছেন না।নাশকতার অভিযোগে করা ওই পাঁচ মামলায় ৭ সেপ্টেম্বর হাইকোর্ট থেকে ছয় মাসের অন্তর্বর্তীকালীন জামিন পান রিজভী। এতে স্থগিতাদেশ চেয়ে রাষ্ট্রপক্ষ আবেদন করে। আদালতে রিজভীর পক্ষে শুনানি করেন জ্যেষ্ঠ আইনজীবী আমিনুল হক, সঙ্গে ছিলেন আইনজীবী জহিরুল ইসলাম। রাষ্ট্রপক্ষে ছিলেন ভারপ্রাপ্ত অ্যাটর্নি জেনারেল মুরাদ রেজা।রিজভীর আইনজীবীরা বলেন, নাশকতার অভিযোগে ২০১৩ ও ২০১৫ সালে মতিঝিল, রমনা ও খিলগাঁও থানায় একটি করে এবং পল্লবী থানায় দুটি মামলা হয়।
