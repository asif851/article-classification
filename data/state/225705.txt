
নিখোঁজ হওয়ার তিন দিন পর বান্দরবানের আলীকদমের তিন গরু ব্যবসায়ীর লাশ উদ্ধার করা হয়েছে। আলীকদমের পাশের উপজেলা থানচির রুমভেত ম্রো পাড়া (২৮ কিলোমিটার নামেও পরিচিত) থেকে গতকাল সোমবার বিকেলে তাঁদের লাশ উদ্ধার করেন পুলিশ ও এলাকাবাসী। সেখানে একটি পাহাড়ি ঝরনার পাশে গলা কাটা ও পোড়ানো অবস্থায় তিনজনের লাশ পড়ে ছিল।তিন ব্যবসায়ী হলেন আলীকদমের চৈক্ষ্যং ইউনিয়নের ওবায়দুল হকপাড়ার আবু বক্কর (২৬), আলীকদম সদর ইউনিয়নের শাহাব উদ্দিন (২৮) ও নূরুল আবছার (৩০)। গত শুক্রবার আলীকদম থেকে গরু কিনতে মোটরসাইকেলে থানচির তংপুপাড়া গিয়ে তাঁরা অপহৃত হন। তাঁরা আলীকদম সেনানিবাসে গরুর মাংস সরবরাহের ঠিকাদার ছিলেন বলে চৈক্ষ্যং ইউনিয়নের চেয়ারম্যান জয়নাল আবেদিন জানিয়েছেন।তিন ব্যবসায়ীকে অপহরণের ঘটনায় জড়িত সন্দেহে গত রোববার রাতে থানচি থানার পুলিশ চারজনকে গ্রেপ্তার করে। তাঁদের দেওয়া তথ্যের ভিত্তিতেই লাশ উদ্ধার করা হয় বলে জানান থানচি থানার ভারপ্রাপ্ত কর্মকর্তা (ওসি) সিরাজুল ইসলাম। তিনি বলেন, অপহরণ ও হত্যায় জড়িত সন্দেহে গ্রেপ্তার করা চারজন হলেন—যোহান ত্রিপুরা, জসীম ত্রিপুরা, রবার্ট ত্রিপুরা ও জীবন ত্রিপুরা। প্রাথমিক জিজ্ঞাসাবাদে তাঁরা অপহরণ ও হত্যায় জড়িত থাকার কথা স্বীকার করেছেন। এ ঘটনায় আবু বক্করের ভাই আবুল হাশেম থানায় মামলা করেছেন।থানচি বাজার ব্যবসায়ী সমিতির সাধারণ সম্পাদক জসীম উদ্দিন বলেন, থানচি উপজেলা সদর থেকে সাত কিলোমিটার দূরে রুমভেত ম্রো পাড়া এলাকা থেকে গতকাল বেলা সাড়ে তিনটার দিকে উদ্ধার করা তিনটি লাশেই পোড়ার দাগ এবং মাথা, পিঠ ও গলায় ধারালো অস্ত্রের আঘাতের চিহ্ন দেখা গেছে।নিহত আবু বক্করের বড় ভাই আবুল হাসেম বলেন, সন্ত্রাসীরা রোববার রাতে মুঠোফোনে তাঁদের জানায়, নিখোঁজ তিনজনকে ২৮ ও ২৯ কিলোমিটার (আলীকদম-থানচির সড়কের) মধ্যবর্তী এলাকায় খোঁজ করলে পাওয়া যাবে। ওই ফোন পেয়ে গতকাল সকাল থেকে শতাধিক এলাকাবাসীসহ তাঁরা খোঁজ করছিলেন। কিন্তু কোথাও খুঁজে না পেয়ে ফিরে যাওয়ার সময় হঠাৎ সড়ক থেকে কিছু দূরে পাহাড়ি ঝরনার খাদে লাশ পাওয়া যায়।আবুল হাসেম বলেন, ২ লাখ ৫০ হাজার টাকা নিয়ে তাঁর ভাইসহ তিনজন গরু কিনতে তংপুপাড়া এলাকায় যান। সেখানে পৌঁছে গরু কেনার জন্য মুঠোফোনে আরও ৫০ হাজার টাকা পাঠাতে বলেন তাঁরা। বিকাশের মাধ্যমে ৫০ হাজার টাকা পাঠিয়ে দেওয়ার পর থেকে তাঁদের আর কোনো খোঁজ পাওয়া যাচ্ছিল না।থানচি থানার ওসি সিরাজুল ইসলাম বলেন, তিন লাখ টাকা পাওয়ার পরও সন্ত্রাসীরা কেন তিনজনকে হত্যা করেছে, তা বোঝা যাচ্ছে না।এদিকে তিন গরু ব্যবসায়ীর লাশ উদ্ধারের খবর ছড়িয়ে পড়লে আলীকদম উপজেলা সদরে গতকাল বিকেলে উত্তেজনা দেখা দেয়। বাসস্টেশন এলাকায় এক ত্রিপুরা দম্পতিকে মারধর করা হয়। সেনাবাহিনীর সদস্যরা তাঁদের উদ্ধার করে আলীকদম স্বাস্থ্যকেন্দ্রে ভর্তি করেন।এ বিষয়ে আলীকদম থানার ভারপ্রাপ্ত কর্মকর্তা (ওসি) আত্তেলা রাজু বলেন, ত্রিপুরা দম্পতি সামান্য আহত হয়েছেন। পরিস্থিতি এখন শান্ত।
