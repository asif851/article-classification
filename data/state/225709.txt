
ব্রাহ্মণবাড়িয়ার নাসিরনগরে হামলার ঘটনায় আওয়ামী লীগের বহিষ্কৃত নেতা সুরুজ আলীকে গ্রেপ্তার করা হয়েছে। আজ রোববার সন্ধ্যা সাড়ে সাতটার দিকে উপজেলার চাপৈরতলা ইউনিয়নের নিজ বাড়ি থেকে জেলা গোয়েন্দা পুলিশ তাঁকে গ্রেপ্তার করে।
ব্রাহ্মণবাড়িয়া সদর সার্কেলের সহকারী পুলিশ সুপার আবদুল করিম ও জেলা গোয়েন্দা পুলিশের ভারপ্রাপ্ত কর্মকর্তা (ওসি) মফিজ উদ্দিন প্রথম আলোকে বলেন, নিজ বাড়ি থেকে সুরুজ আলীকে গ্রেপ্তার করা হয়েছে। আশুতোষ খেলার মাঠে সমাবেশের দিন সুরুজ আলী বক্তব্য দিয়েছেন বলে ভিডিও চিত্রে দেখা গেছে। ৩০ অক্টোবরের ঘটনায় করা মামলায় তাঁকে গ্রেপ্তার দেখানো হবে।
শুরু থেকেই সুরুজ আলীর বিরুদ্ধে অভিযোগ ওঠে, গত ৩০ অক্টোবর উপজেলা সদরের সমাবেশে উসকানিমূলক বক্তব্য দেন। এ ঘটনার প্রমাণ পাওয়ায় জেলা আওয়ামী লীগ গত ৪ নভেম্বর সুরুজ আলীকে আওয়ামী লীগের কমিটি থেকে সাময়িক বহিষ্কার করে। তিনি চাপৈরতলা ইউনিয়ন আওয়ামী লীগের সভাপতি ছিলেন।
জেলা আওয়ামী লীগের সাধারণ সম্পাদক আল মামুন সরকার বলেন, ‘বহিষ্কৃত নেতা সুরুজ আলী হিন্দু সম্প্রদায়ের লোকজনকে গালাগাল করে সমাবেশে বক্তব্য দেওয়ার কথা বিভিন্ন গণমাধ্যমসহ আমাদের কাছে স্বীকার করেছেন।’  গত ৩০ অক্টোবর রাতে রসরাজ দাস নামের এক যুবকের ফেসবুক থেকে ধর্মীয় অবমাননাকর পোস্ট দেওয়া নিয়ে ব্রাহ্মণবাড়িয়ার নাসিরনগর উপজেলা সদরে হিন্দু বসতি ও মন্দিরে হামলার ঘটনা ঘটে। পরে আরও চার দফায় হিন্দুদের বাড়িঘরে অগ্নিসংযোগ করা হয়। এসব ঘটনায় আটটি মামলায় ১০৬ জনকে গ্রেপ্তার করা হয়েছে।
