
গাজীপুরের শ্রীপুর ও টঙ্গীতে গতকাল রোববার পৃথক ঘটনায় বিদ্যুৎস্পৃষ্ট হয়ে মাদ্রাসার ছাত্রীসহ দুজনের মৃত্যু হয়েছে।
মারা যাওয়া ব্যক্তিরা হলেন টঙ্গীর এরশাদ নগর এলাকার বাসিন্দা বরিশালের হিজলা থানার চর নেমানিয়া গ্রামের আবদুল কাদের বারী (৩৬) এবং শ্রীপুর উপজেলার পেলাইদ গ্রামের জুলহাস মিয়ার মেয়ে ও পেলাইদ দারুস সুন্নাহ দাখিল মাদ্রাসার পঞ্চম শ্রেণির ছাত্রী তামান্না (১২)।
 টঙ্গী থানার উপপরিদর্শক (এসআই) মাহমুদ হাসান জানান, আবদুল কাদের পরিবার-পরিজন নিয়ে এরশাদ নগরের ৫ নম্বর ব্লকের একটি বাড়িতে বসবাস করতেন। তিনি রাজমিস্ত্রির কাজ করতেন। গতকাল সকালে কাদের এরশাদ নগরের একই ব্লকের একটি বাড়ির দোতলায় নির্মাণকাজ করছিলেন। বেলা ১১টার দিকে ওই বাড়ির পাশ দিয়ে যাওয়া বিদ্যুতের তারে তিনি স্পৃষ্ট হন। পরে স্থানীয় লোকজন তাঁকে উদ্ধার করে টঙ্গী সরকারি হাসপাতালে নিয়ে যান। এ সময় কর্তব্যরত চিকিৎসক তাঁকে মৃত ঘোষণা করেন। লাশ উদ্ধার করে শহীদ তাজউদ্দীন আহমদ মেডিকেল কলেজ হাসপাতালের মর্গে পাঠানো হয়েছে।
এদিকে শ্রীপুর থানার এসআই মো. লুৎফর রহমান জানান, গতকাল বেলা ১১টার দিকে পেলাইদ এলাকায় বসতঘরে চার্জার লাইটে চার্জ দিতে গিয়ে বিদ্যুতের তারে স্পৃষ্ট হয় তামান্না। উপজেলা স্বাস্থ্য কমপ্লেক্সে নেওয়ার পথে সে মারা যায়। পরিবারের আবেদনের পরিপ্রেক্ষিতে ময়নাতদন্ত ছাড়াই লাশ স্বজনদের কাছে হস্তান্তর করা হয়।
 
