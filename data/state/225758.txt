
আল বদর কমান্ডার আলী আহসান মোহাম্মাদ মুজাহিদ কাল বুধবার ফাঁসির রায় পুনর্বিবেচনার (রিভিউ) আবেদন করবেন। আজ মঙ্গলবার দুপুরে কারাগারে মুজাহিদের সঙ্গে সাক্ষাৎ শেষে তাঁর আইনজীবী শিশির মনির এ কথা বলেন। জামায়াতে ইসলামীর সেক্রেটারি জেনারেল ও মানবতাবিরোধী অপরাধে মৃত্যুদণ্ডপ্রাপ্ত আসামি মুজাহিদ ঢাকা কেন্দ্রীয় কারাগারের কনডেম সেলে আছেন। আপিল বিভাগে মৃত্যুদণ্ডাদেশ বহালের পর তাঁকে ইতিমধ্যে মৃত্যু পরোয়ানা পড়ে শোনানো হয়েছে। মুজাহিদ এই রায় পুনর্বিবেচনার জন্য আবেদন করার সিদ্ধান্ত নিয়েছেন। কাল বুধবার যেকোনো সময়ে তাঁর আইনজীবীরা রিভিউ ফাইল দাখিল করবেন। বেলা তিনটার দিকে পাঁচজন আইনজীবী তাঁর সঙ্গে দেখা করেন। সাক্ষাৎ শেষে শিশির মনির বলেন, ‘কাল আমরা রিভিউ ফাইল করব। তিনি (মুজাহিদ) মুক্ত মানুষের মতো সুস্থ-স্বভাবিক আছেন। মুক্ত মানুষের মতো কথা বলছেন।’ তিনি বলেন, আলী আহসান মুজাহিদ দুটি প্রশ্ন তুলেছেন। এক. ১৯৭১ সালে তাঁর বয়স ছিল ২৩ বছর। এই বয়সে একটি প্যারা মিলিশিয়া বাহিনীর কমান্ডার তিনি কীভাবে হলেন। দুই. মামলার তদন্তকারী কর্মকর্তা বলেছেন, আলবদর, রাজাকার ও শান্তিবাহিনীর কোনো কমিটিতে তাঁর নাম নেই। কমান্ডার হলে তাঁর নাম তো প্রথম দিকেই থাকার কথা। তা ছাড়া তাঁকে কে কমান্ডার নিয়োগ দিয়েছেন, কীভাবে হলেন, সে ব্যাপারে কোনো প্রমাণ দেওয়া হচ্ছে না। এক প্রশ্নের জবাবে শিশির বলেন, তাঁরা আশা করছেন ন্যায়বিচার পাবেন। এখন আদালত অবকাশকালীন ছুটিতে। তিনি আশা করছেন, আদালত খোলার আগে শুনানি হওয়ার সম্ভাবনা নেই। প্রসঙ্গত, আদালত পয়লা নভেম্বর পর্যন্ত ছুটি।
