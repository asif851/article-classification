
পাবনার ঈশ্বরদীতে আজ শুক্রবার থেকে শুরু হচ্ছে ‘কৈশোর তারুণ্যে বই’ শীর্ষক চার দিনব্যাপী বইমেলা। ঈশ্বরদী উপজেলা প্রশাসনের সহযোগিতায় আয়োজিত এ মেলায় দেশের শীর্ষস্থানীয় প্রকাশনা প্রতিষ্ঠান অংশ নিচ্ছে।আয়োজক সূত্রে জানা যায়, আজ বিকেল চারটায় ইক্ষু গবেষণা উচ্চবিদ্যালয় মিলনায়তনে মেলার উদ্বোধন করা হবে। মেলায়থাকছে শিশু-কিশোরদের বইয়ের বিপুল সমাহার। প্রতিদিন সকাল ১০টা থেকে সন্ধ্যা ছয়টা পর্যন্ত মেলা চলবে। ছাত্রছাত্রী, অভিভাবকসহ সবার জন্য মেলা উন্মুক্ত থাকবে।এ মেলায় বইকেন্দ্রিক নানা আয়োজনের মধ্যে থাকবে ছাত্রছাত্রীদের বই পড়ার অভিজ্ঞতা বলার প্রতিযোগিতা ও পুরস্কার বিতরণ, আঁকাআঁকি নিয়ে হাতে-কলমে সৃজনশীলতা বিনিময়, ‘পড়ি, পরীক্ষায় ভালো করি, পাঠ্যবইয়ের বাইরে’ বিষয়ে প্রশিক্ষণ, শিশু-কিশোরদের সঙ্গে লেখক-শিল্পীদের শুভেচ্ছা বিনিময় ইত্যাদি।মেলায় অংশগ্রহণকারী প্রকাশনা প্রতিষ্ঠানগুলোর মধ্যে রয়েছে অ্যাডর্ন পাবলিকেশন, ইউনিভার্সিটি প্রেস লিমিটেড, ইকরিমিকরি, কাকলী প্রকাশনী, জাগৃতি প্রকাশনী, প্রথমা প্রকাশন, বিশ্বসাহিত্য কেন্দ্র, বেঙ্গল পাবলিকেশনস, ভাষাচিত্র ও সময় প্রকাশন।
