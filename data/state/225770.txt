
নারায়ণগঞ্জে সাত খুনের ঘটনায় ত্রাণ ও দুর্যোগব্যবস্থাপনামন্ত্রী মোফাজ্জল হোসেন চৌধুরী মায়ার ছেলে দীপু চৌধুরী ও জামাতা লে. কর্নেল তারেক সাঈদ মোহাম্মাদের নাম আসায় মন্ত্রীর পদত্যাগ দাবি করেছেন গণতান্ত্রিক বাম মোর্চার নেতারা।
আজ বৃহস্পতিবার দুপুরে নারায়ণগঞ্জ প্রেসক্লাবে এক মতবিনিময় সভায় এ দাবি করেন বাম মোর্চার নেতারা।
মতবিনিময় সভায় বক্তব্য দেন বিপ্লবী ওয়ার্কার্স পার্টির সাধারণ সম্পাদক সাইফুল হক, গণসংহতি আন্দোলনের প্রধান সমন্বয়কারী জোনায়েদ সাকি প্রমুখ।
সাইফুল হক বলেন, নারায়ণগঞ্জের গডফাদার শামীম ওসমানের বিরুদ্ধে বিভিন্ন সময়ে খুনের অভিযোগ উঠেছে। শামীম ওসমান কথায় কথায় প্রধানমন্ত্রীর নাম ব্যবহার করেন। প্রধানমন্ত্রীর উচিত শামীম ওসমান সম্পর্কে তাঁর অবস্থান জাতির পরিষ্কার করা।
