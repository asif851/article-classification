
ঢাকা মহানগর যুবলীগের (দক্ষিণ) সাংগঠনিক সম্পাদক রিয়াজুল হক খানকে হত্যার সঙ্গে সংশ্লিষ্টতার অভিযোগে তাঁর কথিত সহযোগী ব্যবসায়ী মারুফ রেজা ওরফে সাগরের স্ত্রীকে গ্রেপ্তার করেছে র‌্যাব। আজই সংবাদ সম্মেলন করে এ বিষয়ে বিস্তারিত জানানোর কথা রয়েছে এই বাহিনীর।
র‌্যাব-১-এর সদস্যরা আজ শনিবার ভোররাতে সাগরের স্ত্রীকে তাঁর ধানমন্ডির বাসা থেকে গ্রেপ্তার করেন।
গত সোমবার গভীর রাতে গুলশান ১ নম্বরে ‘শপার্স ওয়ার্ল্ড’ নামের একটি বিপণিবিতানে ঢোকার আগমুহূর্তে উপর্যুপরি গুলি করে রিয়াজুলকে হত্যা করা হয়।
র‌্যাব কর্মকর্তারা দাবি করেছেন, রিয়াজুলকে হত্যার জন্য ছয় মাস আগে পরিকল্পনা করা হয়েছিল। রাজধানীর ইস্কাটনে এ হত্যার পরিকল্পনা করা হয়। রিয়াজুল হত্যায় গ্রেপ্তার ও ‘ক্রসফায়ারে’ নিহত যুবলীগ দক্ষিণের যুগ্ম সম্পাদক জাহিদ সিদ্দিকী তারেক ছাড়াও মতিঝিল আওয়ামী লীগের সাধারণ সম্পাদক জাহিদুল ইসলাম, বাড্ডা অঞ্চলের শাখাওয়াত হোসেনসহ বেশ কয়েকজন ছিলেন। এর আগেও তাঁকে হত্যার পরিকল্পনা করা হয়েছিল।
 
 
