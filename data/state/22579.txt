
ভারতের হাইকমিশনের চলমান ঈদ ভিসা ক্যাম্পের মাধ্যমে প্রায় ৬০ হাজার বাংলাদেশিকে পর্যটক হিসেবে এক বছরের ভারতীয় মাল্টিপল ভিসা দেওয়া হচ্ছে। কয়েক মাসের মধ্যে আবার এ ধরনের ভিসা ক্যাম্প আয়োজনের পরিকল্পনা করছে ঢাকাস্থ ভারতীয় হাইকমিশন। পরের ভিসা ক্যাম্পটি ঢাকা ছাড়াও অন্য কোথাও আয়োজনের বিষয়টি ভারতীয় হাইকমিশন বিবেচনায় রেখেছে।
ঢাকায় ভারতীয় হাইকমিশনার হর্ষ বর্ধন শ্রিংলা আজ সোমবার সকালে এক সংবাদ সম্মেলনে এ তথ্য জানান।ঈদ ভিসা ক্যাম্প উপলক্ষে বারিধারায় ভারতীয় হাইকমিশনের নতুন চ্যান্সেরি ভবনে ওই সংবাদ সম্মেলনের আয়োজন করা হয়।ভারতীয় হাইকমিশনের নতুন চ্যান্সেরি ভবনে ৪ জুন থেকে ১২-দিনের ঈদ ভিসা ক্যাম্প শুরু হয়েছে, যা শেষ হবে ১৬ জুন। ভিসার ক্যাম্প চলাকালে পর্যটন ভিসা আবেদনকারীরা ই-টোকেন ছাড়াই সরাসরি আবেদনপত্র জমা দিতে পারবেন। প্রতিদিন সকাল আটটা থেকে বেলা দুইটা পর্যন্ত আবেদনপত্র জমা দেওয়া যাবে। স্টেট ব্যাংক অব ইন্ডিয়া পরিচালিত ভিসা আবেদন কেন্দ্রে আবেদনপত্র জমা নেওয়ার জন্য বিশেষ কাউন্টারেরও ব্যবস্থা করা হয়েছে।স্টেট ব্যাংক ইন্ডিয়া পরিচালিত আইভ্যাকের (ভারতীয় ভিসা আবেদন কেন্দ্র) নিয়মিত কার্যক্রমের অংশ হিসেবে বাংলাদেশের বিভিন্ন স্থানের ১১টি কেন্দ্রে ভিসা প্রক্রিয়া চলছে। ওই কেন্দ্রগুলোতে প্রতিদিন সাড়ে তিন হাজার লোককে ভিসা দেওয়া হয়। ঈদ ভিসা ক্যাম্প চলার সময় আইভ্যাকের ১১টি কেন্দ্রেও ভারতীয় ভিসা দেওয়ার প্রক্রিয়া অব্যাহত আছে।হর্ষ বর্ধন শ্রিংলা সাংবাদিকদের বলেন, ভারতীয় ভিসার চাহিদা বাড়ার কারণে বাংলাদেশের নাগরিকদের জন্য ভিসা প্রক্রিয়া সহজ করার জন্য আগামী কয়েক মাসে আরও কিছু পদক্ষেপ নেওয়া হবে। এই প্রক্রিয়ার অংশ হিসেবে পরীক্ষামূলকভাবে এবার প্রথমবারের মতো ঈদ ভিসা ক্যাম্পের আয়োজন করা হয়েছে। কাল মঙ্গলবার থেকে বৃহস্পতিবার পর্যন্ত ক্যাম্পের শেষ তিন দিনে আইভ্যাকের (ভারতীয় ভিসা আবেদন কেন্দ্র) কর্মীদের সহায়তায় ভিসা দানকারী লোকবল বাড়ানো হবে। কারণ শেষের তিন দিনে ক্যাম্পের জনবল বাড়িয়ে বেশি সংখ্যক লোককে ভিসা দেওয়ার পরিকল্পনা নেওয়া হয়েছে। তিনি জানান, ক্যাম্প শুরুর পর প্রথম দিন ছয় হাজার এবং দ্বিতীয় দিন দুই হাজার লোক ভিসা পেয়েছেন। আজ সোমবার প্রায় ১০ হাজার লোক ভিসা পাবেন।ভারতীয় হাইকমিশনার জানান, এবারের ক্যাম্পে সুষ্ঠুভাবে ভিসা দেওয়া এবং ভবিষ্যতে আবার এ ধরনের বিষয় দুটি বিবেচনায় নিয়ে ক্যাম্পের আয়োজন করা হয়। আরও ভালো প্রস্তুতি নিয়ে আগামী কয়েক মাসের মধ্যে আবার এ ধরনের ক্যাম্প আয়োজনের পরিকল্পনা আছে।এক প্রশ্নের উত্তরে হর্ষ বর্ধন শ্রিংলা বলেন, প্রথম ঈদ ক্যাম্পের মাধ্যমে ৫০ থেকে ৬০ কিংবা তার চেয়ে বেশি সংখ্যক লোক এক বছরের জন্য ভারতের মাল্টিপল ভিসা পাবেন।বাংলাদেশের নাগরিকদের জন্য অন-অ্যারাইভাল ভিসার পরিকল্পনা ভারত করছে কিনা জানতে চাইলে ভারতীয় হাইকমিশনার বলেন, ভিসার ক্রমবর্ধমান চাহিদা ও ভিসা প্রক্রিয়া সহজতর করার জন্য বেশ কিছু পদক্ষেপ নেওয়ার বিষয় বিবেচনায় আছে। এসব পদক্ষেপ চূড়ান্ত করার আগে কি ব্যবস্থা নেওয়া হচ্ছে সেটি বলা সম্ভব নয়। তিনি জানান, এবারের ঈদ ভিসা ক্যাম্পের সময় বাড়ানোর কোনো পরিকল্পনা নেই। তবে আগামী কয়েক মাসের মধ্যে ঢাকা ছাড়াও অন্য কোথাও এ ধরনের ক্যাম্প আয়োজনের বিষয়টি ভাবা হচ্ছে।
