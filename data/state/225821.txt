
নাচ, গান, আবৃত্তি, কৌতুক ও বিভিন্ন আনন্দ আয়োজনের মধ্য দিয়ে নবীন শিক্ষার্থীদের বরণ করে নিয়েছে ইউসেপ ঢাকা সাউথ রিজিয়ন। গতকাল শনিবার মাতুয়াইলে ইউসেপ যাত্রাবাড়ী টেকনিক্যাল স্কুলে এই নবীনবরণ অনুষ্ঠিত হয়।গতকাল বেলা ১১টায় জাতীয় সংগীত পরিবেশনার মাধ্যমে ছয় মাস মেয়াদি টেকনিক্যাল কোর্সের দিনব্যাপী এই নবীনবরণ শুরু হয়। এরপর নবীনদের ফুল দিয়ে বরণ নেয় সাবেক শিক্ষার্থীরা। এ ছাড়া অনুষ্ঠানে ‘এসো স্বপ্ন বুনি’, ‘স্বপ্ন যাত্রা’ ও ‘স্বপ্ন সফল’ শিরোনামে কারিগরি শিক্ষার ওপর কোরিওগ্রাফি, গান, কৌতুক পরিবেশন ও  ম্যাগাজিন কারিগর-এর মোড়ক উন্মোচন করা হয়। অনুষ্ঠানে প্রশিক্ষণ সম্পন্নকারী প্রায় ১০০ জনের হাতে নিয়োগপত্র তুলে দেয় বিভিন্ন শিল্পপ্রতিষ্ঠান। এর ফাঁকে ফাঁকে আমন্ত্রিত অতিথিরা বক্তব্য দেন। অনুষ্ঠানে সহায়তা করেছে প্রথম আলো।বাংলাদেশ প্রকৌশল বিশ্ববিদ্যালয়ের উপাচার্য সাইফুল ইসলাম বলেন, দেশে কারিগরি শিক্ষার কোনো বিকল্প নেই। বিভিন্ন শিল্পপ্রতিষ্ঠানে এর অনেক চাহিদা রয়েছে। তাই স্বল্পমেয়াদি কারিগরি প্রশিক্ষণ নিয়ে এসব প্রতিষ্ঠানে কর্মসংস্থানের সুযোগ নিতে হবে। এ ক্ষেত্রে ইউসেপকে আরও অগ্রণী ভূমিকা পালন করতে হবে।
আজাদ গ্রুপের ব্যবস্থাপনা পরিচালক আবুল কালাম আজাদ ইউসেপ শিক্ষার্থীদের উদ্দেশে বলেন, ‘অতীতে আমার অবস্থা তোমাদের মতোই ছিল। তোমরা ভালোভাবে প্রশিক্ষণ ও পরিশ্রমী হলে একদিন একটি গ্রুপের মালিক হতে পারবে। সেই লক্ষ্যে সামনের দিকে এগিয়ে যাও। সফলতা আসবে নিশ্চয়।’ এ সময় কারিগরি প্রশিক্ষণ নিলে চাকরি দেওয়ার আশ্বাস দিয়েছেন গাজী গ্রুপের পরিচালক বদরুল আলম খান।
 ইউসেপের প্রধান প্রোগ্রাম অফিসার হাবিবুর রহমান বলেন, ৪৪ বছর ধরে ‘আয়মূলক দক্ষতা, শিখনে সহায়তা’ স্লোগানে সুবিধাবঞ্চিত ও স্বল্প সুবিধাভোগী শিশু-কিশোর, যুবক ও যুব মহিলাদের সাধারণ শিক্ষা, কারিগরি প্রশিক্ষণ ও কর্মসংস্থানের ব্যবস্থা করে আসছে ইউসেপ। বর্তমানে দেশে ইউসেপের বিভিন্ন প্রতিষ্ঠানে প্রায় ৫৫ হাজার শিক্ষার্থী রয়েছে। তিনি বলেন, ‘প্রথম আলোর স্লোগান হলো, “যা কিছু ভালো, তার সঙ্গে প্রথম আলো”। তাই ইউসেপ ও প্রথম আলোর এই দুই স্লোগান হৃদয়ে ধারণ করলে তোমাদের জীবনে সমৃদ্ধি আসবে, সুন্দর হবে।’
অনুষ্ঠানে নাট্যব্যক্তিত্ব এনামুল হক, পানিসম্পদ মন্ত্রণালয়ের উপসচিব সৈয়দ আলী আহসান, কে রেনুমা লিমিটেডের ব্যবস্থাপনা পরিচালক রাহানোমা ইয়াসমিন, বাংলাদেশ ফিমেল একাডেমির চেয়ারম্যান জামিল চৌধুরী, কারিগরি শিক্ষা অধিদপ্তরের সহকারী পরিচালক (প্রশাসন) আক্কাস আলী শেখ প্রমুখ বক্তব্য দেন। এ ছাড়া অনুষ্ঠানে ইউসেপ বাংলাদেশের প্রধান নির্বাহী কর্মকর্তা জাকী হাসান, কৌতুক অভিনেতা শাওনসহ ইউসেপের বিভিন্ন শাখার প্রায় ৮০০ শিক্ষার্থী উপস্থিত ছিল। বিকেলে ব্যান্ড দল জলের গানের পরিবেশনার মাধ্যমে অনুষ্ঠানটি শেষ হয়। 
 
