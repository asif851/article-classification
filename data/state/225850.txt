
দিনাজপুরের হিলি সীমান্ত থেকে বিপুল পরিমাণ বিস্ফোরক পাউডার আটক করেছে বর্ডার গার্ড বাংলাদেশ (বিজিবি)-৩ ব্যাটালিয়নের সদস্যরা।
আজ রোববার সকালে সীমান্তের চেংগ্রাম থেকে ১০টি বস্তায় এসব পাউডার পাওয়া যায়। এগুলোর ওজন ৪৯৮ কেজি।
বিজিবি ৩ ব্যাটালিয়নের উপ-অধিনায়ক মেজর মো. আশরাফ আলী প্রথম আলোকে জানান, ভারত থেকে বিস্ফোরক পাউডার পাচার হয়ে দেশে আসছে এই ধরনের খবর ছিল বিজিবির কাছে। এ সময় সীমান্তের চেংগ্রাম এলাকায় অবস্থান নেয় হিলির বাসুদেবপুর ক্যাম্পের বিজিবি সদস্যরা। তখন ওই এলাকা দিয়ে যাওয়ার পথে বিজিবি একদল চোরাকারবারিকে ধাওয়া করে। এ সময় চোরাকারবারিরা ১০টি প্লাস্টিকের বস্তা ফেলে পালিয়ে যায়। পরে ১০টি বস্তা তল্লাশি করে এসব বিস্ফোরক পাউডার উদ্ধার করা হয়।
অপরদিকে পৃথক একটি অভিযান চালিয়ে সীমান্তের নওপাড়া থেকে ২৭০ বোতল ফেনসিডিল উদ্ধার করে বাসুদেবপুর ক্যাম্পের বিজিবির আরেকটি দল।
