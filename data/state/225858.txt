
পার্বত্য চুক্তি অনুযায়ী পার্বত্য চট্টগ্রাম এলাকায় নিজ নিজ মাতৃভাষায় প্রাথমিক শিক্ষার সুযোগ সৃষ্টির দাবিতে খাগড়াছড়িতে বিক্ষোভ মিছিল ও সমাবেশ করেছে পার্বত্য চট্টগ্রাম জনসংহিত সমিতি (এম এন লারমা) সমর্থিত পাহাড়ি ছাত্র পরিষদ।গতকাল শনিবার সকালে জেলা সদরের মিলনপুরের জেলা কার্যালয় থেকে মিছিল বের করে পাহাড়ি ছাত্র পরিষদ। মিছিলটি শহরের প্রধান প্রধান সড়ক প্রদক্ষিণ করে মহাজনপাড়া এলাকায় এম এন লারমা ভাস্কর্যের পাদদেশে এসে সমাবেশে মিলিত হয়।বক্তারা বলেন, পার্বত্য চুক্তির শর্ত অনুযায়ী পাহাড়ে বসবাসরত ক্ষুদ্র ক্ষুদ্র জাতিসমুহের নিজ নিজ মাতৃভাষায় প্রাথমিক শিক্ষা চালুর কথা থাকলেও তা আজও বাস্তবায়িত হয়নি। পার্বত্য চট্টগ্রামে বসবাসরত চাকমা, মারমা, ত্রিপুরাসহ ১১টি জাতিকে নিজ মাতৃভাষায় পড়াশোনা করার সুযোগ দেওয়ার দাবি জানান তাঁরা।
