
চট্টগ্রাম শাহ আমানত আন্তর্জাতিক বিমানবন্দরে এক যাত্রীর ব্যাগ থেকে ৬০টি স্বর্ণবার জব্দ করেছে বিমানবন্দরে নিয়োজিত কাস্টমস কর্মকর্তারা। আজ শনিবার রাত আটটার দিকে এসব স্বর্ণবার জব্দ করা হয়। 
এ ঘটনায় মো. সাইফুদ্দিন নামের এক যাত্রীকে আটক করা হয়েছে। তাঁর বাড়ি রাউজানের গহিরায়।
বিমানবন্দরে নিয়োজিত কাস্টমস এর সহকারী কমিশনার রবীন্দ্র কুমার সিংহ শনিবার রাতে প্রথম আলোকে বলেন, রাত পৌনে আটটায় ঢাকা থেকে রিজেন্ট এয়ারওয়েজের একটি ফ্লাইটে আসা যাত্রী মো. সাইফুদ্দিনের গতিবিধি সন্দেহজনক মনে হয়। সাইফুদ্দিনকে চ্যালেঞ্জ করে তাঁর ব্যাগ স্ক্যান করা হয়। সন্দেহজনক পণ্য থাকার তথ্য নিশ্চিত হওয়ার পর ব্যাগ তল্লাশি করে ৬০ টি স্বর্ণবার পাওয়া যায়। তাঁর বিরুদ্ধে মামলা দায়ের করার প্রক্রিয়া চলছে।
আটক যাত্রী সাইফুদ্দিন এসব স্বর্ণ কোথায় থেকে সংগ্রহ করেছে তা এখনো নিশ্চিত হতে পারেননি কাস্টমস কর্মকর্তারা। রবীন্দ্র কুমার সিংহ প্রথম আলোকে জানান, যাত্রীকে জিজ্ঞাসা করা হচ্ছে। বিদেশ থেকে আসা কোনো যাত্রীর কাছ থেকে এসব স্বর্ণ সংগ্রহ করা হয়েছে কি-না তা তদন্ত করে দেখা হচ্ছে।
বিমানবন্দরে নিয়োজিত কাস্টমস এর রাজস্ব কর্মকর্তা মো. খালিদ হোসেন খন্দকার প্রথম আলোকে জানান, জব্দ হওয়া প্রতিটি স্বর্ণবারের ওজন ১১৬ গ্রাম। এ হিসাবে ৬০টি স্বর্ণবারের ওজন প্রায় সাত কেজি। বাজারমূল্য প্রায় তিন কোটি টাকা।
