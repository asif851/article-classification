
নাটোরের বড়াইগ্রাম উপজেলার কৃষ্ণপুর বহুমুখী উচ্চবিদ্যালয়ে প্রধান শিক্ষক পদে নতুন নিয়োগ পেয়েছেন কৃষ্ণপুর গ্রামের আকবর হোসেন (৫৪)। এ কারণে তাঁর কাছে ১০ লাখ টাকা চাঁদা দাবি করেছেন স্থানীয় সাত তরুণ। চাঁদা দিতে অপারগতা জানান ওই প্রধান শিক্ষক। তাতে ক্ষুব্ধ হয়ে ওই তরুণেরা রামদা, হকিস্টিক নিয়ে হামলা চালান তাঁর কার্যালয় ও বসতবাড়িতে। ঘটনাটি ঘটেছে গতকাল সোমবার সকালে।
বিদ্যালয় সূত্রে জানা যায়, কৃষ্ণপুর বহুমুখী উচ্চবিদ্যালয়ের সহকারী শিক্ষক সম্প্রতি একই বিদ্যালয়ের প্রধান শিক্ষক পদে নিয়োগ পেয়েছেন। বিধি মোতাবেক নিয়োগ হওয়ায় কারও পেছনে অর্থকড়ি খরচ করতে হয়নি তাঁকে। বিষয়টি মেনে নিতে পারেননি স্থানীয় কিছু তরুণ।
প্রধান শিক্ষকের অভিযোগ, ওই তরুণদের মধ্যে আবদুল গফুর, আবদুল কাদের, বেলাল হোসেন, মোহন আলী, আবুল কালাম, মতলেব আলী ও আতিকুর রহমান গতকাল বেলা ১১টার দিকে চায়নিজ কুড়াল, হকিস্টিক ও রড নিয়ে প্রথমে বিদ্যালয়ে তাঁর কার্যালয়ে হামলা চালান। সেখানে তাঁকে না পেয়ে তাঁরা তাঁর বাড়িতে গিয়ে হামলা চালান।
ঘটনার সময় প্রধান শিক্ষক বাড়ির বারান্দায় বের হলে তাঁর কাছে ১০ লাখ টাকা চাঁদা দাবি করেন তরুণেরা। তিনি টাকা দিতে অস্বীকার করলে তরুণেরা তাঁকে চায়নিজ কুড়াল দিয়ে কোপানোর চেষ্টা করেন। কিন্তু তা লক্ষ্যভ্রষ্ট হয়ে বারান্দার গ্রিলে লাগে। প্রধান শিক্ষক দ্রুত ঘরের ভেতর গিয়ে দরজা লাগিয়ে দেন। পরে তরুণেরা তাঁর ঘরের বিভিন্ন স্থানে কোপান ও ভাঙচুর করেন। তাঁরা প্রধান শিক্ষককে গালিগালাজ করে সাত দিনের মধ্যে চাঁদার টাকা পরিশোধ করার কথা বলে ফিরে যান। প্রধান শিক্ষক তাৎক্ষণিক ঘটনাটি বড়াইগ্রাম থানার ভারপ্রাপ্ত কর্মকর্তাকে জানান। খবর পেয়ে থানার উপপরিদর্শক (এসআই) শাহীন আলী ঘটনাস্থল পরিদর্শন করেন। এ ব্যাপারে মামলার প্রস্তুতি চলছে বলে প্রধান শিক্ষক জানান।
প্রধান শিক্ষক আকবর হোসেনের ভাষ্যমতে, হামলাকারীরা এলাকার বখাটে তরুণ। তাঁদের কারও কারও বিরুদ্ধে গরু চুরি, মাদক ও মারামারির একাধিক মামলা রয়েছে। তিনি প্রধান শিক্ষক হওয়ায় ওই তরুণেরা তাঁকে ভয় দেখিয়ে টাকা-পয়সা হাতিয়ে নেওয়ার চেষ্টা করছে। তিনি শক্ত অবস্থান নেওয়ায় তাঁরা এই হামলা চালিয়েছেন। তিনি এ ঘটনার ন্যায়বিচার চান।
অভিযোগের ব্যাপারে আবদুল গফুর বলেন, ‘আমরা প্রধান শিক্ষকের ওপর হামলা করিনি। উনি উজ্জ্বল নামের এক ছেলেকে চাকরি দেওয়ার কথা বলে ১০ লাখ টাকা নিয়েছিলেন। কিন্তু চাকরি দেননি। আমরা ওই টাকা চাওয়ার জন্য তাঁর বাড়িতে গিয়েছিলাম।’
উপপরিদর্শক শাহীন আলী বলেন, ওই তরুণদের এলাকায় গিয়ে পাওয়া যায়নি। এ ব্যাপারে প্রধান শিক্ষককে মামলা দেওয়ার কথা বলা হয়েছে। তিনি মামলা দিলে আইনি ব্যবস্থা নেওয়া হবে।
