
ব্রাহ্মণবাড়িয়ার বিজয়নগর উপজেলার শশই এলাকায় সেতুর রেলিং ভেঙে যাত্রীবাহী বাস খাদে পড়ে চালক, চালকের সহযোগীসহ তিনজন নিহত হয়েছেন। আহত হয়েছেন অন্তত ২০ জন যাত্রী। গতকাল বুধবার রাত নয়টার দিকে এ দুর্ঘটনা ঘটে।
পুলিশ ও আহত যাত্রীদের সঙ্গে কথা বলে জানা গেছে, সিলেট থেকে ঢাকাগামী হানিফ পরিবহনের যাত্রীবাহী বাসটি ঢাকা-সিলেট মহাসড়কের শশই এলাকায় সেতুর রেলিং ভেঙে খাদে পড়ে যায়। এতে আলমগীর হোসেন (৪৫) নামের বিজিবির সাবেক এক জওয়ান ঘটনাস্থলেই নিহত হন। তিনি শরীয়তপুরের নড়িয়া উপজেলার মালদোহা এলাকার বাসিন্দা ছিলেন। গুরুতর আহত অবস্থায় বাসচালক আবদুল খালেক (৫৫) ও চালকের সহযোগী স্বপন মিয়াকে (৩৮) ঢাকা মেডিকেল কলেজ হাসপাতালে নেওয়া হলে দিবাগত রাত একটার দিকে তাঁদের মৃত্যু হয়। আহত অন্যদের জেলা সদর হাসপাতাল ও স্থানীয়ভাবে চিকিৎসা দেওয়া হচ্ছে।
হানিফ পরিবহনের ব্যবস্থাপক মাহফুজুর রহমান বাসের চালক ও তাঁর সহযোগী নিহত হওয়ার ঘটনার সত্যতা নিশ্চিত করেছেন। তিনি বলেন, খালেক ও স্বপনের লাশ পরিবারের সদস্যদের জিম্মায় দেওয়া হয়েছে।
সরাইল বিশ্বরোড মোড় হাইওয়ে থানার ভারপ্রাপ্ত কর্মকর্তা (ওসি) হুমায়ুন কবীর প্রথম আলোকে বলেন, বেপরোয়া গতির বাসটির চালক নিয়ন্ত্রণ হারালে সেতুর রেলিং ভেঙে এটি খাদে পড়ে যায়। এতে এই হতাহত হওয়ার ঘটনা ঘটে। এ ব্যাপারে থানায় মামলা হয়েছে।
