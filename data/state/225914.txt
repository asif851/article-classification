
ঘূর্ণিঝড় ‘মহাসেন’ কেটে যাওয়ার এক দিন পর গতকাল শুক্রবার সকালে চট্টগ্রামের শাহ আমানত আন্তর্জাতিক বিমানবন্দর খুলে দেওয়া হয়েছে। এতে প্রায় ৪২ ঘণ্টা পর আবার বিমান চলাচল স্বাভাবিক হলো। এদিকে দুপুর থেকে চট্টগ্রাম বন্দরেও পণ্যবাহী জাহাজ ভেড়া শুরু করেছে।  বিমানবন্দর সূত্র জানায়, গতকাল সকাল ১০টা থেকে শাহ আমানত আন্তর্জাতিক বিমানবন্দরে আন্তর্জাতিক ও অভ্যন্তরীণ উভয় পথের সব ধরনের বিমানের ওঠানামা শুরু হয়।
