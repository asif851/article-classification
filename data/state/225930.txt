
জাতীয় টেবিল টেনিস দলের সাবেক কোচ মোহাম্মদ আলী ঘুরেফিরে দেখছিলেন মায়া হোম ডেকোরের আসবাব। প্রতিবেদকের প্রশ্নের উত্তরে বললেন, ‘ফেসবুক থেকে এই হাটের খবর জানতে পারি। ওখানেই এদের ভিন্ন ডিজাইনের কিছু আসবাবের প্রতি নজর পড়ে।’ নবীন উদ্যোক্তা হাটে এসে সেগুলোর সঙ্গে মিলিয়ে আসবাবের অর্ডার দিলেন তিনি।পান্থপথে সামারাই কনভেনশন সেন্টারে কথা হয় মোহাম্মদ আলীর সঙ্গে। যেখানে একঝাঁক নবীন উদ্যোক্তা হাটের আয়োজন করেছেন। হাটে ভিন্ন ধরনের নানান পণ্য ও সেবার পসরা নিয়ে বসেছে বিভিন্ন প্রতিষ্ঠান।‘চাকরি খুঁজব না, চাকরি দেব’ নামের তরুণ উদ্যোক্তাদের সংগঠন ‘আজকের ডিল বৈশাখী উদ্যোক্তাহাট’ নামের তিন দিনের এই হাটটি গত শনিবার শুরু হয়েছে। হাটের আহ্বায়ক আসাদ ইকবাল বলেন, নতুন উদ্যোক্তাদের পণ্য ও সেবা গ্রাহকদের সামনে তুলে ধরার জন্য এই আয়োজন। পাশাপাশি যাঁরা উদ্যোক্তা হতে চান, তাঁদের জন্যও মেলায় বেশ কিছু সহায়ক প্রতিষ্ঠান রয়েছে বলে তিনি জানান।হাটের ব্যবস্থাপক বায়েজিদ ভূঁইয়া জানান, হাটে মেয়েদের ও শিশুদের পোশাক, বাহারি নকশার টি-শার্ট, ইলেকট্রনিকস, খেলনা, চামড়া ও পাটের তৈরি বেল্ট, ব্যাগ, পার্স ইত্যাদি পণ্যের পাশাপাশি কম্পিউটার সফটওয়্যার, ডোমেইন হোস্টিং, ইনটেরিয়র ফার্নিচার ও অর্গানিক খাবারের স্টলও রয়েছে। হাটে অংশ নিয়েছেন ৫০ জন উদ্যোক্তা।প্রথম দিন বিকেলে মেলায় প্রচুর ভিড় ছিল। অনলাইন শপ ই-বে ও আমাজনের দূরবর্তী কর্মী (রিমোট ওয়ার্কার) আফরিন ফিরোজ শুধু ব্যাগ কিনতে নয়, একই সঙ্গে দেশের ই-কমার্সের উদ্যোক্তাদের সঙ্গে আলাপ করতেই হাটে এসেছেন। স্কয়ার হাসপাতালের কর্মী জিয়াউর রহমান অফিস শেষে মেলায় এসেছেন বিশেষ ছাড়ে কেনাকাটা করতে। জানা গেল, মেলায় চামড়া ও পাটের পণ্যে ১০-১৫ শতাংশ, পোশাক ও শাড়িতে ২০ শতাংশ ও গ্যাজেটে ২০-৭০ শতাংশ পর্যন্ত ছাড় পাওয়া যাচ্ছে। হাটের বেচাকেনাতে সন্তোষ প্রকাশ করেছেন উদ্যোক্তারাও।অদ্বিতীয়া ডট কমের স্বত্বাধিকারী তোফাজ্জল হোসেন মনে করছেন, আজ মেলার শেষ দিনে বিক্রি আরও বেশি হবে। তবে বেচাকেনাটা মুখ্য উদ্দেশ্য নয় বলে জানান পাটপণ্যের উৎপাদক খালেদা সুলতানা। তিনি পাইকারি দরে তাঁর ফ্যাক্টরি থেকে পণ্য সরবরাহ করেন। হাটে এসেছেন নতুন গ্রাহকের সন্ধানে এবং বেশ কিছু গ্রাহকের সন্ধান তিনি পেয়েছেন এখান থেকে।বেচাকেনার বাইরেও হাটে রয়েছে তথ্যপ্রযুক্তিভিত্তিক উদ্যোক্তারা। রেপটো এডুকেশন নামের তথ্যপ্রযুক্তিবিষয়ক অনলাইন প্রশিক্ষণকেন্দ্রের উদ্যোক্তা ইশতিয়াক সিয়াম জানালেন, তাঁর অনলাইন শিক্ষার্থীদের অনেকে হাটে এসে তাঁদের সঙ্গে দেখা করেছেন।শনিবার হাটেই আত্মপ্রকাশ করেছে দেশের সামাজিক মাধ্যমের মার্কেটপ্লেস আমিও ডট কম। আদর্শ, রকমারি, তাম্রলিপি ও বাংলার কবিতা প্রকাশনের চারটি স্টল নিয়ে মেলাতে একটি মিনি বইহাটও রয়েছে। যেখানে ২৫ শতাংশ ছাড়ে বই কেনা যাচ্ছে। উদ্যোক্তাহাট আজ সকাল ১০টা থেকে রাত ৯টা পর্যন্ত সবার জন্য উন্মুক্ত থাকবে।
