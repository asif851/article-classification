
বিএনপির দেওয়া ভিশন-২০৩০ নিয়ে তর্ক, বিতর্ক ও কুতর্ক হচ্ছে বলে দাবি করেছেন দলের মহাসচিব মির্জা ফখরুল ইসলাম আলমগীর। তিনি বলেন, বিষয়টি নিয়ে আওয়ামী লীগ জনগণকে বিভ্রান্ত করার চেষ্টা করছে।
আজ বুধবার দুপুরে ঢাকা রিপোর্টার্স ইউনিটি (ডিআরইউ) মিলনায়তনে এক আলোচনা সভায় তিনি এ কথা বলেন।
লেবার পার্টির প্রতিষ্ঠাতা মাওলানা আবদুল মতিনের ২২তম মৃত্যুবার্ষিকী উপলক্ষে বাংলাদেশ লেবার পার্টি এ আলোচনা সভার আয়োজন করে। এতে অংশ নিয়ে মির্জা ফখরুল বলেন, ‘বিএনপির চেয়ারপারসন খালেদা জিয়া জাতিকে একটি স্বপ্ন দেখিয়েছেন, যাকে আমরা ভিশন-২০৩০ বলেছি। অর্থাৎ ২০৩০ সালে তিনি বা তাঁর দল বাংলাদেশকে কী রকম দেখতে চান, তার একটি রূপরেখা দেওয়া হয়েছে।’
আওয়ামী লীগ নেতারা বিষয়টির ‘কনটেন্টে’ যাচ্ছেন না অভিযোগ করে বিএনপির মহাসচিব বলেন, ‘তাঁরা আমাদের প্রশ্নগুলোর কোনো জবাব দিচ্ছেন না। সরাসরি একে বাতিল করে দিচ্ছেন। বলছেন, আমরা তাদের অনুসরণ করছি। এর মধ্য দিয়ে জনগণকে তাঁরা বিভ্রান্ত করার অপচেষ্টা চালাচ্ছেন।’
মির্জা ফখরুল আরও বলেন, ‘আমরা পরিষ্কার বলেছি, যে ভিশন-২০৩০ দেওয়া হয়েছে, এটি একটি স্বপ্ন, প্রস্তাব। যদি আমরা জনগণের ভোটে রাষ্ট্র পরিচালনার দায়িত্ব পাই, তখন কাজগুলো কীভাবে করব, কত দূর পর্যন্ত কাজ হতে পারে, তার একটি পরিকল্পনা দেওয়া হয়েছে। এর ওপর আলোচনা হতে পারে। কিছু সংযোজন হতে পারে, কিছু কিছু বাতিলও হতে পারে। কিন্তু এ নিয়ে আওয়ামী লীগ কোনো আলোচনায় না গিয়ে সরাসরি একে বাতিল করে দিচ্ছে এবং কুতর্ক করছে।’
লেবার পার্টির চেয়ারম্যান মুস্তাফিজুর রহমানের সভাপতিত্বে আলোচনায় আরও অংশ নেন জাগপার সভাপতি শফিউল আলম প্রধান, ন্যাশনাল পিপলস পার্টির (এনপিপি) চেয়ারম্যান ফরিদুজ্জামান ফরহাদ প্রমুখ।
