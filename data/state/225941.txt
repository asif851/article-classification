
বিএনপির যুগ্ম মহাসচিব সালাহ উদ্দিন আহমদ এখন ভারতের মেঘালয় রাজ্যের শিলংয়ের একটি কটেজে উঠেছেন। তিনি শিলংয়েরই নেগ্রিমস হাসপাতালে (নর্থ ইস্টার্ন ইন্দিরা গান্ধী রিজিওনাল ইনস্টিটিউট অব মেডিকেল সায়েন্সেস) ছিলেন। আজ মঙ্গলবার রাতে প্রথম আলোকে এই তথ্য জানিয়েছেন সালাহ উদ্দিনের স্ত্রী হাসিনা আহমদ।হাসিনা আহমদ আরও জানান, নেগ্রিমস হাসপাতালের চিকিৎসকেরা জানিয়েছেন, সালাহ উদ্দিন এখন হাসপাতাল ছেড়ে বাসায় থাকতে পারেন। এরপরই কটেজে নেওয়া হয়েছে। তবে চিকিৎসকের পরামর্শ হচ্ছে, পরবর্তী অবস্থা পর্যবেক্ষণের জন্য ১৪ দিন পর যেন হাসপাতালে নেওয়া হয়। সালাহ উদ্দিনের শারীরিক অবস্থা এখন কিছুটা উন্নতির দিকে বলে তাঁর স্ত্রী জানান।৩ জুন সালাহ উদ্দিনের বিরুদ্ধে অবৈধ অনুপ্রবেশের দায়ে অভিযোগপত্র দেয় স্থানীয় পুলিশ। ২৭ মে আদালতে হাজির করা হলে সালাহ উদ্দিনকে আইনি হেফাজতে (কারাগারে) নেওয়ার নির্দেশ দেওয়া হয়েছিল। তবে অসুস্থ হওয়ায় তাঁকে ওই দিন রাতেই নেগ্রিমসে পাঠানো হয়।
শিলং না ছাড়া এবং প্রতি সপ্তাহে একবার আদালতে হাজিরা দেওয়ার শর্তে ৫ জুন সালাহ উদ্দিন আহমদকে জামিন দেন আদালত।দীর্ঘদিন নিখোঁজ থাকার পর গত ১১ মে ভারতের মেঘালয় রাজ্যের রাজধানী শিলংয়ের গলফ লিং এলাকায় উদ্‌ভ্রান্তের মতো ঘুরতে দেখে স্থানীয় লোকজন পুলিশকে খবর দেয়। পুলিশ তাঁকে প্রথমে মানসিক হাসপাতালে ভর্তি করে। পরে শিলংয়ের সিভিল হাসপাতাল ঘুরে সর্বশেষ নেগ্রিমসে ছিলেন তিনি।
