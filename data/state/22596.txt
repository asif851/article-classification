
স্বাধীনতা ও জাতীয় দিবসে বিভিন্ন ক্ষেত্রে অবদানের জন্য ১০ গুণী ব্যক্তিকে ‘স্বাধীনতা স্মারক সম্মাননা’ দিয়েছে চট্টগ্রাম সিটি করপোরেশন। গতকাল রোববার নগরের থিয়েটার ইনস্টিটিউট মিলনায়তনে আয়োজিত অনুষ্ঠানে পদক তুলে দেন মেয়র আ জ ম নাছির উদ্দীন। পদক পাওয়া ব৵ক্তিরা হলেন মুক্তিযুদ্ধে মোখতার আহমদ (মরণোত্তর), স্বাধীনতা আন্দোলনে অবদানের জন্য ভূপতি ভূষণ চৌধুরী (মরণোত্তর), সাংবাদিকতায় আতাউল হাকিম, সংস্কৃতিতে ওস্তাদ নীরদ বরণ বড়ুয়া (মরণোত্তর), চিকিৎসায় ফজলুল আমীন (মরণোত্তর), শিক্ষায় বেগম হাসিনা জাকারিয়া, শিশু চিকিৎসায় প্রণব কুমার চৌধুরী, নারী জাগরণে বেগম রুনু সিদ্দিকী (মরণোত্তর), সমাজসেবায় সাফিয়া গাজী রহমান ও ক্রীড়ায় মোজাম্মেল হক। ভূপতি ভূষণ চৌধুরী মানিক চৌধুরী নামে পরিচিত।মরণোত্তর পদক পাওয়া ব্যক্তিদের পক্ষে তাঁদের স্বজনেরা পদক গ্রহণ করেন। মোখতার আহমদের পক্ষে তাঁর ছেলে আবদুল্লাহ আল মামুন, মানিক চৌধুরীর পক্ষে তাঁর ছেলে দীপঙ্কর চৌধুরী, নীরদ বরণ বড়ুয়ার পক্ষে তাঁর কন্যা ফাল্গুনী বড়ুয়া, ফজলুল আমীনের পক্ষে তাঁর ছেলে আরিফুল আমীন এবং বেগম রুনু সিদ্দিকীর পক্ষে তাঁর মেয়ে শবনব সিদ্দিকী পদক গ্রহণ করেন। স্বাধীনতা পদক বিতরণ অনুষ্ঠানে সভাপতিত্ব করেন চট্টগ্রাম সিটি করপোরেশনের ওয়ার্ড কাউন্সিলর নাজমুল হক। বক্তব্য দেন প্যানেল মেয়র চৌধুরী হাসান মাহমুদ হাসনী, সিটি করপোরেশনের ভারপ্রাপ্ত প্রধান নির্বাহী কর্মকর্তা মোহাম্মদ আবুল হোসেন, চট্টগ্রাম প্রেসক্লাবের সভাপতি মো. কলিম সরওয়ার প্রমুখ। অনুষ্ঠানে আ জ ম নাছির উদ্দীন বলেন, ব্রিটিশ ও পাকিস্তানবিরোধী আন্দোলনের তীর্থস্থান চট্টগ্রাম। গণতন্ত্র ও অধিকার আদায়ের গুরুত্বপূর্ণ ভূমিকা রয়েছে এই অঞ্চলের। গুণীদের মূল্যায়ন এবং মহান স্বাধীনতাযুদ্ধের মর্যাদা সমুন্নত রাখতেই এই পদক দেওয়া হচ্ছে। তিনি বলেন, চরমপন্থী, জঙ্গি ও সন্ত্রাসীরা দেশের শান্তি ও স্থিতিশীলতা নস্যাৎ করতে চায়। এই অপশক্তিকে প্রতিহত করার জন্য সবাইকে ঐক্যবদ্ধ থাকার আহ্বান জানান তিনি।
