
বাংলাদেশ আওয়ামী লীগের ২০তম জাতীয় সম্মেলনের কাউন্সিল অধিবেশনের প্রথম পর্ব শেষ হয়েছে। এখন বিরতি চলছে। দলের সভাপতি প্রধানমন্ত্রী শেখ হাসিনা প্রথম পর্বের মুলতবি ঘোষণা করেন।
এখন চলছে নামাজ ও মধ্যাহ্নভোজের বিরতি। বিরতি শেষে আজ রোববার বেলা আড়াইটায় অধিবেশনের দ্বিতীয় পর্ব শুরু হবে।
রাজধানীর ইঞ্জিনিয়ার্স ইনস্টিটিউশনে সকাল সাড়ে নয়টার একটু পরে বাংলাদেশ আওয়ামী লীগের ২০তম জাতীয় সম্মেলনের কাউন্সিল অধিবেশন শুরু হয়। দলের সভাপতি প্রধানমন্ত্রী শেখ হাসিনা অধিবেশনে সূচনা বক্তব্য দেন। নেতৃত্ব নির্বাচনের এই অধিবেশনে সাধারণ সম্পাদক পদকে ঘিরেই আগ্রহ বেশি। ভেতরে কাউন্সিলররা থাকলেও বাইরে ভিড় জমেছে উৎসুক নেতা-কর্মীদের। অধিবেশনে নিয়ম অনুসারে শুধু কাউন্সিলররাই অংশ নিয়েছেন। অধিবেশন পরিচালনা করছেন দলের সাধারণ সম্পাদক সৈয়দ আশরাফুল ইসলাম। দলীয় সূত্রে জানা গেছে, ৬ হাজার ৫৭০ জন কাউন্সিলর এতে অংশ নিচ্ছেন।
নিরাপত্তার জন্য আজও সোহরাওয়ার্দী উদ্যানে অনুমোদিত ব্যক্তি ছাড়া সর্বসাধারণের প্রবেশ নিয়ন্ত্রণ করা হয়েছে।
কাউন্সিল অধিবেশনে কয়েকজন কাউন্সিলরকে তিন মিনিট করে বক্তব্য দেওয়ার সুযোগ দেওয়া হবে। প্রতিটি জেলার সভাপতি ও সাধারণ সম্পাদক তাঁদের সাংগঠনিক প্রতিবেদন পেশ করবেন। এরপর দলের সংশোধিত ঘোষণাপত্র ও গঠনতন্ত্র অনুমোদন করা হবে। এসব সাংগঠনিক কার্যক্রম শেষে বর্তমান কেন্দ্রীয় কমিটি বিলুপ্ত করে দেওয়া হবে। শুরু হবে নতুন নেতৃত্ব নির্বাচন-প্রক্রিয়া।
আওয়ামী লীগের নেতারা বলছেন, আজকের অধিবেশনে আগ্রহের কেন্দ্রে পরবর্তী সাধারণ সম্পাদক। এ ছাড়া শেখ হাসিনার ছেলে ও তাঁর তথ্যপ্রযুক্তি-বিষয়ক উপদেষ্টা সজীব ওয়াজেদ জয় এবং সাবেক স্বরাষ্ট্র প্রতিমন্ত্রী ও বাংলাদেশের প্রথম প্রধানমন্ত্রী তাজউদ্দীন আহমদের ছেলে তানজীম আহমেদ সোহেল তাজকে নিয়েও আগ্রহ রয়েছে কাউন্সিলরদের। এ দুজনই এবার কাউন্সিলর হিসেবে যোগ দিয়েছেন।
আরও পড়ুন: 
নেতৃত্ব নির্বাচনে চলছে অধিবেশনআমি থাকতে থাকতে নতুন নেতৃত্ব আনুন: শেখ হাসিনা
