
রাজধানীর ক্যান্টনমেন্ট থানার একজন উপ-পরিদর্শক ও দুই কনস্টেবলের বিরুদ্ধে ছিনতাইয়ের অভিযোগে মামলা হয়েছে। আজ শনিবার রাজধানীর কোতোয়ালি থানায় এ মামলা হয়।
পুলিশের লালবাগ বিভাগের উপকমিশনার (ডিসি) হারুনুর রশিদ প্রথম আলোকে এর সত্যতা নিশ্চিত করেছেন।
স্থানীয় সূত্র ও কোতোয়ালি থানার পুলিশ জানায়, আজ কোতোয়ালি থানার তাঁতীবাজারের এক বাসায় হুন্ডির টাকা উদ্ধারের কথা বলে এক বাসায় অভিযান চালান এসআই কাইয়ুমসহ ও ওই দুইজন কনস্টেবল। এ সময় তাঁরা হুন্ডির টাকা বলে কয়েক লাখ টাকা নিয়ে আসার চেষ্টা করেন। এ সময় বাসার বাসিন্দারা ‘ডাকাত’ ‘ডাকাত’ বলে চিত্কার চেঁচামেচি শুরু করলে আশেপাশের লোকজন ওই তিনজনকে আটক করে বংশাল থানায় সোপর্দ করে। পরে তাঁদের কোতোয়ালি থানায় নিয়ে যাওয়া হয়।
ডিসি হারুনুর রশিদ বলেন, কাউকে অবগত না করেই ওই তিন পুলিশ আরেক থানা এলাকায় অভিযান চালিয়েছেন। তাঁদের সঙ্গে ওই বাসার বাসিন্দাদের টাকা নিয়ে কাড়াকাড়ি হয়েছে। তিন পুলিশের বিরুদ্ধে ছিনতাই মামলা হয়েছে। আগামীকাল রোববার আদালতের মাধ্যমে তাঁদের কারাগারে পাঠানো হবে।
