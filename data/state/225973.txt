
সংবিধানের ষোড়শ সংশোধনী বাতিল ঘোষণা বহাল রেখে সর্বোচ্চ আদালতের দেওয়া রায় পর্যালোচনা ও পুনর্বিবেচনার (রিভিউ) আবেদন প্রস্তুতের জন্য অ্যাটর্নি জেনারেল মাহবুবে আলমের নেতৃত্বে ১১ সদস্যের কমিটি গঠন করা হয়েছে। এর অনুলিপি গত সপ্তাহে আইন মন্ত্রণালয়ে পাঠানো হয়েছে।
যোগাযোগ করা হলে অ্যাটর্নি জেনারেল মাহবুবে আলম আজ শুক্রবার প্রথম আলোকে বলেন, রিভিউ আবেদন প্রস্তুতের জন্য ১১ সদস্যের ওই কমিটি গঠন করা হয়েছে। কমিটি কাজ চালিয়ে যাচ্ছে। কবে নাগাদ রিভিউ হতে পারে—এমন প্রশ্নের জবাবে তিনি বলেন, ‘ঠিক এই মুহূর্তে বলতে পারছি না।’
মাহবুবে আলমের নেতৃত্বে ১১ সদস্যের এই প্যানেলে আছেন দুজন অতিরিক্ত অ্যাটর্নি জেনারেল, সাতজন ডেপুটি অ্যাটর্নি জেনারেল ও একজন সহকারী অ্যাটর্নি জেনারেল।
অ্যাটর্নি জেনারেলের কার্যালয়ের একটি সূত্র জানায়, রায় পর্যালোচনার পাশাপাশি পুনর্বিবেচনার আবেদনেরও প্রস্তুতি চলছে।
সংবিধানের ষোড়শ সংশোধনী অবৈধ ঘোষণা করে হাইকোর্ট রায় দিয়েছিলেন, যার বিরুদ্ধে আপিল করে রাষ্ট্রপক্ষ। গত ১৩ জুলাই আপিল বিভাগ সর্বসম্মতিতে রাষ্ট্রপক্ষের আপিল খারিজ করে রায় দেন। এরপর গত ১ আগস্ট আপিল বিভাগের পূর্ণাঙ্গ রায় প্রকাশিত হয়। প্রধান বিচারপতি তাঁর রায়ে গণতন্ত্র, রাজনীতি, সামরিক শাসন, নির্বাচন কমিশন, সুশাসন, দুর্নীতি, বিচার বিভাগের স্বাধীনতায় হস্তক্ষেপসহ বিভিন্ন বিষয়ে পর্যবেক্ষণ দেন। পূর্ণাঙ্গ রায় প্রকাশের দিনই সংশ্লিষ্ট শাখায় রায়ের প্রত্যয়িত অনুলিপি চেয়ে রাষ্ট্রপক্ষ আবেদন করেছিল।
ষোড়শ সংশোধনী বাতিল করে হাইকোর্টের দেওয়া রায় বহাল রেখে আপিল বিভাগ যে রায় দিয়েছেন, তা বাতিল করার জন্য যথাযথ আইনি পদক্ষেপ গ্রহণের প্রস্তাব গত ১৩ সেপ্টেম্বর জাতীয় সংসদ পাস হয়। ওই রায়ে জাতীয় সংসদ সম্পর্কে ও অন্যান্য গুরুত্বপূর্ণ বিষয়ে প্রধান বিচারপতির ‘অসাংবিধানিক, আপত্তিকর, অপ্রাসঙ্গিক পর্যবেক্ষণ’ বাতিলের জন্য আইনি পদক্ষেপ গ্রহণের বিষয়টিও একই প্রস্তাবে পাস হয়।
এরপর জাতীয় সংসদে আপিল বিভাগের রায় পুনর্বিবেচনার (রিভিউ) আবেদন করবেন জানিয়ে আইনমন্ত্রী আনিসুল হক আশা প্রকাশ করেন, এতে তাঁরা ‘কামিয়াব’ হবেন।
