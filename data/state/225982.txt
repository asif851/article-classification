
বাংলাদেশ নৌবাহিনীতে প্রথমবারের মতো যুক্ত হয়েছেন নারী নাবিক। সংখ্যায় তাঁরা ৪৪ জন। আজ সোমবার খুলনা নৌবাহিনী ঘাঁটি তিতুমীরে শিক্ষা সমাপনী কুচকাওয়াজের মাধ্যমে নারী নাবিকসহ মোট ৭৭১ জন নবীন নাবিক আনুষ্ঠানিকভাবে নৌবাহিনীতে যোগদান করলেন।নারী নাবিকদের প্রথম ব্যাচ হিসেবে যোগ দিতে পেরে খুশি তাঁরাও। তবে নারীদের জন্য এ সুযোগ আরও আগে থেকে করা উচিত ছিল বলে মনে করেন তাঁরা। আজ কুচকাওয়াজ শেষে সাংবাদিকদের সঙ্গে কথা বলার সময় নতুন নারী নাবিকদের কয়েকজন এমন অনুভূতি ব্যক্ত করেন।সাদিয়া শবনাম নামের একজন বলেন, ‘সাদা পোশাকের নৌবাহিনীর প্রতি শ্রদ্ধাবোধ ছিল ছোটবেলা থেকেই। তাই সুযোগ পেয়েই এখানে যোগদান করেছি। আশা করি, আমার কাজের মাধ্যমে দেশকে আরও এগিয়ে নিয়ে যেতে পারব।’ছন্দা আফরোজ নামের আরেকজন তাঁর অনুভূতি ব্যক্ত করে বললেন, ‘প্রথমবারের মতো বাংলাদেশ নৌবাহিনীতে যোগ দেওয়া নারী নাবিকদের একজন হিসেবে থাকতে পেরে নিজে খুব গর্ববোধ করছি। নৌবাহিনীর চাকরিটা অনেক বেশি চ্যালেঞ্জিং। প্রথম ধাপে আমরা আমাদের চ্যালেঞ্জটা অনেকটা পূরণ করতে পেরেছি। ভবিষ্যতে ইচ্ছা আছে দেশকে ভালো কিছু দেওয়ার।’
বাংলাদেশ নৌবাহিনী প্রধান অ্যাডমিরাল নিজামউদ্দিন আহমেদ প্রধান অতিথি হিসেবে নবীন নাবিকদের কুচকাওয়াজ পরিদর্শন ও মার্চপাস্টের সালাম গ্রহণ করেন। তিনি কৃতী নবীন নাবিকদের মধ্যে পুরস্কার প্রদান করেন।নবীন নাবিকদের রাষ্ট্রের নিরাপত্তা ও অগ্রগতির পথে সঠিকভাবে দায়িত্ব পালনের আহ্বান জানিয়ে প্রধান অতিথি বলেন, বাংলাদেশ নৌবাহিনীকে আধুনিক ও ত্রিমাত্রিক বাহিনী হিসেবে গড়ে তোলার চেষ্টা করা হচ্ছে। এরই ধারাবাহিকতায় নৌবাহিনীতে যুক্ত হয়েছে আধুনিক অস্ত্রশস্ত্র ও যুদ্ধজাহাজ। এ বছরের মধ্যেই এ বাহিনীতে দুটি সাবমেরিন সংযোজিত হবে বলে জানান তিনি।নৌবাহিনীর ২০১৬ ব্যাচের নবীন নাবিকদের মধ্যে মো. আরিফুল ইসলাম পেশাগত ও সব বিষয়ে সেরা চৌকস নাবিক হিসেবে ‘নৌ প্রধান পদক’, মো. শাহরিয়ার আহমেদ দ্বিতীয় স্থান অধিকার করায় ‘কমখুল পদক’ ও রিপা আকতারকে তৃতীয় স্থান অধিকার করায় ‘তিতুমীর পদক’ প্রদান করা হয়।অনুষ্ঠানে সহকারী নৌবাহিনী প্রধান (পার্সোনেল) রিয়ার অ্যাডমিরাল শাহিন ইকবাল, খুলনা নৌ অঞ্চলের আঞ্চলিক কমান্ডার কমডোর এম শামছুল আলমসহ খুলনা ও যশোরের পদস্থ বেসামরিক-সামরিক কর্মকর্তারা উপস্থিত ছিলেন।
