
কাদের মোল্লার ফাঁসির রায় কার্যকর হওয়ার পর গত বৃহস্পতিবার রাতে উল্লাপাড়ায় আওয়ামী লীগের নেতা ও হিন্দু সম্প্রদায়ের ঘরবাড়ি, ব্যবসাপ্রতিষ্ঠান, যানবাহন ভাঙচুর ও অগ্নিসংযোগের ঘটনায় জামায়াত-শিবির কর্মীদের বিরুদ্ধে দুটি মামলা হয়েছে। উল্লাপাড়া থানা পুলিশ বাদী হয়ে এ মামলা দুটি দায়ের করেন।উল্লাপাড়া থানার ভারপ্রাপ্ত কর্মকর্তা (ওসি) তাজুল হুদা জানান, থানার উপপরিদর্শক (এসআই) আহসান হাবিবের দায়ের করা মামলায় ৮১ জনের নাম উল্লেখসহ অজ্ঞাতনামা আরও আড়াই হাজার জনকে আসামি করা হয়েছে। এ ছাড়া এসআই আবদুস সামাদ বাদী হয়ে ৪৭ জনের নাম উল্লেখসহ অজ্ঞাতনামা আরও দুই হাজার জনকে আসামি করে মামলা দায়ের করেছেন।ওই দিন রাতে জামায়াত-শিবিরের কর্মীরা তেল কল, পাটের গুদাম, যানবাহনসহ আওয়ামী লীগের পাঁচ নেতার বাড়িঘরে অগ্নিসংযোগ, ভাঙচুর ও লুটপাট চালান। এতে প্রায় ১০ কোটি টাকার ক্ষয়ক্ষতি হয়।
