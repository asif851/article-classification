
মাগুরার শালিখা উপজেলার গঙ্গারামপুর ইউনিয়নের সোনাকুঁড় গ্রামে আজ বুধবার বিকেলে রিজিয়া খাতুন (৭০) নামের এক নারীকে কুপিয়ে হত্যা করা হয়েছে। এ ঘটনায় জড়িত অভিযোগে পুলিশ তাঁর ছেলে পান্নু মোল্লাকে (৩৫) আটক করেছে। প্রাথমিক তদন্ত শেষে শালিখা থানার ভারপ্রাপ্ত কর্মকর্তা (ওসি) আবু জিহাদ মো. ফকরুল আলম খান প্রথম আলোকে বলেন, আজ হাটে বিক্রির জন্য পান্নু তাঁর মা রিজিয়া বেগমের কাছে পাঁচ বস্তা ধান চান। কিন্তু রিজিয়া ধান দিতে রাজি হননি। এতে ক্ষুব্ধ হয়ে আজ বিকেল পৌনে পাঁচটার দিকে পান্নু দা নিয়ে মাকে কোপাতে থাকেন। এতে ঘটনাস্থলে রিজিয়া মারা যান। ঘটনার পর রক্তাক্ত দা নিয়ে পান্নু পালানোর চেষ্টা করলে স্থানীয় লোকজন তাঁকে ধরে ফেলেন। পরে পুলিশে সোপর্দ করা হয়। পুলিশ জানায়, পান্নু বদমেজাজি উন্মাদ প্রকৃতির। তিনি এক ছেলে ও এক মেয়ের জনক। তাঁর কোনো পেশা নেই। কাজকর্ম করেন না। এ নিয়ে মা–বাবা ও পরিবারের লোকজনের সঙ্গে তাঁর দীর্ঘদিন ধরে মনোমালিন্য চলছিল। আট মাস আগে মা–বাবার অভিযোগের ভিত্তিতে তাঁকে আটক করে জেলহাজতে পাঠানো হয়েছিল। পরে মা–বাবা তাঁকে ছাড়িয়ে আনেন। আজ রাগের বশবর্তী হয়ে মাকে কুপিয়ে হত্যা করেছেন বলে পান্নু প্রাথমিক জিজ্ঞাসাবাদে পুলিশের কাছে স্বীকার করেছেন। রিজিয়ার লাশ ময়নাতদন্তের জন্য মাগুরা সদর হাসপাতালের মর্গে পাঠানো হয়েছে। এ ঘটনায় মামলার প্রক্রিয়া চলছে।
