
‘ভুল’ যন্ত্রের মাধ্যমে ফরমালিনের মাত্রা পরীক্ষার নামে ফলমূল ধ্বংস ও ব্যবসায়ীদের হয়রানি বন্ধের দাবিতে আগামীকাল শনিবার দোকান ও আড়ত বন্ধ রেখে ধর্মঘটের ডাক দিয়েছেন ফল ব্যবসায়ীরা। দাবি মানা না হলে বিদেশ থেকে ফল আমদানি বন্ধের ঘোষণা দিয়েছেন তাঁরা।
আজ শুক্রবার সকাল ১০টার দিকে পুরান ঢাকার বাদামতলী ফলের আড়ত এলাকায় সংবাদ সম্মেলন করে ঢাকা মহানগর ফল আমদানি-রপ্তানিকারক ও আড়তদার ব্যবসায়ী বহুমুখী সমবায় সমিতি লিমিটেড। সেখান থেকে এ ঘোষণা দেওয়া হয়।
সংবাদ সম্মেলনে লিখিত বক্তব্য পাঠ করেন সমিতির সাধারণ সম্পাদক সিরাজুল ইসলাম। তিনি বলেন, ঢাকা মহানগর ফল আমদানি-রপ্তানিকারক ও আড়তদার ব্যবসায়ী বহুমুখী সমবায় সমিতি লিমিটেডের সদস্যরা দীর্ঘদিন ধরে সুনামের সঙ্গে দেশি ফল ও বিদেশ থেকে তাজা ফল আমদানি করে আসছেন। অন্যান্য দেশে এসব ফলে কোনো ফরমালিন বা কোনো ধরনের রাসায়নিক পদার্থ পাওয়া যায়নি।এ ছাড়া বাংলাদেশের বাণিজ্য নীতিমালা মেনেই এসব ফল আমদানি করা হয়। এসব ফল রেফ্রিজারেটর কনটেইনারে প্রয়োজনীয় তাপমাত্রা নিয়ন্ত্রণের মাধ্যমে আমদানি করা হয়ে থাকে। তাজা ফল চট্টগ্রাম বন্দরে আসার পর কর্তৃপক্ষ ফলের কনটেইনার খুলে ফলগুলো পরীক্ষা-নিরীক্ষা করার জন্য নমুনা সংগ্রহ করে বাংলাদেশ পরমাণু শক্তি কমিশন ও কৃষি সম্প্রসারণ অধিদপ্তরের ল্যাবরেটরিতে পাঠায়। তারা পরীক্ষা-নিরীক্ষা করে ছাড়পত্র দেয়। তাই এতে ফরমালিন বা রাসায়নিক পদার্থ থাকার প্রশ্নই আসে না।
লিখিত বক্তব্যে আরও বলা হয়, বর্তমান সময়ে ঢাকাসহ দেশের বিভিন্ন স্থানে ফরমালিন পরীক্ষার নামে বিভিন্ন কর্তৃপক্ষ অভিযান চালাচ্ছে। এসব অভিযানে ফরমালডিহাইড-৩০০ নামের একটি ভুল যন্ত্র ব্যবহার করা হচ্ছে। এই যন্ত্র দিয়ে ফরমালিন শনাক্তের নামে দেশি-বিদেশি ফলমূল ধ্বংস করা হচ্ছে। এতে সাধারণ ব্যবসায়ীরা পুঁজি হারিয়ে নিঃস্ব হয়ে পড়ছেন। হাজারো খুচরা বিক্রেতা এরই মধ্যে পুঁজি খুইয়ে পথে নেমে এসেছেন। গত কয়েক দিনে ফরমালিনবিরোধী অভিযানে কয়েক কোটি টাকার ফল জব্দ ও নষ্ট করা হয়েছে। পাশাপাশি ব্যবসায়ীদের জেল-জরিমানাও করা হয়েছে। অথচ যে (ফরমালডিহাইড-৩০০) যন্ত্রের মাধ্যমে ফরমালিন পরীক্ষা করা হচ্ছে, তা আসলে তৈরি হয়েছে বাতাসে ফরমালডিহাইড বাষ্পের পরিমাপের জন্য। তাজা ফলে ফরমালিনের উপস্থিতি নির্ণয়ের জন্য নয়। ইতিমধ্যে খাদ্য বিজ্ঞান ও প্রযুক্তি ইনস্টিটিউট (বিসিএসআইআর), সংশ্লিষ্ট গবেষক ও কেমিস্টরা এই যন্ত্রের কার্যকারিতা নিয়ে প্রশ্ন তুলেছেন। অথচ বিতর্কিত এই যন্ত্র ব্যবহার করেই ফল নষ্ট করা হচ্ছে। এ ছাড়া জেল-জরিমানায় ব্যবসায়ীদের সম্মান ক্ষুণ্ন হচ্ছে।
কর্মসূচিভুল যন্ত্রের ব্যবহার ও ব্যবসায়ীদের হয়রানি বন্ধের দাবিতে আগামীকাল শনিবার ভোর ছয়টা থেকে বেলা দুইটা পর্যন্ত বাদামতলী এলাকায় সব ফলের দোকান ও আড়ত বন্ধ রেখে ধর্মঘট পালনের ঘোষণা দিয়েছে সংগঠনটি। একই দিন সকাল ১০টার দিকে জাতীয় প্রেসক্লাবের সামনে মানববন্ধন করবেন ক্ষুদ্র ফল ব্যবসায়ীরা। আগামী সোমবার সারা দেশের ফল আমদানি ও রপ্তানিকারক ব্যবসায়ীদের বৈঠক।
ঘোষণাসংবাদ সম্মেলনে ঘোষণা করা হয়, আগামী সোমবারের মধ্যে সরকার ফল ব্যবসায়ীদের দাবি না মানলে, আমদানি করা ফল নিজ নিজ দেশে ফেরত পাঠানোর জন্য দূতাবাসগুলোতে চিঠি দেওয়া হবে এবং সব ধরনের বিদেশি ফল আমদানি বন্ধ করে দেওয়া হবে।
