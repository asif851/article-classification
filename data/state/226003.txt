
জাহাঙ্গীরনগর বিশ্ববিদ্যালয়ে সাধারণ শিক্ষক ফোরাম আন্দোলন স্থগিত করতে সম্মত হয়েছে বলে শিক্ষাসচিব জানিয়েছেন। গতকাল মঙ্গলবার রাতে তাঁর সঙ্গে বৈঠকে শিক্ষকেরা এই সম্মতি দেন।তবে ফোরামের সদস্যসচিব মুহামঞ্চদ কামরুল আহসান বলেন, তাঁরা সম্মতি দেননি। তবে বিশ্ববিদ্যালয়ের স্বার্থে প্রয়োজন হলে আন্দোলন স্থগিত করা হবে। ফোরামের অন্যদের সঙ্গে আলোচনা করে পরবর্তী করণীয় ঠিক করা হবে।গত রাতে রাজধানীর নায়েমে শিক্ষাসচিবের সঙ্গে ফোরামের প্রতিনিধিদলের বৈঠকে সিদ্ধান্ত হয়, তিনজন ডিন নিয়োগের কার্যক্রম আপাতত স্থগিত থাকবে।শিক্ষাসচিব কামাল আবদুল নাসের চৌধুরী প্রথম আলোকে বলেন, ‘আমরা শিক্ষকদের বলেছি, তদন্ত কমিশনের প্রতিবেদন পেয়ে আমরা কাজ শুরু করেছি। বাস্তবায়নে কিছুটা সময় লাগবে। এ জন্য তাঁদের আন্দোলন প্রত্যাহারের অনুরোধ করেছি। তাঁরা আন্দোলন স্থগিত করতে সম্মত হয়েছেন। আশা করি, বুধবার (আজ) আন্দোলন প্রত্যাহার করবেন।’বিশ্ববিদ্যালয়টির বিষয়ে হাইকোর্টের নির্দেশনা বাস্তবায়নে আইনগত ব্যবস্থা নিতে গতকাল বিশ্ববিদ্যালয় মঞ্জুরি কমিশনকে চিঠি দিয়েছে শিক্ষা মন্ত্রণালয়।রেজিস্ট্রার মুক্ত: জাহাঙ্গীরনগর বিশ্ববিদ্যালয় প্রতিনিধি জানান, রেজিস্ট্রার আবু বকর সিদ্দিক ও উপ-রেজিস্ট্রার আবু হাসান আট দিন পর গতকাল মুক্ত হয়েছেন। নতুন তিনজন ডিনের নিয়োগপত্রে সই না করার শর্তে শিক্ষক ফোরাম তাঁদের ওপর থেকে অবরোধ তুলে নেয় বলে সকালে ব্রিফিংয়ে জানান কামরুল হাসান। তবে উপাচার্যের পদত্যাগের দাবিতে ফোরামের কর্মসূচি গতকালও অব্যাহত ছিল।
