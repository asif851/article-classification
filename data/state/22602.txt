
নেত্রকোনায় সড়ক দুর্ঘটনায় আজ বৃহস্পতিবার এক কলেজ ছাত্রী নিহত হয়েছে। নিহত ওই ছাত্রীর নাম নুসরাত জাহান ওরফে বিথি (১৮)। সে নেত্রকোনা সরকারি মহিলা কলেজের দ্বিতীয় বর্ষের ছাত্রী ছিল। তার বাড়ি কেন্দুয়া উপজেলা কৃষ্ণপুর গ্রামে।
পুলিশ ও এলাকাবাসী সূত্রে জানা গেছে, তিনটার দিকে বিথি শহরের নাগড়া এলাকায় সড়ক ও জনপথ বিভাগ কার্যালয়ের সামনের সড়ক দিয়ে ইঞ্জিনচালিত অটোরিকশা করে বাসায় যাচ্ছিল। একপর্যায়ে সে অটোরিকশার ঝাঁকুনিতে রাস্তায় পড়ে যায়। এ সময় বিপরীত দিক থেকে আসা একটি মাইক্রোবাস তাকে চাপা দিলে ঘটনাস্থলেই সে মারা যায়।
নেত্রকোনা মডেল থানার ভারপ্রাপ্ত কর্মকর্তা (ওসি) এসএম মাছুদুল আলম বলেন, পুলিশ লাশটি উদ্ধার করে ময়নাতদন্তের জন্য নেত্রকোনা আধুনিক সদর হাসপাতাল মর্গে পাঠিয়েছে। মাইক্রোবাসটি জব্দ করা হয়েছে, তবে চালক পালিয়ে গেছে।
