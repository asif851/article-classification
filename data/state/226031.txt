
ভাষা শহীদদের প্রতি শ্রদ্ধা জানাতে এ বছর কেন্দ্রীয় শহীদ মিনারে না গেলেও নিজের কার্যালয়ে বিশেষ মোনাজাতে অংশ নিয়েছেন বিএনপির চেয়ারপারসন খালেদা জিয়া।আজ শনিবার আসরের নামাজের পর গুলশানে খালেদা জিয়ার কার্যালয়ে ভাষা শহীদদের রুহের মাগফিরাত কামনা করে বিশেষ মোনাজাতের আয়োজন করা হয়।ওই কার্যালয়ে অবস্থানরত বিএনপির চেয়ারপারসনের প্রেস উইংয়ের সদস্য শায়রুল কবির খান প্রথম আলোকে বলেন, বিশেষ মোনাজাত পরিচালনা করেন মাওলানা মাহমুদুল হাসান। খালেদা জিয়া কার্যালয়ের দ্বিতীয় তলা থেকে মোনাজাতে অংশ নেন। এ ছাড়া বিএনপির স্থায়ী কমিটির সদস্য নজরুল ইসলাম খান, ভাইস চেয়ারম্যান সেলিমা রহমান, খালেদা জিয়ার প্রেস সচিব মারুফ কামাল খানসহ কার্যালয়ে অবস্থানকারী সবাই মোনাজাতে অংশ নেন। শায়রুল কবির অভিযোগ করেন, কার্যালয়ের সামনের সড়কের দুই মাথায় পুলিশ ব্যারিকেড দিয়ে রাখায় এবং কার্যালয়ে ঢুকতে বাধা থাকায় বাইরের কেউ মোনাজাতে অংশ নিতে পারেননি।এর আগে আজ সকালে চেয়ারপারসনের উপদেষ্টা ইনাম আহমেদ চৌধুরীর নেতৃত্বে একটি দল বিএনপির পক্ষ থেকে কেন্দ্রীয় শহীদ মিনারে ফুল দিয়ে শ্রদ্ধা নিবেদন করে।
