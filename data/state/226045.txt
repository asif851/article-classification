
সুনামগঞ্জের ছাতক উপজেলায় রোগী সেজে রাতে ঘরে ঢুকে এক চিকিৎসককে কুপিয়ে জখম করেছে দুর্বৃত্তরা। গত মঙ্গলবার দিবাগত রাতে উপজেলার কৈতক স্বাস্থ্যকেন্দ্রে এ ঘটনা ঘটে। গুরুতর আহত ওই স্বাস্থ্যকেন্দ্রের দায়িত্বপ্রাপ্ত আবাসিক চিকিৎসক আবদুর রবকে (৬০) সিলেট ওসমানী মেডিকেল কলেজ হাসপাতালে ভর্তি করা হয়েছে।
এ ঘটনার প্রতিবাদে ওই স্বাস্থ্যকেন্দ্রের কর্মকর্তা-কর্মচারীরা গতকাল বুধবার কর্মবিরতি পালন করেছেন। একই সঙ্গে ঘটনার সঙ্গে জড়িত ব্যক্তিদের গ্রেপ্তার ও দৃষ্টান্তমূলক শাস্তির দাবিতে স্বাস্থ্যকেন্দ্রে সমাবেশ করেছেন এলাকাবাসী।
স্বাস্থ্যকেন্দ্র ও পুলিশের কাছে জানা গেছে, আবদুর রব স্বাস্থ্যকেন্দ্রের ভেতরের একটি আবাসিক ভবনে থাকতেন। মঙ্গলবার দিবাগত রাত তিনটার দিক চার-পাঁচজন লোক একটি ব্যক্তিগত গাড়িতে করে এসে রোগী দেখানোর কথা বলে তাঁকে ডেকে তোলেন। পরে তাঁরা ঘরে ঢুকে আবদুর রবকে ধারালো অস্ত্র দিয়ে এলোপাতাড়ি কুপিয়ে জখম করে পালিয়ে যান। আশপাশের লোকজন এসে তাঁকে উদ্ধার করে সিলেট ওসমানী মেডিকেল কলেজ হাসপাতালে নিয়ে যান। এ ঘটনার প্রতিবাদে গতকাল স্বাস্থ্যকেন্দ্রে কর্মকর্তা-কর্মচারীরা কর্মবিরতি পালন করেন। দুপুরে প্রতিবাদ সমাবেশ করেন এলাকাবাসী।
সমাবেশে সভাপতিত্ব করেন স্থানীয় জাউয়াবাজার ইউনিয়ন পরিষদের (ইউপি) চেয়ারম্যান নূরুল ইসলাম। সভায় বক্তারা বলেন, আবদুর রব দীর্ঘদিন ধরে এই স্বাস্থ্যকেন্দ্রে আন্তরিকভাবে রোগীদের সেবা দিয়ে আসছেন। রাত যত গভীরই হোক না কেন, কোনো রোগী তাঁর কাছে গেলে ঘুম থেকে উঠে তিনি সেবা দিতেন। আর এ সুযোগ নিয়ে দুর্বৃত্তরা তাঁকে কুপিয়ে জখম করেছে। তাঁর ওপর হামলাকারীদের গ্রেপ্তারের দাবি জানান এলাকাবাসী।
ছাতক থানার ভারপ্রাপ্ত কর্মকর্তা (ওসি) শাহজালাল মুন্সি বলেন, তিনি ঘটনাস্থল পরিদর্শন করেছেন। প্রাথমিকভাবে ঘটনার কোনো কারণ জানা যায়নি। পুলিশ দুর্বৃত্তদের ধরার চেষ্টা করছে।
