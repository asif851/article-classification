
ঢাকার আশুলিয়ায় স্ত্রীকে হত্যার দায়ে স্বামী মোসলেম উদ্দিন ওরফে লিটনকে মৃত্যুদণ্ডাদেশ দিয়েছেন আদালত। গতকাল বৃহস্পতিবার ঢাকার জেলা ও দায়রা জজ এস এম কুদ্দুস জামান এই রায় ঘোষণা করেন।
মৃত্যুদণ্ডাদেশপ্রাপ্ত মোসলেম ঢাকার নবাবগঞ্জের হযরতপুর গ্রামের মোবারক হোসেনের ছেলে।
রায়ে বলা হয়, রাষ্ট্রপক্ষ ১১ জন সাক্ষীকে উপস্থাপন করেছে। সাক্ষীরা অভিযোগ প্রমাণে সক্ষম হওয়ায় তাঁকে মৃত্যুদণ্ডাদেশ দেওয়া হলো।
মামলার সংক্ষিপ্ত বিবরণে জানা যায়, ২০১৩ সালের ৩০ জুন রাতে আয়েশা সিদ্দিকাকে (২৭) গলায় ফাঁস দিয়ে হত্যা করা হয়। ঘটনার পর তাঁর স্বামী পালিয়ে যান। এ ঘটনায় নিহত আয়েশার ছোট ভাই লেবু মিয়া আশুলিয়া থানায় এই হত্যা মামলা করেন। আশুলিয়া থানার পুলিশ তদন্ত শেষে ওই বছরের ৩০ নভেম্বর মোসলেম উদ্দিনের বিরুদ্ধে অভিযোগপত্র দেয়। মোসলেম স্ত্রীকে নিয়ে আশুলিয়ায় ভাড়া বাসায় থাকতেন।
 
