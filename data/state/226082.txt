
তথ্যমন্ত্রী ও জাসদ সভাপতি হাসানুল হক ইনু অভিযোগ করে বলেছেন, ‘বিএনপি চেয়ারপারসন খালেদা জিয়াই জঙ্গির প্রধান সঙ্গী, প্রধান পৃষ্ঠপোষক, প্রধান রক্ষাকর্তা। বিএনপি হচ্ছে জঙ্গি উৎপাদন ও পুনরুৎপাদনের কারখানা।’
আজ রোববার দুপুরে কুষ্টিয়ার ভেড়ামারার নিজ বাড়িতে জাসদ নেতা-কর্মীদের সঙ্গে মতবিনিময় শেষে সাংবাদিকদের কাছে হাসানুল হক ইনু এসব কথা বলেন।
তথ্যমন্ত্রী বলেন, জঙ্গি দমনও করা হবে, জঙ্গির সঙ্গী প্রধান পৃষ্ঠপোষকদেরও বিচারের মুখোমুখি করা হবে। হাসানুল হক ইনু বলেন, ‘জঙ্গি দমনের যুদ্ধে ইউরোপ-আমেরিকার চেয়ে শেখ হাসিনার সরকার অনেক এগিয়ে আছে। দেশে শান্তি প্রতিষ্ঠা হলেও আমরা কখনো স্বীকার করিনি জঙ্গি দমনের যুদ্ধ শেষ হয়ে গেছে। আমরা এখনো জঙ্গি দমনের যুদ্ধেই আছি।’
তথ্যমন্ত্রী বলেন, ‘প্রকাশ্যে যারা অস্ত্র নিয়ে জঙ্গি উৎপাত করছে বা আক্রমণ করছে, তার পেছনে যারা আছে, তার পেছনে যারা আছে, তার পেছনে যারা আছে—সবাইকেই আমরা বিচারের সম্মুখীন করব। জঙ্গি উৎপাত এখনো যেটা হচ্ছে, সেটা আরও কমে যেত, আরও নিয়ন্ত্রণ করতে সক্ষম হতাম, যদি খালেদা জিয়া প্রকাশ্যে জঙ্গিদের সঙ্গে সম্পর্কটা ত্যাগ করতেন।’
এ সময় সেখানে কুষ্টিয়ার অতিরিক্ত পুলিশ সুপার (প্রশাসনিক) জয়নুল আবদিন, ভেড়ামারা উপজেলা নির্বাহী কর্মকর্তা শান্তি মণি চাকমা, কেন্দ্রীয় জাসদের সাংগঠনিক সম্পাদক আবদুল আলিম স্বপন, জেলা জাসদের সভাপতি গোলাম মহসিনসহ জাসদ নেতা-কর্মীরা উপস্থিত ছিলেন।
