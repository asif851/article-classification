
দশম জাতীয় সংসদ নির্বাচনে আইনশৃঙ্খলা নিয়ে আজ বৃহস্পতিবার নির্বাচন কমিশনে বৈঠক শুরু হয়েছে। বেলা ১১টায় এ বৈঠক শুরু হয়।প্রধান নির্বাচন কমিশনার (সিইসি) কাজী রকিব উদ্দীন আহমেদের সভাপতিত্বে বৈঠকে উপস্থিত রয়েছেন স্বরাষ্ট্রসচিব, পুলিশের মহাপরিদর্শক, র‌্যাবের মহাপরিচালক, বিজিবির মহাপরিচালক, সশস্ত্র বাহিনী বিভাগের প্রিন্সিপাল স্টাফ অফিসার এবং অন্য বাহিনী ও বিভাগের কর্মকর্তারা।নির্বাচনে আইনশৃঙ্খলা ও সেনা মোতায়েন বিষয়ে বৈঠকে আলোচনা হওয়ার কথা।গত সোমবার আগামী জাতীয় সংসদ নির্বাচনের তফসিল ঘোষণা করে ইসি। তফসিল অনুযায়ী, আগামী ৫ জানুয়ারি রোববার ভোট নেওয়া হবে।তফসিল ঘোষণার পর রাজধানী ঢাকাসহ দেশের বিভিন্ন স্থানে বিক্ষিপ্ত হামলা ও ভাঙচুরের ঘটনা ঘটে। মঙ্গলবার ভোর ছয়টা থেকে সারা দেশে ৪৮ ঘণ্টার রাজপথ, রেলপথ ও নৌপথ অবরোধ কর্মসূচি শুরু করে বিএনপির নেতৃত্বাধীন ১৮-দলীয় জোট। গতকাল বুধবার অবরোধ কর্মসূচি আরও ২৩ ঘণ্টা বাড়ানোর ঘোষণা দিয়েছে জোট। আগামীকাল শুক্রবার ভোর পাঁচটা পর্যন্ত সারা দেশে জোটের এই কর্মসূচি চলবে। অবরোধে সহিংসতায় গত দুই দিনে ১৮ জন নিহত হয়েছে।
