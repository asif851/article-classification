
জাতিসংঘের আন্ডার সেক্রেটারি জেনারেল ও শান্তিরক্ষা কার্যক্রম বিভাগের প্রধান হার্ভে লেদসাউ আজ মঙ্গলবার তিন দিনের সফরে ঢাকায় আসছেন।সফরকালে তিনি জাতিসংঘের চলমান শান্তিরক্ষা কার্যক্রম এবং আগামী দিনের চ্যালেঞ্জ মোকাবিলায় বাংলাদেশের ভূমিকা নিয়ে সামরিক ও বেসামরিক কর্মকর্তাদের সঙ্গে আলোচনা করবেন।পররাষ্ট্র মন্ত্রণালয়ের কর্মকর্তারা জানিয়েছেন, ঢাকা সফরের সময় হার্ভে লেদসাউ রাষ্ট্রপতি মো. আবদুল হামিদ, প্রধানমন্ত্রী শেখ হাসিনা ও পররাষ্ট্র প্রতিমন্ত্রী শাহরিয়ার আলমের সঙ্গে সৌজন্য সাক্ষাতের কথা রয়েছে। এ ছাড়া তিনি রাজধানীতে একটি নাগরিক সমাবেশে জাতিসংঘ শান্তিরক্ষা কার্যক্রম বিষয়ে বক্তৃতা দেবেন ও গাজীপুরে অবস্থিত বিপসট পরিদর্শন করবেন।পররাষ্ট্র মন্ত্রণালয় সূত্রে জানা গেছে, হার্ভে লেদাসাউয়ের সফরের সময় বাংলাদেশের পক্ষ থেকে জাতিসংঘ শান্তিরক্ষা কার্যক্রমের নীতিনির্ধারণী পর্যায় ও নেতৃত্ব পর্যায়ে ঢাকার অংশগ্রহণ বাড়ানোর বিষয়ে আলোচনা হবে।বর্তমানে জাতিসংঘ শান্তিরক্ষা মিশনে সর্বোচ্চসংখ্যক সেনা রয়েছে বাংলাদেশের। নয়টি দেশে জাতিসংঘ শান্তিরক্ষা মিশনে বাংলাদেশের আট হাজার ৮৪৬ জন সদস্য কর্মরত রয়েছেন।
