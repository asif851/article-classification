
সরকারি খাদ্যগুদামে চাল সরবরাহে চুক্তিবদ্ধ না হওয়ায় চলতি বোরো মৌসুমে লালমনিরহাটের পাটগ্রাম ও হাতীবান্ধা উপজেলায় ১৮৬টি চালকলের মধ্যে ১০৩টিকে কালো তালিকাভুক্ত করা হয়েছে। আর বাকি ৮৩টি চালকলের মালিক সরকারি খাদ্যগুদামে চাল সরবরাহে চুক্তিবদ্ধ হয়েছেন।
দুই উপজেলার খাদ্য নিয়ন্ত্রণ কর্মকর্তার কার্যালয় সূত্রে জানা গেছে, চলতি বোরো মৌসুমে পাটগ্রামে ৮২টি চালকলকে মোট১ হাজার ৯৬০ মেট্রক টন ও হাতীবান্ধা উপজেলায় ১০২টি চালকলকে ১ হাজার ৪২৮ মেট্রিক টন চাল সরকারি গুদামে সরবরাহের জন্য চাহিদা নির্ধারণ করে দেওয়া হয়। গত ৩১ মে পর্যন্ত চাল সরবরাহে চুক্তিবদ্ধ হওয়ার নির্ধারিত সময় ছিল। কিন্তু ওই সময়ের মধ্যে পাটগ্রামে ৩২টি ও হাতীবান্ধায় ৫১টি চালকলের মালিক সরকারি খাদ্যগুদামে চাল সরবরাহের জন্য চুক্তিবদ্ধ হন।
আগামী ১৫ আগস্ট পর্যন্ত চাল সংগ্রহ করা হবে। তবে চুক্তিবদ্ধ হওয়ার এক মাস অতিবাহিত হলেও পাটগ্রামে মাত্র একজন চালকলমালিক ১৮ মেট্রিক টন ও হাতীবান্ধা উপজেলায় পাঁচজন চালকলমালিক ৫১ মেট্রিক টন চাল সরবরাহ করেছেন। তা ছাড়া চুক্তির বাইরে থাকা ১০৩টি চালকলকে গত মাসে কালো তালিকাভুক্ত করা হয়েছে।
পাটগ্রাম উপজেলা খাদ্য নিয়ন্ত্রণ কর্মকর্তা দেলোয়ার হোসেন ও হাতীবান্ধা উপজেলা খাদ্য নিয়ন্ত্রণ কর্মকর্তা জহিরুল হক বলেন, যেসব চালকল চুক্তি করেনি, তাদের বিরুদ্ধে সরকারি নির্দেশনা অনুযায়ী ব্যবস্থা নেওয়া হয়েছে।
