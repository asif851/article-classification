
পরনে পাঞ্জাবি ও জিনসের প্যান্ট। কক্সবাজার সৈকতের লাবণী পয়েন্ট সৈকতের এক পাশে দাঁড়িয়ে টাঙ্গাইলের বাসিন্দা মো. জাহিদুল ইসলাম। হাতে প্ল্যাকার্ড, সেখানে লেখা দুর্নীতিবিরোধী নানা স্লোগান। গতকাল শুক্রবার সকাল থেকে সৈকতের নানা এলাকায় প্রচারণা চালিয়েছেন তিনি। স্থানীয় বাসিন্দা ও পর্যটকেরা প্রথমে দূর থেকে দেখলেও পরে যোগ দিয়েছেন তাঁর সঙ্গে। 
মো. জাহিদুল ইসলাম টঙ্গীর একটি বেসরকারি ওষুধ কোম্পানির উৎপাদন সহকারী কর্মকর্তা। দুর্নীতিবিরোধী প্রচারণা চালাতেই কক্সবাজারে এসেছেন তিনি। ছুটির দিনগুলোয় এখন থেকে এমন প্রচারণায় থাকতে চান তিনি। কক্সবাজার থেকে শুরু করা এই প্রচারণা সারা দেশে চালাবেন জাহিদুল। গতকাল সকাল ১০টায় লাবণী পয়েন্ট এলাকায় গিয়ে দেখা গেছে, প্ল্যাকার্ড হাতে নিয়ে জাহিদুল সৈকতের লাবণী পয়েন্টে হাঁটছেন। এ সময় পর্যটকেরা তাঁকে ঘিরে ধরে এ রকম প্রচারণার কারণ জানতে চাইছেন। তিনি জবাবও দিচ্ছেন। জাহিদুল ইসলামের বাড়ি টাঙ্গাইল সদর উপজেলার পারদিঘুলিয়া গ্রামে। তাঁর বাবার নাম আবদুল বাছেত মিয়া। প্রথম আলোকে তিনি বলেন, দেশে হাজার কোটি টাকা লোপাট হচ্ছে। দুর্নীতির বিরুদ্ধে তাই সোচ্চার হওয়া উচিত। দেশের মানুষকে দুর্নীতির বিরুদ্ধে সংগঠিত করতেই এই প্রচারণা। দুই ছেলেমেয়ের জনক জাহিদুল বলেন, কক্সবাজারের প্রচারণা শেষ করে তিনি যাবেন পটুয়াখালীর কুয়াকাটা সৈকতে। সেখানে ভ্রমণে যাওয়া পর্যটকদের দুর্নীতির বিরুদ্ধে সচেতন করবেন। দুর্নীতির বিরুদ্ধে মানুষের সাড়া দেখে তিনি উৎসাহিত হচ্ছেন। ভবিষ্যতে দেশের সব কটি জেলায় এই প্রচারণা চালানোর ইচ্ছা আছে তাঁর।
