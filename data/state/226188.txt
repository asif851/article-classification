
দুর্নীতি দমন কমিশনকে (দুদক) সরকার সম্পূর্ণ রাজনৈতিক উদ্দেশে ব্যবহার করছে বলে অভিযোগ করেছেন বিএনপির মহাসচিব মির্জা ফখরুল ইসলাম আলমগীর। তিনি বলেছেন, দৈনিক আমার দেশ পত্রিকা বন্ধ করা হয়েছে। সম্পাদককে জেলে নিয়ে নির্যাতন করা হয়েছে। এবার তাঁর স্ত্রী ফিরোজা মাহমুদের বিরুদ্ধে মিথ্যা মামলা দেওয়া হয়েছে।
আজ শনিবার সকালে জাতীয় প্রেসক্লাবের সামনের রাস্তায় এক মানববন্ধন কর্মসূচিতে মির্জা ফখরুল ইসলাম আলমগীর এসব কথা বলেন। আমার দেশ পত্রিকার ভারপ্রাপ্ত সম্পাদক মাহমুদুর রহমানের স্ত্রী ফিরোজা মাহমুদের বিরুদ্ধে দুদকের মামলার প্রতিবাদে এবং প্রত্যাহারের দাবিতে দৈনিক আমার দেশ পরিবার এই মানববন্ধন করে।
মির্জা ফখরুল ইসলাম বলেন, মুক্তচিন্তার মানুষদের বিরুদ্ধে মিথ্যা মামলা দেওয়া এই আওয়ামী লীগ সরকারের চরিত্র। যার প্রমাণ, ফিরোজা মাহমুদের বিরুদ্ধে মিথ্যা মামলা দিয়েছে সরকার। শুধু তা-ই নয়, বিএনপির চেয়ারপারসন খালেদা জিয়া ও তাঁর ছেলে তারেক রহমানের শাশুড়ির বিরুদ্ধেও মামলা দেওয়া হয়েছে। আজকে সবার বিরুদ্ধে মিথ্যা মামলা দেওয়া হচ্ছে। অথচ আওয়ামী লীগ ক্ষমতায় আসার পর তাদের সাড়ে সাত হাজার মামলা প্রত্যাহার করে নিয়েছে।
আমার দেশ পত্রিকার ভারপ্রাপ্ত সম্পাদক মাহমুদুর রহমান বলেন, ‘সরকার জিয়া পরিবার ও আমার পরিবারকে ধ্বংস করতে চায়। কিন্তু আমি যত দিন বাঁচব, তত দিন দেশের স্বাধীনতার পক্ষে এবং ইসলামি মূল্যবোধ প্রতিষ্ঠায় লড়াই চালিয়ে যাব। হামলা-মামলা করে আমার কণ্ঠরোধ করা যাবে না।’
মাহমুদুর রহমান বলেন, ‘আজকে দেশে দুর্নীতির সয়লাব চলছে। পদ্মা সেতুর জন্য আবারও খরচ বাড়ানো হয়েছে। জনগণের পকেট কেটে নেওয়া হচ্ছে। এত টাকা কোথায় যায়—সবাই জানে।’
মানববন্ধনে অন্যদের মধ্যে বক্তব্য দেন বিএনপির ভাইস চেয়ারম্যান ও সাংবাদিক শওকত মাহমুদ, আমার দেশের নির্বাহী সম্পাদক সৈয়দ আবদাল আহমেদ, সাংবাদিকনেতা রুহুল আমিন গাজী, শিক্ষকনেতা সেলিম ভূঁইয়া প্রমুখ।
