
মৌলভীবাজারের বড়লেখা উপজেলার দক্ষিণভাগ (দক্ষিণ) ইউনিয়নের মণিপুরিপাড়া এলাকায় গত মঙ্গলবার গভীর রাতে দুটি বাড়িতে ডাকাতি হয়েছে। রাত দুইটার দিকে একদল ডাকাত মণিপুরিপাড়ার বাসিন্দা দেবেন্দ্র সিংহ ও প্রতিবেশী সুরঞ্জিত সিংহের বাড়ির দরজা ভেঙে ভেতরে ঢোকে। তারা অস্ত্রের মুখে দুটি পরিবারের সদস্যদের জিম্মি করে ২০-২৫ ভরি স্বর্ণালংকার, ছয়টি মুঠোফোন, কিছু বৈদ্যুতিক সামগ্রী ও সাত-আট হাজার টাকা লুট করে পালিয়ে যায়। খবর পেয়ে টহল পুলিশের একটি দল রাত পৌনে তিনটার দিকে ধাওয়া করে বড়লেখা-জুড়ী সড়কের হাতলিঘাট এলাকায় ওই গাড়িটি আটকায়। এবং লুণ্ঠিত স্বর্ণালংকারসহ কিছু মালামাল উদ্ধার করে৷ গাড়ির চালক আবদুন নূরকে (৩২) আটক করা হয়। 
