
বিএনপির জ্যেষ্ঠ যুগ্ম মহাসচিব রুহুল কবির রিজভী অভিযোগ করেছেন, সরকার গত কয়েক দিনে পাইকারি হারে গ্রেপ্তার, আর অবিরাম ক্রসফায়ারের মাধ্যমে দেশ ও জনগণের বিরুদ্ধে যুদ্ধ চাপিয়ে দিয়েছে। আজ শুক্রবার দুপুরে রাজধানীর নয়াপল্টনে দলের কেন্দ্রীয় কার্যালয়ে সংবাদ সম্মেলনে রিজভী এই অভিযোগ করেন। রিজভী বলেন, ‘রাষ্ট্রযন্ত্রকে ক্ষমতাসীনেরা ক্রমশ একটি নিপীড়নমূলক দানবে পরিণত করেছে। এই দানব তৈরি করা হয়েছে শুধুমাত্র ঐক্যবদ্ধ গণতান্ত্রিক শক্তির রাজনৈতিক অধিকারের জন্য সোচ্চার উচ্চারণ এবং দাবি আদায়ের মিছিলকে প্রতিরোধ করার জন্য। দেশের স্বাধীনতা ও সার্বভৌমত্বকে অন্যের কাছে বন্ধক দিয়ে আওয়ামী শাসক গোষ্ঠী ক্ষমতায় থাকার গ্যারান্টি আদায়ের ব্যাপারে যেন কেউ কথা না বলে।’ টাঙ্গাইল-৩ আসনের সাংসদ আমানুর রহমান খান রানা পলাতক আসামি হয়েও সংসদ অধিবেশনে যোগ দেওয়া নিয়ে প্রশ্ন তোলেন রিজভী। তিনি বলেন, ‘রানা জেলা আওয়ামী লীগ নেতা ফারুক আহমেদ হত্যা মামলা চার্জশিটভুক্ত পলাতক আসামি। টাঙ্গাইলের জ্যেষ্ঠ বিচারিক হাকিম মো. আমিনুল ইসলাম তার বিরুদ্ধে গ্রেপ্তারি পরোয়ানা জারি করে এবং গত ১৭ মে আদালত তার মালামাল বাজেয়াপ্ত করার নির্দেশ দিয়ে এই বিষয়ে জাতীয় সংসদের স্পিকারকে চিঠি দিয়ে অবহিত করেন। ভোটারবিহীন অবৈধ সরকারের প্রধানমন্ত্রীর ভাষ্য অনুযায়ী সকল তথ্যই তার জানা আছে। এত কিছুর পরে কিভাবে পলাতক আসামি গত ২০ জুন সোমবার পুলিশের সামনে দিয়ে সংসদে ঢুকে হাজিরা খাতায় স্বাক্ষর করে বীর দর্পে বেরিয়ে যায়?’ রিজভী অভিযোগ করেন, গতকাল নোয়াখালী সেনবাগে বিএনপির ইফতার মাহফিলে ছাত্রলীগ হামলা করে ইফতার মাহফিল পণ্ড করে দেয় তিনি এ ঘটনার নিন্দা জানান।
