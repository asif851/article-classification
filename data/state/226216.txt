
জাতীয় পার্টির (জাপা) চেয়ারম্যান এইচ এম এরশাদ বলেছেন, বিএনপিকে বাধ্য হয়ে আগামী সংসদ নির্বাচনে আসতে হবে। ওই নির্বাচনে জাতীয় পার্টি বিএনপির ওপরে থাকবে।গতকাল বৃহস্পতিবার সকালে রাজধানীর গুলশানে একটি মিলনায়তনে ‘মিট দ্য প্রেস’ অনুষ্ঠানে এরশাদ সাংবাদিকদের এক প্রশ্নের জবাবে এ কথা বলেন। তিনি বলেন, ‘বিএনপির সাংগঠনিক শক্তি অনেক দুর্বল হয়ে গেছে। আশা করি, নির্বাচনে বিএনপির ওপরে থাকব।’প্রসঙ্গত, নিয়ম অনুযায়ী কোনো দল পর পর দুটি জাতীয় নির্বাচনে অংশ না নিলে নির্বাচন কমিশনে দলটির নিবন্ধন বাতিল হয়ে যাবে। এ বিষয়ে ইঙ্গিত করে এরশাদ এ কথা বলেন।আগামী ১ জানুয়ারি জাপার ৩১তম প্রতিষ্ঠাবার্ষিকীতে সোহরাওয়ার্দী উদ্যানে মহাসমাবেশ করবে দলটি। এ উপলক্ষে সাংবাদিকদের মুখোমুখি হন এরশাদ।নতুন নির্বাচন কমিশন গঠনে রাষ্ট্রপতির সংলাপ সম্পর্কে এক প্রশ্নের জবাবে এরশাদ বলেন, ‘আমরা সংবিধান অনুসারে জাতীয় নির্বাচন চাই। সংবিধান অনুযায়ী বর্তমান সরকারের অধীনেই নির্বাচন হবে। এর কোনো বিকল্প নেই। আশা করি, নারায়ণগঞ্জ সিটি করপোরেশনের মতো সুষ্ঠু নির্বাচন হবে।’ তিনি বলেন, আগামী সংসদ নির্বাচনে তাঁরা ৩০০ আসনেই প্রার্থী দেবেন। এখন প্রার্থী সংগ্রহ করা হচ্ছে।নারায়ণগঞ্জে প্রার্থী না দেওয়ার কারণ কী? সংগঠন দুর্বল, না সরকার মন খারাপ করবে, তাই—এ প্রশ্নে এরশাদ বলেন, ‘আমরা জাতীয় নির্বাচনের দিকে জোর দিচ্ছি। তা ছাড়া নারায়ণগঞ্জে আইভী ভালো কাজ করেছেন। প্রার্থী দিলেও তাঁর সঙ্গে পারতাম না। সে জন্য যাইনি।’ জেলা পরিষদ নির্বাচনে না যাওয়ার কারণ জানতে চাইলে তিনি বলেন, ‘জেলা পরিষদ নির্বাচন জনগণের নির্বাচন ছিল না। নির্বাচনের সব ভোটার সরকারি দলের। এটা মৌলিক গণতন্ত্রের নির্বাচন নয়। সে জন্য এ নির্বাচনে যাইনি।’অনুষ্ঠানে আরও উপস্থিত ছিলেন জাপার কো-চেয়ারম্যান জি এম কাদের, মহাসচিব এ বি এম রুহুল আমিন হাওলাদার, সভাপতিমণ্ডলীর সদস্য এস এম ফয়সাল চিশতী, সাইদুর রহমান, সুনীল শুভ রায় প্রমুখ।
