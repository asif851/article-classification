
বর্তমান চরম অবস্থা থেকে দ্রুত উত্তরণে সরকারকে আন্দোলনরত দলগুলোর সঙ্গে অর্থবহ সমঝোতার আহ্বান জানিয়েছেন সুপ্রিম কোর্টের আইনজীবী সমিতির সভাপতি খন্দকার মাহবুব হোসেন।আজ বৃহস্পতিবার দুপুরে সুপ্রিম কোর্ট আইনজীবী সমিতির শহীদ শফিউর রহমান মিলনায়তনে এক সংবাদ সম্মেলনে খন্দকার মাহবুব এ আহ্বান জানান। সংবাদ সম্মেলনে দেশের বর্তমান রাজনৈতিক পরিস্থিতি ও নির্বিচারে গণগ্রেপ্তারের বিষয়টি তুলে ধরা হয়।বিএনপির চেয়ারপারসন খালেদা জিয়ার উপদেষ্টা খন্দকার মাহবুব বলেন, সরকারের সব হুংকার, দমন-নির্যাতন, গণহারে আন্দোলনরত দলগুলোর নেতাদের গ্রেপ্তারের মুখেও অবরুদ্ধ ২০-দলীয় জোটের নেত্রীর শুধু একটি আহ্বান জনগণের ভোটের অধিকার আদায়। গ্রহণযোগ্য একটি নির্বাচনের মধ্য দিয়ে বর্তমান সরকারের পতন না হওয়া পর্যন্ত আন্দোলন চলবে।আইনজীবী সমিতির সভাপতি বলেন, তাঁর (খালেদা) ডাকে বাংলাদেশের মানুষ সাড়া দিয়ে সরকারের প্রতি অনাস্থা প্রকাশ করছে। তাই এ সংকট উত্তরণের একটি মাত্র পথ হলো সব দলের অংশগ্রহণে একটি নির্বাচনের মধ্য দিয়ে বৈধ সরকার গঠন। জনগণের গণতান্ত্রিক অধিকার উপেক্ষা করে জনসমর্থনহীন সরকার ক্ষমতায় টিকে থাকতে পারবে না বলে মনে করেন তিনি।খন্দকার মাহবুব বলেন, যেকোনো মূল্যে ক্ষমতায় টিকে থাকতে ক্ষমতাসীন দলের একগুঁয়েমি মনোভাব দেশকে ধ্বংসের মুখে নিয়ে যাবে। এ জন্য তাদের চরম মূল্য দিতে হতে পারে বলে মন্তব্য করেন তিনি।
