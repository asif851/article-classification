
নারায়ণগঞ্জ সদর উপজেলায় গতকাল রোববার সকালে এক তরুণের হাত-পাবিহীন লাশ উদ্ধার করেছে পুলিশ। একই দিন গাজীপুরের কাপাসিয়া উপজেলায় শীতলক্ষ্যা নদী থেকে আরেক তরুণের লাশ উদ্ধার করা হয়েছে। ওই দুই তরুণের পরিচয় পাওয়া যায়নি।পুলিশ সূত্রে জানা গেছে, গতকাল সকালে ফতুল্লার কাশিপুর এলাকায় রাস্তার পাশের পরিত্যক্ত একটি প্লট থেকে বস্তাবন্দী লাশ উদ্ধার করে পুলিশ। ফতুল্লা মডেল থানার ভারপ্রাপ্ত কর্মকর্তা (ওসি) মো. আসাদুজ্জামান মিয়া জানান, নিহত তরুণের আনুমানিক বয়স ৩০ বছর। লাশের দুই হাত ও পা পাওয়া যায়নি। লাশটি ময়নাতদন্তের জন্য নারায়ণগঞ্জ জেনারেল হাসপাতালের মর্গে পাঠানো হয়েছে।কাপাসিয়া থানা ও এলাকাবাসী সূত্রে জানা গেছে, গতকাল সকালে উপজেলার রায়েদ বাজারের পাশে শীতলক্ষ্যা নদীর পানিতে মাছ ধরা ‘বানা’য় এক তরুণের লাশ আটকা পড়ে থাকতে দেখে এলাকাবাসী পুলিশে খবর দেয়। পরে পুলিশ গিয়ে লাশটি উদ্ধার করে ময়নাতদন্তের জন্য গাজীপুর সদর হাসপাতালের মর্গে পাঠায়। লাশের পরনে কালো চেক লুঙ্গি ও কালো চেক শার্ট ছিল।
