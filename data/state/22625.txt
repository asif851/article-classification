
ময়মনসিংহের ত্রিশালে অবস্থিত জাতীয় কবি কাজী নজরুল ইসলাম বিশ্ববিদ্যালয়ের শিক্ষার্থীদের বহনকারী একটি বাসের সঙ্গে ট্রাকের মুখোমুখি সংঘর্ষে অন্তত ২০ জন শিক্ষার্থী আহত হয়েছেন। আজ রোববার সকাল নয়টার দিকে উপজেলার কানহর এলাকায় ঢাকা-ময়মনসিংহ মহাসড়কে এ দুর্ঘটনা ঘটে।
বিশ্ববিদ্যালয়ের জনসংযোগ কর্মকর্তা এস এম হাফিজুর রহমান প্রথম আলো ডটকমকে জানান, বাসটি শিক্ষার্থীদের নিয়ে সকালে ময়মনসিংহ শহর থেকে ক্যাম্পাসের দিকে যাচ্ছিল। নয়টার দিকে ত্রিশালের কানহর এলাকায় বিপরীত দিক থেকে আসা একটি ট্রাকের সঙ্গে বাসের মুখোমুখি সংঘর্ষ হয়। এর পরপরই ট্রাকের চালক ও তাঁর সহকারী পালিয়ে যান। খবর পেয়ে পুলিশ ও বিশ্ববিদ্যালয়ের কর্মকর্তারা ঘটনাস্থলে যান। তাঁরা আহত ছাত্রদের উদ্ধার করে ময়মনসিংহ শহরের কমিউনিটি বেইজড মেডিকেল কলেজ হাসপাতালে নিয়ে যান। আহত ২০ জনের মধ্যে ১৭ জনকে প্রাথমিক চিকিত্সা দেওয়া হয়েছে। অন্য তিনজনের অবস্থা গুরুতর হওয়ায় তাঁরা ওই হাসপাতালে চিকিত্সাধীন আছেন।
ত্রিশাল থানার ভারপ্রাপ্ত কর্মকর্তা (ওসি) ফিরোজ তালুকদার প্রথম আলো ডটকমকে ঘটনার সত্যতা নিশ্চিত করেছেন। তিনি জানান, ট্রাকটি আটক করা হয়েছে।
