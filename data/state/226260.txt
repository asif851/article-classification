

মানবতাবিরোধী অপরাধের দায়ে ফাঁসির আদেশ পাওয়া জামায়াতে ইসলামীর কেন্দ্রীয় নির্বাহী পরিষদের সদস্য মীর কাসেম আলীর আপিলের রায় ৮ মার্চ। প্রথমে এ তারিখ ২ মার্চ নির্ধারণ করা হয়েছিল। প্রধান বিচারপতি সুরেন্দ্র কুমার সিনহার নেতৃত্বে আপিল বিভাগের পাঁচ সদস্যের বেঞ্চ আজ বুধবার রায় ঘোষণার এ তারিখ ধার্য করেন।
সুপ্রিম কোর্টের রেজিস্ট্রার কার্যালয় জানায়, রায়ের তারিখ ৮ মার্চ পুনর্নির্ধারণ করা হয়েছে। ২ মার্চ সিলেটে প্রধান বিচারপতির একটি অনুষ্ঠান থাকায় রায়ের তারিখ পুনর্নির্ধারণ করা হয়।
আজ রাষ্ট্রপক্ষের যুক্তি উপস্থাপন শেষ হয়। রাষ্ট্রপক্ষে যুক্তি উপস্থাপন করেন অ্যাটর্নি জেনারেল মাহবুবে আলম। এ সময় তিনি মীর কাসেমের ফাঁসির আদেশ বহাল রাখার আরজি জানান। এরপর আসামিপক্ষে যুক্তি খণ্ডন করেন আইনজীবী খন্দকার মাহবুব হোসেন। মামলার কার্যক্রম শেষে আদালত রায় ঘোষণার তারিখ ধার্য করেন।
২০১৪ সালের ২ নভেম্বর মীর কাসেমকে মৃত্যুদণ্ডাদেশ দেন আন্তর্জাতিক অপরাধ ট্রাইব্যুনাল-২। একাত্তরে কিশোর মুক্তিযোদ্ধা জসীমসহ আটজনকে হত্যায় সংশ্লিষ্টতা প্রমাণিত হওয়ায় তাঁকে এই সাজা দেওয়া হয়। পরে ওই রায়ের বিরুদ্ধে আপিল করেন মীর কাসেম।
