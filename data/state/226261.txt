
নারায়ণগঞ্জে মেধাবী শিক্ষার্থী তানভীর মুহাম্মদ ত্বকী হত্যার ঘটনায় সন্দেহভাজন হিসেবে গ্রেপ্তার সালেহ রহমান ওরফে সীমান্তর জামিনের স্থগিতাদেশ চেয়ে আবেদন করেছে রাষ্ট্রপক্ষ। আজ বুধবার অবকাশকালীন চেম্বার বিচারপতি মোহাম্মদ আনোয়ার উল হকের আদালতে আবেদনটি দাখিল করা হয়। আদালত শুনানি নিয়ে আগামী ২ জুলাই পর্যন্ত শুনানি মুলতবি (স্ট্যান্ডওভার) রেখেছেন।আদালত সূত্র জানায়, আবেদনে সীমান্তর মঞ্জুর করা জামিনের স্থগিতাদেশ চাওয়া হয়েছে। আদালতে আবেদনের পক্ষে শুনানি করেন অ্যাটর্নি জেনারেল মাহবুবে আলম। সঙ্গে ছিলেন সহকারী অ্যাটর্নি জেনারেল সামসুদ্দোহা তালুকদার।পরে অ্যাটর্নি জেনারেল মাহবুবে আলম প্রথম আলো ডটকমকে বলেন, জামিনের স্থগিতাদেশ চেয়ে আবেদনটি করা হয়। আদালত ২ জুলাই পরবর্তী তারিখ ধার্য করেছেন।২৪ জুন হাইকোর্টের একটি দ্বৈত বেঞ্চ রুল জারির পাশাপাশি সালেহ রহমানের ছয় মাসের জামিন মঞ্জুর করেন। আদালত সূত্র জানায়, গত ১২ মে নারায়ণগঞ্জ জেলা দায়রা জজ আদালতে কারাবন্দী সালেহ রহমানের জামিন আবেদন খারিজ করা হয়। এরপর তিনি হাইকোর্টে জামিনের আবেদন করেন।নারায়ণগঞ্জের নাগরিক ও সাংস্কৃতিক আন্দোলনের নেতা রফিউর রাব্বির বড় ছেলে তানভীর মুহাম্মদ ত্বকী গত ৬ মার্চ নিখোঁজ হন। দুদিন পর ৮ মার্চ সকালে নারায়ণগঞ্জের চারারগোপে শীতলক্ষ্যার নদীর নৌযান নোঙর করার খালের (হারবার) কাদাপানিতে তার মৃতদেহ পাওয়া যায়। ওই দিনই ত্বকীর বাবা মামলা করেন। এতে কারও নাম উল্লেখ করা ছিল না। পরে তিনি স্থানীয় আওয়ামী লীগের নেতা শামীম ওসমানসহ সাতজনের নাম উল্লেখ করে ১৮ মার্চ পুলিশের কাছে অবগতিপত্র জমা দেন। এতে সালেহ রহমান ওরফে সীমান্তর নাম ছিল। ১৮ এপ্রিল সালেহ রহমানকে গ্রেপ্তার করা হয়। পুলিশের আবেদনের পরিপ্রেক্ষিতে আদালত তাঁকে জিজ্ঞাসাবাদে পাঁচ দিনের রিমান্ড মঞ্জুর করেন।
