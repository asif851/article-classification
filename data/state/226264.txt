
বাংলাদেশে অনায়াসে ব্যবসা করার জন্য জাপানি বিনিয়োগকারীদের জন্য একটি কার্যকর টাস্কফোর্স গঠনের ঘোষণা দিয়েছেন প্রধানমন্ত্রী শেখ হাসিনা।আজ মঙ্গলবার জাপান এক্সটারনাল ট্রেড অরগানাইজেশনের (জেটরো) সদর দপ্তরে আয়োজিত বাংলাদেশে বিনিয়োগ ও ব্যবসার সুযোগ-সুবিধা বিষয়ক এক সেমিনারে প্রধানমন্ত্রী এ ঘোষণা দেন।রপ্তানি প্রক্রিয়াকরণ এলাকায় (ইপিজেড) শুধু জাপানি বিনিয়োগকারীদের জন্য ৪০টি শিল্প প্ল­ট বরাদ্দ রাখার কথা জানিয়ে প্রধানমন্ত্রী বলেন, ‘আমরা জাপানি বিনিয়োগকে সর্বোচ্চ গুরুত্ব দিই।’ এ ক্ষেত্রে তিনি জাপানি বিনিয়োগকারীদের কাছ থেকে ইতিবাচক সাড়া আশা করেন।শেখ হাসিনা জানান, জেটরো নেতৃবৃন্দের উদ্দেশে বক্তব্য দিতে পেরে তিনি খুবই খুশি। এর ফলে দুদেশের বিদ্যমান সম্পর্ক আরও জোরদার হবে বলে আশা প্রকাশ করেন প্রধানমন্ত্রী।জেটরো সদস্যদের উদ্দেশে প্রধানমন্ত্রী বলেন, ‘বেসরকারি খাতের নেতা হিসেবে আপনারা ব্যতিক্রমী উদ্যোগ, কঠোর পরিশ্রম ও আন্তরিকতা দিয়ে অর্থনৈতিক উন্নয়নে গতির সঞ্চার করেন।’
শেখ হাসিনা আরও বলেন, জাপানি বাণিজ্য, বিনিয়োগ ও কারিগরি সহযোগিতার মাধ্যমে উপকৃত হয়েছে এমন দেশগুলোর মধ্যে বাংলাদেশ অন্যতম।  অনুষ্ঠানে আরও বক্তব্য দেন জাপানের অর্থ, বাণিজ্য ও শিল্প প্রতিমন্ত্রী মিদোরি মাতসুশিমা, বাণিজ্য ও অর্থনৈতিক সহযোগিতা-বিষয়ক জাপান-বাংলাদেশ কমিটির চেয়ারম্যান কোজি টাকাইয়ানাগি এবং জেটরোর চেয়ারম্যান হিরোইকি ইশিগে।
পরে বেপজা এলাকায় জাপানি বিনিয়োগকারীদের জন্য প্ল­ট বরাদ্দ বিষয়ে বাংলাদেশ রপ্তানি প্রক্রিয়াকরণ এলাকা কর্তৃপক্ষ (বেপজা) ও জেটরোর মধ্যে একটি সমঝোতা স্মারক সই হয়।
প্রধানমন্ত্রী শেখ হাসিনা এবং জাপানের অর্থ, বাণিজ্য ও শিল্প প্রতিমন্ত্রী মিদোরি মাতসুশিমার উপস্থিতিতে বেপজার চেয়ারম্যান মেজর জেনারেল হাবিবুর রহমান ও জেটরো প্রতিনিধি কে কাওয়ানো সমঝোতা স্মারকে সই করেন।৬০০ কোটি ডলার সহায়তা দেবে জাপান
