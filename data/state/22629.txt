
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর দাবি করেছেন, সরকার গাজীপুরে ভোট ডাকাতির পরিকল্পনা করেছে বলেই সেনা মোতায়েন করতে চাচ্ছে না। ভোট ডাকাতির পরিকল্পনা করেছে বলেই তারা সেনা মোতায়েনের বিরোধিতা করছে। তিনি অভিযোগ করেন, সারা দেশ থেকে শীর্ষ সন্ত্রাসীদের গাজীপুরে জড়ো করা হয়েছে। কোটি কোটি টাকা বিতরণ করা হচ্ছে। এসব অপকর্ম রোধে সেখানে সেনা মোতায়েনের আহ্বান জানান তিনি। গতকাল শুক্রবার সকালে জাতীয় প্রেসক্লাবে এক সমাবেশে মির্জা ফখরুল বলেন গাজীপুরে যদি কোনো কলঙ্কজনক অধ্যায়ের সৃষ্টি হয়, তাহলে এর জন্য নির্বাচন কমিশন দায়ী থাকবে।” তিনি বলেন, ‘আমরা জানি সেনাবাহিনী নিরপেক্ষ। কিন্তু আওয়ামী লীয় চায় গাজীপুরের নির্বাচন নিরপেক্ষ না হোক। আওয়ামী লীগ ভোট ডাকাতি করতে চায়। কিন্তু তারা জানে, সেনাবাহিনী থাকলে সেটা সম্ভব নয়।’ তিনি বলেন, গাজীপুরে কারচুপির চেষ্টা করলে সেখান থেকেই সরকার পতনের আন্দোলন শুরু হবে। ‘বিএনপি সেনাবাহিনীকে বিতর্কিত করতে চায়’—তোফায়েল আহমেদের এই বক্তব্যর প্রসঙ্গে ফখরুল বলেন, ‘আপনারা সেনাবাহিনীর বিরুদ্ধে সব সময় কথা বলেছেন, কিন্তু এখন এত মমত্ববোধ কেন?’ বিএনপির নেতা জয়নুল আবদীন ফারুককে হত্যাচেষ্টার দ্বিতীয় প্রতিষ্ঠাবার্ষিকী উপলক্ষে গতকাল এ সমাবেশের আয়োজন করে স্বাধীনতা ফোরাম নামে একটি সংগঠন। এতে অন্যান্যের মধ্যে বক্তব্য দেন বিএনপির চেয়ারপারসনের উপদেষ্টা ইকবাল হাসান মাহমুদ, সাংসদ আসিফা আশরাফী প্রমুখ।
