
নৈশ কোচে ঠাকুরগাঁও থেকে ঢাকা যাওয়ার পথে বেসরকারি বিশ্ববিদ্যালয়ের এক ছাত্রীকে ওই বাসের চালক ও সুপারভাইজার যৌন হয়রানি করেছেন বলে অভিযোগ উঠেছে।
আজ রোববার ওই ছাত্রীর মা ঠাকুরগাঁওয়ের নরেশ চৌহান সড়কে হানিফ এন্টারপ্রাইজের বাস কাউন্টারে গিয়ে হয়রানির অভিযোগ করেন।
ওই ছাত্রীর মায়ের অভিযোগ, শনিবার রাত সাড়ে আটটায় তাঁর মেয়ে ঢাকা যাওয়ার জন্য হানিফ এন্টারপ্রাইজের ঠাকুরগাঁও কাউন্টার থেকে বাসে ওঠেন। মেয়েটির পাশের আসন খালি থাকায় পথে সুপারভাইজার ওই আসনে এসে বসে অশালীন আচরণ শুরু করেন। একপর্যায়ে ওই ছাত্রীর মোবাইল নম্বর চান সুপারভাইজার। পথে যাত্রা বিরতির সময়ও সুপারভাইজার ছাত্রীর পিছু নেন।
মায়ের অভিযোগ, আজ ভোরে বাসটি ঢাকার গাবতলী বাসস্ট্যান্ডে পৌঁছানোর পর যাত্রী কমে গেলে বাসের চালক ও সুপারভাইজার ওই ছাত্রীকে একটি সিএনজিচালিত অটোরিকশায় তুলে নেওয়ার চেষ্টা করেন। মেয়েটি কৌশলে ঘটনাটি মোবাইলে তাঁর স্বজনদের জানান। পরে স্বজনেরা এসে মেয়েটিকে সেখান থেকে উদ্ধার করে নিয়ে যান।
আজ বেলা ১১টার দিকে ওই ছাত্রীর মা ঠাকুরগাঁওয়ে হানিফ এন্টারপ্রাইজের কাউন্টারে এসে ব্যবস্থাপক নারায়ণ দাসের কাছে অভিযোগ করেন। পরে খবর পেয়ে ঠাকুরগাঁও থানার সহকারী উপপরিদর্শক (এএসআই) সাইফুল ইসলাম অভিযোগকারীর সঙ্গে কথা বলেন।
যোগাযোগ করা হলে নারায়ণ দাস প্রথম আলোকে বলেন, বাসের সুপারভাইজার ও চালকের বিরুদ্ধে এক নারী যাত্রীকে হয়রানি করার অভিযোগ পেয়েছি। বিষয়টি মোবাইলে হানিফ পরিবহনের ব্যবস্থাপনা পরিচালককে জানিয়েছি।
এএসআই সাইফুল ইসলাম জানান, ‘ওই ছাত্রীর মায়ের কাছ থেকে ঘটনাটি শুনলাম। বিষয়টি ঊর্ধ্বতন কর্মকর্তাকে জানানো হবে।’
ঠাকুরগাঁওয়ের অতিরিক্ত পুলিশ সুপার দেওয়ান লালন আহমেদ বলেন, ‘ছাত্রীর মায়ের অভিযোগ শুনেছি। অভিযুক্ত ব্যক্তিদের বিরুদ্ধে আইনগত ব্যবস্থা নেওয়া হবে।’
