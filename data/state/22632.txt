
বগুড়ার শেরপুর উপজেলার বিশালপুর ইউনিয়নের সীমান্তবর্তী রানীরহাট বাজারের বিমল ট্রেডার্সে হামলা চালিয়ে সন্ত্রাসীরা প্রায় সাড়ে তিন লাখ টাকা লুট করেছে। এ সময় ওই ব্যবসাপ্রতিষ্ঠানে ব্যাপক ভাঙচুর চালানো হয়।
গতকাল শুক্রবার বেলা ১১টার দিকে উপজেলা শহর থেকে প্রায় ১৮ কিলোমিটার দূরে তিন জেলার সীমান্তবর্তী ওই বাজারের ব্যবসায়ী স্বপন মণ্ডলের দোকানে এ হামলার ঘটনা ঘটে।
ঘটনার সত্যতা নিশ্চিত করে বিশালপুর ইউনিয়ন পরিষদের (ইউপি) সদস্য দ্রুতিরাম মণ্ডল বলেন, সীমান্তবর্তী সিরাজগঞ্জের তাড়াশ উপজেলার গাবরগাড়ী গ্রামের সন্ত্রাসীরা ধারালো অস্ত্রসহ লাঠিসোঁটা নিয়ে এ হামলা চালিয়েছে। একইভাবে ১৯৯৬ সালের ডিসেম্বরে অর্ধশতাধিক সশস্ত্র সন্ত্রাসী এ বাজারে হামলা চালিয়ে ২০ জন ব্যবসায়ীর প্রায় ১৫ লাখ টাকা লুট করেছিল।
ক্ষতিগ্রস্ত স্বপন মণ্ডল বলেন, তাড়াশ উপজেলার গাবরগাড়ী গ্রামের গোলাম মোস্তফা ও বেল্লাল হোসেনের নেতৃত্বে প্রায় ২৫-৩০ জন সন্ত্রাসী তার ব্যবসাপ্রতিষ্ঠানে হামলা চালিয়ে ব্যাপক ভাঙচুর ও লুটপাট করে। বাজারের ব্যবসায়ী দীলিপ সরকার ও মো. পাভেল জানান, সন্ত্রাসীরা প্রায় ২৫ মিনিট ধরে ভাঙচুর ও লুটপাট করে।
শেরপুর থানার ভারপ্রাপ্ত কর্মকর্তা (ওসি) আমিনুল ইসলাম বলেন, ঘটনাস্থলে পুলিশ পৌঁছার আগেই সন্ত্রাসীরা পালিয়ে যাওয়ায় কাউকে গ্রেপ্তার করা সম্ভব হয়নি। এ ব্যাপারে আইনগত ব্যবস্থা নেওয়া হবে।
