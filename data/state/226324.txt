
চট্টগ্রামের বাঁশখালী উপজেলার খানখানাবাদ ইউনিয়নের প্রেমাশিয়া বাজারটি একেবারে সাগর উপকূলে। ঘূর্ণিঝড় রোয়ানু আঘাত হানার আগে বাজারের আশপাশে ছিল শত শত বাড়িঘর। রোয়ানুর আঘাতে ক্ষতবিক্ষত ওই এলাকায় আজ রোববার গিয়ে দেখা গেল শুধুই ধ্বংসস্তূপ। ওই এলাকার একটি বাড়ির ধ্বংসস্তূপ থেকে আজ সকালে উদ্ধার করা হয় আয়েশা খাতুন (৫৫) নামের এক নারীর মরদেহ। শনিবার আঘাত হানা রোয়ানু এই খানখানাবাদ ইউনিয়নেই কেড়ে নিয়েছে নারী, শিশু বৃদ্ধসহ সাতজনের প্রাণ। এ নিয়ে রোয়ানুর আঘাতে মোট মৃতের সংখ্যা দাঁড়াল ২৩ জনে। এর মধ্যে চট্টগ্রামের বাঁশখালীতে নয়জন, চট্টগ্রাম শহরে একজন, সীতাকুণ্ডে দুজন, কক্সবাজারের কুতুবদিয়ায় দুজন, নোয়াখালীর হাতিয়ায় তিনজন, ফেনী ও লক্ষ্মীপুরে একজন করে, ভোলায় তিনজন ও পটুয়াখালীতে একজন মারা গেছেন।খানখানাবাদ ছাড়াও বাঁশখালীর গণ্ডামারা, পুকুরিয়া, ছনুয়াসহ বিভিন্ন ইউনিয়ন রোয়ানুর আঘাতে ক্ষতিগ্রস্ত হয়েছে। ছনুয়াতে মারা গেছে দুজন। তবে সবচেয়ে বেশি ক্ষতিগ্রস্ত ইউনিয়নের নাম খানখানাবাদ। ইউনিয়ন পরিষদের (ইউপি) হিসাবে এখানে মোট ঘর ছিল ছয় হাজার ৪৯০ টি। এর মধ্যে অন্তত দুই হাজার ঘর একেবারেই নিশ্চিহ্ন হয়ে গেছে। অবশিষ্ট ঘরগুলোর মধ্যে কোনোটির চাল উড়ে গেছে, কোনোটির দেয়াল পড়ে গেছে আবার কোনো ঘরের ভেতরে এখনো থই থই করছে পানি। খানখানাবাদ ইউপি চেয়ারম্যান আবু ছিদ্দিক তাঁর কার্যালয়ে বসে প্রথম আলোকে বলেন, ‘আমার ইউনিয়নে এমন কোনো বাড়ি-ঘর কিংবা দোকানপাট নেই যে ক্ষতিগ্রস্ত হয়নি কিংবা পানি ঢোকেনি। বেশি ক্ষতি হয়েছে পশ্চিমাংশে। দুই হাজার ঘরবাড়ি সম্পূর্ণ বিলীন হয়ে গেছে। এখনো মানুষ সাইক্লোন সেন্টারে অবস্থান করছে।’ সরেজমিনে দেখা যায়, ইউনিয়নটির পশ্চিম রায়ছটা গ্রাম এখনো পানির নিচে। পানি রয়েছে উত্তর এবং পূর্ব রায়ছটা এলাকায়ও। রাস্তাঘাট খাল-বিল ঘর বাড়িতে এখনো জোয়ারের সঙ্গে সঙ্গে পানি উঠছে। সবচেয়ে খারাপ অবস্থা ইউনিয়নের ২,৩, ৭ ও ৮ নম্বর ওয়ার্ডের। প্রেমাশিয়া বাজারটি পড়েছে সাত নম্বর ওয়ার্ডে। বাজারের শেষ মাথায় সাগর। কিন্তু সাগর থেকে রক্ষার জন্য কোনো বেড়িবাঁধ নেই। ছোট একটি আইলের মতো মাটির বাঁধ থাকলেও রোয়ানুর আঘাতের সঙ্গে সঙ্গে পানি এসেছে বাঁধের ওপর দিয়ে। বাজারের সঙ্গে লাগোয়া সাগরের কূল ঘেঁষে তলাইয়ার বাড়িতে ৪০টির মতো পরিবার বাস করত। আজ দেখা গেল, সেখানে কোনো বাড়ি ঘরের অস্তিত্বই নেই। ঘরের চিহ্ন হিসাবে মাটির চুলার ভগ্নাংশ, বেড়া কিংবা ছাউনির একটি অংশ পড়ে রয়েছে। এই বাড়ির ধ্বংসস্তূপ থেকে রোববার সকালে উদ্ধার করা হয় দিনমজুর আবদুল খালেকের স্ত্রী আয়েশা বেগমের লাশ। আবদুল খালেক বলেন, ‘ঝড়ের সময় আমরা বের হয়ে রাস্তায় চলে আসি। কিন্তু সে বের হতে পারেনি। আমরা কোনোরকমে একটি বড় বাড়িতে গিয়ে আশ্রয় নিয়েছিলাম। আজ সকালে তাঁর লাশ ধ্বংসস্তূপ উদ্ধার করি।’ রোয়ানু কেড়ে নিয়েছে এই এলাকার মো. ইসমাইলের তিন বছরের শিশু কন্যা জান্নাতুল মাওয়াকে। ইসমাইল বলেন, ঝড় যখন শুরু হয়, ঘরে পানি ঢুকতে শুরু করলে আমরা এক গলা পানি ডিঙিয়ে বের হচ্ছিলাম। তখন হাত থেকে মেয়েটি ছুটে যায়। বলতে বলতে গলা ভারী হয়ে আসে ইসমাইলের। এই এলাকার তলাইয়ার বাড়ি, রোসাঙ্গির পাড়া, মৌলভীপাড়ার সব বাড়িঘর নিশ্চিহ্ন। তলাইয়ার বাড়ির নেজাম উদ্দিন বলেন, ‘আপনারা দেখেন এখানে কোনো বাড়িঘর আছে কি না। আমরা এখন খোলা আকাশের নিচে বসবাস করছি।’ প্রেমাশিয়া বাজারে প্রায় ৬০টি দোকান রয়েছে। সবগুলো দোকানেই পানি ঢুকেছে। এ ছাড়া ছাউনি কিংবা বেড়া উড়ে চলে গেছে। বাজারের চা দোকানি নূরুন্নবী দোকানের ধ্বংসস্তূপের সামনে দাঁড়িয়ে বলেন, ‘আমরা সবাই নিঃস্ব গেছি।’ বাজারের পাশে দক্ষিণ প্রেমাশিয়া সরকারি প্রাথমিক বিদ্যালয় আশ্রয় কেন্দ্রে গিয়ে দেখা যায়, শত শত নারী ও শিশু। সঙ্গে গবাদিপশুও। তাদের চিড়া আর গুড় দেওয়া হচ্ছিল। পশ্চিম রায়ছটা গ্রামের সোহেল বলেন, ‘আমাদের বাড়িঘর এখনো পানির নিচে। আমি এখন বাড়ির লোকজনের জন্য চাল-ডাল নিয়ে যাচ্ছি। কোথায় রান্না হবে তা বলতে পারছি না।’ সকালে দুর্গত এলাকাটি পরিদর্শনে যান স্থানীয় সাংসদ মোস্তাফিজুর রহমান। তিনি বলেন, পুরো বাঁশখালীর দুর্গত মানুষের জন্য ৫০০ টন চাল এবং আশ্রয় কেন্দ্রগুলোর জন্য এক লাখ টাকার চিড়া বরাদ্দ করা হয়েছে। পর্যায়ক্রমে আরও ত্রাণ দেওয়া হবে। বাঁশখালীর উপজেলা নির্বাহী কর্মকর্তা (ইউএনও) মো. শামসুজ্জামানের হিসাবে বাঁশখালীর বিভিন্ন ইউনিয়নে ১০ হাজারের মতো বাড়িঘর সম্পূর্ণ বিধ্বস্ত হয়েছে। এ ছাড়া চিংড়ি ঘের এবং লবণ মাঠেরও ব্যাপক ক্ষতি হয়েছে। আংশিক বিধ্বস্ত বাড়িঘরও কম নয় বলে তিনি জানান।

