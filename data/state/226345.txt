
বিএনপির জ্যেষ্ঠ যুগ্ম মহাসচিব রুহুল কবির রিজভী অভিযোগ করে বলেছেন, জঙ্গিদের অপতৎপরতার বৈশিষ্ট্যে প্রমাণিত হয়, জঙ্গিরা সরকারেরই সৃষ্টি। বিএনপিসহ বিরোধী দলকে জঙ্গিবাদের সঙ্গে জড়ানোর জন্য সরকারই জঙ্গি সৃষ্টি করে দেশব্যাপী খুনোখুনি করাচ্ছে।আজ বৃহস্পতিবার দুপুরে রাজধানীর নয়াপল্টনে দলের কেন্দ্রীয় কার্যালয়ে এক সংবাদ সম্মেলনে এমন অভিযোগ করেন রিজভী।রিজভীর ভাষ্য, সরকার জঙ্গিবাদ দমনে অভিযান চালালেও উগ্রবাদীদের তৎপরতা কোনো অংশে কমেনি। রাজধানীর সবুজবাগের ধর্মরাজিক বৌদ্ধ মহাবিহারের প্রধানকে হত্যার হুমকি দেওয়া হয়েছে। এর আগে রামকৃষ্ণ মিশনের ধর্মগুরুকে হত্যার হুমকি দেওয়া হয়। সরকার জঙ্গিবাদের নেটওয়ার্ক উচ্ছেদে অনাগ্রহী বলেই জঙ্গিরা নির্বিঘ্নে তাদের অপতৎপরতা চালাচ্ছে।রিজভীর দাবি, সাম্প্রতিক বিভিন্ন হত্যাকাণ্ডে সরকারি লোকজনের বক্তব্য ও রহস্যজনক ভূমিকায় জনমনে স্পষ্ট হচ্ছে যে এসব ঘটনা সরকারের অগোচরে হচ্ছে না। সরকার তার অবৈধ সত্তা নিয়ে উদ্বিগ্ন। কখন কী ঘটে যায়, এই আশঙ্কায় সরকার সব সময় দেশে একটি অস্থিতিশীল পরিবেশ বজায় রাখতে চায়। নৈরাজ্য ও অস্থিতিশীলতা সরকারের টিকে থাকার গ্যারান্টি।
রিজভীর অভিযোগ, আওয়ামী লীগ যখনই ক্ষমতায় আসে, তখনই সারা দেশে তারা ‘গডফাদার’ তৈরি করে। এখন দেশের প্রতিটি জেলা-উপজেলায় গডফাদার তৈরি হয়েছে।
