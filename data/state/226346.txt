
কুষ্টিয়া শহরতলির জুগিয়া এলাকায় একই দিনে বিয়ে করলেন তিন ভাই। আজ শুক্রবার সকালে তিন ভাই মহাসিন আলী, মুকুল হোসেন ও বকুল হোসেন পৃথক তিনটি এলাকায় বিয়ে সেরে বিকেলে বউ নিয়ে বাড়ি ফিরেছেন।মহাসিন আলী কুষ্টিয়ার মিরপুর উপজেলার আমলায়, মুকুল হোসেন রাজবাড়ীর পাংশায় ও বকুল কুষ্টিয়ার মিরপুর উপজেলার পোড়াদহে বিয়ে করেন। বরপক্ষের পরিবারের সঙ্গে কথা বলে জানা গেছে, জুগিয়া এলাকার মৃত হোসেন আলীর ছয় ছেলে ও দুই মেয়ে। তাঁদের মধ্যে ১৬ বছর আগে দুই মেয়ের একই দিনে বিয়ে হয়। এ ছাড়া বড় তিন ছেলের বিয়ে পৃথক দিনে সম্পন্ন হয়। বাকি তিন ছেলে আজ সকালে বরযাত্রী নিয়ে পৃথকভাবে বিয়ে করতে যান। বউ নিয়ে ফেরার পথে বিকেল সাড়ে পাঁচটার দিকে তাঁরা কুষ্টিয়া পৌরসভায় সমবেত হন। এরপর তিন বরযাত্রীর গাড়িবহর বাদ্যযন্ত্র বাজিয়ে শহর প্রদক্ষিণ করে জুগিয়ার বাড়িতে চলে যায়।তিন বরের ভগ্নিপতি সাদিকুর রহমান প্রথম আলোকে বলেন, এটি একটি একান্নবর্তী পরিবার। পারিবারিক সিদ্ধান্তেই তাঁদের এক দিনে বিয়ে দেওয়া হয়েছে।
