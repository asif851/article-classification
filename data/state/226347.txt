
রাজবাড়ীর গোয়ালন্দ উপজেলার দৌলতদিয়ার দুটি ফেরিঘাট গতকাল রোববার বন্ধ হয়ে গেছে। এ ছাড়া একটি ঘাট বন্ধ আছে দুই সপ্তাহের বেশি সময় ধরে। সব মিলিয়ে সেখানকার চারটি ঘাটের তিনটিই বন্ধ হয়ে গেল।এ অবস্থায় ঘাটে আটকা পড়ে শত শত গাড়ি। এতে যাত্রী দুর্ভোগ চরমে ওঠে।বাংলাদেশ অভ্যন্তরীণ নৌপরিবহন কর্তৃপক্ষ (বিআইডব্লিউটিএ) আরিচা কার্যালয়ের উপসহকারী প্রকৌশলী শাহ আলম জানান, বিকেল সাড়ে পাঁচটার দিকে দৌলতদিয়ার ১ নম্বর ঘাটের র্যা মের নিচ থেকে কয়েক ফুট মাটি ধসে যাওয়ায় পন্টুন শূন্য হয়ে গেলে ঘাটটি বন্ধ হয়ে যায়। দ্রুত পন্টুনটি ওপরের দিকে তুলে সংস্কারকাজ শুরু করা হয়। সন্ধ্যা সাড়ে ছয়টার দিকে ৩ নম্বর ঘাটে বড় একটি ফেরির ধাক্কায় পন্টুনের ফিঙ্গার (কবজা) ভেঙে যায়। তখন ওই ঘাটটিও বন্ধ করে দেওয়া হয়। ২ নম্বর ঘাটটি ছোট (ইউটিলিটি) ফেরির জন্য নির্মিত হওয়ায় সেখানে ছোট ফেরি ছাড়া বড় বা মাঝারি কোনো ফেরি ভিড়তে পারছে না। গত ১৭ সেপ্টেম্বর ৪ নম্বর ঘাটের পাকা সড়ক ধসে যাওয়ায় ওই দিন থেকে ওই ঘাটটিও বন্ধ রয়েছে। বাংলাদেশ অভ্যন্তরীণ নৌপরিবহন সংস্থা (বিআইডব্লিউটিসি) দৌলতদিয়া কার্যালয়ের ব্যবস্থাপক শফিকুল ইসলাম বলেন, ‘মাত্র একটি ছোট ঘাট চালু থাকায় গাড়ি পারাপার ব্যাহত হচ্ছে। ফেরির সংখ্যা পর্যাপ্ত থাকলেও শুধু ঘাট-সংকটের কারণে গাড়ি পারাপার করা যাচ্ছে না। তবে ১ ও ৩ নম্বর ঘাটটি রাতেই (রোববার) চালু করার চেষ্টা চলছে। বাকি ৪ নম্বর ঘাটের সড়কের কাজ করছে সড়ক ও জনপথ বিভাগ (সওজ)। দু-এক দিনের মধ্যে দুই সপ্তাহের বেশি সময় বন্ধ থাকা এই ঘাটটিও চালু হবে।’
