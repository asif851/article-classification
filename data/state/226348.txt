
রাজধানীর শিক্ষা ভবনের সামনে আওয়ামী লীগের একটি মিছিলে ককটেল বিস্ফোরণের ঘটনায় ১০ জন আহত হয়েছেন। ঘটনার সঙ্গে জড়িত সন্দেহে তিনজনকে পিটুনি দিয়েছেন মিছিলকারীরা।
আজ শনিবার বিকেল চারটার দিকে এ ঘটনা ঘটে। আহত মিছিলকারী ও গণপিটুনির শিকার তিনজনকে ঢাকা মেডিকেল কলেজ হাসপাতালে ভর্তি করানো হয়েছে।
শাহবাগ থানার উপপরিদর্শক (এসআই) আনোয়ারুল হক ঘটনার সত্যতা নিশ্চিত করে জানান, রামপুরা থেকে আওয়ামী লীগের একটি মিছিল সোহরাওয়ার্দী উদ্যানের জনসভার দিকে যাচ্ছিল। মিছিলটি শিক্ষা ভবনের সামনে পৌঁছালে দুর্বৃত্তরা মিছিলটি লক্ষ্য করে তিন থেকে চারটি ককটেলের বিস্ফোরণ ঘটায়। এতে অন্তত ১০ জন মিছিলকারী আহত হন। পরে ঘটনার সঙ্গে জড়িত সন্দেহে তিনজনকে পিটুনি দিয়েছে মিছিলকারীরা। আহত ও গণপিটুনি খাওয়া তিনজনকে ঢাকা মেডিকেল কলেজ হাসপাতালে পাঠানো হয়েছে।
এদিকে একই সময়ে শাহবাগ মোড়ে ককটেল বিস্ফোরণের ঘটনায় হাসান (২৫) নামের এক যুবককে পিটুনি দিয়েছে জনতা। পরে তাঁকে উদ্ধার করে ঢাকা মেডিকেল কলেজ হাসপাতালে পাঠানো হয়েছে বলে নিশ্চিত করেছেন শাহবাগ থানার সহকারী উপপরিদর্শক (এএসআই) খায়রুল।
