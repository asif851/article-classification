
ঢাকায় নিযুক্ত ভারতের হাইকমিশনার পঙ্কজ সরন গতকাল বৃহস্পতিবার বঙ্গভবনে রাষ্ট্রপতি আবদুল হামিদের সঙ্গে সৌজন্য সাক্ষাৎ করেছেন।
ভারতের রাষ্ট্রপতি প্রণব মুখার্জির আমন্ত্রণে আবদুল হামিদ শিগগিরই নয়াদিল্লি সফরে যাচ্ছেন। এ সফরের প্রাক্কালে ভারতের হাইকমিশনার রাষ্ট্রপতির সঙ্গে দেখা করলেন। খবর বাসসের।
রাষ্ট্রপতির প্রেসসচিব ইহসানুল করিম বাসসকে বলেন, ভারতীয় হাইকমিশনার পঙ্কজ সরন রাষ্ট্রপতিকে জানিয়েছেন, বাংলাদেশের সঙ্গে স্থলসীমান্ত চুক্তির বিলটি রাজ্যসভায় উপস্থাপন করা হয়েছে। বিলটি দ্রুত পাস হবে বলে তিনি আশা করছেন।
আবদুল হামিদ বলেন, বাংলাদেশ সব সময়ই ভারতের সঙ্গে সম্পর্ককে সর্বোচ্চ গুরুত্ব দিয়ে আসছে। তিনি বলেন, বাংলাদেশ ভারতের সঙ্গে আবেগঘন বন্ধন গভীরতর করতে এবং দ্বিপক্ষীয় বন্ধুত্বপূর্ণ সম্পর্ক আরও জোরদারে পুরোপুরি অঙ্গীকারবদ্ধ।
রাষ্ট্রপতি তাঁকে ভারত সফরে আমন্ত্রণ জানানোর জন্য সে দেশের রাষ্ট্রপতি প্রণব মুখার্জিকে ধন্যবাদ জানান।
