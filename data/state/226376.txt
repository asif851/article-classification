
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের উত্তর দিকের তিনটি টিলায় বসতঘর নির্মাণ করতে গিয়ে টিলা কাটার ঘটনায় ‘শাহ ওলী উল্লাহ ফাউন্ডেশন’ নামের একটি প্রতিষ্ঠানকে ঢাকায় তলব করেছে পরিবেশ অধিদপ্তরের এনফোর্সমেন্ট দপ্তর।
এক নোটিশের মাধ্যমে প্রতিষ্ঠানের পরিচালককে কাল বুধবার অফিস চলাকালে ঢাকায় পরিবেশ অধিদপ্তরের প্রধান কার্যালয়ে মনিটরিং অ্যান্ড এনফোর্সমেন্ট পরিচালকের দপ্তরে উপস্থিত হওয়ার জন্য বলা হয়েছে।
গত ২৪ মে প্রথম আলোয় ‘সিলেটে টিলা খেকো ঘর’ শিরোনামে একটি সচিত্র প্রতিবেদনের পরিপ্রেক্ষিতে সংশ্লিষ্ট প্রতিষ্ঠানকে তলব করা হয়েছে বলে জানিয়েছেন পরিবেশ অধিদপ্তর সিলেটের সহকারী পরিচালক মোস্তাফিজুর রহমান।
পরিবেশ অধিদপ্তর জানায়, প্রথম আলোর প্রতিবেদনের পর গত ২৫ ও ২৬ মে টানা দুদিন ওই এলাকা পরিদর্শন করে একটি দল। পরিদর্শনকালে টিলা কেটে কিছু ঘর নির্মাণ প্রত্যক্ষ করলেও এদের সঠিক নাম ও ঠিকানা সংগ্রহ করা সম্ভব হয়নি। এর মধ্যে শাহ ওলী উল্লাহ ফাউন্ডেশন নামের প্রতিষ্ঠানকে পাওয়া গেছে, যাদের মাধ্যমে টিলা কেটে একাধিক ঘর নির্মাণ করা হয়। এ-সংক্রান্ত একটি প্রতিবেদন পরিবেশ অধিদপ্তরের এনফোর্সমেন্ট দপ্তরে পাঠানো হলে তলব নোটিশ পাঠানো হয়।
শাহ ওলী উল্লাহ ফাউন্ডেশনের চেয়ারম্যান হাফিজ মো. রইছ উদ্দিন তলব নোটিশ পাওয়ার বিষয়টি নিশ্চিত করেছেন। তাঁর প্রতিষ্ঠানটি ১৬০ জনের আবাসনে একটি এতিমখানা পরিচালনা করছে জানিয়ে তিনি বলেন, এতিমখানায় স্থান সংকুলান না হওয়ায় নতুন ঘর নির্মাণ করতে গিয়ে টিলার কিছু অংশ কাটা পড়েছে। এ ছাড়া রাস্তা ও নালা করার জন্য টিলা কাটার বিষয়টি জনস্বার্থে পথ চলাচলের জন্য হয়েছে বলে দাবি করেন তিনি।
 
