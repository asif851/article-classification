
কুমিল্লা নগরের দক্ষিণ চর্থা এলাকার ব্যবসায়ী আবদুস সাত্তারের ছিনতাই হওয়া সাত লাখ টাকার মধ্যে সোয়া পাঁচ লাখ টাকা উদ্ধার করেছে কুমিল্লা জেলা গোয়েন্দা (ডিবি) পুলিশ। এ ঘটনায় জড়িত থাকার অভিযোগে অস্ত্রসহ গ্রেপ্তার করা হয়েছে সাতজনকে।গতকাল শনিবার বেলা ১১টায় জেলা পুলিশ সুপারের কার্যালয়ের সম্মেলন কক্ষে আয়োজিত এক সংবাদ সম্মেলনে পুলিশ সুপার মো. শাহ আবিদ হোসেন এ তথ্য জানান।সংবাদ সম্মেলনে পুলিশ সুপার মো. শাহ আবিদ হোসেন বলেন, গত ২৯ সেপ্টেম্বর বেলা ১টা ৫০ মিনিটে নগরের চকবাজারে ব্র্যাক ব্যাংক থেকে সাত লাখ টাকা তোলেন দক্ষিণ চর্থা এলাকার ব্যবসায়ী আবদুস সাত্তার। টাকা নিয়ে রিকশায় করে তিনি নগরের কান্দিরপাড়ের দিকে যাচ্ছিলেন। মনোহরপুরে সাত-আটজন দুষ্কৃতকারী অস্ত্রের মুখে ওই ব্যবসায়ীকে জিম্মি করে। এরপর তারা টাকা নিয়ে পালিয়ে যায়।এ ঘটনায় ওই ব্যবসায়ী ওই দিনই কোতোয়ালি মডেল থানায় একটি মামলা করেন।
