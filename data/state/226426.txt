



সচিবালয়ে দুই স্বরাষ্ট্রমন্ত্রীর বৈঠক আজ।
আলোচ্যসূচিতে সীমান্তে নিরাপত্তা, মাদক পাচার বন্ধের মতো বিষয়ও আছে।


প্রায় তিন মাস আগে রোহিঙ্গাদের রাখাইনে ফেরত পাঠানোর চুক্তি হওয়ায় বাংলাদেশ ও মিয়ানমারের স্বরাষ্ট্রমন্ত্রীদের আজ শুক্রবারের বৈঠকে বিশেষ গুরুত্ব পাবে রোহিঙ্গা প্রত্যাবাসনের অগ্রগতি। সচিবালয়ে দুই স্বরাষ্ট্রমন্ত্রীর বৈঠকের আলোচ্যসূচিতে সীমান্তে নিরাপত্তা জোরদার এবং ইয়াবা বড়িসহ নানা রকম মাদকদ্রব্য পাচার বন্ধে সহযোগিতার মতো বিষয়গুলোও রয়েছে। তবে এবারের আলোচনায় রোহিঙ্গাদের রাখাইনে ফেরত পাঠানোর বিষয়টিতে বিশেষ গুরুত্ব দেবে বাংলাদেশ। পররাষ্ট্র মন্ত্রণালয়ের কর্মকর্তারা গতকাল বৃহস্পতিবার প্রথম আলোকে বলেন, দুই দেশের স্বরাষ্ট্রমন্ত্রীদের বৈঠকে এবারের আলোচ্যসূচির বিষয়গুলোর মধ্যে সীমান্তে শান্তিপূর্ণ পরিবেশ বজায় রাখা, দুই দেশের সীমান্তে অনুপ্রবেশ বন্ধ, মাদক পাচার বন্ধে সহযোগিতার বিষয় রয়েছে। গত বছরের অক্টোবরে মিয়ানমারের রাজধানী নেপিডোতে দুই দেশের মধ্যে যে আলোচনা হয়েছে, এবার সেগুলোর অগ্রগতি ও পরবর্তী পদক্ষেপ নিয়ে কথা হবে। নতুন বিষয় হিসেবে আসছে সীমান্তের শূন্যরেখায় আটকে পড়া প্রায় ৬ হাজার রোহিঙ্গাকে ফেরত নেওয়ার প্রসঙ্গটি। এ ছাড়া সীমান্তে সামরিক স্থাপনা বন্ধের বিষয়টিও আলোচনায় আসবে। আজ স্বরাষ্ট্র মন্ত্রণালয়ে অনুষ্ঠেয় বৈঠকে স্বরাষ্ট্রমন্ত্রী আসাদুজ্জামান খান কামাল বাংলাদেশের এবং মিয়ানমারের স্বরাষ্ট্রমন্ত্রী লেফটেন্যান্ট জেনারেল কিউ সোয়ে তাঁর দেশের নেতৃত্ব দেবেন। বৈঠকে যোগ দিতে জেনারেল কিউ সোয়ের নেতৃত্বে মিয়ানমারের প্রতিনিধিদল গতকাল ঢাকায় এসেছে। মিয়ানমারের স্বরাষ্ট্র মন্ত্রণালয়ের ফেসবুক পেজে গতকাল বলা হয়েছে, মিয়ানমারের স্বরাষ্ট্রমন্ত্রী লেফটেন্যান্ট জেনারেল কিউ সোয়ে বাংলাদেশ সফরের বিষয়টি প্রচার করেছে। এতে বলা হয়েছে, সীমান্তের নিরাপত্তা, বাংলাদেশের সঙ্গে সীমান্তে আইনের শাসন, মাদকবিরোধী অভিযানে সহযোগিতা ও সীমান্তের শূন্যরেখায় আটকে থাকা রোহিঙ্গাদের বিষয়টির সুরাহা নিয়ে আলোচনা হবে। 
দুই প্রতিবেশী দেশের বৈঠকে রোহিঙ্গা সমস্যার বিষয়টি ওঠা প্রসঙ্গে জানতে চাইলে সংশ্লিষ্ট এক কর্মকর্তা বলেন, রোহিঙ্গা প্রত্যাবাসনের ক্ষেত্রে শেষ পর্যন্ত কতটা অগ্রগতি হলো সেটা জানতে চাইবে বাংলাদেশ। এ ক্ষেত্রে রাখাইন থেকে মিয়ানমারের সংখ্যালঘু মুসলমানদের বাংলাদেশে আসার ঢল বন্ধ করার প্রসঙ্গটি বাংলাদেশ তুলবে। পাশাপাশি রাখাইনে প্রত্যাবাসনের উপযোগী পরিবেশ তৈরির বিষয়টি নিয়ে মিয়ানমারের সর্বশেষ পদক্ষেপ নিয়েও জানতে চাইবে। এ দুটি বিষয়ের পাশাপাশি দুই প্রতিবেশী দেশের সীমান্তের শূন্যরেখায় বেশ কিছুদিন ধরে আটকে থাকা অন্তত হাজার সাতেক রোহিঙ্গাকে রাখাইনে ফিরিয়ে নেওয়ার বিষয়টিতে গুরুত্ব দেবে বাংলাদেশ।
