
আওয়ামী লীগের সাধারণ সম্পাদক ওবায়দুল কাদের বলেছেন, সংবিধানের মধ্যেই সবকিছু রয়েছে। বিএনপি নিজেরাই নির্বাচনকালীন সরকার নিয়ে দ্বিধাদ্বন্দ্বের মধ্যে আছে।
আজ সোমবার বিকেলে বঙ্গবন্ধু অ্যাভিনিউয়ে আওয়ামী লীগ কার্যালয়ের সামনে দলের বাণিজ্য উপকমিটির শীতবস্ত্র বিতরণ অনুষ্ঠানে ওবায়দুল কাদের এ মন্তব্য করেন।
ওবায়দুল কাদের বলেন, ‘পরিষ্কারভাবে বলছি, আমরা সংবিধানের বাইরে যেতে পারব না। সংবিধানের মধ্যেই সবকিছু রয়েছে। বিএনপি নিজেরাই নির্বাচনকালীন সরকার নিয়ে দ্বিধাদ্বন্দ্বের মধ্যে আছে।’ তিনি আরও বলেন, আগামী জাতীয় সংসদ নির্বাচনকে কেন্দ্র করে বিএনপি সুস্পষ্ট কোনো কথা বলছে না। বিএনপি কী চায়, তার রূপরেখা দিতে পারে।
সেতুমন্ত্রী ওবায়দুল কাদের বলেন, নির্বাচনকালীন সরকারের কোনো রূপরেখা নিয়ে বিএনপি কোনো কথা বলেনি। বিএনপি অন্তত সহায়ক সরকারের রূপরেখা দেবে, এটা আওয়ামী লীগ আশা করেছিল। আসলে বিএনপি সহায়ক চায়, নাকি নির্বাচনকালীন সরকার চায়? তিনি প্রশ্ন করেন, ‘আজকে জাতি জানতে চায়, বিএনপি কোনটা চায়? তত্ত্বাবধায়ক, সহায়ক নাকি নির্বাচনকালীন সরকার? নির্দিষ্ট করে না বলে বারবার জাতিকে বিভ্রান্ত করবেন না। স্বচ্ছ দৃষ্টিভঙ্গির পরিচয় এখানে নেই।’
ওবায়দুল কাদের বলেন, বারবার ২০১৪ সালের কথা টেনে আনছেন? এখানে গণতন্ত্রের দোষ নেই, দোষ বিএনপির রাজনৈতিক। আর এ জন্যই বিনা প্রতিদ্বন্দ্বিতা নিয়ে কথা আসে। তিনি আরও বলেন, বিএনপি শুধু হতাশার মধ্যে আছে। প্রধানমন্ত্রী যা-ই বলেন, বিএনপির অবস্থান হচ্ছে, ‘যারে দেখতে নারী তার চলন বাঁকা।’
এ সময় আওয়ামী লীগের উপদেষ্টা কাজী আকরাম উদ্দিন আহম্মদের সভাপতিত্বে দলের ত্রাণ সম্পাদক সুজিত রায় নন্দী, তথ্য ও গবেষণা সম্পাদক আফজাল হোসেন, ঢাকা মহানগর আওয়ামী লীগের সভাপতি আবুল হাসনাত, সাধারণ সম্পাদক শাহে আলম মুরাদ প্রমুখ উপস্থিত ছিলেন।
