
সাভারের রানা প্লাজা ধসের ১৭তম দিনে আজ শুক্রবার জীবিত উদ্ধার হওয়া রেশমা সুস্থ আছেন।তাঁর শারীরিক অবস্থা অনেকটা ভালো হলেও সাভারের সম্মিলিত সামরিক হাসপাতালের (সিএমএইচ) নিবিড় পরিচর্যাকেন্দ্রে (আইসিইউ) তিনি চিকিত্সাধীন।
সাভার নবম পদাতিক ডিভিশনের জিওসি মেজর জেনারেল চৌধুরী হাসান সারওয়ার্দী আজ রাত ১০টায় সাভারের সিএমএইচের সামনে সাংবাদিকদের এ তথ্য জানান।
চৌধুরী হাসান সারওয়ার্দী বলেন, ‘আল্লাহর অসীম রহমত বলেই ৪১৬ ঘণ্টা পর রেশমাকে আমরা জীবিত ও সুস্থভাবে উদ্ধার করতে পেরেছি।আমরা বিকেলেই তাঁকে জীবিত দেখতে পাই।তবে তিনি যেখানে আটকা পড়ে ছিলেন, সেখান থেকে তাঁকে উদ্ধার করা বেশ জটিল ছিল।শাহীনার মতো যাতে আর কোনো দুর্ঘটনা না ঘটে, সে ব্যাপারে এবার আমরা অনেক সতর্ক ছিলাম।ধ্বংসস্তূপের ভেতর রেশমা আমাদের জানান, তিনি ভালো আছেন।তিনি আমাদের জন্য অপেক্ষা করবেন, যেন আমার ধীরেসুস্থে তাঁকে বের করে নিয়ে আসি।’
জিওসি আরও বলেন, ‘রেশমাকে উদ্ধারের পুরো ৩৫ মিনিট আমরা দোয়া ও মোনাজাত করেছি।এরপর তাঁকে উদ্ধার করে দ্রুত সিএমএইচে নিয়ে এসেছি।এখানে রেশমা সবার সঙ্গে কথা বলেছেন, তাঁর বাড়ির ঠিকানা বলেছেন।প্রধানমন্ত্রীও তাঁর সঙ্গে দেখা করে গেছেন।’ তিনি বলেন, ‘আমরা শুরু থেকেই আমাদের লক্ষ্যে স্থির ছিলাম।আমরা চেয়েছিলাম মৃত বা জীবিত যেভাবেই হোক তাঁকে বের করতে হবে।লক্ষ্যে স্থির ছিলাম বলেই আমরা রেশমাকে উদ্ধার করতে পেরেছি।এটি সারা বিশ্বে একটি অবিস্মরণীয় ঘটনা হয়ে থাকবে।পৃথিবীর অনেক উন্নত দেশে হয়তো আধুনিক যন্ত্রপাতি আছে।কিন্তু আমাদের মতো আবেগ কারও নেই।’
জিওসি বলেন, হাসপাতালের নিয়ম অনুযায়ী এই মুহূর্তে রেশমার সঙ্গে কারও কথা বলা বা দেখা করা সম্ভব নয়। তবে কয়েক দিনের মধ্যেই রেশমাকে পরিপূর্ণ সুস্থ অবস্থায় দেখা যাবে বলেও জানান তিনি।
