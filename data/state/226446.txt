
বিএনপি বলেছে, ক্ষমতাসীন দল আওয়ামী লীগ নির্বাচন নিয়ে কথা বলছে, নির্বাচনের আবহ তৈরি করার চেষ্টা করছে। তাদের নেতারা বিভিন্ন জায়গায় যাচ্ছেন, ভোট চাইছেন। কিন্তু বিরোধী দলকে সে সুযোগ দিচ্ছে না, বাধা দিচ্ছে।
আজ বৃহস্পতিবার রাতে রাজধানীর গুলশানে বিএনপির চেয়ারপারসনের বাসভবনে দলের স্থায়ী কমিটির বৈঠকে এ কথা বলা হয়। খালেদা জিয়ার সভাপতিত্বে রাত সাড়ে ৯টায় বৈঠক শুরু হয়। এর আধ ঘণ্টা পর বৈঠক থেকে এসে দলের মহাসচিব মির্জা ফখরুল ইসলাম আলমগীর বাস ভবনের ফটকে অপেক্ষমাণ সাংবাদিকদের এ কথা বলেন। পরে তিনি আবার বৈঠকে যোগ দেন।
মির্জা ফখরুল ইসলাম জানান, বিএনপির চেয়ারপারসন খালেদা জিয়া শনিবার সন্ধ্যায় যুক্তরাজ্য যাবেন। সেখানে তাঁর চোখের চিকিৎসা হবে। তবে তিনি কবে ফিরবেন, তা জানাতে পারেননি। এ ব্যাপারে সাংবাদিকদের এক প্রশ্নের জবাবে মির্জা ফখরুল বলেন, ‘এটা নির্ভর করবে চিকিৎসার ওপর। কারণ সেখানে ওনার চোখের চিকিৎসা আছে।’
বিএনপির মহাসচিব বলেন, স্থায়ী কমিটির বৈঠকে দেশের উত্তরাঞ্চলের নয়টি জেলার বন্যা, সেখানে পর্যাপ্ত ত্রাণের অভাবে বন্যার্ত মানুষের দুর্ভোগ, চালসহ দ্রব্যমূল্য বৃদ্ধি, সাম্প্রতিক সময়ে দেশে গুম-খুনের ঘটনা, বিরোধী নেতা-কর্মীদের গ্রেপ্তার ও হয়রানির বিষয়ে আলোচনা হয়েছে। মির্জা ফখরুল ইসলাম বিএনপির নেতা-কর্মীদের বন্যার্ত মানুষের পাশে দাঁড়ানোর আহ্বান জানান।
সভায় দলের স্থায়ী কমিটির সদস্যদের মধ্যে উপস্থিত ছিলেন খোন্দকার মোশাররফ হোসেন, মওদুদ আহমদ, তরিকুল ইসলাম, রফিকুল ইসলাম মিয়া, মির্জা আব্বাস, গয়েশ্বর চন্দ্র রায়, নজরুল ইসলাম খান ও আমীর খসরু মাহমুদ চৌধুরী।
