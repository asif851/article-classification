
বাংলাদেশ বর্তমানে বিশ্বের অন্যতম নিরাপদ দেশ। ওয়াশিংটন ভিত্তিক জনমত জরিপ সংস্থা গ্যালাপের এক প্রতিবেদনে এ কথা জানানো হয়। খবর বাসসের।
বাসসের খবরে বলা হয়, ২০১৪ সালে ১৪১টি দেশের এক লাখ ৪২ হাজার মানুষের মতামতের ভিত্তিতে এই প্রতিবেদন তৈরি করা হয়েছে। তিনটি বিষয়কে সামনে রেখে এই জরিপ পরিচালনা করা হয়। এগুলো হলো পুলিশের ওপর আস্থা, রাতবিরেতে চলাফেরার ঝুঁকি ও চুরি-ডাকাতির ঘটনা। এই তিন বিষয়ে করা প্রশ্নের জবাবের ভিত্তিতে গ্যালাপের বিশ্বব্যাপী ‘গ্লোবাল ল অ্যান্ড অর্ডার রিপোর্ট’ শীর্ষক ওই প্রতিবেদন প্রকাশিত হয়েছে। প্রতিবেদনে দক্ষিণ এশিয়ার দেশগুলোর মধ্যে একমাত্র শ্রীলঙ্কাই বাংলাদেশের ওপরে রয়েছে। প্রতিবেদনে বলা হয়, বাংলাদেশ বিশ্বের অন্যতম নিরাপদ দেশ হিসেবে ৭৮ পয়েন্ট নিয়ে যুক্তরাষ্ট্র ও অস্ট্রেলিয়ার ওপরে অবস্থান করছে। নিরাপদ দেশ হিসেবে বাংলাদেশের পরের অবস্থানের থাকা এ দেশ দুটির পয়েন্ট ৭৭। গত শুক্রবার সন্ত্রাসী হামলায় আক্রান্ত ফ্রান্স ৭৫ পয়েন্ট নিয়ে নিরাপদ দেশ হিসেবে বাংলাদেশের নিচে অবস্থান করছে। ৮৯ পয়েন্ট নিয়ে তালিকায় বিশ্বের সবচেয়ে নিরাপদ দেশ হিসেবে জায়গা করে নিয়েছে সিঙ্গাপুর। এরপর রয়েছে যথাক্রমে উজবেকিস্তান (৮৮ পয়েন্ট) ও হংকং (৮৭ পয়েন্ট)। সবচেয়ে বেশি নিরাপত্তা ঝুঁকির দেশ হচ্ছে লাইবেরিয়া ও ভেনেজুয়েলা। এই দুটি দেশের পয়েন্ট যথাক্রমে ৪০ ও ৪২। আঞ্চলিক পর্যায়ে ঝুঁকির মধ্যে থাকা লাতিন আমেরিকার ব্রাজিলের পয়েন্ট ৫২ ও মেক্সিকোর পয়েন্ট ৫৯।  দক্ষিণ এশিয়ার অন্য দেশগুলোর মধ্যে ভারতের পয়েন্ট ৬৭, পাকিস্তানের ৬০ এবং নেপাল ও ভুটানের ৭৩। দক্ষিণ এশিয়ার দেশগুলোর মধ্যে কেবল শ্রীলঙ্কা ৭৯ পয়েন্ট নিয়ে এক পয়েন্টের ব্যবধানে বাংলাদেশের ওপরে অবস্থান করছে। দক্ষিণ-পূর্ব এশিয়ার দেশগুলোর মধ্যে ৮৭ পয়েন্ট নিয়ে ইন্দোনেশিয়া রয়েছে তালিকার শীর্ষে। এ অঞ্চলের অন্য দেশগুলোর মধ্যে মালয়েশিয়া ৬৪, থাইল্যান্ড ৭৪ ও ভিয়েতনাম ৭২ পয়েন্ট পেয়েছে।
