
সরকারি চাকরিতে কোটা সংস্কার আন্দোলনে আজ বুধবার একাত্মতা প্রকাশ করেছেন ঢাকা, খুলনা ও সিলেটের শাহজালাল বিশ্ববিদ্যালয়ের তিন উপাচার্য।
ঢাকা বিশ্ববিদ্যালয়ের উপাচার্য মো. আখতারুজ্জামান দুপুর ১২টার দিকে নিজ কার্যালয়ে সাংবাদিকদের কাছে একাত্মতার কথা প্রকাশ করেন। তিনি কোটা সংস্কারের দাবির প্রতি সমর্থন জানিয়ে সরকারকে দ্রুত এ দাবি মেনে নেওয়ার আহ্বান জানান। তিনি বলেন, ঢাকা বিশ্ববিদ্যালয়ের ছাত্র, শিক্ষক ও প্রশাসন এক পরিবার। শিক্ষার্থীদের আন্দোলন যৌক্তিক। তিনি এ আন্দোলনের প্রতি সমর্থন জানান। শিক্ষার্থীদের নিরাপত্তা নিশ্চিত করতে উপাচার্য পুলিশের মহাপরিদর্শকের (আইজিপি) প্রতি আহ্বান জানান।   খুলনা বিশ্ববিদ্যালয়ের উপাচার্য অধ্যাপক মোহাম্মদ ফায়েক উজ্জামান দুপুরে এক বিবৃতিতে জানান, সরকারি চাকরিতে কোটা প্রথার যৌক্তিক সংস্কার প্রয়োজন।
বিবৃতিতে বলা হয়, প্রকৃত মেধার মূল্যায়নে সরকারি চাকরিতে বিদ্যমান কোটার যৌক্তিক সংস্কার সংগতভাবে বিবেচনায় নেওয়া প্রয়োজন। গত কয়েক দিন বিশ্ববিদ্যালয়ের শিক্ষার্থীরা কোটা সংস্কারের দাবিতে যে কর্মসূচি পালন করছেন, তাতে একাডেমিক কার্যক্রমে বিঘ্ন সৃষ্টি হচ্ছে। সরকার বিষয়টি গুরুত্বের সঙ্গে বিবেচনা করবেন বলে তিনি আশা করেন।
অন্যদিকে কোটা সংস্কারের দাবিতে চলমান আন্দোলনে পূর্ণ সমর্থন ও একাত্মতা জানিয়েছেন শাহজালাল বিজ্ঞান ও প্রযুক্তি বিশ্ববিদ্যালয়ের উপাচার্য ফরিদ উদ্দিন আহমেদ। বিকেল পৌনে চারটার দিকে প্রথম আলোর সঙ্গে আলাপকালে উপাচার্য এ কথা জানান। তিনি বলেন, ‘শিক্ষার্থীদের দাবির প্রতি আমার পূর্ণ সমর্থন রয়েছে। সরকার নিশ্চয়ই শিক্ষার্থীদের দাবি মেনে নেবে। এ ব্যাপারে সরকার প্রয়োজনীয় পদক্ষেপ নেবে বলে আমি আশা করছি।’
