
পটুয়াখালী হাজী আক্কোল আলী কলেজ কেন্দ্র থেকে প্রশ্ন ফাঁস করে নকল তৈরির সময় দুই শিক্ষককে আটক করা হয়। পর ভ্রাম্যমাণ আদালতের মাধ্যমে দুজনকে দুই বছর করে কারাদণ্ড দেওয়া হয়।
এই দুই শিক্ষক হলেন ওই কলেজের হিসাব বিজ্ঞান বিভাগের শিক্ষক খলিলুর রহমান ও হাজী মোক্তার আলী মৃধা কলেজের কম্পিউটার বিভাগের শিক্ষক মো. শফিকুল ইসলাম খান। খলিলুর রহমান হল সুপারের দায়িত্বে ছিলেন।
আজ বুধবার উচ্চ মাধ্যমিকের হিসাব বিজ্ঞান নীতি ও প্রয়োগ পরীক্ষা ছিল।
কলেজ সূত্র জানায়, পরীক্ষা শুরুর ৩০ মিনিট আগে প্রশ্নপত্র বাইরে এনে কলেজের পাশে একটি বাড়িতে উত্তরপত্র তৈরি করছিলেন ওই দুই শিক্ষক। এ সময় ভ্রাম্যমাণ আদালতের নির্বাহী ম্যাজিস্ট্রেট অনুপ দাস ঘটনাস্থল থেকে প্রশ্নপত্র ও উত্তরপত্রসহ তাঁদের হাতেনাতে ধরেন। পরে ভ্রাম্যমাণ আদালতের মাধ্যমে দুই বছর করে বিনাশ্রম কারাদণ্ড ও শফিকুল ইসলামকে আরও ১০ হাজার টাকা জরিমানা করা হয়।
কলেজের অধ্যক্ষ মো. মাসুদ আলম ঘটনার সত্যতা নিশ্চিত করেছেন।
সদর থানার ভারপ্রাপ্ত কর্মকর্তা (ওসি) খন্দকার মোস্তাফিজুর রহমান জানায়, দণ্ডপ্রাপ্ত দুই শিক্ষককে জেলা কারাগারে পাঠানো হয়েছে।
