
জাহাঙ্গীরনগর বিশ্ববিদ্যালয়ে কর্মরত দুই সাংবাদিককে মারধরের আলাদা ঘটনায় বিশ্ববিদ্যালয় শাখা ছাত্রলীগের পাঁচ নেতা-কর্মীকে বিশ্ববিদ্যালয় থেকে সাময়িকভাবে বহিষ্কার করা হয়েছে। আজ সোমবার বিকেল চারটায় অনুষ্ঠিত জরুরি সিন্ডিকেট সভায় এ সিদ্ধান্ত নেওয়া হয়।
বিশ্ববিদ্যালয়ের রেজিস্ট্রার আবু বকর সিদ্দিক প্রথম আলোকে বিষয়টি নিশ্চিত করেছেন। ৮ জুন রাতে সংবাদ সংগ্রহের সময় বিডিনিউজ টোয়েন্টিফোরের বিশ্ববিদ্যালয় প্রতিনিধি মো. শফিকুল ইসলামকে মারধরের ঘটনায় বিশ্ববিদ্যালয় শাখা ছাত্রলীগের ধর্মবিষয়ক সম্পাদক ইতিহাস বিভাগের ছাত্র মহিতোষ রায়, সহসম্পাদক মার্কেটিং বিভাগের ছাত্র ইকরাম উদ্দিন ওরফে অমি এবং ছাত্রলীগ কর্মী পরিসংখ্যান বিভাগের ইকরাম নাহিদকে বিশ্ববিদ্যালয় থেকে সাময়িক বহিষ্কার করা হয়েছে। আজ সিন্ডিকেটের সিদ্ধান্তে সাংবাদিককে মারধরের ওই ঘটনার অধিকতর তদন্তের জন্য মওলানা ভাসানী হলের প্রাধ্যক্ষ সৈয়দ হাফিজুর রহমানকে প্রধান এবং উপরেজিস্ট্রার (শিক্ষা) মোহাম্মদ আলীকে সদস্যসচিব করে পাঁচ সদস্যবিশিষ্ট কমিটি গঠন করা হয়েছে। কমিটিকে ১৫ কর্মদিবসের মধ্যে তদন্ত প্রতিবেদন দিতে বলা হয়েছে।
অন্যদিকে ৫ জুন বিডিপ্রেস ডটনেটের বিশ্ববিদ্যালয় প্রতিনিধি আবু রায়হানকে মারধরের ঘটনায় ছাত্রলীগ কর্মী ও নৃবিজ্ঞান বিভাগের ছাত্র শরীফ হোসেন ওরফে লস্কর এবং বাংলা বিভাগের ছাত্র রিয়াজুল ইসলামকে বিশ্ববিদ্যালয় থেকে সাময়িক বহিষ্কার করা হয়েছে।আজ সিন্ডিকেটে সাংবাদিককে মারধরের ওই ঘটনার অধিকতর তদন্তে জাহানারা ইমাম হলের প্রাধ্যক্ষ আনোয়ার খসরু পারভেজকে প্রধান ও উপরেজিস্ট্রার (উচ্চশিক্ষা ও বৃত্তি-২) এ বি এম আজিজুর রহমানকে সদস্যসচিব করে চার সদস্যবিশিষ্ট তদন্ত কমিটি গঠন করা হয়েছে। এই কমিটিকেও ১৫ কর্মদিবসের মধ্যে তদন্ত প্রতিবেদন দিতে বলা হয়েছে।
