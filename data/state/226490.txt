
‘তৌহিদি জনতা’র মিছিল থেকে গত বছরের ২২ ফেব্রুয়ারি সিলেট কেন্দ্রীয় শহীদ মিনারে ভাঙচুর চালিয়েছিলেন বিক্ষোভকারীরা। এরপর অর্থমন্ত্রী আবুল মাল আবদুল মুহিতের উদ্যোগে সিটি করপোরেশনের ব্যবস্থাপনায় তিন কোটি টাকা ব্যয়ে দ্রুতগতিতে সেই শহীদ মিনার পুনর্নির্মিত হয়। আজ বুধবার সন্ধ্যায় অর্থমন্ত্রী পুনর্নির্মিত এই শহীদ মিনারের উদ্বোধন করবেন।শহীদ মিনারের উদ্বোধন উপলক্ষে সিলেটের দেশি পোশাকের বিপণন প্রতিষ্ঠান ‘ষড়ঋতু’ শহীদ মিনারের নকশাসংবলিত একটি টি-শার্ট বাজারজাত করেছে। গতকাল মঙ্গলবার বেলা সাড়ে তিনটায় লামাবাজার এলাকায় প্রতিষ্ঠানটির প্রাঙ্গণে এ টি-শার্টের মোড়ক উন্মোচন করেন সিলেট কেন্দ্রীয় শহীদ মিনার বাস্তবায়ন পরিষদের অন্যতম উদ্যোক্তা মুক্তিযোদ্ধা সদর উদ্দিন আহমদ চৌধুরী।মোড়ক উন্মোচন অনুষ্ঠানে আমন্ত্রিত অতিথিদের মধ্যে মুক্তিযুদ্ধ অনুশীলনের সভাপতি আল-আজাদ, পুনর্নির্মিত শহীদ মিনারের স্থপতি শাহজালাল বিজ্ঞান ও প্রযুক্তি বিশ্ববিদ্যালয়ের সহকারী অধ্যাপক শুভজিত চৌধুরী, ষড়ঋতুর অন্যতম স্বত্বাধিকারী নাজমা পারভীন, টি-শার্টের নকশাকার অরূপ দাশ প্রমুখ উপস্থিত ছিলেন।নাজমা পারভীন বলেন, কোনো ধরনের বাণিজ্যিক চিন্তা থেকে টি-শার্টটি বাজারজাত করা হয়নি।
