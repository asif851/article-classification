
নির্বাচন কমিশন সচিবালয়ের সচিব মোহাম্মদ আবদুল্লাহ বলেছেন, দেশে প্রথমবারের মতো দলীয় প্রতীকে সিটি করপোরেশন নির্বাচন উৎসবমুখর পরিবেশে অনুষ্ঠানে সব ধরনের প্রস্তুতি শেষ হয়েছে। সব ধরনের শঙ্কা দূর করে বৃহস্পতিবার আনন্দমুখর পরিবেশে নারায়ণগঞ্জ সিটি করপোরেশনে (নাসিক) ভোট হবে।
আজ বুধবার কমিশনে সাংবাদিকদের তিনি এ কথা বলেন। কমিশন সচিব বলেন, ‘শঙ্কা দূর করে সুষ্ঠুভাবে ভোট করার সব ব্যবস্থা নেওয়া হয়েছে। কোথাও অনিয়ম হলেই কঠোর ব্যবস্থা নিতে নির্দেশনা রয়েছে। কারও ব্যর্থতার জন্য ভোট বিঘ্নিত হলেই দায়ী ব্যক্তিদের বিরুদ্ধে ব্যবস্থা নেওয়া হবে। নিরাপত্তায় এমন ব্যবস্থা রয়েছে, যাতে মনে হবে, ভোটারদের চেয়ে কোনোভাবেই আইনশৃঙ্খলা বাহিনীর সদস্য কম নয়। এ পর্যন্ত আমাদের কাছে যে খবর রয়েছে, আইনশৃঙ্খলা পরিস্থিতি স্বাভাবিক রয়েছে, ভোটের অনুকূলে রয়েছে। আশা করি, এ বছর দেশ-জাতি, আমরা সবাই আনন্দমুখর একটি নির্বাচন দেখতে পাব।’ঝুঁকিপূর্ণ কেন্দ্র সম্পর্কে সচিব আবদুল্লাহ বলেন, ‘সমস্যা হতে পারে, এমন বিষয়গুলো বিবেচনায় নিয়ে নিরাপত্তাব্যবস্থা নেওয়া হয়েছে। দুই দলের প্রার্থীর থেকেও কোনো অভিযোগ আনুষ্ঠানিকভাবে পাইনি। আমাদের দৃঢ় বিশ্বাস, সব ধরনের শঙ্কা দূর করে আনন্দমুখর পরিবেশে একটা ভোট উপহার দিতে পারব। বর্তমান ইসির এটা শেষ নির্বাচন। তাই ভালো নির্বাচন করতে কমিশন আন্তরিক। নির্বাচন সুষ্ঠু হবে অবশ্যই। যারা সহিংসতা করবে, তাদের বিরুদ্ধে কঠোর ব্যবস্থা হবে। কারও ব্যর্থতার জন্য নির্বাচন বিঘ্নিত হলে সে যে-ই হোন, কোনো ছাড় দেওয়া হবে না।’আবদুল্লাহ বলেন, ‘কাউকে কেন্দ্রে আসতে বাধা দিলেই সঙ্গে সঙ্গে যেন রিটার্নিং কর্মকর্তা বা স্থানীয় প্রশাসনকে জানাতে হবে। এজেন্টদের বাধা দেওয়া হচ্ছে, এমন সুনির্দিষ্ট অভিযোগ পেলেই আমরা ব্যবস্থা নেব।’
