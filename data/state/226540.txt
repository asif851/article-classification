
সাভারের আশুলিয়ার জিরাব এলাকায় নির্মাণাধীন একটি ভবনের ছাদ ধসে আজ বৃহস্পতিবার তিনজন নিহত হয়েছেন।
নিহত ব্যক্তিরা হলেন কিশোরগঞ্জের কটিয়াদীর জাহাঙ্গীর আলম (৬০), চাঁপাইনবাবগঞ্জ সদর উপজেলার মহারাজপুর গ্রামের জালাল উদ্দিন (৫৫) ও শহীদুল ইসলাম (৪৫)। শহীদুল ইসলামের বাড়ির ঠিকানা জানা যায়নি।এঁদের মধ্যে জাহাঙ্গীর আলম ছিলেন রাজমিস্ত্রি। বাকি দুজন নির্মাণশ্রমিক।
পুলিশ ও প্রত্যক্ষদর্শী শ্রমিক জানান, আশুলিয়ার জিরাব এলাকায় প্রাইমল ফুডস অ্যান্ড ড্রিংক লিমিটেড নামের একটি প্রতিষ্ঠানের নির্মাণাধীন ভবনের একটি অংশে ছাদ ঢালাইয়ের কাজ হচ্ছিল। এ সময় ছাদের এক অংশ ধসে পড়ে যায়। এতে নিচে তিনজন চাপা পড়েন। এতে রাজমিস্ত্রি জাহাঙ্গীর আলম ঘটনাস্থলেই মারা যান। অপর দুজনকে সাভারের এনাম হাসপাতালে নেওয়া হয়। সেখানে কর্তব্যরত চিকিৎসক তাঁদের মৃত ঘোষণা করেন।
নির্মাণশ্রমিক আনোয়ারুল ইসলাম বলেন, কাজ করার সময় হঠাৎ করে ছাদের এক অংশ নিচের দিকে ধসে পড়ে যায়। নিচে তিনজন চাপা পড়েন।
আশুলিয়া থানার পরিদর্শক (তদন্ত) এ কে এম শামীম হাসান প্রথম আলোকে বলেন, ছাদ ঢালাইয়ের সময় একটি অংশ বাঁশ দিয়ে ঠেলা দেওয়া ছিল। খুব সম্ভবত ওগুলো দুর্বল ছিল। এ ছাড়া নির্মাণকাজে ত্রুটি থাকতে পারে। এ জন্য এটা ধসে পড়ে। এতে তিনজন নিহত হয়েছেন। জাহাঙ্গীর আলম ঘটনাস্থলেই মারা গেছেন।
