
সিলেটে নিখোঁজ এক ব্যবসায়ীর হাত-মুখ বাঁধা অবস্থায় লাশ উদ্ধার করেছে পুলিশ। আজ রোববার বিকেলের দিকে মহাজনপট্টির আলী কমপ্লেক্সের একটি গুদামঘর থেকে তাঁর লাশ উদ্ধার করা হয়। নিহত ব্যবসায়ীর নাম বাহারউদ্দিন (৪০)। মহাজন পট্টিতে তাঁর একটি দোকান ছিল।
সুনামগঞ্জের দোয়ারাবাজার উপজেলার এরুয়াখাই গ্রামের বাসিন্দা বাহার সিলেট নগরের রায়নগর এলাকায় পরিবার নিয়ে থাকতেন। মহাজনপট্টিতে তাঁর সিরামিক পণ্যের দোকান ছিল।
সিলেট কোতোয়ালি থানার ভারপ্রাপ্ত কর্মকর্তা (ওসি) সোহেল আহাম্মদ জানান, বাহার গতকাল রাতে তাঁর ব্যবসাপ্রতিষ্ঠান বন্ধ করে আর বাসায় ফেরেননি। রাতে বিভিন্ন জায়গায় খোঁজাখুঁজি করে না পাওয়ায় আজ সকালে বিষয়টি পরিবারের পক্ষ থেকে পুলিশকে জানানো হয়। বিকেল মহাজনপট্টির ব্যবসায়ীরা একটি ভাঙা গুদামঘরে লাশ দেখতে পেয়ে পুলিশকে খবর দেয়। পুলিশ চারটার দিকে লাশ উদ্ধার করে। এরপর তাঁকে শনাক্ত করা হয়।
প্রাথমিকভাবে পুলিশ ধারণা করছে, দুর্বৃত্তরা তাঁকে অপহরণ করে হাত-মুখ বেঁধে শ্বাসরোধে হত্যা করেছে। লাশ ময়নাতদন্তের জন্য সিলেট এম এ জি ওসমানী মেডিকেল কলেজের মর্গে পাঠানো হয়েছে।
