
রাজশাহী কলেজিয়েট স্কুল মাঠে আজ শুক্রবার সকালে ডাচ্-বাংলা ব্যাংক-প্রথম আলো আঞ্চলিক গণিত উৎসবের উদ্বোধন করা হয়েছে।
জাতীয় সংগীত পরিবেশনের মধ্য দিয়ে সকাল আটটায় শুরু হয় উদ্বোধনী পর্ব। জাতীয় পতাকা উত্তোলন করেন রাজশাহীর জেলা প্রশাসক কাজী আশরাফ উদ্দিন। তিনি বেলুন উড়িয়ে উৎসবের উদ্বোধন করেন।
উদ্বোধনী পর্বে আন্তর্জাতিক গণিত অলিম্পিয়াডের পতাকা উত্তোলন করেন রাজশাহী কলেজিয়েট স্কুলের প্রধান শিক্ষক নূর জাহান বেগম। ডাচ্-বাংলা ব্যাংকের পতাকা উত্তোলন করেন ব্যাংকের স্থানীয় ব্যবস্থাপক নজরুল ইসলাম।
রাজশাহীর জেলা প্রশাসক কাজী আশরাফ উদ্দিন বলেন, গণিত উৎসবের মাধ্যমে আয়োজকেরা শিক্ষার্থীদের সুন্দর ভবিষ্যতের সন্ধান দেখাচ্ছে। এ জন্য আয়োজকদের ধন্যবাদ জানান তিনি।
আজকের এই আঞ্চলিক উৎসবে রাজশাহী, নাটোর, নওগাঁ ও চাঁপাইনবাবগঞ্জের শিক্ষার্থীরা অংশ নিচ্ছে।
উৎসবে সহযোগিতা করছেন প্রথম আলোর রাজশাহী বন্ধুসভার বন্ধুরা।
