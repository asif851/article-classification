

জোবায়েরের বয়স মোটে আড়াই বছর। উড়োজাহাজ দেখলেই সে চঞ্চল হয়ে ওঠে। ঈদের পরদিন বাবা সুমন হাওলাদার তাকে নিয়ে এসেছেন শাহবাগের শিশু পার্কে। আসার পর থেকেই উড়োজাহাজের রাইডে ওঠার জেদ করছে সে। কিন্তু এত ছোট্ট বাচ্চাকে তাতে চড়ানোর সাহস পাচ্ছেন না সুমন। অগত্যা কিনে দিলেন উড়োজাহাজ আকৃতির বেলুন।

তবে ‘লম্ফঝম্ফ’ নামের রাইডে বেশ লাফালাফি করেছে জোবায়ের। উঠেছে মেরি গো রাউন্ডেও। এখন ‘ছোটমণিদের রেলগাড়ি’তে ওঠার জন্য লাইনে দাঁড়িয়েছে এই ছোটমণি। সুমন বললেন, বাসা থেকে আজকেই স্ত্রী-সন্তান নিয়ে বেড়াতে বের হয়েছেন। কাল থেকে আবার তাঁর অফিস শুরু হয়ে যাবে। তাই ঘুরে বেড়ানোর জন্য বেছে নিয়েছেন ঈদের পরের দিনটিই।
গতকাল উদযাপিত হয়েছে পবিত্র ঈদুল আজহা। দিনটি সাধারণত কোরবানির কাজেই কেটে যায়। মানুষ ঘুরতে বের হয়েছে আজ। রাজধানীর বিনোদনকেন্দ্রগুলোতে মানুষের ভিড় দেখা গেছে আজকে। তবে সংশ্লিষ্ট ব্যক্তিরা বলছেন, অন্যবারের তুলনায় এবার ভিড় কম। বিনোদনকেন্দ্রগুলোর কর্তৃপক্ষের আশা, আগামী দু-তিন দিনে ভিড় বাড়বে।

শিশু পার্কের টিকিট বিক্রেতা শোভন দাস বলেন, অন্যবারের তুলনায় এবার মানুষ এসেছে কম। তবে গতকালের চেয়ে আজ টিকিট বিক্রি বেশি।
বাংলাদেশ জাতীয় জাদুঘরের টিকিট কাউন্টারের সামনে অবশ্য বেশ লম্বা লাইন দেখা গেছে। ঈদ উপলক্ষে আজ রোববার ও কাল সোমবার জাতীয় জাদুঘর খোলা রাখা হয়েছে। আজ বেলা ৩টা থেকে খুলেছে জাদুঘর। আর কাল খুলবে সকাল সাড়ে ১০টা থেকে। রাত ৮টায় বন্ধ হবে জাদুঘর। ঈদের জন্য এই দুদিন বিনা টিকিটে জাদুঘরে ঘুরতে পারবে শিশু, প্রতিবন্ধী ও শিক্ষার্থীরা।
রামপুরায় থাকেন ফারজানা রহমান। দুই ছেলেকে নিয়ে জাদুঘরে এসেছেন বিকেলে। ফারজানা বলেন, ‘ছোট ছেলেটি বায়না ধরেছে দেশের বড় মানচিত্র দেখবে। স্কুলের বন্ধুদের কাছে শুনেছে, জাদুঘরে আছে। সেই বায়না মেটাতেই আসা। গতকাল তো কোরবানির কাজেই কেটে গেছে। আজ ফুরসত মিলল।’
কেউ কেউ আবার বের হয়েছেন দল বেঁধে। শিল্পী আক্তার তাঁর স্বামী আতাউর রহমান, দুই সন্তান ও দেবরের পরিবার নিয়ে বেড়াতে বের হয়েছেন। দুপুরের খাবার সেরেই চলে এসেছেন শ্যামলীর শিশুমেলায়। মোট ৯ জনের এই দলে ছিল ৪ বছরের আনিস আর ৯ বছরের রিমকী। ঈদের প্রথম দিন শিশুমেলায় দর্শনার্থীর সংখ্যা ছিল দুই হাজার। শিশুমেলার ব্যবস্থাপক মো. নুরুল হুদা বললেন, আশানুরূপ দর্শনার্থীর দেখা এখনো মেলেনি। যদিও তিনি আশা করছেন, রাত ৮টায় পার্ক বন্ধ হওয়ার আগে এই সংখ্যা ১০ হাজার ছাড়িয়ে যাবে।
দুপুরের দিকে টিএসসি এলাকায় দেখা গেল তরুণ-তরুণীরা বসে গল্প করছেন, বন্ধুরা মিলে সেলফি তুলছেন। ঢাকা বিশ্ববিদ্যালয় এলাকায় যাত্রী ছাউনিতে বসে অলস সময় কাটাতে দেখা গেছে ছেলেমেয়েদের। রাজধানীর আগারগাঁওয়ের বাংলাদেশ বিমানবাহিনী জাদুঘরেও ছিল মানুষের ভিড়। বিমানবাহিনীতে বিভিন্ন সময়ে ব্যবহার করা এয়ারক্র্যাফটে চড়ে অনেককে সেলফি তুলতে দেখা গেছে। গাবতলী থেকে স্ত্রী ও দুই সন্তানকে নিয়ে জাদুঘরে এসেছেন ব্যবসায়ী মো. জামান। তিনি বলেন, ‘বাসা থেকে এখানে সহজে আসা যায়। তাই ঘোরাঘুরি করতে চলে এলাম।’
জাদুঘরের টিকিট কাউন্টার থেকে জানানো হয়েছে, আজ দর্শনার্থীর ভিড় বেশি। রাত ৮টায় জাদুঘর বন্ধ হওয়ার আগে দর্শনার্থীর সংখ্যা ১৫ হাজার ছাড়িয়ে যেতে পারে।
মিরপুরে বাংলাদেশ জাতীয় চিড়িয়াখানায় দর্শনার্থীদের মাঝারি মানের ভিড় লক্ষ করা গেছে। সজীব চৌধুরী দুই মেয়েকে নিয়ে এসেছেন তেজকুনিপাড়া থেকে। তিনি বলেন, ‘আজকে ভিড় বেশি নেই। এতে ভালোই হয়েছে। ভালোভাবে ঘুরে দেখা যাবে।’
লালবাগ দুর্গে মানুষের ভিড় ছিল বেশ। সেখানে মুঠোফোনে সেলফি তুলতে দেখা গেল অনেককে। কেউ কেউ আবার এসেছেন স্রেফ আড্ডা দিতে। একটি বেসরকারি বিশ্ববিদ্যালয়ের শিক্ষার্থী সাব্বির রহমান বন্ধুদের সঙ্গে আড্ডা দিচ্ছিলেন সেখানে। বললেন, আগামীকাল সিনেমা দেখার ইচ্ছে আছে তাঁর। এখন আড্ডার ফাঁকে তারই পরিকল্পনা করছেন।
লালবাগ দুর্গ ও জাদুঘরের কাস্টোডিয়ান হালিমা আফরোজ বলেন, কোরবানির ঈদে সাধারণত দর্শনার্থীদের চাপ একটু কম থাকে। গত রোজার ঈদের পরদিন প্রায় ১৪ হাজার দর্শনার্থী এসেছিলেন। সেই তুলনায় এবার মানুষ কম।
