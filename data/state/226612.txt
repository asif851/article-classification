
গৃহকর্মী নির্যাতনের অভিযোগে করা মামলায় ক্রিকেটার শাহাদাত হোসেন ও তাঁর স্ত্রী জেসমিন জাহান আত্মপক্ষ সমর্থনে নিজেদের নির্দোষ দাবি করেছেন। আজ বৃহস্পতিবার এ মামলায় সাক্ষ্য গ্রহণ শেষ হয়েছে। একই সঙ্গে ছিল আসামিপক্ষের আত্মপক্ষ সমর্থনের দিন।
ঢাকার ৫ নম্বর নারী ও শিশু নির্যাতন দমন ট্রাইব্যুনালে এ মামলার বিচারকাজ চলছে। বিচারক তানজিনা ইসমাঈল ৩১ অক্টোবর মামলার যুক্তিতর্ক উপস্থাপনের তারিখ ধার্য করেছেন।
এই আদালতের সরকারি কৌঁসুলি আলী আসগর স্বপন প্রথম আলোকে বলেন, এ মামলার তদন্তকারী কর্মকর্তা মিরপুর মডেল থানার সাবেক পরিদর্শক শফিকুর রহমান আজ আদালতে সাক্ষ্য দিয়েছেন। এর মধ্য দিয়ে এ মামলায় ১২ জনের মধ্যে সাতজনের সাক্ষ্য নেওয়া হয়েছে। আগামী তারিখে যুক্তিতর্ক উপস্থাপন হবে।
আদালত সূত্রে জানা গেছে, আত্মপক্ষ সমর্থন করতে গিয়ে আসামিরা নিজেদের নির্দোষ দাবি করেন। একই সঙ্গে তাঁরা সাফাই সাক্ষী দেবেন না বলেও উল্লেখ করেন।
গৃহকর্মী মাহফুজা আক্তার হ্যাপিকে নির্যাতনের অভিযোগে ওই দুজনের বিরুদ্ধে গত বছরের ৬ সেপ্টেম্বর রাজধানীর মিরপুর থানায় নারী ও শিশু নির্যাতন দমন আইনে মামলা করেন খন্দকার মোজাম্মেল হক। ওই বছরের ২৯ ডিসেম্বর পুলিশ অভিযোগপত্র দেয়। চলতি বছরের ৫ ফেব্রুয়ারি মামলাটির অভিযোগপত্র গ্রহণ করেন আদালত। এই মামলায় জেসমিনকে ৩ অক্টোবর মালিবাগে তাঁর বাবার বাসা থেকে গ্রেপ্তার করে পুলিশ। পরে তাঁকে কারাগারে পাঠানো হয়। ৫ অক্টোবর শাহাদাত আদালতে আত্মসমর্পণ করলে তাঁকেও কারাগারে পাঠানো হয়। পরে শাহাদাতকে রিমান্ডে নেয় পুলিশ। পরে এই দম্পতি জামিনে মুক্তি পায়।আরও পড়ুন:
ক্রিকেটার শাহাদাতের পক্ষেই সাক্ষ্য দিল গৃহকর্মী
