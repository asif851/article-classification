
প্রথম আলোতে প্রতিবেদন প্রকাশের দুদিন পরই ধরা পড়েছেন রংপুরে মদপানে দুই ভাইয়ের মৃত্যু মামলায় মূল আসামিদের দুজন। নগরের দমদমা সেতুর পাশে কারিগরি প্রশিক্ষণ কেন্দ্রের সামনে থেকে আজ রোববার তাঁদের গ্রেপ্তার করেছে পুলিশ।
এ দুজন হলেন, শহীদার রহমান ওরফে ছইয়া ও তাঁর স্ত্রী হোসনে আরা। এ নিয়ে মামলার ২৪ আসামির মধ্যে ২২ জন গ্রেপ্তার হলেন। মামলার মূল চার আসামির মধ্যে মিঠু ও হাসিনা বেগম এখনো পলাতক।
শহরের তাজহাটের বিহারিপাড়া এলাকায় ২৯ সেপ্টেম্বর বিষাক্ত মদ পানে আট ব্যক্তি মারা যাওয়ার ঘটনায় ২৩ অক্টোবর ‘মূল আসামিরা ধরা পড়েনি’ শিরোনামে প্রথম আলোয় একটি খবর প্রকাশিত হয়। এ খবর প্রকাশিত হওয়ার পর গোপন সংবাদের ভিত্তিতে অভিযান চালিয়ে আজ বিকেল তিনটার দিকে মামলার এজাহারভুক্ত প্রধান দুই আসামিকে গ্রেপ্তার করে পুলিশ।
মদপানে মারা যাওয়া আটজনের মধ্যে নাসিম ও মনুর বড় ভাই আমিন মিয়া বাদী হয়ে ঘটনার দিনই (২৯ সেপ্টেম্বর) কোতোয়ালি থানায় ২৪ জনকে আসামি করে একটি হত্যা মামলা দায়ের করেন।
কোতোয়ালি থানার পরিদর্শক (তদন্ত) আজিজুল ইসলাম প্রধান চার আসামির দুজনকে আজ গ্রেপ্তারের বিষয়টি নিশ্চিত করে বলেন, পালিয়ে থাকা অন্য দুই আসামিকেও গ্রেপ্তার করতে অভিযান অব্যাহত রয়েছে।
