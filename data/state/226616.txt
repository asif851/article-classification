
চট্টগ্রামের সীতাকুণ্ড উপজেলায় পুলিশের গুলিতে নিহত স্বেচ্ছাসেবক দলের নেতা শরিফুল ইসলামের জানাজা পৌর সদরের জেলা পরিষদের অডিটরিয়ামের মাঠে পড়তে দেয়নি পুলিশ। বাধ্য হয়ে গতকাল বুধবার বিকেল পাঁচটার দিকে উপজেলার মুরাদপুর ক্যাপ্টেন সামছুল হুদা উচ্চবিদ্যালয়ে জানাজা পড়েন নেতা-কর্মীরা।উপজেলা বিএনপির যুগ্ম আহ্বায়ক জহুরুল আলম প্রথম আলোকে বলেন, বিকেল চারটার দিকে অডিটরিয়ামে জানাজা হওয়ার কথা ছিল। এ জন্য পুলিশকে জানানোও হয়েছিল। কিন্তু ঘণ্টা খানেক আগে থেকে পুলিশ অডিটোরিয়াম এলাকা ঘিরে ফেলে সেখানে জানাজা পড়তে দেয়নি। জানাজায় দলের কেন্দ্রীয় নেতা আবদুল্লাহ আল নোমানসহ জেলার নেতা-কর্মীদের উপস্থিত থাকার কথা থাকলেও তাঁদের না আসার অনুরোধ করা হয়।এ ব্যাপারে সীতাকুণ্ড থানার ভারপ্রাপ্ত কর্মকর্তা (ওসি) এস এম বদিউজ্জামান প্রথম আলোকে বলেন, পৌর বিএনপির সাধারণ সম্পাদক ইউছুপ নিজামীর স্বাক্ষরে একটি চিঠি থানায় দেওয়া হয়। পরে তাঁকে জিজ্ঞাসাবাদ করলে চিঠির বিষয়ে কিছু জানেন না বলে জানান। এই প্রতারণা এবং জানাজা ঘিরে পৌর এলাকার দোকানপাটে হামলা, ভাঙচুরসহ নাশকতার আশঙ্কায় শহরের ভেতরে জানাজা পড়তে দেওয়া হয়নি।গত সোমবার রাতে পুলিশের গুলিতে মুরাদপুর ইউনিয়ন স্বেচ্ছাসেবক দলের জ্যেষ্ঠ সহসভাপতি শরিফুল ইসলাম নিহত হন।
