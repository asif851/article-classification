
জয়পুরহাটের আক্কেলপুর পৌর সদরের চক্রপাড়া গ্রামে হিল্লা বিয়ে না করায় চার বছর ধরে এক দম্পতিকে গ্রামের মাতব্বরেরা সমাজচ্যুত করে রেখেছেন বলে অভিযোগ পাওয়া গেছে।এর প্রতিকার চেয়ে ভুক্তভোগী আবুল কালাম সম্প্রতি উপজেলা নির্বাহী কর্মকর্তার (ইউএনও) কাছে লিখিত অভিযোগ দিয়েছেন।অভিযোগপত্র সূত্রে জানা যায়, ১৯৯২ সালে চক্রপাড়া গ্রামের আবুল কালামের সঙ্গে নাজমা খাতুনের বিয়ে হয়। হঠাৎ তাঁদের মধ্যে ভুল-বোঝাবুঝির সৃষ্টি হলে ২০০৪ সালের ১২ আগস্টে আবুল কালাম তাঁর স্ত্রী নাজমা খাতুনকে তালাক দেন। পরে নিজেদের মধ্যে সমঝোতা হওয়ায় সাত বছর পর ২০১১ সালের ১০ নভেম্বরে তাঁরা আবার বিয়ে করেন। কিন্তু বিয়ের পর বাদ সাধেন গ্রামের মাতব্বর কাশেম মণ্ডল, নাসির, নুর হক ও হাফিজুর।এ বিষয়ে আবুল কালাম বলেন, তিনি রাগের মাথায় স্ত্রী নাজমা খাতুনকে তালাক দিয়েছিলেন। পরে নিজের ভুল বুঝতে পেরে স্ত্রীকে ফের বিয়ে করেছেন। তাঁদের বিয়ের পর গ্রামের সমাজপতিরা সালিস করে হিল্লা বিয়ে জারি করেন। তিনি হিল্লা বিয়ের জন্য অনেক চেষ্টা করেও ব্যবস্থা করতে পারেননি। এ কারণে তাঁদের সমাজচ্যুত করে রাখা হয়েছে। তাঁদের গ্রামের কোনো অনুষ্ঠানে ডাকা হয় না। প্রতিবেশীদের বাড়িতে যেতে দেওয়া হয় না। প্রতিবেশীদের বাড়িতে লুকিয়ে গেলেও সমাজপতিরা জানতে পারলে তাঁদের গালমন্দ করেন। ভয়ে কেউ তাঁদের পরিবারের সদস্যদের সঙ্গে কথা বলেন না। স্থানীয় ওয়ার্ড কাউন্সিলরকে জানালেও তিনি কোনো ব্যবস্থা নেননি। বাধ্য হয়ে তিনি ইউএনওর কাছে ১০ অক্টোবর লিখিত অভিযোগ দেন। পরে ইউএনও এ ব্যাপারে ব্যবস্থা নিতে তাঁর মাধ্যমে থানায় একটি চিঠি দেন। তিনি চিঠিটি থানার ওসিকে দেন। কিন্তু তারপরও কোনো ব্যবস্থা নেওয়া হয়নি। সমাজপতিরা প্রভাবশালী হওয়ায় কোনো প্রতিকার পাওয়া যাচ্ছে না।আবুল কালামের স্ত্রী নাজমা খাতুন বলেন, ‘একই গ্রামে বাস করছি। অথচ গ্রামের কোনো সামাজিক ও ধর্মীয় অনুষ্ঠানে অংশ নিতে পারছি না।’পৌরসভার ওয়ার্ড কাউন্সিলর ও চক্রপাড়া গ্রামের বাসিন্দা আবুল কালাম আজাদ বলেন, ‘তাঁদের গ্রামের লোকজন সমাজচ্যুত করেছে। অনেক চেষ্টা করেও বিষয়টি সমাধান করতে পারিনি।’অভিযুক্ত ব্যক্তিদের মধ্যে গ্রামের মাতব্বর কাশেম মণ্ডল বলেন, ‘হিল্লা বিয়ে না করায় গ্রামের লোকজন আবুল কালামকে সামাজিকভাবে প্রত্যাখ্যান করেছে। এটি তাঁর একক সিদ্ধান্ত নয়।’অভিযোগ পাওয়ার কথা স্বীকার করে ইউএনও গোলাম মো. শাহনেওয়াজ বলেন, ‘সমাজপতিরা ফতোয়া দিয়ে আবুল কালামকে সমাজচ্যুত করে রেখেছেন। থানার ওসিকে তদন্ত করে প্রয়োজনীয় ব্যবস্থা নিতে বলেছি।’ওসি সাজ্জাদ হোসেন বলেন, ‘একটি পরিবারকে সমাজচ্যুত করে রাখার ঘটনায় ইউএনও ব্যবস্থা নিতে পত্র দিয়েছেন। বিষয়টি গুরুত্ব সহকারে দেখা হবে।’
