
শ্রম ও কর্মসংস্থান প্রতিমন্ত্রী মুজিবুল হক বলেছেন, সরকার অপ্রাতিষ্ঠানিক শ্রমিকদের জন্য ‘কন্ট্রিবিউটরি প্রভিডেন্ট ফান্ড’ চালু করার চেষ্টা করছে। তিনি আশা করেন, আজ সোমবার মে দিবসে প্রধানমন্ত্রী শেখ হাসিনা এ বিষয়ে ঘোষণা দেবেন।
গতকাল রোববার জাতীয় প্রেসক্লাবে এক আলোচনা সভায় মুজিবুল হক এ কথা বলেন। বাংলাদেশ লেবার ফাউন্ডেশন (বিএলএফ) মে দিবস উপলক্ষে ‘টেকসই উন্নয়নের লক্ষ্যমাত্রা অর্জনে প্রয়োজন নিরাপদ কর্মস্থল, ট্রেড ইউনিয়ন অধিকার ও বাঁচার মতো মজুরি’ শীর্ষক ওই সভার আয়োজন করে।
মুজিবুল হক বলেন, তৈরি পোশাকশিল্পে (আরএমজি) কোনো শ্রমিক কর্মরত অবস্থায় দুর্ঘটনায় মারা গেলে মোট পাঁচ লাখ টাকা দেওয়া হবে। এর মধ্যে দুই লাখ টাকা বিমা এবং তিন লাখ টাকা অনুদান দেওয়া হবে।
বর্তমান সরকারকে শ্রমিকবান্ধব উল্লেখ করে প্রতিমন্ত্রী বলেন, শ্রমিকদের পেশাগত রোগ চিকিৎসার জন্য টঙ্গী ও নারায়ণগঞ্জে দুটি বিশেষায়িত হাসপাতাল, নারী শ্রমিকদের জন্য নারায়ণগঞ্জে আবাসনের ব্যবস্থা করা হবে। শ্রম আইন অনুযায়ী প্রতিটি কারখানায় সেফটি কমিটি গঠন, ৫০০ শ্রমিকের বেশি হলে ক্লিনিক ও চিকিৎসকের ব্যবস্থা থাকবে। গৃহভিত্তিক শ্রমিকের জন্য কাজের সময় আট ঘণ্টা নির্ধারণ করা দরকার। এ জন্য মানসিকতা পরিবর্তন করতে হবে।
আলোচনা সভায় সভাপতিত্ব করেন বিএলএফের সভাপতি আবদুস সালাম খান। মূল প্রবন্ধ পড়ে শোনান বিএলএফের মহাসচিব জেড এম কামরুল আনাম।
 
