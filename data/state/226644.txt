
নাটোরের বাগাতিপাড়ায় উৎসবের দিনে বই পেল না তৃতীয় শ্রেণির ২ হাজার ৭০০ শিক্ষার্থী। ফলে হতাশ হয়েই বাড়ি ফিরতে হয় তাদের। এতে ক্ষোভ প্রকাশ করেছে অভিভাবকেরা। এদিকে শিক্ষা বিভাগ থেকে বলা হয়েছে সরবরাহ না পাওয়ায় তৃতীয় শ্রেণির শিক্ষার্থীদের হাতে নতুন বই তুলে দেওয়া যায়নি।
জানা যায়, বছরের শুরুর দিনে উপজেলার ৫৬টি প্রাথমিক বিদ্যালয়, ২৭টি কিন্ডার গার্টেন এবং মাধ্যমিক পর্যায়ের সব শিক্ষাপ্রতিষ্ঠানের শিক্ষার্থীদের হাতে নতুন বই তুলে দেওয়া উপলক্ষে আয়োজন করা হয় বই উৎসবের। নাটোর-১ আসনের সাংসদ মো. আবুল কালাম প্রধান অতিথি থেকে বাগাতিপাড়া বালিকা উচ্চ বিদ্যালয়ে উৎসবের উদ্বোধন করেন।
যোগীপাড়া সরকারী প্রাথমিক বিদ্যালয়ের বই না পাওয়া তৃতীয় শ্রেণির শিক্ষার্থী বাঁধন, মিমি, ইমন, তিথি জানায়, সবাইকে বই দিলেও তাদের কোনো নতুন বই দেওয়া হয়নি। বাবা-মাকে সঙ্গে নিয়ে অনেক আগ্রহের সঙ্গে বই নিতে নিয়ে খালি হাতে ফিরছে তারা।
আর তাদের অভিভাবকেরা বলেছেন, বই না পেয়ে শিশুরা হতাশ হয়েছে। কবে নাগাদ তাদের হাতে বই দেওয়া হবে তাও জানাতে পারছে না কর্তৃপক্ষ।
উপজেলা শিক্ষা কর্মকর্তা (ভারপ্রাপ্ত) ফাইজুল ইসলাম বলেন, সরবরাহকারীরা সময়মতো বই পৌঁছাতে না পারায় চাহিদা অনুযায়ী তৃতীয় শ্রেণির ২ হাজার ৭০০ শিক্ষার্থীর সব বই এবং চতুর্থ ও পঞ্চম শ্রেণির ইসলাম শিক্ষার বই শিক্ষার্থীদের হাতে দেওয়া যায়নি। বিষয়টি অধিদপ্তরকে জানানো হয়েছে। তবে চলতি সপ্তাহের মধ্যে হয়তো তারা সব বই পেয়ে যেতে পারে।
