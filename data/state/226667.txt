
সিলেটের জৈন্তাপুরে খাসজমিতে হালচাষ নিয়ে হামলায় একজন কৃষক নিহত হয়েছেন। গতকাল বুধবার ভোর ছয়টার দিকে পাখিবিল গ্রামে এ ঘটনা ঘটে। নিহত কৃষকের নাম বক্কর আলী (৪৫)। তিনি পাখিবিল গ্রামের বাসিন্দা। হামলাকারী সন্দেহে পুলিশ আলাউদ্দিন (৫০) নামের এক ব্যক্তিকে আটক করেছে।গ্রামবাসীর বরাত দিয়ে পুলিশ জানায়, বাড়ির পাশে পতিত খাসজমিতে হালচাষ করতে বক্কর গতকাল ভোর ছয়টার দিকে সেখানে যান। খবর পেয়ে তাঁর প্রতিপক্ষের লোকজন সেখানে গিয়ে তাঁকে বাধা দেন। এ নিয়ে বক্করের সঙ্গে ওই পক্ষের লোকজনের ঝগড়া বাধে। বক্করকে এলোপাতাড়ি মারধর করলে তিনি অচেতন হয়ে সেখানেই পড়ে থাকেন। খবর পেয়ে তাঁর আত্মীয়স্বজনেরা বক্করকে উদ্ধার করে হাসপাতালে নিয়ে যাওয়ার আগেই তিনি মারা যান।জৈন্তাপুর থানার ভারপ্রাপ্ত কর্মকর্তা (ওসি) হারুনুর রশীদ চৌধুরী জানান, লাশ উদ্ধার করে ময়নাতদন্তের জন্য সিলেট ওসমানী মেডিকেল কলেজ হাসপাতালের মর্গে পাঠানো হয়েছে। হামলায় জড়িত ব্যক্তিদের আটক করে শনাক্ত করার চেষ্টা করছে পুলিশ।
