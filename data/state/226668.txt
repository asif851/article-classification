
বেসরকারি স্যাটেলাইট চ্যানেল একুশে টেলিভিশন (ইটিভি) এখনো দেশের বেশির ভাগ স্থানে দেখা যাচ্ছে না। গত সোমবার থেকে এই অবস্থা চলছে।গত রোববার গভীর রাতে লন্ডন থেকে তারেক রহমানের বক্তব্য সরাসরি সম্প্রচার করে একুশে টিভি। ওই বক্তব্য প্রচারে পরদিন সকাল থেকেই হঠাৎ করে একুশে টিভির অনুষ্ঠান সরবরাহ বন্ধ হয়ে যায়। পরে যোগাযোগ করে জানা যায়, সরকারের উচ্চপর্যায়ের চাপে কেবল অপারেটররা অনুষ্ঠান সরবরাহ বন্ধ করে দিয়েছেন। তবে এ নিয়ে অপারেটররা মন্তব্য করতে অস্বীকার করেছেন। দেখা না গেলেও একুশে টিভি তাদের অনুষ্ঠান সম্প্রচার অব্যাহত রেখেছে। দেশের বাইরে একুশে টিভি দেখা যাচ্ছে।এদিকে ইটিভির চেয়ারম্যান আবদুস সালামকে গ্রেপ্তারের নিন্দা জানিয়েছে সাংবাদিকদের আন্তর্জাতিক সংগঠন ‘কমিটি টু প্রটেক্ট জার্নালিস্ট (সিপিজে)’। গতকাল বুধবার সংগঠনটি এক বিবৃতিতে এ নিন্দা জানায়। বিবৃতিতে চ্যানেলটির সম্প্রচার ফিরিয়ে দেওয়ারও আহ্বান জানানো হয়।
