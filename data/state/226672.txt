
ভারতের সাবেক রাষ্ট্রপতি প্রণব মুখার্জি চার দিনের ব্যক্তিগত সফরে রোববার বিকেলে ঢাকা পৌঁছেছেন। হজরত শাহজালাল আন্তর্জাতিক বিমানবন্দরে তাঁকে অভ্যর্থনা জানান পররাষ্ট্রমন্ত্রী এ এইচ মাহমুদ আলী।
পররাষ্ট্র মন্ত্রণালয়ের কর্মকর্তারা বলেন, প্রণব মুখার্জির মেয়ে শর্মিষ্ঠা মুখার্জিও তাঁর সফরসঙ্গী হিসেবে ঢাকা এসেছেন। সফরকালে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনার সঙ্গে প্রণব মুখার্জি সাক্ষাৎ করবেন। এ ছাড়া তিনি সাহিত্য সম্মেলনে যোগ দেবেন। মঙ্গলবার চট্টগ্রাম বিশ্ববিদ্যালয়ের বিশেষ সমাবর্তনে যোগ দেবেন তিনি। সেখানে তাঁকে ডি-লিট ডিগ্রি দেওয়া হবে। এর আগে ২০১৩ সালে ঢাকা বিশ্ববিদ্যালয় ভারতের প্রথম এই বাঙালি রাষ্ট্রপতিকে ‘ডক্টর অব ল’ ডিগ্রি দেয়।
কর্মকর্তারা আরও বলেন, বঙ্গবন্ধু শেখ মুজিবুর রহমানের প্রতি শ্রদ্ধা জানাতে প্রণব মুখার্জি ধানমন্ডি ৩২ নম্বরে বঙ্গবন্ধু স্মৃতি জাদুঘর পরিদর্শন করবেন। তিনি চট্টগ্রামের রাউজানের নোয়াপাড়া গ্রামে সূর্য সেনের পৈতৃক বাড়ি পরিদর্শনে যাবেন বলে আশা করা হচ্ছে। ঢাকায় অবস্থানকালে প্রণব মুখার্জি অর্থমন্ত্রী আবুল মাল আবদুল মুহিতের দেওয়া নৈশভোজে অংশ নেবেন। তিনি ১৮ জানুয়ারি নয়াদিল্লির উদ্দেশে ঢাকা ত্যাগ করবেন।
প্রণব মুখার্জিকে অভ্যর্থনা জানাতে বিমানবন্দরে অন্যদের মধ্যে ঢাকায় নিযুক্ত ভারতীয় হাইকমিশনার হর্ষ বর্ধন শ্রিংলা উপস্থিত ছিলেন।
