
আশুলিয়ায় কাঠগড়া বাজার এলাকায় বাংলাদেশ কমার্স ব্যাংকের শাখায় ডাকাতির ঘটনায় আরও দুজনকে গ্রেপ্তার করেছে পুলিশ। তাঁরা হলেন বাবুল সরদার (৩২) ও মিন্টু প্রধান (২৮)। গতকাল বৃহস্পতিবার দিবাগত রাতে আশুলিয়ার কলমা এলাকার একটি বাসা থেকে তাঁদের গ্রেপ্তার করা হয়। এ নিয়ে ডাকাতি করে পালিয়ে যাওয়ার সময় আটক দুজনসহ এ ঘটনায় চারজন গ্রেপ্তার হলেন।পুলিশের দাবি, গতকাল গ্রেপ্তার করা দুজন ওই ব্যাংক ডাকাতির ঘটনায় সরাসরি জড়িত ছিলেন। এঁদের কাছ থেকে গ্রেনেড তৈরির সরঞ্জাম, বিভিন্ন ধারালো অস্ত্র, পিস্তলের গুলি, দুটি মোটরসাইকেল, জিহাদি বই ও লিফলেট উদ্ধার করা হয়।আজ শুক্রবার ঢাকা মহানগর পুলিশের মিডিয়া সেন্টারের ব্রিফিং করে এসব তথ্য জানান পুলিশের ঢাকা রেঞ্জের উপ-মহাপরিদর্শক (ডিআইজি) এস এম মাহফুজুল হক নুরুজ্জামান। তিনি বলেন সাংবাদিকদের জানান, এঁরা শিবিরের রাজনীতির সঙ্গে জড়িত ছিল। এখন একটি জঙ্গি সংগঠনের সদস্য। তবে কোন সংগঠন সেটি বলেননি তিনি।ডিআইজি জানান, উদ্ধার করা দুটি মোটরসাইকেলের মধ্যে একটি ডাকাতির ঘটনায় ব্যবহৃত হয়। যে বাড়ি থেকে তাঁদের ধরা হয় সেখানে একটি মোটরসাইকেলের কাগজপত্র পাওয়া যায়। আশেক নামের এক ব্যক্তির নামে মোটরসাইকেলটি কেনা। তিনিও এ ঘটনার সঙ্গে জড়িত ছিল। বর্তমানে পলাতক। নুরুজ্জামান বলেন, এঁরা বিভিন্ন সময় বিভিন্ন পেশায় কাজ করেন। কখনো রিকশা চালান, কখনো পোশাক করাখানায় আবার কখনো ভ্রাম্যমাণ ফল বিক্রেতা।
আরও জানতে পড়ুন: ব্যাংক ডাকাতি, নিহত ৮ ডাকাতির সময় ব্যাংকের সিসি ক্যামেরা বন্ধ ছিল
