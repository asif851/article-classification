
পিরোজপুরের মঠবাড়িয়ায় আওয়ামী লীগের দুই পক্ষের সংঘর্ষে যুবলীগ কর্মী নিহত হওয়ার ঘটনায় মামলা হয়েছে।
নিহত লিটন পণ্ডিতের (৩০) বড় ভাই জাকির হোসেন পণ্ডিত গতকাল সোমবার রাতে বাদী হয়ে মামলাটি করেন।
মামলায় ১৫ জনের নাম উল্লেখ করে অজ্ঞাত ৪০ জনকে আসামি করা হয়েছে। মামলার প্রধান আসামি মঠবাড়িয়া পৌরসভার মেয়র ও উপজেলা আওয়ামী লীগের সভাপতি রফিউদ্দিন আহমেদ।
রফিউদ্দিন আহমেদ এবং উপজেলা পরিষদের চেয়ারম্যান ও দলের কেন্দ্রীয় উপকমিটির সহসম্পাদক আশরাফুর রহমানের অনুসারীদের মধ্যে গতকাল সংঘর্ষ হয়। এতে লিটন গুলিবিদ্ধ হয়ে নিহত হন। আহত হন কয়েকজন।
মঠবাড়িয়া থানার ভারপ্রাপ্ত কর্মকর্তা (ওসি) খন্দকার মোস্তাফিজুর রহমান বলেন, লিটন নিহত হওয়ার ঘটনায় মোট ৫৫ জনের বিরুদ্ধে মামলা হয়েছে। সংঘর্ষে উপজেলা আওয়ামী লীগের যুব ও ক্রীড়া–বিষয়ক সম্পাদক নাজমুল আহসান আহত হওয়ার ঘটনায় ১৬ জনের বিরুদ্ধে আরেকটি মামলা হয়েছে। এই মামলায় এক আসামিকে গ্রেপ্তার করা হয়েছে।
পিরোজপুরের অতিরিক্ত পুলিশ সুপার মো. আবু আশ্রাফ ঘটনাস্থল পরিদর্শন করেছেন। আজ সকালে প্রথম আলোকে তিনি বলেন, বর্তমানে পরিস্থিতি শান্ত রয়েছে। অতিরিক্ত পুলিশ মোতায়েন করা হয়েছে।
আরও পড়ুন: 
মঠবাড়িয়ায় আ.লীগের দুপক্ষের সংঘর্ষ, যুবলীগ কর্মী নিহত
