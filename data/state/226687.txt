
নদী পার হয়ে সুন্দরবন থেকে সাতক্ষীরার শ্যামনগরের লোকালয়ে ঢুকে পড়েছিল বাঘটি। এক বাসিন্দার ঘরে ঢুকে ছাগল ধরার চেষ্টা করে। কিছুক্ষণ জানালার পাশে বসে থাকে। তিন ঘণ্টা ঘোরাঘুরির পর চলে যায়।
গতকাল বৃহস্পতিবার রাত ১১টার পর কোনো একসময়ে বাঘটি মীরগাং নদী পার হয়ে উপজেলার টেংরাখালী গ্রামে ঢোকে। ওই গ্রামের বাসিন্দা ও টাইগার টিমের সদস্য আবদুল হাকিমের ভাষ্য, বাঘটি তাঁদের বাড়িতে ঢুকে ছাগল ধরার জন্য গোয়ালে ঢোকার চেষ্টা করে। না পেরে একপর্যায়ে তাঁদের বসতঘরের জানালার পাশে বসে থাকে। প্রায় ঘণ্টা তিনেক ঘোরাঘুরির পর বাঘটি চলে যায়।
আবদুল হাকিম আরও বলেন, প্রতিবেশীদের থেকে তাঁর বাড়ি একটু দূরে। তাই ভয়ে কাউকে জোরে ডাকতে পারেননি।
টেংরাখালী গ্রামের চিংড়ি ব্যবসায়ী নিশিকান্ত ও নূরুল গাইন জানান, একবার লোকালয়ে এলে বাঘ বারবার আসে। এ কারণে এলাকার বাসিন্দারা শঙ্কিত।
সুন্দরবনের সাতক্ষীরা রেঞ্জের মরগাং টহলফাঁড়ির ভারপ্রাপ্ত কর্মকর্তা (ওসি) দেওয়ান মিজানুর রহমান জানান, তিনি সকালে গিয়ে দেখেছেন নদী থেকে আবদুল হাকিমের বাড়ি পর্যন্ত বাঘ চলাফেরার চিহ্ন রয়েছে। ভাটার সময় নদীর পানি কমে যায়। ধারণা করা হচ্ছে, এ সময় বাঘটি সুন্দরবন থেকে এসে নদী পার হয়ে লোকালয়ে ঢুকেছিল। শিকার ধরতে না পেরে আবার ফিরে গেছে।
ওসি দেওয়ান আরও জানান, স্থানীয় বাসিন্দারা শঙ্কিত হয়ে পড়ায় টাইগার টিমের সদস্যরা আজ শুক্রবার রাত থেকে পাহারা বসাবে নদীর ধারে। স্থানীয় মানুষদের মাইকিং করে সজাগ করা হবে। আগামীকাল শনিবার সকাল ১০টার দিকে টেংরাখালীতে স্থানীয় বাসিন্দাদের নিয়ে সচেতনমূলক সভা করা হবে।
