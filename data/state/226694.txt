
জামালপুরের সরিষাবাড়ীতে পুলিশকে পিটিয়ে এক দণ্ডপ্রাপ্ত আসামি অস্ত্র নিয়ে পালিয়েছেন বলে অভিযোগ পাওয়া গেছে। আজ শনিবার সকাল সাড়ে সাতটার দিকে এ ঘটনা ঘটে।
সরিষাবাড়ী থানার ভারপ্রাপ্ত কর্মকর্তা (ওসি) বিল্লাহ উদ্দিন বলেন, উপজেলার তারাকান্দি পুলিশ তদন্ত কেন্দ্রের উপপরিদর্শক (এসআই) আবু সাইদ ও কনস্টেবল সরোয়ার হোসেন হাফিজুর রহমান হাবু (২৫) নামে দণ্ডপ্রাপ্ত এক আসামিকে ধরতে আজ সকালে পোগলদিঘা ইউনিয়নের চরপোগলদিঘা গ্রামে যান। হাফিজুরকে গ্রেপ্তার করে থানার নিয়ে আসার সময় ওই বাড়ির লোকজন পুলিশের ওপর হামলা চালায়। তাঁরা মারধর করে পুলিশের দুই সদস্যকে আটকে রাখেন। এ সময় তাঁরা আসামি হাফিজুরকে ছাড়িয়ে নেওয়ার পাশাপাশি এসআই আবু সাঈদের পিস্তল কেড়ে নেন। পরে আসামি হাফিজুর পুলিশের ওই পিস্তল নিয়ে পালিয়ে যান।
মাদক সংক্রান্ত মামলায় সম্প্রতি হাবুকে ছয় মাসের কারাদণ্ড দিয়েছেন আদালত।
এসআই আবু সাইদ বলেন, ‘হাফিজুরের পরিবারের লোকদের সঙ্গে ধস্তাধস্তির সময় আমার পিস্তল ছিনিয়ে নিয়ে পালিয়ে যায় হাবু।’
ওসি বিল্লাল আরও বলেন, এ ঘটনায় পুলিশের ছিনতাই হওয়া অস্ত্র উদ্ধারে পুলিশ অভিযান শুরু করেছে। মামলা প্রক্রিয়াধীন।
জামালপুরের পুলিশ সুপার (এসপি) মো. নিজাম উদ্দিনও ঘটনাটি নিশ্চিত করে বলেন, অস্ত্রটি উদ্ধারের চেষ্টা অব্যাহত আছে।
