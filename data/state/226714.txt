
বাংলাদেশে সাম্প্রতিক জঙ্গি হামলায় দেশের ভাবমূর্তি ক্ষতিগ্রস্ত হয়নি বলে মনে করেন পররাষ্ট্রমন্ত্রী এ এইচ মাহমুদ আলী। আজ বুধবার নিজ দপ্তরে আয়োজিত সংবাদ সম্মেলনে তিনি এ মন্তব্য করেন।প্রধানমন্ত্রী শেখ হাসিনার আসেম শীর্ষ সম্মেলনে যোগদান উপলক্ষে এ সংবাদ সম্মেলনের আয়োজন করা হয়। ১৫ জুলাই মঙ্গোলিয়ার রাজধানী উলান বাটোরে দুই দিনের এ সম্মেলন শুরু হচ্ছে। এতে যোগ দিতে প্রধানমন্ত্রী কাল বৃহস্পতিবার মঙ্গোলিয়া যাচ্ছেন।সাম্প্রতিক জঙ্গি হামলায় সরকারের ভাবমূর্তি নষ্ট হয়েছে কি না, জানতে চাইলে মাহমুদ আলী বলেন, ‘আমি মনে করি না কোনোভাবে দেশের ভাবমূর্তি ক্ষতিগ্রস্ত হয়েছে। এটি একটি বৈশ্বিক সমস্যা। বিশেষ কোনো দেশকে লক্ষ্য করে এ হামলা কিংবা কোনো দেশ এ আক্রমণের লক্ষ্যবস্তুতে পরিণত হচ্ছে না এমনটা নয়। কাজেই ওই হামলায় ভাবমূর্তি ক্ষুণ্ন হওয়ার সুযোগ আছে বলে মনে করি না। আমরা যেভাবে ১ জুলাই ও শোলাকিয়ার হামলা মোকাবিলা করেছি, মনে হয় পৃথিবীর খুব কম দেশ এভাবে করতে পেরেছে। কাজেই এটাকে নেতিবাচকভাবে দেখার সুযোগ নেই।’সন্ত্রাসবাদ দমনে যুক্তরাষ্ট্রের সহযোগিতা নেওয়া হচ্ছে কি না—জানতে চাইলে মাহমুদ আলী বলেন, ‘আমরা তো অবশ্যই বন্ধু রাষ্ট্রের সহযোগিতা নিতে চাই। সম্ভাব্য কারিগরি ও প্রশিক্ষণের যে সুযোগগুলো আছে, তা জাতীয় স্বার্থে এবং আমাদের প্রয়োজনের স্বার্থে সামঞ্জস্যপূর্ণ হয়, যেটা ভালো হয়, সেটা বিবেচনা করেই নেব।’
মন্ত্রী জানান, আসেম শীর্ষ সম্মেলনের ফাঁকে জাপানের প্রধানমন্ত্রী, ইতালির প্রধানমন্ত্রী, রাশিয়ার প্রধানমন্ত্রী, নেদারল্যান্ডসের প্রধানমন্ত্রী, জার্মানির চ্যান্সেলর, সুইজারল্যান্ডের প্রধানমন্ত্রী, ইউরোপীয় ইউনিয়নের প্রেসিডেন্টের সঙ্গে প্রধানমন্ত্রী আলাদাভাবে বৈঠক করবেন।  আসেম শীর্ষ সম্মেলনে সন্ত্রাসবাদ নিয়ে আলোচনা হবে কি না, এ প্রশ্নের উত্তরে পররাষ্ট্রমন্ত্রী বলেন, সন্ত্রাসবাদ এখন গোটা বিশ্বের জন্য সমস্যা হয়ে দাঁড়িয়েছে। কাজেই এ বিষয়ে অবশ্যই আলোচনা হবে। সম্মেলনের ফাঁকে জাপানের প্রধানমন্ত্রী শিনজো আবে সন্ত্রাসবাদ দমন নিয়ে একটি বিশেষ আলোচনার উদ্যোগ নিয়েছেন। ওই আলোচনায় যৌথভাবে সভাপতিত্ব করার জন্য তিনি প্রধানমন্ত্রী শেখ হাসিনাকে আমন্ত্রণ জানিয়েছেন।
