
নারায়ণগঞ্জে আলোচিত সাত খুন মামলায় দণ্ডাদেশের বিরুদ্ধে সাবেক ওয়ার্ড কাউন্সিলর নূর হোসেন ও র‍্যাব-১১-এর সাবেক কর্মকর্তা আরিফ হোসেনের করা চারটি আপিল শুনানির জন্য গ্রহণ করেছেন হাইকোর্ট।
বিচারপতি এম ইনায়েতুর রহিম ও বিচারপতি সহিদুল করিমের সমন্বয়ে গঠিত হাইকোর্ট বেঞ্চ আজ বুধবার এই আপিল শুনানির জন্য গ্রহণ করেন।
পাশাপাশি নূর হোসেন ও আরিফের জরিমানার আদেশ স্থগিত করা হয়েছে বলে জানিয়েছেন তাঁদের আইনজীবী এস আর এম লুৎফর রহমান আকন্দ।
পরে লুৎফর রহমান প্রথম আলোকে বলেন, শুনানির জন্য আপিল গ্রহণ করেছেন আদালত। আদালত বলেছেন, আপিল ও ডেথ রেফারেন্সের ওপর একসঙ্গে শুনানি হবে।
আপিলের নিষ্পত্তি না হওয়া পর্যন্ত দুজনের জরিমানার আদেশ আদালত স্থগিত করেছেন বলে উল্লেখ করেন আইনজীবী লুৎফর রহমান।
১৬ জানুয়ারি সাত খুন মামলার রায় ঘোষণা করেন নারায়ণগঞ্জ জেলা ও দায়রা জজ। রায়ে ২৬ জনের মৃত্যুদণ্ডের আদেশ দিয়েছেন আদালত। আর নয়জনকে বিভিন্ন মেয়াদের সশ্রম কারাদণ্ড দেওয়া হয়েছে।
সাত খুনের ঘটনায় করা দুই মামলার বিচারিক আদালতের রায়ের কপি ও নথিপত্র হাইকোর্টে ডেথ রেফারেন্স হিসেবে নথিভুক্ত হয়েছে।
আরও পড়ুন:সাত খুন মাফ নয়, ২৬ জনের ফাঁসি
