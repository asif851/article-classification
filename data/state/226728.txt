
যশোরের চৌগাছা উপজেলায় বোনকে উত্ত্যক্তের প্রতিবাদ করায় ভাইয়ের হাত-পা থেঁতলে দেওয়ার ঘটনায় মামলা হয়েছে। হামলার শিকার মো. তুহিন ইসলামের (২৮) বাবা নুরুল ইসলাম সাতজনের নাম উল্লেখ করে গতকাল রোববার চৌগাছা থানায় মামলাটি করেন। গতকালও কেউ গ্রেপ্তার হ​য়নি।
মামলার আসামিরা হলেন চৌগাছা উপজেলার হাকিমপুর ইউনিয়নের ৬ নম্বর ওয়ার্ড আওয়ামী লীগের সাধারণ সম্পাদক আরাজি সুলতানপুর গ্রামের আলাউদ্দীন, মিকাইল, মাঠচাকলা গ্রামের মো. জুয়েল, আসাদুল ইসলাম, সাহাবুদ্দিন, মুকুল ও জাহিদুল ইসলাম।
গত শনিবার দুপুরে স্থানীয় দেবীপুর বাজারে কয়েকজন মিলে তুহিনকে ধরে রাস্তার ওপরে নিয়ে প্রকাশ্যে হাতুড়ি ও রড দিয়ে পিটিয়ে তাঁর হাত-পা থেঁতলে দেন। গুরুতর আহত অবস্থায় তুহিনকে যশোর ২৫০ শয্যাবিশিষ্ট জেনারেল হাসপাতালে ভর্তি করে চিকিৎসা দেওয়া হচ্ছে।
হাসপাতালের সহকারী রেজিস্ট্রার বজলুর রশীদ বলেন, ‘লক্ষণ দেখে মনে হচ্ছে, জখম খুবই মারাত্মক।’
হামলার শিকার তুহিন ও তাঁর পরিবারের অভিযোগ, তুহিনের বোনকে উত্ত্যক্ত করার প্রতিবাদ করলে জুয়েল, আলাউদ্দীনসহ কয়েকজন তাঁকে হাতুড়ি ও রড দিয়ে পিটিয়ে জখম করেন। তবে জুয়েলের পরিবার ও স্থানীয় বাসিন্দাদের দাবি, ইউপি নির্বাচনে রাজনৈতিক বিরোধের জের ধরে তুহিনকে মারপিট করা হয়েছে।
দেবীপুর বাজারে জুয়েলের ফ্লেক্সিলোডের দোকানটি গতকাল বন্ধ পাওয়া গেছে।
চৌগাছা থানার ওসি এম মসিউর রহমান বলেন, তুহিনের বোনকে উত্ত্যক্তের ঘটনা সত্য নয়। তুহিনের সঙ্গে জুয়েল ও আলাউদ্দীনদের রাজনৈতিক দ্বন্দ্ব আছে। সেই দ্বন্দ্বের জেরে তুহিনকে মারপিট করা হয়।
 
