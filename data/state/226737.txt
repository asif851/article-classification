
চুয়াডাঙ্গায় সবুজ আহমেদ ওরফে নিলয় চৌধুরী নামে এক ভুয়া বিশেষজ্ঞ চিকিৎসককে এক বছরের সশ্রম কারাদণ্ড ও এক লাখ টাকা জরিমানা করেছেন ভ্রাম্যমাণ আদালত। গতকাল বৃহস্পতিবার জেলা শহরের একটি ক্লিনিকে অভিযান চালিয়ে আদালত তাঁকে কারাদণ্ড দেন।আদালত সূত্রে জানা গেছে, জেলার নির্বাহী ম্যাজিস্ট্রেট আনোয়ার সাদাত গতকাল সন্ধ্যায় শহরের সদর হাসপাতাল সড়কের গ্রীন লাইফ মেডিকেল সেন্টার নামের ক্লিনিকে অভিযান চালান। চুয়াডাঙ্গা সদর হাসপাতালের চিকিৎসা কর্মকর্তা সউদ কবীর মালিক, জাতীয় নিরাপত্তা গোয়েন্দা সংস্থার উপপরিচালক জাফর ইকবাল তাঁকে সহায়তা করেন। সবুজ আহমেদের বাড়ি নোয়াখালীর সেনপাড়া উপজেলার দক্ষিণ শাহপুর গ্রামে। তাঁর ব্যবহূত প্রচারপত্রে লেখা রয়েছে ‘সবুজ আহম্মেদ; ডায়াবেটিক, প্রেসার, অ্যাজমা, শ্বাসকষ্ট, বুকব্যথা, গ্যাস্ট্রিক, আলসার, লিভার, বাতজ্বর ও জন্ডিস বিশেষজ্ঞ।’নির্বাহী ম্যাজিস্ট্রেট জানান, সবুজ তাঁদের কাছে স্বীকার করেছেন, তিনি চিকিৎসক নন এবং তাঁর ডিগ্রিগুলোও ভুয়া। গতকাল সন্ধ্যায়ই তাঁকে সদর থানায় সোপর্দ করা হয়েছে। গ্রীন লাইফ মেডিকেল সেন্টারের অংশীদার শরিফুল ইসলাম জানান, সবুজ গত বুধবার এসে রোগী দেখার আগ্রহ প্রকাশ করেন। তাঁকে প্রয়োজনীয় কাগজপত্রসহ দেখা করতে বললে গতকাল দুপুর ১২টায় এখানে আসেন।
