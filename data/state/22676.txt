
চট্টগ্রামের রাউজানে ছোট দুই ভাইকে হত্যা করার দায়ে বড় ভাইকে ফাঁসিতে ঝুলিয়ে মৃত্যুদণ্ড কার্যকরের আদেশ দিয়েছেন আদালত। এ ছাড়া ৫০ হাজার টাকা জরিমানা করা হয়। আজ মঙ্গলবার দুপুর পৌনে ১২টার দিকে ওই হত্যা মামলার রায়ে দ্বিতীয় অতিরিক্ত চট্টগ্রাম জেলা ও দায়রা জজ মো. রবিউজ্জমান এ আদেশ দেন। 
দণ্ডাদেশ পাওয়া ওই ব্যক্তির নাম আবুল কালাম। রায় ঘোষণার সময় আসামি আদালতে উপস্থিত ছিলেন। সরকারি কৌঁসুলি সমীর দাশ গুপ্ত প্রথম আলোকে বলেন, ২০১৩ সালের ২২ জুলাই রাউজান উপজেলার সুলতানপুর গ্রামে পারিবারিক বিরোধের জেরে আবুল কালাম তার ছোট দুই ভাই আবু সুফিয়ান ও আবু মোর্সেদকে ছুরিকাঘাতে খুন করেন। এ ঘটনায় আবু সুফিয়ানের স্ত্রী ইসমত আরা নাসরিন বাদী হয়ে রাউজান থানায় একটি হত্যা মামলা করেন। পরে পুলিশ আবুল কালামকে গ্রেপ্তার করে। ঘটনার দায় স্বীকার করে কালাম আদালতে জবানবন্দি দেন। ১৪ জন সাক্ষীর সাক্ষ্য গ্রহণ শেষে আদালত আজ আবুল কালামের ফাঁসির আদেশ দেন।
