
স্বাস্থ্যমন্ত্রী মোহাম্মদ নাসিম বিএনপিকে উদ্দেশ করে বলেছেন, নির্বাচন কমিশন গঠনের বিষয়ে বিভিন্ন প্রস্তাব না দিয়ে জামায়াতের সঙ্গ ত্যাগ করে রাষ্ট্রপতির সঙ্গে আলোচনা করে আগামী নির্বাচনে অংশগ্রহণ করুন। শুধু শুধু প্রস্তাব দিয়ে লাভ নেই। প্রস্তাব দিয়ে কী হবে? সাংবিধানিকভাবে নির্বাচন কমিশন গঠনের ক্ষমতা রাষ্ট্রপতির। 
আজ বৃহস্পতিবার দুপুরে ঢাকা বিশ্ববিদ্যালয়ের নবাব নওয়াব আলী চৌধুরী সিনেট ভবনে বিজয় দিবস উপলক্ষে মুক্তিযোদ্ধা ও গুণীজন সংবর্ধনা অনুষ্ঠানে মোহাম্মদ নাসিম এসব কথা বলেন। বগুড়া স্টুডেন্টস অ্যাসোসিয়েশন এই আলোচনা সভা ও সংবর্ধনা অনুষ্ঠানের আয়োজন করে। মোহাম্মদ নাসিম বলেন, আগামী নির্বাচন সংবিধান অনুযায়ীই নির্ধারিত সময়ে হবে। সেই সঙ্গে সংবিধান অনুযায়ী বর্তমান প্রধানমন্ত্রী শেখ হাসিনার অধীনেই নির্বাচন হবে। এটা মীমাংসিত বিষয়। এটা নিয়ে কথা বলে রাজনৈতিক পরিস্থিতি ঘোলাটে করার পাঁয়তারা করছেন খালেদা জিয়া। তিনি বলেন, সংবিধান অনুযায়ী রাষ্ট্রপতি নির্বাচন কমিশন গঠন করবেন। সে জন্য নিশ্চয়ই তিনি নিবন্ধিত রাজনৈতিক দলগুলোর সঙ্গে আলোচনা করবেন। আলোচনার মাধ্যমে সার্চ কমিটি গঠন করবেন। এটা নিয়ে খালেদা জিয়া যে প্রস্তাব দিয়েছেন, তা নতুন ষড়যন্ত্রেরই অংশ। খলনায়ককে মহানায়ক বানানোর চেষ্টা থেকে বিরত থাকতে বিএনপি নেতাদের প্রতি আহ্বান জানিয়ে নাসিম বলেন, যে ক্ষেত্রে যার অবদান যতটুকু, তাকে ততটুকুই দিতে হবে। আপনারা অহেতুক খলনায়ককে মহানায়ক বানানোর চেষ্টা করবেন না। জাতির পিতা বঙ্গবন্ধুর আহ্বানে সাড়া দিয়েই একাত্তর সালে বাঙালি ঐক্যবদ্ধ হয়েছিল। আওয়ামী লীগের সমালোচনা করতে পারেন। কিন্তু বঙ্গবন্ধুকে নিয়ে অহেতুক সমালোচনা করবেন না। বগুড়া স্টুডেন্টস অ্যাসোসিয়েশনের সভাপতি নাজিব বেগের সভাপতিত্বে অনুষ্ঠানে ইতিহাসবিদ অধ্যাপক সৈয়দ আনোয়ার হোসেন, আওয়ামী লীগের সাংগঠনিক সম্পাদক আবু সাঈদ আল মাহমুদ, ঢাকা বিশ্ববিদ্যায় শাখা ছাত্রলীগের সাধারণ সম্পাদক মোতাহার হোসেন, বগুড়া স্টুডেন্টস অ্যাসোসিয়েশনের সাধারণ সম্পাদক রাকিবুল হাসান প্রমুখ বক্তব্য দেন।
