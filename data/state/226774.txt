
বিএনপির মহাসচিব মির্জা ফখরুল ইসলাম আলমগীর বলেছেন, ‘বন্যায় মানুষ না খেয়ে মরছে, আর সরকার আছে প্রধান বিচারপতির রায় বাতিলের ধান্দায়।’ আজ মঙ্গলবার বিকেলে নীলফামারীর সৈয়দপুরে বাঁশবাড়ী সরকারি প্রাথমিক বিদ্যালয়ের আশ্রয়কেন্দ্রে বন্যার্ত মানুষের মধ্যে ত্রাণ বিতরণের সময় তিনি এসব কথা বলেন।
মির্জা ফখরুল অভিযোগ করেন, ‘জোর করে ক্ষমতায় এসেছে বলেই সরকার আপিল বিভাগের রায়কে বড্ড ভয় করছে। বিচার বিভাগের ওপর এটা বড় ধরনের আক্রমণ। আওয়ামী লীগের সাধারণ সম্পাদক ওবায়দুল কাদের প্রধান বিচারপতি এস কে সিনহার সঙ্গে যে বৈঠক করেছেন, তা নজিরবিহীন।’
বিএনপির মহাসচিব বলেন, ‘সারা দেশ বন্যায় ভাসছে, ১০ জেলা চরম ক্ষতিগ্রস্ত হয়েছে। বন্যায় ৫০ জন মানুষ মারা গেছে। সরকারের উচিত ছিল দ্রুততম সময়ে বন্যার্ত মানুষের পাশে দাঁড়ানো। সরকার তা না করে নতুন করে ক্ষমতায় আসার ফন্দিফিকির করছে।’
মির্জা ফখরুল সৈয়দপুরকে বন্যাদুর্গত এলাকা ঘোষণার দাবি জানান। তিনি সৈয়দপুরের বিভিন্ন আশ্রয়কেন্দ্র ঘুরে দেখেন। এ সময় তাঁর সঙ্গে ছিলেন সৈয়দপুর পৌরসভার মেয়র মো. আমজাদ হোসেন সরকার, বিএনপির কেন্দ্রীয় কমিটির সদস্য আখতারুজ্জামান মিয়া, সৈয়দপুর রাজনৈতিক জেলা বিএনপির সভাপতি অধ্যক্ষ আবদুল গফুর সরকার প্রমুখ।
