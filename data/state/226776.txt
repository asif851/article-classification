
মাধ্যমিক স্কুল সার্টিফিকেট (এসএসসি) ও সমমানের পরীক্ষার ফল প্রকাশ করা হচ্ছে আজ শনিবার। শিক্ষাসচিব নজরুল ইসলাম খান প্রথম আলোকে বলেন, সকাল ১০টায় গণভবনে প্রধানমন্ত্রী শেখ হাসিনার কাছে ফলাফলের অনুলিপি দেওয়া হবে। এরপর বেলা একটায় শিক্ষা মন্ত্রণালয়ে সংবাদ সম্মেলন করে ফলের বিস্তারিত জানানো হবে। বেলা দুইটায় শিক্ষাপ্রতিষ্ঠানগুলোতে ফল পাওয়া যাবে। শিক্ষা বোর্ডগুলোর ওয়েবসাইট ও নির্ধারিত পদ্ধতিতে মুঠোফোনেও ফল জানা যাবে। গত ৬ ফেব্রুয়ারি এসএসসি ও সমমানের পরীক্ষা শুরু হয়ে শেষ হয় মার্চের শুরুর দিকে। বিএনপির নেতৃত্বাধীন ২০-দলীয় জোটের ডাকা হরতালের কারণে এবারের একটি পরীক্ষাও পূর্বঘোষিত সময়সূচি অনুযায়ী হয়নি। সব কটি পরীক্ষা হয়েছে পরিবর্তিত তারিখে সাপ্তাহিক ছুটির দিন শুক্র ও শনিবারে।
