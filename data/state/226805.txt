
বগুড়া জেলা পরিষদ নির্বাচনে চেয়ারম্যান পদে মমতাজ উদ্দিনকে প্রার্থী করার বিষয়টি পুনরায় বিবেচনার জন্য গতকাল রোববার কেন্দ্রের কাছে লিখিত অনুরোধ করেছে জেলা আওয়ামী লীগ।আওয়ামী লীগের জেলা কমিটির একাধিক নেতা বলেন, মকবুল হোসেন দলীয় মনোনয়ন পাওয়ায় কমিটির সদস্যরা গত শনিবার এক জরুরি সভায় ক্ষোভ প্রকাশ করেন। অধিকাংশ সদস্য দলীয় মনোনয়নের বিষয়টি পুনরায় বিবেচনার জন্য কেন্দ্রের কাছে অনুরোধ জানানোর মত দেন। সেই পরিপ্রেক্ষিতে গতকাল রোববার জেলা আওয়ামী লীগ কেন্দ্রকে লিখিতভাবে বিষয়টি জানায়।জেলা পর্যায়ের তিনজন নেতা বলেন, নির্বাচনে প্রার্থী হওয়ার জন্য জেলা আওয়ামী লীগের সভাপতি মমতাজ উদ্দিন দীর্ঘদিন ধরে মাঠে রয়েছেন। জেলার প্রায় ১ হাজার ৬০০ জনপ্রতিনিধি তাঁকে আনুষ্ঠানিকভাবে সমর্থন দেন। কিন্তু কেন্দ্র জেলা কমিটির জ্যেষ্ঠ সহসভাপতি মকবুল হোসেনকে মনোনয়ন দিয়েছে। এ নিয়ে নেতা–কর্মীরা হতাশ ও ক্ষুব্ধ। মমতাজের সমর্থক একাধিক নেতা বলেন, দলে মকবুল হোসেনের কোনো অবদান নেই। নির্বাচনে প্রতিপক্ষ শক্ত প্রার্থী দিলে তাঁর পক্ষে জেতা কঠিন। দলীয় ও উন্নয়ন কর্মকাণ্ডে গতিশীলতা ধরে রাখতে মমতাজ উদ্দিনই যোগ্য প্রার্থী।বগুড়া জেলা আওয়ামী লীগের সাংগঠনিক সম্পাদক আসাদুর রহমান বলেন, মমতাজ উদ্দিনের নেতৃত্বের কারণে বগুড়ায় আওয়ামী লীগ এখন অনেক শক্তিশালী। তাঁকে মনোনয়ন না দেওয়ায় নেতা–কর্মীরা হতাশ।জেলা পরিষদের বর্তমান প্রশাসক মকবুল হোসেন বলেন, দলের সিদ্ধান্তে কেউ কেউ নাখোশ হতে পারেন। তবে দলীয় সভানেত্রী ছাড়া কারও কথায় তিনি নির্বাচনী মাঠ থেকে সরে দাঁড়াবেন না।এদিকে, নির্বাচনে অংশ নেওয়ার ব্যাপারে বিএনপি এখন পর্যন্ত কোনো সিদ্ধান্ত নেয়নি বলে জানিয়েছে দলটির স্থানীয় নেতারা। সিদ্ধান্ত না পাওয়ায় প্রার্থী বাছাইয়ে কোনো প্রস্তুতি নেই বগুড়া জেলা বিএনপির। জেলা বিএনপির সাধারণ সম্পাদক জয়নাল আবেদীন বলেন, জেলা পরিষদ নির্বাচনে অংশ নেওয়ার ব্যাপারে কেন্দ্র থেকে কোনো নির্দেশনা আসেনি। বিএনপি এই নির্বাচনে অংশ নিলে এত দিন মাঠপর্যায়ে নির্দেশনা আসার কথা। তাই জেলা পরিষদ নির্বাচন নিয়ে বগুড়া বিএনপি এখনো কিছু ভাবছে না।
