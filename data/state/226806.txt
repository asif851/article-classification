
কার্যালয়ে জাতীয় পতাকা উত্তোলন না করায় বগুড়ার সান্তাহার রেলওয়ে ভূমি অফিসের কর্মচারী (আমিন) আবদুল মমিনকে ধরে পুলিশে সোপর্দ করেছিলেন সান্তাহার রেলওয়ে শ্রমিক লীগের নেতা-কর্মীরা। কিন্তু পুলিশ কোনো আইনি ব্যবস্থা নিতে অস্বীকৃতি জানায়। এ ঘটনায় ওই কার্যালয়ে তালা ঝুলিয়ে দেওয়া হয়। গতকাল শনিবার দুপুরে সান্তাহার রেলওয়ে ভূমি অফিসে এ ঘটনা ঘটে।এলাকাবাসী সূত্র জানায়, জাতীয় শোক দিবস উপলক্ষে সান্তাহার রেলওয়ের সব কার্যালয়ে জাতীয় পতাকা উত্তোলন ও অর্ধনমিত করা হলেও রেলওয়ে ভূমি অফিসে কোনো পতাকা উত্তোলন করা হয়নি। বিষয়টি জানাজানি হলে রেল শ্রমিক লীগের নেতা-কর্মীরা দুপুরে ওই কার্যালয়ে গিয়ে আমিন আবদুল মমিনকে ধরে প্রথমে শ্রমিক লীগ কার্যালয়ে এবং পরে সান্তাহার জিআরপি থানায় নিয়ে যান। শ্রমিক লীগ নেতাদের ভয়ে ওই কার্যালয়ের অন্য কর্মচারীরা পালিয়ে যান। এ সময় শ্রমিক লীগের নেতা-কর্মীরা কার্যালয়ে তালা লাগিয়ে দেন।
