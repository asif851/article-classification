
বরিশাল ইনস্টিটিউট অব হেলথ টেকনোলজির (আইএইচটি) আন্দোলনরত শিক্ষার্থীদের ওপর হামলার নিন্দা ও প্রতিবাদ জানিয়েছে কয়েকটি পেশাজীবী ও মানবাধিকার সংগঠন।সংগঠনগুলো হলো বাংলাদেশ মেডিকেল টেকনোলজি অ্যান্ড ফার্মেসি স্টুডেন্টস অ্যাসোসিয়েশন (বিএমটিপিএসএ), বাংলাদেশ মেডিকেল টেকনোলজিস্ট অ্যাসোসিয়েশন, বঙ্গবন্ধু মেডিকেল টেকনোলজিস্ট (চিকিৎসা প্রযুক্তিবিদ) পরিষদ, আইন ও সালিশ কেন্দ্র (আসক), শ্রমজীবী নারী মৈত্রী।সংগঠনগুলোর পক্ষ থেকে বলা হয়, শিক্ষার্থীদের দাবি ন্যায়সংগত। শিক্ষার্থীদের দাবি মেনে নিয়ে শিক্ষার পরিবেশ ফিরিয়ে আনার দাবিও জানায় তারা।বিএমটিপিএসএ গতকাল বৃহস্পতিবার কেন্দ্রীয় শহীদ মিনারে প্রতিবাদ সমাবেশ ও বিক্ষোভ মিছিল করে। সমাবেশ থেকে আগামী ৭২ ঘণ্টার মধ্যে দায়ী পুলিশ সদস্যদের বিচারের দাবি করা হয়।আসকের সংবাদ বিজ্ঞপ্তিতে বলা হয়, এ হামলা অসংবেদনশীল আচরণের বহিঃপ্রকাশ। ঘটনাস্থলে মহিলা পুলিশ উপস্থিত ছিল। তথাপি ছাত্রীদের ওপর পুরুষ পুলিশ সদস্যদের লাঠিচার্জ এবং টানাহেঁচড়া করার ঘটনা নিন্দনীয়। ভবিষ্যতে এমন ঘটনায় আরও সংবেদনশীল আচরণের অনুরোধ জানায় আসক
