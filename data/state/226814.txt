
ফরিদপুর সদরে দুধে পানি মেশানোয় উজ্জ্বল কুমার সাহা (৩৮) নামের এক ব্যবসায়ীকে ৪০ হাজার টাকা জরিমানা করেছেন ভ্রাম্যমাণ আদালত। এ ছাড়া নগরকান্দা উপজেলায় পচা গুড় বিক্রির দায়ে চাঁদনি বেগম (২২) নামের এক তরুণীকে ১০ হাজার টাকা জরিমানা করা হয়েছে। আজ মঙ্গলবার সকালে এসব ঘটনা ঘটে।
ফরিদপুর সদরের পশ্চিম গোয়ালচামট এবং নগরকান্দার শশা গ্রামে ভ্রাম্যমাণ আদালত পরিচালনা করেন জেলা প্রশাসকের কার্যালয়ের নির্বাহী ম্যাজিস্ট্রেট মো. মতিউর রহমান খান।
ফরিদপুর র‌্যাব ৮-এর কোম্পানি অধিনায়ক (ভারপ্রাপ্ত) মো. রইছ উদ্দিন বলেন, আজ বেলা ১১টার দিকে দুধের সঙ্গে পানি মেশানোর সময় সদর উপজেলার পশ্চিম গোয়ালচামট এলাকার উজ্জ্বল কুমার সাহাকে তাঁর দোকানের সামনে থেকে আটক করা হয়। পরে ভ্রাম্যমাণ আদালত ২০০৯ সালের ভোক্তা অধিকার সংরক্ষণ আইন অনুযায়ী ওই ব্যবসায়ীকে ৪০ হাজার টাকা জরিমানা করেন।
একই দিন সকালে নগরকান্দা উপজেলার শশা গ্রামে ২০০ কেজি পচা গুড় ও চার কেজি ভেজাল রংসহ চাঁদনি বেগম (২২) নামের এক তরুণীকে আটক করা হয়। পরে ভোক্তা অধিকার সংরক্ষণ আইনে চাঁদনিকে ১০ হাজার টাকা জরিমানা করা হয়।
