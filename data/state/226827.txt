
মানিকগঞ্জ সদর উপজেলার বেতিলা-মিতরা ইউনিয়নে পরিবেশদূষণ বন্ধে ব্যবস্থা নেওয়ার দাবিতে মিছিল করেছে এলাকাবাসী। ওই ইউনিয়নের বেতিলা গ্রামে স্থাপিত কাগজের বোর্ড তৈরির তিনটি কারখানার বর্জ্যে পরিবেশ দূষিত হচ্ছে।জানা গেছে, প্রায় ১০ বছর আগে বেতিলা গ্রামের ঘনবসতিপূর্ণ এলাকায় আমিনুল ইসলাম, আবদুস সাত্তার ও শাহিনুর ইসলাম কারখানাগুলো গড়ে তোলেন। দীর্ঘদিন ধরে এসব কারখানায় বর্জ্য শোধনাগার নির্মাণ করা হয়নি। কর্তৃপক্ষ কারখানাগুলোর বর্জ্য উন্মুক্ত স্থান ও পানিতে ফেলছে। এতে আশপাশে দুর্গন্ধ ছড়াচ্ছে এবং পরিবেশ দূষিত হচ্ছে।গতকাল দুপুর ১২টার দিকে পরিবেশ অধিদপ্তরের মানিকগঞ্জ কার্যালয়ের সহকারী পরিচালক শেখ মুহাম্মদ নাজমুল হুদাসহ কয়েকজন কর্মকর্তা ওই কারখানাগুলো পরিদর্শনে আসেন। খবর পেয়ে এলাকার কয়েক শ নারী ও পুরুষ সাত্তার বোর্ড কারখানার সামনে জড়ো হন। তাঁরা পরিবেশদূষণ বন্ধে ব্যবস্থা নেওয়ার দাবি জানিয়ে বিক্ষোভ করতে থাকেন। এ সময় ওই কর্মকর্তা সাত দিনের মধ্যে প্রয়োজনীয় ব্যবস্থা নেওয়ার আশ্বাস দিলে তাঁরা শান্ত হন।সংশ্লিষ্ট অধিদপ্তরের ছাড়পত্র আছে দাবি করে সাত্তার বোর্ড কারখানার মালিক আবদুস সাত্তার বলেন, তাঁর কারখানার বর্জ্যে পরিবেশ দূষিত হচ্ছে না।তবে পরিবেশ অধিদপ্তরের মানিকগঞ্জ কার্যালয়ের সহকারী পরিচালক শেখ মুহাম্মদ নাজমুল হুদা জানান, কোনো কারখানারই ছাড়পত্র নেই।
 
