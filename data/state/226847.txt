
গাজীপুরের কাপাসিয়া উপজেলার সিংহশ্রী বটতলা বাজার এলাকায় ছুরিকাঘাতে মো. ফারুক হোসেন (৪৫) নামের এক নাট্যকর্মী খুন হয়েছেন। গতকাল শনিবার রাত নয়টার দিকে এ ঘটনা ঘটে।নিহত ফারুক কাপাসিয়া উপজেলার কুলগঙ্গা গ্রামের আবদুল বারেক মিয়ার ছেলে। তিনি স্থানীয় এনজিওর মাধ্যমে পথনাটক করতেন।এলাকাবাসী, নিহত ব্যক্তির পরিবার ও পুলিশ বলেছে, কাপাসিয়ার বিভিন্ন এলাকায় এনজিও সংস্থার মাধ্যমে বাল্যবিবাহ ও মাদকবিরোধী পথনাটক অনুষ্ঠিত হয়। এসব নাটকে ফারুক অভিনয় করতেন। গতকাল সন্ধ্যার পর উপজেলার বরবের গ্রামে বাল্যবিবাহ প্রতিরোধ ও মাদকবিরোধী একটি নাটিকা পরিবেশন শেষে নিজ বাড়ির কাছে বটতলা বাজারে নাট্যকর্মী আবদুল কাদির, মতিন মিয়া, আবদুল বাতেন, তাঁর ছেলে শাকিলসহ কয়েকজনের সঙ্গে চা পান করতে বসেন আবদুল বারেক ও তাঁর ছেলে ফারুক হোসেন। এ সময় আবদুল বাতেন, শাকিলসহ কয়েকজন ফারুককে ডেকে রাস্তার পাশে নিয়ে যান। সেখানে তাঁকে এলোপাতাড়ি ছুরিকাঘাত করে পালিয়ে যান তাঁরা। চিৎকার শুনে বাজারের লোকজন গুরুতর অবস্থায় ফারুককে উদ্ধার করে কাপাসিয়া উপজেলা স্বাস্থ্য কমপ্লেক্সে নিয়ে গেলে কতর্ব্যরত চিকিৎসক তাঁকে মৃত ঘোষণা করেন। খবর পেয়ে কাপাসিয়া থানার পুলিশ ফারুকের লাশ গাজীপুরে শহীদ তাজউদ্দীন আহমদ মেডিকেল কলেজের মর্গে পাঠায়।কাপাসিয়া থানার ওসি আবু বকর সিদ্দিক প্রত্যক্ষদর্শীদের বরাত দিয়ে বলেন, কুলগঙ্গা গ্রামের আবদুল বারেক, তাঁর ছেলে ফারুক হোসেন এবং একই গ্রামের আবদুল বাতেন ও তাঁর ছেলে শাকিল ব্র্যাক পরিচালিত বাল্যবিবাহবিরোধী নাটকে অভিনয় করেন। অভিনয়ের টাকা নিয়ে তাঁদের মধ্যে বিরোধ চলছে। এরই জেরে এ হত্যাকাণ্ড ঘটে। এ ঘটনায় এখন পর্যন্ত কাউকে গ্রেপ্তার করা সম্ভব হয়নি। তবে অভিযুক্ত ব্যক্তিদের ধরতে পুলিশ অভিযান চালাচ্ছে।
