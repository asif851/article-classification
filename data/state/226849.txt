
প্রথম আলোয় গতকাল বৃহস্পতিবার ‘বিশেষ কর্মকর্তা পদে ছাত্রলীগের ১২ জন’ শিরোনামে প্রকাশিত সংবাদের একাংশের প্রতিবাদ জানিয়েছে জগন্নাথ বিশ্ববিদ্যালয় কর্তৃপক্ষ।
বিশ্ববিদ্যালয়টির জনসংযোগ, তথ্য ও প্রকাশনা দপ্তরের প্রতিবাদলিপিতে বলা হয়, প্রতিবেদনের একাংশে উপাচার্যের উদ্ধৃতি দিয়ে উল্লেখ করা হয়েছে, ‘ছাত্রলীগের নেতা-কর্মীদের চাকরি দিতে আমি বাধ্য।’ উপাচার্য মীজানুর রহমান প্রতিবেদকের কাছে এ ধরনের কোনো বক্তব্য দেননি। এই অংশটুকুর ভাষা প্রতিবেদক নিজের ইচ্ছেমতো, হীনস্বার্থ চরিতার্থ করার জন্য এবং উদ্দেশ্যপ্রণোদিতভাবে পরিবেশন করেছেন। বরং প্রতিবেদককে উপাচার্য বলেছেন, ‘এই বিশ্ববিদ্যালয়ে জামায়াত-শিবিরের কাউকে চাকরি দেওয়া হয় না, হবেও না।’
প্রতিবাদলিপিতে আরও বলা হয়, বিশ্ববিদ্যালয়ের জরুরি প্রয়োজনে সব প্রক্রিয়া, বিধি অনুসরণ করেই নিয়োগ সম্পন্ন করা হয়। এ ক্ষেত্রে কেবল যোগ্যদেরই নিয়োগ দেওয়া হয়েছে। বিশ্ববিদ্যালয় কর্তৃপক্ষ এ ধরনের উদ্দেশ্যপ্রণোদিত সংবাদের তীব্র প্রতিবাদ জানাচ্ছে।
প্রতিবেদকের বক্তব্য: প্রতিবেদনে ইচ্ছেমতো কিছু লেখা হয়নি। মুঠোফোনে বক্তব্য দেওয়ার একপর্যায়ে উপাচার্য ওই মন্তব্য করেন। সে সময় ‘জামায়াত-শিবিরের কাউকে চাকরি দেওয়া হয় না, হবেও না’—এমন কথা তিনি বলেননি। এ বিষয়ে তথ্য-প্রমাণ আছে। 
