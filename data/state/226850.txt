
শিখা অনির্বাণে ফুল দিয়ে মুক্তিযুদ্ধে শহীদ সশস্ত্র বাহিনীর সদস্যদের শ্রদ্ধা জানিয়েছেন রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা। সশস্ত্র বাহিনী দিবস উপলক্ষে আজ শুক্রবার সকাল আটটায় ঢাকা সেনানিবাসের শিখা অনির্বাণে পুষ্পস্তবক দেন সশস্ত্র বাহিনীর সর্বাধিনায়ক রাষ্ট্রপতি আবদুল হামিদ। এ সময় তিন বাহিনীর একটি চৌকস দল বিউগল বাজিয়ে সামরিক কায়দায় সালাম জানায়।এরপর শিখা অনির্বাণে ফুল দিয়ে শহীদদের স্মৃতির উদ্দেশে শ্রদ্ধা জানান প্রধানমন্ত্রী শেখ হাসিনা। এ সময় কিছুক্ষণ নীরবে দাঁড়িয়ে শহীদদের স্মরণ করেন প্রধানমন্ত্রী। পরে রাষ্ট্রপতি ও প্রধানমন্ত্রী শিখা অনির্বাণের দর্শনার্থী বইয়ে সই করেন।তিন বাহিনীর প্রধান এবং সশস্ত্র বাহিনীর পদস্থ কর্মকর্তারা এ সময় উপস্থিত ছিলেন।পরে সশস্ত্র বাহিনী বিভাগে সেনাবাহিনীর প্রধান জেনারেল ইকবাল করিম ভূইয়া, নৌবাহিনীর প্রধান ভাইস এডমিরাল এম ফরিদ হাবিব এবং বিমানবাহিনীর প্রধান এয়ার মার্শাল ইনামুল বারীর সঙ্গে সৌজন্য সাক্ষাৎ করেন প্রধানমন্ত্রী। খবর ইউএনবির।
