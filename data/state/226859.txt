
সরকারি চাকরিজীবীদের বহুল প্রত্যাশিত নতুন বেতনকাঠামো চূড়ান্ত অনুমোদনের জন্য আগামী সোমবার মন্ত্রিসভায় উঠবে। আজ সোমবার সচিবালয়ে ইংরেজি মাধ্যমের স্কুলের শিক্ষকদের সঙ্গে বৈঠক করেন অর্থমন্ত্রী আবুল মাল আবদুল মুহিত। সেখান থেকে বের হওয়ার পর সাংবাদিকদের প্রশ্নের জবাবে মন্ত্রী এ কথা বলেন।বাংলাদেশ ব্যাংকের সাবেক গভর্নর মোহাম্মদ ফরাসউদ্দিনের নেতৃত্বাধীন বেতন ও চাকরি কমিশন ১৬টি ধাপে বেতন দেওয়ার সুপারিশ করেছিল। কমিশনের সুপারিশ ছিল সর্বোচ্চ ধাপে ৮০ হাজার টাকা ও সর্বনিম্ন ধাপে আট হাজার ২০০ টাকা।এই সুপারিশের পর বেতন কমিশনের প্রতিবেদন পর্যালোচনা করতে মন্ত্রিপরিষদ সচিব মোহাম্মদ মোশাররাফ হোসাইন ভূইঞার নেতৃত্বাধীন সচিব কমিটি গঠন করা হয়। সেই কমিটি গত ১৩ মে অর্থমন্ত্রীর কাছে তাদের প্রতিবেদন জমা দিয়েছিল। সেখানে সর্বোচ্চ ধাপে ৭৫ হাজার টাকা ও সর্বনিম্ন ধাপে আট হাজার ২৫০টাকা সুপারিশ করা হয়।এ ছাড়া মন্ত্রিপরিষদ সচিব ও প্রধানমন্ত্রীর মুখ্য সচিবের জন্য নির্ধারিত ধরা হয় ৯০ হাজার টাকা। আর জ্যেষ্ঠ সচিবদের জন্য ধরা হয় ৮৪ হাজার টাকা।
 
তখন অর্থমন্ত্রী জানিয়েছিলেন, বাজেট নিয়ে ব্যস্ততার কারণে ৪ জুনের আগে বেতন কমিশনের সুপারিশ নিয়ে কিছু করা সম্ভব হবে না। জুলাই থেকে প্রস্তাবিত এই অষ্টম বেতন স্কেল বাস্তবায়নের ঘোষণা দেওয়া হলেও সিলেকশন গ্রেড ও টাইম স্কেল নিয়ে জটিলতার সৃষ্টি হওয়ায় এ নিয়ে কাজ চলছিল।
ফরাসউদ্দিন আহমেদের নেতৃত্বাধীন বেতন কমিশন সিলেকশন গ্রেড ও টাইম স্কেল বাদ দেওয়ার সুপারিশ করেছিল। পরে সচিব কমিটিও সিলেকশন গ্রেড ও টাইম স্কেল বাদ দেওয়ার সুপারিশ করে। অর্থ মন্ত্রণালয়ও এখন পর্যন্ত এই সুপারিশের আলোকেই নতুন বেতনকাঠামো বাস্তবায়নের পক্ষে। কিন্তু এ নিয়ে নিচের স্তরের কর্মকর্তা ও কর্মচারী এবং বিশ্ববিদ্যালয়ের শিক্ষকদের মধ্যে প্রবল আপত্তি উঠেছে।
অর্থ মন্ত্রণালয়ের সূত্রমতে, মন্ত্রিসভায় যখনই বাস্তবায়ন করা হোক না কেন, ১ জুলাই থেকেই তা কার্যকর হবে। কিছু দেরি হলে কর্মকর্তা-কর্মচারীরা বকেয়া হিসেবে বেতন পাবেন। কর্মকর্তা-কর্মচারীরা নতুন স্কেলে ১ জুলাই থেকে শুধু মূল বেতন পাবেন। ভাতা পাবেন আরও পরে।
