
সিরাজগঞ্জের তাড়াশে এক কিশোরীকে ধর্ষণের অভিযোগে গ্রেপ্তার দুই যুবলীগ নেতাকে বহিষ্কারের সিদ্ধান্ত নিয়েছে উপজেলা যুবলীগ। আজ বৃহস্পতিবার তাড়াশ উপজেলা যুবলীগ জরুরি বৈঠক করে ওই দুজনকে বহিষ্কারের সিদ্ধান্ত নিয়ে জেলা কমিটির কাছে সুপারিশ পাঠিয়েছে।
ওই দুজন হলেন তাড়াশের নওগাঁ ইউনিয়ন যুবলীগের তথ্যবিষয়ক সম্পাদক মো. আনিছুর রহমান (২৮) এবং নওগাঁ ৬ নম্বর ওয়ার্ড যুবলীগের সহসভাপতি মহির উদ্দীন (২৯)।
তাড়াশ উপজেলা আওয়ামী লীগের কার্যালয়ে যুবলীগের নেতা-কর্মীরা আজ বিকেলে জরুরি বৈঠক করেন। উপজেলা যুবলীগের সভাপতি মো. আনোয়ার হোসেনের সভাপতিত্বে সাধারণ সম্পাদকসহ উপজেলার নেতারা ও আটটি ইউনিয়নের নেতারা উপস্থিত ছিলেন।
বিষয়টি নিশ্চিত করে তাড়াশ উপজেলা যুবলীগের সভাপতি মো. আনোয়ার হোসেন জানান, সভায় গৃহীত সিদ্ধান্ত কার্যকর করার জন্য সুপারিশসহ জেলা কমিটির কাছে পাঠানো হয়েছে।
তাড়াশ থানা ভারপ্রাপ্ত কর্মকর্তা (ওসি) মো. মনজুর রহমান জানান, কিশোরীর ডাক্তারি পরীক্ষা গতকাল বুধবার সিরাজগঞ্জ জেনারেল হাসপাতালে সম্পন্ন হয়েছে। প্রতিবেদন পাওয়ার পর পরবর্তী ব্যবস্থা নেওয়া হবে। এ ঘটনায় মূল দুই আসামিই গ্রেপ্তার হয়েছে।
উল্লেখ্য, গত মঙ্গলবার চলনবিল এলাকায় মাছের আড়ত দেখতে গেলে ওই কিশোরীকে তুলে একটি পরিত্যক্ত বাড়িতে নিয়ে গিয়ে ধর্ষণ করেন যুবলীগের ওই নেতা। এ ঘটনায় ওই কিশোরী বাদী হয়ে দুজনকে আসামি করে তাড়াশ থানায় মামলা করে।
