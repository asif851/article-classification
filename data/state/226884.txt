
রাজধানীতে গতকাল শনিবার রাতে এক কিশোরীর অস্বাভাবিক মৃত্যু হয়েছে।
জুনিয়র স্কুল সার্টিফিকেট (জেএসসি) পরীক্ষায় ফল খারাপ হওয়ায় ওই কিশোরী আত্মহত্যা করেছে বলে পরিবারের ভাষ্য।
মারা যাওয়া কিশোরীর নাম শাহিদা মনি। বাবার নাম মো. লিটন। বাসা পূর্ব শেওড়াপাড়ায়। মিরপুরের হাজী আশরাফ আলী উচ্চবিদ্যালয়ের শিক্ষার্থী ছিল শাহিদা।
শাহিদাকে নিথর অবস্থায় গতকাল রাতে ঢাকা মেডিকেল কলেজ হাসপাতালে আনা হয়। রাত দুইটার দিকে তাকে মৃত ঘোষণা করেন চিকিৎসক।
হাসপাতাল পুলিশ ক্যাম্পের উপপরিদর্শক (এসআই) বাচ্চু মিয়া বলেন, শাহিদার ভাই পরিচয় দেওয়া রিমন নামের একজন জানিয়েছেন, জেএসসি পরীক্ষায় ফল খারাপ হওয়ায় তাঁর বোন ভেঙে পড়েছিল। গতকাল রাতে তাকে গলায় ফাঁস দেওয়া অবস্থায় পাওয়া যায়। তাকে উদ্ধার করে দ্রুত হাসপাতালে আনা হয়।
শাহিদার লাশ ঢাকা মেডিকেল কলেজ হাসপাতালের জরুরি বিভাগের মর্গে রাখা হয়েছে।
