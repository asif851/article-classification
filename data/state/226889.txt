
নারায়ণগঞ্জের আড়াইহাজার উপজেলায় জমি নিয়ে বিরোধের জের ধরে প্রতিপক্ষের হামলায় এক নারী নিহত হয়েছেন। গতকাল শুক্রবার উপজেলার খাগকান্দা ইউনিয়নের পাকুয়াকান্দা এলাকায় এ ঘটনা ঘটে।
নিহত ওই নারীর নাম আমেনা বেগম (৪০)। তিনি ওই এলাকার জাবেদ আলীর স্ত্রী। এ ঘটনায় পুলিশ একজনকে আটক করেছে।
প্রত্যক্ষদর্শী ও পুলিশ সূত্রে জানা গেছে, বাড়ির জমি নিয়ে পাকুয়াকান্দা এলাকার জবেদ আলীর সঙ্গে প্রতিবেশী আবুল হোসেন ও হান্নানের বিরোধ চলছে। এর জের ধরে গতকাল বিকেলে হান্নান, আবুল হোসেনের নেতৃত্বে ১০-১২ জন সন্ত্রাসী জবেদ আলীর বাড়িতে হামলা চালায়।
এ সময় তারা আমেনা বেগমকে লাঠি দিয়ে পিটিয়ে এবং দা কুপিয়ে হত্যা করে। আমেনাকে বাঁচাতে গিয়ে আবদুল মালেক (৬৫), সোহেল (২০), মুকবুল (৪৫), শেখ আহমদসহ (৫০) ছয়জন লাঠি ও ধারালো অস্ত্রের আঘাতে আহত হন। তাঁদের উপজেলা স্বাস্থ্য কমপ্লেক্সে ভর্তি করা হয়েছে।
এ ঘটনায় জড়িত থাকার অভিযোগে পুলিশ একই এলাকার গাফফারকে আটক করেছে।
