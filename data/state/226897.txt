
বাংলাদেশে এখন আর কেউ নিরাপদ নন বলে মন্তব্য করেছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর।আজ রোববার জাতীয় প্রেসক্লাব মিলনায়তনে বিএনপি আয়োজিত বিক্ষোভ সমাবেশে মির্জা ফখরুল এ কথা বলেন।দলীয় চেয়ারপারসন খালেদা জিয়া ও সিনিয়র ভাইস চেয়ারম্যান তারেক রহমানসহ নেতা-কর্মীদের বিরুদ্ধে ‘মিথ্যা মামলা’ ও গুম-খুনের প্রতিবাদে এই কর্মসূচি পালিত হয়। একই কারণে ৪ মে সকাল-সন্ধ্যা অনশন কর্মসূচি পালন করবে দলটি।মির্জা ফখরুল ইসলাম আলমগীর বলেন, দিনদুপুরে প্রকাশ্যে একের পর এক খুন-গুম হচ্ছে। সর্বশেষ নারায়ণগঞ্জে পাঁচজনকে একসঙ্গে গুম করা হয়েছে। অথচ আইনশৃঙ্খলা রক্ষাকারী বাহিনী কিছুই করতে পারছে না।মির্জা ফখরুল বলেন, দলীয় তথ্য অনুযায়ী এক বছরে তাঁদের দলের ২৭২ জন খুন ও ২৫ জনকে গুম করা হয়েছে। অপহরণের পর কারও লাশ পাওয়া গেছে, আবার কারও লাশই পাওয়া যায়নি। তিনি অভিযোগ করেন, আইনশৃঙ্খলা রক্ষাকারী বাহিনী সরকারের দলীয় ক্যাডারের মতো কাজ করছে। তারা মানুষকে নিরাপত্তা না দিয়ে কেবল বিরোধী দলকে দমন ও নিপীড়ন করতে ব্যস্ত আছে।
মির্জা ফখরুল আরও বলেন, ভোটারবিহীন একতরফা নির্বাচন করে সরকার ক্ষমতায় আছে। আন্দোলনের মাধ্যমেই এদের পদত্যাগ করতে বাধ্য করতে হবে। এ জন্য তিনি দলীয় নেতা-কর্মীদের প্রস্তুত হওয়ার আহ্বান জানান। তিনি বলেন, সারা দেশে সরকারের বিরুদ্ধে কঠোর আন্দোলনে ঝাঁপিয়ে পড়তে হবে।
সমাবেশে সভাপতিত্ব করেন বিএনপির ভাইস চেয়ারম্যান সাদেক হোসেন খোকা। এতে বক্তব্য দেন বিএনপির ভাইস চেয়ারম্যান আবদুল্লাহ আল নোমান, চেয়ারপারসনের উপদেষ্টা শামসুজ্জামান প্রমুখ।
