
কিশোরগঞ্জের হোসেনপুর উপজেলার বিলবাগমারা গ্রামে গৃহবধূ সখিনা আক্তার (২৮) হত্যাকাণ্ডের দেড় মাস পেরিয়ে গেলেও পুলিশ কাউকে গ্রেপ্তার করতে পারেনি। আসামি প্রকাশ্যে ঘুরে বেড়ালেও গ্রেপ্তার করা হচ্ছে না বলে অভিযোগ করেছেন বাদী। উল্টো বাদীকে হুমকি দিচ্ছেন আসামি।এজাহার সূত্রে জানা যায়, ১২ বছর আগে বিলবাগমারা গ্রামের সখিনা আক্তারের সঙ্গে একই গ্রামের আ. আজিতের বিয়ে হয়। কলহের জের ধরে গত ২৪ আগস্ট আজিত মারধর করেছে বলে সখিনা তাঁর বাবাকে জানান। এ ঘটনায় আজিত আরও ক্ষিপ্ত হয়ে রাতে সখিনাকে শ্বাসরোধে হত্যা করে পালিয়ে যান। পরদিন সকালে খবর পেয়ে স্বজনেরা এসে বসতঘরের খাটের ওপর সখিনার লাশ পড়ে থাকতে দেখেন। ২৫ আগস্ট আজিতকে আসামি করে থানায় মামলা করেন সখিনার বাবা নাজিম উদ্দিন।মামলার বাদী নাজিম উদ্দিন বলেন, ‘আজিত এলাকায় প্রকাশ্যে ঘুরে বেড়ালেও পুলিশ গ্রেপ্তার করছে না। উল্টো তিনি প্রতিদিন নানাভাবে আমাকে হুমকি দিয়ে আসছেন। এ নিয়ে আতঙ্কে আছি। এ ব্যাপারে পুলিশের কাছে গেলে কোনো ব্যবস্থা নেওয়া হচ্ছে না। এমনকি মামলার তদন্ত করতে ঘটনাস্থলেও যায়নি পুলিশ।’এ বিষয়ে কথা বলার জন্য আজিতের মুঠোফোনে কয়েকবার চেষ্টা করা হলেও তা বন্ধ পাওয়া গেছে।মামলার তদন্তকারী কর্মকর্তা হোসেনপুর থানার উপপরিদর্শক (এসআই) হাবিবুর রহমান বলেন, মামলার পর থেকে আসামি পলাতক রয়েছেন। এ জন্য তাঁকে গ্রেপ্তার করা যায়নি। তবে গ্রেপ্তারের চেষ্টা অব্যাহত আছে। ঘটনার তদন্তও সুষ্ঠুভাবে চলছে। পুলিশের গাফিলতি নেই।
