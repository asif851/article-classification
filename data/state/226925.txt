
বঙ্গবন্ধু শেখ মুজিবুর রহমানের জন্মদিনের দিন ভারত ২ হাজার ২০০ টন ডিজেল বাংলাদেশে পাঠাচ্ছে। ভারতের পেট্রো রসায়ন প্রতিমন্ত্রী ধর্মেন্দ্র প্রধান ১৭ মার্চ পশ্চিমবঙ্গের শিলিগুড়ি থেকে এই ডিজেলবাহী ট্রেনের যাত্রার উদ্বোধন করবেন। ৫০টি ওয়াগনে এই ডিজেল বাংলাদেশে যাবে। ভারতের পররাষ্ট্র মন্ত্রণালয়ের মুখপাত্র বিকাশ স্বরূপ গতকাল বৃহস্পতিবার এ কথা জানান।বিকাশ স্বরূপ বলেছেন, শুভেচ্ছা হিসেবে ভারত এই ডিজেল বাংলাদেশে পাঠাচ্ছে।নুমালিগড় থেকে পার্বতীপুরে হাইস্পিড ডিজেল পাঠানোর জন্য একটি পাইপলাইন পাতা হবে। মুখপাত্র বিকাশ স্বরূপ বলেন, সেই কাজ এগোচ্ছে। মোট ১৩৫ কিলোমিটার পাইপলাইন পাতা হবে। এর ১৩০ কিলোমিটার থাকবে বাংলাদেশে, ৫ কিলোমিটার ভারতে। ২০ বছর ধরে এই পাইপলাইন দিয়ে বাংলাদেশে হাইস্পিড ডিজেল পাঠানো হবে। শিগগিরই যে ২ হাজার ২০০ টন ডিজেল পাঠানো হবে, তা এই প্রকল্পেরই শুভেচ্ছা অঙ্গ।ত্রিপুরা সরকার বলেছিল, পালাটানা থেকে বাংলাদেশে ২৩ মার্চ বিদ্যুৎ সরবরাহ শুরু হবে। বিকাশ স্বরূপ গতকাল এর দিনক্ষণ জানাননি। তিনি অবশ্য বলেছেন, ত্রিপুরাসহ গোটা উত্তর-পূর্বাঞ্চলের ইন্টারনেট সংযোগ উন্নত করতে বাংলাদেশের কক্সবাজার ইন্টারনেট পোর্ট থেকে ভারতকে ব্যান্ডউইট্থ ইজারা দেওয়া হবে। এখন পর্যন্ত ঠিক আছে, ২৩ মার্চ পালাটানা থেকে যে বিদ্যুৎ সরবরাহ শুরু হবে, ভিডিও কনফারেন্স মারফত তা উদ্বোধন করবেন দুই দেশের প্রধানমন্ত্রী।
