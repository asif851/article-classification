
আওয়ামী লীগের কেন্দ্রীয় নেতা ও ছাত্রলীগের সাবেক সভাপতি এনামুল হক শামীম গুলিবিদ্ধ হন ১৯ জুন সকালে। পার হয়েছে নয় দিন। তিনি এখন মোটামুটি সুস্থ।ঘটনার নয় দিন পর আজ রোববার হামলার নিন্দা ও দোষী ব্যক্তিদের বিচার দাবি করেছেন ছাত্রলীগের সাবেক শীর্ষস্থানীয় নেতারা।আজ বিকেলে ছাত্রলীগের সাবেক সাধারণ সম্পাদক মাহফুজুল হায়দার চৌধুরীর স্বাক্ষরিত এক বিবৃতিতে বলা হয়, ‘এ কে এম এনামুল হক শামীমের ওপর সন্ত্রাসী হামলা প্রকৃতপক্ষে বাংলাদেশের সুস্থ ও সৃজনশীল রাজনীতির ওপরই হামলা।’
বিবৃতিতে বলা হয়, ‘এই হামলা তারাই করেছে, যারা রাজনীতির ঘোলা পানিতে মাছ ধরতে চায়। যারা দেশকে অস্থিতিশীল করে রাজনৈতিক ফায়দা লুটতে চায়। এই রাজনৈতিক দুর্বৃত্তদের অবিলম্বে গ্রেপ্তার করতে হবে।’
বিবৃতিতে স্বাক্ষরকারীরা হলেন—প্রাক্তন ছাত্রনেতা বাহালুল মজনুন চুন্নু, মোস্তফা জামাল মহিউদ্দিন, সাংসদ আ খ ম জাহাঙ্গীর হোসাইন, সাংসদ আবদুল মান্নান, সাংসদ জাহাঙ্গীর কবির নানক, সুলতান মোহাম্মদ মনসুর আহমেদ, সাংসদ আবদুর রহমান, শাহে আলম, অসীম কুমার উকিল, মাইনুদ্দিন হাসান চৌধুরী, সাংসদ ইকবালুর রহিম, ইসহাক আলী খান পান্না, বাহাদুর বেপারী, অজয় কর খোকন, লিয়াকত শিকদার, সাংসদ নজরুল ইসলাম বাবু, মাহমুদ হাসান ও মাহফুজুল হায়দার চৌধুরী প্রমুখ।
এনামুল হক শামীমের ছোট ভাই আশরাফুল হক প্রথম আলোকে বলেন, শামীম এখন ভালো আছেন। তিনি মোটামুটি সুস্থ। হামলার ঘটনায় ধানমন্ডি থানায় করা মামলা এখন তদন্তাধীন।
