
নতুন স্বরাষ্ট্রসচিব হিসেবে নিয়োগ পেয়েছেন পরিবেশ ও বন মন্ত্রণালয়ের সচিব কামাল উদ্দিন আহমেদ। আজ বৃহস্পতিবার এ বিষয়ে আদেশ জারি করেছে জনপ্রশাসন মন্ত্রণালয়। তিনি মো. মোজাম্মেল হক খানের স্থলাভিষিক্ত হচ্ছেন। মোজাম্মেল হককে কয়েক দিন আগে জনপ্রশাসন মন্ত্রণালয়ের জ্যেষ্ঠ সচিব হিসেবে বদলি করা হয়েছে। এর আগে জনপ্রশাসন সচিব কামাল আবদুল নাসের চৌধুরীকে প্রধানমন্ত্রীর মুখ্য সচিব করা হয়।
জনপ্রশাসন মন্ত্রণালয় সূত্র জানায়, শিগগির আরও কয়েকটি মন্ত্রণালয়ে সচিব পদে পরিবর্তন আসছে। কারণ এ মাসের মধ্যে কয়েকজন সচিব অবসরোত্তর ছুটিতে যাবেন।
