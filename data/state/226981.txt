
কক্সবাজারের টেকনাফের নাফ নদী থেকে আরও দুজন রোহিঙ্গার লাশ উদ্ধার করা হয়েছে। 
গতকাল রোববার রাত সাড়ে ৮টা থেকে আজ সোমবার সকাল ১০টার মধ্যে লাশ দুটি উদ্ধার করা হয়।
এ নিয়ে গত বুধবার থেকে এখন পর্যন্ত নাফ নদী থেকে ৫৫ জন রোহিঙ্গার লাশ উদ্ধার করা হয়েছে।
সবশেষ উদ্ধার হওয়া লাশ দুটির মধ্যে একজন শিশু ও একজন নারী।
গতকাল রাতে শিশুটির লাশ উদ্ধার করা হয়। আজ সকালে উদ্ধার করা হয় নারীর লাশ।
টেকনাফ থানার ভারপ্রাপ্ত কর্মকর্তা (ওসি) মো. মাইনুদ্দিন খান বলেন, লাশ দুটি উদ্ধার করে পুলিশের হেফাজতে নেওয়া হয়েছে।
মিয়ানমারের রাখাইনে দেশটির বাহিনী দমন-পীড়ন ও সাম্প্রদায়িক সহিংসতা চালাচ্ছে। এ অবস্থায় গত প্রায় এক সপ্তাহে রাখাইন থেকে প্রায় ৬০ হাজার শরণার্থী বাংলাদেশে এসেছে। এসব শরণার্থীর মধ্যে প্রায় সবাই রোহিঙ্গা মুসলিম। জাতিসংঘের শরণার্থীবিষয়ক সংস্থা ইউএনএইচসিআর গত শনিবার এই তথ্য জানায়।
সম্প্রতি মিয়ানমারের নিরাপত্তা বাহিনীর সীমান্তবর্তী কয়েকটি চৌকিতে হামলার ঘটনা ঘটে। হামলার জন্য মিয়ানমারের সরকার স্থানীয় আরাকান রোহিঙ্গা সালভেশন আর্মিকে দায়ী করে। এরপর থেকে রোহিঙ্গা জনপদে দমন-পীড়ন ও সাম্প্রদায়িক সহিংসতা শুরু হয়। রোহিঙ্গাদের নির্বিচারে হত্যারও অভিযোগ পাওয়া গেছে।
 
