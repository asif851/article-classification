
নেত্রকোনার কলমাকান্দা উপজেলায় ইয়াবাসহ আটক ভারতীয় নাগরিক লিথন মারাককে (৩৫) কারাগারে পাঠানো হয়েছে। আজ মঙ্গলবার দুপুরে তাঁকে আদালতের মাধ্যমে কারাগারে পাঠানো হয়। এর আগের দিন সোমবার সন্ধ্যায় কলমাকান্দার রংছাতি ইউনিয়নের পাঁচগাও গ্রামের সামনের সড়ক থেকে ১৮২টি ইয়াবাসহ পুলিশ তাঁকে আটক করে।
লিথন মারাকের বাড়ি ভারতের মেঘালয় রাজ্যের বাঘমারা জেলার রংরা থানার আপারনিকুরা গ্রামে।
কলমাকান্দা থানার ভারপ্রাপ্ত কর্মকর্তা (ওসি) মো. মিজানুর রহমান জানান, লিথন মারাক সীমান্ত অতিক্রম করে প্রায়ই বাংলাদেশে অনুপ্রবেশ করে মাদক বিক্রি করে আসছিলেন। গোপন সূত্রের ভিত্তিতে গতকাল সন্ধ্যায় তাঁকে পাঁচগাও থেকে আটক করা হয়। এ সময় তাঁর দেহে তল্লাশি চালিয়ে ১৮২টি ইয়াবা বড়ি জব্দ করে পুলিশ। পরে ওই রাতেই কলমাকান্দা থানার উপপরিদর্শক (এসআই) মারুফুজ্জামান বাদী হয়ে থানায় লিথন মারাকের বিরুদ্ধে মাদক আইনে একটি ও অবৈধভাবে অনুপ্রবেশের দায়ে আরও একটি মামলা করেন। পরে ওই মামলায় তাঁকে গ্রেপ্তার দেখিয়ে আজ আদালতের মাধ্যমে কারাগারে পাঠানো হয়।
