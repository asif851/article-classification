
শ্রমিকদের জন্য মজুরি কমিশন গঠনের দাবি জানিয়েছে জাতীয় শ্রমিক ফেডারেশন ও জাতীয় গার্মেন্টস শ্রমিক ফেডারেশন। আজ সোমবার সকালে চট্টগ্রাম কেন্দ্রীয় শহীদ মিনারে মে দিবস উপলক্ষে আয়োজিত সমাবেশ থেকে এ দাবি জানানো হয়।
সমাবেশ থেকে মজুরি কমিশন ঘোষণা ছাড়াও বকেয়া মজুরি ও বেতন এবং ২০ শতাংশ মহার্ঘ ভাতা পরিশোধ, গণতান্ত্রিক শ্রম আইন বাস্তবায়ন, সকল বন্ধ কল-কারখানা চালুর দাবি জানানো হয়।
সমাবেশে ওয়ার্কার্স পার্টির চট্টগ্রাম জেলা কমিটির সাধারণ সম্পাদক শামসুদ্দিন খালেদ বলেন, সরকারি চাকরিজীবীদের বেতন বেড়েছে। কিন্তু যাদের শ্রমে ঘামে এ দেশ গড়া সে শ্রমিকদের জন্য মজুরি কমিশন গঠন করা হয়নি। তাদের বেতন-ভাতা বৃদ্ধি করা হয়নি। বছরের পর বছর শ্রমিকদের বেতন বকেয়া থাকছে। উন্নত বাংলাদেশ গড়তে হলে শ্রমিকদের ন্যায্য মজুরি এবং স্বাভাবিক জীবন নিশ্চিত করতে হবে। জাতীয় শ্রমিক ফেডারেশনের চট্টগ্রাম জেলার সাধারণ সম্পাদক দিদারুল আলম চৌধুরী বলেন, সরকার কর্মসংস্থানের কথা বললেও একের পর এক কল-কারখানা বন্ধ হয়ে যাচ্ছে। সরকার ঘোষিত অর্থনৈতিক অঞ্চলে বা নতুন শিল্প প্রতিষ্ঠানে বন্ধ কারখানার শ্রমিকদের জন্য কাজের সুযোগ রাখতে হবে।
জাতীয় গার্মেন্টস শ্রমিক ফেডারেশন চট্টগ্রাম বিভাগীয় সভাপতি ফয়েজ আহমেদের সভাপতিত্বে সমাবেশে বক্তব্য দেন জাতীয় শ্রমিক ফেডারেশনের চট্টগ্রাম জেলা কমিটির সহসভাপতি জসিম উদ্দিন, সহসাধারণ সম্পাদক মো. শাহজাহান ও মোক্তার আহমদ, সাংগঠনিক সম্পাদক শরীফ চৌহান, ওয়ার্কার্স পার্টিও জেলা কমিটির সদস্য ইন্দ্র কুমার নাথ প্রমুখ। সমাবেশের আগে নগরের দোস্ত বিল্ডিং চত্বর থেকে মিছিল বের করা হয়। মিছিলটি নগরের গুরুত্বপূর্ণ সড়ক প্রদক্ষিণ করে শহীদ মিনারের সামনে এসে শেষ হয়।
