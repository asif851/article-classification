
১৪ ডিসেম্বরের আগে নির্বাচনের প্রতীক নিয়ে কেউ কোনো প্রচারণা চালাতে পারবেন না। ওই দিন থেকেই প্রতিটি পৌরসভায় ভ্রাম্যমাণ আদালত কাজ শুরু করবেন। আজ বুধবার নির্বাচন কমিশনের (ইসি) এক সভায় এসব সিদ্ধান্ত নেওয়া হয়।
রাজধানীর আগারগাঁওয়ে ইসি কার্যালয়ে অনুষ্ঠিত এই সভায় সভাপতিত্ব করেন প্রধান নির্বাচন কমিশনার (সিইসি) কাজী রকিব উদ্দিন আহমেদ। বৈঠকের পর ইসি সচিবালয়ের সচিব সিরাজুল ইসলাম সাংবাদিকদের এ কথা জানান।
এবারই প্রথম দলীয় প্রতীকে মেয়র নির্বাচন হচ্ছে। এ কারণে যাঁরা দলীয়ভাবে নির্বাচন করছেন, তাঁদের প্রতীক রয়েছে। কিন্তু স্বতন্ত্র প্রার্থীদের মধ্যে এখনো প্রতীক বরাদ্দ দেওয়া হয়নি। ১৪ ডিসেম্বর প্রতীক বরাদ্দ দেওয়া হবে। প্রার্থীদের মধ্যে যাতে বৈষম্য না হয়, এ কারণে কমিশন এ সিদ্ধান্ত নিয়েছে বলে ইসির পক্ষ থেকে জানানো হয়।
আর প্রার্থীরা আচরণবিধি মানছেন কি না, তা দেখার জন্য ১৪ ডিসেম্বর থেকে প্রতিটি পৌরসভায় ভ্রাম্যমাণ আদালত কাজ শুরু করবেন। আচরণবিধি লঙ্ঘনের ঘটনা ঘটলে তাঁরা শাস্তি দেবেন।
আগামী ৩০ ডিসেম্বর ২৩৫টি পৌরসভায় নির্বাচন হবে। আজ থেকে নির্বাচনী প্রচারণা শুরু হয়েছে। প্রার্থীরা প্রতীক নিয়ে প্রচারণা চালাতে পারবেন না।
