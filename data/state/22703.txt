
সুনামগঞ্জ থেকে যুক্তরাজ্যপ্রবাসী বিএনপির নেতা মুজিবুর রহমান ও তাঁর গাড়িচালক নিখোঁজের ঘটনায় আজ শনিবার জেলা যুবদলের এক নেতাসহ তিনজনকে আটক করেছে পুলিশ। সুনামগঞ্জ পৌর শহরের পুরাতন বাসস্ট্যান্ড এলাকা থেকে বেলা একটার দিকে তাঁদের আটক করা হয়।আটক ব্যক্তিরা হলেন জেলা যুবদলের আহ্বায়ক কমিটির সদস্য জেলার দিরাই উপজেলার সুজানগর গ্রামের আলী আকবর চৌধুরী (৩৭), সুনামগঞ্জ শহরের পুরাতন বাসস্ট্যান্ড এলাকার বাসিন্দা জিহাদুর হক (২৮) এবং তাহিরপুর উপজেলার বলিজুড়ি গ্রামের তারেকুজ্জামান (২৫)।পুলিশ জানিয়েছে, সন্দেহভাজন হিসেবে এই তিনজনকে আটক করা হয়েছে। তাঁদের জিজ্ঞাসাবাদ করা হচ্ছে। নিখোঁজ প্রবাসী নেতা মুজিবুর রহমান শহরের পুরাতন বাসস্ট্যান্ড এলাকার বাসিন্দা ফজলুল হকের কাছ থেকে কিছু জায়গা কিনে সেখানে বহুতল বিপণিবিতান নির্মাণ করছেন। এই জায়গা নিয়ে মুজিবুর রহমানের সঙ্গে ওই পরিবারের বিরোধ চলছিল। আটক আলী আকবর চৌধুরী সম্পর্কে ফজলুল হকের মেয়ের জামাতা। জিহাদ ফজলুল হকের ভাতিজা এবং তারেক বোনের ছেলে।এ ব্যাপারে সুনামগঞ্জের পুলিশ সুপার মোহাম্মদ হারুন অর রশিদ বলেছেন, ‘এই তিনজনকে সন্দেহভাজন হিসেবে আটক করা হয়েছে। তাঁদের জিজ্ঞাসাবাদ করা হচ্ছে।’৪ মে সুনামগঞ্জে বিএনপির সমাবেশে যোগদান শেষে সিলেটে যাওয়ার পথে যুক্তরাজ্য বিএনপির উপদেষ্টা ও সুনামগঞ্জ জেলা বিএনপির আহ্বায়ক কমিটির অন্যতম সদস্য মুজিবুর রহমান ও তাঁর গাড়িচালক রেজাউল হক সুহেল নিখোঁজ হন। গত সাত দিনেও তাঁদের সন্ধান মেলেনি। তাঁদের উদ্ধারে পুলিশ সিলেট ও ময়মনসিংহে অভিযান চালাচ্ছে।
