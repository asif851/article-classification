

বিএনপির চেয়ারপারসন বেগম খালেদা জিয়া হুকুম দিয়ে দুই বিদেশিকে হত্যার ব্যবস্থা করেছেন বলে মন্তব্য করেছেন স্বাস্থ্যমন্ত্রী মো. নাসিম। আজ শনিবার দুপুরে কুষ্টিয়ায় মেডিকেল কলেজের অবকাঠামো নির্মাণ অগ্রগতি পর্যালোচনা ও মতবিনিময় সভায় প্রধান অতিথি হিসেবে বক্তব্য দেন তিনি।খালেদা জিয়াকে উদ্দেশে স্বাস্থ্যমন্ত্রী বলেন, ‘আমরা চিন্তা করছি, আমরা জানি, সন্দেহ করছি, আপনি হুকুম দিয়ে দুজন বিদেশিকে হত্যা করার ব্যবস্থা করেছেন। পুলিশ হত্যা করেছেন। তাজিয়া মিছিলে হামলা চালিয়ে মানুষকে হত্যা করেছেন। কেন, কি কারণে? আপনি দেশের মানুষকে হত্যা করেছেন, ব্যর্থ হয়েছেন। এখন বিদেশি হত্যা করে আওয়ামী লীগকে সরাতে চান। কিন্তু আল্লাহর রহমে শকুনের দোয়ায় গরু মরে না, গরু মরবে না।’নাসিম বলেন, ২০১৯ সালে নির্বাচন হবে, তার একদিন আগেও নির্বাচন হবে না, হওয়ার কোনো প্রশ্ন উঠে না। আমেরিকা-ব্রিটেন-ভারতে যেভাবে ক্ষমতাসীনদের অধীনে নির্বাচন হয়, সেভাবে বাংলাদেশে ২০১৯ সালে শেখ হাসিনার অধীনে নির্বাচন হবে।খালেদা জিয়াকে উদ্দেশ করে নাসিম আরও বলেন, ‘যদি সাহস থাকে সামনে এসে লড়াই করেন। আওয়ামী লীগ সামনে লড়াই পছন্দ করে, পেছনের লড়াই পছন্দ করে না। সাহস যদি থাকে লন্ডন থেকে ফিরে আসেন, লড়াই হবে সামনে।’আওয়ামী লীগের এ নেতা দাবি করে বলেন, বিদ্যুৎ সংকট সমাধান করা হয়েছে। জঙ্গির উত্থান বন্ধ করা হয়েছে। গ্রামে চিকিৎসক দেওয়া হয়েছে। মানুষকে শান্তি দেওয়া হয়েছে। ২০১৯ সালে নির্বাচন হবে, সেই নির্বাচনে আওয়ামী লীগই জয়লাভ করবে।
কুষ্টিয়া মেডিকেল কলেজের অধ্যক্ষ ইফতেখার মাহমুদের সভাপতিত্বে অনুষ্ঠানে অন্যান্যের মধ্যে সাবেক খাদ্যমন্ত্রী আবদুর রাজ্জাক, আওয়ামী লীগের যুগ্ম সাধারণ সম্পাদক ও কুষ্টিয়া সদর আসনের সাংসদ মাহবুব উল আলম হানিফ বক্তব্য দেন।
