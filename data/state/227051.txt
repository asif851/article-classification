
দিনাজপুর-ঢাকা রেলপথে চলাচলকারী আন্তনগর দ্রুতযান এক্সপ্রেস ট্রেনটি গতকাল বুধবার সকালে পার্বতীপুরে লাইনচ্যুত হলে পার্বতীপুর-দিনাজপুর ও পার্বতীপুর-সৈয়দপুর পথে তিন ঘণ্টা ট্রেন চলাচল বন্ধ থাকে। উদ্ধারকারী ট্রেন ঘটনাস্থলে এসে লাইনচ্যুত ইঞ্জিনটি উদ্ধার করলে বেলা পৌনে ১১টার দিকে ট্রেন চলাচল স্বাভাবিক হয়। এ ঘটনায় লালমনিরহাট রেলওয়ে বিভাগের পক্ষ থেকে একটি এবং পাকশী রেলওয়ে বিভাগের পক্ষ থেকে আরও একটি তদন্ত কমিটি গঠন করা হয়েছে। স্থানীয় সূত্রে জানা গেছে, গতকাল সকাল পৌনে আটটার দিকে দিনাজপুর-ঢাকার মধ্যে চলাচলকারী আন্তনগর দ্রুতযান এক্সপ্রেস ট্রেনটি পার্বতীপুরে ঢোকার সময় পার্বতীপুর রেল জংশনের এম এল-১২ পয়েন্টে ট্রেনটির ইঞ্জিন ও তিনটি বগি লাইনচ্যুত হয়। ফলে পার্বতীপুর-দিনাজপুর ও পার্বতীপুর-সৈয়দপুর রেলপথে সৈয়দপুর থেকে খুলনাগামী রূপসা এক্সপ্রেস ট্রেন ও চিলাহাটি-খুলনার মধ্যে চলাচলকারী রকেট মেইল ট্রেন এবং পার্বতীপুর-পঞ্চগড়ের মধ্যে চলাচলকারী কাঞ্চন এক্সপ্রেস ট্রেন চলাচল তিন ঘণ্টা বিলম্বিত হয়। পার্বতীপুর রেলস্টেশনের মাস্টার শোভন রায় জানান, ট্রেন লাইনচ্যুত হওয়ার ঘটনায় চার সদস্যের একটি তদন্ত দল গঠন করা হয়েছে।
