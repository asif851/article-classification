
র‌্যাপিড অ্যাকশন ব্যাটালিয়ন (র‌্যাব) থেকে সেনাসদস্যদের প্রত্যাহার করে নিতে সেনাবাহিনীর প্রতি আহ্বান জানিয়েছেন বিএনপির ভাইস চেয়ারম্যান সাদেক হোসেন খোকা। তাঁর অভিযোগ, সেনাবাহিনীর ভাবমূর্তি নষ্ট করতে গভীর ষড়যন্ত্র চলছে।আজ মঙ্গলবার জাতীয় প্রেসক্লাবে এক প্রতিবাদ সভায় সেনাবাহিনীর প্রতি খোকা এ আহ্বান জানান। বিএনপির চেয়ারপারসন খালেদা জিয়ার বিরুদ্ধে মামলা দায়ের এবং আদালত স্থানান্তরের প্রতিবাদে ঢাকা মহানগর বিএনপি এই সভার আয়োজন করে। সভাপতির বক্তব্যে মহানগর বিএনপির আহ্বায়ক সাদেক হোসেন খোকা বলেন, ‘সেনাবাহিনীর ভাবমূর্তি নষ্ট করতে গভীর ষড়যন্ত্র চলছে। সেনাবাহিনীর উচিত হবে তাদের সব সদস্যকে র‌্যাব থেকে প্রত্যাহার করে নেওয়া। আমরা সেনাবাহিনীর ভাবমূর্তি সমুজ্জ্বল দেখতে চাই।’বিএনপির ভারপ্রাপ্ত মহাসচিব মির্জা ফখরুল ইসলাম আলমগীর অভিযোগ করেন, বিএনপির চেয়ারপারসন খালেদা জিয়াকে রাজনীতি থেকে দূরে রাখতে তাঁর বিরুদ্ধে মিথ্যা মামলা দেওয়া হয়েছে, যাতে তিনি আগামী নির্বাচনে অংশ নিতে না পারেন।
ফখরুল ইসলাম বলেন, মামলা দিয়ে লাভ হবে না। যুগ যুগ ধরে দেশপ্রেমিক নেতাদের বিরুদ্ধে এ ধরনের মামলা অনেক হয়েছে। কিন্তু তাঁদের দমানো সম্ভব হয়নি।
প্রেসক্লাবের কক্ষে সভা না করে রাজপথে দাঁড়িয়ে প্রতিবাদ করার জন্য প্রস্তুতি নিতে মহানগরের নেতা-কর্মীদের প্রতি আহ্বান জানান দলের ভারপ্রাপ্ত মহাসচিব।
সভায় অন্যদের মধ্যে বিএনপির যুগ্ম মহাসচিব আমানউল্লাহ, ঢাকা মহানগর কমিটির সদস্য সচিব এম এ সালাম প্রমুখ বক্তব্য দেন।
