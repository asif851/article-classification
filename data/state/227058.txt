
আশ্বিনের মধ্যভাগে এখন বৃষ্টি ঝরছে সারা দেশে। সেই সঙ্গে মাঝেমধ্যে বইছে দমকা হওয়া। আবহাওয়া অধিদপ্তর জানিয়েছে, বঙ্গোপসাগরে সৃষ্ট লঘুচাপের জন্যই এই বৃষ্টি। এ জন্য উপকূলের সব নৌ ও সমুদ্রবন্দরে ৩ নম্বর স্থানীয় সতর্কসংকেত দেখিয়ে যেতে বলা হয়েছে।
আবহাওয়া অধিদপ্তরের ওয়েবসাইটে জানানো হয়েছে, গত ২৪ ঘণ্টায় সারা দেশের প্রায় সব এলাকায় কমবেশি বৃষ্টি হয়েছে। তবে দক্ষিণ ও মধ্যাঞ্চলে বৃষ্টির দাপট ছিল বেশি। আজ ভোর ছয়টা পর্যন্ত সর্বোচ্চ বৃষ্টি হয়েছে মাদারীপুরে। সেখানে ১১৭ মিলিমিটার বৃষ্টি রেকর্ড করা হয়েছে। এর পর যশোরে ৮৪ ও ফরিদপুর জেলায় ৭৪ মিলিমিটার বৃষ্টিপাত হয়েছে। এ ছাড়া রাজধানী ঢাকায় আজ সকাল ১০টা পর্যন্ত বৃষ্টি হয়েছে ২৫ মিলিমিটার।
আবহাওয়া অধিদপ্তরের আবহাওয়াবিদ আবদুর রহমান প্রথম আলো ডটকমকে জানান, উত্তর-পশ্চিম বঙ্গোপসাগরে লঘুচাপের কারণে বৃষ্টি হচ্ছে। তবে আজ থেকে পরিস্থিতি স্বাভাবিক হয়ে আসবে।
এদিকে বৃষ্টির কারণে আশ্বিনের ভ্যাপসা গরমও কিছুটা কমে এসেছে। তাপমাত্রা ৩৫ ডিগ্রি সেলসিয়াসের নিচে নেমে এসেছে। আজ দেশের সর্বনিম্ন তাপমাত্রা রেকর্ড হয়েছে দিনাজপুরে ২২ দশমিক ৮ ও সিলেটে ২৩ দশমিক ১ ডিগ্রি সেলসিয়াস। গতকাল সর্বোচ্চ তাপমাত্রা ছিল রাঙ্গামাটি জেলায় ৩২ দশমিক ৫ ডিগ্রি সেলসিয়াস। রাজধানী ঢাকায় ছিল ৩০ দশমিক ১ ডিগ্রি সেলসিয়াস।
