
পিরোজপুরের জিয়ানগর উপজেলার নাম পরিবর্তন করে ইন্দুরকানি করার সিদ্ধান্ত নেওয়া হয়েছে। একই সঙ্গে কুমিল্লায় নতুন একটি উপজেলা এবং চট্টগ্রামের চন্দনাইশে দুহাজারিতে একটি পৌরসভার করার সিদ্ধান্ত নেওয়া হয়েছে।
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত প্রশাসনিক পুনর্বিন্যাস সংক্রান্ত জাতীয় বাস্তবায়ন কমিটির (নিকার) বৈঠকে এ সিদ্ধান্ত নেওয়া হয়। এর আগে অনুষ্ঠিত হয় মন্ত্রিসভার নিয়মিত বৈঠক।
সংবাদ ব্রিফিংয়ে মন্ত্রিপরিষদ সচিব মো. শফিউল আলম এই দুই সভার সিদ্ধান্তের কথা জানান।   শফিউল আলম বলেন, ২০০২ সালে পিরোজপুরে জিয়ানগর নামে একটি উপজেলা হয়। কিন্তু থানার নাম ইন্দুরকানি ছিল। এখন জিয়ানগর উপজেলার নামও ইন্দুরকানি হবে। স্থানীয় জনগণের দাবি অনুযায়ী এটি করা হয়েছে জানান তিনি।  এ ছাড়া নিকারের সভায় কুমিল্লায় লালমাই নামে একটি নতুন উপজেলা গঠনের সিদ্ধান্ত হয়েছে। মোট নয়টি ইউনিয়ন নিয়ে এ উপজেলা হবে। এর মধ্যে আটটি ইউনিয়ন কুমিল্লা সদরের। এটি হবে দেশের ৪৯১ তম উপজেলা। এই উপজেলার জনসংখ্যা হবে ২ লাখ ২০ হাজার ৩২ জন। এর আয়তন হবে ১৪৭ দশমিক ০৩ বর্গকিলোমিটার। এই উপজেলার সদর দপ্তর হবে জয়নগর নামের মৌজায়।   এ ছাড়াও আজকের সভায় চট্টগ্রামের চন্দনাইশের দুহাজারি ইউনিয়নকে পৌরসভা করার সিদ্ধান্ত হয়েছে। এ পৌরসভার জনসংখ্যা হবে ৫৬ হাজার ৬৩৩ জন।
