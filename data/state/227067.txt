
নারায়ণগঞ্জ-৫ আসনের উপনির্বাচনে আচরণবিধি লঙ্ঘন করে প্রার্থীর পক্ষে প্রচারণায় অংশ নেওয়ায় সিআইডির পরিদর্শক মহিউদ্দিন অটল ও সদর উপজেলার কুতুবপুর ইউনিয়ন ভূমি অফিসের সহকারী কর্মকর্তা কামাল হোসেনকে প্রত্যাহার করা হয়েছে।
আজ মঙ্গলবার রাতে তাঁদের প্রত্যাহার করা হয়েছে বলে জানিয়েছেন নির্বাচনের রিটার্নিং কর্মকর্তা ও আঞ্চলিক কর্মকর্তা মিহির সারওয়ার মোর্শেদ।জেলা প্রশাসক আনিছুর রহমান মিয়াও ঘটনার সত্যতা স্বীকার করেছেন।উপনির্বাচনে স্বতন্ত্র প্রার্থী এস এম আকরামের প্রধান নির্বাচনী এজেন্ট মাহবুবুর রহমান রিটার্নিং কর্মকর্তার কাছে লেখা এক চিঠিতে অভিযোগ করেন, সিআইডিতে কর্মরত পরিদর্শক মহিউদ্দিন ওরফে অটল তাঁর কর্মস্থল থেকে ছুটি নিয়ে বন্দরে লক্ষণখোলায় নিজ বাড়িতে গত কয়েক দিন ধরে অবস্থান করছেন। অটলের বাড়ি ২৫ নম্বর ওয়ার্ডে। এই ওয়ার্ডে লাঙ্গল প্রতীকের প্রার্থী সেলিম ওসমানের নির্বাচনী ক্যাম্পে অটলকে সব সময় অবস্থান করে নির্বাচনী কার্যক্রম পরিচালনা করতে দেখা গেছে। এ ছাড়া ২৩ নম্বর ওয়ার্ডের বাসিন্দা ভূমি অফিসের কর্মকর্তা কামাল হোসেনও প্রকাশ্যে সেলিম ওসমানের পক্ষে প্রচারণা চালাচ্ছেন।
