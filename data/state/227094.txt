
চট্টগ্রামে তিন গ্রাহকের টাকা আত্মসাতের অভিযোগে দুর্নীতির মামলায় সাবেক দুই ব্যাংক কর্মকর্তাকে কারাদণ্ড দিয়েছেন আদালত।দণ্ড পাওয়া ব্যক্তিরা হলেন রূপালী ব্যাংক নগরের কাজীর দেউড়ীর মহিলা শাখার সাবেক ব্যবস্থাপক কানিজ ফাতেমা আহমেদ ও একই শাখার কর্মকর্তা পূরবী বড়ুয়া। গতকাল বুধবার চট্টগ্রাম বিভাগীয় বিশেষ জজ আদালতের বিচারক মো. আতাউর রহমান এ রায় দেন।দুদকের আইনজীবী মেজবাহ উদ্দিন প্রথম আলোকে বলেন, বিচারক রায়ের আদেশে ব্যাংক কর্মকর্তা পূরবী বড়ুয়াকে পৃথক দুই ধারায় দুই বছর করে চার বছরের কারাদণ্ড এবং ব্যবস্থাপক কানিজ ফাতেমা আহমেদকে দুই ধারায় এক বছর করে দুই বছরের কারাদণ্ড দিয়েছেন। তবে দুটি সাজা একসঙ্গে চলবে। সেক্ষেত্রে একজনের দুই বছর এবং অন্যজনের এক বছরের কারাদণ্ড ভোগ করতে হবে। দণ্ড পাওয়া ব্যক্তিদের মধ্যে পূরবী বড়ুয়া পলাতক রয়েছেন।আদালত সূত্রে জানা গেছে, ১৯৯৪ সালে রূপালী ব্যাংক নগরের মহিলা শাখার তিন গ্রাহকের ৮১ হাজার ৩০০ টাকা আত্মসাতের অভিযোগ উঠে ব্যাংকের দুই কর্মকর্তার বিরুদ্ধে। অনুসন্ধান শেষে তৎকালীন দুর্নীতি দমন ব্যুরো চট্টগ্রামের সহকারী পরিচালক সিরাজুল হক বাদী হয়ে থানায় মামলা দায়ের করেন। তদন্ত শেষে দুজনের বিরুদ্ধে ২০১১ সালের ৯ মে অভিযোগপত্র দাখিল করা হয়। ১৪ জন সাক্ষীর সাক্ষ্য গ্রহণ শেষে আদালত এ রায় দেন।
