
রাজশাহী সিটি করপোরেশন নির্বাচনে ১৮-দলীয় জোট-সমর্থিত মেয়র পদপ্রার্থী মোসাদ্দেক হোসেনের বাবা আবদুর রশিদ মুক্তিযুদ্ধ চলাকালে শান্তি কমিটির একজন সক্রিয় নেতা ছিলেন বলে দাবি করেছেন রাজশাহীর মুক্তিযোদ্ধারা।
আজ বৃহস্পতিবার দুপুরে রাজশাহী প্রেসক্লাবে এক সংবাদ সম্মেলনে এই অভিযোগ করা হয়।
সম্মেলনে লিখিত বক্তব্যে মুক্তিযোদ্ধা সংসদের রাজশাহী মহানগর ইউনিট কমান্ডের আহ্বায়ক আবদুল মান্নান বলেন, মোসাদ্দেকের বাবা রশিদ মুক্তিযুদ্ধকালে রাজাকার আবদুল মজিদ, আবদুর রহমান, মাওলানা আবদুল আজিজ ও আবদুুস কুদ্দুস সরকারের যোগসাজশে পুঠিয়ায় সাধারণ মানুষের ঘরবাড়ি ধ্বংস, লুটতরাজ, অগ্নিসংযোগ ও হত্যাকাণ্ডের মতো মানবতাবিরোধী অপরাধের সঙ্গে যুক্ত ছিলেন। দেশ স্বাধীন হওয়ার পর এই রাজাকারদের অধিকাংশ পুঠিয়া ছেড়ে পালিয়ে যায়। মোসাদ্দেক হোসেনের বাবাও ১৬ ডিসেম্বরের মহান বিজয় দিবসের পর পুঠিয়া থেকে পালিয়ে রাজশাহী মহানগরের উপশহরে বসবাস শুরু করেন।
সংবাদ সম্মেলনে বলা হয়, মুক্তিযোদ্ধা সংসদের পুঠিয়া থানা ইউনিট কমান্ডের দীর্ঘদিনের সাবেক কমান্ডার রওশন আলীসহ উপজেলার বিশিষ্ট মুক্তিযোদ্ধারা এ বিষয়ে বিবৃতি দিয়েছেন। রাজশাহী নগরের বিশিষ্ট মুক্তিযোদ্ধারাও পুঠিয়ায় গিয়ে তদন্ত করে ঘটনার সত্যতা পেয়েছেন।
সংবাদ সম্মেলনে অন্যদের মধ্যে সাংসদ ও মুক্তিযোদ্ধা জিনাতুন নেসা তালুকদার, মুক্তিযোদ্ধা মীর ইকবাল, অধ্যাপক রুহুল আমিন প্রামাণিক, শফিকুর রহমান, ফরহাদ আলী মিয়া, বরজাহান আলী, রবিউল ইসলাম, সিরাজুল ইসলাম মৃধা, বদিউজ্জামান চৌধুরী, মোতাহার হোসেন, আবদুস সাত্তার, হুমায়ুন কবীর, আবদুল হান্নানসহ পুঠিয়া থানার মুক্তিযোদ্ধা রওশন আলী, ওয়াজেদ আলী শাহ, আবুল হোসেন, আবদুল কাদের, মইনুদ্দিন আহমেদ, পুঠিয়া উপজেলার চেয়ারম্যান মর্জিনা বেগম ও দেওপাড়া ইউপি চেয়ারম্যান রুস্তম আলী উপস্থিত ছিলেন।
মুক্তিযোদ্ধাদের অভিযোগের বিষয়ে জানতে চাইলে মোসাদ্দেক হোসেন বলেন, ‘নির্বাচনকে প্রভাবিত করতেই এসব অভিযোগ তোলা হচ্ছে।’ একই কথা বলেন রাজশাহীর সাবেক মেয়র ও বিএনপির যুগ্ম মহাসচিব মিজানুর রহমান।
