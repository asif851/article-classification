
অষ্টম জাতীয় বেতন-কাঠামোয় দশম গ্রেডে অন্তর্ভুক্তিসহ পাঁচ দফা দাবি পূরণে সরকারকে ৩০ সেপ্টেম্বর পর্যন্ত সময় বেঁধে দিয়েছেন সরকারি প্রাথমিক বিদ্যালয়ের প্রধান শিক্ষকেরা। এ সময়ের মধ্যে দাবি পূরণ না হলে পূর্ণদিবস কর্মবিরতি পালন এবং প্রাথমিক শিক্ষা সমাপনী পরীক্ষার দায়িত্ব বর্জনের হুমকি দেন তাঁরা।
আজ সোমবার সকালে চট্টগ্রাম প্রেসক্লাবে সংবাদ সম্মেলন করে দাবি আদায়ে এই কর্মসূচি ঘোষণা করে ‘বাংলাদেশ সরকারি প্রাথমিক বিদ্যালয় প্রধান শিক্ষক সমিতি’ চট্টগ্রাম জেলা।এতে লিখিত বক্তব্য পাঠ করেন সংগঠনের কেন্দ্রীয় কমিটির যুগ্ম আহ্বায়ক ও চট্টগ্রাম জেলার আহ্বায়ক কাইছারুল আলম।আজ সংবাদ সম্মেলনে লিখিত বক্তব্যে কাইছারুল আলম বলেন, ৩০ সেপ্টেম্বরের মধ্যে প্রধান শিক্ষকদের পাঁচ দফা দাবি বাস্তবায়ন করতে হবে। না হলে ১ থেকে ১০ অক্টোবর পর্যন্ত প্রধান শিক্ষকের চেয়ার বর্জন করা হবে। আর ৩ অক্টোবর থেকে ৫ অক্টোবর পর্যন্ত সকাল ৯টা থেকে দুপুর ১২টা পর্যন্ত তিন ঘণ্টার কর্মবিরতি এবং ৬ অক্টোবর থেকে লাগাতার পূর্ণদিবস কর্মবিরতি কর্মসূচি পালন করা হবে। এর মধ্যেও দাবি পূরণ না হলে আগামী নভেম্বরে শুরু হতে যাওয়া প্রাথমিক শিক্ষা সমাপনী পরীক্ষার দায়িত্ব বর্জন করা হবে।লিখিত বক্তব্যে বলা হয়, প্রধানমন্ত্রী শেখ হাসিনা গত বছরের ৯ মার্চ সরকারি প্রাথমিক বিদ্যালয়ের প্রধান শিক্ষকদের দ্বিতীয় শ্রেণির গেজেটেড কর্মকর্তার পদমর্যাদা দেওয়ার ঘোষণা দেন। একই দিন প্রাথমিক ও গণশিক্ষা মন্ত্রণালয় পদমর্যাদা উন্নীতের আদেশ জারি করে। কিন্তু দেড় বছরেও পদমর্যাদা অনুযায়ী দশম গ্রেড বাস্তবায়ন হয়নি। এতে শিক্ষকদের মাঝে চরম হতাশা বিরাজ করছে। তাঁরা এর অবসান চান।সংবাদ সম্মেলনে উপস্থিত ছিলেন সংগঠনের কেন্দ্রীয় কমিটির যুগ্ম আহ্বায়ক রনজিত ভট্টাচার্য, শিক্ষকনেতা নিপক কুমার লালা, কৃষ্ণা দাশগুপ্তা, রফিকুল ইসলাম সিদ্দিকী প্রমুখ।
