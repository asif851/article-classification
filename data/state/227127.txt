
বরিশাল শের-ই-বাংলা মেডিকেল কলেজ হাসপাতালে স্ত্রীর লাশ ফেলে রেখে এক ব্যক্তি সন্তান নিয়ে পালিয়ে গেছেন। মৃত ওই গৃহবধূর নাম তমা বেগম (২৬)। তাঁর স্বামী ঝালকাঠি সদর উপজেলার গাভারামচন্দ্রপুর ইউনিয়নের উত্তর বারুকাঠি গ্রামের হেমায়েত হাওলাদার।
 তমা বেগমের পরিবারের সদস্যদের অভিযোগ, যৌতুকের জন্য হেমায়েত তমা বেগমকে মারধর করার পর তিনি গুরুতর অসুস্থ হয়ে পড়লে গত শুক্রবার রাত ৮টার দিকে বরিশাল শের-ই বাংলা মেডিকেল কলেজ হাসপাতালে ভর্তি করার পর তমা মারা যান। এরপর চতুর্থ তলার ৫ নম্বর ওয়ার্ডে লাশ ফেলে রেখে সটকে পড়েন হেমায়েত। পরের দিন শনিবার খবর পেয়ে স্বজনেরা হাসপাতালে এসে তমা বেগমের মরদেহ শনাক্ত করেন। গতকাল রোববার সকালে ওই হাসপাতালে ময়নাতদন্তের পর তমা বেগমের লাশ পরিবারের সদস্যদের কাছে হস্তান্তর করা হয়েছে।
তমা বেগমের চাচা গ্রামপুলিশ রত্তন হাওলাদার জানান, ৯ বছর আগে পারিবারিকভাবে ঝালকাঠির উত্তর বারুকাঠি গ্রামের মো. গনি হাওলাদারের ছেলে হেমায়েত হোসেনের সঙ্গে তমার বিয়ে হয়। বিয়ের তিন বছরের মাথায় তাঁদের ঘরে একটি ছেলে সন্তান জন্ম নেয়। বিয়ের পর থেকে তাঁরা ঢাকায় বসবাস করতেন। সম্প্রতি তাঁরা ঢাকা থেকে গ্রামের বাড়িতে এসে বসবাস শুরু করেন।
রত্তন হাওলাদার অভিযোগ করেন, বিয়ের কিছুদিন পরই হেমায়েত তমার কাছে যৌতুক দাবি করেন। এ নিয়ে প্রায়ই তাঁদের মধ্যে বাগ্‌বিতণ্ডা হতো। কিছুদিন পর তমার ওপর শুরু হয় শারীরিক নির্যাতন।
রত্তন হাওলাদার বলেন, ‘গত শুক্রবার বিকেলে তমার শ্বশুরবাড়ির প্রতিবেশীদের মাধ্যমে আমরা জানতে পারি হেমায়েত তমাকে পেয়ারা গাছের ডাল দিয়ে বেদম মারধর করায় সে গুরুতর অসুস্থ হয়ে পড়েছে। খোঁজ নিয়ে তাঁর শ্বশুরবাড়ি গিয়ে জানতে পারি অসুস্থ অবস্থায় তমাকে পার্শ্ববর্তী বানারীপাড়া উপজেলা স্বাস্থ্য কমপ্লেক্সে ভর্তি করা হয়েছে। পরের দিন শনিবার সেখানে গিয়ে জানতে পারি তাকে বরিশাল শের-ই-বাংলা মেডিকেল কলেজ হাসপাতালে নেওয়া হয়েছে। এরপর শনিবার বিকেলে বরিশাল শের-ই বাংলা মেডিকেল কলেজ হাসপাতালের জরুরি বিভাগে গিয়ে জানতে পারি একটি মেয়ের লাশ ফেলে তাঁর স্বজনেরা পালিয়ে গেছেন। এরপর আমরা তমার মৃতদেহ শনাক্ত করি।’
হাসপাতালের জরুরি বিভাগের দায়িত্বপ্রাপ্ত একটি সূত্র জানায়, গৃহবধূর শরীরে আঘাতে চিহ্ন ছিল। গতকাল রোববার সকালে শের-ই-বাংলা মেডিকেল কলেজ হাসপাতালে লাশের ময়নাতদন্ত শেষে লাশ পরিবারের কাছে হস্তান্তর করা হয়েছে।
বরিশাল কোতোয়ালি মডেল থানার ওসি শাহ মো. আওলাদ হোসেন গতকাল রোববার দুপুরে বলেন,  ওই গৃহবধূর লাশ উদ্ধার করে ময়নাতদন্তের জন্য পাঠানো হয়েছে।
 
