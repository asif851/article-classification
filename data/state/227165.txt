
বান্দরবানের ঐতিহ্যবাহী বোমাং রাজপুণ্যাহ উৎসব আগামী ২১ ডিসেম্বর শুরু হবে। জুমচাষি প্রজাদের কাছ থেকে খাজনা বা জুম রাজস্ব আদায়ের এ উৎসব সফল করতে রাজবাড়িতে ইতিমধ্যে প্রস্তুতি শুরু হয়েছে বলে গতকাল মঙ্গলবার বোমাং রাজা উ চ প্রু চৌধুরী প্রথম আলোকে জানান।
রাজদরবারের কর্মকর্তারা বলেন, বোমাং সার্কেলের (বান্দরবান জেলার ৯৫টি ও রাঙামাটির ১৪টি মৌজা নিয়ে বোমাং সার্কেল) হেডম্যান ও প্রশাসনের সঙ্গে আলাপ-আলোচনার ভিত্তিতে বোমাং রাজা উ চ প্রু চৌধুরী রাজপুণ্যাহ উৎসবের সময় নির্ধারণ করেছেন। এ উপলক্ষে কাল বৃহস্পতিবার উ চ প্রু চৌধুরী স্থানীয় সাংবাদিকদের সঙ্গে উৎসব নিয়ে আলোচনা করতে পারেন। সেখানে তিনি রাজপুণ্যাহর আনুষ্ঠানিকতা সম্পর্কে বিস্তারিত তুলে ধরবেন।
জুম খাজনা আদায়ের জন্য বোমাং রাজারা ১৮৭৫ সাল থেকে ‘রাজপুণ্যাহ উৎসব’ আয়োজন করে আসছেন। তবে ১৯৯০-এ দশকে ১৪তম বোমাং রাজা মংশৈপ্রু চৌধুরীর মৃত্যুর পর দুই বছর রাজপুণ্যাহ হয়নি। এবার রাজপুণ্যাহ উৎসব তিন দিনের জন্য হবে। উৎসব ঘিরে প্রতিবছর বান্দরবানের মানুষের দেশি-বিদেশি হাজারো পর্যটকের আগমন ঘটে।
বোমাং রাজা উ চ প্রু চৌধুরী বলেন, এবার ১৩৯তম রাজপুণ্যাহ হলেও তাঁর আমলে এটি তৃতীয় উৎসব। উৎসবে প্রধান অতিথি হিসেবে স্বরাষ্ট্রমন্ত্রী আসাদুজ্জামান খান কামাল উপস্থিত থাকার কথা রয়েছে। খাজনা আদায়ের মূল আনুষ্ঠানিকতা পুরোনো রাজবাড়ি মাঠে অনুষ্ঠিত হবে। এ ছাড়া হেডম্যান (মৌজাপ্রধান‍) ও কার্বারিদের (পাড়াপ্রধান) নিয়ে সম্মেলন হবে।
