
১৫ মার্চ প্রথম আলোর অনলাইন সংস্করণে ‌‘ব্যাংকার-ব্যবসায়ীর বিরুদ্ধে অভিযোগপত্র’ শিরোনামের প্রতিবেদনের পরিপ্রেক্ষিতে একটি ব্যাখ্যা দিয়েছে ব্র্যাক ব্যাংক লিমিটেড।
ব্যাংকটির জ্যেষ্ঠ ব্যবস্থাপক মোহাম্মদ আবদুর রহিমের পাঠানো ওই ব্যাখ্যায় বলা হয়েছে, অভিযুক্ত ব্যাংক কর্মকর্তার বিরুদ্ধে অর্থ আত্মসাতের অভিযোগের পরিপ্রেক্ষিতে ব্র্যাক ব্যাংক তাৎক্ষণিকভাবে অভ্যন্তরীণ তদন্ত করে। তদন্তে অভিযোগ প্রমাণিত হওয়ায় ২০১৫ সালের ১১ অক্টোবর ব্র্যাক ব্যাংক নিজ উদ্যোগে ওই কর্মকর্তার বিরুদ্ধে দুর্নীতি দমন কমিশনে (দুদক) অভিযোগ দেয়। দুদক গত বছরের ২৪ জুলাই তেজগাঁও শিল্পাঞ্চল থানায় মামলা করে। এই আইনি প্রক্রিয়ার ধারাবাহিকতায় ১৫ মার্চ দুদক অভিযোগপত্র অনুমোদন করে। ব্যাংকটি বলেছে, ব্যাংকিংয়ে কোনো অনিয়মের ক্ষেত্রে ব্র্যাক ব্যাংক শূন্য সহিষ্ণুতা নীতি মেনে চলে এবং অভিযোগ প্রমাণিত হলে তাৎক্ষণিকভাবে কঠোর ব্যবস্থা গ্রহণ করে। এ ঘটনায়ও একই রকমভাবে যথাযথ ব্যবস্থা গ্রহণ করা হয়েছে। মামলাটি এখন বিচারাধীন রয়েছে এবং বিচারিক কার্যক্রমে ব্র্যাক ব্যাংক মহামান্য আদালত ও দুদককে সর্বাত্মক সহায়তা দেবে।
আরও পড়ুনব্যাংকার-ব্যবসায়ীর বিরুদ্ধে অভিযোগপত্র
 
