
রাজনৈতিক কর্মসূচির নামে সন্ত্রাস, নৈরাজ্য ও নাশকতা সৃষ্টির ঘটনায় উদ্বেগ প্রকাশ করেছেন দেশের ১৮ জন বিশিষ্ট নাগরিক। এঁরা ২০-দলীয় জোটকে অবিলম্বে অমানবিক, ধ্বংসাত্মক ও জনস্বার্থবিরোধী কর্মসূচি দেওয়া থেকে বিরত থাকার আহ্বান জানিয়ে গতকাল সোমবার এক বিবৃতি দিয়েছেন। বিবৃতিতে বিশিষ্ট নাগরিকেরা বলেছেন, পেট্রলবোমা ছুড়ে মানুষ হত্যা, শিক্ষাজীবন ধ্বংস এবং দেশের অর্থনৈতিক মেরুদণ্ডকে গুঁড়িয়ে দিয়ে দেশ ও মানুষের কল্যাণ করা যায় না। তাঁরা সংবিধান স্বীকৃত শান্তিপূর্ণ উপায়ে মত প্রকাশ ও রাজনৈতিক কর্মসূচি পালনের জন্য সবার প্রতি আহ্বান জানিয়েছেন। বিবৃতি দেওয়া নাগরিকেরা হলেন কামাল লোহানী, অনুপম সেন, আ আ ম স আরেফিন সিদ্দিক, মহিউদ্দিন আহমদ, আবদুল মান্নান, রামেন্দু মজুমদার, আতাউর রহমান, পান্না কায়সার, সারোয়ার আলী, আবেদ খান, আনোয়ার হোসেন, মামুনুর রশীদ, নাসির উদ্দীন ইউসুফ, নূর মোহাম্মদ তালুকদার, গোলাম কুদ্দুছ, মুহাম্মদ সামাদ, কামরুল হাসান খান ও অ্যারমা দত্ত। বিজ্ঞপ্তি।
