
পঞ্চগড়ের তেঁতুলিয়া উপজেলার ময়নাগুড়ি টি কোম্পানি লিমিটেডের প্রায় ৩৩ হাজার চা-গাছের চারা কেটে ফেলেছে দুর্বৃত্তরা। কিছু চারা চুরিও করেছে। গতকাল বুধবার সকালে শ্রমিকেরা বাগানে এসে ঘটনাটি দেখতে পান।
তেঁতুলিয়ার শালবাহান ইউনিয়নের লোহাকাচি মৌজায় অবস্থিত ওই চা-বাগানে গতকাল দুপুরে গিয়ে দেখা যায়, মাঠের তিনটি স্থানে রাখা চারার গোড়া কেটে মাটির সঙ্গে মিশিয়ে দিয়েছে দুর্বৃত্তরা। এতে সম্পূর্ণ চারা নষ্ট হয়ে গেছে।
ময়নাগুড়ি টি কোম্পানির তত্ত্বাবধায়ক মো. নজরুল ইসলাম জানান, বাগান সম্প্রসারণের জন্য গত মঙ্গলবার প্রায় দুই লাখ টাকা মূল্যের ৩৫ হাজার চারা আনা হয়। শ্রমিকেরা ওই দিন জমিতে দুই হাজার চারা রোপণ করেন।
