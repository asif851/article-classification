
রাজধানীতে শনিবার রাতে পৃথক দুর্ঘটনায় দুই যুবক নিহত হয়েছে। মিরপুর বেড়িবাঁধে সড়ক দুর্ঘটনায় নিহত হন শাকিব (২০)। অপরদিকে ক্যান্টনমেন্ট-বিমানবন্দরের মাঝামাঝি স্থানে রেললাইনে ট্রেনে কাটা পড়ে নিহত হন সজিব মোল্লাহ (২০)। তাদের মৃতদেহ ময়নাতদন্তের জন্য ঢাকা মেডিকেল কলেজ হাসপাতাল মর্গে রাখা হয়েছে। শাকিবের বাবা আহসান হাবীব জানান, শাহআলী থানার নবাবেরবাগ এলাকার তাঁর বাসা। শাকিব শনিবার রাত ৮টার দিকে মিরপুর বেড়িবাঁধে মোটরসাইকেল দুর্ঘটনায় আহত হন। পরে পথচারীরা তাকে উদ্ধার করে স্থানীয় একটি হাসপাতালে নিয়ে যান। সেখানে তার অবস্থার অবনতি হলে ঢামেক হাসপাতালে নিয়ে যাওয়া হয়। সেখানে চিকিৎসাধীন অবস্থায় শনিবার রাতে তার মৃত্যু হয়। 
অপরদিকে শনিবার দিবাগত রাত ৯টার দিকে রেললাইনের ক্যান্টনমেন্ট-বিমানবন্দর মধ্যবর্তী স্থানে ট্রেনে কাটা পড়ে মারা যান সজিব মোল্লাহ (২০)। রোববার রেলওয়ে পুলিশ তার মৃতদেহ ময়নাতদন্তের জন্য ঢাকা মেডিকেল কলেজ মর্গে পাঠায়। সজিব মোল্লাহ গুলশানে যমুনা ব্যাংক লিমিটেডে পিয়ন পদে চাকরি করতেন। তিনি টাঙ্গাইল জেলার মির্জাপুরের এখলাছ মোল্লার ছেলে। কুড়িল বিশ্বরোড এলাকায় তিনি ভাড়া থাকতেন।
