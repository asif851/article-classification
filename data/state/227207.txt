
বিএনপির যুগ্ম মহাসচিব সালাহ উদ্দিন আহমদকে খুঁজে বের করে আদালতে হাজির করার বিষয়ে করা আবেদনের বিষয়ে আগামীকাল সোমবার পরবর্তী শুনানির দিন ধার্য করেছেন আদালত। আজ রোববার দুপুরে বিচারপতি কামরুল ইসলাম সিদ্দিকী ও বিচারপতি গোবিন্দ চন্দ্র ঠাকুরের সমন্বয়ে গঠিত হাইকোর্টের একটি বেঞ্চে এ আবেদনের ওপর শুনানি হয়। শুনানি শেষে এ আদালত এ আদেশ দেন।আজ সকালে অ্যাটর্নি জেনারেলের কার্যালয়ে প্রতিবেদন দাখিল করে ঢাকা মহানগর পুলিশ, র‍্যাপিড অ্যাকশন ব্যাটালিয়ন (র‍্যাব), পুলিশের অপরাধ তদন্ত বিভাগ (সিআইডি) ও পুলিশের বিশেষ শাখা। প্রতিটি বিভাগই জানায়, সালাহ উদ্দিন আহমদকে পুলিশের কোনো শাখা আটক বা গ্রেপ্তার করেনি। তাঁকে খুঁজেও পাওয়া যায়নি। তবে খুঁজে পাওয়ার সর্বাত্মক চেষ্টা পুলিশ চালাচ্ছে।দুপুরে অনুষ্ঠিত শুনানিতে অ্যাটর্নি জেনারেল মাহবুবে আলম এই প্রতিবেদন আদালতে দাখিল করেন। এ সময় তিনি রুলটি নিষ্পত্তির আরজি জানান।আজ সালাহ উদ্দিন আহমদের পক্ষে শুনানি করেন সুপ্রিম কোর্টের জ্যেষ্ঠ আইনজীবী ও বিএনপির স্থায়ী কমিটির সদস্য মওদুদ আহমদ। তিনি বলেন, ‘আমরা পুলিশ প্রতিবেদনের অনুলিপি পাইনি। এ বিষয়ে আমাদের কিছু জবাব দেওয়ার আছে। এটা এমন একটি গুরুত্বপূর্ণ জিনিস, যা হালকাভাবে নেওয়া যায় না।’
এ সময় আদালত বলেন, ‘এ ধরনের একটা বিষয়ে আমরা কেন এত সময় নেব। যেখানে পুলিশের চারটি শাখার প্রতিবেদনেই বলা হয়েছে, তাঁকে খুঁজে পাওয়া যায়নি। আমরা রুল নিষ্পত্তি করে একটা পর্যবেক্ষণ দিতে পারি যে, সালাহ উদ্দিন আহমদকে খুঁজে বের করার প্রচেষ্টা যেন অব্যাহত রাখা হয়।’ এ সময় মওদুদ আহমদ বলেন, ‘এটা খুবই গুরুত্বপূর্ণ একটি মামলা। মানুষের জীবন-মৃত্যুর প্রশ্ন।’ এ জন্য তিনি আবারও শুনানির জন্য সময়ের আরজি জানান। এর পরিপ্রেক্ষিতে আগামীকাল আবারও শুনানির জন্য দিন ধার্য করেন আদালত।
সালাহ উদ্দিন আহমদের স্ত্রী হাসিনা আহমদের দাবি, ‘ডিবি’ পরিচয়দানকারী একদল অস্ত্রধারী গত মঙ্গলবার রাতে তাঁর স্বামীকে উত্তরা থেকে ধরে নিয়ে গেছে। উত্তরার ওই বাড়ির নিরাপত্তাকর্মীও সালাহ উদ্দিনকে ধরে নেওয়ার বর্ণনা দিয়েছেন।
পরে সালাহ উদ্দিন আহমদকে কেন খুঁজে বের করা হবে না এবং ১৫ মার্চ সকাল সাড়ে ১০টায় তাঁকে কেন আদালতে হাজির করার নির্দেশ দেওয়া হবে না, তা জানতে চেয়ে গত বৃহস্পতিবার রুল দেন হাইকোর্ট।
আরও পড়ুন: ‘সালাহ উদ্দিনকে এখনো খুঁজে পাওয়া যায়নি’
