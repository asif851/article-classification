
নারায়ণগঞ্জ সদর উপজেলার ফতুল্লায় স্বামীর ছোড়া অ্যাসিডে দগ্ধ হয়ে মারা যাওয়া ইয়াসমিন বেগমের (৩৫) লাশ নিয়ে গতকাল শুক্রবার বিকেলে ঢাকা-নারায়ণগঞ্জ লিংকরোড অবরোধ করে এলাকাবাসী। তাঁরা অ্যাসিড নিক্ষেপকারী সালাউদ্দিন ওরফে পলাশের (৪০) গ্রেপ্তারের দাবি করেছেন।অবরোধে অংশ নেওয়া ইয়াসমিনের বাবা মো. গুলজার বলেন, পুলিশ পলাশের ভাই নেসার, বন্ধু বাচ্চু, বোন ফুজি, সুফি ও সুফির স্বামী মিজানসহ পাঁচজনকে আটক করেছে। কিন্তু এখন পর্যন্ত মূল অপরাধী পলাশকে গ্রেপ্তার করতে পারেনি।ভূইগড় এলাকার আহম্মদ উল্লাহর ছেলে পলাশের সঙ্গে ১৫ বছর আগে ইয়াসমিনের বিয়ে হয়। তাঁদের এক ছেলে ও দুই মেয়ে রয়েছে। পারিবারিক কলহের জেরে ইয়াসমিন বাবার বাড়িতে থাকতেন। গত রোববার রাত দেড়টার দিকে জানালা দিয়ে ইয়াসমিনের শরীরে অ্যাসিড ছুড়ে মারে পলাশ ও তাঁর লোকজন। ঢাকা মেডিকেল কলেজ হাসপাতালের বার্ন ইউনিটে চিকিৎসাধীন অবস্থায় বৃহস্পতিবার রাতে তিনি মারা যান।
