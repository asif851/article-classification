
স্বাস্থ্যমন্ত্রী মোহাম্মদ নাসিম বলেছেন, মাগুরায় গুলিবিদ্ধ মা ও শিশুর চিকিৎসার দায়িত্ব সরকারের। আজ মঙ্গলবার দুপুরে মন্ত্রী ঢাকা মেডিকেল কলেজ হাসপাতালে গুলিবিদ্ধ মা নাজমা বেগম ও তাঁর মেয়েকে দেখতে যান। পরে সাংবাদিকদের জানান, প্রধানমন্ত্রী শেখ হাসিনা ওই মা ও শিশুর চিকিৎসার যাতে কোনো ত্রুটি না হয় তা দেখার নির্দেশ দিয়েছেন। অপরাধীদের উপযুক্ত বিচারের আওতায় আনা হবে বলেও জানান স্বাস্থ্যমন্ত্রী। স্বাস্থ্যমন্ত্রী বলেন, মায়ের পেটে থাকা অবস্থায় গুলিবিদ্ধ হওয়ার ঘটনা নজিরবিহীন ও বিরল। মৃতপ্রায় মা ও শিশুকে সুস্থ করে তোলার পেছনে ঢাকা মেডিকেল কলেজ হাসপাতালের যে চিকিৎসকেরা পরিশ্রম করছেন তাঁদের সবাইকে ধন্যবাদ জানান তিনি। মা ও শিশুর অবস্থা দিন দিন উন্নতি হচ্ছে বলেও সন্তোষ প্রকাশ করেন তিনি। স্বাস্থ্যমন্ত্রী শিশুটির বাবা বাচ্চু ভূঁইয়ার সঙ্গেও কথা বলেন। আর্থিক অবস্থার খোঁজখবর নেন। চিকিৎসা সহায়তার পাশাপাশি অন্যান্য সহায়তারও আশ্বাস দেন মন্ত্রী। এ সময় মন্ত্রীর সঙ্গে স্বাস্থ্য অধিদপ্তরের মহাপরিচালক অধ্যাপক দ্বীন মোহাম্মদ নুরুল হক, ঢাকা মেডিকেল কলেজ হাসপাতালের পরিচালক ব্রিগেডিয়ার জেনারেল মিজানুর রহমান, শিশু সার্জারি বিভাগের অধ্যাপক আবদুল হানিফ, সহযোগী অধ্যাপক কানিজ হাসিনা প্রমুখ উপস্থিত ছিলেন।
