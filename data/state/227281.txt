
‘মাদকমুক্ত নবীনগর চাই’ স্লোগান সামনে রেখে গতকাল শনিবার ব্রাহ্মণবাড়িয়ার নবীনগর উপজেলায় দীর্ঘ ১৯ কিলোমিটার দীর্ঘ মানববন্ধন হয়েছে৷ স্থানীয় সামাজিক-সাংস্কৃতিক সংগঠন ‘মনন’ ও ‘নবীনগর যুব ফোরাম’ যৌথভাবে এর আয়োজন করে। নবীনগর-কুমিল্লা সড়কের মালাই বাঙ্গরা বাজার থেকে উপজেলার পশ্চিম ইউনিয়নের নবীপুর বাজার পর্যন্ত প্রায় ১৯ কিলোমিটার সড়কে সকাল সাড়ে ১০টা থেকে দুপুর সাড়ে ১২টা পর্যন্ত মাদকবিরোধী মানববন্ধনে ওই সড়ক সংলগ্ন অর্ধশতাধিক প্রাথমিক বিদ্যালয়, মাধ্যমিক বিদ্যালয় ও কলেজ-মাদ্রাসার কয়েক হাজার শিক্ষার্থীসহ পথচারী ও নানা শ্রেণী-পেশার মানুষ অংশ নেন। আমন্ত্রিত অতিথি স্থানীয় সাংসদ ফয়জুর রহমান ও শাহ জিকরুল আহমেদ এবং উপজেলা পরিষদের চেয়ারম্যান সফিকুল ইসলাম বাঙ্গরা বাজারে কর্মসূচির উদ্বোধন করেন। এ সময় উপজেলা পরিষদের ভাইস চেয়ারম্যান মোশারফ হোসেন সরকার, মহিলা ভাইস চেয়ারম্যান মোছেনা বেগমসহ বিভিন্ন রাজনৈতিক দলের নেতা ও গণ্যমান্য ব্যক্তিরা উপস্থিত ছিলেন। পরে অতিথিরা প্রায় দুই ঘণ্টা একটি খোলা ট্রাকে চড়ে দীর্ঘ ১৯ কিলোমিটার সড়ক প্রদক্ষিণ করেন। এ সময় ওই সড়কের দুই পাশে শিক্ষার্থীরা ‘মাদককে না বলুন’ ও ‘মাদকমুক্ত নবীনগর চাই’ স্লোগান দেয়।বাঙ্গরা বাজারে মানববন্ধনে অংশ নেওয়া চতুর্থ শ্রেণীর শিক্ষার্থী চামেলি বলে, ‘মাদককে “না” বলতে এবং নবীনগরকে মাদকমুক্ত রাখতে স্কুলের স্যারদের কথায় এই প্রচণ্ড গরমের মধ্যেও মানববন্ধনে অংশ নিতে এসেছি। আমরা মাদকমুক্ত সমাজ দেখতে চাই।’কর্মসূচির সমন্বয়ক সাইফুল ইসলাম বলেন, ‘তিন-চার মাস ধরে নবীনগরে চাঁদাবাজি, বিভিন্ন বাড়িতে অগ্নিসংযোগ, সন্ত্রাসীদের গুলিতে খুনসহ আইনশৃঙ্খলা পরিস্থিতির যে অবনতি হয়েছে, তার পেছনে মাদক একটি বড় ভূমিকা রাখছে। সে জন্য নবীনগরকে মাদকমুক্ত রাখতে ও মাদককে সমস্বরে “না” বলতে প্রশাসনসহ সব মহলের সহযোগিতায় মাদকবিরোধী আমাদের এ ব্যতিক্রমী আয়োজন।’সাংসদ ফয়জুর রহমান বলেন, ‘মাদকবিরোধী এত বড় আয়োজন দেখে আমি অভিভূত, আনন্দিত। মাদকের বিরুদ্ধে এভাবে সমাজের সবাই এগিয়ে এলে শিগগিরই নবীনগর মাদকমুক্ত হবেই হবে। সে জন্য সব ধরনের সহযোগিতা আমার তরফ থেকে দেওয়া হবে।’
