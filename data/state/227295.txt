
সীমান্তবর্তী জেলাগুলোর মানুষের সমস্যা সমাধান করার প্রতিশ্রুতি দিয়েছেন স্বরাষ্ট্রমন্ত্রী আসাদুজ্জামান খান কামাল। তিনি বলেছেন, ‘সীমান্তে যাঁরা বসবাস করেন, তাদের নানা সমস্যা রয়েছে। আমি বিজিবি, পুলিশ আর সীমান্ত এলাকার সাংসদদের নিয়ে দ্রুত বৈঠকের ব্যবস্থা করব। আশা করি, আপনাদের এ সমস্যা থাকবে না।’সীমান্তবর্তী উপজেলা ঝিনাইদহের মহেশপুরে আজ রোববার আওয়ামী লীগের জনসভায় মন্ত্রী প্রধান অতিথির বক্তৃতা করছিলেন।
মন্ত্রীর এ বক্তৃতার আগে স্থানীয় নেতা সাবেক সংসদ সদস্য শফিকুল আজম খান তাঁর বক্তব্যে সীমান্তের বেশ কিছু বিষয় তুলে ধরেন। তিনি অভিযোগ করেন, ইতিপূর্বে যাঁরা করিডরের মাধ্যমে গরুর ব্যবসা করতেন, তাঁরা ব্যবসা ছেড়ে দিলেও নতুন করে তাঁদের আটক করে বিভিন্ন মামলায় কারাগারে পাঠানো হচ্ছে। বিষয়টি নিয়ে মন্ত্রীর হস্তক্ষেপ কামনা করেন শফিকুল আজম।স্বরাষ্ট্রমন্ত্রী তাঁর বক্তব্যে অভিযোগ করেন, ২০০১ সালের পর এ দেশ পেছনের দিকে চলে গিয়েছিল। শিক্ষার হার কমেছিল, বিদ্যুৎ উৎপাদন কমে এসেছিল। কমিউনিটি ক্লিনিক বন্ধ করে মানুষের গড় আয়ু কমিয়ে দেওয়া হয়েছিল। এখন বিদ্যুৎ উৎপাদন বেড়েছে, বেড়েছে শিক্ষার হারও। মানুষের গড় আয়ু ৭১ বছর দাঁড়িয়েছে।মন্ত্রী রোববার ঝিনাইদহের মহেশপুরে আওয়ামী লীগ আয়োজিত এক জনসভায় প্রধান অতিথির বক্তৃতা দিতে গিয়ে আরও বলেন, আপনারা সবাই মিলে কাজ করলে আগামী নির্বাচনের আওয়ামী লীগ বিজয় হবে। দেশের উন্নয়ন অব্যাহত থাকবে। বিকেলে মহেশপুর উপজেলা আওয়ামী লীগের সাধারণ সম্পাদক ময়জ উদ্দিন হামিদের সভাপতিত্বে এ জনসভায় স্বরাষ্ট্রমন্ত্রী আরও বলেন, আবারও শেখ হাসিনাকে নির্বাচিত করতে হবে। তাহলে দেশ মধ্যম আয়ের দেশ উন্নত দেশে পরিণত হবে। বর্তমান প্রধানমন্ত্রী শেখ হাসিনা সারা দেশের নয়, গোটা বিশ্বের নন্দিত নেতা।জনসভায় আরও বক্তব্য দেন জেলা আওয়ামী লীগের সভাপতি সংসদ সদস্য আবদুল হাই, ঝিনাইদহ-২ আসনের সংসদ সদস্য তাহজিব আলম সিদ্দিকী, স্থানীয় সংসদ সদস্য নবী নেওয়াজ, সাবেক এম এন এ মইনদ্দীন মিয়াজী প্রমুখ।আসাদুজ্জামান খান কামাল এর আগে মহেশপুরে একটি ফায়ার সার্ভিস স্টেশন নতুন ভবন ও কোটচাঁদপুর উপজেলায় নবনির্মিত সহকারী পুলিশ সুপারের কার্যালয় নতুন ভবন উদ্বোধন করেন। এ ছাড়া তিনি খালিশপুরে সদ্য প্রতিষ্ঠিত বিজিবির ৫৮ ব্যাটালিয়নের কর্মকর্তাদের সঙ্গে মতবিনিময় করেন।
