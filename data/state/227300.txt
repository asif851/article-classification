
চট্টগ্রাম নগরের হল-২৪ কনভেনশন সেন্টারে গতকাল শুক্রবার সকালে শুরু হয়েছে দুই দিনব্যাপী স্মার্টফোন ও ট্যাব মেলা। মেলার উদ্বোধন করেন সিটি করপোরেশনের মেয়র আ জ ম নাছির উদ্দীন।‘টেকশহরডটকম চট্টগ্রাম স্মার্টফোন ও ট্যাব এক্সপো ২০১৬’ শীর্ষক এই মেলার আয়োজন করেছে ব্যবস্থাপনা প্রতিষ্ঠান এক্সপো মেকার। উদ্বোধনী অনুষ্ঠানে আরও উপস্থিত ছিলেন সিটি করপোরেশনের প্যানেল মেয়র চৌধুরী হাসান মাহমুদ হাসনী, এডিসন গ্রুপের জ্যেষ্ঠ পরিচালক রেজওয়ানুল হক, টেকশহরডটকমের প্রতিনিধি আল আমিন দেওয়ান, এক্সপো মেকারের হেড অব অপারেশন ও মেলার সমন্বয়কারী নাহিদ হাসনাইন সিদ্দিকী।অনুষ্ঠানে সিটি মেয়র বলেন, স্মার্টফোন আধুনিক বিশ্বের সঙ্গে যোগাযোগ ও প্রতিযোগিতার দুয়ার উন্মোচন করে দিয়েছে। এখন আড়াই হাজার টাকায় স্মার্টফোন পাওয়া যাচ্ছে। পরে মেয়র মোমবাতি প্রজ্বালন করে মেলার উদ্বোধন করেন। এর আগে মিলনায়তনে ঢোকার সময় ফিতাও কাটেন তিনি।মেলায় বিশ্বখ্যাত সব ব্র্যান্ডের স্মার্টফোন ও ট্যাবলেট পাওয়া যাচ্ছে। স্যামসাং, উই, সিম্ফনি, হুয়াওয়ে, আসুস, শাওমি, গ্যাজেট গ্যাং সেভেন, ওয়ান প্লাস, লাভা, ইউসিসি, ট্রানসেন্ড, আপনজন ডটকমসহ বিভিন্ন ব্র্যান্ড এতে অংশ নিয়েছে।মেলা উপলক্ষে অংশগ্রহণকারী প্রতিষ্ঠানগুলো বিশেষ ছাড় ও উপহার দিচ্ছে। ছয়টি প্যাভিলিয়ন ও ১০টি স্টল রয়েছে মেলায়।মেলার পৃষ্ঠপোষকতা করছে দেশের আইসিটি ও টেলিকম-বিষয়ক নিউজ পোর্টাল টেকশহরডটকম ও পাওয়ার্ড বাই স্যামসাং। সহ-পৃষ্ঠপোষকতায় রয়েছে হুয়াওয়ে, সিম্ফনি ও উই। এ ছাড়া সহযোগী হিসেবে রয়েছে এডুমেকার ও পিপলস রেডিও।
