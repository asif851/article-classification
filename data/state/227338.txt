
ভারতের নোবেল বিজয়ী মানবাধিকারকর্মী কৈলাস সত্যার্থী এ মাসের শেষ সপ্তাহে ঢাকা আসছেন। ৩০ মে থেকে রাজধানীতে অনুষ্ঠেয় ‘দক্ষিণ এশিয়া খাদ্য অধিকার সম্মেলন ২০১৫’-তে বিশেষ অতিথি হিসেবে অংশগ্রহণ করবেন কৈলাস সত্যার্থী। গতকাল সোমবার সিরডাপ মিলনায়তনে এক সংবাদ সম্মেলনে এ কথা জানানো হয়।রাজধানীর খামারবাড়ির কৃষিবিদ ইনস্টিটিউশনে তিন দিনব্যাপী এ সম্মেলনের উদ্বোধন করবেন প্রধানমন্ত্রী শেখ হাসিনা। পয়লা জুন সমাপনী দিনে উপস্থিত থাকবেন অর্থমন্ত্রী আবুল মাল আবদুল মুহিত।সম্মেলন সাংগঠনিক পরিষদের সম্পাদক মহসিন আলী সাংবাদিকদের বলেন, ‘খাদ্য অধিকার প্রচারাভিযান, বাংলাদেশ’-এর মাধ্যমে সারা দেশের সহস্রাধিক সংগঠন সম্মেলন আয়োজনের সঙ্গে যুক্ত হয়েছে। দক্ষিণ এশিয়ার দেশগুলোতে বিদ্যমান ক্ষুধা ও অপুষ্টিসহ নানামুখী চ্যালেঞ্জ মোকাবিলা করতে এ সম্মেলনের আয়োজন করা হচ্ছে।উদ্যোক্তারা জানান, যৌথভাবে এ সম্মেলন আয়োজনের সঙ্গে যুক্ত রয়েছে দারিদ্র্যবিরোধী মঞ্চ ঢাকা বিশ্ববিদ্যালয়, জাতীয় মানবাধিকার কমিশন, পিকেএসএফ, অক্সফাম, মানুষের জন্য ফাউন্ডেশন, ইন্টারন্যাশনাল ফুড সিকিউরিটি নেটওয়ার্ক-আইএফএসএন, কনসার্ন ওয়ার্ল্ডওয়াইড, কেয়ার, ব্র্যাক, ওয়ার্ল্ড ভিশন, জিআইজেড, অ্যাকশনএইড, ড্যানচার্চ এইড।সংবাদ সম্মেলনে উপস্থিত ছিলেন সম্মেলন সাংগঠনিক পরিষদের চেয়ার ড. কাজী খলীকুজ্জমান আহমদ, অক্সফামের কান্ট্রি ডিরেক্টর স্নেহাল সোনেজি, কনসার্ন ওয়ার্ল্ডওয়াইডের কান্ট্রি ডিরেক্টর এ কে এম মুসা, ড্যানচার্চ এইড বাংলাদেশের কান্ট্রি ডিরেক্টর হাসিনা ইনাম, কেয়ার বাংলাদেশের পরিচালক মেহরুল ইসলাম, অক্সফামের অ্যাডভোকেসি ম্যানেজার মনীষা বিশ্বাস, দারিদ্র্যবিরোধী মঞ্চের সংগঠকদের মধ্যে মুহম্মদ হিলাল উদ্দিন প্রমুখ।
