
নির্বাচনে কাগুজে ব্যালটের পরিবর্তে ইলেকট্রনিক ভোটিং মেশিন (ইভিএম) ব্যবহারে দলের আপত্তির কথা প্রধান নির্বাচন কমিশনারকে (সিইসি) জানিয়েছে বিএনপি। আপত্তির বিষয়টি তাঁরা চিঠি দিয়ে জানায়।
আগারগাঁওয়ে নির্বাচন ভবনে আজ সোমবার দুপুরে বিএনপির তিন সদস্যের প্রতিনিধিদল সিইসি কে এম নূরুল হুদার সঙ্গে দেখা করে দলীয় মহাসচিব মির্জা ফখরুল ইসলাম আলমগীরের সই করা চিঠিটি দেন।
সিইসির সঙ্গে বৈঠকের পর প্রতিনিধিদলের নেতা বিএনপির স্থায়ী কমিটির সদস্য নজরুল ইসলাম খান সাংবাদিকদের বলেন, আগামী সংসদ নির্বাচনে যেন ইভিএম ব্যবহার করা না হয়, সে জন্য সিইসিকে বলা হয়েছে। তাঁরা বলেছেন, বিশ্বের অনেক দেশ ইভিএম বাতিল করছে। তাই বাংলাদেশে তা চালু করা উদ্দেশ্যপ্রণোদিত। এর মাধ্যমে ডিজিটাল কারচুপির শঙ্কা রয়েছে। তিনি বলেন, সিইসি তাঁদের বলেছেন এটা একটা নতুন পদ্ধতি। পরীক্ষা-নিরীক্ষা হচ্ছে। তবে কেউ আপত্তি করলে ইভিএম ব্যবহার করা হবে না।
নজরুল ইসলাম বলেন, ‘সিইসির সঙ্গে আলোচনা করে এখন পর্যন্ত যা বুঝলাম, তাতে আগামী নির্বাচনে ইভিএম ব্যবহারের সম্ভাবনা নেই।’
ক্ষমতাসীন আওয়ামী লীগ আগামী জাতীয় সংসদ নির্বাচনে ‘ই-ভোটিং’ চালুর প্রস্তাব করে। অবশ্য সিইসি বলেছেন, সব দল চাইলে ইভিএম ব্যবহার করা হবে। অন্যদিকে আওয়ামী লীগের সাধারণ সম্পাদক বলেছেন, নির্বাচন কমিশন ইভিএম নিয়ে যে সিদ্ধান্ত নেবে, তাঁর দল তা মেনে নেবে।
প্রশ্নের জবাবে নজরুল ইসলাম সাংবাদিকদের বলেন, ইসির সংলাপে তাঁদের দল আসবে। তিনি বলেন, ‘আমরা নির্বাচন চাই, নির্বাচনেও অংশ নেব। এর জন্য পরিবেশও চাই।’
বৈঠকে বিএনপির জ্যেষ্ঠ যুগ্ম মহাসচিব রুহুল কবির রিজভী, বিএনপি নেতা সুজা উদ্দিন এবং ইসির অতিরিক্ত সচিব মোখলেসুর রহমান এ সময় উপস্থিত ছিলেন।
