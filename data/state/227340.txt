
ময়মনসিংহের ঈশ্বরগঞ্জ উপজেলা ডাকঘরের একটি শাখা কার্যালয় গত ২১ জুন থেকে তালাবদ্ধ করে রাখার অভিযোগ পাওয়া গেছে। এতে ওই কার্যালয়ে অনেক গুরুত্বপূর্ণ চিঠিপত্র, মানি অর্ডার, আদালতের নোটিশ প্রভৃতি আটকা পড়েছে।
সরেজমিনে গত রোববার দুপুরে দেখা যায়, উপজেলার উচাখিলা ইউনিয়ন পরিষদ (ইউপি) ভবনে অবস্থিত উচাখিলা শাখা ডাকঘর কার্যালয়ে দুটি তালা লাগানো। পোস্টমাস্টার শহীদুল হক বিভিন্ন রাস্তার মোড়ে দাঁড়িয়ে ডাকঘরের দৈনন্দিন কাজ সারছেন।
পোস্টমাস্টার শহীদুল বলেন, এখানে প্রায় ৩০-৩৫ বছর ধরে ডাকঘরটি চলছে। ইউনিয়ন পরিষদের সচিব হুমায়ুন কবীর সম্প্রতি তাঁর কাছে ডাকঘর কার্যালয়ের জন্য ভাড়া দাবি করেন। তিনি বিষয়টি ডেপুটি পোস্টমাস্টার জেনারেলকে (ডিপিএমজি) জানাতে বলেন। ভাড়া ছাড়াও পোস্ট অফিস কার্যালয়ের মোবাইল ব্যাংকিং ব্যবস্থার মাধ্যমে বাকিতে ২০ হাজার টাকা অন্যত্র পাঠাতে তাঁর ওপর চাপ সৃষ্টি করেন হুমায়ুন। এ ছাড়াও বিভিন্ন সময় রেভিনিউ স্ট্যাম্প কেনার পর টাকা চাইলে তিনি ক্ষুব্ধ হতেন। নিয়মবহির্ভূতভাবে এসব কাজ করতে না চাইলে তাঁর ওপর খেপে যেতেন। এরই জের ধরে গত ২১ জুন পোস্টমাস্টারকে কার্যালয় থেকে বের করে দিয়ে দরজায় তালা লাগিয়ে দেন ইউপি সচিব।
ডাকপিয়ন শাহ হাফিজ উদ্দিন বলেন, কার্যালয়ে তালার বিষয়ে জানতে চাইলে তাঁকেও লাঞ্ছিত করেন সচিব হুমায়ুন। শাহ হাফিজ দুঃখ করে বলেন, ‘আমি একসময় মসজিদের ইমামতি করেছি। আমার ছেলের বয়সী ইউপি সচিব আমাকে এভাবে অপমান করতে পারে, তা ভাবতেও পারিনি।’
তবে ইউপি সচিব হুমায়ুন কবীর গত রোববার দাবি করেন, তিনি এসব বিষয়ে কিছু জানেন না।
ঈশ্বরগঞ্জ উপজেলা ডাক বিভাগের পরিদর্শক রিপন চন্দ্র রায় বলেন, বিষয়টি ডেপুটি পোস্টমাস্টার জেনারেলকে জানানো হয়েছে।
