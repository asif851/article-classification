
 
যোগাযোগমন্ত্রী ওবায়দুল কাদের বলেছেন, ‘গত চার মাসের তুলনায় আগামী চার মাস ভিন্ন চিত্র থাকবে। আগামী নির্বাচন পর্যন্ত মাতাল হাওয়া বইতে থাকবে। এ হাওয়া কোন দিকে যায়, সেটা বলা যাবে না।’ আজ রোববার সচিবালয়ে মন্ত্রী সাংবাদিকদের এ কথা বলেন। গাজীপুর সিটি নির্বাচনে আওয়ামী লীগ-সমর্থিত প্রার্থীর হেরে যাওয়ার বিষয়ে সাংবাদিকদের প্রশ্নের জবাবে মন্ত্রী এ কথা বলেন। আওয়ামী লীগের দুর্গ হিসেবে পরিচিত গাজীপুরে আওয়ামী লীগ-সমর্থিত প্রার্থীর হেরে যাওয়া প্রসঙ্গে মন্ত্রী বলেন, ‘জনগণের কাছে দুর্ভেদ্য দুর্গ বলে কিছু নেই। জনগণ যেকোনো দুর্গই ভেঙে দিতে পারে, যদি তারা আস্থা হারিয়ে ফেলে।’
সিটি করপোরেশন নির্বাচন জাতীয় নির্বাচনে প্রভাব ফেলবে কি না, এমন প্রশ্নের জবাবে আওয়ামী লীগের এই নেতা বলেন, ‘এটি ছিল স্থানীয় নির্বাচন। জাতীয় নির্বাচন আলাদা বিষয়। এই নির্বাচন জাতীয় নির্বাচনে প্রভাব ফেলবে না, তবে পরাজয় থেকে শিক্ষা নিয়ে ভুল সংশোধনের কাজে লাগাতে চাই।’
