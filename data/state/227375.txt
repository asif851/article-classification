
ব্রাহ্মণবাড়িয়ার নবীনগর উপজেলায় নিখোঁজের এক দিন পর গতকাল সোমবার আরিফুল ইসলাম (১৮) নামের এক তরুণের লাশ উদ্ধার করেছে পুলিশ।
উপজেলার পূর্ব কৃষ্ণনগর গ্রামের দক্ষিণহাটি এলাকার একটি কবরস্থান থেকে তাঁর লাশ উদ্ধার করা হয়।
আরিফুল পূর্ব কৃষ্ণনগর গ্রামের শাজাহান মিয়ার ছেলে। আরিফুল ভাড়ায় মোটরসাইকেল চালাতেন। গত রোববার রাত থেকে তিনি নিখোঁজ ছিলেন। এ ঘটনায় নিহত ব্যক্তির চাচা শফিকুল ইসলাম গতকাল বেলা দেড়টার দিকে অজ্ঞাতনামা কয়েকজনকে আসামি করে নবীনগর থানায় হত্যা মামলা করেছেন।
নিহত ব্যক্তির পরিবার, স্থানীয় লোকজন ও পুলিশ সূত্রে জানা গেছে, আরিফুল উপজেলার কৃষ্ণনগর বাজার থেকে সিতারামপুর ও বাইশমোজা বাজার পর্যন্ত মোটরসাইকেলে করে যাত্রী আনা-নেওয়া করতেন। গত রোববার সন্ধ্যায় তিনি মোটরসাইকেল নিয়ে বাড়ি থেকে বের হন। রাত সাড়ে আটটার দিকে বাড়ি না গেলে তাঁর স্বজনেরা তাঁকে খুঁজতে থাকেন। রাত সাড়ে ১০টা থেকে ১১টা পর্যন্ত আরিফুলের মুঠোফোনে একাধিকবার ফোন দিলে তিনি ফোন ধরেননি।
গতকাল সকালে পূর্ব কৃষ্ণনগর গ্রামের দক্ষিণহাটির রহিছ মিয়ার আমবাগানে আরিফুলের মোটরসাইকেল পড়ে থাকতে দেখে স্থানীয় লোকজন তাঁর পরিবারের সদস্যদের খবর দেয়। ঘটনাস্থলে পৌঁছে পাশের কবরস্থানে গিয়ে একটি নতুন কবর থেকে পায়ের গোড়ালি বেরিয়ে থাকতে দেখে পরিবারের লোকজন। এ সময় বিষয়টি তাঁরা পুলিশকে জানায়। পুলিশ সকাল সাড়ে নয়টার দিকে ঘটনাস্থলে পৌঁছে গলায় কাপড় প্যাঁচানো অবস্থায় নিহত ব্যক্তির লাশ উদ্ধার করে ময়নাতদন্তের জন্য ব্রাহ্মণবাড়িয়া সদর হাসপাতালের মর্গে পাঠায়।
অতিরিক্ত পুলিশ সুপার (নবীনগর সার্কেল) চিত্তরঞ্জন পাল প্রথম আলোকে বলেন, নিহত ব্যক্তির পরনে গেঞ্জির আকৃতির একটি শার্ট ছিল। সেটি তাঁর গলায় প্যাঁচানো ছিল। আরিফুলের গলায় আঘাতের চিহ্ন দেখা গেছে। তাঁকে শ্বাসরোধ করে হত্যা করা হয়েছে বলে প্রাথমিকভাবে ধারণা করা হচ্ছে। এ ঘটনার তদন্ত শুরু করেছে পুলিশ।
 
