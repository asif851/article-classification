
লালমনিরহাট জাতীয় সঞ্চালন লাইনের বৈদ্যুতিক উপকেন্দ্রের ট্রান্সফরমার পুড়ে আজ মঙ্গলবার বেলা দেড়টা থেকে সন্ধ্যা সাড়ে সাতটা পর্যন্ত ছয় ঘণ্টা জেলা পুরোপুরি বিদ্যুৎ বিচ্ছিন্ন ছিল। এতে পানি সরবরাহ-ব্যবস্থাসহ অন্যান্য জরুরি কাজে মারাত্মক বিঘ্ন ঘটে। 
বিদ্যুতের তারে বেলা সোয়া একটা থেকে দেড়টা পর্যন্ত বিদ্যুতের আগুন জ্বলছিল। এ অবস্থায় শহরের সদর হাসপাতাল এলাকা থেকে মোগলহাট রেলগেট পর্যন্ত প্রায় এক কিলোমিটার এলাকার রাস্তার চলাচলকারী মানুষসহ বিভিন্ন ব্যবসাপ্রতিষ্ঠানের লোকজনের মধ্যে আতঙ্ক দেখা দেয়। এ সময় অনেকেই দোকান ও বাসা ছেড়ে নিরাপদ স্থানে চলে যান। পুলিশ, ফায়ার ব্রিগেড এবং প্রশাসন ও বিভিন্ন গোয়েন্দা সংস্থার লোকজনসহ কর্মীরা এসে জড়ো হন বিদ্যুৎ বিভাগের কার্যালয় এলাকায়।লালমনিরহাট গ্রিড সংরক্ষণ বিভাগ ও বিদ্যুৎ বিতরণ ও বিক্রয় বিভাগ সূত্র জানায়, আজ বেলা সোয়া একটার দিকে লালমনিরহাট শহরের বিভিন্ন এলাকায় লালমনিরহাট-পাটগ্রাম বিদ্যুৎ সঞ্চালন ৩৩ হাজার কেভি লাইনের বৈদ্যুতিক তারে শর্টসার্কিট থেকে আগুন লাগে। বেলা দেড়টা নাগাদ বিদ্যুতের তারের আগুন লালমনিরহাট গ্রিড সংরক্ষণ বিভাগের ট্রান্সফরমার পর্যন্ত ছড়িয়ে পড়ে। এতে বৈদ্যুতিক তারের লাইন পুড়ে যাওয়ার পাশাপাশি গ্রিডের ভেতরে থাকা ৩৩ কেভি পাটগ্রাম ফিডার লাইনের ব্রেকার ও ট্রান্সফরমার পুড়ে ক্ষতিগ্রস্ত হয়। আগুন লাগার এ সংবাদ পেয়ে এ সময় রংপুর গ্রিড সংরক্ষণ বিভাগ থেকে বিদ্যুৎ-সংযোগ বিচ্ছিন্ন করে দেওয়া হয়।রংপুর গ্রিড সংরক্ষণ বিভাগের নির্বাহী প্রকৌশলী মো. শাহ্জাহান আলীর তত্ত্বাবধানে প্রকৌশলীরা ক্ষতিগ্রস্ত বৈদ্যুতিক যন্ত্রপাতি পরীক্ষা-নিরীক্ষা করে বেলা সাড়ে তিনটার দিকে রংপুর থেকে বিদ্যুৎ সরবরাহ গ্রহণ করে তা লালমনিরহাট বিদ্যুৎ বিতরণ ও বিক্রয় বিভাগে সরবরাহ দেন।প্রকৌশলী মো. শাহ্জাহান আলী বলেন, লালমনিরহাট শহরের যেকোনো স্থানে শর্টসার্কিট থেকে এ আগুনের সৃষ্টি হয়ে বৈদ্যুতিক তারের মাধ্যমে লালমনিরহাট গ্রিড সংরক্ষণ বিভাগের ভেতরে অবস্থিত ৩৩ কেভি পাটগ্রাম ফিডার লাইনের ট্রান্সফরমার পর্যন্ত পৌঁছে যায়। তিনি বলেন, ক্ষয়ক্ষতির পরিমাণ এই মুহূর্তে বলা না গেলেও আরও অনুসন্ধান শেষে তা জানানো সম্ভব হবে।লালমনিরহাট বিদ্যুৎ ও বিতরণ বিভাগের নির্বাহী প্রকৌশলী হাসনাত জামান বলেন, ‘সন্ধ্যা সাড়ে সাতটা নাগাদ আমরা প্রথমে লালমনিরহাট শহর ও আদিতমারীর আংশিক এলাকায় বিদ্যুৎ সঞ্চালন লাইনে বিদ্যুৎ সরবরাহ দিতে সক্ষম হই।’এদিকে ঘটনার সংবাদ পেয়ে লালমনিরহাট জেলা পরিষদ চেয়ারম্যান মো. মতিয়ার রহমান, অতিরিক্ত জেলা প্রশাসক (সার্বিক) রেজাউল আলম সরকার, অতিরিক্ত পুলিশ সুপার এন এম নাসিরুদ্দিন, লালমনিরহাট পৌরসভার মেয়র রিয়াজুল ইসলাম প্রমুখ ঘটনাস্থলে ছুটে যান।
