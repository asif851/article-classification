
পটুয়াখালীর দুমকি উপজেলার লেবুখালী এলাকায় সড়ক দুর্ঘটনার সংবাদ সংগ্রহ করতে গিয়ে গত সোমবার দুজন সাংবাদিক লাঞ্ছিত হয়েছেন। এ সময় তাঁদের মোটরসাইকেলটি ভাঙচুর করা হয়। এ ঘটনায় পুলিশ সোমবার রাতে দুজনকে গ্রেপ্তার করেছে।
এলাকাবাসী ও পুলিশ সূত্র জানায়, সোমবার বেলা সোয়া ১১টার দিকে মিতু (৭) নামের এক স্কুলছাত্রী লেবুখালী নতুন বাজার থেকে বাড়ি যাচ্ছিল। পথে ভাড়ায় চালিত মোটরসাইকেলের চাপায় সে আহত হয়। স্থানীয় লোকজন বিক্ষুব্ধ হয়ে সড়ক অবরোধ করে। এতে শতাধিক যানবাহন আটকা পড়ে।
এ খবর সংগ্রহ করতে যান যুগান্তর-এর দুমকি প্রতিনিধি মজিবুর রহমান ও দৈনিক পটুয়াখালীর দুমকি প্রতিনিধি কাজী বেলাল হোসেন। ক্ষুব্ধ জনতা  মোটরসাইকেলে তাঁদের আসতে দেখেই ধাওয়া করেন। এ সময় তাঁরা সাংবাদিক পরিচয় দিলেও রেহাই পাননি। লাঞ্ছিত করা হয় তাঁদের এবং একপর্যায়ে উত্তেজিত জনতা সংবাদকর্মীদের বহনকারী মোটরসাইকেলটি ভাঙচুর করে।
দুমকি থানার ভারপ্রাপ্ত কর্মকর্তা (ওসি) জি এম শাহনেওয়াজ বলেন, খবর পেয়ে দুমকি থানার পুলিশ ঘটনাস্থলে গিয়ে আহত সাংবাদিকদের উদ্ধার করে এবং সড়ক অবরোধ তুলে দেয়। এ ঘটনায় মজিবুর রহমান দুমকি থানায় একটি মামলা দায়ের করেন। পরে ওই রাতেই লেবুখালী এলাকা থেকে রফিক ডাক্তার ও স্বপন ডাক্তার নামের দুজনকে গ্রেপ্তার করা হয়েছে। 
সড়ক দুর্ঘটনায় আহত মিতুকে বরিশালের শেরেবাংলা মেডিকেল কলেজ হাসপাতালে ভর্তি করা হয়েছে। আহত সাংবাদিক মজিবুর রহমান ও কাজী বেলাল হোসেনকে দুমকি উপজেলা স্বাস্থ্য কমপ্লেক্সে চিকিৎসা দেওয়া হয়েছে।
