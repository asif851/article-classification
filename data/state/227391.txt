
শিক্ষা জাতীয়করণের এক দফা দাবিতে এমপিওভুক্ত বেসরকারি শিক্ষাপ্রতিষ্ঠানের শিক্ষক-কর্মচারীরা গতকাল রোববার আমরণ অনশনের পাশাপাশি শিক্ষাপ্রতিষ্ঠানে ধর্মঘট পালন করেছেন। এসব টানা কর্মসূচির মধ্যে জাতীয়করণের দাবিতে গতকাল জাতীয় প্রেসক্লাবের সামনে অবস্থান কর্মসূচি পালন করেছেন তৃতীয় ধাপে জাতীয়করণ থেকে বাদ পড়া বেসরকারি প্রাথমিক বিদ্যালয়ের শিক্ষকেরা। তাঁরা বলছেন, দাবি আদায়ে আজ সোমবার প্রতীকী অনশন করবেন। এরপরও দাবি আদায় না হলে তাঁরাও আমরণ অনশন শুরু করবেন।
এবার বেসরকারি প্রাথমিক বিদ্যালয়ের শিক্ষার্থীরা
গতকাল জাতীয় প্রেসক্লাবের সামনে গিয়ে দেখা যায়, মূল ফটকের পশ্চিম পাশে তৃতীয় ধাপে জাতীয়করণ থেকে বাদ পড়া বেসরকারি প্রাথমিক বিদ্যালয়ের শিক্ষকেরা অবস্থান কর্মসূচি পালন করছেন। বাংলাদেশ বেসরকারি প্রাথমিক শিক্ষক সমিতির ব্যানারে এই কর্মসূচি পালিত হচ্ছে। এতে হাজারখানেক শিক্ষক অংশ নিয়েছেন। জানতে চাইলে সমিতির সভাপতি মামুনুর রশিদ প্রথম আলোকে বলেন, ২০১৩ সালে প্রধানমন্ত্রী শেখ হাসিনা ২৬ হাজার ১৯৩টি বেসরকারি প্রাথমিক বিদ্যালয় জাতীয়করণের ঘোষণা দেন। তাঁর ঘোষণা অনুযায়ী তাঁদের বিদ্যালয়গুলো শর্ত পূরণ করলেও জাতীয়করণ করা হয়নি। তাঁদের হিসাবে এ ধরনের বিদ্যালয় আছে ৪ হাজার ১৫৯টি। এগুলোতে শিক্ষক আছেন ১৬ হাজার ৩৩৬ জন।
সভাপতির সঙ্গে কথা বলার সময় পাশে থাকা আরও কয়েকজন শিক্ষক বলেন, বেতন না পাওয়ায় তাঁরা মানবেতর জীবন যাপন করছেন। এর আগেও তাঁরা বিভিন্ন কর্মসূচি পালন করেছেন। কিন্তু দাবি পূরণ না হওয়ায় আবারও আন্দোলনে নেমেছেন। এ সময় সভাপতি বলেন, আজ প্রতীকী অনশন পালনের পরও দাবি পূরণ না হলে আমরণ অনশন শুরু করবেন।
সপ্তম দিনে অনশন
প্রেসক্লাবের মূল ফটকের পূর্ব পাশে গতকাল সপ্তম দিনের মতো আমরণ অনশন করেছে বেসরকারি শিক্ষা জাতীয়করণ লিয়াজোঁ ফোরাম। ফোরামের নেতা মতিউর রহমান প্রথম আলোকে বলেন, অনশনে গতকাল নতুন করে আরও একজন অসুস্থ হয়ে পড়েন। এ নিয়ে ৭০ জনেরও বেশি শিক্ষক অসুস্থ হয়েছেন। তিনি বলেন, অনশনের পাশাপাশি তাঁদের শিক্ষাপ্রতিষ্ঠানে গতকাল ধর্মঘট পালিত হয়েছে। আজকালের মধ্যে আরও কঠোর কর্মসূচি দেবেন তাঁরা।
সংগ্রাম কমিটির ক্লাস বর্জন কাল থেকে
অন্যদিকে শিক্ষা জাতীয়করণসহ কয়েকটি দাবিতে আগামীকাল মঙ্গলবার থেকে ২৭ জানুয়ারি পর্যন্ত সারা দেশের সব বেসরকারি শিক্ষাপ্রতিষ্ঠানে (মাধ্যমিক বিদ্যালয়, কলেজ, মাদ্রাসা ও কারিগরি শিক্ষাপ্রতিষ্ঠান) পূর্ণ দিবস ক্লাস বর্জন কর্মসূচি পালন করবে শিক্ষক-কর্মচারী সংগ্রাম কমিটি। মুক্তিযুদ্ধের চেতনা ও আদর্শে বিশ্বাসী নয়টি শিক্ষক-কর্মচারী সংগঠনের সমন্বয়ে গড়ে ওঠা এই মোর্চা কিছুদিন আগে জাতীয় প্রেসক্লাবে সংবাদ সম্মেলন করে বিভিন্ন কর্মসূচির ঘোষণা দেয়।
এদিকে দাখিল, আলিম, ফাজিল ও কামিল মাদ্রাসার ইবতেদায়ি শাখা এবং ওই শাখার শিক্ষকদের জাতীয়করণের জন্য প্রধানমন্ত্রী শেখ হাসিনার হস্তক্ষেপ চেয়েছে বাংলাদেশ ইবতেদায়ি মাদ্রাসা টিচার্স সোসাইটি। 
