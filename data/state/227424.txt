
শিক্ষামন্ত্রী নুরুল ইসলাম নাহিদের সঙ্গে বৈঠকে বসেছেন বাংলাদেশ বিশ্ববিদ্যালয় শিক্ষক সমিতি ফেডারেশনের দুই নেতা। কিছুক্ষণ আগে সচিবালয়ের শিক্ষা মন্ত্রণালয়ে এই বৈঠক শুরু হয়।
মন্ত্রণালয়ের একজন দায়িত্বশীল কর্মকর্তা প্রথম আলোকে এই তথ্য নিশ্চিত করেছেন। বৈঠকে বিশ্ববিদ্যালয়ের শিক্ষকদের পক্ষে আছেন ফেডারেশনের সভাপতি অধ্যাপক ফরিদউদ্দিন আহমেদ ও মহাসচিব এ এস এম মাকসুদ কামাল।
অষ্টম বেতন স্কেলে গ্রেড সমস্যা নিরসনের দাবিতে দেশের ৩৭টি সরকারি ও স্বায়ত্তশাসিত বিশ্ববিদ্যালয়ে শিক্ষকদের লাগাতার কর্মবিরতি কর্মসূচি গতকাল ১১ জানুয়ারি শুরু হয়েছে। এই কর্মবিরতির মধ্যে বৈঠকটি হচ্ছে।
এদিকে গ্রেড সমস্যা নিরসনের দাবিতে লাগাতার কর্মবিরতির আজ দ্বিতীয় দিন। শিক্ষকেরা তাঁদের মর্যাদা অক্ষুণ্ন রাখার জন্য আট মাস ধরে আন্দোলনের পর গতকাল সোমবার থেকে লাগাতার কর্মবিরতি শুরু করেন। এই কর্মবিরতির কারণে বিশ্ববিদ্যালয়গুলোতে আজও কোনো ক্লাস হচ্ছে না। এ এস এম মাকসুদ কামাল প্রথম আলোকে বলেন, আজও সারা দেশে বিশ্ববিদ্যালয়গুলোতে কর্মবিরতি কর্মসূচি চলছে। এবার দাবি পূরণ না হওয়া পর্যন্ত তাঁরা এই কর্মসূচি চালিয়ে যাবেন। ঢাকা বিশ্ববিদ্যালয়ে কার্জন হল এলাকায় অবস্থিত প্রাণরসায়ন ও অনুপ্রাণ বিজ্ঞান বিভাগের একজন শিক্ষক প্রথম আলোকে বলেন, গতকালের মতো আজও তাঁদের বিভাগে কোনো ক্লাস হচ্ছে না। দেশের ৩৭টি সরকারি ও স্বায়ত্তশাসিত বিশ্ববিদ্যালয়ের শিক্ষকদের লাগাতার কর্মবিরতিতে বছরের শুরুতেই অনিশ্চয়তার মুখে পড়েছে উচ্চশিক্ষা। গতকাল থেকে শিক্ষকেরা লাগাতার কর্মবিরতি শুরু করায় বিশ্ববিদ্যালয়গুলোতে এই অনিশ্চয়তা শুরু হয়েছে। সিলেকশন গ্রেড বহাল, গ্রেড সমস্যা নিরসন ও পৃথক বেতন স্কেলের দাবিতে শিক্ষকেরা কঠোর অবস্থানে গেলেও গতকাল পর্যন্ত অর্থ ও শিক্ষা মন্ত্রণালয়সহ সরকারের সংশ্লিষ্ট ব্যক্তিদের মধ্যে এ বিষয়ে তৎপরতা দেখা যায়নি।
