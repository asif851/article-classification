
নির্বাচনে সুষ্ঠু পরিবেশ বজায় রাখতে কক্সবাজারের মহেশখালীর চারটি ইউনিয়ন পরিষদের চেয়ারম্যান ও সদস্য পদপ্রার্থীদের নিয়ে পৃথক সভা করেছে উপজেলা প্রশাসন। সভায় পেশিশক্তির প্রভাবমুক্ত নির্বাচন আয়োজনে প্রশাসনের অঙ্গীকারের কথা জানানো হয়েছে প্রার্থীদের। গতকাল শুক্রবার সকালে মাতারবাড়ি ও ধলঘাট ইউনিয়ন পরিষদ নির্বাচনের প্রার্থীদের নিয়ে সভা হয়। বিকেলের সভায় অংশ নেন কালারমারছড়া ও হোয়ানক ইউনিয়ন পরিষদ নির্বাচনের প্রার্থীরা। মহেশখালীর সাতটি ইউনিয়নে আগামী ২২ মার্চ নির্বাচন অনুষ্ঠিত হবে।গতকাল বেলা ১১টায় মাতারবাড়ি ও ধলঘাট ইউনিয়ন পরিষদ নির্বাচনের প্রার্থীদের নিয়ে মাতারবাড়ি মজিদিয়া মাদ্রাসার সম্মেলন কক্ষে প্রথম সভা হয়। এতে সভাপতিত্ব করেন উপজেলা নির্বাহী কর্মকর্তা (ইউএনও) মোহাম্মদ আবুল কালাম।সভায় মাতারবাড়ি ইউনিয়নের চেয়ারম্যান পদপ্রার্থী মোহাম্মদ উল্লাহ আশঙ্কা প্রকাশ করে বলেন, নির্বাচনের দিন কেন্দ্র দখল করে ভোট ছিনতাই করার ষড়যন্ত্র চলছে। এ নিয়ে সাধারণ ভোটাররা উদ্বিগ্ন হয়ে পড়েছে।ধলঘাট ইউনিয়নে আওয়ামী লীগের মনোনীত চেয়ারম্যান পদপ্রার্থী কামরুল হাসান বলেন, গতবারের ইউপি নির্বাচনে ধলঘাট তিনটি কেন্দ্র দখল করে ভোট কারচুপির ঘটনা ঘটে। এবার যাতে কেন্দ্র দখলের ঘটনা না ঘটে, সে জন্য এখন থেকেই প্রশাসনকে সতর্ক থাকতে হবে।সভায় প্রার্থীর বিভিন্ন প্রশ্নের জবাবে ইউএনও মোহাম্মদ আবুল কালাম বলেন, ভোটকেন্দ্রে পেশিশক্তির প্রভাব মুক্ত থাকবে। কেউ ব্যালট পেপার ছিনতাই বা পাশাপাশি ভোট কারচুপি করার চেষ্টা করলে কঠোর ব্যবস্থা নেওয়া হবে। সাধারণ ভোটাররা নির্বিঘ্নে কেন্দ্রে গিয়ে যাতে পছন্দের প্রার্থীকে ভোট দিতে পারেন, সে পরিবেশ তৈরি করা হবে।পরে বিকেলে হোয়ানক কলেজের সম্মেলন কক্ষে কালারমারছড়া ও হোয়ানক ইউনিয়ন পরিষদ নির্বাচনে প্রার্থীদের নিয়ে সভা হয়। এতে বক্তব্য দেন সহকারী কমিশনার (ভূমি) মো. নোমান হোসেন, মহেশখালী থানার ওসি বাবুল চন্দ্র বণিক, বড়মহেশখালী ও হোয়ানক ইউনিয়ন পরিষদ নির্বাচনের দায়িত্বপ্রাপ্ত রিটার্নিং কর্মকর্তা রিয়াদুল কুদ্দুস, উপজেলা নির্বাচন কর্মকর্তা মোহাম্মদ বেদারুল ইসলাম, উপজেলা প্রাথমিক শিক্ষা কর্মকর্তা আশীষ চিরান, মাতারবাড়ি ইউনিয়নে আওয়ামী লীগের চেয়ারম্যান পদপ্রার্থী এনামুল হক চৌধুরী, কালারমারছড়া ইউনিয়নের বিএনপির মনোনীত চেয়ারম্যান পদপ্রার্থী এখলাছুর রহমান, হোয়ানক ইউনিয়নে আওয়ামী লীগের প্রার্থী মোহাম্মদ মোস্তফা কামাল, বিএনপির প্রার্থী এনামুল করিম চৌধুরী প্রমুখ।
