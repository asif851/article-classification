
বিএনপি-জামায়াতের মদদেই সাম্প্রতিক সময়ে জঙ্গি হামলা চালিয়ে সরকারকে বিব্রত করতে ষড়যন্ত্র করা হচ্ছে। আওয়ামী লীগের যুগ্ম সাধারণ সম্পাদক মাহবুব উল আলম হানিফ এ মন্তব্য করেছেন। গতকাল সোমবার দুপুরে সিলেট সরকারি আলিয়া মাদ্রাসার মাঠে আওয়ামী লীগের বিভাগীয় সম্মেলনস্থল পরিদর্শনকালে সাংবাদিকদের প্রশ্নের জবাবে তিনি এ কথা বলেন।বিএনপির চেয়ারপারসন খালেদা জিয়ার বিরুদ্ধে মামলা প্রসঙ্গে এক প্রশ্নের জবাবে হানিফ বলেন, খালেদা জিয়া এতিমদের টাকা আত্মসাৎ করেছেন। দুর্নীতি করেছেন। অপকর্মের জন্য নিজেই ফেঁসেছেন। আইনের ঊর্ধ্বে কেউ নন। তাঁর শাস্তি হবে। আর তাঁর (খালেদা জিয়া) সাজা হলে নির্বাচনে অযোগ্য বিবেচিত হবেন।সিলেটে আগামীকাল বুধবার আওয়ামী লীগের বিভাগীয় সম্মেলন। সিলেট, সুনামগঞ্জ, মৌলভীবাজার ও হবিগঞ্জের তৃণমূলের প্রতিনিধিরা সম্মেলনে অংশ নেবেন। সিলেটে সর্বশেষ বিভাগীয় সম্মেলন হয়েছিল ২০০১ সালে জাতীয় নির্বাচনের পর। আলিয়া মাদ্রাসার মাঠ পরিদর্শনকালে মাহবুব উল আলম হানিফের সঙ্গে ছিলেন আওয়ামী লীগের কেন্দ্রীয় সাংগঠনিক সম্পাদক মিসবাহউদ্দিন সিরাজ ও আহমদ হোসেন, সিলেট নগর আওয়ামী লীগের সভাপতি বদরউদ্দিন আহমদ কামরান প্রমুখ।
