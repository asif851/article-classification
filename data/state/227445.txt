

নারায়ণগঞ্জের রূপগঞ্জের পূর্বাচল ৫ নম্বর সেক্টরে অভিযান চালিয়ে দুটি রকেট লঞ্চার, অর্ধশতাধিক রাইফেল, বিপুল পরিমাণ গোলাবারুদসহ তিন ব্যক্তিকে আটক করেছে পুলিশ।
ঘটনাস্থলে থাকা জেলার অতিরিক্ত পুলিশ সুপার ফারুক হোসেন আজ শুক্রবার সকালে প্রথম আলোকে এই তথ্য জানান।
পুলিশ জানায়, গোপন তথ্যের ভিত্তিতে গতকাল বৃহস্পতিবার দিবাগত রাতে অভিযান শুরু হয়। অভিযান এখনো চলছে। ঘটনার সঙ্গে জড়িত সন্দেহে এ পর্যন্ত তিন ব্যক্তিকে আটক করা হয়েছে।
পুলিশ সদর দপ্তরের সহকারী মহাপরিদর্শক (এআইজি-গোপনীয়) মো. মনিরুজ্জামান প্রথম আলোকে বলেন, প্রথমে একজন মাদক ব্যবসায়ীকে আটক করা হয়। তাঁর কাছে একটি রাইফেল পাওয়া যায়। তাঁর দেওয়া তথ্যের সূত্র ধরে পূর্বাচল ৫ নম্বর সেক্টরে অভিযানে যায় পুলিশ।
জেলার অতিরিক্ত পুলিশ সুপার ফারুক হোসেন বলেন, ঘটনাস্থলে পুলিশের মহাপরিদর্শক (আইজিপি) আসছেন। তিনি বিস্তারিত জানাবেন।
