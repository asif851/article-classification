
ফরিদপুর সদর উপজেলার ৫৭টি স্কুল আজ শনিবার থেকে দুই দিন বন্ধ ঘোষণা করেছে জেলা প্রশাসন। অজ্ঞাত কারণে স্কুলশিক্ষার্থীরা শ্বাসকষ্টে আক্রান্ত হওয়ায় আজ এমন সিদ্ধান্ত নিয়েছে প্রশাসন।
জেলা প্রশাসকের কার্যালয় থেকে জানা গেছে, গত মঙ্গলবার থেকে বৃহস্পতিবার পর্যন্ত জেলা সদরের মাচ্চর ইউনিয়নের শিবরামপুর আরডি একাডেমি ও খলিলপুর উচ্চ বিদ্যালয়ের এক শ তিনজন শিক্ষার্থী স্কুল চলাকালীন শ্বাসকষ্টে আক্রান্ত হয়। তাদের প্রত্যেককে ফরিদপুর মেডিকেল কলেজ হাসপাতালে চিকিৎসা দেওয়া হয়। বিষয়টি জানতে পেরে রোগের কারণ অনুসন্ধানের জন্য তিন সদস্যের একটি কমিটি করে প্রশাসন। কমিটির সদস্যরা আক্রান্ত কয়েকজন শিক্ষার্থীর শারীরিক পরীক্ষা নিরীক্ষা করেন এবং ওই দুটি স্কুল পরিদর্শন করেন। কিন্তু এখন পর্যন্ত রোগের কারণ নির্ণয় করতে পারেননি তাঁরা। ফলে আজ শনিবার জেলা প্রশাসন জেলা সদরে অবস্থিত মোট ৫৭টি স্কুল বন্ধ ঘোষণা করে।
স্কুল বন্ধ ঘোষণা করার তথ্যটি নিশ্চিত করেছেন জেলা শিক্ষা কর্মকর্তা পরিমল চন্দ্র মণ্ডল। তিনি বলেন, আরও পর্যবেক্ষণ ও সতর্কতার জন্য স্কুল বন্ধ ঘোষণা করা হয়েছে। আজ ও কাল দুদিন স্কুলগুলোতে পাঠদান বন্ধ থাকবে।
এ রোগে আক্রান্ত বেশ কয়েকজন শিক্ষার্থীকে চিকিৎসা দিয়েছেন ফরিদপুর মেডিকেল কলেজ হাসপাতালের তত্ত্বাবধায়ক গণপতি বিশ্বাস। জানতে চাইলে তিনি প্রথম আলোকে বলেন, এটা গণ মনস্তাত্ত্বিক রোগ (ম্যাস সাইকোলজিক্যাল ডিজিজ) বলে মনে হচ্ছে। ষষ্ঠ শ্রেণি থেকে দশম শ্রেণির শিক্ষার্থীরা এ রোগে আক্রান্ত হয়েছে। তাদের বেশির ভাগ ছাত্রী।
গণপতি বিশ্বাস বলেন, এ রোগের উপসর্গ হচ্ছে হঠাৎ কোনো একজন শিক্ষার্থীর শ্বাসকষ্ট হয়। তার দেখাদেখি আরেকজনও একই সমস্যায় ভোগে। এভাবে এ রোগ পুরো স্কুলে ছড়িয়ে পড়েছে। প্রাথমিক চিকিৎসা হিসেবে শিক্ষার্থীদের শরীরে স্যালাইন ও অক্সিজেন সরবরাহ করা হয়েছে। অনেকেই সুস্থ হয়ে বাড়ি ফিরেছে। মনে হচ্ছে, এ রোগ গুরুতর কিছু নয়। কয়েক দিন গেলেই সব স্বাভাবিক হয়ে যেতে পারে।
