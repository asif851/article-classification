
সিলেটগামী আন্তনগর পারাবত এক্সপ্রেস ট্রেনের টিকিট দিতে গড়িমসি করায় মৌলভীবাজারের কমলগঞ্জ উপজেলার ভানুগাছ রেলওয়ে স্টেশনমাস্টারকে লাঞ্ছিত করেছেন বিক্ষুব্ধ যাত্রীরা। গতকাল শনিবার এ ঘটনা ঘটে।বিক্ষুব্ধ যাত্রীরা তাঁকে লাঞ্ছিত করার ঘটনার সত্যতা স্টেশনমাস্টার সকালে স্বীকার করলেও বিকেলে আবার অস্বীকার করেন।প্রত্যক্ষদর্শী নাম প্রকাশে অনিচ্ছুক কয়েকজন যাত্রী জানান, গতকাল বেলা সাড়ে ১১টায় পারাবত এক্সপ্রেস ট্রেনের টিকিট চেয়েও স্টেশনমাস্টারের কারণে কয়েকজন যাত্রী তা পাননি। প্রয়োজনে আসনবিহীন টিকিট চেয়েও যাত্রীরা পাচ্ছিলেন না। এ নিয়ে স্টেশনমাস্টার শাহাব উদ্দীন ফকিরের সঙ্গে তাঁর কক্ষে যাত্রীদের হাতাহাতি হয়। এ সময় যাত্রীরা স্টেশনমাস্টারকে লাঞ্ছিত করেন।ট্রেনযাত্রী জয়নাল আবেদীন, সিদ্দিকুর রহমানসহ অনেকে অভিযোগ করেন, স্টেশনমাস্টার শাহাব উদ্দীন ট্রেনের টিকিট কালোবাজারে বিক্রি করেন। তিনি কখনোই যাত্রীদের সঙ্গে ভালো ব্যবহার করেন না। প্রতি টিকিটে ৫০ থেকে ১৫০ টাকা পর্যন্ত অতিরিক্ত আদায় করে থাকেন। স্টেশন মাস্টার এসব অভিযোগ অস্বীকার করেছেন।ঘটনা সম্পর্কে জানতে চেয়ে ঢাকার রেলওয়ে বিভাগীয় পরিবহন কর্মকর্তা মাহবুবুর রহমানের সঙ্গে মুঠোফোনে কথা হলে তিনি বলেন, তিনি এ ঘটনা জানেন না।
 
