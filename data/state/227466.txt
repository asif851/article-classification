
জ্ঞাত আয়বহির্ভূত সম্পদ অর্জনের অভিযোগে পটুয়াখালী-৪ আসনের সাংসদ ও সাবেক পানিসম্পদ প্রতিমন্ত্রী মাহবুবুর রহমানের বিরুদ্ধে অভিযোগপত্র অনুমোদন দিয়েছে দুর্নীতি দমন কমিশন (দুদক)। গতকাল মঙ্গলবার কমিশনের বৈঠকে এ অভিযোগপত্র অনুমোদন দেওয়া হয় বলে দুদক সূত্র নিশ্চিত করেছে। দুদকের সূত্রটি জানায়, প্রায় সাড়ে ছয় কোটি টাকার অবৈধ সম্পদ অর্জনের অভিযোগে গত বছরের ২১ আগস্ট রাজধানীর রমনা থানায় দুদকের উপপরিচালক মো. খায়রুল হুদা মাহবুবুর রহমানের বিরুদ্ধে মামলা করেন। মামলার এজাহার সূত্রে জানা গেছে, অনুসন্ধানে এ সাংসদের বিরুদ্ধে ৫ কোটি ১৯ লাখ ৫০ হাজার টাকার সম্পদের বৈধ কোনো উৎসের প্রমাণ পাওয়া যায়নি। এর আগে গত রোববার সাংসদের স্ত্রী প্রীতি হায়দারের বিরুদ্ধে অবৈধ সম্পদ অর্জনের অভিযোগে রমনা থানায় মামলা করেছে দুদক।
