
ষোড়শ সংশোধনী বাতিল করে দেওয়া আপিল বিভাগের রায় বাতিল করে প্রধান বিচারপতি সুরেন্দ্র কুমার সিনহাকে পদত্যাগ করার দাবি জানিয়েছেন সুপ্রিম কোর্টের আওয়ামী লীগপন্থী আইনজীবীরা। সুপ্রিম কোর্ট আইনজীবী সমিতি ভবনের সামনে মঙ্গলবার বঙ্গবন্ধু আইনজীবী পরিষদের এক মানববন্ধন কর্মসূচি থেকে তাঁরা এ দাবি জানান।
মানববন্ধনে অংশ নিয়ে বঙ্গবন্ধু আইনজীবী পরিষদের সদস্যসচিব সাংসদ শেখ ফজলে নূর তাপস বলেন, প্রধান বিচারপতি এজলাসে বসে প্রধানমন্ত্রী শেখ হাসিনাকে চোখ রাঙিয়ে বক্তব্য দিয়েছেন। তিনি অভিযোগ করেন, প্রধান বিচারপতি বলেছেন, পাকিস্তানের মতো প্রধানমন্ত্রীকে তিনি পদ থেকে সরিয়ে দিতে পারেন। সরকারদলীয় এই সাংসদ বলেন, ‘প্রধান বিচারপতি এজলাসে বসে প্রধানমন্ত্রীকে এ রকম হুমকি দেওয়ার ঘটনা নজিরবিহীন। এটা শপথ ভঙ্গের শামিল।’
ফজলে নূর তাপস আরও বলেন, ‘তিনি (প্রধান বিচারপতি) জাতির পিতা বঙ্গবন্ধু শেখ মুজিবুর রহমানের নেতৃত্ব নিয়ে প্রশ্ন তোলার চেষ্টা করেছেন। তিনি সংসদকে হেয় করেছেন। তিনি আমাদের মহিলা সাংসদদের কটূক্তি করেছেন। রায়ে তিনি উল্লেখ করেছেন, তিনি কারও সার্ভেন্ট নন। এই প্রজাতন্ত্রের তিনি কোনো কর্মকর্তা নন। তিনি হলেন মাস্টার নিজেই। আমরা এর নিন্দা জানাই।’মানববন্ধনে ইউসুফ হোসেন হুমায়ুন, নুরুল ইসলাম, লায়েকুজ্জামান মোল্লা, মমতাজ উদ্দিন আহমেদ ও সানজিদা খানম ষোড়শ সংশোধনী রায় বাতিল করে প্রধান বিচারপতির পদত্যাগ দাবি করেন।
 
