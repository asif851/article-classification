
পঞ্চগড়ের সিরাজুল ইসলাম স্টেডিয়ামে আজ শনিবার থেকে শুরু হচ্ছে জেলা প্রশাসক গোল্ডকাপ ফুটবল টুর্নামেন্ট ২০১৪। জেলা প্রশাসক মোহাম্মদ সালাহউদ্দিনের উদ্যোগে এ টুর্নামেন্টের আয়োজন করা হয়েছে। এর সার্বিক ব্যবস্থাপনায় রয়েছে জেলা ক্রীড়া সংস্থা।টুর্নামেন্টে সারা দেশ থেকে মোট ১৬টি দল অংশ নিচ্ছে। আজ উদ্বোধনী খেলায় অংশ নেবে রাজশাহী ফুটবল কল্যাণ সমিতি এবং ঈশ্বরদীর পিজিসিবি শ্রমিক-কর্মচারী চিত্ত বিনোদন ক্লাব। এর পর আগামীকাল ঝিনাইদহ জেলা একাদশ বনাম গোবিন্দগঞ্জ খেলোয়াড় কল্যাণ সমিতি, ৮ সেপ্টেম্বর বগুড়া জেলা একাদশ বনাম আজিম স্পোর্টস নওগাঁ, ৯ সেপ্টেম্বর সিরাজগঞ্জের মাসুমপুর ক্রীড়াচক্র বনাম খেলোয়াড় কল্যাণ সমিতি নাটোর, ১০ সেপ্টেম্বর ফুটবল খেলোয়াড় কল্যাণ সমিতি দিনাজপুর বনাম কুষ্টিয়া জেলা দল, ১১ সেপ্টেম্বর নীলফামারীর সৈয়দপুর ফুটবল একাডেমী বনাম চুয়াডাঙ্গার শুভ সকাল স্পোর্টিং ক্লাব, ১২ সেপ্টেম্বর জয়পুরহাট জেলা একাদশ বনাম টাঙ্গাইল জেলা ক্রীড়া সংস্থার মধ্যে খেলা অনুষ্ঠিত হবে। ১৩ সেপ্টেম্বর স্যান্টোস ক্লাব রংপুর বনাম পঞ্চগড় পৌরসভার মধ্যে খেলা অনুষ্ঠিত হওয়ার মধ্য দিয়ে প্রথম পর্ব শেষ হবে। দ্বিতীয় পর্ব অনুষ্ঠিত হবে যথাক্রমে ১৪, ১৫, ১৬ ও ১৭ সেপ্টেম্বর। ২৬ সেপ্টেম্বর একই স্টেডিয়ামে টুর্নামেন্টের ফাইনাল খেলা অনুষ্ঠিত হবে।জেলা প্রশাসক এবং জেলা ক্রীড়া সংস্থার সভাপতি মোহাম্মদ সালাহ উদ্দিন জানান, পৃথিবীর সবচেয়ে জনপ্রিয় এই খেলা থেকে বাংলাদেশের মানুষের আগ্রহ কমে যাচ্ছে। তাই খেলোয়াড় তৈরি ও খেলাটির আকর্ষণকে ধরে রাখার জন্যই এই উদ্যোগ। বিকেলে জেলা প্রশাসক মোহাম্মদ সালাহউদ্দিন ক্রীড়া সংস্থায় আয়োজিত সংবাদ সম্মেলনে গোল্ডকাপ অনুষ্ঠানের সার্বিক কর্মকাণ্ড তুলে ধরেন। তিনি টুর্নামেন্টটিকে সফল করতে সবার সহযোগিতা কামনা করেন।
