
ঘন কুয়াশার কারণে প্রায় সারা দেশে যান চলাচল বিপর্যয়ের মুখে পড়েছে। শুধু দুর্ঘটনাই ঘটছে তা নয়, ভেঙে পড়েছে সড়ক ও নৌপথের সময়সূচি। রাতের গাড়িগুলো সময়মতো গন্তব্যে পৌঁছাতে পারছে না। ফলে দিনের বেলায় যাঁরা যাতায়াত করছেন, তাঁরাও নির্ধারিত সময়ে গন্তব্যে পৌঁছাতে পারছেন না। আবহাওয়া অধিদপ্তর বলছে, নদী অববাহিকাগুলো আরও কয়েক দিন কুয়াশায় ঢাকা থাকবে।
আবহাওয়া অধিদপ্তরের আবহাওয়াবিদ আবদুল মান্নান প্রথম আলোকে বলেন, জানুয়ারি মাসের মাঝামাঝি পর্যন্ত মাঝারি ও ঘন কুয়াশা পড়াটা খুবই স্বাভাবিক। এ ধরনের কুয়াশা আরও কয়েক দিন থাকবে। আজ রোববার ঘন কুয়াশা ছিল। এই দিনে কুয়াশার সময়ে যান চলাচলের ক্ষেত্রে সতর্কতা অবলম্বন করা ও চালককে সতর্ক হয়ে গাড়ি চালানোর পরামর্শ দিয়েছেন অধিদপ্তরের কর্মকর্তারা।
কুয়াশার কারণে আকাশ ও রেলপথে সময়সূচিতে তেমন পরিবর্তনের খবর পাওয়া যায়নি। তবে কুয়াশায় গতকাল শনিবার সকালে সিলেটের শাহজালাল আন্তর্জাতিক বিমানবন্দরে কিছু সময়ের জন্য বিমান ওঠা-নামা বন্ধ ছিল।
দেশের উত্তর ও মধ্যাঞ্চলে কখনো ঘন আবার কখনো মাঝারি কুয়াশার কারণে যোগাযোগব্যবস্থায় বেশি বিপর্যয় দেখা দিয়েছে। গত শুক্রবার মধ্যরাত থেকে ঘন ও মাঝারি কুয়াশার চাদরে ঢেকে আছে দেশের বেশির ভাগ এলাকা। বিশেষ করে দেশের দক্ষিণ ও দক্ষিণ-পশ্চিমাঞ্চলের জেলাগুলোর সঙ্গে সড়কপথে যোগাযোগ মারাত্মক ব্যাহত হচ্ছে। এই জেলাগুলো থেকে ঢাকা, চট্টগ্রাম, সিলেটে যাতায়াতের ক্ষেত্রে পাটুরিয়া-দৌলতদিয়া ও শিমুলিয়া-কাওরাকান্দি রুটে ফেরি পার হতে হয়। কিন্তু কুয়াশায় গত শুক্রবার, গতকাল শনিবার ও আজ রোববার ভোর তিনটা থেকে সকাল আটটা আবার কখনো সাড়ে নয়টা পর্যন্ত এই ফেরিঘাটে যানবাহন পারাপার বন্ধ ছিল। ফলে ঘাটগুলোতে গাড়ির লম্বা সারি পড়ে যায়। যাঁদের রাতে রওনা দিয়ে পরদিন ভোরে গন্তব্যে পৌঁছানোর কথা, তাঁদের অতিরিক্ত পাঁচ থেকে আট ঘণ্টা বেশি সময় লেগেছে ।
পিরোজপুরগামী বলেশ্বর পরিবহনের চালক ইসমাইল হোসেন বলেন, ঢাকা থেকে ছেড়ে গিয়ে ভোরে এই গাড়িটি পিরোজপুরে পৌঁছায়। আবার সেখান থেকে দুপুর ১২টায় ঢাকার উদ্দেশে ছেড়ে আসে। কিন্তু কুয়াশার কারণে ১২টার আগে পৌঁছানোই যায় না। পৌঁছাতে দুইটা-তিনটা বেজে যায়।
উত্তরাঞ্চল থেকে যাঁরা ঢাকায় আসছেন, তাঁদের এতটা ভোগান্তিতে পড়তে না হলেও প্রতিটি বাস নির্ধারিত সময়ের চেয়ে দুই থেকে তিন ঘণ্টা পর আসছে। কুয়াশার কারণে গাড়িগুলো আগের চেয়ে কম গতিতে চলছে।
ঢাকা থেকে রাজশাহী রুটে চলাচলরত দেশ ট্রাভেলসের টিকিট বিক্রেতা আমির হোসেন বলেন, রাতের গাড়িগুলো দুই থেকে তিন ঘণ্টা দেরিতে গন্তব্যে পৌঁছায়।
এদিকে কুয়াশার কারণে গতকাল শনিবার যমুনা নদীর ওপর বঙ্গবন্ধু সেতুতে কয়েক ঘণ্টার ব্যবধানে একই স্থানে ছয় থেকে সাতটি দুর্ঘটনা ঘটে। এতে মারা যান সাতজন। গতকাল কুয়াশায় বেশ কয়েকটি সড়ক দুর্ঘটনা ঘটেছে।
আবহাওয়া অধিদপ্তরের পূর্বাভাসে বলা হয়েছে, জানুয়ারি মাসে উত্তর, উত্তর-পূর্ব, উত্তর-পশ্চিম ও মধ্যাঞ্চলে একটি তীব্র শৈত্যপ্রবাহ (৪-৬ ডিগ্রি তাপমাত্রা) এবং কয়েকটি মাঝারি (৬-৮ডিগ্রি)ও মৃদু (৮-১০ডিগ্রি) শৈত্যপ্রবাহ বয়ে যাওয়ার সম্ভাবনা আছে। দেশের অন্যান্য জায়গায় মাঝারি ও মৃদু শৈত্যপ্রবাহ বয়ে যেতে পারে। এ সময়ে নদী অববাহিকাগুলোয় কুয়াশা থাকবে বলে ওই পূর্বাভাসে বলা হয়েছে।
