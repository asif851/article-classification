
ঢাকা জেলার অদূরে আশুলিয়ার গেরিপুরে চানগাঁও এলাকায় একটি সোয়াটার কারখানায় আগুন লেগে কয়েক লাখ টাকার মালামাল পুড়ে গেছে। গতকাল বৃহস্পতিবার দিবাগত রাত দুইটার দিকে বেস্ট ওয়ান সোয়েটার কারখানায় এ আগুন লাগে।
এতে হতাহতের ঘটনা ঘটেনি। আগুনে ৩০-৩৫ লাখ টাকার ক্ষয়ক্ষতি হয়েছে বলে জানিয়েছে ফায়ার সার্ভিস।
ঢাকার রপ্তানি প্রক্রিয়াকরণ এলাকা (ডিইপিজেড) ফায়ার সার্ভিসের জ্যেষ্ঠ স্টেশন কর্মকর্তা আবদুল হামিদ মিয়া জানান, গতকাল রাত দুইটার দিকে সোয়েটার কারখানাটিতে আগুন লাগে। এতে সোয়েটার তৈরির সরঞ্জাম, কাপড়, সুতা, মেশিন পুড়ে যায়। খবর পেয়ে ডিইপিজেড ফায়ার সার্ভিসের চারটি ইউনিট ঘটনাস্থলে গিয়ে দুই ঘণ্টা চেষ্টা চালিয়ে আগুন নেভায়। আগুনে কারখানার পাশের একটি বাড়ির কয়েকটি কক্ষের আসবাব পুড়ে যায়।
আবদুল হামিদ জানান, তাত্ক্ষণিকভাবে আগুন লাগার কারণ জানা যায়নি। কারখানায় টিনশেডের আধাপাকা ভবন ছিল। 
