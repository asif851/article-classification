
নির্বাচন কমিশনার ব্রিগেডিয়ার জেনারেল (অব.) শাহাদাত হোসেন চৌধুরী বলেছেন, আগামী বছর ২০১৮ সালের ডিসেম্বরের মধ্যে সবার হাতে স্মার্টকার্ড পৌঁছে দেওয়ার লক্ষ্য মাত্রা নির্ধারণ করা হয়েছে। চেষ্টা করছি, ওই সময়ের মধ্যে স্মার্টকার্ড (স্মার্ট জাতীয় পরিচয়পত্র) বিতরণ কার্যক্রম শেষ করতে। বৃহস্পতিবার বিকেলে বাগেরহাট পৌরসভা চত্বরে স্মার্ট পরিচয়পত্র বিতরণ কার্যক্রম পরিদর্শনে এসে তিনি এ কথা বলেন। শাহাদাত হোসেন চৌধুরী বলেন, বিশ্বব্যাংকের অর্থায়নে ফ্রান্সের একটি কোম্পানির মাধ্যমে প্রকল্পটি বাস্তবায়ন করা হচ্ছিল। তারা যথাসময়ে কার্ড দিতে না পারায় চুক্তি নবায়ন করা হয়নি। নির্বাচন কমিশন নিজেই এ কাজ করছে। আগে প্রতিদিন স্মার্টকার্ড প্রিন্ট হতো ৩০ থেকে ৩৫ হাজার। এখন আগের চেয়ে দ্রুত কার্ড প্রিন্ট হচ্ছে। জাতীয় সংসদ নির্বাচনের বিষয়ে জানতে চাইলে শাহাদাত হোসেন বলেন, নির্বাচন নিয়ে আমাদের একটি কর্মপরিকল্পনা নিয়েছি। স্বচ্ছতার মাধ্যমে সবার সামনে আমরা তা তুলে ধরেছি।
