
যুক্তরাষ্ট্রভিত্তিক আন্তর্জাতিক পর্যটকবাহী জাহাজ ‘সিলভার ডিসকভারার’ প্রথমবারের মতো বাংলাদেশ ঘুরেছে। আন্তর্জাতিক ওশান ক্রুজের সঙ্গে বাংলাদেশকে সম্পৃক্ত করার উদ্যোগের অংশ হিসেবে ওই জাহাজটি এ দেশে আসে।
এ নিয়ে আজ মঙ্গলবার সচিবালয়ে সংবাদ সম্মেলন করেন বেসামরিক বিমান পরিবহন ও পর্যটন মন্ত্রী রাশেদ খান মেনন।
বেসামরিক বিমান পরিবহন ও পর্যটন মন্ত্রী বলেন, ক্রুজশিপটির প্রথম গ্রুপ ১১ ফেব্রুয়ারি কলম্বো থেকে যাত্রা শুরু করে আন্দামানের বিভিন্ন দ্বীপপুঞ্জ ঘুরে ২২ ফেব্রুয়ারি বাংলাদেশের কক্সবাজারে জেলার সোনাদিয়ায় নোঙর করে। এরপর বাংলাদেশের বিভিন্ন স্থান পরিদর্শন শেষে সেটি ২৪ ফেব্রুয়ারি কলকাতার উদ্দেশ্যে বাংলাদেশে ছেড়েছে। প্রথম গ্রুপটিতে ১৩টি দেশের ৯৫ জন পর্যটক ছিলেন। ফিরতি পথে ক্রুজশিপটির দ্বিতীয় গ্রুপে নতুন করে ১০টি দেশের মোট ৬৭ জন বিদেশি পর্যটক নিয়ে ১ মার্চ সুন্দরবনের হিরণ পয়েন্টে নোঙর করবে। ওই গ্রুপের পর্যটকেরা ৩ মার্চ পর্যন্ত বাংলাদেশ ভ্রমণ করবেন। ভ্রমণ পথে মিয়ানমারের ইয়াঙ্গুন হয়ে থাইল্যান্ডের ফুকেটের উদ্দেশ্যে যাত্রা শেষ করবে।
মন্ত্রী রাশেদ খান মেনন বলেন, বাংলাদেশে পর্যটনশিল্প আন্তর্জাতিক পর্যায়ে উন্নীত হওয়ার নতুন দ্বার উদ্‌ঘাটনের সুবর্ণ সুযোগ সৃষ্টি হয়েছে এর মাধ্যমে। বেসরকারি অপারেটরদের পক্ষ থেকে ভবিষ্যতে আরও এ ধরনের বেশি বেশি উদ্যোগ গ্রহণ করা হবে বলে তিনি আশা করেন। এ ক্ষেত্রে সরকারের পক্ষ থেকে সব ধরনের পৃষ্ঠপোষকতা অব্যাহত থাকবে।
উল্লেখ্য, বেসরকারি জার্নি প্লাস নামের এক প্রতিষ্ঠানের উদ্যোগে সিলভার ডিসকভারার বাংলাদেশে আসে।
