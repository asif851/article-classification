
সড়ক পরিবহন ও সেতুমন্ত্রী ওবায়দুল কাদের বলেছেন, ‘কে তাঁদের (বিএনপির নেতা-কর্মী) হুমকি দিচ্ছে? তথ্য-প্রমাণ দিক। বিএনপি হাওয়ায় একেকটা কথা ছাড়ে। তাদের কোনো কাজ নেই।’
বিএনপির চেয়ারপারসন খালেদা জিয়ার বিরুদ্ধে জিয়া অরফানেজ ট্রাস্ট দুর্নীতি মামলায় ৮ ফেব্রুয়ারি রায় ঘোষণার কথা। এ নিয়ে বিএনপির নেতা-কর্মীদের গ্রেপ্তার করা হচ্ছে, হুমকি দেওয়া হচ্ছে—এমন অভিযোগ প্রসঙ্গে ওবায়দুল এসব বলেন।
ওবায়দুল কাদের বলেন, ‘তাদের কথায় মানুষের পেট ভরবে না। তাদের কয়েকজন নেতা, “প্যাথলজিক্যাল লায়ার” আছে। ওরা বসে বসে এসব বলছে। ১ বছর ১০ মাস পর ওরা ৫০০ জনের জাম্বু মার্কা নির্বাহী কমিটির সভা ডাকছে বিলাসবহুল দামি হোটেলে। বেগম সাহেবের বিলাসবহুল জায়গা ছাড়া বসার জায়গা হয় না।’
আওয়ামী লীগের সাধারণ সম্পাদক ওবায়দুল কাদের বলেন, আগামী নির্বাচনে না এলে বিএনপির নিবন্ধন বাতিল হয়ে যাবে। তাদের তো নির্বাচনে আসতেই হবে। কাজেই তারা ভয় পাচ্ছে কেন? সব গণতান্ত্রিক দেশে যেভাবে নির্বাচন হয়, বাংলাদেশেও সেভাবে নির্বাচন হবে। নির্বাচনকালীন সরকারের মন্ত্রিসভার পরিসর ছোট হবে। তখনকার সরকার রুটিনওয়ার্ক করবে।
স্বরাষ্ট্র মন্ত্রণালয় চলে যাবে নির্বাচন কমিশনের অধীনে।
আজ শনিবার বেলা সাড়ে ১১টায় কুমিল্লা শহরতলির শাসনগাছা এলাকায় নির্মাণাধীন রেলওয়ে ওভারপাসের কাজের অগ্রগতি দেখতে এসে তিনি এসব কথা বলেন। আগামী মাসে ভিডিও কনফারেন্সের মাধ্যমে প্রধানমন্ত্রী শেখ হাসিনার এই ওভারপাসের উদ্বোধন করার কথা রয়েছে। প্রায় ৬৩২ মিটার দীর্ঘ ওভারপাসের নির্মাণে ব্যয় হয়েছে ৯৪ কোটি টাকা।
এ সময় মন্ত্রীর সঙ্গে উপস্থিত ছিলেন কুমিল্লা মহানগর আওয়ামী লীগের সভাপতি স্থানীয় সাংসদ আ ক ম বাহাউদ্দিন, মহানগর আওয়ামী লীগের সাধারণ সম্পাদক আরফানুল হক রিফাত, সড়ক ও জনপথ (সওজ) কুমিল্লা অঞ্চলের অতিরিক্ত প্রধান প্রকৌশলী মনিরুল ইসলাম, কুমিল্লার অতিরিক্ত জেলা প্রশাসক (সার্বিক) মো. মনিরুজ্জামান তালুকদার, কুমিল্লার অতিরিক্ত পুলিশ সুপার আলমগীর হোসেন প্রমুখ।
কুমিল্লা শহরের অন্যতম প্রবেশদ্বার শাসনগাছা রেলওয়ে ওভারপাস নির্মাণকাজ শুরু হয় ২০১৩ সালের ১ জুলাই। নির্ধারিত সময়ে ওই কাজ শেষ করতে না পারায় দুই দফা সময় বাড়ানো হয়। চলতি বছরের ৩০ জুনের মধ্যে ওই কাজ শেষ হওয়ার কথা রয়েছে। ইতিমধ্যে ৯৫ শতাংশ কাজ শেষ হয়েছে বলে দাবি করছে সওজ। রেলওয়ে ওভারপাসের দৈর্ঘ্য ৬৩১ দশমিক ৫০ মিটার, প্রস্থ ৮ দশমিক ৯০ মিটার।
