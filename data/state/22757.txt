
মঙ্গল আরতি, আলোচনা, প্রার্থনা সভা, ভক্তিমূলক অনুষ্ঠান এবং বর্ণাঢ্য শোভাযাত্রায় গতকাল বুধবার সারা দেশে পালিত হয়েছে হিন্দু সম্প্রদায়ের মহাবতার ভগবান শ্রীকৃষ্ণের জন্মদিন জন্মাষ্টমী উৎসব। এ উপলক্ষে মুখরিত ছিল রাজধানী ঢাকার বিভিন্ন মন্দির ও পূজা প্রাঙ্গণ। চারদিকেই ছিল সাজ সাজ রব।মহানগর সর্বজনীন পূজা কমিটি জন্মাষ্টমী উপলক্ষে ঐতিহাসিক জন্মাষ্টমী মিছিল বা শোভাযাত্রার আয়োজন করে। বিকেলে ঢাকেশ্বরী জাতীয় মন্দিরের চৌরাস্তার মোড় এলাকা থেকে বর্ণাঢ্য শোভাযাত্রাটি শুরু হয়। মেজর জেনারেল (অব.) সি আর দত্ত মিছিলের উদ্বোধন করেন। অনুষ্ঠানে প্রধান অতিথি ছিলেন যোগাযোগমন্ত্রী ওবায়দুল কাদের।শোভাযাত্রায় একাধিক শিশু নাগপঞ্চমীর আশ্রয়ে পিতা বসুদেবের কোলে শিশু শ্রীকৃষ্ণ সেজেছিল। এ ছাড়া বাল্যরূপে নানা সাজের শ্রীকৃষ্ণ, রাধা-কৃষ্ণবাহী ট্রাকবহর, হাতি আর ঘোড়ার গাড়ি ছিল শোভাযাত্রার অন্যতম আকর্ষণ। রাজধানীর বিভিন্ন সড়ক প্রদক্ষিণ শেষে বাহাদুর শাহ পার্কে গিয়ে শোভাযাত্রাটি শেষ হয়।জন্মাষ্টমী উপলক্ষে সকালে ঢাকেশ্বরী জাতীয় মন্দির প্রাঙ্গণে অনুষ্ঠিত গীতাযজ্ঞে সহস্রাধিক ভক্ত অংশ নেন। রামকৃষ্ণ মঠ ও মিশনে পূজা ছাড়াও দিনব্যাপী ভজন, কীর্তন ও ভক্তিগীতি অনুষ্ঠিত হয়। স্বামীবাগ আন্তর্জাতিক কৃষ্ণভাবনামৃত সংঘ (ইস্কন) জন্মাষ্টমী উপলক্ষে বিকেলে আলোচনা সভার আয়োজন করে।
