
নোয়াখালীর সুবর্ণচর উপজেলার চর জুবলী ইউনিয়নে রাতের অন্ধকারে বেড়িবাঁধ ও সরকারি রাস্তায় লাগানো সামাজিক বনায়নের গাছ কেটে নিচ্ছে দুর্বৃত্তরা। গত চার মাসে প্রায় অর্ধশত গাছ কাটা হয়েছে। কেটে ফেলা গাছের মধ্যে রয়েছে কড়ই, নাটাই ও ঝাউগাছ।
স্থানীয় বাসিন্দারা বলেন, গাছ কাটার সঙ্গে জড়িত ব্যক্তিদের এলাকায় প্রভাব রয়েছে। রাজনৈতিক নেতাদের সঙ্গেও তাদের যোগাযোগ আছে। তাই এ নিয়ে কেউ প্রতিবাদ করে না।
সম্প্রতি সরেজমিনে চর জুবলী ইউনিয়নের একরাম মার্কেটের উত্তর পাশের বেড়িবাঁধ এলাকা ও পাঙ্খারবাজার-একরাম চৌধুরী মার্কেট সড়ক ঘুরে দেখা যায়,Ñ সড়ক ও বেড়িবাঁধের বিভিন্ন স্থানে কড়ই, নাটাই ও ঝাউগাছের কাটা অংশ (গোড়া) পড়ে আছে।
বন বিভাগের হাবিবিয়া রেঞ্জ সূত্র জানায়, ১৯৯৮-৯৯ অর্থবছরে বেড়িবাঁধ ও পাঙ্খারবাজার-একরাম চৌধুরী মার্কেট সড়কের তিন কিলোমিটার এলাকায় সামাজিক বনায়নের আওতায় কড়ই, নাটাই, ঝাউসহ বিভিন্ন প্রজাতির গাছ লাগানো হয়।
স্থানীয় বনপ্রহরী আবদুল কাদের বলেন, গত মাসে গাছ কাটার সময় খবর পেয়ে তাঁরা ঘটনাস্থলে যান। কেটে ফেলা কিছু গাছের টুকরা তাঁরা তখন উদ্ধার করতে সক্ষম হন। গাছের ওই টুকরাগুলো এক ইউপি সদস্যের জিম্মায় রাখা হয়েছে।
বন বিভাগের সুবর্ণচর উপজেলার হাবিবিয়া রেঞ্জের কর্মকর্তা মো. নজরুল ইসলাম বলেন, গাছ কাটার ঘটনায় মামলা করা হয়েছে। জড়িত ব্যক্তিদের চিহ্নিত করার চেষ্টা চলছে।
 
