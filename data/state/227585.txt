
শেয়ারবাজার কেলেঙ্কারির ঘটনায় বেক্সিমকো ফার্মাসিউটিক্যালসের ভাইস চেয়ারম্যান সালমান এফ রহমানের বিরুদ্ধে করা মামলার কার্যক্রম স্থগিত করেছেন আদালত।আজ সোমবার সকালে ঢাকার দ্বিতীয় অতিরিক্ত মহানগর দায়রা জজ মো. রুহুল আমিন এই আদেশ দেন। আদালত সালমান এফ রহমানসহ তিন আসামির অনুপস্থিতিতে ফৌজদারি কার্যবিধির ৩৩৯ এর খ এর ২ ধারা অনুযায়ী বিচারকাজ চলবে বলে সাক্ষ্য নিয়েছেন। মামলার অন্য আসামিরা হলেন বেক্সিমকো লিমিটেডের চেয়ারম্যান সোহেল এফ রহমান ও ব্যবস্থাপনা পরিচালক ডি এইচ খান।ফৌজদারি কার্যবিধির ৩৩৯ এর খ এর ২ ধারায় বলা আছে, আসামিকে হাজির করার পর অথবা আসামি হাজির হবার পর অথবা জামিনে মুক্ত হবার পর যদি আসামি পালিয়ে যান কিংবা হাজির হতে না পারেন সে ক্ষেত্রে নালিশি অপরাধে ওই ব্যক্তির বিচার তার অনুপস্থিতিতে অনুষ্ঠিত হবে।মামলার বাদী সিকিউরিটিজ এক্সচেঞ্জ কমিশনের তত্কালীন নির্বাহী পরিচালক এম এ রশিদ খানের আংশিক সাক্ষ্য নিয়েছেন আদালত। তবে বিকেলে আসামিপক্ষের আইনজীবী হাইকোর্ট কর্তৃক মামলার কার্যক্রম স্থগিত সংক্রান্ত এক আদেশ দাখিল করেন। আদালত তা গ্রহণ করে মামলার কার্যক্রম স্থগিতের আদেশ দেন।২০১০ সালের ১০ আগস্ট আসামি সালমান এফ রহমানসহ তিন আসামির বিরুদ্ধে সিকিউরিটিজ অ্যান্ড এক্সচেঞ্জ কমিশনের ২৫ ধারায় আদালত অভিযোগ গঠন করেন। এ আদেশের বিরুদ্ধে আসামিপক্ষ হাইকোর্টে রিট করেন। ওই মামলার পরিপ্রেক্ষিতে হাইকোর্ট স্থগিতাদেশ দেন। ১৯৯৬ সালের শেয়ার কেলেঙ্কারির ঘটনায় বেক্সিমকো ফার্মাসিউটিক্যালস ও শাইনপুকুর এবং সালমান এফ রহমানসহ কোম্পানি দুটির শীর্ষস্থানীয় ব্যক্তিদের বিরুদ্ধে দুটি মামলা দায়ের করা হয়। এর মধ্যে আজ বেক্সিমকো ফার্মার মামলার শুনানি ছিল। সিকিউরিটিজ এক্সচেঞ্জ কমিশনের তত্কালীন নির্বাহী পরিচালক এম এ রশিদ খান এই মামলা করেন।
 
 
