
নতুন করে পাঁচ দফা দাবিতে আজ বৃহস্পতিবার পঞ্চম দিনের আন্দোলন করছেন আন্তর্জাতিক উদরাময় গবেষণা কেন্দ্র বাংলাদেশের (আইসিডিডিআরবি) কর্মী মঙ্গল সংস্থার কর্মীরা। আগের চার দিন তাঁরা আইসিডিডিআরবি ক্যাম্পাসের ফটকের বাইরে আন্দোলন করলেও আজ তাঁরা মূল ভবনের সামনে অবস্থান নিয়েছেন। সেখানে তাঁরা বিভিন্ন দাবিতে স্লোগান দিচ্ছেন।
পাঁচ দফা দাবির মধ্যে রয়েছে পরীক্ষাগার পুনর্গঠনের নামে স্টাফ ছাঁটাই বন্ধ করা, আইসিডিডিআরবির বিরুদ্ধে যারা ষড়যন্ত্র করছে, তাদের প্রতিষ্ঠান থেকে বের করে দেওয়া, আইসিডিডিআরবির কর্মী মঙ্গল সংস্থার সাধারণ সম্পাদক ফিরোজ আহমদকে হয়রানি বন্ধ করে অবিলম্বে দুই বছরের চুক্তিতে নিয়োগ, কর্মী মঙ্গল সংস্থার সঙ্গে চুক্তির সব অসমাপ্ত দাবি পূরণ করা ও কেন্দ্রের সব ধরনের বৈষম্য বিলোপ।
শেষ খবর পাওয়া পর্যন্ত মঙ্গল সংস্থার তিনজন প্রতিনিধি আইসিডিডিআরবির উচ্চপর্যায়ের কর্মকর্তাদের সঙ্গে বৈঠক করছেন বলে জানা যায়।
এর আগে আন্দোলনকারীরা প্রতিষ্ঠানের স্বাস্থ্য, জনসংখ্যা ও পুষ্টি-বিষয়ক বিজ্ঞান সাময়িকীর মালিকানা ফেরত আনা, ব্র্যাকের কাছে ইজারা দেওয়া জায়গা উদ্ধার করা ও পরীক্ষাগার পুনর্গঠন উদ্যোগ বন্ধ রাখার দাবি জানিয়েছিলেন।
