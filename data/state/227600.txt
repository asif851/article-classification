
আগামী নির্বাচনে আওয়ামী লীগ নেতৃত্বাধীন মহাজোটের কাছে ৭০টি আসন দাবি করেছেন জাতীয় পার্টির চেয়ারম্যান এইচ এম এরশাদ। এ দাবির পাশাপাশি ১২টি মন্ত্রণালয়ও চেয়েছেন তিনি। এসব দাবি পূরণ না হলে জাতীয় পার্টি ৩০০ আসনে প্রার্থী দেবে বলেও জানিয়েছেন।
আজ শনিবার রংপুর সার্কিট হাউসে স্থানীয় সাংবাদিকদের সঙ্গে মতবিনিময়কালে এরশাদ এসব দাবি জানান।
প্রধানমন্ত্রীর বিশেষ দূত এরশাদ বলেন, আগামী সাধারণ নির্বাচনে বিএনপি অংশ নিক বা না নিক, জাতীয় পার্টি এককভাবেই অংশ নেবে। তিনি বলেন, বিএনপি যদি নির্বাচনে অংশগ্রহণ না করে, তবে ৩০০ সংসদীয় আসনে জাতীয় পার্টি প্রার্থী দেবে।
বৃহত্তর রংপুরের ২২টি আসনসহ ৭০টি সংসদীয় আসন দাবি করে এরশাদ সাংবাদিকদের বলেন, ‘পরবর্তী সময়ে ১০ থেকে ১২টি মন্ত্রণালয় জাতীয় পার্টিকে দিতে হবে। আওয়ামী লীগ আমাদের দাবি পূরণ না করলে জাতীয় পার্টি ৩০০ আসনে প্রার্থী দিয়ে আগামী নির্বাচনে বিজয়ী হয়ে ক্ষমতায় যাবে।’
জাপা চেয়ারম্যান এরশাদ বলেন, ‘যদিও আমি নির্দোষ ছিলাম, বিএনপি চেয়ারপারসন খালেদা জিয়ার সরকার আমাকে পাঁচ বছর জামিন না দিয়ে কারাগারে রেখেছিলেন। এখন তিনি (খালেদা) জেলখানায় রয়েছেন।’
কোটা সংস্কারের দাবি যৌক্তিক উল্লেখ করে এরশাদ বলেন, ‘কোটা বাতিল করাটা যুক্তিযুক্ত নয়। দেশের সংবিধানে একটি কোটাব্যবস্থা রয়েছে। এটি বাতিল করা যায় না। এটি কিছু সংস্কার করতে হলে তা যৌক্তিক স্তরে আনতে হবে এবং মুক্তিযোদ্ধাদের কোটাব্যবস্থা থাকতে হবে। আশা করি প্রধানমন্ত্রী শেখ হাসিনা মুক্তিযোদ্ধাদের জন্য কিছু কোটা রাখার সিদ্ধান্ত নেবেন।’ এ সময় রংপুর সিটি করপোরেশনের মেয়র মো. মোস্তাফিজুর রহমান, স্থানীয় সরকার ও সমবায় প্রতিমন্ত্রী মসিউর রহমান, পার্টির মহাসচিব এ বি এম রুহুল আমিন হাওলাদার প্রমুখ উপস্থিত ছিলেন।
বর্তমান দশম সংসদে জাতীয় পার্টির ৩৪টি আসন আছে। সংসদের বিরোধী দল জাতীয় পার্টি। আবার জাপা থেকে তিনজন মন্ত্রী সরকারে আছেন। এরশাদ মাঝেমধ্যেই আগামী একাদশ সংসদ নির্বাচনে ৩০০ আসনে প্রার্থী দেওয়ার কথা জানান।
