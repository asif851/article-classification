
আগামী জাতীয় নির্বাচন সামনে রেখে জোট গঠনের মধ্য দিয়ে দলকে শক্তিশালী করা হচ্ছে বলে জানিয়েছেন জাতীয় পার্টির চেয়ারম্যান হুসেইন মুহম্মদ এরশাদ। আগামী জাতীয় নির্বাচনে অংশ নিতে এ সিদ্ধান্ত নেওয়া হয়েছে বলেও জানান তিনি।
আজ সোমবার দুপুরে মাদারীপুর সদর উপজেলার কলাগাছিয়ায় সুরেন্দ্রনাথ হাসপাতালের ভিত্তিপ্রস্তর উদ্বোধন করেন এরশাদ। এরপর সাংবাদিকদের প্রশ্নের জবাবে তিনি এ কথা বলেন।
ভারতের সঙ্গে কী চুক্তি হবে—এমন প্রশ্নের জবাবে এরশাদ বলেন, ‘কী চুক্তি হবে, সেটা আমরা চুক্তির আগে কী করে জানব। চুক্তির পরে বিস্তারিত জানা যাবে। তবে, ভারতের সঙ্গে যে চুক্তিই হোক না কেন, তাতে দেশের মানুষের কল্যাণ হবে।’
এ সময় উপস্থিত ছিলেন জাতীয় পার্টির মহাসচিব এ বি এম রুহুল আমিন হাওলাদার, সংখ্যালঘুবিষয়ক উপদেষ্টা সোমনাথ দে, মাদারীপুরের অতিরিক্ত জেলা ম্যাজিস্ট্রেট সৈয়দ ফারুক আহম্মেদ, অতিরিক্ত পুলিশ সুপার (সদর সার্কেল) সুমন দেব, খ্যাতিমান কণ্ঠশিল্পী নকুল কুমার বিশ্বাস, কেন্দুয়া ইউনিয়নের চেয়ারম্যান মুজিবর রহমানসহ অনেকে।
