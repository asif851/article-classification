
পাবনার কাশিনাথপুর মোড়ে চাঁদাবাজি ও শ্রমিক হয়রানির প্রতিবাদে জেলা মোটর মালিক গ্রুপ ও মোটর শ্রমিক ইউনিয়নের ডাকা অনির্দিষ্টকালের ধর্মঘট প্রত্যাহার করা হয়েছে। আজ রাতে মালিক ও শ্রমিকদের প্রতিনিধিদল পুলিশের সঙ্গে বৈঠক করে এ সিদ্ধান্ত জানায়।বৈঠক শেষে শ্রমিক ইউনিয়নের সভাপতি ফিরোজ খান প্রথম আলোকে বলেন, ধর্মঘটের ডাক দেওয়ার পর পুলিশের পক্ষ থেকে আলোচনার আহ্বান জানানো হয়। সে অনুযায়ী রাতে মালিক ও শ্রমিক নেতারা পুলিশ প্রশাসনের সঙ্গে বৈঠকে বসে। বৈঠকে পুলিশ সমস্যা সমাধানের আশ্বাস দিলে ধর্মঘট প্রত্যাহার করা হয়।বেশ কিছুদিন ধরে পাবনা-ঢাকা মহাসড়কের কাশিনাথপুর মোড়ে একটি চক্র স্থানীয় মালিক সমিতির নামে বাস, মিনিবাস ও কোচ থেকে ১২০ টাকা করে চাঁদা তুলছিল। চাঁদা না দিলে তারা শ্রমিকদের মারধর করত। এ নিয়ে কয়েক দফা শ্রমিকদের সঙ্গে তাদের অপ্রীতিকর ঘটনা ঘটেছে। ফলে আজ রোববার দুপুরে জেলা মোটর মালিক গ্রুপ ও শ্রমিক ইউনিয়ন জরুরি যৌথ সভা করে অনির্দিষ্টকালের পরিবহন ধর্মঘটের ডাক দেয়। ধর্মঘটে বাস, মিনিবাস ও কোচ বন্ধ থাকবে জানিয়ে বিকেলে জেলার বিভিন্ন এলাকায় মাইকিং করা হয়।
