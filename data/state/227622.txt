
সন্ত্রাসী হামলায় আহত নড়াইলের কালিয়া উপজেলার চাচুড়ি ইউনিয়ন পরিষদের (ইউপি) সাবেক চেয়ারম্যান সরিদ মোল্লা (৬০) ঢাকায় জাতীয় অর্থোপেডিক হাসপাতাল ও পুনর্বাসন প্রতিষ্ঠানে (পঙ্গু হাসপাতাল) চিকিৎসাধীন অবস্থায় গত রোববার রাতে মারা গেছেন।এ খবর ছড়িয়ে পড়লে তাঁর সমর্থকেরা ওই রাতেই উপজেলার কৃষ্ণপুর গ্রামে প্রতিপক্ষের ১০টি বসতঘরে ভাঙচুর ও লুটপাট চালিয়েছেন।সরিদ মোল্লার পরিবার সূত্রে জানা গেছে, স্থানীয় এক স্কুলছাত্রীকে অপহরণের ঘটনায় মামলা করতে তাঁর অভিভাবকদের সহায়তা করেন সরিদ মোল্লা। এই ঘটনার জের ধরে ১৫ মার্চ সকালে সদর উপজেলার মির্জাপুর এলাকায় কৃষ্ণপুর গ্রামের কতিপয় সন্ত্রাসী সরিদের ওপর হামলাচালায় এবং তাঁর দুই হাত ও পায়ের রগ কেটে দেয়। তাঁকে উদ্ধার করে প্রথমে খুলনা মেডিকেল কলেজ হাসপাতালে ও পরে পঙ্গু হাসপাতালে ভর্তি করা হয়।এ নিয়ে ১৭ মার্চ প্রথম আলোতে একটি প্রতিবেদন ছাপা হয়।স্থানীয় সূত্রে জানা গেছে, সরিদ মোল্লার মৃত্যুর খবর ছড়িয়ে পড়লে রোববার রাত নয়টার দিকে তাঁর পক্ষের লোকজন ওই হামলার ঘটনায় অভিযুক্ত কৃষ্ণপুর গ্রামের আসাদুজ্জামান, নেদু মোল্লা, মিলটন মোল্লা, ইস্রাফিল মোল্লা, তকি বিশ্বাস, মিরাজ বিশ্বাস, জাহিদ বিশ্বাস, পিপলুমোল্লা, পলাশ বিশ্বাস ও সাইফুল বিশ্বাসের ঘরে ভাঙচুর ও সাবু মোল্লার ঘরে অগ্নিসংযোগ করে।কালিয়া থানার ভারপ্রাপ্ত কর্মকর্তা (ওসি) সুভাস বিশ্বাস বলেন, সরিদ মোল্লার মৃত্যুর খবর তিনিও শুনেছেন।এ ঘটনার জের ধরে এলাকায় বিক্ষিপ্তভাবে কিছু ঘটনা ঘটলেও পরিস্থিতি এখন শান্ত রয়েছে। ঘটনাস্থলে পুলিশ মোতায়েন করা হয়েছে।
