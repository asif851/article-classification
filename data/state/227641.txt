
৮ কোটি টাকার অবৈধ সম্পদ অর্জনের অভিযোগে ব্রোকারেজ অ্যালায়েন্স সিকিউরিটিজের চেয়ারম্যান পঙ্কজ রায়কে গ্রেপ্তার করেছে দুর্নীতি দমন কমিশন (দুদক)। আজ সোমবার সকালে রাজধানীর ধানমন্ডি এলাকা থেকে তাঁকে গ্রেপ্তার করে দুদকের একটি দল। দুদকের উপপরিচালক (জনসংযোগ) প্রণব কুমার ভট্টাচার্য এ কথা জানান। 
দুদকের উপপরিচালক প্রথম আলোকে বলেন, পঙ্কজ রায়ের বিরুদ্ধে অবৈধ সম্পদ অর্জনের অভিযোগে একটি মামলা ছিল। এ মামলায় তাঁকে গ্রেপ্তার করা হয়েছে। গতকাল রোববার রাত থেকে ধানমন্ডির ১৩ নম্বর সড়কে তাঁর বাড়ি ঘিরে রাখা হয়। বাড়ির ভেতরে ঢুকতে বাধা দেওয়া হচ্ছিল। হুন্ডির মাধ্যমে আট কোটি টাকা অর্জনের অভিযোগে তাঁকে গ্রেপ্তার করা হয়। দুদকের উপসহকারী পরিচালক সিলভিয়া ফেরদৌসের নেতৃত্বে একটি দল আজ সকালে তাঁকে গ্রেপ্তার করে। সিলভিয়া ফেরদৌস প্রথম আলোকে বলেন, গতকাল রমনা থানায় তাঁরা পঙ্কজ রায়ের বিরুদ্ধে একটি মামলা করেন। এ মামলায় তাঁকে গ্রেপ্তারের জন্য গতকাল রাত ১০টায় পঙ্কজ রায়ের বাসায় যান। তিনি দরজা খুলছিলেন না। আজ সকালে তাঁকে গ্রেপ্তার করে দুদক কার্যালয়ে নেওয়া হচ্ছে। পরে আইনানুগ ব্যবস্থা নেওয়া হবে।
