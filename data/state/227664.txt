
বিভিন্ন জেলায় নতুন নতুন বিমানবন্দর স্থাপনের প্রস্তাব দিয়েছেন জেলা প্রশাসকেরা। তাঁরা দেশের বিদ্যমান বিমানবন্দরগুলো আধুনিকায়নেরও প্রস্তাব রেখেছেন।
জেলা প্রশাসক (ডিসি) সম্মেলনের দ্বিতীয় দিন আজ বুধবার সচিবালয়ে বেসামরিক বিমান পরিবহন ও পর্যটন মন্ত্রণালয় সংক্রান্ত অধিবেশনে এসব প্রস্তাব আসে।
অধিবেশন শেষে বেসামরিক বিমান পরিবহন ও পর্যটনমন্ত্রী রাশেদ খান মেনন বলেন, নতুন বিমানবন্দর স্থাপনের প্রস্তাবের মধ্যে একটি স্থান বগুড়া। দেশে দুটি আন্তর্জাতিক বিমানবন্দর হতে যাচ্ছে। এর মধ্যে বঙ্গবন্ধু আন্তর্জাতিক বিমানবন্দরটি হবে সর্ববৃহৎ। এর পাশাপাশি অন্য জায়গায়ও বিমানবন্দর স্থাপনের কথা বিবেচনা করা হচ্ছে।
বঙ্গবন্ধু আন্তর্জাতিক বিমানবন্দর স্থাপনের জন্য সমীক্ষা হচ্ছে জানিয়ে রাশেদ খান মেনন বলেন, জুলাই মাসে স্থান নির্ধারণের সমীক্ষা শেষ হবে।
বিভিন্ন জেলার পর্যটন সম্ভাবনা কীভাবে কাজে লাগানো যায়, তা নিয়েও প্রস্তাব রেখেছেন জেলা প্রশাসকেরা।
গতকাল মঙ্গলবার ঢাকায় শুরু হয় তিন দিনের এই সম্মেলন। প্রধানমন্ত্রীর কার্যালয়ে সম্মেলনের উদ্বোধন হয়। উদ্বোধন করেন প্রধানমন্ত্রী শেখ হাসিনা। তিনি জেলা প্রশাসকদের জনপ্রতিনিধিদের সঙ্গে একাত্ম হয়ে কাজ করাসহ মোট ২৩টি নির্দেশনা দেন।
তিন দিনের এই সম্মেলন সামনে রেখে ডিসিরা মোট ৩৪৯টি প্রস্তাব দিয়েছেন। এগুলো নিয়েই আলোচনা হচ্ছে। কাল বৃহস্পতিবার এই সম্মেলন শেষ হবে।
প্রতিবছরই এই ডিসি সম্মেলন হয়। সেখান থেকে যেসব সিদ্ধান্ত হয়, তা বছরজুড়ে বাস্তবায়ন করা হয়। এ ছাড়া কিছু মধ্যম ও দীর্ঘমেয়াদি প্রকল্প থাকে, সেগুলো সেই সময় অনুযায়ী বাস্তবায়ন করা হয়। মন্ত্রিপরিষদ বিভাগের সূত্রমতে, গত বছরের সম্মেলনে যেসব সিদ্ধান্ত নেওয়া হয়েছিল, তার ৯০ শতাংশের বেশি বাস্তবায়িত হয়েছে।
আরও পড়ুন:জনপ্রতিনিধিদের সঙ্গে মিলে কাজ করার পরামর্শ
