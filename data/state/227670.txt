
ঢাকার ধামরাইয়ের পাবরাইল এলাকায় অবস্থিত ‘বিডি ফুড অ্যান্ড বেভারেজ’ নামক কারখানার এক শ্রমিক ধর্ষণের শিকার হয়েছেন। ঘটনার সঙ্গে জড়িত থাকার অভিযোগে পুলিশ কারখানার দুই শ্রমিককে গ্রেপ্তার করেছে।ধামরাই থানা-পুলিশ জানায়, ধর্ষণের শিকার নারী দৈনিক পারিশ্রমিকের ভিত্তিতে কারখানাটিতে কাজ করতেন। চাকরি স্থায়ী করার আশ্বাস দিয়ে একই কারখানার শ্রমিক আবুল বাশার ও মনির হোসেন গত বৃহস্পতিবার সন্ধ্যায় তাঁকে ধামরাইয়ের নবগ্রাম এলাকায় উৎপাদন কর্মকর্তা আব্দুস সাত্তারের বাসায় নিয়ে যান। সাত্তার তাঁকে আটকে রেখে ধর্ষণ করেন। বাশার ও মনিরসহ ওই কারখানার আরও দুই শ্রমিক সাত্তারকে সহায়তা করেন।ধর্ষণের শিকার নারী শ্রমিক জানান, তিনি বেশ কিছুদিন ধরেই চাকরিটা স্থায়ী করতে উৎপাদন কর্মকর্তা সাত্তারকে অনুরোধ করে আসছিলেন। তাঁর এই দুর্বলতার সুযোগ নিয়ে নিরিবিলিতে কথা বলতে বাসায় যাওয়ার পরামর্শ দেন সাত্তার। তিনি রাজি হলে বাশার ও মনির তাঁকে সেখানে নিয়ে যান। পরে ইব্রাহীম ও নূরজাহানের সহায়তায় তাঁকে আটকে রাখা হয়। ধর্ষণের কথা কাউকে বললে চাকরি না থাকাসহ ভয়ভীতি দেখিয়ে সকালে তাঁকে ছেড়ে দেন সাত্তার।পরে ওই নারী নিজ এলাকায় পৌঁছে লোকজনকে এ ঘটনা জানালে তাঁরা তাঁকে কাওয়ালীপাড়া পুলিশ তদন্তকেন্দ্রে নেন।তদন্তকেন্দ্রের উপপরিদর্শক (এসআই) মোস্তফা কামাল বলেন, অভিযোগ পাওয়ার পর ধর্ষণের শিকার নারীকে ধামরাই থানায় নিয়ে যাওয়া হয়। সেখানে তাঁর মা পাঁচজনকে আসামি করে মামলা করেন। অভিযান চালিয়ে বাশার ও মনিরকে গ্রেপ্তার করা হয়েছে।
 
