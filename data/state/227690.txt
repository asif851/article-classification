
সদ্য সমাপ্ত জেলা পরিষদ নির্বাচনে সদস্য পদে আওয়ামী লীগের নেতাকে ভোট না দেওয়ায় বরগুনার তালতলী উপজেলায় শাহজালাল হাওলাদার (৩০) নামে ইউনিয়ন পরিষদের (ইউপি) এক সদস্যকে মারধর করার অভিযোগ পাওয়া গেছে। এ ঘটনায় মারধরের শিকার ওই ইউপি সদস্য গত মঙ্গলবার রাতে তালতলী থানায় লিখিত অভিযোগ দাখিল করেছেন।
হামলার শিকার তালতলী উপজেলার সোনাকাটা ইউপির ১ নম্বর ওয়ার্ডের সদস্য শাহজালাল হাওলাদার অভিযোগ করেন, মঙ্গলবার বিকেল পাঁচটার দিকে তিনি ব্যক্তিগত কাজে তালতলী উপজেলা নির্বাচন কর্মকর্তার কার্যালয়ে যান। কাজ শেষে ফেরার সময় ভবনের নিচতলায় পৌঁছালে তালতলী উপজেলা আওয়ামী লীগের সাবেক সভাপতি ফজলুল হক জমাদ্দারের সঙ্গে দেখা হলে তিনি তাঁকে (ইউপি সদস্য) ডেকে কাছে নেন এবং একপর্যায়ে নির্বাচনে তাঁকে (ফজলুল হক জমাদ্দার) ভোট না দেওয়ার কথা তুলে অকথ্য ভাষায় গালাগাল করেন। ইউপি সদস্য এর প্রতিবাদ করলে ফজলুল হক তাঁর (ইউপি সদস্য) জামার কলার ধরে উপর্যুপরি কিল, ঘুষি ও লাথি মেরে মাটিতে ফেলে দেন। এ সময় তাঁর চিৎকার শুনে সেখানে উপস্থিত লোকজন এসে ইউপি সদস্যকে উদ্ধার করেন।
ফজলুল হক জমাদ্দার তালতলী উপজেলা আওয়ামী লীগের সাবেক সভাপতি ও বর্তমানে বরগুনা জেলা আওয়ামী লীগের স্বাস্থ্য ও জনসংখ্যাবিষয়ক সম্পাদক। তিনি জেলা পরিষদের নির্বাচনে ১১ নম্বর ওয়ার্ডের সদস্য পদে প্রতিদ্বন্দ্বিতা করে পরাজিত হন।
মারধরের অভিযোগ অস্বীকার করে ফজলুল হক জমাদ্দার বলেন, ‘ভোটের সময় ভোট দেওয়ার কথা বলে আমার কাছ থেকে ২০ হাজার টাকা নিয়েছিল শাহজালাল। কিন্তু টাকা নিয়েও সে ভোট দেয়নি বলে সেই টাকা ফেরত চেয়েছি। তাকে মারধর করিনি।’
তালতলী থানার ওসি কমলেশ চন্দ্র হালদার বলেন, ‘ইউপি সদস্য শাহজালাল হাওলাদারের লিখিত অভিযোগ পেয়েছি। তদন্ত সাপেক্ষে ব্যবস্থা নেওয়া হবে।’
 
