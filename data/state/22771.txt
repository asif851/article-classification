
ভাষাশহীদদের প্রতি বিনম্র শ্রদ্ধা ও মুক্তিযুদ্ধের চেতনায় বাংলাদেশ গড়ার প্রত্যয়ে চট্টগ্রামে আন্তর্জাতিক মাতৃভাষা দিবস ও মহান একুশে পালিত হয়েছে। গতকাল শুক্রবার রাত ১২টা ১ মিনিটে চট্টগ্রাম কেন্দ্রীয় শহীদ মিনারের বেদিতে ফুল দিয়ে দিবসের সূচনা করেন গৃহায়ণ ও গণপূর্তমন্ত্রী ইঞ্জিনিয়ার মোশাররফ হোসেন।সকাল থেকেই শহীদ মিনার অভিমুখে ছিল হাজারো মানুষের প্রভাতফেরি। সবার মুখে ছিল ‘আমার ভাইয়ের রক্তে রাঙানো একুশে ফেব্রুয়ারি...’ এই গানের কথা ও সুর।শুক্রবার রাত ১২টা ১ মিনিটে শহীদ বেদিতে ফুল দেওয়ার আগে মহানগরের পুলিশ সদস্যরা মন্ত্রী, প্রতিমন্ত্রী ও জনপ্রতিনিধিদের সশস্ত্র অভিবাদন জানান। ঘড়ির কাঁটা ১২টা ছুঁয়ে যাওয়ার পর ফুল দেন মন্ত্রী ইঞ্জিনিয়ার মোশাররফ হোসেন।এরপর পর্যায়ক্রমে ভূমি প্রতিমন্ত্রী সাইফুজ্জামান চৌধুরী জাবেদ, মেয়র মোহাম্মদ মন্জুর আলম বেদিতে ফুল দেন। তখন শহীদ মিনারের অদূরে পুলিশের বেস্টনীর বাইরে ফুল হাতে অপেক্ষায় ছিলেন হাজারো মানুষ। তবে শহীদ মিনারে শ্রদ্ধা জানাতে বিএনপি ও অঙ্গসংগঠনের শীর্ষ নেতাদের দেখা যায়নি।মহান একুশের কর্মসূচিকে ঘিরে চট্টগ্রামের কেন্দ্রীয় শহীদ মিনারে নিশ্ছিদ্র নিরাপত্তাবলয় গড়ে তোলা হয়। বিভিন্ন রাজনৈতিক ও সামাজিক সংগঠনের নেতা-কর্মী ছাড়াও স্কুল-কলেজের শিক্ষার্থী ও শিক্ষকেরা প্রভাতফেরিতে অংশ নেন।আন্তর্জাতিক মাতৃভাষা দিবস উপলক্ষে চট্টগ্রামের বিভিন্ন স্কুল ও কলেজের শিক্ষার্থীরা নিজ নিজ প্রতিষ্ঠানে অনুষ্ঠানের আয়োজন করে। পাড়ায়-মহল্লায় মাইকে মুক্তিযুদ্ধের গান শোনানো হয়।
