
ঢাকার অদূরে আশুলিয়ার পলাশবাড়িতে খাবারের একটি হোটেলে বিস্ফোরণে তিনজন আহত হয়েছেন। আজ সোমবার সকাল সাড়ে ছয়টায় এ ঘটনা ঘটে।
আহত তিনজন হলেন ছমির উদ্দিন, বিল্লাল হোসেন ও জয়নাল (৫০)। তাঁদের মধ্যে ছমির উদ্দিনের বাঁ হাতের কবজি ও ডান হাতের আঙুল উড়ে গেছে এবং পেটের নাড়িভুঁড়ি কিছুটা বেরিয়ে গেছে। বর্তমানে সাভার এনাম মেডিকেল কলেজ হাসপাতালে তাঁর অস্ত্রোপচার চলছে। বিল্লালের হাত ও পায়ে আঘাত লেগেছে। জয়নালকে প্রাথমিক চিকিৎসা দেওয়া হয়েছে।
আশুলিয়া থানার ভারপ্রাপ্ত কর্মকর্তা মহসীনুল কাদির (ওসি) বলেন, আহত ব্যক্তিদের জখম দেখে ও চিকিৎসকদের সঙ্গে কথা বলে প্রাথমিকভাবে মনে হচ্ছে ককটেল–জাতীয় বিস্ফোরক বস্তু খুলতে গিয়ে এ বিস্ফোরণ ঘটেছে।
আহত বিল্লাল ও জয়নাল বলেন, তাঁরা পরোটা ভাজছিলেন। হঠাৎ বিকট শব্দ হয়ে হোটেল ধোঁয়ায় অন্ধকার হয়ে যায়।
এনাম মেডিকেলের অস্ত্রোপচার কক্ষের ইনচার্জ নাছির হোসেন বলেন, সম্ভবত হাতেই বিস্ফোরণ ঘটেছে।
