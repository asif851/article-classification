
সড়ক পরিবহন ও সেতুমন্ত্রী ওবায়দুল কাদের বলেছেন, ভুলের চোরাবালিতে বিএনপির রাজনীতি ঘুরপাক খাচ্ছে। বিএনপি এখন নিজেরাই নিজেদের শত্রু।
আজ শুক্রবার বেলা সাড়ে ১১টার দিকে মাগুরায় সন্ত্রাস ও জঙ্গিবাদবিরোধী সমাবেশে প্রধান অতিথির বক্তব্যে ওবায়দুল কাদের এসব কথা বলেন। জেলা আওয়ামী লীগ স্থানীয় নোমানী ময়দানে এই সমাবেশের আয়োজন করে।
সমাবেশে সেতুমন্ত্রী বলেন, বিএনপি এখন পথহারা, দিশেহারা। বিএনপির নেতারা আন্দোলনের কথা বলেন। কিন্তু কবে হবে, তা বলেন না। বিএনপির আন্দোলনের মরা গাঙে জোয়ার নেই। তাই বিএনপিকে নিয়ে বিচলিত হওয়ার কিছু নেই।
ওবায়দুল কাদের বলেন, বিএনপি যাদের মদদ দেয়—সেই ধর্মীয় সাম্প্রদায়িক উগ্রবাদকে নিয়ে ভয় আছে। এই উগ্রবাদ বা জঙ্গিবাদকে প্রতিহত করতে হবে।
উগ্রবাদ ও জঙ্গিবাদের মতো মাদককেও প্রতিহত করার আহ্বান জানান আওয়ামী লীগের সভাপতিমণ্ডলীর এই সদস্য। তিনি বলেন, উগ্রবাদ ও জঙ্গিবাদের মতো মাদকও সমাজের ক্ষতি করছে। তরুণ সমাজকে ধ্বংস করছে। তাই দলমত-নির্বিশেষে মাদককে প্রতিরোধ করতে হবে।
সেতুমন্ত্রী বলেন, আমেরিকা ৫ জানুয়ারির নির্বাচন এত দিন স্বীকৃতি দেয়নি। আড়াই বছর পরে দেশটির পররাষ্ট্রমন্ত্রী জন কেরি বাংলাদেশে এসে শুধু স্বীকৃতিই দেননি, অবনত মস্তকে জাতির জনকের প্রতিকৃতিতে শ্রদ্ধা জানিয়েছেন।
ওবায়দুল কাদের বলেন, যদি থাকে শেখ হাসিনার হাতে দেশ, পথ হারাবে না বাংলাদেশ।
সমাবেশে সভাপতিত্ব করেন জেলা আওয়ামী লীগের সভাপতি তানজেল হোসেন খান। সমাবেশে অন্যদের মধ্যে বক্তব্য দেন যুব ও ক্রীড়া প্রতিমন্ত্রী বীরেন শিকদার, আওয়ামী লীগের কেন্দ্রীয় কমিটির সাংগঠনিক সম্পাদক বি এম মোজাম্মেল হক এমপি, সাংসদ এটিএম আব্দুল ওয়াহ্হাব, কামরুল লায়লা জলি, প্রধানমন্ত্রীর সহকারী একান্ত সচিব সাইফুজ্জামান শিখর, জেলা আওয়ামী লীগের সাধারণ সম্পাদক পঙ্কজ কুন্ডু প্রমুখ।
