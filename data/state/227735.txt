
আওয়ামী লীগের সাধারণ সম্পাদক ওবায়দুল কাদের বলেছেন, তামিলনাড়ুর মুখ্যমন্ত্রী পদের খুব কাছাকাছি গিয়েও শশীকলাকে জেলে যেতে হয়েছে। তাঁর জন্য ভারতের সরকার কিংবা নির্বাচন বসে থাকবে না। খালেদা জিয়ার জন্যও বাংলাদেশের নির্বাচন ও সংবিধান বসে থাকবে না। 
আজ বৃহস্পতিবার দুপুরে রাজধানীর একটি পাঁচতারকা হোটেলের সামনে এক অনুষ্ঠান শেষে সাংবাদিকদের প্রশ্নের জবাবে ওবায়দুল কাদের এসব কথা বলেন। বিমানবন্দর সড়কের সৌন্দর্যবর্ধনের দ্বিতীয় পর্যায়ের কাজের উদ্বোধনী অনুষ্ঠান শেষে সাংবাদিকদের মুখোমুখি হন কাদের। খালেদা জিয়াকে গ্রেপ্তার করা হলে বিএনপি নির্বাচন যাবে না—বিএনপির মহাসচিব মির্জা ফখরুল ইসলাম আলমগীরের এমন বক্তব্যের প্রতিক্রিয়ার বিষয়ে সাংবাদিকদের এক প্রশ্নের জবাবে ওবায়দুল কাদের বলেন, ‘খালেদা জিয়াকে গ্রেপ্তার কিংবা জেলে পাঠানোর কোনো ভাবনা সরকারের নেই। আদালতে কেউ দোষী সাব্যস্ত হলে তিনি কারাগারে যাবেন কি না, তিনি মাফ পাবেন কি না, সেটা আদালত বলতে পারবেন।’ তিনি বলেন, ‘সময় ও স্রোত যেমন কারও জন্য অপেক্ষা করে না, তেমনি বাংলাদেশের সংবিধান ও নির্বাচন কারও জন্য অপেক্ষা করবে না।’
