
বিএনপিকে সাংবাদিকেরা জীবিত রেখেছেন বলে দাবি করেছেন খাদ্যমন্ত্রী কামরুল ইসলাম। তিনি বলেছেন, ‘আজকের বিএনপিকে জীবিত রেখেছে সাংবাদিকেরা। তারা বলে বিএনপি মাঠে আছে। আসলে তাদের খুঁজে পাওয়া যায় না।’আজ মঙ্গলবার দুপুরে জাতীয় প্রেসক্লাবে বাংলাদেশ স্বাধীনতা পরিষদ আয়োজিত নামের একটি সংগঠনের আলোচনা সভায় কামরুল এসব কথা বলেন।হেফাজতে ইসলামের বিষয়ে কামরুল ইসলাম বলেন, আজকের এই দিনে সৃষ্টি হয়েছিল হেফাজতে ইসলামের। কী ধ্বংসযজ্ঞই না তারা করেছিল! অথচ মাত্র দুই বছরের মাথায় তাদের কোনো অস্তিত্ব পাওয়া যায় না। এরা মূলত বিএনপি-জামায়াতের কাঁধে সওয়ার হয়ে জন্ম নিয়েছিল। এরা পরগাছা। পরগাছারা বেশি দিন বাঁচে না। বিএনপির অবস্থাও একদিন এই পরগাছা হেফাজতের মতো হবে।খাদ্যমন্ত্রী বলেন, আদালতে আজ খালেদা জিয়ার হাজিরা ছিল। কিন্তু তিনি নিরাপত্তার অভাবের অজুহাতে হাজিরা দিতে যাননি। অথচ ভোট চাইতে যখন নেমেছেন, তখন কোনো নিরাপত্তা লাগেনি। তিনি বলেন, ‘স্পষ্ট ভাষায় বলতে চাই, যতই চেষ্টা করেন, আপনার বিরুদ্ধে এবং আপনার ছেলের বিরুদ্ধে যতগুলো মামলা আছে, সবগুলোর বিচার করে ছাড়ব। এই বিচার করার জন্য আমরা বদ্ধপরিকর।’
কামরুল বলেন, দলটি যে ধ্বংসাত্মক রাজনীতি করছিল, তাতে দেশের সাধারণ মানুষ ও বিদেশিদের কাছ থেকে বিচ্ছিন্ন হয়ে পড়ছিল। তাই সিটি নির্বাচন অংশ নেওয়ার মধ্য দিয়ে এই পরিস্থিতি থেকে বেরিয়ে এসেছেন। নির্বাচনের পর আবার সেই ধ্বংসাত্মক রাজনীতির পথে ফিরে যায়নি বলে বিএনপিকে ধন্যবাদ।আলোচনা সভায় সভাপতিত্ব করেন সংগঠনের উপদেষ্টা জাহাঙ্গীর আলম।
