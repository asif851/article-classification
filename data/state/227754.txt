
বর্তমানে দেশে ট্যাক্স আইডেনটিফিকেশন নম্বর (টিআইএন) ধারীর সংখ্যা দাঁড়িয়েছে ২৪ লাখ ৪১ হাজার ৫৭২। চলতি করবর্ষের রিটার্ন দাখিলের শেষ সময় গতকাল বুধবার পর্যন্ত জাতীয় রাজস্ব বোর্ডের (এনবিআর) সর্বশেষ হিসাবমতে এ তথ্য মিলেছে। আজ বৃহস্পতিবার ভোরে এনবিআর চেয়ারম্যান নজিবুর রহমান তাঁর ফেসবুক ওয়ালে এ তথ্য জানিয়ে একটি স্ট্যাটাস দেন।
স্ট্যাটাসে নজিবুর রহমান উল্লেখ করেন, বুধবার রাত ১২টা পর্যন্ত দেশে মোট ২৪ লাখ ৪১ হাজার ৫৭২টি টিআইএন নিবন্ধিত হয়েছে। সর্বশেষ আয়কর রিটার্ন দাখিলের শেষ দিনে ৩৪ হাজার ৬০৯টি ইলেকট্রনিক ট্যাক্স আইডেনটিফিকেশন নম্বর (ই-টিআইএন) নিবন্ধন হয়েছে। তিনি রিটার্ন দাখিলসহ করদানে এভাবে ইতিবাচক সাড়া দেওয়ায় দেশবাসীকে ধন্যবাদ জানান।
অর্থমন্ত্রী আবুল মাল আবদুল মুহিত এ বছরের মধ্যে টিআইএনধারী বা করদাতার সংখ্যা ২৫ লাখে উন্নীত করার ঘোষণা দেন। সেই লক্ষ্যমাত্রার কাছাকাছি এনবিআর পৌঁছাতে পেরেছে। এ বছর প্রায় ১০ লাখ নতুন টিআইএনধারী বা করদাতা নিবন্ধিত হয়েছে।
