
চাঁপাইনবাবগঞ্জের সোনামসজিদ স্থলবন্দর থেকে ছেড়ে আসা আমদানি পণ্যবোঝাই ট্রাকের বহরে হামলা চালিয়েছে অবরোধকারীরা।
আজ বুধবার সন্ধ্যার পর সোনামসজিদ-চাঁপাইনবাবগঞ্জ সড়কের মুসলিমপুর, কানসাট ও রসুলপুরসহ বেশ কয়েকটি স্থানে হামলা চালানো হয়। এতে দুজন ট্রাকচালক আহত হয়েছেন। দুটি ট্রাক পুড়িয়ে দিয়েছে অবরোধকারীরা। ট্রাকগুলোর পাহারায় ছিলেন পুলিশ, র‌্যাব ও বিজিবির সদস্যরা।র‌্যাব ও পুলিশ সূত্র জানায়, সন্ধ্যার পর পুলিশ, র‌্যাব ও বিজিবির পাহারায় সোনামসজিদ স্থলবন্দর থেকে ৪৪টি ট্রাক দেশের বিভিন্ন স্থানের উদ্দেশে ছেড়ে আসে। পথে আরও ১২টি ট্রাক এর সঙ্গে যোগ হয়। এর মধ্যে বেশির ভাগ ট্রাকে পচনশীল আমদানিপণ্য ছিল।চাঁপাইনবাবগঞ্জ র‌্যাব-৫ ক্যাম্পের কোম্পানি কমান্ডার মেজর কামরুজ্জামান জানান, সোনামসজিদ-চাঁপাইনবাবগঞ্জ সড়কের মুসলিমপুর, কানসাট ও রসুলপুরসহ কয়েকটি স্থানে হামলার শিকার হয় আমদানি পণ্যবাহী ট্রাকগুলো।৫৬টি ট্রাকের নিরাপত্তায় বহরের সামনে, পেছনে ও মাঝামাঝিতে ১২টি পিকআপে পুলিশ, র‍্যাব ও বিজিবির সদস্যরা ছিলেন। এর মধ্যেই হামলা চালায় অবরোধকারীরা। পরিস্থিতি নিয়ন্ত্রণে আনতে আইনশৃঙ্খলা রক্ষাকারী বাহিনীর সদস্যরা বেশ কিছু রাবার বুলেট ছোড়েন। পরে একইভাবে ট্রাকগুলো চাঁপাইনবাবগঞ্জ এলাকা পার করে দেওয়া হয়।
কামরুজ্জামান আরও জানান, অবরোধকারীদের ককটেলের আঘাতে লিটন মিয়া ও মো. রানা নামে দুই ট্রাকচালক আহত হয়েছেন। র‌্যাব সদস্যরা তাঁদের উদ্ধার করে চাঁপাইনবাবগঞ্জ সদর হাসপাতালে নিয়ে আসেন। পরে তাঁদের রাজশাহী মেডিকেল কলেজ হাসপাতালে পাঠানো হয়।
চাঁপাইনবাবগঞ্জ আধুনিক সদর হাসপাতালের চিকিৎসক আবদুল জাব্বার জানান, আহত ব্যক্তিদের মধ্যে লিটন মিয়ার দুই চোখে স্প্লিন্টারের আঘাত লেগেছে। তাঁর বাম চোখ নষ্ট হয়ে যাওয়ার আশঙ্কা রয়েছে। এ ছাড়া রানার মাথাসহ শরীরের বিভিন্ন স্থানে জখম রয়েছে। উন্নত চিকিৎসার জন্য দুজনকে রাজশাহী মেডিকেল কলেজ হাসপাতালে পাঠানো হয়েছে।
