

২০১৫ সালের সিটি করপোরেশন নির্বাচনে ঢাকা উত্তর সিটি করপোরেশনের ২৭ নম্বর ওয়ার্ডের কাউন্সিলর নির্বাচিত হন ফরিদুর রহমান খান। তিনি গতকাল ওয়ার্ডের বিভিন্ন বিষয়ে প্রথম আলোর সঙ্গে কথা বলেন।

প্রথম আলো: পূর্ব ও পশ্চিম রাজাবাজারের বাসিন্দারা তো জলাবদ্ধতার কারণে খুব ভোগান্তিতে ছিলেন। এই সমস্যা কীভাবে মিটল?
কাউন্সিলর: নির্বাচনের আগে এই এলাকা দুটির পানি নিষ্কাশনের পাইপ ছিল ১২ থেকে ১৮ ইঞ্চি ব্যাসের। এগুলো বদলে ৪৮ থেকে ৬০ ইঞ্চি ব্যাসের পাইপ বসানো হয়েছে। প্রধান সড়কগুলো সংস্কার করা হয়েছে।
প্রথম আলো: ফার্মগেট পদচারী-সেতু থেকে টিঅ্যান্ডটি মাঠ পর্যন্ত ফুটপাত ও সড়কের অনেকটা দখলে। ঠিকমতো হাঁটাও যায় না। দুই বছরে এ নিয়ে কী করলেন?
কাউন্সিলর: আমি বলব, এই এলাকায় ৮০ শতাংশ হকারকে উচ্ছেদ করা হয়েছে। গ্রিন রোড এলাকায় আপনি কোনো হকার দেখতে পাবেন না। ইন্দিরা রোডে যাঁরা আছেন, তাঁরা সবাই কার্ডধারী হকার। ওয়ান ইলেভেনের পর ওই এলাকা থেকে সব হকারকে উচ্ছেদ করে ৩০০ হকারকে কার্ড দেওয়া হয়। তাঁরাই এখনো আছেন। বিকল্প কোনো ব্যবস্থা না করে তাঁদের উচ্ছেদ করা সম্ভব নয়।
প্রথম আলো: শেরেবাংলা কৃষি বিশ্ববিদ্যালয়ের দ্বিতীয় ফটক-সংলগ্ন সড়কটি এখনো সংস্কার হচ্ছে না কেন?
কাউন্সিলর: ওই সড়ক গণপূর্ত বিভাগের। তাই আমরা চাইলেও কাজ করতে পারছিলাম না। সম্প্রতি ওটা আমাদের আওতায় এসেছে। আগামী দুই মাসের মধ্যে সংস্কারকাজ হয়ে যাবে।
প্রথম আলো: চলতি বছরে আপনার পরিকল্পনা কী? কী লক্ষ্য নিয়ে আপনি কাজ করছেন?
কাউন্সিলর: অলিগলির সড়কগুলোও সংস্কারের আওতায় আনা।
প্রথম আলো: এলাকার পরিচ্ছন্নতা কার্যক্রমে সাফল্য এল কীভাবে?
কাউন্সিলর: যাঁরা ময়লা সংগ্রহের কাজে জড়িত, তাঁদের কাজ নিয়মিত পর্যবেক্ষণ করা হয়। যাঁরা ভালো কাজ করছেন, তাঁদের জন্য পুরস্কারের ব্যবস্থা রাখা হয়।
প্রথম আলো: দুই বছরে ওয়ার্ডে কত টাকার কাজ হয়েছে?
কাউন্সিলর: আট কোটি টাকার কাজ হয়েছে। চলতি বছরের বাজেট এখনো পাইনি।
