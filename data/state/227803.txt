
রাজধানীর শ্যামপুরে ম্যানহোলে পড়ে পাঁচ বছরের শিশু নীরবের মৃত্যুর ঘটনায় ৩০ লাখ টাকা ক্ষতিপূরণ চেয়ে হাইকোর্টে রিট করা হয়েছে। চিলড্রেন চ্যারিটি ফাউন্ডেশন নামে একটি বেসরকারি সংগঠন আজ রোববার এই রিট আবেদনটি করে।
সংগঠনটির পক্ষে রিটকারী আইনজীবী আবদুল হালিম প্রথম আলোকে বিষয়টি নিশ্চিত করেছেন।
তিনি বলেন, এতে রুল জারি ছাড়াও তিনটি নির্দেশনা চাওয়া হয়েছে। এগুলো হচ্ছে—ঢাকা সিটি করপোরেশনের আওতায় ঢাকনাবিহীন ম্যানহোল, নলকূপ ও পয়োনিষ্কাশনের পাইপের তথ্য এক মাসের মধ্যে আদালতকে জানানো, যে ম্যানহোলে শিশু নীরব পড়ে গিয়েছিল, সেটি কাদের তার তদন্ত, শিশু নীরব মারা যাওয়ার পর থেকে কদমতলী থানার ভারপ্রাপ্ত কর্মকর্তা কী কী পদক্ষেপ নিয়েছেন তা আদালতকে জানানো।
আবদুল হালিম আরও বলেন, এ রিটে বিবাদী করা হয়েছে মোট ১২ জনকে। এদের মধ্যে সরকার, ওয়াসার চেয়ারম্যান, দক্ষিণ সিটি করপোরেশনের মেয়র ও সচিব, শ্যামপুর ইউনিয়ন পরিষদের চেয়ারম্যান, শ্যামপুরের উপজেলা নির্বাহী কর্মকর্তা, শ্যামপুরের সহকারী কমিশনার (ভূমি), কদমতলী শ্যামপুর ইন্ডাস্ট্রিয়াল ওনার্স অ্যাসোসিয়েশনের সাধারণ সম্পাদক, ফায়ার সার্ভিসের মহাপরিচালক, শ্যামপুর ইউনিট ফায়ার সার্ভিসের প্রধান ও কদমতলী থানার ভারপ্রাপ্ত কর্মকর্তা (ওসি) উল্লেখযোগ্য।
আরও পড়ুন: বুড়িগঙ্গায় মিলল নীরবের নিথর দেহ
