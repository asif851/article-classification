
শেখ ফজলে নূর তাপসের পদত্যাগপত্র গ্রহণ করেননি আওয়ামী লীগের সাধারণ সম্পাদক সেতুমন্ত্রী ওবায়দুল কাদের। ফলে বঙ্গবন্ধু আওয়ামী আইনজীবী পরিষদের সদস্যসচিবের পদেই থাকছেন তিনি।
তাপসের পদত্যাগপত্রটি গৃহীত না হওয়ার বিষয়টি নিশ্চিত করেছেন আওয়ামী লীগের আইনবিষয়ক সম্পাদক শ ম রেজাউল করিম। রোববার সন্ধ্যায় তিনি প্রথম আলোকে বলেন, পদত্যাগপত্র গৃহীত না হওয়ায় তাপস আওয়ামী আইনজীবী পরিষদের সদস্যসচিবের পদে আছেন, ভবিষ্যতেও থাকবেন।
এর আগে শনিবার আওয়ামীপন্থী আইনজীবীদের নেতৃত্বাধীন বঙ্গবন্ধু আওয়ামী আইনজীবী পরিষদের ‘সদস্যসচিবের পদ ছাড়তে পদত্যাগপত্র দেন’  সাংসদ শেখ ফজলে নূর তাপস। তিনি আওয়ামী লীগের সাধারণ সম্পাদক ও পরিষদের আহ্বায়ক বরাবর ওই পদত্যাগপত্র পাঠান।
সদ্যসমাপ্ত সুপ্রিম কোর্ট আইনজীবী সমিতির (২০১৮-১৯) নির্বাচনে বঙ্গবন্ধু আওয়ামী আইনজীবী পরিষদ-সমর্থিত সম্মিলিত আইনজীবী সমন্বয় পরিষদের ভরাডুবি হয়। নির্বাচনে সভাপতি, সম্পাদকসহ ১০টি পদে জয় পান বিএনপি ও জামায়াত-সমর্থিত জাতীয়তাবাদী আইনজীবী ঐক্য প্যানেল (নীল দল) সমর্থিত প্রার্থীরা। অন্যদিকে আওয়ামী লীগ-সমর্থিত আইনজীবীদের মোর্চা সম্মিলিত আইনজীবী সমন্বয় পরিষদ (সাদা দল) সমর্থিত প্রার্থীরা জয় পান ৪টি পদে।
তাপসের ঘনিষ্ঠ সূত্রের ভাষ্য, সাদা দলের মনোনীত প্রার্থীরা জয়ী না হওয়ায় ব্যর্থতার দায় নিজের মনে করে তাপস পদত্যাগপত্র দিয়েছিলেন।
শ ম রেজাউল করিম বলেন, পদত্যাগপত্র গৃহীত না হওয়ায় তাপস আওয়ামী আইনজীবী পরিষদের সদস্যসচিবের পদে আছেন, ভবিষ্যতেও থাকবেন।
