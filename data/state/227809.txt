
লক্ষ্মীপুরে প্রবাসফেরত হারুনুর রশিদের খুনি তাঁর ভাতিজা রুবেল হোসেনের ফাঁসির দাবিতে মানববন্ধন করেছে স্থানীয় এলাকাবাসী। ওই মানববন্ধনে রুবেলের মা আয়েশা খাতুনও অংশ নেন। গতকাল বৃহস্পতিবার সদর উপজেলার দত্তপাড়া বাজারে ইউনিয়ন পরিষদের সামনে এই মানববন্ধন অনুষ্ঠিত হয়।এ সময় বিভিন্ন ফেস্টুন, ব্যানার হাতে মানববন্ধনে অংশ নেন রুবেলের মা আয়েশা খাতুন, সৎভাই কামাল হোসেন, ইউপি সদস্য গোলাম কবিরসহ এলাকাবাসী।রুবেলের স্বজনেরা তাঁর ফাঁসির দাবি জানিয়ে বলেন, রুবেল মাদকাসক্ত। তাঁর অত্যাচারে অতিষ্ঠ এলাকাবাসী।পুলিশ জানায়, গত সোমবার রাত ১০টার দিকে লক্ষ্মীপুর সদর উপজেলার দত্তপাড়া ইউনিয়নের শ্রীরামপুর গ্রামে পারিবারিক বিরোধের জেরে হারুনুর রশিদকে ছুরিকাঘাত করেন তাঁর ভাতিজা রুবেল। গত মঙ্গলবার সকালে নোয়াখালী জেনারেল হাসপাতালে চিকিৎসাধীন অবস্থায় তাঁর মৃত্যু হয়। এ ঘটনায় ভাতিজা রুবেল হোসেনকে আটক করে পুলিশ।
 
