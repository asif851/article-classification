
ব্লগার অভিজিৎ রায় ও অনন্ত বিজয় দাশ হত্যার মূল পরিকল্পনাকারীসহ জঙ্গি সংগঠন আনসারুল্লাহ বাংলা টিমের তিন সদস্যকে গ্রেপ্তার করার দাবি করেছে র‍্যাপিড অ্যাকশন ব্যাটালিয়ন (র‍্যাব)।আজ মঙ্গলবার র‍্যাবের পক্ষ থেকে গণমাধ্যমে পাঠানো মোবাইল ফোনের খুদেবার্তায় এমন দাবি করা হয়েছে।র‍্যাবের ভাষ্য, রাজধানীর নীলক্ষেত ও ধানমন্ডি এলাকা থেকে ওই তিনজনকে গ্রেপ্তার করা হয়েছে। এ বিষয়ে বিস্তারিত কোনো তথ্য জানানো হয়নি।র‍্যাবের দাবি অনুযায়ী, গ্রেপ্তার হওয়া তিনজন হলেন আনসারুল্লাহ বাংলা টিমের অর্থ সরবরাহকারী তৌহিদুল ইসলাম, সক্রিয় কর্মী সাদেক আলী ও আমিনুল মল্লিক।গত ২৬ ফেব্রুয়ারি রাতে ঢাকা বিশ্ববিদ্যালয় এলাকায় মুক্তমনা ব্লগের লেখক অভিজিৎ রায়কে কুপিয়ে হত্যা করে দুর্বৃত্তরা। হামলায় আহত হন তাঁর স্ত্রী রাফিদা আহমেদ বন্যা। এ ঘটনায় অভিজিতের বাবা ঢাকা বিশ্ববিদ্যালয়ের পদার্থবিজ্ঞান বিভাগের সাবেক অধ্যাপক অজয় রায় শাহবাগ থানায় মামলা করেন। হত্যায় জড়িত অভিযোগে ২ মার্চ যাত্রাবাড়ী থেকে শফিউর রহমান ওরফে ফারাবী নামের একজনকে গ্রেপ্তার করে পুলিশের গোয়েন্দা শাখার (ডিবি) কাছে হস্তান্তর করে র‍্যাব। ফারাবীকে দুই দফা রিমান্ডে নেওয়া হয়।১২ মে সকালে সিলেট নগরের সুবিদ বাজারের নূরানী আবাসিক এলাকার চৌরাস্তা মোড়ে খুন হন বিজ্ঞান লেখক ও ব্লগার অনন্ত বিজয় দাশ। ওই দিন রাতে বিমানবন্দর থানায় অনন্তর বড় ভাই রত্নেশ্বর দাশ অজ্ঞাতনামা চারজনকে আসামি করে মামলা করেন। প্রায় তিন সপ্তাহ পর মামলাটি পুলিশের অপরাধ তদন্ত বিভাগে (সিআইডি) স্থানান্তর করা হয়। সিআইডি তদন্তে নেমে ইদ্রিস আলী নামের এক স্থানীয় ফটোসাংবাদিককে গ্রেপ্তার করে রিমান্ডে নেয়।
আরও পড়ুন:
লেখক–ব্লগার অভিজিৎ রায়কে কুপিয়ে হত্যালেখালেখিই ছিল অনন্তের ধ্যানজ্ঞান
