
৫৪ ধারায় গ্রেপ্তার বিএনপির যুগ্ম মহাসচিব আসলাম চৌধুরীকে রিমান্ডে নেওয়ার আদেশ স্থগিত চেয়ে হাইকোর্টে আবেদন করেছেন তাঁর আইনজীবীরা। আজ রোববার বিচারপতি এ কে এম আসাদুজ্জামান ও আতাউর রহমান খানের সমন্বয়ে গঠিত হাইকোর্ট বেঞ্চে এ আবেদনের ওপর শুনানি হতে পারে।আসলাম চৌধুরীর আইনজীবী মাহবুব উদ্দিন খোকন প্রথম আলোকে বলেন, ‘আসলাম চৌধুরীকে রিমান্ডে নেওয়ার যে আদেশ বিচারিক আদালত দিয়েছিলেন, সেই আদেশ বাতিল চেয়ে হাইকোর্টে আবেদন করা হয়েছে। আজ এ আবেদনের ওপর শুনানি হবে বলে আশা করছি।’এর আগে ১৫ মে ৫৪ ধারায় গ্রেপ্তার আসলাম চৌধুরীকে সাত দিন রিমান্ডে নেওয়ার আদেশ দিয়েছিলেন ঢাকার মুখ্য মহানগর হাকিম আদালত।ইসরায়েলের গোয়েন্দা সংস্থা মোসাদের সঙ্গে হাত মিলিয়ে সরকার উৎখাতের ষড়যন্ত্রের অভিযোগে আসলাম চৌধুরীকে গোয়েন্দা পুলিশ গ্রেপ্তার করে।রিমান্ড আবেদনে বলা হয়েছিল, আসামি আসলাম চৌধুরী গত ৫ থেকে ৯ মার্চ বাংলাদেশের সরকারকে উৎখাতের ষড়যন্ত্রের কাজে ভারতে যান। ভারতে থাকার সময় বাংলাদেশের সঙ্গে কূটনৈতিক সম্পর্কবহির্ভূত রাষ্ট্র ইসরায়েলের গোয়েন্দা সংস্থা মোসাদের এজেন্ট মেন্দি এন সাফাদির সঙ্গে সাক্ষাৎ করেন, যা বিভিন্ন গণমাধ্যমে সচিত্র প্রতিবেদনে প্রকাশিত হয়েছে। আসামি বর্তমান নির্বাচিত সরকারকে উৎখাতের জন্য বিভিন্ন ষড়যন্ত্রের নীলনকশা করেন। এই নীলনকশা বাস্তবায়নের অংশ হিসেবেই সরকারকে অবৈধভাবে উৎখাতের জন্য সন্ত্রাস, নাশকতা, ঘৃণা ও বিদ্বেষ সৃষ্টির উদ্যোগ গ্রহণ করেন, যা দেশের অখণ্ডতা, স্বাধীনতা ও সার্বভৌমত্বের প্রতি হুমকি ও রাষ্ট্রদ্রোহের শামিল। তিনি বাংলাদেশকে অস্থিতিশীল রাষ্ট্রে পরিণত করার জন্য বিভিন্ন পরামর্শ ও পরিকল্পনা গ্রহণ করেন এবং এর জন্য সহযোগিতা চান।
আরও পড়ুন: বিএনপি নেতা আসলাম চৌধুরী আটক
