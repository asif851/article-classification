
দেশে বিভিন্ন মন্ত্রণালয়ের শূন্যপদের সংখ্যা তিন লাখ ২৮ হাজার ৩১১ টি। শূন্যপদ পূরণ চলমান প্রক্রিয়া। মন্ত্রণালয় ও বিভাগের চাহিদার প্রেক্ষিতে কর্ম কমিশনের মাধ্যমে প্রথম ও দ্বিতীয় শ্রেণির (৮ ম-১২ তম গ্রেড) শূন্যপদে নিয়োগ দেওয়া হয়ে থাকে। এ ছাড়া ১৩-২০ তম গ্রেডে (তৃতীয় ও চতুর্থ শ্রেণি) নিজ নিজ মন্ত্রণালয় ও বিভাগ জনবল নিয়োগ দিয়ে থাকে।
মঙ্গলবার জাতীয় সংসদের প্রশ্নোত্তর পর্বে সরকার দলের সংসদ সদস্য মাহফুজুর রহমানের প্রশ্নের জবাবে জনপ্রশাসনমন্ত্রী সৈয়দ আশরাফুল ইসলাম এ কথা জানান।
তরিকত ফেডারেশনের এম এ আউয়ালের প্রশ্নের জবাবে জনপ্রশাসন মন্ত্রী জানান, জনপ্রশাসনে চুক্তিভিত্তিক নিয়োগকৃত কর্মকর্তার সংখ্যা ২৬৫ জন। মন্ত্রী আরও জানান, বর্তমানে দেশে সরকারি কর্মকর্তা ও কর্মচারীর সংখ্যা ১৩ লাখ ৮২ হাজার ৩৯৩ জন। এর মধ্যে প্রথম-নবম গ্রেড পর্যন্ত প্রথম শ্রেণির পদে ১ লাখ ৪৮ হাজার ৮১৯ টি।
মন্ত্রীর দেওয়া তথ্য অনুযায়ী প্রথম শ্রেণির কর্মকর্তাদের মধ্যে প্রথম গ্রেডে ৩৩৫ জন, দ্বিতীয় গ্রেডে ২ হাজার ৩২৪ জন, তৃতীয় গ্রেডে ৪ হাজার ৬৭৭ জন, চতুর্থ গ্রেডে ৮ হাজার ১৩৪ জন, পঞ্চম গ্রেডে ১৫ হাজার ৭৯৪ জন, ষষ্ঠ গ্রেডে ৩৩ হাজার ৪১১ জন, সপ্তম গ্রেডে ৫ হাজার ৪৯৪ জন, অষ্টম গ্রেডে ৪ হাজার ৬৭৩ জন ও নবম গ্রেডে ৭৩ হাজার ৮৭৬ জন। এ ছাড়া ১০১ জন রয়েছে ফিক্সড বেতনে।
দেশ দুধ ও ডিমের ঘাটতিপিনু খানের প্রশ্নের জবাবে মৎস্য ও প্রাণিসম্পদ মন্ত্রী ছায়েদুল হক জানান, দেশে প্রতিদিন দুধের ঘাটতি ২ কোটি ৩ লাখ ১৭ হাজার ৮০৮ লিটার ও ডিমের ঘাটতি ১ কোটি ৩২ লাখ ২৬০ টি। মন্ত্রী জানান, বর্তমানে প্রতিদিন ৪ কোটি ২ লাখ ৪৯ হাজার ৩১৫ লিটার দুধের চাহিদার বিপরীতে ১ কোটি ৯৯ লাখ ৩১ হাজার ৫০৭ লিটার এবং ৪ কোটি ৫৮ লাখ ৭৩ হাজার ৯৭৩টি ডিমের বিপরীতে ৩ কোটি ২৬ লাখ ৩৬ হাজার ৭১৩টি ডিম উৎপাদিত হয়।
২৮ প্রজাতির মাছ বিলুপ্তির পথেআরেক প্রশ্নের জবাবে মন্ত্রী বলেন, বর্তমানে দেশে ২৬০ প্রজাতির মিঠাপানির মাছ, ৪৭৫ প্রজাতির সামুদ্রিক মাছ, ১২ টি বিদেশি প্রজাতির মাছ, ২৪ প্রজাতির মিঠাপানির চিংড়ি ও ৩৬ প্রজাতির সামুদ্রিক চিংড়ি রয়েছে। আইইউসিএন তথ্য অনুসারে, ২৮টি প্রজাতির মিঠা পানির মাছ বিলুপ্তির পথে, ৫৪টি প্রজাতি হুমকিতে, ১২টি প্রজাতি খুবই বিপদগ্রস্ত ও ১৪টি প্রজাতি ঝুঁকিপূর্ণ অবস্থায় রয়েছে।
