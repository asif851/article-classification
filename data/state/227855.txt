
গাজীপুর জেলা শহরের রাজদীঘির উত্তর পারের নিজের বাসায় শহিদুল ইসলাম (৩৫) নামের এক নকলনবিশকে গত সোমবার দিবাগত রাতে কুপিয়ে হত্যা করেছে দুর্বৃত্তরা।শহিদুল ইসলাম গাজীপুর সদরের সাব-রেজিস্ট্রারের কার্যালয়ে নকলনবিশ হিসেবে কর্মরত ছিলেন। এ ঘটনায় জড়িত সন্দেহে পুলিশ তিনজনকে গ্রেপ্তার করেছে। তাঁরা হলেন: মোক্তার হোসেন (৩৪), হাসিবুর রহমান (২৭) ও মিলন মিয়া (৩৫)৷পুলিশ জানায়, শহিদুল ইসলাম নকলনবিশ কাজের পাশাপাশি জমি কেনাবেচার ব্যবসা করতেন৷ গাজীপুর শহরে রাজদীঘির উত্তর পারে তাঁর একটি ছয়তলা বাড়ি আছে। ওই বাড়ির তৃতীয় তলায় শহিদুল স্ত্রী-সন্তানদের নিয়ে থাকতেন। তিনি গত সোমবার রাতে নিজের ফ্ল্যাটের একটি কক্ষে ঘুমিয়ে ছিলেন। পাশের কক্ষে তাঁর স্ত্রী রাহিমা আক্তার, ছেলে রাফিউল আলম রাফি (১২) ও মেয়ে সৃষ্টি (৩) ছিল। সকালে উঠে তাঁরা বাইরে থেকে তাঁদের কক্ষের দরজা আটকানো দেখতে পান৷ পরে তাঁর স্ত্রী তাঁকে (শহিদুল) ফোন করে মুঠোফোন বন্ধ পান৷বিষয়টি রাহিমা আক্তার মুঠোফোনে িনচের ফ্ল্যাটে থাকা শহিদুলের ছোট ভাই ইসমাইল হোসেনকে জানান৷ ফোন পেয়ে ইসমাইল এসে তাঁদের কক্ষের দরজা খুলে দেন। এ সময় জানাজানি হয় ওপরের সব ফ্ল্যাটের দরজা বাইরে থেকে আটকানো রয়েছে৷ পরে শহিদুলের কক্ষের দরজার নিচ দিয়ে রক্ত দেখেন বাসার লোকজন৷ এ সময় তাঁরা ওই কক্ষের দরজা ভেঙে ভেতরে ঢুকে শহিদুলের লাশ মেঝেতে পড়ে থাকতে দেখেন।
