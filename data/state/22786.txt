
দৌলতদিয়া-পাটুরিয়া নৌপথে সব ধরনের লঞ্চ চলাচল প্রায় ১১ঘণ্টা বন্ধ থাকার পর গতকাল রোববার সকাল ছয়টার দিকে আবার চালু হয়েছে। প্রচণ্ড স্রোত, বড় বড় ঢেউসহ বৈরী আবহাওয়ার কারণে অভ্যন্তরীণ নৌপরিবহন কর্তৃপক্ষ (বিআইডব্লিউটিএ) গত শনিবার সন্ধ্যা সাতটা থেকে ওই রুটে লঞ্চ চলাচল বন্ধ করে দেয়। বিআইডব্লিউটিএর দৌলতদিয়া কার্যালয়ের ট্রাফিক পরিদর্শক দিনেশ কুমার সাহা বলেন, শনিবার সারা দিন নদীতে উত্তাল ঢেউ ছিল। যাত্রী পারাপারে নিরাপত্তার বিষয়টি গুরুত্ব দিয়ে শনিবার সন্ধ্যায় সব লঞ্চ চলাচল বন্ধ করে দেওয়া হয়। পরিস্থিতি স্বাভাবিক হওয়ায় গতকাল ভোরে লঞ্চ চলাচলের নির্দেশ দেওয়া হয়। 
