
কুষ্টিয়ার দৌলতপুর সীমান্ত এলাকায় গত শনিবার রাতে বর্ডার গার্ড বাংলাদেশ (বিজিবি) ও চোরাকারবারিদের মধ্যে গোলাগুলি হয়েছে। এরপর গতকাল রোববার সেখানে অভিযান চালায় পুলিশ ও বিজিবির যৌথ দল। এ নিয়ে এলাকায় থমথমে অবস্থা বিরাজ করছে।বিজিবি ও এলাকাবাসী সূত্রে জানা গেছে, দৌলতপুর সীমান্তের জামালপুর গ্রামের খড়ের মাঠ এলাকায় গত শনিবার রাত সাড়ে ১২টার দিকে বিজিবির একটি দল টহল দিচ্ছিল। এ সময় চোরাকারবারিদের একটি দলকে ধাওয়া দেন বিজিবির সদস্যরা। তখন চোরাকারবারিরা বিজিবিকে লক্ষ্য করে পাঁচ-ছয়টি গুলি ছোড়ে। বিজিবির পাল্টা গুলির মুখে টিকতে না পেরে চোরাকারবারিরা পালিয়ে যায়। গোলাগুলির শব্দে গ্রামবাসীর মধ্যে আতঙ্ক ছড়িয়ে পড়ে।কুষ্টিয়ায় ৪৭ বিজিবি ব্যাটালিয়নের অধিনায়ক লে. কর্নেল মোহাম্মদ শহীদুল ইসলাম সাংবাদিকদের বলেন, চোরাকারবারিদের গুলির জবাবে বিজিবির সদস্যরা ১৯টি গুলি ছোড়েন।পুলিশ জানায়, ওই চোরাকারবারিদের ধরতে গতকাল দুপুর সাড়ে ১২টা থেকে বেলা ৩টা পর্যন্ত জামালপুর গ্রাম এলাকায় যৌথ অভিযান চালানো হয়। এতে নেতৃত্ব দেন জেলা প্রশাসনের নির্বাহী হাকিম এসএম মাজহারুল ইসলাম। তবে অভিযানের আগেই গ্রামটি প্রায় পুরুষশূন্য হয়ে যায়।দৌলতপুর থানার ভারপ্রাপ্ত কর্মকর্তা (ওসি) মোল্লা মো. খবির আহমেদ গতকাল বিকেলে বলেন, অভিযানকালে গাঁজাসহ একজনকে আটক করা হয়েছে। তবে রাতের গোলাগুলির ঘটনায় তিনি জড়িত কি না, তা নিশ্চিত নয় পুলিশ।
