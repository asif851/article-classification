
আদালতের নির্দেশ অনুসরণ না করায় কক্সবাজারের জেলা প্রশাসক (ডিসি) মোহাম্মদ রুহুল আমিনকে তলব করেছেন হাইকোর্ট। আগামী ৯ সেপ্টেম্বর তাঁকে হাজির হতে বলা হয়েছে।
কক্সবাজারের জিলংজা মৌজায় সরকারি কর্মকর্তা-কর্মচারীদের আবাসন প্রকল্পের বিষয়ে আদালতের নির্দেশনা অনুসরণ না করার অভিযোগে এক আবেদনের পরিপ্রেক্ষিতে এ আদেশ দেওয়া হয়। ডিসির ব্যক্তিগত হাজির চেয়ে আবেদনটি করা হয়।
আজ মঙ্গলবার বিচারপতি মো. আশফাকুল ইসলাম ও বিচারপতি মো. আশরাফুল কামাল সমন্বয়ে গঠিত হাইকোর্ট বেঞ্চ এ আদেশ দেন।
কক্সবাজারের জিলংজা মৌজায় ৫৪ একর জমি সরকারি কর্মকর্তা-কর্মচারীদের জন্য ২০০৬ সালে বরাদ্দ নেওয়া হয়। পরবর্তীতে ওই বরাদ্দ বাতিল করা হয়। কিন্তু সেখানে কিছু নির্মিত স্থাপনা উচ্ছেদের নির্দেশনা চেয়ে বাংলাদেশ পরিবেশ আইনবিদ সমিতি (বেলা) হাইকোর্টে রিট করে।
এই রিটের চূড়ান্ত শুনানি শেষে ২০১১ সালের ৮ জুন হাইকোর্ট অবৈধ স্থাপনা উচ্ছেদের নির্দেশ দেন এবং একইসঙ্গে নির্দেশনা বাস্তবায়নের অগ্রগতি প্রতিবেদন আদালতে দাখিল করতে নির্দেশ দেন। এই নির্দেশ বাস্তবায়ন না হওয়ায় আদালত অবমাননার অভিযোগে ১২ কর্মকর্তার বিরুদ্ধে আবেদন করে বেলা। এরপরও ওই নির্দেশনা প্রতিপালন না হওয়ায় ডিসির ব্যক্তিগত হাজিরা চেয়ে বেলা আবেদন করলে আদালত ওই আদেশ দেন। বেলার আইনজীবী ইকবাল কবির এ তথ্য জানিয়েছেন।
