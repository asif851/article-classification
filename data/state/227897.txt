
জাতীয় পার্টির (জাপা) চেয়ারম্যান ও প্রধানমন্ত্রীর বিশেষ দূত এইচ এম এরশাদ রাজধানীর মিরপুরের বিহারি ক্যাম্পে হামলা ও অগ্নিসংযোগের ঘটনা কেন, কার প্ররোচনায় ঘটানো হয়েছে, তদন্তের মাধ্যমে তা প্রকাশ করতে সরকারের প্রতি দাবি জানিয়েছেন।বিহারী ক্যাম্পে হামলা ও অগ্নিসংযোগে ১০ জন নিহত ও পাঁচজন আহত হওয়ার ঘটনার প্রতিবাদ জানিয়ে আজ শনিবার গণমাধ্যমে পাঠানো এক বিবৃতিতে এরশাদ এ দাবি করেন।বিবৃতিতে এরশাদ দোষী ব্যক্তিদের চিহ্নিত করে অবিলম্বে তাদের গ্রেপ্তার ও দৃষ্টান্তমূলক শাস্তির দাবি জানান। তিনি হতাহতের শোকসন্তপ্ত পরিবারের প্রতি গভীর সমবেদনা জানান এবং তাদের পরিবার-পরিজনকে উপযুক্ত ক্ষতিপূরণ দিতে সরকারের প্রতি আহ্বান জানান।পৃথক বিবৃতিতে জাপার চেয়ারম্যান এইচ এম এরশাদ ও মহাসচিব জিয়াউদ্দিন আহম্মেদ বাবলু দলের খুলনা জেলার দাকোপ উপজেলা কমিটির সভাপতি আবদুল হামিদের মৃত্যুতে গভীর শোক প্রকাশ করেন।
