
ব্রাহ্মণবাড়িয়া শহরে দিনদুপুরে বিকাশের এক এজেন্টকে ছুরিকাঘাত করে ছয় লাখ টাকা ছিনতাই করেছে দুর্বৃত্তরা। আজ বৃহস্পতিবার সকাল সোয়া ১০টার দিকে শহরের কাউতলি স্টেডিয়ামসংলগ্ন এলাকায় এ ঘটনা ঘটে।
ছিনতাইকারীদের এলোপাতাড়ি ছুরিকাঘাতে গুরুতর আহত বিকাশের এজেন্ট আতাউরকে (২৮) আশঙ্কাজনক অবস্থায় জেলা সদর হাসপাতালে ভর্তি করা হয়েছে।
ঘটনার সময় আতাউরের সঙ্গে থাকা বিকাশের আরেক এজেন্ট মুসা আল আশরি প্রথম আলোকে জানান, তাঁরা দুজন মোটরসাইকেলে করে ব্রাহ্মণবাড়িয়ার বিজয়নগর ও আখাউড়ায় যাচ্ছিলেন। তাঁদের সঙ্গে দুটি ব্যাগের মধ্যে বিকাশের ছয় লাখ পাঁচ হাজার টাকা ছিল। শহরের কাউতলি স্টেডিয়ামসংলগ্ন কদমগাছতলা এলাকায় পৌঁছানোর পর আরেকটি মোটরসাইকেলে থাকা দুজন ব্যক্তি তাদের গতিরোধ করে। তারা আতাউরকে অতর্কিত ছুরিকাঘাত করে। আতাউর রাস্তায় পড়ে গেলে আশপাশে থাকা আরও চার-পাঁচজন ছুটে এসে টাকার ব্যাগ দুটি ছিনিয়ে নিয়ে পালিয়ে যায়। যাওয়ার সময় তারা কয়েকটি ককটেলের বিস্ফোরণ ঘটায়।
ব্রাহ্মণবাড়িয়া সদর থানার দ্বিতীয় কর্মকর্তা উপপরিদর্শক (এসআই) ইশতিয়াক আহমেদ জানান, খবর পেয়ে পুলিশ ঘটনাস্থল পরিদর্শন ও হাসপাতালে আহত আতাউরকে দেখে এসেছে। তবে এ ঘটনায় এখনো কেউ থানায় অভিযোগ করেনি।
