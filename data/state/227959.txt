
নেত্রকোনার দুর্গাপুর উপজেলার সুসং ডিগ্রি কলেজের অবসরপ্রাপ্ত অধ্যক্ষ মুক্তিযোদ্ধা সুস্থির রঞ্জন তালুকদারকে বাড়ির সীমানা নিয়ে বিরোধকে কেন্দ্র করে গত রোববার হুমকি দেওয়ার অভিযোগ পাওয়া গেছে। এ ঘটনায় অসুস্থ হয়ে পড়লে তাঁকে উপজেলা স্বাস্থ্য কমপ্লেক্সে চিকিৎসা দেওয়া হয়।
ওই ঘটনায় গতকাল সোমবার রাতে সুস্থির রঞ্জনের স্ত্রী প্রতিবেশী মজিবুর রহমানের বিরুদ্ধে থানায় লিখিত অভিযোগ করেছেন।
স্থানীয় বাসিন্দা ও পুলিশ সূত্র জানায়, সুস্থির রঞ্জন তালুকদারের সঙ্গে দীর্ঘদিন ধরে একই এলাকার ব্যবসায়ী মো. শামীম মিয়ার বাড়ির সীমানা নিয়ে বিরোধ চলছে। রোববার বিকেলে এলাকাবাসীর উপস্থিতিতে সীমানা নির্ধারণের কাজ করা হচ্ছিল। এ সময় পরিমাপ নিয়ে মজিবুর রহমান ও সুস্থির রঞ্জনের মধ্যে কথা-কাটাকাটি হয়। সুস্থির রঞ্জনকে গালিগালাজ করে জিহ্বা টেনে ছিঁড়ে ফেলার হুমকি দেন মজিবুর। এ সময় সুস্থির রঞ্জন সংজ্ঞা হারিয়ে ফেলেন। উপস্থিত প্রতিবেশী রেজু মিয়া ও স্থানীয় লোকজন তাঁকে ধরে বাসায় নিয়ে যান। পরে সেখান থেকে উপজেলা স্বাস্থ্য কমপ্লেক্সে নিয়ে চিকিৎসা দেওয়া হয়।
সুস্থির রঞ্জনের স্ত্রী কৃষ্ণা মজুমদার বলেন, ‘তাঁর স্বামীকে এভাবে কেন তাঁকে অপমান করা হলো বুঝতে পারছি না। এর শাস্তি দাবি করছি।’
মজিবুর রহমান বলেন, ‘আমার দুই প্রতিবেশীর মধ্যে সীমানা নিয়ে বিরোধ ছিল। শামীমের পক্ষ থেকে আমাকে ডাকা হয়। বিষয়টি স্থায়ীভাবে সমাধানের চেষ্টা করেছিলাম, কিন্তু পারিনি। তাঁকে গালিগালাজ ও হুমকি দেওয়া হয়নি।’
 
