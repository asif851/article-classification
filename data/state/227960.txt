
কারাবন্দী অপরাধীর নাম-পরিচিতি, পেশা, সব আঙুলের ছাপ, দুই চোখের মণিসহ ২০০ ধরনের তথ্য সংগ্রহ করে রাখার জন্য একটি ডেটাবেজ (তথ্যভান্ডার) তৈরি করা হয়েছে। ওই ডেটাবেজে দেশের ৬৮টি কারাগারের বন্দীদের তথ্য সর্বাধুনিক প্রযুক্তি ব্যবহারের মাধ্যমে সংরক্ষিত থাকবে।
আজ রোববার রাজধানীর উত্তরায় র‍্যাব সদর দপ্তরে এক সংবাদ সম্মেলনে ‘প্রিজন ইনমেট ডেটাবেজ’ নামের এই সর্বাধুনিক প্রযুক্তির ডেটাবেজের উদ্বোধন করেন স্বরাষ্ট্রমন্ত্রী আসাদুজ্জামান খান কামাল।সংবাদ সম্মেলনে জানানো হয়, এ ডেটাবেজে প্রযুক্তির মাধ্যমে কেউ একবার জেলে ঢুকলে ওই বন্দীর সব তথ্য সংরক্ষিত থাকবে। এ প্রযুক্তির ফলে একই ব্যক্তির বারবার অপরাধ করার প্রবণতা কমে আসবে। প্রতিদিন দেশের সব কারাগারগুলো থেকে কতজন বন্দী বের হন, আবার নিয়মিত আসেন, কারাগার থেকে কোর্টে যাওয়া ও আসা, অসুস্থ হলে হাসপাতালে যাওয়া, এক কারাগার থেকে অন্য কারাগার যাওয়াসহ নানান তথ্য ওই ডেটাবেজে সংরক্ষিত থাকবে। পরিচয় গোপন, একই আসামির বারবার আটক হওয়া, কারাগারে যাওয়া, একই জেলে একজন আসামি কতবার গিয়েছেন সব তথ্য পাওয়া পাবে এই ডেটাবেজ থেকে।সংবাদ সম্মেলনে জানানো হয়, এক কারাগার থেকে প্রয়োজনে দেশের অন্য কারাগারে বন্দী থাকা অপরাধীর তথ্য পাওয়া যাবে। এই ডেটাবেজের মাধ্যমে কারাগারগুলোর মধ্যে অভ্যন্তরীণ তথ্য আদান-প্রদান করা হবে। এর মাধ্যমে এই প্রথম সব কারাগার ডিজিটালভাবে যুক্ত হবে। এ ছাড়াওধরা পড়া আসামিদেরও মনিটরিং করা যাবে।
