
কক্সবাজারের উখিয়ায় কুতুপালং রোহিঙ্গা ক্যাম্পে প্রবেশের চেষ্টাকালে পাসপোর্টবিহীন ১১ বিদেশিকে আটক করেছে র‍্যাব। শুক্রবার দুপুরে উখিয়া ডিগ্রি কলেজসংলগ্ন ত্রাণকেন্দ্রের সামনে থেকে তাঁদের আটক করা হয়। বিকেলে তাঁদের উখিয়া থানায় হস্তান্তর করা হয়।
উখিয়া থানার ভারপ্রাপ্ত কর্মকর্তা (ওসি) আবুল খায়ের প্রথম আলোকে বলেন, ১১ জন বিদেশি নাগরিককে আটকের পর থানায় হস্তান্তর করে র‍্যাব। তাঁদের জিজ্ঞাসাবাদ করে জানা গেছে, সবাই কক্সবাজার শহর থেকে সড়কপথে উখিয়ার কুতুপালং যাচ্ছিলেন। এ সময় ত্রাণকেন্দ্রের পাশ থেকে তাঁদের আটক করা হয়। বিদেশিরা দাবি করছেন, তাঁদের সবার পাসপোর্ট আছে, পাসপোর্টগুলো ঢাকায় আছে। এ ব্যাপারে অনুসন্ধান চলছে।
ওসি জানান, আটক বিদেশিদের মধ্যে দুজন ইতালির ও দুজন যুক্তরাজ্যের নাগরিক। অন্য সাতজন নেদারল্যান্ডস, তুরস্ক, দক্ষিণ কোরিয়া, কেনিয়া, ব্রাজিল, বেলজিয়াম ও নরওয়ের নাগরিক।
