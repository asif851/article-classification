
তৃতীয় ধাপের ৬৮৭টি ইউনিয়ন পরিষদ (ইউপি) নির্বাচনের তফসিল ঘোষণা করেছে নির্বাচন কমিশন। এসব ইউপিতে ভোট হবে আগামী ২৩ এপ্রিল।গতকাল মঙ্গলবার কমিশন সচিবালয় থেকে জানানো হয়েছে, তফসিল অনুযায়ী নির্বাচনে রিটার্নিং কর্মকর্তার কাছে চেয়ারম্যান ও সদস্য প্রার্থীদের মনোনয়নপত্র জমা দেওয়ার শেষ সময় ২৭ মার্চ। মনোনয়নপত্র বাছাই হবে ২৯ ও ৩০ মার্চ। প্রার্থিতা প্রত্যাহারের শেষ দিন ৬ এপ্রিল। জেলা নির্বাচন কর্মকর্তারা রিটার্নিং কর্মকর্তা নিয়োগ করবেন।যেসব জেলায় নির্বাচন হবে তার মধ্যে রয়েছে কক্সবাজার, কিশোরগঞ্জ, কুমিল্লা, কুষ্টিয়া, কুড়িগ্রাম, খাগড়াছড়ি, গাইবান্ধা, গাজীপুর, গোপালগঞ্জ, চট্টগ্রাম, চুয়াডাঙ্গা, চাঁদপুর, চাঁপাইনবাবগঞ্জ, জামালপুর, ঝিনাইদহ, টাঙ্গাইল, ঠাকুরগাঁও, দিনাজপুর, নওগাঁ, নাটোর, নীলফামারী, নারায়ণগঞ্জ, নেত্রকোনা, নোয়াখালী, নড়াইল, পাবনা, ফরিদপুর, বগুড়া, বান্দরবান, ব্রাহ্মণবাড়িয়া, মাগুরা, মানিকগঞ্জ, মেহেরপুর, মৌলভীবাজার, মুন্সিগঞ্জ, ময়মনসিংহ, রাজবাড়ী, রাজশাহী, রংপুর, রাঙামাটি, লক্ষ্মীপুর, লালমনিরহাট, শেরপুর, শরীয়তপুর, সিরাজগঞ্জ, সিলেট, সুনামগঞ্জ, হবিগঞ্জ ও ঢাকা।তফসিল অনুযায়ী, প্রথম ধাপে ৭৩২ ইউপিতে ২২ মার্চ এবং দ্বিতীয় ধাপে ৩১ মার্চ ৬৪৭টি ইউপিতে ভোট হবে। প্রথম ধাপে ৬২টি ইউপিতে আওয়ামী লীগ মনোনীত চেয়ারম্যান প্রার্থীরা বিনা প্রতিদ্বন্দ্বিতায় জয়ী হওয়ার পথে আছেন। এই ধাপে সব মিলিয়ে ১১৯টি ইউপিতে বিএনপির কোনো প্রার্থী নেই।গতকাল কমিশন সচিবালয় থেকে জানানো হয়েছে, দ্বিতীয় ধাপে ৩১টি ইউপিতে আওয়ামী লীগ মনোনীত চেয়ারম্যান প্রার্থীরা বিনা প্রতিদ্বন্দ্বিতায় আছেন। এ ধাপে সব মিলিয়ে ৮৯টি ইউপিতে বিএনপির কোনো প্রার্থী নেই।
