
সিলেটের কোম্পানীগঞ্জ উপজেলায় গতকাল শুক্রবার গ্রামবাসীর সঙ্গে পুলিশের সংঘর্ষে গুলিবিদ্ধ হয়ে মফিজ মিয়া (৫০) নামের এক ব্যক্তি নিহত হয়েছেন। পুলিশসহ বেশ কয়েকজন আহত।
পুলিশ ও গ্রামবাসী বলছেন, গতকাল দিবাগত রাত তিনটার দিকে মোস্তফানগর গ্রামের জিলু মিয়ার (৫৫) বাড়িতে কয়েকজন দুর্বৃত্ত গরু চুরির উদ্দেশে ঢোকে। তাদের বাধা দেন জিলু মিয়া। এ সময় জিলু মিয়াকে ছুরিকাঘাত করা হয়। এতে ঘটনাস্থলেই তিনি মারা যান। এলাকাবাসী সোনাই মিয়া নামের এক ব্যক্তিকে আটকে বেঁধে ফেলে। অন্যরা পালিয়ে যায়।
সকাল নয়টার দিকে কোম্পানীগঞ্জ থানার উপপরিদর্শক (এসআই) আবদুর রকিবের নেতৃত্বে একদল পুলিশ ঘটনাস্থলে যায়। এ সময় সোনাই মিয়াকে পুলিশে সোপর্দ করা নিয়ে গ্রামবাসীদের দুই পক্ষের মধ্যে বাগ্‌বিতণ্ডা শুরু হয়।
সিলেটের অতিরিক্ত পুলিশ সুপার সুজ্ঞান চাকমার ভাষ্য, গ্রামবাসীর এক পক্ষ সোনাইকে গণপিটুনি দিয়ে শাস্তি দিতে চায় এবং অন্য পক্ষ পুলিশে সোপর্দ করতে চায়। এ নিয়ে দুই পক্ষের মধ্যে বাগ্‌বিতণ্ডা শুরু হয়। একপর্যায়ে পুলিশের সঙ্গে সংঘর্ষ হয় গ্রামবাসীর। এতে মফিজ মিয়া নিহত হন।
মফিজ মিয়ার আত্মীয় পূর্ব ইসলামপুরের ইউনিয়ন পরিষদের (ইউপি) সদস্য মাসুক মিয়ার ভাষ্য, পুলিশের গুলিতে মফিজ মিয়া মারা গেছেন।
আহত ব্যক্তিদের কোম্পানীগঞ্জ উপজেলা স্বাস্থ্য কমপ্লেক্সে ভর্তি করা হয়েছে। আহত চার পুলিশ সদস্যকে সিলেট পুলিশ লাইন হাসপাতালে ভর্তি করা হয়েছে।
