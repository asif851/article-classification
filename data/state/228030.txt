
অপহূত দুই লঞ্চশ্রমিককে উদ্ধার করার দাবিতে রাঙামাটি জেলায় আজ বুধবার সকাল থেকে দুই দিনব্যাপী পরিবহন ধর্মঘট শুরু হয়েছে। জেলার পরিবহন মালিক শ্রমিক ঐক্য পরিষদ ওই ধর্মঘটের ডাক দিয়েছে।
১৮ মার্চ রাঙামাটি শহরের রিজার্ভ বাজার ডকইয়ার্ড থেকে জসিম ও কাশেম নামের দুই লঞ্চশ্রমিককে একদল দুর্বৃত্ত অপহরণ করে। এরপর থেকে পরিবহন মালিক-শ্রমিকেরা ওই দুই শ্রমিককে উদ্ধারের দাবি জানিয়ে আসছেন।
ধর্মঘট চলাকালে রাঙামাটি শহরে ব্যক্তিগত হালকা যান ছাড়া কোনো যানবাহন চলাচল করছে না। সড়ক ও নৌপথে দূরপাল্লার কোনো যানবাহন চলাচল করেনি। আজ বুধবার রাঙামাটি শহরে হাটের দিন। সকালে রাঙামাটি সদর উপজেলার বিভিন্ন ইউনিয়ন থেকে ছোট ছোট নৌযানে করে আদিবাসীরা হাটে আসার সময় রিজার্ভ বাজার এলাকা থেকে একটি লঞ্চ নিয়ে আসার চেষ্টা করেন। এ সময়  লঞ্চশ্রমিকেরা তাঁদের  বাধা দেন। এতে দুই পক্ষের মধ্যে উত্তেজনার সৃষ্টি হয়।
বালুখালী ইউনিয়ন পরিষদের চেয়ারম্যান বিজয়গিরি চাকমা ঘটনার সত্যতা নিশ্চিত করে বলেন, ‘খবর পেয়ে সেনাবাহিনীর সদস্যরা পরিস্থিতি নিয়ন্ত্রণে এনেছেন। পরিস্থিতি এখন শান্ত রয়েছে।’
রাঙামাটি কোতোয়ালি থানার ভারপ্রাপ্ত কর্মকর্তা (ওসি) ইমতিয়াজ সোহেল জানান, ধর্মঘটে কোথাও কোনো অপ্রীতিকর ঘটনা ঘটেনি।
    
