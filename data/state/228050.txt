
পুরান ঢাকার লালবাগ, আজিমপুর ও ইসলামবাগের অলিগলিতে প্রকাশ্যে মাদকদ্রব্য বিক্রি এবং সেবন করা হয়। কিন্তু তাদের বিরুদ্ধে কোনো ব্যবস্থা নিচ্ছে না থানা-পুলিশ। এতে তরুণ প্রজন্মের ভবিষ্যৎ নিয়ে শঙ্কিত অভিভাবকেরা।গতকাল বুধবার বিকেলে রসুলবাগ শিশুপার্কে মাদকবিরোধী সমাবেশে এসব অভিযোগ করেন স্থানীয় বাসিন্দারা। এ সমাবেশের আয়োজন করেন ঢাকা দক্ষিণ সিটি করপোরেশনের (ডিএসসিসি) ২৬ নম্বর ওয়ার্ডের কাউন্সিলর৷ সভায় একটি বক্সে পৃথকভাবে কাগজে মাদক ব্যবসায়ী ও সেবীদের নামের তালিকা জমা দিয়েছেন স্থানীয় বাসিন্দারা। এসব তালিকা লালবাগ থানায় হস্তান্তর করা হবে বলে জানা গেছে৷রসুলবাগের স্থানীয় বাসিন্দা মীর আজগর আলী বলেন, এই এলাকাগুলো মাদকের ঘাঁটি। হাত বাড়ালেই অলিগলিতে মাদক পাওয়া যায়। সমাজ থেকে এই সমস্যা দূর করতে হলে আগে মাদক ব্যবসায়ীদের গ্রেপ্তার করতে হবে। পুলিশ প্রশাসনকে আরও সক্রিয় ভূমিকা পালন করতে হবে। তিনি বলেন, এই এলাকা মাদক ব্যবসায়ী ও সেবীদের সম্পর্কে থানা-পুলিশ জানে। কিন্তু তাদের গ্রেপ্তারে তেমন কোনো উদ্যোগ নেওয়া হয় না। কারণ, এর সঙ্গে পুলিশের কিছু সদস্যও জড়িত। ওই বক্সে জমা দেওয়া মাদক ব্যবসায়ী ও সেবীদের তালিকা তদন্ত করে অপরাধীদের বিরুদ্ধে ব্যবস্থা নিতে হবে।রসুলবাগের বাসিন্দা মজিবুর রহমান বলেন, তরুণ প্রজন্মকে মাদকের হাত থেকে রক্ষায় প্রতিটি পাড়া-মহল্লায় একটি ‘মাদক প্রতিরোধ কমিটি’ গঠন করতে হবে। তা বাস্তবায়নে পুলিশ প্রশাসনকে সহযোগিতা করতে হবে।স্থানীয় বাসিন্দা হাবিবুর রহমান বলেন, পাড়া-মহল্লায় পর্যাপ্ত খেলার মাঠ ও পার্ক না থাকায় তরুণ প্রজন্ম মাদকের দিকে ধাবিত হচ্ছে। অবিলম্বে শিশু-কিশোরদের জন্য সরকারকে মাঠ ও পার্কের ব্যবস্থা করতে হবে। বিদ্যমান মাঠ ও পার্কগুলোও সংস্কার করতে হবে। পাশাপাশি আরও বেশি করে মাদকবিরোধী প্রচার-প্রচারণা চালাতে হবে।পলাশীর বাসিন্দা আজিজুর রহমান বলেন, মাঝেমধ্যে পুলিশ মাদকসেবী ও ব্যবসায়ীদের আটক করে। আবার ছেড়েও দেয়। এ ছাড়া আদালত থেকে অনেকে জামিনে বের হয়ে যায়। পরে তারা আরও বেপরোয়া হয়ে পড়ে।সমাবেশে নাগরিকদের সব অভিযোগ শুনে তা সমাধানের আশ্বাস দেন পুলিশের লালবাগ জোনের অতিরিক্ত উপপুলিশ কমিশনার নাজির আহম্মেদ খান। তিনি বলেন, মাদক ব্যবসায়ী ও সেবীদের তালিকা তদন্ত করে তাদের বিরুদ্ধে ব্যবস্থা নেওয়া হবে।ডিএসসিসির ২৬ নম্বর ওয়ার্ডের কাউন্সিলর হাসিবুর রহমান বলেন, মাদকসেবী ও ব্যবসায়ীরা সমাজে বিভিন্ন বিশৃঙ্খলার সৃষ্টি করছে। তরুণদের একটি অংশও তাদের সঙ্গে জড়িত। এই প্রজন্মকে রক্ষায় এই সমাবেশের আয়োজন করা হয়।
 
