
চট্টগ্রাম প্রকৌশল ও প্রযুক্তি বিশ্ববিদ্যালয়ে (চুয়েট) সব ধরনের ব্যানার, পোস্টার ও দেয়াললিখনের ওপর নিষেধাজ্ঞা আরোপ করেছে বিশ্ববিদ্যালয় কর্তৃপক্ষ। গত বুধবার রাতে বিশ্ববিদ্যালয়ের আবাসিক হলগুলোয় ছাত্রকল্যাণ পরিচালক অধ্যাপক আশুতোষ সাহা সই করা এক বিজ্ঞপ্তিতে এ তথ্য জানানো হয়। বিজ্ঞপ্তিতে শিক্ষার্থীদের ক্যানটিনসংলগ্ন এলাকায় যেসব ব্যানার-পোস্টার আছে, তা ২১ সেপ্টেম্বরের মধ্যে অপসারণের নির্দেশ দেওয়া হয়েছে। অন্যথায় ২২ সেপ্টেম্বর থেকে কর্তৃপক্ষ এসব ব্যানার-পোস্টার অপসারণ করবে। বিজ্ঞপ্তিতে জানানো হয়, বিশ্ববিদ্যালয়ের ২০১১ সালের ১৬ মার্চ জারি করা বিজ্ঞপ্তির ধারাবাহিকতায় সব ধরনের সভা-সমাবেশ ও মিটিং-মিছিলের ওপর নিষেধাজ্ঞা বজায় থাকবে।
