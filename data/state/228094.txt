
জাতীয় পার্টি (জাপা) চেয়ারম্যান এইচ এম এরশাদের ভাই ও দলের সভাপতিমণ্ডলীর সদস্য জি এম কাদের বলেছেন, জাতীয় পার্টি নির্বাচনে নেই। এ নিয়ে বিভ্রান্তির কোনো অবকাশ নেই।
আজ শুক্রবার দুপুর সাড়ে ১২টার দিকে উত্তরার নিজ বাসভবনে এক জরুরি সংবাদ সম্মেলনে জি এম কাদের এ কথা বলেন।
সংবাদ সম্মেলনে দলের কিছু নেতার নির্বাচনে অংশগ্রহণ নিয়ে বিভ্রান্তিকর বক্তব্য ও নির্বাচনকালীন সরকারে থাকা জাপার মন্ত্রীদের নিয়ে গণমাধ্যমে প্রকাশিত কিছু তথ্যের বিষয়ে জাপার অবস্থান তুলে ধরা হয়।
জি এম কাদের বলেন, ‘আমাদের দলের চেয়ারম্যান এইচ এম এরশাদ। যেহেতু তিনি সরাসরি কথা বলতে পারছেন না, সেহেতু তাঁর নির্দেশনা জাপার মহাসচিব রুহুল আমিন হাওলাদার ও আমি জানাই। তাঁর (এরশাদের) নাম করে কেউ কিছু বললে, তা তাঁর নামে হবে না। তিনি নির্বাচনে না যাওয়ার সিদ্ধান্তে অটল আছেন।’
জি এম কাদের বলেন, ‘আমরা নির্বাচন না করার জন্য মনোনয়নপত্র প্রত্যাহার করেছিলাম। কিন্তু তা টেকনিক্যাল কারণ দেখিয়ে গ্রহণ করা হয়নি। এর পরও আমরা নির্বাচনে নেই।’ তিনি আরও বলেন, ‘আমি মন্ত্রিসভা থেকে পদত্যাগ করেছি। আমি মন্ত্রী নেই। গাড়ি, বাড়িতে পতাকা ব্যবহার করি না। সুযোগ-সুবিধাও নেই না। এখন সরকারের দায়িত্ব গেজেট প্রকাশ করা।’
সংবাদ সম্মেলন শেষ হওয়ার ২০ মিনিট পর যুবলীগ ও ছাত্রলীগের একটি মিছিল জি এম কাদেরের বাসায় সামনে যায়। তারা ওই বাড়ির ফটকে দাঁড়িয়ে ‘পাকিস্তানের দালালেরা হুঁশিয়ার, সাবধান’, ‘দালালদের বিরুদ্ধে ডাইরেক্ট অ্যাকশন’ ইত্যাদি স্লোগান দেয়।
এ সময় উত্তরা থানার আট থেকে ১০ জন পুলিশ সেখানে উপস্থিত ছিল। তবে তারা মিছিলে বাধা দেয়নি।
