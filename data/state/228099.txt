
জেলহত্যা মামলার রায়ে সাজা পাওয়া পলাতক আসামিদের বাংলাদেশের কাছে ফিরিয়ে দিতে খুনিদের আশ্রয়দানকারী রাষ্ট্রগুলোর প্রতি আহ্বান জানিয়েছেন ক্যাপ্টেন এম মনসুর আলীর ছেলে ও স্বাস্থ্যমন্ত্রী মোহাম্মদ নাসিম।
মন্ত্রী বলেন, ‘যে সব দেশ জেলহত্যা মামলার খুনিদের আশ্রয় দিয়েছে, আমি তাদের কাছে দাবি করব, এদের বাংলাদেশে ফেরত দেয়া হোক।’
আজ সোমবার জেলহত্যা দিবস উপলক্ষে বাসসকে দেওয়া এক সাক্ষাৎকারে মোহাম্মদ নাসিম এসব কথা বলেন। তিনি বলেন, ‘যে সব রাষ্ট্র চার নেতা হত্যা ও বঙ্গবন্ধু হত্যা মামলার আসামিদের আশ্রয় দিয়েছে, তারা সর্বদা গণতন্ত্রের কথা বলে। তাদের উচিত সাজাপ্রাপ্ত সব খুনিদের বাংলাদেশের কাছে ফেরত দেওয়া।’
১৯৭৫ সালের এই দিনে এক ষড়যন্ত্রের মাধ্যমে ঢাকা কেন্দ্রীয় কারাগারে বন্দী অবস্থায় হত্যা করা হয় বঙ্গবন্ধু শেখ মুজিবুর রহমানের পক্ষে মুক্তিযুদ্ধ পরিচালনাকারী জাতীয় চার নেতা বাংলাদেশের প্রথম অস্থায়ী সরকারের রাষ্ট্রপতি সৈয়দ নজরুল ইসলাম, প্রধানমন্ত্রী তাজউদ্দীন আহমদ, মন্ত্রিসভার সদস্য ক্যাপ্টেন এম মনসুর আলী ও এ এইচ এম কামরুজ্জামানকে। দিনটি জাতির ইতিহাসে একটি কলঙ্কময় ও বেদনাবিধুর দিন।
এই নির্মম ঘটনার ঠিক আগে একই বছরের ১৫ আগস্ট বাংলাদেশের স্থপতি বঙ্গবন্ধু শেখ মুজিবুর রহমানকে সপরিবারে হত্যার পর তাঁর ঘনিষ্ঠ এই চার সহকর্মীকে গ্রেপ্তার করে কারাগারে পাঠানো হয়েছিল। প্রতিবছর এ দিনটি জেলহত্যা দিবস হিসেবে পালিত হয়ে আসছে।
ঘটনার পরদিনই ৪ নভেম্বর তৎকালীন কারা উপমহাপরিদর্শক (ডিআইজি প্রিজন) আবদুল আউয়াল লালবাগ থানায় একটি হত্যা মামলা করেন। মামলায় রিসালদার মোসলেহ উদ্দিনের নাম উল্লেখ করে বলা হয়, ‘তাঁর নেতৃত্বে চার-পাঁচজন সেনাসদস্য কারাগারে ঢুকে চার নেতাকে হত্যা করেন। গুলি করে নেতাদের হত্যা করা হয়। পরে বেয়নেট দিয়ে খুঁচিয়ে মৃত্যু নিশ্চিত করা হয়।’
দীর্ঘদিন পর ২০০৪ সালের ২০ অক্টোবর ঢাকার মহানগর দায়রা জজ আদালত রায় ঘোষণা করেন। ওই রায়ে পলাতক আসামি রিসালদার (ক্যাপ্টেন) মোসলেহ উদ্দিন, দফাদার মারফত আলী শাহ ও দফাদার মো. আবুল হাশেম মৃধাকে মৃত্যুদণ্ডাদেশ এবং ১২ জনকে যাবজ্জীবন কারাদণ্ডাদেশ দেওয়া হয়। সাবেক মন্ত্রী কে এম ওবায়দুর রহমান, শাহ মোয়াজ্জেম হোসেন, নুরুল ইসলাম মঞ্জুর ও তাহেরউদ্দিন ঠাকুরকে খালাস দেওয়া হয়। এরপর বিষয়টি উচ্চ আদালতে গড়ায়। গত বছর আপিল বিভাগের রায়ের মাধ্যমে এর বিচারকাজ শেষ হয়।
জাতীয় চার নেতাকে হত্যার শোককে শক্তিতে পরিণত করে দেশের উন্নয়নে সবাইকে এগিয়ে আসার আহ্বান জানিয়ে মোহাম্মদ নাসিম বলেন, এ মামলায় দণ্ডিত অপরাধীদের দেশে ফিরিয়ে এনে দ্রুত রায় কার্যকর করতে অঙ্গীকারাবদ্ধ সরকার।বর্তমান সরকারের আমলেই পলাতক খুনিদের দেশে ফিরিয়ে এনে রায় কার্যকর করা হবে, এমন আশা প্রকাশ করেন এম মনসুর আলীর এই সন্তান। তিনি বলেন, আওয়ামী লীগ সরকারের আমলেই বঙ্গবন্ধু হত্যাকাণ্ডের বিচার হয়েছে। বিচার হয়েছে জেল হত্যারও। প্রধানমন্ত্রী শেখ হাসিনার আমলে দণ্ডিত খুনিদের দেশে ফেরত এনে দণ্ডাদেশ কার্যকর করার ব্যাপারে তিনি আশাবাদী।
