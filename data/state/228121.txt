
নেত্রকোনার বারহাট্টা উপজেলার কর্ণপুর গ্রামে আজ বুধবার বিকেলে ইঞ্জিনচালিত ট্রলির চাপায় মোরসালিন মিয়া (১০) নামের এক শিশু মারা গেছে। এ ঘটনায় বিক্ষুব্ধ জনতা ওই ট্রলির মালিককে মারধর করে তাঁর মোটরসাইকেলে আগুন ধরিয়ে দেন।
স্থানীয় সূত্র জানায়, আজ বুধবার দুপুরে কর্ণপুর গ্রামে রাস্তার পাশে খেলছিল শিশুটি খেলছিল। তখন একটি ট্রলি নিয়ন্ত্রণ হারিয়ে ওই শিশুকে চাপা দেয়। স্থানীয় লোকজন তাকে উদ্ধার করে নেত্রকোনা আধুনিক সদর হাসপাতালে নিয়ে গেলে কর্তব্যরত চিকিৎসক মৃত ঘোষণা করেন। ঘটনার পর ট্রলির চালক পালিয়ে যান। স্থানীয় লোকজন ওই ট্রলিটি আটক করে। খবর পেয়ে ট্রলির মালিক ওয়াহাব আলী মোটরসাইকেলযোগে ঘটনাস্থলে পৌঁছেন। তখন লোকজন তাঁকে মারধর করেন এবং তাঁর মোটরসাইকেলে আগুন ধরিয়ে দেন। মারধর শেষে ছাড়া পাওয়ার পর ট্রলির মালিক ওয়াহাব আলী স্থানীয় হাসপাতালে থেকে চিকিৎসা নেন।বারহাট্টা থানার ভারপ্রাপ্ত কর্মকর্তা (ওসি) সালেমুজ্জামান প্রথম আলোকে বলেন, ঘটনাস্থলে পুলিশ পাঠানো হয়েছে। শিশুটির লাশ নেত্রকোনা আধুনিক সদর হাসপাতালের মর্গে রাখা হয়েছে। থানায় মামলার প্রক্রিয়া চলছে।
