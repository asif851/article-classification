
রংপুরে পাইপলাইনের মাধ্যমে গ্যাস সরবরাহের দাবিতে সিটি করপোরেশনের আয়োজনে ও গ্যাস আন্দোলন কমিটির উদ্যোগে গতকাল সোমবার মানববন্ধন কর্মসূচি পালিত হয়েছে।মানববন্ধনের সমাবেশ থেকে ঈদের পরে রংপুর মহানগর স্তব্ধ, অনশন ও সমাবেশ কর্মসূচি পালন করার ঘোষণা দেওয়া হয়। সেই সঙ্গে ধারাবাহিকভাবে বিভিন্ন রাজনৈতিক দলসহ পেশাজীবী সংগঠনের সঙ্গে মতবিনিময় সভা করার কথা জানানো হয়।সিটি করপোরেশন ভবনের সামনে প্রধান সড়কের পাশে গতকাল বেলা ১১টায় মানববন্ধন চলাকালে এক সমাবেশ হয়। এতে সভাপতিত্ব করেন মেয়র ও গ্যাস আন্দোলন কমিটির আহ্বায়ক সরফুদ্দীন আহমেদ। মানববন্ধন চলাকালে এক সমাবেশে অন্যান্যের মধ্যে বক্তব্য দেন পৌরসভার সাবেক চেয়ারম্যান কাজী মো. জুননুন, মহানগর দোকান মালিক সমিতির মহাসচিব রেজাউল ইসলাম, মহিলা পরিষদের সাধারণ সম্পাদক হাসনা চৌধুরী, প্রেসক্লাবের সাধারণ সম্পাদক ওয়াদুদ আলী, কাউন্সিলর জাহাঙ্গীর আলম, জেলা বিএনপির কৃষিবিষয়ক সম্পাদক আবু তাহের প্রমুখ। এই মানববন্ধনে বিভিন্ন শ্রেণিপেশার নেতাসহ সর্বস্তরের জনগণ উপস্থিত ছিলেন।সমাবেশ থেকে মেয়র সরফুদ্দীন আহমেদ বলেন, রংপুরের মানুষের গ্যাসের দাবি দীর্ঘদিনের। এই দাবি পূরণ করা হচ্ছে না। এরই মধ্যে পাইপলাইনের মাধ্যমে বগুড়া পর্যন্ত গ্যাস এসেছে। রংপুরে গ্যাস সরবরাহ না করা পর্যন্ত এই আন্দোলন অব্যাহত থাকবে।গ্যাসের দাবির এই আন্দোলন জোরদার হয়ে উঠছে। গত রোববার শহরের কাছারিবাজারে জেলা প্রশাসক ভবনের সামনে কেব্ল টিভি দর্শক ফোরামের আয়োজনে মানববন্ধন কর্মসূচি পালিত হয়। সেখানেও বিভিন্ন শ্রেণিপেশার লোকজন উপস্থিত ছিলেন।একই দাবিতে গত শনিবার বিকেলে সাইকেল র্যালি করেছে সাইকেল অব ওয়ারিয়ার্স অব রংপুর নামের একটি সংগঠন। পাবলিক লাইব্রেরির মাঠ থেকে এই র্যালির উদ্বোধন করেন মেয়র সরফুদ্দীন আহমেদ।এর আগে গত ৩ আগস্ট সিটি করপোরেশনের উদ্যোগে এক নাগরিক সুধী সমাবেশ করেছেন মেয়র। রংপুর সামাজিক আন্দোলন উন্নয়ন পরিষদ নামের একটি সংগঠন ইতিমধ্যে নগরে রোডমার্চ কর্মসূচি পালন করেছে।
