
হাওর-অধ্যুষিত সুনামগঞ্জ জেলার যোগাযোগ, শিক্ষা ও স্বাস্থ্য খাতের উন্নয়নে সরকারের পক্ষ থেকে সার্বিক সহযোগিতা দেওয়ার আশ্বাস দিয়েছেন অর্থমন্ত্রী আবুল মাল আবদুল মুহিত। গত বৃহস্পতিবার সুনামগঞ্জ পৌর মিলনায়তনে সুধীজনদের সঙ্গে এক মতবিনিময় সভায় তিনি এ আশ্বাস দেন। অর্থমন্ত্রী বলেন, সুনামগঞ্জে ভালো যোগাযোগ ব্যবস্থা নেই। একই সঙ্গে শিক্ষা ও স্বাস্থ্যসেবায় নানা সংকট রয়েছে। এ কারণে সুনামগঞ্জ পিছিয়ে আছে। হাওর-অধ্যুষিত এই জেলার উন্নয়নে সরকারের পক্ষ থেকে সার্বিক সহযোগিতা করা হবে। এ ছাড়া সুনামগঞ্জ পৌরসভার উন্নয়নেও তাঁর সহযোগিতা অব্যাহত থাকবে বলেও জানান তিনি। 
