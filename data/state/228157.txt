
আইনমন্ত্রী আনিসুল হক বলেছেন, শিগগিরই সুপ্রিম কোর্টের আপিল বিভাগে বিচারপতি নিয়োগ করা হবে। সেই সঙ্গে হাইকোর্ট বিভাগেও কিছু বিচারপতি নিয়োগ করা হবে।
আজ মঙ্গলবার রাজধানীর বিচার প্রশাসন প্রশিক্ষণ ইনস্টিটিউটে এক অনুষ্ঠানে প্রধান অতিথির বক্তৃতা শেষে বাইরে সাংবাদিকদের প্রশ্নের জবাবে আইনমন্ত্রী এ কথা বলেন। অনুষ্ঠানটি ছিল যুগ্ম জেলা ও দায়রা জজ এবং সমপর্যায়ের বিচার বিভাগীয় কর্মকর্তাদের ই-প্রকিউরমেন্ট বিষয়ক ২১ দিনব্যাপী প্রশিক্ষণ কোর্সের উদ্বোধন উপলক্ষে। মন্ত্রণালয়ের বিজ্ঞপ্তিতে এ কথা জানানো হয়।
আইনমন্ত্রী বলেন, একসময় তিনজন বিচারপতি দিয়েও আপিল বিভাগ চলেছে। আপিল বিভাগে কাজের যে চাপ, সেটার জন্য যতজন বিচারপতি প্রয়োজন, তা বিবেচনা করে আপিল বিভাগে বিচারপতি নিয়োগ করা হবে।
কত দিনের মধ্যে বিচারপতি নিয়োগ দেওয়া হবে—এমন প্রশ্নে তিনি বলেন, বিচারপতি নিয়োগের প্রক্রিয়া চলতে থাকবে চলতি জানুয়ারি বা আগামী মাসের প্রথম কয়েক দিন। এ ছাড়া চলতি মাসেই দশম জুডিশিয়াল সার্ভিসের মাধ্যমে নির্বাচিত প্রার্থীদের নিয়োগের প্রজ্ঞাপন জারি করা হবে।
অনুষ্ঠানে আইনমন্ত্রী বলেন, জাতির পিতা বঙ্গবন্ধু শেখ মুজিবুর রহমানের স্বপ্ন ছিল যুগোপযোগী বিচার বিভাগ গড়ে তোলা। বঙ্গবন্ধুর কন্যা প্রধানমন্ত্রী শেখ হাসিনার স্বপ্নও তাই। বিচারকদের দক্ষতা বৃদ্ধির জন্য বাংলাদেশের ইতিহাসে সরকারি অর্থায়নে প্রথমবারের মতো বিচারকদের বিদেশে নিয়ে গিয়ে প্রশিক্ষণ দেওয়া হচ্ছে; যা অতীতে কখনো করা হয়নি।
অনুষ্ঠানে সভাপতিত্ব করেন বিচার প্রশাসন প্রশিক্ষণ ইনস্টিটিউটের মহাপরিচালক খোন্দকার মূসা খালেদ।
