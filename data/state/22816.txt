
রাশিয়ার পররাষ্ট্রমন্ত্রী সের্গেই লাভরভের সঙ্গে আজ বৃহস্পতিবার বৈঠকে বসছেন বাংলাদেশের পররাষ্ট্রমন্ত্রী আবুল হাসান মাহমুদ আলী। রাশিয়ার পররাষ্ট্র মন্ত্রণালয়ে এই বৈঠক হবে বলে মস্কোর কূটনৈতিক সূত্র নিশ্চিত করেছে। সময়ের দিক দিয়ে রাশিয়া থেকে বাংলাদেশ তিন ঘণ্টা এগিয়ে।দুই দেশের পররাষ্ট্রমন্ত্রীদের শীর্ষ পর্যায়ের বৈঠকে টেলিকম ও যোগাযোগ, সংবাদ সংস্থা বাসস ও ইতার-তাসের মধ্যে এবং সাংস্কৃতিক সহযোগিতা ক্ষেত্রে সমঝোতা স্মারক সই হওয়ার কথা রয়েছে।এ ছাড়া বৈঠকে সন্ত্রাসবাদ দমন, অর্থনৈতিক, আঞ্চলিক ও আন্তর্জাতিক সহযোগিতার বিষয় নিয়েও আলোচনা হবে বলে রাশিয়ার পররাষ্ট্র মন্ত্রণালয় জানিয়েছে। তবে বৈঠকের রাশিয়ার প্রধানমন্ত্রী দিমিত্রি মেদভেদেভের ঢাকা সফর প্রসঙ্গ প্রাধান্য পেতে পারে। ধারণা করা হচ্ছে, বাংলাদেশের পররাষ্ট্রমন্ত্রীর মস্কো সফরেই এই রুশ নেতার বাংলাদেশ সফরসূচি চূড়ান্ত হতে পারে।
বাংলাদেশের পররাষ্ট্রমন্ত্রীর মস্কো সফরের কর্মসূচি নিয়ে ৫ এপ্রিল ব্রিফিং করেন রুশ পররাষ্ট্র মন্ত্রণালয়ের মুখপাত্র মারিয়া জাখারোভা। তিনি জানান, বাংলাদেশ ও রাশিয়ার কূটনৈতিক সম্পর্ক ৪৫ বছর পূর্ণ হয়েছে। দুই দেশের মধ্যে দ্বিপক্ষীয় সম্পর্ক পারস্পরিক সম্মান ও আস্থার ভিত্তিতে এগিয়ে যাচ্ছে।
বৈশ্বিক রাজনীতিতে রাশিয়া নিজেদের অবস্থান আগের চেয়ে অনেক বেশি শক্তিশালী করেছে। ঢাকা-মস্কো সম্পর্ক এখন আগের যেকোনো সময়ের চেয়ে ভালো। রাশিয়ার সঙ্গে রাজনৈতিক সম্পর্ক আরও ঘনিষ্ঠ করতে চায় বাংলাদেশ। সের্গেই লাভরভের আমন্ত্রণে মস্কো সফরে পররাষ্ট্রমন্ত্রী মাহমুদ আলী এ বার্তাই রুশ সরকারের কাছে পৌঁছে দেবে।
মাহমুদ আলী গতকাল বুধবার রাতে মস্কো এসে পৌঁছান। বিমানবন্দর থেকে তাঁকে প্রেসিডেন্ট হোটেলে নিয়ে যাওয়া হয়। মস্কো অবস্থানকালে এই হোটেলেই থাকবেন তিনি।
কূটনৈতিক সূত্রগুলো বলছে, বৈঠকে রাশিয়ার প্রধানমন্ত্রী দিমিত্রি মেদভেদেভকে বাংলাদেশ সফরে আসতে প্রধানমন্ত্রী শেখ হাসিনার পক্ষ থেকে আনুষ্ঠানিক আমন্ত্রণ জানানো হবে। চলতি বছরের কোনো এক সময় দিমিত্রি মেদভেদেভের ঢাকা সফরের সম্ভাবনা রয়েছে। তাঁর ওই সফরে প্রায় ২০টি চুক্তি ও সমঝোতা স্মারক সই হতে পারে।
 
