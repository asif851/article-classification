
সাবেক পুলিশ সুপার (এসপি) বাবুল আক্তারের স্ত্রী মাহমুদা খানম হত্যায় ব্যবহৃত অস্ত্র উদ্ধারের ঘটনায় করা মামলায় দুই আসামির বিরুদ্ধে অভিযোগ গঠন করা হয়েছে। এর মধ্য দিয়ে এই মামলার বিচারকাজ শুরু হয়েছে।আজ মঙ্গলবার দুপুরে চট্টগ্রাম মহানগর দায়রা জজ মো. শাহেনূর এই মামলায় দুই আসামির বিরুদ্ধে অভিযোগ গঠন করেন। আগামী বছরের ১৮ জানুয়ারি মামলার সাক্ষ্য গ্রহণের তারিখ ধার্য করেছেন আদালত।অভিযুক্ত দুই আসামি হলেন এহতেশামুল হক ওরফে ভোলা ও তাঁর সহযোগী মো. মনির হোসেন।
আদালতের সরকারি কৌঁসুলি মো. ফখরুদ্দিন চৌধুরী প্রথম আলোকে বলেন, অস্ত্র নিয়ন্ত্রণ আইনের মামলায় দুই আসামির বিরুদ্ধে অভিযোগ গঠন করে বিচার শুরুর আদেশ দিয়েছেন আদালত। ২০১৭ সালের ১৮ জানুয়ারি সাক্ষ্য গ্রহণের তারিখ রাখা হয়েছে।
গত ৫ জুন চট্টগ্রাম নগরের জিইসি মোড় এলাকায় গুলি ও ছুরিকাঘাতে মাহমুদাকে হত্যা করে দুর্বৃত্তরা।
হত্যার ঘটনায় মাহমুদার স্বামী বাবুল আক্তার অজ্ঞাতপরিচয়ের তিন ব্যক্তির বিরুদ্ধে পাঁচলাইশ থানায় মামলা করেন।
আর হত্যায় ব্যবহৃত অস্ত্র উদ্ধারের ঘটনায় ভোলা ও মনিরকে আসামি করে বাকলিয়া থানায় মামলা করে পুলিশ। গত ২৮ জুলাই এই মামলায় দুই আসামির বিরুদ্ধে আদালতে অভিযোগপত্র দেওয়া হয়।
