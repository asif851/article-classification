
জাতীয় সমাজতান্ত্রিক দলের সভাপতি আ স ম আবদুর রব বলেছেন, বাংলাদেশে এখন বেসামরিক স্বৈরশাসন চলছে। একটি বিশেষ দল ও গোষ্ঠী একাই দেশ পরিচালনা করছে। কার্যকর কোনো পার্লামেন্ট নেই, নেই কোনো বিরোধী দল। বাংলাদেশের মানুষ অতীতে সামরিক স্বৈরাচার দেখেছে। আর এখন যা চলছে, তা হচ্ছে বেসামরিক স্বৈরাচার। গতকাল মঙ্গলবার যুক্তরাষ্ট্রের জ্যাকসনহাইটে নিউইয়র্ক প্রবাসী সমাজ আয়োজিত এক সভায় আ স ম আবদুর রব এসব কথা বলেন। তিনি চিকিৎসার জন্য বর্তমানে যুক্তরাষ্ট্রে অবস্থান করছেন।আ স ম আবদুর রব বলেন, দেশ ঠিকই এগিয়ে যাচ্ছে। তবে দেশের এ অগ্রগতির জন্য সরকার কিছুই করেনি। উন্নয়ন, অগ্রগতি সবই হয়েছে জনগণের নিজস্ব উদ্যোগে। তিনি বলেন, প্রবাসীদের পাঠানো অর্থে দেশে এখন রেকর্ড পরিমাণ বৈদেশিক মুদ্রার রিজার্ভ রয়েছে। অথচ দেশে কোনো কার্যকর বিনিয়োগ হচ্ছে না। বাংলাদেশের মানুষ গণতন্ত্র ও সুশাসনের জন্য মুক্তিযুদ্ধ করেছিল বলে উল্লেখ করেন তিনি।আনোয়ার আলীর সভাপতিত্বে সভায় অন্যদের মধ্যে বক্তব্য দেন আবদুল মুকিত চৌধুরী, মইন উদ্দিন নাসের, শহীদুল্লাহ ফরাজী, আবদুস সালাম ও সব্যসাচী দস্তিদার।
