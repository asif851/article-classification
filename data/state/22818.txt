

কক্সবাজারের টেকনাফ উপজেলার শাহপরীর দ্বীপ এলাকার সাগরে রোহিঙ্গাবাহী আরও একটি নৌকা ডুবে গেছে। এ ঘটনায় এখন পর্যন্ত ছয় নারী, পাঁচ শিশুসহ ১১ জনের লাশ উদ্ধার করা হয়েছে।  আজ সোমবার ভোররাত চারটার দিকে এই নৌকাডুবির ঘটনা ঘটে। নৌকাডুবির পর ২১ জনকে জীবিত উদ্ধার করা হয়েছে। আরও অন্তত ৩৩ জন নিখোঁজ রয়েছে।

টেকনাফ মডেল থানার পরিদর্শক (ওসি তদন্ত) শেখ আশরাফুজ্জামান ১১ জনের লাশ উদ্ধারের বিষয় নিশ্চিত করে বলেন, স্থানীয় ইউনিয়ন পরিষদের (ইউপি) সদস্য নুরুল আমিনের মাধ্যমে তাঁরা রোহিঙ্গাবাহী একটি নৌকা ডুবে যাওয়ার খবর জানতে পেরেছেন। স্থানীয় সাবরাং ইউনিয়নের ৭ নম্বর ওয়ার্ডের সদস্য নুরুল আমিন বলেন, মিয়ানমার থেকে পালিয়ে আসা অন্তত ৬৫ জন রোহিঙ্গা নিয়ে একটি নৌকা ভোররাত চারটার দিকে সাগরে ডুবে যায়। কোস্টগার্ড ও স্থানীয় লোকজন ১১ লাশ উদ্ধার করেছে। লাশগুলো দাফনের প্রক্রিয়া চলছে।

নুরুল আমিন আরও বলেন, জীবিত উদ্ধার করা রোহিঙ্গারা জানিয়েছেন, নৌকার আরোহীদের মধ্যে প্রায় অর্ধেকই শিশু।
গত ২৯ আগস্ট থেকে ১৬ অক্টোবর পর্যন্ত নাফ নদী ও সাগরে রোহিঙ্গাবাহী ২৬টি নৌকাডুবির ঘটনা ঘটেছে। নৌকাডুবিতে এ পর্যন্ত ১৮৩ জনের লাশ উদ্ধার করা হয়েছে। এর মধ্যে ১৮২ জন রোহিঙ্গা। অন্যজন বাংলাদেশি নৌকার মাঝি। রোহিঙ্গাদের লাশের মধ্যে ৯১ জন শিশু, ৬২ জন নারী ও ২৯ জন পুরুষ।
