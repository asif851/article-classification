
উচ্চ আদালতের নির্দেশের এক মাস পার হওয়ার পরও নারায়ণগঞ্জের সোনারগাঁ উপজেলা পরিষদের চেয়ারম্যান আজহারুল মান্নানকে দায়িত্ব বুঝিয়ে দেওয়া হয়নি।আদালত-সংশ্লিষ্ট সূত্রে জানা যায়, উপজেলা বিএনপির সাধারণ সম্পাদক ও উপজেলা পরিষদের চেয়ারম্যান আজহারুল মান্নানের বিরুদ্ধে পুলিশের দায়ের করা দুটি মামলার অভিযোগপত্র দেওয়ার পর গত ১৬ ফেব্রুয়ারি স্থানীয় সরকার মন্ত্রণালয় এক আদেশে তাঁকে সাময়িক বরখাস্ত করে। আজহারুল এই আদেশ স্থগিত করতে উচ্চ আদালতে রিট করেন।পরে হাইকোর্টের একটি বেঞ্চ গত ৩ মে আজহারুল মান্নানের সাময়িক বরখাস্তের আদেশ স্থগিত করে তাঁকে স্বপদে বহাল করার জন্য স্থানীয় সরকার মন্ত্রণালয়ের সচিব, স্থানীয় সরকার মন্ত্রণালয়ের জ্যেষ্ঠ সচিব, উপজেলা শাখা-২, ঢাকা বিভাগীয় কমিশনার, নারায়ণগঞ্জের জেলা প্রশাসক ও সোনারগাঁ উপজেলা নির্বাহী কর্মকর্তাকে (ইউএনও) নির্দেশ দেন।উপজেলা নির্বাহী কর্মকর্তা (ইউএনও) আবু নাছের ভূঁঞা বলেন, ‘আদালতের নির্দেশ আমরা হাতে পেয়েছি। মন্ত্রণালয় থেকে তাঁকে বহাল করে চিঠি দেওয়ার সঙ্গে সঙ্গে তাঁর দায়িত্ব বুঝিয়ে দেওয়া হবে।’
