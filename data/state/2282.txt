
জঙ্গি কাজে অর্থায়নে জড়িত থাকার অভিযোগে সিঙ্গাপুরে গ্রেপ্তার হওয়া ছয় বাংলাদেশির মধ্যে চারজন আজ মঙ্গলবার দোষী সাব্যস্ত হয়েছেন। সিঙ্গাপুরের ইংরেজি দৈনিক ট্রেইটস টাইমসের অনলাইনের প্রতিবেদনে এই তথ্য জানানো হয়েছে।দোষী সাব্যস্ত হওয়া চার বাংলাদেশি হলেন মিজানুর রহমান (৩১), রুবেল মিয়া (২৬), মো. জাবেদ কায়সার হাজি নুরুল ইসলাম সওদাগর (৩১) ও ইসমাইল হাওলাদার সোহেল (২৯)।চারজনই আজ আদালতে তাঁদের দোষ স্বীকার করেছেন। এরপর তাঁদের দোষী সাব্যস্ত করেন আদালত।দোষী সাব্যস্ত চারজনের সাজা এখনো ঘোষণা করা হয়নি। সাজা ঘোষণার জন্য শুনানি হবে। শুনানিতে যুক্তি উপস্থাপনের প্রস্তুতির জন্য সময় চেয়েছেন আইনজীবীরা। চার আসামিকে আগামী ২১ জুন ফের আদালতে তোলা হতে পারে।
গ্রেপ্তার হওয়া বাকি দুজন লিয়াকত আলী মামুন (২৯) ও দৌলতুজ্জামান (৩৪) তাঁদের বিরুদ্ধে আনা অভিযোগ আদালতে অস্বীকার করেছেন। তাঁদের বিষয়ে আগামী ৯ জুন ফের আদালত বসবে।
বাংলাদেশে জঙ্গি কাজে অর্থায়নের জন্য ছয় বাংলাদেশির বিরুদ্ধে গত শুক্রবার অভিযোগ আনে সিঙ্গাপুরের পুলিশ। এর মধ্য দিয়ে দেশটির সন্ত্রাসবিরোধী আইনে প্রথমবারের মতো ছয় বাংলাদেশি বিচারের মুখোমুখি হন। ওই দিন আসামিদের দেশটির আদালতে হাজির করা হয়। তার আগে জঙ্গি কাজে যুক্ত থাকার অভিযোগে তাঁদের গ্রেপ্তার করা হয়।
আদালতের নথি অনুযায়ী, ছয়জনের মধ্যে মিজানুর রহমান দলনেতা। মামুন উপনেতা। দলটির অর্থ বিভাগের দায়িত্বে ছিলেন রুবেল। জাবেদ সামলাতেন নিজেদের মিডিয়া। দলটির নিরাপত্তা কাউন্সিলের দায়িত্বে ছিলেন দৌলতুজ্জামান, যোদ্ধাদের কাউন্সিলে ছিলেন সোহেল।
রুবেল ও জাবেদের বিরুদ্ধে একই আইনের অন্য একটি ধারায়ও অভিযোগ আনা হয়েছে।
সিঙ্গাপুরের সংবাদমাধ্যমের খবরে বলা হচ্ছে, এই বাংলাদেশিরা নিজেদের ‘ইসলামিক স্টেট ইন বাংলাদেশ (আইএসবি) ’ নামে এক গোপন সংগঠনের সদস্য বলে দাবি করেছেন। তাঁরা পুলিশকে বলেছেন, সরকার উৎখাতে দেশে ফিরে সন্ত্রাসী হামলা চালানোর পরিকল্পনা করছিলেন।
আরও পড়ুন:সিঙ্গাপুরের আদালতে ছয় বাংলাদেশি
