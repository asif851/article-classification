
জিয়া অরফানেজ ট্রাস্ট দুর্নীতি মামলায় তৃতীয় দিনের মতো যুক্তি-তর্ক উপস্থাপন শেষ হয়েছে। আজ মঙ্গলবার রাজধানীর পুরান ঢাকার বকশীবাজারে স্থাপিত বিশেষ আদালতে এই যুক্ত-তর্ক উপস্থাপন করা হয়।
মঙ্গলবার বিকেল পৌনে চারটার দিকে এই যুক্তি-তর্ক উপস্থাপন করেন খালেদা জিয়ার আইনজীবী আবদুর রেজ্জাক খান। যুক্তি-তর্ক শুনানিতে আবদুর রেজ্জাক খান বলেন, এই মামলার সঙ্গে খালেদা জিয়ার মানসম্মান জড়িত। এ মামলায় কিছুই নেই। কোনো সাক্ষ্য–প্রমাণ দিয়ে খালেদা জিয়ার বিরুদ্ধে আনা অভিযোগ প্রমাণ করতে পারেনি দুদক।
আদালতের কার্যক্রম শেষে বিএনপির স্থায়ী কমিটির সদস্য মওদুদ আহমদ সাংবাদিকদের বলেন, এটি একটি রাজনৈতিক মামলা। খালেদা জিয়া প্রধানমন্ত্রী থাকাকালীন ক্ষমতার অপব্যবহার করেছেন—এটা দুদকের ৩২ জন সাক্ষীর একজনও আদালতে বলেননি। তাঁকে হয়রানির জন্য এ মামলা করা হয়েছে। তাঁরা আশা করছেন, এ মামলায় খালাস পাবেন খালেদা জিয়া।
অপর দিকে আদালতের কার্যক্রম শেষে দুদকের আইনজীবী মোশাররফ হোসেন কাজল সাংবাদিকদের বলেন, এই মামলায় দুদক সাক্ষ্য–প্রমাণ দিয়ে খালেদা জিয়ার বিরুদ্ধে আনা অভিযোগ প্রমাণ করতে সক্ষম হয়েছে। তাঁরা খালেদা জিয়ার সর্বোচ্চ সাজা চেয়েছেন আদালতে।
এর আগে বেলা ১১টা ২৪ মিনিটে আদালতে হাজির হন খালেদা জিয়া। বিকেল চারটার দিকে আদালতের কার্যক্রম শেষে এজলাস ত্যাগ করেন তিনি।
