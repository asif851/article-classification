
রংপুরের পীরগঞ্জ উপজেলায় এক পুরোহিত অপহৃত হওয়ার প্রায় ২৪ ঘণ্টা পর লালমনিরহাট থেকে আজ শনিবার তাঁকে উদ্ধার করেছে পুলিশ। এ ঘটনায় একজনকে আটক করা হয়েছে।
পুলিশ জানায়, পীরগঞ্জের ওসমানপুর এলাকার সর্দারপাড়া আশ্রমের পুরোহিত উত্তম কুমার মোহন্তকে গতকাল শুক্রবার সকাল ১০টার দিকে মুঠোফোনে বিয়ে পড়ানোর কথা বলে ডেকে নেওয়া হয় গাইবান্ধা রেলওয়ে স্টেশন এলাকায়। উত্তম কুমার সকাল ১০টার দিকে গাইবান্ধা রেলওয়ে স্টেশনে পৌঁছালে তিনজন দুর্বৃত্ত তাঁকে লালমনিরহাটের আদিতমারী উপজেলায় নিয়ে যায়। সেখান থেকে একই উপজেলার কুঠিরপাড়া হাট এলাকায় নিয়ে যাওয়া হয়। আবার সেখান থেকে লালমনিরহাটের সীমান্তবর্তী এলাকা মোগলহাট ইউনিয়নের কর্ণপুর গ্রামের একটি বাড়িতে আটকে রাখা হয় তাঁকে। এর মধ্যেই অপহরণকারীরা উত্তম কুমারের ছেলে আকাশ মোহন্তের কাছে মুঠোফোনে দেড় লাখ টাকা মুক্তিপণ দাবি করে।এদিকে গতকাল রাত নয়টার দিকে আকাশ বিষয়টি পুলিশকে জানায়। মুঠোফোন ট্র্যাকিংয়ের মাধ্যমে অপহৃত ও অপহরণকারীদের অবস্থান নির্ণয় করে অভিযান শুরু করে পুলিশ। এ সময় অপহরণকারীরা দফায় দফায় স্থান পরিবর্তন করে। সর্বশেষ সদর উপজেলার মোগলহাট ইউনিয়নের কর্ণপুর গ্রামে আনোয়ার হোসেনের বাড়িতে অবস্থান নেয় তারা।এরপর ওই স্থানে পুলিশ পুরোহিতের আত্মীয় সেজে কৌশলে অপহরণকারীদের মুঠোফোন নম্বরে দুই হাজার টাকা বিকাশ করে বলে, ‘বাকি টাকা নিয়ে আমরা আসছি।’ আজ সকাল ১০টার দিকে রংপুরের অতিরিক্ত পুলিশ সুপার (অপরাধ) আবদুল্লাহ আল ফারুক রংপুরের পীরগঞ্জ ও লালমনিরহাট পুলিশের সহযোগিতায় অপহৃত পুরোহিত উত্তম কুমারকে ওই বাড়ি থেকে উদ্ধার করেন। এ সময় বাড়ির মালিক আনোয়ার হোসেনকে আটক করা হয়। পীরগঞ্জ থানার ভারপ্রাপ্ত কর্মকর্তা (ওসি) রেজাউল করিম বলেন, এ ব্যাপারে অপহৃত উত্তম কুমার মোহন্তের ছেলে আকাশ মোহন্ত বাদী হয়ে আনোয়ার হোসেনসহ অজ্ঞাতনামা তিন থেকে চারজনের নামে অপহরণ মামলা করেছেন। পুলিশ সুপার (এসপি) আবদুর রাজ্জাক বলেন, আনোয়ারকে জিজ্ঞাসাবাদ করা হচ্ছে। এ ঘটনার সঙ্গে কারা জড়িত কিংবা এর সঙ্গে জঙ্গি সম্পৃক্ততা আছে কি না, তাও খতিয়ে দেখছে পুলিশ।
