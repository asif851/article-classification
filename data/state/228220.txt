
২০১৭-১৮ অর্থবছরের জন্য ৩ হাজার ৩৩৭ কোটি ৬৭ লাখ টাকার বাজেট ঘোষণা করেছে ঢাকা দক্ষিণ সিটি করপোরেশন (ডিএসসিসি), যা গত অর্থবছরের ঘোষিত বাজেটের চেয়ে ১৫৪ কোটি ২ লাখ টাকা বেশি।
গতকাল সোমবার দুপুরে নগর ভবনের মেয়র মোহাম্মদ হানিফ সম্মেলন কক্ষে এই বাজেট ঘোষণা করেন ডিএসসিসির মেয়র সাঈদ খোকন। প্রস্তাবিত বাজেটে উন্নয়ন ব্যয় ধরা হয়েছে ৭৭ শতাংশ।
২০১৬-১৭ অর্থবছরে ৩ হাজার ১৮৩ কোটি ৬৫ লাখ টাকার বাজেট ঘোষণা করেছিল ডিএসসিসি। এর মধ্যে ১ হাজার ৭৮৮ কোটি ৭৭ লাখ টাকার বাজেট বাস্তবায়িত হয়েছে, যা শতকরা হিসাবে ৫৬ ভাগ।
গত অর্থবছরের বাজেট পুরোটা কেন বাস্তবায়ন করা যায়নি?—অনুষ্ঠানে সাংবাদিকদের এমন প্রশ্নের জবাবে মেয়র সাঈদ খোকন বলেন, ‘ডিএসসিসির অঞ্চল-১ ও অঞ্চল-২ থেকে রাজস্ব আদায়ের লক্ষ্যমাত্রা ঠিক করেছিলাম প্রায় ৫০০ কোটি টাকা। কিন্তু একজন আইনজীবীর রিটের পরিপ্রেক্ষিতে ওই দুই অঞ্চলে রাজস্ব আদায়ে স্থগিতাদেশ দেন আদালত। এ জন্য আমরা কাঙ্ক্ষিত রাজস্ব আদায় করতে পারিনি। তবে এবারের বাজেট পুরোটা বাস্তবায়ন করতে পারব।’
এদিকে চলতি অর্থবছরে প্রস্তাবিত বাজেটে রাজস্ব আয়ের লক্ষ্যমাত্রা ধরা হয়েছে ১ হাজার ৬৪ কোটি ৭৮ লাখ টাকা, যা গত অর্থবছরের তুলনায় ৩২৬ কোটি ৪৯ লাখ টাকা কম।
চলতি অর্থবছরে মশক নিয়ন্ত্রণ কার্যক্রমে ২৫ কোটি ৬০ লাখ টাকা বরাদ্দ রাখা হয়েছে, যা গত অর্থবছরের প্রস্তাবিত বাজেটের চেয়ে ১৪ কোটি ১ লাখ টাকা বেশি। এ ছাড়া নগরের বর্জ্য ব্যবস্থাপনা খাতেও গত বছরের প্রস্তাবিত বাজেটের চেয়ে ৪ কোটি ৫ লাখ টাকা বেশি ধরা হয়েছে।
বাজেট ঘোষণা উপলক্ষে গণমাধ্যমকর্মীদের সরবরাহ করা পুস্তিকায় দেখা যায়, ২০১৭-১৮ অর্থবছরে নিজস্ব আয়ের অন্যতম খাত ধরা হয়েছে বাজার সেলামি। এবার বাজার সেলামি বাবদ আয় ধরা হয়েছে ৩১৩ কোটি টাকা, গত অর্থবছরে যা ছিল ৬৫০ কোটি টাকা। তবে আদায় হয়েছে মাত্র ১০৫ কোটি টাকা। এবার কর আয়ের (হোল্ডিং, পরিচ্ছন্ন ও লাইটিং) লক্ষ্যমাত্রা ধরা হয়েছে ৫১৫ কোটি টাকা, যা গত বছর ছিল ৫০০ কোটি টাকা।
গত বছর বাজার ভাড়া আদায় করা হয়েছিল ৩০ কোটি টাকা। এবারের বাজেটে সমপরিমাণ টাকা আয় ধরা হয়েছে। এ ছাড়া গত অর্থবছরে যাত্রীছাউনি ভাড়া বাবদ ১ কোটি টাকা আয় ধরা হয়েছিল। কিন্তু এই খাতে কোনো আয় হয়নি। তাই এবার এই খাতে লক্ষ্যমাত্রা নেই। ট্রেড লাইসেন্স আয় বাবদ চলতি অর্থবছরের বাজেটে ৭০ কোটি টাকা লক্ষ্যমাত্রা নির্ধারণ করা হয়েছে, গত অর্থবছরে তা ছিল ৬৫ কোটি টাকা।
এ ছাড়া রাস্তা খনন ফি বাবদ ২৫ কোটি টাকা, অস্থায়ী পশুর হাট ইজারা বাবদ ১০ কোটি ১ লাখ টাকা, বাস-ট্রাক টার্মিনাল থেকে ৪ কোটি টাকা, যন্ত্রপাতি ভাড়া বাবদ ৫ কোটি টাকা, শিশুপার্ক থেকে ৫ কোটি টাকা, কমিউনিটি সেন্টার ভাড়া বাবদ ২ কোটি টাকা, বিজ্ঞাপন কর বাবদ ৩ কোটি টাকা, ক্ষতিপূরণ বাবদ ১ কোটি টাকা এবং পেট্রল পাম্প বাবদ ২ কোটি টাকা আয়ের লক্ষ্যমাত্রা ধরা হয়েছে।
আয়ের লক্ষ্যমাত্রা বাস্তবায়িত হবে বলে আশা প্রকাশ করেছেন মেয়র সাঈদ খোকন। তিনি বলেন, সরকারি মঞ্জুরি (থোক) খাতে ৪০ কোটি ও সরকারি বিশেষ মঞ্জুরি (থোক) বাবদ ১৫০ কোটি টাকা এবং সরকারি ও বৈদেশিক সহায়তামূলক প্রকল্প খাতে ১ হাজার ৯৩৭ কোটি ৫৯ লাখ টাকা পাওয়ার সম্ভাবনা রয়েছে।
বাজেট বক্তৃতায় মেয়র সাঈদ খোকন ডিএসসিসির ব্যয়ের খাতগুলোও উপস্থাপন করেন। তিনি বলেন, ২০১৭-১৮ অর্থবছরের বাজেটে বেতন-ভাতা বাবদ ২৫০ কোটি টাকা; সড়ক ও ট্রাফিক অবকাঠামো রক্ষণাবেক্ষণ ও উন্নয়ন খাতে ১ হাজার ১৩০ কোটি ৫১ লাখ; ভৌত অবকাঠামো নির্মাণ বা উন্নয়ন ও রক্ষণাবেক্ষণ খাতে ৩৭৪ কোটি ৮০ লাখ; বিদ্যুৎ, জ্বালানি, পানি ও গ্যাস বাবদ ১৪৩ কোটি ৫০ লাখ; মেরামত ও রক্ষণাবেক্ষণ বাবদ ২৬ কোটি ২৫ লাখ; মশক নিয়ন্ত্রণ কার্যক্রম বাবদ ২৫ কোটি ৬০ লাখ; বিভিন্ন যন্ত্রপাতি ও সরঞ্জাম সরবরাহ বাবদ ১০৪ কোটি ১২ লাখ; বিশেষ উন্নয়ন প্রকল্প খাতে ২৫ কোটি; অপ্রত্যাশিত উন্নয়ন খাতে ব্যয়ের জন্য ২৫ কোটি টাকা ব্যয় বরাদ্দ রাখা হয়েছে।
বাজেট ঘোষণা অনুষ্ঠানে ডিএসসিসির গত দুই বছরের বিভিন্ন উন্নয়ন কর্মকাণ্ড তুলে ধরে মেয়র সাঈদ খোকন বলেন, ‘আমি দায়িত্বভার নেওয়ার পর নগরের ১০ ভাগ বিদ্যুৎ বাতিও জ্বলত না। এখন নগরের ৯০ ভাগ সড়ক ও গলিতে অত্যাধুনিক এলইডি বাতি লাগানো হয়েছে। আগামী মাসের মধ্যেই পুরো নগরে এলইডি বাতি লাগানোর কাজ শেষ হবে।’ তিনি বলেন, ইতিমধ্যে ১১টি আধুনিক গণশৌচাগার উদ্বোধন করা হয়েছে। এমন আরও ৪৭টি গণশৌচাগার নির্মাণ ও ১৭টির সংস্কার কার্যক্রম চলছে। ৩১টি খেলার মাঠ ও পার্ক ঢেলে সাজাতে ‘জলসবুজে ঢাকা’ প্রকল্প নেওয়া হয়েছে। এগুলোর দরপত্র প্রক্রিয়া শেষ পর্যায়ে।
বাজেট ঘোষণার সময় ডিএসসিসির প্রধান নির্বাহী খান মোহাম্মদ বিলাল ও ৫৭টি ওয়ার্ডের কাউন্সিলরসহ সংস্থাটির বিভিন্ন বিভাগের কর্মকর্তারা উপস্থিত ছিলেন।
