
সড়ক দুর্ঘটনায় গুরুতর আহত প্রথম আলোর প্রধান আলোকচিত্র সাংবাদিক জিয়া ইসলামকে উন্নত চিকিৎসার জন্য সিঙ্গাপুরের গ্লেনইগলস হাসপাতালে পাঠানো হয়েছে।গতকাল শুক্রবার সন্ধ্যায় জিয়াকে নিয়ে এয়ার অ্যাম্বুলেন্স ঢাকা ত্যাগ করে। বাংলাদেশ সময় রাত ১২টার দিকে এয়ার অ্যাম্বুলেন্সটি সিঙ্গাপুরে পৌঁছায়। এরপর হাসপাতালে নেওয়ার পর তাঁর চিকিৎসা শুরু হয়।৯ জানুয়ারি রাতে রাজধানীর বসুন্ধরা শপিং মলের সামনের সড়কে একটি গাড়ি জিয়া ইসলামের মোটর সাইকেলকে পেছন থেকে ধাক্কা দেয়। এতে তিনি মাথায় গুরুতর আঘাত পান। প্রথমে তাঁকে ঢাকা মেডিকেল কলেজ হাসপাতালে ভর্তি করানো হয়। ১০ জানুয়ারি অ্যাপোলো হাসপাতালে নেওয়া হয়। ওই দিনই তাঁর মাথায় প্রাথমিক অস্ত্রোপচার করা হয়।গতকাল বিকেল সোয়া চারটার দিকে সিঙ্গাপুর থেকে একজন চিকিৎসক ও একজন নার্স এয়ার অ্যাম্বুলেন্সে করে ঢাকায় পৌঁছান।এয়ার অ্যাম্বুলেন্স ছাড়ার আগ পর্যন্ত ওই দলের সঙ্গে ছিলেন ঢাকা মেডিকেল কলেজ হাসপাতালের চিকিৎসক হোসাইন ইমাম। তিনি বলেন, জিয়ার শরীরের তাপমাত্রা, রক্তচাপ ও হৃৎস্পন্দন স্বাভাবিক ছিল।জিয়া ইসলামের সুস্থতা কামনা করে তাঁর পৈতৃক ভিটা লালমনিরহাটের পাটগ্রাম এবং বাসস্থান রংপুরে আলাদা দোয়া মাহফিল অনুষ্ঠিত হয়।
