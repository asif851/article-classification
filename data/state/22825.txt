
আদালতের রায়ের প্রতিবাদে পরিবহন ধর্মঘট ডাকা অবৈধ ঘোষণার নির্দেশনা চেয়ে হাইকোর্টে রিট আবেদন করা হয়েছে। রিটে ২৪ ঘণ্টার মধ্যে পরিবহন ধর্মঘট প্রত্যাহারের জন্য নির্দেশনা চাওয়া হয়েছে।
আজ বুধবার রিট আবেদনটি করা হয়। মানবাধিকার সংগঠন হিউম্যান রাইটস অ্যান্ড পিস ফর বাংলাদেশের পক্ষে আইনজীবী মনজিল মোরসেদ রিট আবেদনটি করেন।
পরে মনজিল মোরসেদ প্রথম আলোকে বলেন, আদালতের রায়ের প্রতিবাদে পরিবহন ধর্মঘট ডাকা অবৈধ ঘোষণার নির্দেশনা চেয়ে রিট আবেদন করা হয়েছে। আবেদনে ২৪ ঘণ্টার মধ্যে পরিবহন ধর্মঘট প্রত্যাহারের জন্য নির্দেশনা চাওয়া হয়েছে।
মনজিল মোরসেদ বলেন, ২৪ ঘণ্টার মধ্যে বাস যাতে চলাচল করে, তা নিশ্চিত করতে রিট আবেদনে নির্দেশনা চাওয়া হয়েছে। অন্যথায় লাইসেন্স বাতিলসহ সংশ্লিষ্ট পরিবহন জব্দ করার আরজি জানানো হয়েছে।
মনজিল মোরসেদ জানান, বিচারপতি সৈয়দ মোহাম্মদ দস্তগীর হোসেন ও বিচারপতি মো. আতাউর রহমান খানের সমন্বয়ে গঠিত হাইকোর্ট বেঞ্চে আজ মধ্যাহ্নবিরতির পর এই রিট আবেদনের ওপর শুনানি হতে পারে।
সড়ক দুর্ঘটনায় চলচ্চিত্র ব্যক্তিত্ব তারেক মাসুদ, সাংবাদিক মিশুক মুনীরসহ পাঁচজনের প্রাণহানির মামলায় ঘাতক বাসের চালক জামির হোসেনকে যাবজ্জীবন কারাদণ্ডাদেশ দেন আদালত। গত ২২ ফেব্রুয়ারি দেওয়া এই রায়ের প্রতিবাদে প্রথমে আঞ্চলিকভাবে পরিবহন ধর্মঘটের ডাক দেওয়া হয়। সাভারে ট্রাকচাপায় এক নারীকে হত্যার দায়ে চালকের বিরুদ্ধে গত সোমবার মৃত্যুদণ্ডের রায় দেন আদালত। এরপরই গতকাল মঙ্গলবার থেকে সারা দেশে ধর্মঘট ডাকা হয়। যাত্রীদের জিম্মি করে আদালতের রায় বদলানোর কৌশল নিয়েছে পরিবহন মালিক-শ্রমিক সংগঠনগুলো।
আরও পড়ুন: মন্ত্রীর বাসায় ধর্মঘটের সিদ্ধান্ত? 
