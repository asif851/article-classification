
হবিগঞ্জের চুনারুঘাট উপজেলার জাতীয় উদ্যান সাতছড়ি থেকে ট্যাংক বিধ্বস্তকারী ১০টি রকটে লঞ্চার উদ্ধারের দাবি করেছে র‍্যাব। গতকাল শুক্রবার রাত থেকে আজ শনিবার সকাল ১০টা পর্যন্ত এ অভিযান পরিচালনা করে অস্ত্রগুলো উদ্ধার করা হয় বলে জানায় র‍্যাব-৯।অস্ত্র উদ্ধারের পর র‍্যাপিড অ্যাকশন ব্যাটালিয়নের (র‍্যাব) গণমাধ্যম শাখার পরিচালক কমান্ডার মুফতি মাহমুদ খান বলেন, এ ট্যাংক বিধস্তকারী রকেট লঞ্চারগুলো সন্ত্রাসী কার্যক্রমের জন্য সন্ত্রাসীরা গহিন অরণ্যে এনে রাখে। সাধারণ সন্ত্রাসীরা ব্যবহার করার মতো নয় এগুলো। আমাদের দেশের সন্ত্রাসীরাও এগুলো চালানোর ক্ষেত্রে উপযোগী নয়।মুফতি মাহমুদ খান বলেন, ‘৪০ এমএমআরএল রকেট লঞ্চারগুলো সতেজ ছিল। এগুলো ১৫০০ মিটার দূর পর্যন্ত কার্যকর।’
তবে কী ধরনের সন্ত্রাসী এগুলো রেখেছে, সে বিষয়ে ব্যাখ্যা দেননি তিনি।
মুফতি মাহমুদ খান বলেন, এ ধরনের অভিযান অব্যাহত থাকবে।
সংবাদ ব্রিফিংয়ে উপস্থিত ছিলেন র‍্যাব-৯-এর অধিনায়ক লে. কর্নেল আলী হায়দার আজাদ আহমেদ, হবিগঞ্জের জেলা প্রশাসক মনীষ চাকমা, অতিরিক্ত পুলিশ সুপার ধীমান চন্দ্র কর্মকার ও মনিরুজ্জামান, হবিগঞ্জের অতিরিক্ত পুলিশ সুপার আসম সামশুজ্জামান ভুঁইয়া প্রমুখ।
