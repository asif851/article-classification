
কুমিল্লার চৌদ্দগ্রামে গত ফেব্রুয়ারিতে বাসে পেট্রলবোমা হামলার ঘটনায় করা একটি মামলায় বিএনপির স্থায়ী কমিটির সদস্য এম কে আনোয়ারকে গতকাল মঙ্গলবার কারাগারে পাঠিয়েছেন কুমিল্লার একটি আদালত।একই দিন ঢাকায় গ্রেপ্তার করা হয়েছে সাংবাদিক নেতা ও বিএনপির চেয়ারপারসনের উপদেষ্টা শওকত মাহমুদকে।এম কে আনোয়ার গতকাল কুমিল্লার ৫ নম্বর আমলি আদালতে হাজির হয়ে জামিনের আবেদন করেন। শুনানি শেষে জ্যেষ্ঠ বিচারিক হাকিম আ স ম শহীদুল্লাহ কায়সার জামিন নামঞ্জুর করে তাঁকে কারাগারে পাঠানোর নির্দেশ দেন। এরপর পুলিশ তাঁকে কুমিল্লা কারাগারে নিয়ে যায়।শুনানির একপর্যায়ে এম কে আনোয়ার আদালতের উদ্দেশে বলেন, ‘মাননীয় বিচারক, আমিও ১৩ বছর বিচারিক হাকিমের দায়িত্ব পালন করেছি। ৩০ বছরের অধিককাল সরকারি চাকরি করে বড় পদে অধিষ্ঠিত ছিলাম। ২০ বছরে পাঁচবার সাংসদ ছিলাম। মন্ত্রী ছিলাম একাধিকবার। ৮৪ বছর বয়সে ঢাকায় বসে চৌদ্দগ্রামে পেট্রলবোমা হামলার ইন্ধন দেব, এটা আপনার বিশ্বাস হয়? তাই আমি আপনার কাছে ন্যায়বিচার প্রত্যাশা করছি।’বিএনপির ডাকা হরতাল-অবরোধ চলাকালে গত ২ ফেব্রুয়ারি দিবাগত গভীর রাতে চৌদ্দগ্রামে কক্সবাজার থেকে ঢাকাগামী একটি বাসে পেট্রলবোমা নিক্ষেপ করা হয়। এ সময় আগুনে পুড়ে আটজন মারা যান। ওই ঘটনায় চৌদ্দগ্রাম থানার পুলিশ দুটি মামলা করে।এম কে আনোয়ারের আইনজীবী মো. হারুনুর রশিদ দাবি করেন, মামলা দুটির এজাহারে এম কে আনোয়ারের নাম নেই। তবু তাঁকে হয়রানি করা হচ্ছে। আর পুলিশ বলছে, মামলা দুটিতে তাঁকে হুকুমের আসামি করা হয়েছে।এই মামলায় এম কে আনোয়ার গত ৯ জুলাই হাইকোর্ট থেকে চার সপ্তাহের জন্য আগাম জামিন পান। পরে রাষ্ট্রপক্ষ আপিল করলে আপিল বিভাগ হাইকোর্টের আদেশ বাতিল করেন এবং তাঁকে এক সপ্তাহের মধ্যে বিচারিক আদালতে হাজির হতে নির্দেশ দেন। এর পরিপ্রেক্ষিতে ৩ আগস্ট এম কে আনোয়ার কুমিল্লার ৫ নম্বর আমলি আদালতে হাজির হন। কিন্তু আদালতে মূল নথি না আসায় ওই দিন শুনানি হয়নি। গতকাল একই আদালতে তিনি জামিনের আবেদন করেন।শওকত গ্রেপ্তার, অনুষ্ঠান পণ্ড: গতকাল সকালে রাজধানীর পান্থপথে একটি কনভেনশন সেন্টারের কাছ থেকে শওকত মাহমুদকে গ্রেপ্তার করে ঢাকা মহানগর গোয়েন্দা পুলিশ (ডিবি)। এ সময় তিনি আদর্শ ঢাকা আন্দোলন নামের একটি সংগঠনের সংবাদ সম্মেলনে যোগ দিতে যাচ্ছিলেন। তিনি এই সংগঠনের সদস্যসচিব।ঢাকা সিটি করপোরেশন নির্বাচনে অনিয়ম ও কারচুপির তথ্য-উপাত্ত উপস্থাপন করতে এ সংবাদ সম্মেলন ডাকা হয়েছিল। তবে পুলিশের বাধায় সংবাদ সম্মেলন পণ্ড হয়ে যায়।বিএনপির চেয়ারপারসনের উপদেষ্টা শওকত মাহমুদ ঢাকা ফেডারেল সাংবাদিক ইউনিয়নের (বিএফইউজে) একাংশের সভাপতি। একই সঙ্গে তিনি কুমিল্লার ব্রাহ্মণপাড়া উপজেলা বিএনপির আহ্বায়ক। তাঁকে গ্রেপ্তারের প্রতিবাদে ব্রাহ্মণপাড়া ও পার্শ্ববর্তী বুড়িচং উপজেলায় কাল বৃহস্পতিবার সকাল-সন্ধ্যা হরতাল ডেকেছে স্থানীয় বিএনপি।ডিবির উপকমিশনার (দক্ষিণ) মাশরুকুর রহমান খালেদ প্রথম আলোকে বলেন, শওকত মাহমুদকে রমনা থানার একটি মামলায় গ্রেপ্তার দেখানো হয়েছে। গত ১০ জানুয়ারি রাজধানীর ইস্কাটনে একটি গাড়ি পোড়ানো ও চালক নিহত হওয়ার ঘটনায় এ মামলাটি হয়। এ ছাড়া তিনি গাড়ি ভাঙচুর-অগ্নিসংযোগ ও ককটেল বিস্ফোরণের ঘটনায় যাত্রাবাড়ী থানায় হওয়া তিনটি মামলার এজাহারভুক্ত ও অভিযোগপত্রভুক্ত আসামি।তদন্তসংশ্লিষ্ট সূত্র জানায়, শওকত মাহমুদকে আজ বুধবার রমনা থানার মামলায় আদালতে হাজির করে রিমান্ডের আবেদন করা হবে। যদিও তিনি এই মামলার এজাহারভুক্ত আসামি নন।এদিকে বাংলাদেশ ফেডারেল সাংবাদিক ইউনিয়ন (বিএফইউজে) ও ঢাকা সাংবাদিক ইউনিয়নের (ডিইউজে) একাংশের নেতারা শওকত মাহমুদের মুক্তির দাবিতে গতকাল দুপুরে জাতীয় প্রেসক্লাবের সামনে বিক্ষোভ-সমাবেশ করেছেন।
