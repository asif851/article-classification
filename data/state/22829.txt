
রাজধানীর সোহরাওয়ার্দী উদ্যানে আজ সোমবার আওয়ামী লীগের সমাবেশকে কেন্দ্র করে কড়া নিরাপত্তাব্যবস্থা নেওয়া হয়েছে। বঙ্গবন্ধুর স্বদেশ প্রত্যাবর্তন দিবস উপলক্ষে এই সমাবেশ হচ্ছে।সমাবেশ করতে ইতিমধ্যে আওয়ামী লীগকে অনুমতি দিয়েছে ঢাকা মহানগর পুলিশ (ডিএমপি)।৫ জানুয়ারি দশম জাতীয় সংসদ নির্বাচনের বর্ষপূর্তি উপলক্ষে রাজধানীতে আওয়ামী লীগ ও বিএনপি পাল্টাপাল্টি সমাবেশ ডাকায় ডিএমপি পরবর্তী নির্দেশ না দেওয়া পর্যন্ত ঢাকায় সব ধরনের সভা-সমাবেশ নিষিদ্ধ করেছিল।আজ বেলা দুইটায় সমাবেশ শুরু হওয়ার কথা। সমাবেশে প্রধান অতিথি হিসেবে উপস্থিত থাকবেন প্রধানমন্ত্রী শেখ হাসিনা।নেতা-কর্মীরা সমাবেশস্থলে আসতে শুরু করেছেন। সমাবেশস্থল সোহরাওয়ার্দী উদ্যানের সবগুলো প্রবেশমুখে তল্লাশি করে নেতা-কর্মীদের ভেতরে ঢুকতে দেওয়া হচ্ছে।সমাবেশস্থল ও এর আশপাশের এলাকায় পুলিশ, আর্মড পুলিশ ব্যাটালিয়ন, র‍্যাব, এসএসএফ, পিজিআরসহ বিভিন্ন গোয়েন্দা সংস্থার সদস্যরা তৎপর রয়েছেন।সমাবেশের মূল মঞ্চের সামনে বাঁশ দিয়ে নিরাপত্তাবেষ্টনী তৈরি করা হয়েছে। বেষ্টনীর ভেতরে প্রবেশের ক্ষেত্রে তল্লাশিতে নিরাপত্তাযন্ত্র ব্যবহার করা হচ্ছে।পুলিশের রমনা বিভাগের উপকমিশনার আবদুল বাতেন আজ সকালে প্রথম আলোকে বলেন, সমাবেশ কেন্দ্র করে পর্যাপ্ত ও প্রয়োজনীয় নিরাপত্তাব্যবস্থা গ্রহণ করা হয়েছে।
