
জাহাঙ্গীরনগর বিশ্ববিদ্যালয় ক্যাম্পাসে মিছিল করায় ছাত্রদলের দুই কর্মীকে ছাত্রলীগের নেতা-কর্মীরা মারধর করেছেন বলে অভিযোগ পাওয়া গেছে। গতকাল মঙ্গলবার বেলা একটার দিকে এ ঘটনা ঘটে। এরপর দুজনকে পুলিশে সোপর্দ করা হয়।প্রত্যক্ষদর্শী সূত্রে জানা যায়, গতকাল দুপুর সাড়ে ১২টার দিকে শহীদ রফিক-জব্বার হল শাখা ছাত্রলীগের সভাপতি নওশাদ আলম, বিশ্ববিদ্যালয় শাখা ছাত্রলীগের আন্তর্জাতিক সম্পর্কবিষয়ক সম্পাদক সজীব কুমার সাহা, বিতর্কবিষয়ক সম্পাদক মো. মাজেদসহ ছয়-সাতজন কর্মী ভূতাত্ত্বিক বিজ্ঞান বিভাগ থেকে ছাত্রদলের কর্মী রফিকুল ইসলাম ও সাদ্দাম হোসেনকে ধরে পরিবহন চত্বরে নিয়ে এসে বেধড়ক মারধর করেন নেতা-কর্মীরা। এরপর তাঁদের প্রক্টরিয়াল বডির কাছে হস্তান্তর করা হয়। সহকারী প্রক্টর মেহেদী ইকবাল বলেন, এ বছরের শুরুর দিকে ক্যাম্পাসের বিশ মাইলে গাড়ি পোড়ানোর মামলায় সন্দেহের ভিত্তিতে ছাত্রদলের দুই কর্মীকে পুলিশে দেওয়া হয়েছে।
