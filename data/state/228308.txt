

রাজধানীর বসুন্ধরা সিটি শপিং কমপ্লেক্সের লেভেল ছয়ে আগুন লেগেছে। সেখানকার ছাদে আটকে থাকা আনোয়ার হোসেন নামে এক ব্যক্তি জানিয়েছেন তিনিসহ ১০ জন আটকে আছেন। ধোঁয়ায় তাঁদের শ্বাস নিতে কষ্ট হচ্ছে। আকুতি জানিয়ে তিনি বলেন, ‘আমাদের উদ্ধার করে নিয়ে যাক।’
আজ রোববার বেলা সাড়ে তিনটার দিকে আনোয়ার হোসেনের সঙ্গে মুঠোফোনে কথা হয় প্রথম আলোর। আনোয়ার বলেন, তিনি বসুন্ধরার জ্যেষ্ঠ ফোরম্যান হিসেবে কর্মরত। যখন আগুন লাগে তখন তিনি নবম তলায় ছিলেন। তাঁর ভাষ্য, ছাদে তাঁর সঙ্গে উপ প্রকৌশলী শামীম হোসেন, জ্যেষ্ঠ ফোরম্যান কবির হোসেন, মামুন হোসেন, হারুন, আসাদ, ইখতিয়ার, জয়, রফিক ও শামীমা নামের এক নারী আটকা পড়েছেন।
বেলা একটার দিকে ঘটনাস্থলে থাকা ফায়ার সার্ভিসের মহাপরিচালক আলী আহমেদ খান সাংবাদিকদের বলেন, বসুন্ধরা সিটি শপিং কমপ্লেক্সের ছাদে ৮ থেকে ১০ জন আটকা পড়েছিলেন। তাঁদের উদ্ধার করা হয়েছে। আগুন নেভাতে তাঁরা চেষ্টা চালিয়ে যাচ্ছেন। তবে আগুন এখনো পুরোপুরি নিয়ন্ত্রণে আসেনি।
বেলা সাড়ে ১১টার দিকে রাজধানীর বসুন্ধরা সিটি শপিং কমপ্লেক্সের লেভেল ছয়ে আগুন লাগে। ফায়ার সার্ভিসের ২০টি ইউনিট আগুন নেভানোর চেষ্টা চালাচ্ছে।
