
মুন্সিগঞ্জ ও মীরকাদিম পৌরসভায় মেয়র পদে বিএনপি তাদের প্রার্থী চূড়ান্ত করেছে। গত সোমবার সদর উপজেলার মুক্তারপুরে জেলা বিএনপির সভাপতি আবদুল হাইয়ের বাড়ির পাশে একটি কারখানায় অনুষ্ঠিত সভায় এই সিদ্ধান্ত নেওয়া হয়।চূড়ান্ত হওয়া প্রার্থীরা হলেন মুন্সিগঞ্জ পৌরসভায় শহর বিএনপির সভাপতি ও বর্তমান মেয়র এ কে এম ইরাদত এবং মীরকাদিমে পৌর বিএনপির জ্যেষ্ঠ সহসভাপতি ও জেলা মুক্তিযোদ্ধা সংসদের সাবেক ডেপুটি কমান্ডার আক্তার ফারুক।দলীয় সূত্র জানায়, মীরকাদিম পৌরসভায় চারজন মনোনয়নপ্রত্যাশী ছিলেন। তাঁদের মধ্যে পৌর বিএনপির সভাপতি জসিম উদ্দিন ও সাধারণ সম্পাদক ওবায়দুর রহমান এবং জেলা বিএনপির সদস্য ও গতবারের মেয়র প্রার্থী মিজানুর রহমান নিজেদের নাম প্রত্যাহার করে নেন। প্রার্থী বাছাই কমিটি আক্তার ফারুককে চূড়ান্তভাবে মনোনীত করে। মুন্সিগঞ্জ পৌরসভায় শহর বিএনপি সাধারণ সম্পাদক ও পৌর কাউন্সিলর শহীদুল ইসলাম প্রার্থিতা প্রত্যাহার করে নিলে মেয়র পদে এ কে এম ইরাদতকে মনোনীত করা হয়। প্রার্থী বাছাই করার সময় জেলা বিএনপির সভাপতি আবদুল হাই, সাধারণ সম্পাদক আলী আজগর, সদর উপজেলা বিএনপির সভাপতি মহিউদ্দিন আহমেদ এবং মীরকাদিম পৌর বিএনপির নয়টি ওয়ার্ডের সভাপতি ও সাধারণ সম্পাদকেরা উপস্থিত ছিলেন।জেলা বিএনপির সাধারণ সম্পাদক আলী আজগর বলেন, সোমবার মুন্সিগঞ্জ ও মীরকাদিম পৌরসভায় বিএনপির প্রার্থী চূড়ান্ত করে কেন্দ্রে পাঠানো হয়েছে।
