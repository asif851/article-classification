
অতিবৃষ্টিতে একটি রেলসেতু ঝুঁকিপূর্ণ হয়ে পড়ায় চট্টগ্রামের সঙ্গে সারা দেশের রেলযোগাযোগ বন্ধ রয়েছে। আজ রোববার বেলা ১১টা ২০ মিনিট থেকে রেলযোগাযোগ বন্ধ হয়ে যায়।
রেলওয়ে পূর্বাঞ্চলের প্রধান পরিচালন কর্মকর্তা মিহির কান্তি গুহ প্রথম আলোকে বলেন, ‘অতিবৃষ্টির কারণে সীতাকুণ্ড উপজেলার কুমিরা নামক এলাকায় অবস্থিত রেলসেতুটির পাশ থেকে মাটি সরে গেছে। সেতুটি চলাচলের জন্য ঝুঁকিপূর্ণ হয়ে গেছে। এ কারণে রেলযোগাযোগ বন্ধ রয়েছে।’
রেলের প্রকৌশলীরা ওই সেতুটি রেলচলাচলের উপযোগী করার চেষ্টা করছেন।
এ প্রসঙ্গে মিহির কান্তি গুহ বলেন, ‘মেরামতের কাজ চলছে। কাজ শেষে সেতুটি দিয়ে পরীক্ষামূলকভাবে ট্রেন চালিয়ে ঝুঁকি মূল্যায়ন করা হবে। এরপর আমরা ট্রেন চলাচল শুরুর বিষয়ে সিদ্ধান্ত নেব।’
রেলওয়ে সূত্র জানিয়েছে, আজ বেলা ১১টা ২০ মিনিটের আগে ওই সেতু দিয়ে ঢাকা ও সিলেটসহ দেশের বিভিন্ন গন্তব্যে আন্তনগর ট্রেনগুলো পার হয়ে গেছে।
