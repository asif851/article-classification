
মামলার তদন্ত কর্মকর্তা আসতে না পারায় কুমিল্লার চৌদ্দগ্রামে পেট্রলবোমা হামলায় নিহত কক্সবাজারের চকরিয়ার দুজনের লাশ গতকাল বৃহস্পতিবার কবর থেকে তোলা যায়নি। ময়নাতদন্তের জন্য কাল শনিবার লাশ দুটি উত্তোলন করা হবে।
গত ৩ ফেব্রুয়ারি দিবাগত রাতে কুমিল্লার চৌদ্দগ্রামে বাসে পেট্রলবোমা হামলায় আটজন নিহত হন। নিহত ব্যক্তিদের মধ্যে আবু তাহের, মোহাম্মদ ইউসুফ ও মোহাম্মদ রাশেদুল ইসলামের বাড়ি কক্সবাজারের চকরিয়ায়। ওই সময় শুধু আবু তাহেরের লাশের ময়নাতদন্ত করা হয়েছিল।
চৌদ্দগ্রাম থানার উপপরিদর্শক (এসআই) ও মামলার তদন্ত কর্মকর্তা মোহাম্মদ ইব্রাহিম প্রথম আলোকে বলেন, ‘বৃহস্পতিবার সকালে ইউসুফ ও রাশেদুলের লাশ কবর থেকে তোলার কথা ছিল। কিন্তু হরতালের কারণে চকরিয়ায় যেতে পারিনি।’
কক্সবাজারের জ্যেষ্ঠ সহকারী পুলিশ সুপার (সদর সার্কেল-চকরিয়া) মো. মাসুদ আলম বলেন, মামলার তদন্ত কর্মকর্তা উপস্থিত থাকতে না পারায় লাশ উত্তোলন করা যায়নি।
চকরিয়া থানার ভারপ্রাপ্ত কর্মকর্তা (ওসি) প্রভাষচন্দ্র ধর বলেন, শনিবার সকালে কবর থেকে লাশ তোলা হবে।
 
