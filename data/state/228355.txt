
ভারতের কারাগারে থাকা বাংলাদেশের নারায়ণগঞ্জের সাত খুনের মামলার অন্যতম আসামি নূর হোসেনকে দেশে ফেরত নেওয়া বা মামলার কার্যক্রম নিয়ে ভারত সরকারের উচ্চপর্যায় থেকে কোনো চিঠি বারাসাতের আদালতে আসেনি। গতকাল সোমবার জেলা আদালতের সরকারি আইনজীবী বিকাশ রঞ্জন দে এই তথ্য জানান।অন্যদিকে, নূর হোসেন এবং তাঁর দুই সঙ্গীর বিরুদ্ধে দীর্ঘ চার মাসেও আদালতে অভিযোগ গঠন না হওয়ায় গতকাল মুখ্য বিচার বিভাগীয় বিচারক মধুমিতা রায় অসন্তোষ প্রকাশ করেন। অভিযোগ গঠনের জন্য তিনি ৩ জানুয়ারি সর্বশেষ তারিখ নির্ধারণ করেছেন।গতকাল দুপুরে নূর হোসেনকে দমদম কেন্দ্রীয় কারাগার থেকে আদালতে আনা হয়। কিন্তু আদালতে অনুপস্থিত ছিলেন জামিনে মুক্ত থাকা তাঁর দুই সহযোগী খান সুমন ও ওহিদুর জামান।গতকাল নূর হোসেন মামলাটি বারাসাতের মুখ্য বিচার বিভাগীয় বিচারক মধুমিতা রায়ের আদালতে ওঠে। জামিনপ্রাপ্ত দুই আসামির পক্ষে আদালতে অনুপস্থিত থাকার আবেদন জানানো হয়। খান সুমনের আইনজীবী অনুপ ঘোষ বলেন, বিচারক এতে অসন্তোষ প্রকাশ করে জামিনপ্রাপ্ত দুই আসামির বিরুদ্ধে গ্রেপ্তারি পরোয়ানা জারির কথা বলেন। এ সময় তিনি আদালতের কাছে সংক্ষিপ্ত সময় চেয়ে আবেদন করেন। এ পরিপ্রেক্ষিতে বিচারক আগামী ৩ জানুয়ারি মামলার অভিযোগ গঠনের জন্য চূড়ান্ত তারিখ দেন।
