
সরকারের শেষ বছরে ৫০ সদস্যের মন্ত্রিসভায় আজ মঙ্গলবার আরও তিনজন নতুন মন্ত্রী এবং একজন প্রতিমন্ত্রী শপথ নিয়েছেন। এঁদের মধ্য একজন প্রতিমন্ত্রী পূর্ণাঙ্গ মন্ত্রী হলেন। 
পূর্ণ মন্ত্রী হিসেবে শপথ নিয়েছেন মৎস্য ও প্রাণিসম্পদ প্রতিমন্ত্রী নারায়ণ চন্দ্র চন্দ, তথ্যপ্রযুক্তি বিশেষজ্ঞ মোস্তাফা জব্বার ও লক্ষ্মীপুরের সাংসদ এ কে এম শাহজাহান কামাল। আর রাজবাড়ীর সাংসদ কাজী কেরামত আলী প্রতিমন্ত্রী হিসেবে শপথ নিয়েছেন। আগামীকাল বুধবার নতুন মন্ত্রীদের দপ্তর বণ্টন হতে পারে।
বঙ্গভবনের দরবার হলে মঙ্গলবার সন্ধ্যা সাড়ে ছয়টায় শপথ গ্রহণ অনুষ্ঠান পরিচালিত হয়। এই চারজনকে শপথ পাঠ করান রাষ্ট্রপতি মো. আবদুল হামিদ। শপথ গ্রহণ অনুষ্ঠান পরিচালনা করেন মন্ত্রিপরিষদ সচিব মোহাম্মদ শফিউল আলম।
এর আগে সোমবার দুপুরে মন্ত্রিপরিষদ সচিব মোহাম্মদ শফিউল আলম তাঁদের ফোন করে শপথ নিতে বঙ্গভবনে যাওয়ার আহ্বান জানান।
মৎস্য ও প্রাণিসম্পদমন্ত্রী মো. ছায়েদুল হকের মৃত্যুতে এই মন্ত্রণালয়ের মন্ত্রীর পদটি শূন্য রয়েছে। নারায়ণ চন্দ্র চন্দ এই মন্ত্রণালয়ের মন্ত্রী হতে পারেন।
বঙ্গভবনের শপথ গ্রহণ অনুষ্ঠানে প্রধানমন্ত্রী শেখ হাসিনা ও মন্ত্রিপরিষদের সদস্যরা উপস্থিত ছিলেন।
মন্ত্রিপরিষদ সচিব মো. শফিউল আলম বার্তা সংস্থা বাসসকে জানিয়েছেন, আগামীকাল বুধবার নতুন মন্ত্রীদের মধ্যে দপ্তর বণ্টন করা হবে।
