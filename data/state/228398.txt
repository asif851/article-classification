

নির্বাচন কমিশনার কবিতা খানম বলেছেন, রংপুর সিটি করপোরেশন নির্বাচন সুষ্ঠুভাবে সম্পন্ন করার জন্য সব ধরনের পদক্ষেপ নেওয়া হয়েছে। এ ছাড়া প্রতিটি নির্বাচনই সুষ্ঠু, নিরপেক্ষ ও গ্রহণযোগ্যভাবে করতে চাই; যাতে নির্বাচন আর বিতর্কিত না হয়। আমরা রংপুর সিটি করপোরেশন নির্বাচনকেও কুমিল্লা সিটি করপোরেশনের মতো সুষ্ঠু ও সবার কাছে গ্রহণযোগ্য করে তুলতে চাই।
আজ মঙ্গলবার সকালে গাজীপুর সিটি করপোরেশন এলাকায় স্মার্ট জাতীয় পরিচয়পত্র বিতরণ কার্যক্রমের উদ্বোধনী অনুষ্ঠানে প্রধান অতিথির বক্তব্যে তিনি এসব কথা বলেন।
কবিতা খানম বলেন, জাতীয় পরিচয়পত্র হচ্ছে একটি ডিজিটাল ডকুমেন্ট। বর্তমান বিশ্বের সর্বাধুনিক প্রযুক্তি ব্যবহার করে এটি প্রস্তুত করা হয়েছে। এ পরিচয়পত্র একটি বহনযোগ্য দলিল, যা নাগরিকদের পরিচয় নিশ্চিত করার পাশাপাশি রাষ্ট্রীয় ও সামাজিক সেবা সুবিধা প্রদান, তথা সুশাসন প্রতিষ্ঠার ক্ষেত্রে নিশ্চয়তা প্রদান করতে মুখ্য ভূমিকা পালন করবে।
এই নির্বাচন কমিশনার বলেন, সিটি করপোরেশনগুলোতে এ স্মার্ট কার্ড সরবরাহের পরে জেলা পর্যায়ে সরবরাহের পদক্ষেপ গৃহীত হচ্ছে। ডিসেম্বরের ১ তারিখে ৩৭টি জেলায় একযোগে এই পরিচয়পত্র বিতরণের উদ্বোধনী অনুষ্ঠিত হবে।
ঢাকার আঞ্চলিক নির্বাচন কর্মকর্তা রকিব উদ্দিন মণ্ডলের সভাপতিত্বে অনুষ্ঠানে বিশেষ অতিথির বক্তব্য দেন নির্বাচন কমিশন সচিবালয়ের সচিব হেলালুদ্দীন আহমদ, গাজীপুর সিটি করপোরেশনের প্রধান নির্বাহী কর্মকর্তা কে এম রাহাতুল ইসলাম, গাজীপুর জেলা পরিষদের চেয়ারম্যান আখতারউজ্জামান, গাজীপুরের জেলা প্রশাসক দেওয়ান মুহাম্মদ হুমায়ুন কবীর ও গাজীপুরের অতিরিক্ত পুলিশ সুপার রাসেল শেখ।
এর আগে স্মার্ট জাতীয় পরিচয়পত্রবিষয়ক উপস্থাপনা করেন ব্রিগেডিয়ার জেনারেল মোহাম্মদ সাইদুল ইসলাম। অনুষ্ঠানে স্বাগত বক্তব্য দেন জেলা নির্বাচন কর্মকর্তা মো. তারিফুজ্জামান। পরে প্রধান অতিথি কয়েকজন বিশিষ্ট নাগরিকের হাতে স্মার্ট জাতীয় পরিচয়পত্র তুলে দিয়ে এ কার্যক্রমের আনুষ্ঠানিক উদ্বোধন ঘোষণা করেন।
