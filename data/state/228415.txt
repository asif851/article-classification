
সারচার্জ থেকে বছরে আসা প্রায় ৩০০ কোটি টাকা তামাক নিয়ন্ত্রণে ব্যবহার করার পক্ষে মন্ত্রিসভা। নিয়ন্ত্রণের ১৪টি খাতে এই টাকা ব্যবহার করা হবে। এ ছাড়া মন্ত্রিসভার আজ সোমবারের সিদ্ধান্ত অনুসারে, বাংলাদেশ বিজ্ঞান ও শিল্প গবেষণা পরিষদের বিশেষ যোগ্যতা ও মেধাসম্পন্ন বিজ্ঞানীদের ৬৭ বছর চাকরির মেয়াদ বন্ধ হবে।
প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার নিয়মিত বৈঠকে এসব সিদ্ধান্ত হয়েছে।
মন্ত্রিপরিষদ সচিব মোহাম্মদ শফিউল আলম জানান, তামাকজাতীয় পণ্যের ওপর থেকে ১ শতাংশ হারে যে সারচার্জ নেওয়া হচ্ছে সেই অর্থ তামাক নিয়ন্ত্রণের জন্য ব্যবহার করার একটি নীতিমালায় অনুমোদন দিয়েছে মন্ত্রিসভা। ২০১৪ সাল থেকে এই সারচার্জ নেওয়া হচ্ছে। এতে বছরে প্রায় ৩০০ কোটি টাকা পাওয়া যায়। এই টাকা এখন তামাক নিয়ন্ত্রণের জন্য ১৪টি খাতে ব্যবহার করা হবে। এর মধ্যে যে কৃষকেরা তামাক উৎপাদন করেন তাঁদের সেটা না করার জন্য উদ্বুদ্ধ করতেও ব্যয় করা হবে।
বাংলাদেশ বিজ্ঞান ও শিল্প গবেষণা পরিষদ সংশোধন আইন ২০১৭ এর খসড়ায় নীতিগত অনুমোদন দিয়েছে মন্ত্রিসভা। এতে ওই প্রতিষ্ঠানের বিশেষ যোগ্যতা ও মেধাসম্পন্ন বিজ্ঞানীদের ৬৭ বছর চাকরির মেয়াদ বন্ধ হবে। কারণ মূল আইনে বলা ছিল, ৬৭ বছর পর্যন্ত চাকরির মেয়াদ তাঁদেরই হবে যাঁরা বিশেষ মেধা ও যোগ্যতাসম্পন্ন। কিন্তু এ নিয়ে জটিলতা সৃষ্টি হওয়ায় এই আইন সংশোধনের অনুমোদন দিয়েছে মন্ত্রিসভা।
এ ছাড়া তিনটি বিষয়ে প্রধানমন্ত্রী শেখ হাসিনাকে অভিনন্দন জানায় মন্ত্রিসভা।
