
নারায়ণগঞ্জের রূপগঞ্জে ফাঁকা গুলি ছুড়ে ৫৩ লাখ টাকা ছিনতাইয়ের অভিযোগ উঠেছে। চারটি মোটর সাইকেলযোগে আটজন ছিনতাইকারী একটি মাইক্রোবাসের গতিরোধ করে এই ছিনতাইয়ের ঘটনা ঘটায়।
আজ শনিবার বেলা একটার দিকে পূর্বাচলের কাঞ্চন-কুড়িল বিশ্বরোড (তিন শ ফিট) সড়কের ১ নম্বর সেক্টর–সংলগ্ন নীলা মার্কেট এলাকায় এ ঘটনা ঘটে।
ছিনতাইয়ের শিকার ব্যবসায়ী স্বপন সরকার বলেন, তিনি রাজধানীর গুলিস্তান ট্রেড সেন্টারে স্বর্ণালি এন্টারপ্রাইজ নামের একটি দোকানের পরিচালক। তাঁদের প্রতিষ্ঠান ইউনাইটেড কমার্শিয়াল ব্যাংকের চলতি বছরের জাকাতের কাপড়ের টেন্ডার পায়। এ কারণে আজ তিনিসহ তাঁর পার্টনার জুয়েল, ম্যানেজার রাসেল ও রাকিব মিলে একটি মাইক্রোবাসযোগে নরসিংদীর শেখেরচর হাটে কাপড় কেনার উদ্দেশ্যে ৫৩ লাখ টাকা নিয়ে রওনা হন। গাড়িটি নীলা মার্কেট এলাকায় স্পিড ব্রেকারের সামনে আসামাত্র পেছন দিকে থেকে চারটি মোটরসাইকেলযোগে আটজন ছিনতাইকারী এসে নিজেদের পুলিশ পরিচয় দিয়ে গাড়ি থামাতে বাধ্য করে। পরে কয়েকটি ফাঁকা গুলি ছুড়ে দুটি আলাদা ব্যাগে থাকা ৫৩ লাখ টাকা ছিনিয়ে নিয়ে যায়। এ সময় বাধা দেওয়ার চেষ্টা করলে পিস্তলের বাঁট দিয়ে আঘাত করে জুয়েলকে আহত করে তারা।
এ ব্যাপারে রূপগঞ্জ থানার ভারপ্রাপ্ত কর্মকর্তা (ওসি) ইসমাইল হোসেন বলেন, ছিনতাইকারী চক্র ও ছিনতাই হওয়া টাকা উদ্ধারের চেষ্টা চলছে। এ ঘটনায় সন্দেহজনকভাবে ওই মাইক্রোবাসের চালক শরিফ মিয়াকে আটক করা হয়েছে। থানায় মামলা করার প্রস্তুতি চলছে।
