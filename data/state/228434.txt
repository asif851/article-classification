
চট্টগ্রাম নগরে ছুরিকাঘাতে নিহত দুই তরুণের লাশ উদ্ধার করেছে পুলিশ। তাঁরা হলেন মিজানুর রহমান (১৮) ও মো. ইয়াছিন (১৮)। আজ সোমবার রাতে এই ঘটনা ঘটে।
নগরের পাঁচলাইশ থানার এম নাজের সরকারি প্রাথমিক বিদ্যালয় মাঠ থেকে মিজানুর রহমানের এবং বায়েজিদ থানার আমিন কলোনির আনসার ক্যাম্পের পাশের মাঠ থেকে মো. ইয়াছিনের লাশ উদ্ধার করা হয়। দুজনের পিঠে ছুরিকাঘাতের চিহ্ন রয়েছে বলে পুলিশ জানিয়েছে। দুটি ঘটনাই ঘটেছে কয়েক শ গজের মধ্যে। নিহতদের বিস্তারিত পরিচয় পাওয়া যায়নি।
চট্টগ্রাম নগর পুলিশের উপকমিশনার (উত্তর) পরিতোষ ঘোষ এম নাজের সরকারি প্রাথমিক বিদ্যালয় মাঠে প্রথম আলোকে বলেন, দুই তরুণকে পৃথক দুটি স্থানে ছুরিকাঘাত করে খুন করা হয়েছে। একই ঘটনার জের ধরে দুই তরুণ খুনের ঘটনা ঘটেছে কি না তা খতিয়ে দেখা হচ্ছে। তিনি বলেন, কেন, কী কারণে দুই তরুণকে খুন করা হয়েছে তা এখনো নিশ্চিত হওয়া যায়নি।
এ দিকে ঘটনার সময় স্থানীয় লোকজন মসজিদে নামাজ পড়ছিলেন। ফলে তাঁরা ঘটনার সম্পর্কে বিস্তারিত কিছু বলতে পারছেন না। নিহতদের পরিবারের সদস্যদের ঘটনাস্থলে পাওয়া যায়নি। তবে আবুল কালাম নামের এক প্রত্যক্ষদর্শী প্রথম আলোকে বলেন, নামাজ শুরু হওয়ার সময় এম নাজের সরকারি প্রাথমিক বিদ্যালয়ে মাঠে এক যুবককে কয়েকজন যুবক মারধর করতে থাকে। একপর্যায়ে তাঁরা তাঁকে ছুরিকাঘাত করে পালিয়ে যায়।এ দিকে দুটি ঘটনাস্থলে লাশ পড়ে থাকতে দেখে স্থানীয় লোকজন পুলিশকে খবর দেয়। পুলিশ তাঁদের লাশ উদ্ধার করে চট্টগ্রাম মেডিকেল কলেজ হাসপাতালে নিয়ে যান।
চট্টগ্রাম মেডিকেল কলেজ হাসপাতালের পুলিশ ফাঁড়ির তত্ত্বাবধায়ক এসআই জহিরুল ইসলাম প্রথম আলোকে বলেন, রাত ১০টার দিকে হামজারবাগ এলাকা থেকে একজন ও রাত সাড়ে ১০টার দিকে আমিন কলোনি থেকে একজনের লাশ হাসপাতালে নিয়ে আসা হয়। তাঁদের দুজনের পিঠে ধারালো অস্ত্রের আঘাতের চিহ্ন রয়েছে।
