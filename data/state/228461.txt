
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, প্রধানমন্ত্রী শেখ হাসিনাকে বিএনপি চেয়ারপারসন খালেদা জিয়ার পাঠানো আইনি নোটিশের জবাবে পাল্টা উকিল নোটিশ পাঠানো হবে।
আজ শুক্রবার কমলাপুরে ঢাকা দক্ষিণ আওয়ামী লীগের শীতবস্ত্র বিতরণ অনুষ্ঠানে সাংবাদিকদের প্রশ্নের জবাবে ওবায়দুল কাদের এ কথা বলেন।
ওবায়দুল কাদের বলেন, ভুয়া ও মিথ্যা উকিল নোটিশ পাঠানোর জন্য তাদেরও উকিল নোটিশ দেওয়া হচ্ছে। অপেক্ষা করুন। তিনি বলেন, প্রধানমন্ত্রী জিয়া পরিবারের যে দুর্নীতির খবর তুলে ধরেছেন, তা দেশি-বিদেশি গণমাধ্যমের তথ্যের ভিত্তিতে। এই তথ্যগুলো গণমাধ্যম দিয়েছে। এটা প্রমাণিত।
সেতুমন্ত্রী ওবায়দুল কাদের বলেন, বিএনপির দুর্নীতির কেচ্ছা রূপকথার কাহিনিকেও হার মানাবে। প্রধানমন্ত্রীর সৎ সাহস আছে বলে তিনি সত্যকে তুলে ধরেছেন। এতে বিএনপি নেতাদের অন্তর্জ্বালা শুরু হয়ে গেছে।
পদ্মাসেতুর অবকাঠামো নির্মাণের বিষয়ে বিএনপির মহাসচিব মির্জা ফখরুল ইসলাম আলমগীর অভিযোগ প্রমাণ করতে না পারলে তাঁকে মামলার মুখোমুখি হতে হবে বলেও জানিয়েছেন ওবায়দুল কাদের।
গতকাল বৃহস্পতিবার এক সংবাদ সম্মেলনে মির্জা ফখরুল বলেন, ‘ভুল’ নকশায় পদ্মাসেতু নির্মাণ করা হচ্ছে। এই মন্তব্যের পরিপ্রেক্ষিতে আজ সেতুমন্ত্রী কাদের বলেন, ‘এখন ফখরুল সাহেব বলছেন পদ্মাসেতুর ডিজাইনে ভুল আছে। ডিজাইনে ভুল আছে প্রমাণ করতে আসুন, তথ্য উপাত্ত নিয়ে আসুন। প্রমাণ না দেখাতে পারলে, আপনাকেও মামলার মুখোমুখি হতে হবে।’
ঢাকা উত্তর সিটি করপোরেশন উপনির্বাচনে নিবন্ধিত দল ছাড়া অন্য কেউ অংশ নিতে পারবে কি না-এ প্রশ্নের জবাবে ওবায়দুল কাদের বলেন, এ প্রশ্নের জবাব দেবে নির্বাচন কমিশন। তা আমি দিতে পারি না। আমি যতটুকু জানি, এখানে নিবন্ধিত কোনো দল ছাড়া অন্য কেউ অংশগ্রহণ করার কথা নয়।
পঞ্চগড় ও ঠাকুরগাঁওয়ে আওয়ামী লীগ নগদ ৩২ লাখ টাকা ও ৩৭ হাজার কম্বল বিতরণ করেছে উল্লেখ করে ওবায়দুল কাদের বলেন, আমাদের রাজনীতি নিষ্ঠুর হয়ে গেছে। এটা শুধু প্রতিপক্ষকে ঘায়েল করার জন্য। রাজনীতি শুধু প্রতিপক্ষকে বিষোদ্‌গার নয়। মানুষের দুঃখ-কষ্টের এ অবস্থায়ও আমরা আওয়ামী লীগ ছাড়া কোনো রাজনৈতিক দলকে শীতার্ত মানুষের পাশে দাঁড়াতে দেখিনি।
মহানগর দক্ষিণ আওয়ামী লীগের সভাপতি আবুল হাসনাতের সভাপতিত্বে অনুষ্ঠান সঞ্চালনা করেন সাধারণ সম্পাদক শাহে আলম মুরাদ।
