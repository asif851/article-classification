
সিলেটের শিশু সামিউল আলম রাজনকে (১৪) পিটিয়ে হত্যার ঘটনায় গাফিলতির জন্য দায়ী পুলিশকে ছাড় দেওয়া হবে না বলে জানিয়েছেন স্বরাষ্ট্রমন্ত্রী আসাদুজ্জামান খান কামাল। আজ শুক্রবার দুপুরে সিলেট থেকে ঢাকা আসার পথে সিলেটের ওসমানী আন্তর্জাতিক বিমানবন্দরে সাংবাদিকদের সঙ্গে কথা বলেন তিনি।
এই হত্যাকাণ্ডে পুলিশের গাফিলতি খতিয়ে দেখার জন্য গঠিত তদন্ত কমিটির প্রতিবেদন গতকাল বৃহস্পতিবার রাতে জমা দেওয়া হয়েছে।এ ব্যাপারে জানতে চাইলে স্বরাষ্ট্রমন্ত্রী বলেন, ‘প্রতিবেদনে যাদের দায়ী করা হয়েছে, তাঁদের বিরুদ্ধে কঠোর ব্যবস্থা নেওয়া হবে।’নির্মম, পৈশাচিক!
গত ৮ জুলাই শিশু সামিউলকে হত্যার পরপরই তার বাবা শেখ মো. আজিজুর রহমানের অভিযোগ পুলিশ গ্রহণ করেনি বলে অভিযোগ উঠে। গত ১৪ জুলাই জালালাবাদ থানার এসআই আমিনুল ইসলামকে প্রত্যাহার করে মহানগর পুলিশের পদস্থ কর্মকর্তাদের নিয়ে তদন্ত কমিটি গঠিত হয়। কমিটির প্রধান ও মহানগর পুলিশের অতিরিক্ত কমিশনার এসএ রোকনউদ্দিন ৪২৪ পৃষ্ঠার একটি তদন্ত প্রতিবেদন গতরাতে পুলিশ কমিশনারের কাছে দেন। তদন্তে পুলিশের গাফিলতির প্রমাণ মিলেছে বলে জানা যায়।স্বরাষ্ট্রমন্ত্রী গত বুধবার সিলেটে যান। ওই দিন বিকেলে তিনি শিশু সামিউলের বাড়িতে গিয়ে পরিবারের সদস্যদের সান্ত্বনা দেন। পরে মৌলভীবাজারে এক অনুষ্ঠানে যোগ দেন। আজ শুক্রবার দুপুরে তিনি ঢাকায় ফেরেন।
