
পোশাকশ্রমিকদের বেতন ও বোনাস ১০ অক্টোবরের মধ্যে দেওয়ার দাবি জানানো হয়েছে। ঈদের আগে শ্রমিক ছাঁটাই বন্ধ ও অবিলম্বে ন্যূনতম মূল মজুরি আট হাজার টাকা ঘোষণা করার দাবিও উঠেছে।গার্মেন্টস শ্রমিক সংগ্রাম পরিষদ গতকাল সোমবার রাজধানীর তোপখানা রোডের কার্যালয়ে আয়োজিত এক সংবাদ সম্মেলনে এসব দাবি জানায়। সম্মেলনে লিখিত বক্তব্য পড়েন সংগঠনের সমন্বয়ক রফিকুল ইসলাম।রফিকুল ইসলাম বলেন, ক্ষুধা পেটে নিয়ে কেউ বেশিক্ষণ বসে থাকতে পারে না। বেতন-বোনাস না পেলে শ্রমিকেরা রাস্তায় নেমে আসবেন। তিনি বলেন, নভেম্বরের মধ্যে ন্যূনতম মূল মজুরি ঘোষণা নিয়ে সংশয় রয়েছে। তৈরি পোশাক উৎপাদন ও রপ্তানিকারকদের সংগঠনের (বিজেএমইএ) ২০ ভাগ মজুরি বৃদ্ধির ঘোষণা অমানবিক। সংবাদ সম্মেলনে উপস্থিত ছিলেন সংগঠনের কেন্দ্রীয় নেতা মীর মোফাজ্জল মোস্তাক, দীপক রায়, সাইফুল ইসলাম প্রমুখ।সিপিবি-বাসদের আহ্বানপোশাকশ্রমিকদের ন্যূনতম মজুরির দাবি মেনে নেওয়ার আহ্বান জানিয়েছে বাংলাদেশের কমিউনিস্ট পার্টি (সিপিবি) ও বাংলাদেশের সমাজতান্ত্রিক দল (বাসদ)। রাজধানীর পুরানা পল্টনের প্রগতি সম্মেলনকক্ষে সিপিবি-বাসদ আয়োজিত ‘গার্মেন্টস শ্রমিকদের মজুরি বৃদ্ধির আন্দোলন: প্রাসঙ্গিক বিবেচনা’ শীর্ষক আলোচনা সভায় বক্তারা এসব দাবি জানান।মুজাহিদুল ইসলাম সেলিমের সভাপতিত্বে আলোচনা সভায় বক্তব্য দেন বাসদ সাধারণ সম্পাদক খালেকুজ্জামান, সিপিবির উপদেষ্টা মনজুরুল আহসান খান, অধ্যাপক আনু মুহাম্মদ, সিপিডির পরিচালক মোয়াজ্জেম হোসেন, বাংলাদেশ ট্রেড ইউনিয়ন কেন্দ্রের সাধারণ সম্পাদক ওয়াজেদুল ইসলাম খান, বিলসের সহকারী নির্বাহী পরিচালক সৈয়দ সুলতান উদ্দিন আহমদ প্রমুখ। সভায় লিখিত বক্তব্য পাঠ করেন বাসদের কেন্দ্রীয় নেতা রাজেকুজ্জামান রতন।
