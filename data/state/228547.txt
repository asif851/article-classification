
মেজর জেনারেল আবুল মঞ্জুর হত্যা মামলায় গতকাল রোববার অধিকতর তদন্ত প্রতিবেদন দেয়নি পুলিশের অপরাধ তদন্ত বিভাগ (সিআইডি)। রাষ্ট্রপক্ষের সময় আবেদনের পরিপ্রেক্ষিতে ঢাকার প্রথম অতিরিক্ত জেলা ও দায়রা জজ এস এম সাইফুল ইসলাম আগামী ১৮ জুন প্রতিবেদন দাখিলের নির্দেশ দিয়েছেন।
মামলাটির অধিকতর তদন্ত করছেন সিআইডির কর্মকর্তা আবদুল কাহার আকন্দ। এ বিষয়ে মামলা পরিচালনাকারী সরকারি কৌঁসুলি আসাদুজ্জামান প্রথম আলোকে বলেন, তদন্ত শেষ না হওয়ায় গতকাল সময় চেয়ে আবেদন করা হয়েছে। আদালত তা মঞ্জুর করে নতুন তারিখ ধার্য করেছেন।
পুরান ঢাকার সাবেক ঢাকা কেন্দ্রীয় কারাগারের পাশে স্থাপিত বিশেষ এজলাসে এ মামলার বিচারকাজ চলছে।
আদালত সূত্র বলেছে, ২০১৪ সালের ১০ ফেব্রুয়ারি এ মামলার রায় ঘোষণার দিন ধার্য ছিল। প্রশাসনিক এক আদেশে রায় ঘোষণার আগে তৎকালীন বিচারক হোসনে আরা আকতারকে বদলি করা হয়। পরে রাষ্ট্রপক্ষের আবেদনের পরিপ্রেক্ষিতে আদালত মামলাটিতে অধিকতর তদন্তের নির্দেশ দেন। ১৯৮১ সালের ৩০ মে চট্টগ্রামে তৎকালীন রাষ্ট্রপতি জিয়াউর রহমান নিহত হন। তখন চট্টগ্রামে অবস্থিত সেনাবাহিনীর ২৪তম পদাতিক ডিভিশনের জিওসি ছিলেন জেনারেল মঞ্জুর। পরে মঞ্জুরকে আটক করে পুলিশ। ওই বছরের ২ জুন তাঁকে পুলিশের হেফাজত থেকে চট্টগ্রাম সেনানিবাসে নিয়ে গুলি করে হত্যা করা হয়।
১৯৯৫ সালের ২৮ ফেব্রুয়ারি মঞ্জুরের ভাই আইনজীবী আবুল মনসুর আহমেদ চট্টগ্রামের পাঁচলাইশ থানায় এ মামলা করেন। ১৯৯৫ সালের ২৭ জুন এ মামলায় সাবেক রাষ্ট্রপতি এইচ এম এরশাদসহ পাঁচজনের বিরুদ্ধে আদালতে অভিযোগপত্র দেওয়া হয়।
