
মাদারীপুরে পিকআপ ভ্যানের ধাক্কায় পায়েচালিত ভ্যানের দুই যাত্রী স্বামী-স্ত্রী নিহত হয়েছেন। নিহত দুজন হলেন ফারুক সরদার (৩৫) ও তাঁর স্ত্রী শিউলি বেগম (২৮)। এ সময় তাঁদের ১০ বছরের ছেলে নয়নসহ আহত হয়েছে আরও একজন। শুক্রবার বেলা আড়াইটার দিকে মাদারীপুর-শরীয়তপুর আঞ্চলিক মহাসড়কের সদর উপজেলার সপ্তম চীন মৈত্রী সেতুর টোল প্লাজায় এ দুর্ঘটনা ঘটে। আহত দুজনকে আশঙ্কাজনক অবস্থায় মাদারীপুর সদর হাসপাতালে ভর্তি করা হয়েছে।
স্থানীয় ফায়ার সার্ভিস ও প্রত্যক্ষদর্শী সূত্রে জানা যায়, মাদারীপুর থেকে শরীয়তপুরগামী সারবোঝাই একটি পিকআপ ভ্যান সদর উপজেলার টোল প্লাজা এলাকায় যাত্রীবাহী ভ্যানকে পেছন থেকে ধাক্কা দেয়। এতে ঘটনাস্থলেই ভ্যানের যাত্রী ফারুক ও তাঁর স্ত্রী শিউলি নিহত হন। দুর্ঘটনার পর তাঁদের ছেলে নয়নসহ মিরানুল সরদার (২৮) নামের অপর একজনকে উদ্ধার করে মাদারীপুর সদর হাসপাতালে পাঠানো হয়।
মাদারীপুর ফায়ার সার্ভিসের স্টেশন লিডার মো. মনিরুজ্জামান প্রথম আলোকে বলেন, আহত ও নিহত সবার বাড়ি খুলনার পাইকগাছা উপজেলায় রামনাথপুর গ্রামে। তাঁরা সবাই সদরের মাথাভাঙ্গা এলাকার মুক্তা ব্রিকস নামের একটি ইটভাটায় কাজ করতেন।
