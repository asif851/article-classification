
দৈনিক সংগ্রামের কার্যালয় ও সাংবাদিক শফিক রেহমানের বাড়িতে গতকাল রোববার রাতে ককটেল ও পেট্রল বোমা হামলা হয়েছে।
প্রত্যক্ষদর্শীরা জানান, গতকাল রাত সোয়া ১১টার দিকে বড় মগবাজারের আল ফালাহ প্রিন্টিং প্রেস ও দৈনিক সংগ্রামের কার্যালয়ের ফটকে দুর্বৃত্তরা কয়েকটি ককটেলের বিস্ফোরণ ঘটায় এবং একটি পেট্রল বোমা ভেতরে ছুড়ে মারে।
দৈনিক সংগ্রাম পত্রিকার সিকিউরিটি ইনচার্জ মো. রফিক বলেন, গতকাল রাত সোয়া ১১টার দিকে সাত-আটটি মোটরসাইকেলে কিছু লোক এসে প্রথমে বন্ধ থাকা লোহার ফটকের সামনে কয়েকটি ককটেলের বিস্ফোরণ ঘটায়। একই সময়ে তাঁরা কয়েকটি পেট্রল বোমাও ভেতরে ছুড়ে মারে। একটি বোমা ফটকে লেগে আগুন ধরে যায়, আরেকটি ভেতরে থাকা সিএনজিচালিত অটোরিকশার ছাদে পড়ে আগুন ধরে যায়। তবে তাঁরা সঙ্গে সঙ্গেই ভেতরের আগুন নিভিয়ে ফেলেন। বাইরের আগুন এমনিই নিভে যায়। ক্ষয়ক্ষতি সামান্যই হয়েছে। প্রায় ১০ মিনিট সেখানে অবস্থানের পর হামলাকারীরা ফিরে যায়।
রমনা থানার উপপরিদর্শক (এসআই) কামরুল ইসলাম বলেন, ঘটনাস্থল থেকে একটি অবিস্ফোরিত ককটেল ও ককটেল বিস্ফোরণের কিছু আলামত মিলেছে। পেট্রলের মধ্যে পুরনো কাপড় চুবিয়ে আগুন ধরানোর চেষ্টা করা হয়েছে।
এ ঘটনার পরপরই অজ্ঞাত দুর্বৃত্তরা ইস্কাটন গার্ডেন রোডে সাংবাদিক শফিক রেহমানের বাসার সীমানার ভেতরে পরপর চারটি পেট্রল বোমা হামলা চালায়। এতে সেখানে আগুন ধরে গেলে নিরাপত্তাকর্মীরা তা নিভিয়ে ফেলেন।
