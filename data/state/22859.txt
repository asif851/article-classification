
সাতক্ষীরার কলারোয়া উপজেলার চান্দুড়িয়া বাজারে এক ব্যক্তির গায়ে ভ্যান লাগায় মোহাম্মদ আলী বিশ্বাস (৪৫) নামের এক ভ্যানচালককে পিটিয়ে হত্যা করার অভিযোগ পাওয়া গেছে। গতকাল বুধবার সকালে এ ঘটনা ঘটে।
নিহত মোহাম্মদ আলী বিশ্বাসের বাড়ি সাতক্ষীরার তালা থানার পরানপুর গ্রামে। আজ বৃহস্পতিবার সকালে তিনি সাতক্ষীরা সদর হাসপাতালে চিকিৎসাধীন অবস্থায় মারা যান।
নিহত মোহাম্মদ আলীর স্ত্রী আমেনা খাতুনের ভাষ্য, তাঁর স্বামী গতকাল বুধবার সকাল নয়টার দিকে ভাড়ায় ভ্যান নিয়ে কলারোয়া উপজেলার চান্দুড়িয়া বাজারে যাচ্ছিলেন। বাজারের আগে অন্য একজন ভ্যানচালকের গায়ে তাঁর ভ্যানের ধাক্কা লাগে। এ নিয়ে কথা-কাটাকাটির একপর্যায়ে তাঁকে মারধর করা হয়। অসুস্থ অবস্থায় তাঁকে কলারোয়া স্বাস্থ্য কমপ্লেক্সে ভর্তি করা হয়। অবস্থার অবনতি হলে ওই দিন বিকেল পাঁচটার দিকে তাঁকে সাতক্ষীরা সদর হাসপাতালে ভর্তি করা হয়। চিকিৎসাধীন অবস্থায় আজ ভোর পাঁচটার দিকে তিনি মারা যান।
মোহাম্মদ আলীর ছেলে মো. মোস্তাক বিশ্বাস কয়েকজনের নাম উল্লেখ করে জানান, তাঁরা বাবাকে মারপিট করে হত্যা করেছেন। তাঁদের বিরুদ্ধে মামলা করা হবে।
কলারোয়া থানার ভারপ্রাপ্ত কর্মকর্তা (ওসি) আবু সালেহ মো. মাসুদ করিম ভ্যানচালকের মৃত্যুর খবরের সত্যতা নিশ্চিত করে বলেন, এ ব্যাপারে তদন্ত করে ব্যবস্থা নেওয়া হবে।
