
বিএনপির মহাসচিব মির্জা ফখরুল ইসলাম আলমগীরকে তাঁর উত্তরার বাসায় নেওয়া হয়েছে। আজ বুধবার সকাল ১০টার দিকে রাজধানীর ইউনাইটেড হাসপাতাল থেকে তাঁকে বাসায় নেওয়া হয়। মির্জা ফখরুলের পারিবারিক সূত্র এ তথ্যের সত্যতা নিশ্চিত করেছে।
গত সোমবার সকালে বুকে ব্যথা অনুভব করায় ফখরুলকে ইউনাইটেড হাসপাতালে ভর্তি করা হয়। তাঁর স্বাস্থ্যগত কয়েকটি পরীক্ষা করা হয়। গতকাল মঙ্গলবার সকালে তাঁর এনজিওগ্রাম করা হয়।
বিএনপির ভাইস চেয়ারম্যান ডা. এ জেড এম জাহিদ হোসেন প্রথম আলোকে জানিয়েছিল, এনজিওগ্রাম করার পর বড় ধরনের কোনো সমস্যা পাওয়া যায়নি।
ইউনাইটেড হাসপাতালে থাকার সময় গণফোরামের সভাপতি ডা. কামাল হোসেন, বিএনপির স্থায়ী কমিটির সদস্য গয়েশ্বর চন্দ্র রায়, ২০–দলীয় জোট শরিক বিজেপির আন্দালিব রহমান পার্থসহ অনেকেই তাঁকে দেখতে গিয়েছিলেন।
২০১৫ সালে কারাভোগের সময় বেশ কয়েকবার অসুস্থ হন মির্জা ফখরুল। পরে তাঁকে চিকিৎসার জন্য দেশের বাইরেও নেওয়া হয়।
