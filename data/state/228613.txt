
টাঙ্গাইলের কালিহাতী উপজেলা থেকে গ্রেপ্তার জামাআতুল মুজাহিদীন বাংলাদেশের (জেএমবি) তিন নারী সদস্যকে আজ মঙ্গলবার কারাগারে পাঠিয়েছেন আদালত। গতকাল সোমবার রাতে পুলিশ তাঁদের গ্রেপ্তার করে।
কালিহাতী থানার ভারপ্রাপ্ত কর্মকর্তা (ওসি) খন্দকার মো. আখেরুজ্জামান জানান, সম্প্রতি দেশের বিভিন্ন স্থানে গুপ্তহত্যার সঙ্গে জড়িত জেএমবির একটি দল টাঙ্গাইলে অবস্থান করছে—এমন খবরের ভিত্তিতে গোয়েন্দা তৎপরতার মাধ্যমে তাঁদের অবস্থান জানা যায়। সোমবার রাতে কালিহাতীর যোকারচর রেলগেটের পাশের একটি বাড়ি থেকে তাঁদের গ্রেপ্তার করা হয়। তাঁরা হলেন: রোজিনা বেগম (৩০), সাজিদা আক্তার (২২) ও জান্নাতী ওরফে জেমি (১৮)। ওসি জানান, এ সময় তাঁদের কাছ থেকে দুইটি চাপাতি, একটি ছোড়া, মোবাইল ফোন, মানুষ জবাই করার জিহাদি ভিডিওচিত্র ও বোমা তৈরির কলাকৌশল লেখা একটি খাতা উদ্ধার করা হয়। ওসি আরও জানান, গ্রেপ্তার রোজিনা বেগমের স্বামী মোখছেদুল ইসলাম ওরফে মোজাম্মেল ওরফে হারেজ (৩৫)। তাঁর বাড়ি গাইবান্ধার সাঘাটা উপজেলার পশ্চিম রাখবপুর ভূতমারা গ্রামে। সাজিদা আক্তারের স্বামী নজরুল ওরফে বাইক নজরুল ওরফে পারভেজ ওরফে হাসান (২৯)। তাঁর বাড়ি পঞ্চগড়ের দেবীগঞ্জ উপজেলার ছোবাহার গজপুরী গ্রামে। জান্নাতীর স্বামী আবু সাইদ ওরফে সবুজ (২৪)। তাঁর বাড়ি বগুড়ার শেরপুর উপজেলার বাগরা কুসুমদী গ্রামে। রোজিনার সঙ্গে তাঁর দুই শিশুসন্তান এবং জান্নাতীর সঙ্গে এক শিশুসন্তান রয়েছে। টাঙ্গাইল জেলা পুলিশের আদালত পরিদর্শক আনোয়ারুল ইসলাম জানান, গ্রেপ্তারকৃতদের আজ মঙ্গলবার টাঙ্গাইল বিচারিক হাকিম আদালতে হাজির করে পুলিশ তিন দিনের রিমান্ডের আবেদন করে। আদালতের বিচারক অঞ্জন কান্তি দাস তাঁদের জেল হাজতে পাঠানোর আদেশ দেন। রিমান্ড আবেদনের শুনানি ঈদের ছুটির পর আদালত খুললে অনুষ্ঠিত হবে।
কালিহাতী থানার উপপরিদর্শক মো. কুতুব উদ্দীন বাদী হয়ে সন্ত্রাস দমন আইনে গ্রেপ্তারকৃত তিন নারী জেএমবি সদস্য ও তাঁদের স্বামীদের বিরুদ্ধে একটি মামলা দায়ের করেছেন। মামলায় উল্লেখ করা হয়, তাঁরা জেএমবির সুইসাইড স্কোয়াডের সদস্য। তিনজনই দেশের বিভিন্ন স্থানে সংঘটিত গুপ্তহত্যার সঙ্গে জড়িত।
