
ব্যাংকে একই পরিবারের চারজনকে পরিচালক নিয়োগ এবং একটানা নয় বছর পরিচালক পদে থাকার বিধান রেখেই ‘ব্যাংক-কোম্পানি (সংশোধন) বিল, ২০১৭’ পাস করার সুপারিশ করেছে অর্থ মন্ত্রণালয় সম্পর্কিত সংসদীয় স্থায়ী কমিটি। আজ মঙ্গলবার কমিটির সভায় এ সিদ্ধান্ত হয়। সংসদীয় কমিটির এ–সংক্রান্ত প্রতিবেদন আজ বুধবার জাতীয় সংসদের অধিবেশনে উপস্থাপন করা হবে। এ অধিবেশনেই বিলটি পাস হতে পারে।
গত ১২ সেপ্টেম্বর সংসদে বিলটি উত্থাপন করেছিলেন অর্থমন্ত্রী আবুল মাল আবদুল মুহিত। সেদিন বিলটি উত্থাপনের বিরোধিতা করেছিলেন জাতীয় পার্টির সাংসদ ফখরুল ইমাম। তা নাকচ করে বিলটি পরীক্ষা-নিরীক্ষা করে প্রতিবেদন দেওয়ার জন্য অর্থ মন্ত্রণালয় সম্পর্কিত সংসদীয় কমিটিতে পাঠানো হয়েছিল।
বিলটি নিয়ে সংসদীয় কমিটি আজ এবং এর আগে গত ২৯ অক্টোবর আলোচনা করেছিল। কোনো ধরনের সংশোধনী ছাড়াই আজ তা পাস করে কমিটি।
বৈঠক শেষে কমিটির সভাপতি আবদুর রাজ্জাক প্রথম আলোকে বলেন, তাঁরা বিলটি পাস করে দিয়েছেন। কোনো ধরনের পরিবর্তন তাতে আনা হয়নি। আগামীকাল বুধবার কমিটির প্রতিবেদন সংসদে উপস্থাপন করা হবে।
