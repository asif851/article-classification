
মুক্তিযুদ্ধবিষয়ক মন্ত্রী আ ক ম মোজাম্মেল হক বলেছেন, এখন থেকে ভাতাভোগী মুক্তিযোদ্ধারা দুই ঈদে ১০ হাজার টাকা করে বোনাস পাবেন। গত বছরের দুই ঈদের বকেয়া বোনাসসহ সামনে ঈদুল আজহায় ৩২ হাজার ৫০০ টাকা ঈদ বোনাস তুলতে পারবেন।
গতকাল মঙ্গলবার দুপুরে নড়াইলের লোহাগড়ায় উপজেলা মুক্তিযোদ্ধা কমপ্লেক্স ভবন উদ্বোধনের সময় মুক্তিযোদ্ধাদের সঙ্গে মতবিনিময় সভায় মন্ত্রী এ কথা বলেন।
মন্ত্রী বলেন, বঙ্গবন্ধুর প্রকৃত খুনিদের এখনো বিচার হয়নি। তারা ধরাছোঁয়ার বাইরে। তাদের বিচার করতে হবে। না হলে ৩০ লাখ শহীদের আত্মা কষ্ট পাবে।
মতবিনিময় সভায় সভাপতিত্ব করেন উপজেলা নির্বাহী কর্মকর্তা (ইউএনও) মনিরা পারভীন। অন্যান্যের মধ্যে বক্তব্য দেন নড়াইল-২ আসনের সাংসদ শেখ হাফিজুর রহমান, উপজেলা পরিষদের চেয়ারম্যান সৈয়দ ফয়জুল আমীর, জেলা মুক্তিযোদ্ধা কমান্ডার এম এম গোলাম কবীর, উপজেলা মুক্তিযোদ্ধা কমান্ডার ফকির মফিজুল হক প্রমুখ।
এর আগে মন্ত্রী উপজেলা মুক্তিযোদ্ধা কমপ্লেক্স ভবন উদ্বোধন করেন। ২ কোটি ৬৬ লাখ ৬৪ হাজার ২৮৮ টাকা ব্যয়ে এ ভবন নির্মিত হয়েছে। এ ভবনে ১২টি দোকান, মুক্তিযোদ্ধা সংসদের কার্যালয়, মুক্তিযুদ্ধের ইতিহাস-সংবলিত লাইব্রেরি ও জাদুঘর এবং সম্মেলনকক্ষ রয়েছে।
 
