
রংপুরের পীরগঞ্জ উপজেলার চতরা এলাকা থেকে উদ্ধার হওয়া অজ্ঞাত ব্যক্তির বস্তাবন্দী লাশের পরিচয় মিলেছে। তাঁর নাম ইউসুফ আলী। তিনি ঢাকায় রেন্ট এ ক্যাবের ব্যবসা করতেন। গতকাল শুক্রবার রাতে ইউসুফের লাশ শনাক্ত করেন তাঁর স্ত্রী নিতু বেগম ও বাবা ইদ্রিস আলী। ময়নাতদন্ত শেষে আজ লাশ পরিবারের কাছে হস্তান্তর করা হয়েছে। 
তাঁদের বাড়ি গাইবান্ধার গোবিন্দগঞ্জ উপজেলার শহরগাছি চেরাগপাড়া এলাকায়।
পীরগঞ্জ উপজেলা চতরা ইউনিয়নের নিশ্চিন্তবাটি আঙ্গারিপাড়া এলাকার সড়কে গতকাল সকালে স্থানীয় লোকজন বস্তাবন্দী লাশ পড়ে থাকতে দেখে পুলিশে খবর দেন। পুলিশ ঘটনাস্থলে গিয়ে লাশ উদ্ধার করে। নিহত ব্যক্তির দুই পায়ের হাঁটু ভাঙা ও শরীরের বিভিন্ন স্থানে আঘাতের চিহ্ন ছিল। লাশটি কম্বল দিয়ে মুড়িয়ে বস্তায় ভরা ছিল।
নিহত ব্যক্তির স্ত্রী নিতু বেগম জানান, গত বুধবার সন্ধ্যায় স্বামীর সঙ্গে তাঁর কথা হয়েছিল। ওই সময় তিনি রাতেই ঢাকা থেকে গোবিন্দগঞ্জের বাড়িতে আসছেন বলেছিলেন। এরপর রাতে তাঁর মোবাইল ফোন বন্ধ পাওয়া যায়। সেদিন থেকে তিনি নিখোঁজ ছিলেন।
পীরগঞ্জ থানার পুলিশ নিতু বেগমকে গতকাল রাতে জিজ্ঞাসাবাদ করেছে। আরও জিজ্ঞাসাবাদের জন্য তাঁকে (নিতু) পীরগঞ্জ থানার পুলিশের হেফাজতে রাখা হয়েছে।
পীরগঞ্জ থানার ভারপ্রাপ্ত কর্মকর্তা (ওসি) রেজাউল করিম বলেন, এ ঘটনায় ইউসুফের বাবা ইদ্রিস আলী বাদী হয়ে হত্যা মামলা করেছেন। ইউসুফের স্ত্রীকে জিজ্ঞাসাবাদ করা হচ্ছে।
