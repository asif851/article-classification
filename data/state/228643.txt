
‘মুক্তিযুদ্ধ করে আমরা দেশটাকে স্বাধীন করেছি। এটা আমাদেরই ধরে রাখতে হবে। এ জন্য আমাদের দেশটার সম্পর্কে জানতে হবে। ভালোবেসে কাজ করে যেতে হবে। নয় মাসে যেখানে আমরা সাহস করে স্বাধীনতা অর্জন করেছি, নিশ্চয়ই আমরা পারব আমাদের বাংলাদেশকে বিশ্বের কাছে শ্রেষ্ঠ জাতি হিসেবে তুলে ধরতে।’
‘বাংলাদেশকে জানো’ শিরোনামে সারা দেশে বছরব্যাপী স্কুলভিত্তিক কর্মসূচি পালনের উদ্যোগ নিয়েছে মুক্ত আসর। এর অংশ হিসেবে আজ মঙ্গলবার রাজধানীর বংশাল বালিকা উচ্চবিদ্যালয়ে এক অনুষ্ঠানের আয়োজন করা হয়। অনুষ্ঠানে শিক্ষার্থীদের উদ্দেশে স্কুলের প্রধান শিক্ষক সেতারা বেগম এসব কথা বলেন।
স্কুলের জ্যেষ্ঠ শিক্ষক আল্পনা নাসরিন বলেন, ‘আমাদের প্রজন্মকে আমাদের দেশ সম্পর্কে জানাতে হবে। তুলে ধরতে হবে আমাদের মুক্তিযুদ্ধের ইতিহাস। এ কাজটি মুক্ত আসর করে যাচ্ছে। এ জন্য তাদেরকে আন্তরিকভাবে ধন্যবাদ জানাই।
পুরস্কার বিতরণী অনুষ্ঠানে মুক্ত আসরের উপদেষ্টা ও মুক্তিযুদ্ধ গবেষক রাশেদুর রহমান বলেন, ‘শিক্ষার্থীদের মধ্যে মুক্তিযুদ্ধ, ইতিহাস, ঐতিহ্য সর্বোপরি বাংলাদেশ সম্পর্কে জানার আগ্রহ বাড়ানোর জন্যই মূলত বাংলাদেশকে জানো অনুষ্ঠানটি আমরা করছি।’
‘বাংলাদেশকে জানো’ কর্মসূচির শুরুতে শিক্ষার্থীদের নিয়ে বাংলাদেশ সম্পর্কে পৌনে এক ঘণ্টার কুইজভিত্তিক লিখিত পরীক্ষা অনুষ্ঠিত হয়। পরীক্ষার ফলাফলের ভিত্তিতে ১৫ জন শিক্ষার্থীর হাতে পুরস্কার হিসেবে সব সময়ের সেরা পুরস্কার বই তুলে দেওয়া হয়। এ ছাড়া অংশগ্রহণকারী সব শিক্ষার্থীকে দেওয়া হয় সনদপত্র। আয়োজনে আরও একটি অংশ ছিল ‘আমার স্বপ্ন’ শিরোনামে রচনা প্রতিযোগিতা। সেখানেও সেরা তিন খুদে লেখককে দেওয়া হয় বই।
অনুষ্ঠানে আরও বক্তব্য দেন স্কুলের সহকারী প্রধান শিক্ষক মিজানুর রহমান, মুক্ত আসরের পরামর্শক রাশেদুল আলম রাসেল ও সভাপতি আবু সাঈদ। উপস্থিত ছিলেন স্কুলের শিক্ষক মাধবী রাণী সাহা, সাইদা আক্তার খানম, জহুরা আক্তার, রাশিদা বেগম, নাহিদা আক্তার, সায়মা আফরিন, ফারাহ দিবা ফাতিহা, মাহফুজ বেগমসহ অন্য শিক্ষকেরা ও মুক্ত আসরের সদস্য রাকিব হাসান।
স্কুলের শিক্ষার্থীদের সমবেত কণ্ঠে ‘ধনধান্য পুষ্পভরা’ গানটি পরিবেশনের মাধ্যমে অনুষ্ঠান শেষ হয়। অনুষ্ঠানটি সঞ্চালনা করে স্কুলের শিক্ষার্থী মাইসা আমিন।
