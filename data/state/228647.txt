
সড়ক পরিবহন ও সেতুমন্ত্রী ওবায়দুল কাদের বলেছেন, ‘এই মুহূর্তে সব রাস্তা যান চলাচলের উপযোগী। মানুষ স্বস্তিদায়ক পরিবেশে বাড়ি ফিরছেন। এত ভয়ভীতির মধ্যেও আমরা রাস্তা সচল রেখেছি। আর একদিন ঈদযাত্রা হবে। আশা করি, মানুষ স্বস্তিতে বাড়ি ফিরবেন।’
আজ বৃহস্পতিবার সন্ধ্যা সাড়ে ছয়টার দিকে ঢাকা-চট্টগ্রাম মহাসড়কের কুমিল্লা সদর দক্ষিণ উপজেলার পদুয়ার বাজার মোড়ে মহাসড়ক পরিদর্শন করতে গিয়ে মন্ত্রী এসব কথা বলেন।
সেতুমন্ত্রী বলেন, ‘টানা বর্ষণের কারণে এবার ঈদ নিয়ে ভয় ছিল। অনেক রাস্তা ডুবে গেছে। কোথাও রাস্তার চিহ্ন ছিল না। মাননীয় প্রধানমন্ত্রীর নির্দেশে আমরা সবাই রাস্তায় নেমেছি। ভাঙাচোরা রাস্তা মেরামত করছি।’
দেশে ঈদকে কেন্দ্র করে জঙ্গি তৎপরতা থাকতে পারে কিনা—গণমাধ্যমকর্মীদের এ প্রশ্নের জবাবে মন্ত্রী বলেন, ‘জঙ্গি তৎপরতা এটা একটা বৈশ্বিক দৃশ্যমান বিষয়। উন্নত গণতান্ত্রিক দেশে এটা হয়ে আসছে। আমাদের দেশে হোলি আর্টিজান ও শোলাকিয়াসহ অনেকগুলো ঘটনা ঘটেছে। এখন জঙ্গি হামলার আশঙ্কা নেই। আইন প্রয়োগকারী সংস্থা ও সরকার, কাউন্টার টেররিজম ইউনিট এ ক্ষেত্রে তৎপর রয়েছে।’
চলমান রোহিঙ্গা সংকট নিয়ে ওবায়দুল কাদের বলেন, ‘এটা মিয়ানমারের অভ্যন্তরীণ ব্যাপার। তাদের দেশের একটা গোষ্ঠীকে অত্যাচার করা হচ্ছে, যা মানবিক বিপর্যয়ের ব্যাপার হয়ে দাঁড়িয়েছে। অনেকে বাড়িঘর হারিয়েছে। আমাদের অতিরিক্ত মানুষের চাপ বহন করার ক্ষমতা, সামর্থ্য নেই। আর বর্ডার খুলে দিলে আমরা ওদের রাখব কোথায়? ওই কাজ করলে ভেতরে কিছু চক্রান্ত হতে পারে। তখন পরিস্থিতি অন্যরকম হতে পারে। তাই ওদের আশ্রয় দেওয়া কঠিন।’
এ সময় মন্ত্রীর সঙ্গে উপস্থিত ছিলেন সড়ক ও জনপথ (সওজ) বিভাগ কুমিল্লার নির্বাহী প্রকৌশলী মুহাম্মদ সাইফউদ্দিনসহ ঊর্ধ্বতন কর্মকর্তারা। মন্ত্রী ঢাকা থেকে সড়কপথে কুমিল্লা দিয়ে ফেনী যাচ্ছিলেন। পথে মহাসড়ক পরিদর্শন করেন তিনি।
