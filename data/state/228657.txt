
জাতীয় পার্টির চেয়ারম্যান এইচ এম এরশাদ বলেছেন, ‘আমি একজন শৃঙ্খলিত রাজনীতিবিদ। মনের কথা খুলে বলতে পারি না। আবেগ হারিয়ে ফেলেছি। কবিতা লিখতে বসলে মামলার কথা মনে হয়। মনে হয় কাল সকালে কোর্টে যেতে হবে।’
আজ শনিবার রাতে সুনামগঞ্জ সরকারি জুবিলী উচ্চবিদ্যালয় মাঠে স্থানীয় সামাজিক সংগঠন ‘আড্ডা’ আয়োজিত ‘মাদক ও সন্ত্রাসের বিরুদ্ধে তারুণ্যের বসন্ত উত্সব’-এ প্রধান অতিথির বক্তব্যে এরশাদ এসব কথা বলেন।এরশাদ দুঃখ করে বলেন, ‘আমি সৈনিক মানুষ। এখনো সৈনিকই রয়ে গেলাম। অনেক আশা নিয়ে রাজনীতিতে এসেছিলাম। এখন ভাবি, ভুল করেছিলাম। আমি মুক্ত মনে কথা বলতে পারি না। একটার পর একটা মামলা হচ্ছে। একটা মামলায় ২১ বার বিচারক পরিবর্তন হয়েছে। এখন শুনছি, আবার সেই মামলার শুনানি হবে। মনে হয় কখনো মামলা থেকে মুক্তি পাব না।’এরশাদ আরও বলেন, ‘দেশে এখন যে রাজনীতি চলছে, সে রাজনীতি মানুষের কল্যাণ করতে পারে না। এটা ক্ষমতার রাজনীতি। আমরা প্রতিবাদের ভাষা হারিয়ে ফেলেছি। মানুষের মন থেকে প্রেম-ভালোবাসা-আবেগ হারিয়ে গেছে। আমরা বসন্তের কথা বলি না। আমরা ব্যস্ত অসুস্থ রাজনীতি নিয়ে।’ বক্তব্যের মাঝখানে তিনি বসন্ত নিয়ে লেখা নিজের একটি কবিতা পড়ে শোনান।সুনামগঞ্জের আইনজীবী ও লেখক আবু আলী সাজ্জাদ হোসাইনের সভাপতিত্বে উত্সবের আলোচনাপর্বে আরও বক্তব্য দেন সাবেক পররাষ্ট্র প্রতিমন্ত্রী আবুল হাসান চৌধুরী, নাগরিক ঐক্যের আহ্বায়ক ও ডাকসুর সাবেক ভিপি মাহমুদুর রহমান মান্না, সুনামগঞ্জ-৪ আসনের সাংসদ পীর ফজলুর রহমান মিসবাহ, সাবেক সাংসদ গোলাম মওলা রনি, সাংবাদিক শাবান মাহমুদ, পীর হাবিবুর রহমান, চলচ্চিত্র নির্মাতা বুলবুল জিলানী, প্রবীণ শিক্ষক পরিমল কান্তি দে। স্বাগত বক্তব্য দেন আয়োজক সংগঠন ‘আড্ডা’র প্রতিষ্ঠাতা সভাপতি দেওয়ান সাজাউর রাজা চৌধুরী সুমন। তরুণদের পক্ষ থেকে বক্তব্য দেন কবি রাজীব চৌধুরী ও বোরহান উদ্দিন। পরে সাংস্কৃতিক অনুষ্ঠানে সংগীত পরিবেশন করেন শিল্পীরা।
