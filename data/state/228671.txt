
১২ হাজার ১৩৩ কোটি ৩৯ লাখ টাকার বহুল আলোচিত পদ্মা বহুমুখী সেতুর মূল কাঠামো নির্মাণের কাজ পেয়েছে চায়না মেজর ব্রিজ ইঞ্জিনিয়ারিং কোম্পানি লিমিটেড। আজ বৃহস্পতিবার সচিবালয়ে ক্রয়-সংক্রান্ত মন্ত্রিসভা কমিটির সভায় এ বিষয়ে অনুমোদন দেওয়া হয়। সভা শেষে কমিটির সভাপতি অর্থমন্ত্রী আবুল মাল আবদুল মুহিত সংবাদ ব্রিফিংয়ে এ কথা জানান।অর্থমন্ত্রী বলেন, কার্যাদেশের পর চার বছরের মধ্যে পদ্মা সেতুর নির্মাণকাজ শেষ হবে। তিনি বলেন, ‘আশা করি জুন মাসের মধ্যেই ওই কোম্পানির সঙ্গে কাজের চুক্তি করা হবে। আর কাজ শুরু হবে অক্টোবর-নভেম্বরের মধ্যে।’এ ছাড়া আজকের সভায় ২০১৫ শিক্ষাবর্ষের মাধ্যমিক ও এসএসসি ভোকেশনাল স্তরের বিনা মূল্যে পাঠ্যপুস্তক তৈরির জন্য ১৮ হাজার মেট্রিক টন মুদ্রণ কাগজ ও এক হাজার ৪৫০ মেট্রিক টন কার্টিজ কাগজ ক্রয়ের দরহার অনুমোদন দেওয়া হয়। এ ছাড়া রাষ্ট্রীয় পর্যায়ের কানাডিয়ান কমার্শিয়াল করপোরেশন ও বাংলাদেশ কৃষি উন্নয়ন করপোরেশনের মধ্যে স্বাক্ষরিত এমওপি সার আমদানি-সংক্রান্ত ক্রয়প্রস্তাব অনুমোদন দেওয়া হয়।
