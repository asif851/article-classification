
মুন্সিগঞ্জ সদর উপজেলার শিলই গ্রামে গত শুক্রবার রাতে এক বাড়িতে হামলা চালিয়ে ভাঙচুর ও লুটপাটের ঘটনা ঘটেছে। হামলায় নারী ও শিশুসহ পাঁচজন আহত হয়েছেন। হামলার শিকার শফি খাঁ (৬০) বলেন, শুক্রবার রাত ১০টার দিকে শিলই ইউনিয়নের শিলই গ্রামে তাঁর বাড়িতে একই গ্রামের ফজল হক মৃধা, মাসুম, সোহান, মামুনসহ ১৪-১৫ জনের একটি সন্ত্রাসী দল হামলা চালায়। এ সময় বাধা দিলে তারা তাঁকে (শফি খাঁ) মারধর করে। তাদের হামলায় আরও আহত হন তাঁর ছেলের স্ত্রী সোনিয়া (২২), দেড় বছরের নাতি ইকরাসহ চারজন। হামলাকারীরা তাঁর বাড়িতে ভাঙচুর চালায় এবং প্রায় এক লাখ টাকা ও ১৪ ভরি সোনার গয়না লুট করে নিয়ে যায়। শফি খাঁকে মুন্সিগঞ্জ জেনারেল হাসপাতালে ভর্তি করা হয়েছে। আহত অন্যরা প্রাথমিক চিকিৎসা নিয়েছেন। পুলিশ জানায়, এলাকায় আধিপত্য বিস্তার নিয়ে পূর্ববিরোধের জের ধরে এ ঘটনা ঘটে থাকতে পারে। অভিযুক্ত ফজল হক মৃধাসহ অন্যদের সঙ্গে মুঠোফোনে যোগাযোগের চেষ্টা করা হলেও তাঁরা ফোন ধরেননি। সদর থানার ভারপ্রাপ্ত কর্মকর্তা (ওসি) ইউনুছ ভূঁইয়া ঘটনার সত্যতা নিশ্চিত করে বলেন, এ ঘটনায় শফি খাঁ বাদী হয়ে মামলা করেছেন।
