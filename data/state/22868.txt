
চাঁপাইনবাবগঞ্জের নাচোল উপজেলায় মসজিদ উচ্ছেদ করে বিপণিবতান নির্মাণের উদ্যোগ বন্ধের দাবিতে গতকাল শনিবার নাচোল বাসস্ট্যান্ড মোড়ে মানববন্ধন হয়েছে। নাচোল বাসস্ট্যান্ড মসজিদ রক্ষা কমিটি এর আয়োজন করে। এতে স্থানীয় দোকানদার, রাজনৈতিক কর্মীসহ বিভিন্ন স্তরের মানুষ অংশ নেন।
সকাল ১০টা থেকে দেড় ঘণ্টাব্যাপী চলা মানববন্ধনে সভাপতিত্ব করেন বাসস্ট্যান্ড মসজিদ রক্ষা কমিটির আহ্বায়ক কামাল আহমেদুজ্জোহা। বক্তব্য দেন আওয়ামী লীগের স্থানীয় নেতা আবু রেজা মোস্তফা কামাল, বিএনপির নেতা আবু তাহের, জেলা যুবলীগের সহসভাপতি সাইদুর রহমান, আধুনিক মার্কেট পরিচালনা কমিটির সভাপতি মজিবুর রহমান, পৌর আওয়ামী লীগের সহসভাপতি ইসলাম উদ্দিন, উপজেলা যুবলীগের সভাপতি হারুন অর রশিদ, পৌর প্যানেল মেয়র ফারুক আহমেদ, উপজেলা প্রেসক্লাবের সভাপতি আবদুস সাত্তার, পৌর আওয়ামী লীগের ৪ নম্বর ওয়ার্ডের সভাপতি মানারুল ইসলাম, ব্যবসায়ী শরিফুল ইসলাম, নাচোল বাজার কেন্দ্রীয় মসজিদের পেশ ইমাম মাওলানা এনামুল হক প্রমুখ।
বক্তারা বলেন, দীর্ঘদিন ধরে বাসস্ট্যান্ড মোড়ে নির্মিত ওয়াক্তিয়া মসজিদটিতে মসুল্লিরা নামাজ আদায় করছেন। জেলা পরিষদ কর্তৃপক্ষ মসজিদটি উচ্ছেদ করে বিপণিবিতান নির্মাণ করতে চায়। মসজিদ উচ্ছেদ করে বিপণিবিতান নির্মাণ বন্ধ করতে হবে। প্রয়োজনে কঠোর আন্দোলন গড়ে তোলা হবে।
এ ব্যাপারে জেলা পরিষদের চেয়ারম্যান ও জেলা আওয়ামী লীগের সভাপতি মঈনুদ্দীন মণ্ডল বলেন, মসজিদ উচ্ছেদ নয়, বরং নির্মিতব্য বিপণিবিতানের ওপর উন্নত আকারে মসজিদটি স্থানান্তরিত হবে। উন্নয়ন ব্যাহত করে এক শ্রেণির লোক মসজিদের নামে রাজনীতি শুরু করেছেন। এ থেকে তাঁরা ফায়দা লুটতে চান। 
