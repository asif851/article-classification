
গাজীপুর সিটি করপোরেশনের ১০ নম্বর ওয়ার্ডে কোনাবাড়ী মেঘলাল এলাকায় রেললাইনের পাশে কুড়িয়ে পাওয়া একটি ব্যাগে থাকা ককটেল বিস্ফোরণে চার কিশোর আহত হয়েছে। মঙ্গলবার সন্ধ্যা সাড়ে ছয়টার দিকে এ ঘটনা ঘটে।
আহত কিশোরেরা হলো আপন হোসেন (১৪), দুলাল মিয়া (১৪), শাকিল আহমেদ (১৪) ও আবদুল মান্নান (১৩)। এদের মধ্যে গুরুতর অবস্থায় দুজনকে কোনাবাড়ীর একটি ক্লিনিকে প্রাথমিক চিকিৎসা শেষে ঢাকা মেডিকেল কলেজ হাসপাতালে পাঠানো হয়েছে।
আহত কিশোরদের সূত্রে জানা গেছে, গাজীপুরের মেঘলাল এলাকায় রেললাইনের পাশে তারা চারজন মোবাইলে গেম খেলছিল। এ সময় তারা একটি বাজারের ব্যাগ রেললাইনের পাশে পড়ে থাকতে দেখে। তারা ওই ব্যাগটি নিয়ে এর ভেতরে কী আছে তা দেখতে ব্যাগটি খোলা মাত্রই ব্যাগে থাকা ককটেলের বিস্ফোরণ ঘটে। এতে তারা আহত হয়।আহত দুলাল ও আপনের বাবা মো. শাহাবুদ্দিন জানান, তার দুই ছেলেকে আহত অবস্থায় গাজীপুরে শহীদ তাজউদ্দীন আহমদ মেডিকেল কলেজ হাসপাতালে নিয়ে এসেছেন।এদিকে রেললাইনের পাশে বিকট শব্দে বোমা বিস্ফোরণের শব্দ পেয়ে ওই এলাকার সাধারণ মানুষের মধ্যে আতঙ্ক ছড়িয়ে পড়ে। অনেকে বিস্ফোরণস্থলে এসে ভিড় করে।জয়দেবপুর থানার ভারপ্রাপ্ত (ওসি) আমিনুল ইসলাম জানান, বিস্ফোরণের খবর পেয়ে পুলিশ পাঠানো হয়েছে। বিষয়টি তদন্ত করে দেখা হচ্ছে।
