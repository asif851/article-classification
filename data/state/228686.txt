
গ্রেপ্তার সাংবাদিক শফিক রেহমানের নিঃশর্ত মুক্তি দাবি করেছেন তাঁর স্ত্রী তালেয়া রেহমান। এ জন্য তিনি সবার সহযোগিতা চেয়েছেন। আজ বুধবার জাতীয় প্রেসক্লাবে শফিক রেহমানের রিমান্ড বাতিল ও মুক্তির দাবিতে আয়োজিত এক সংহতি অনুষ্ঠানে তিনি এ কথা বলেন।শফিক রেহমান মুক্তি মঞ্চ নামের একটি সংগঠন এর আয়োজন করে।তালেয়া রেহমান বলেন, ‘একেবারে মিথ্যা ও বানোয়াট কারণে তাঁকে (শফিক রেহমান) তুলে নেওয়া হয়েছে। যে ব্যক্তি ভালোবাসা দিবস প্রচলন করেছেন, দেশকে ভালোবেসেছেন, সেই লোকের ভাগ্যে হত্যার অভিযোগ উঠল। এটা হতেই পারে না। এটা একেবারেই মিথ্যা। এত বড় মিথ্যা সহ্য করতে পারছি না।’ ৫৯ বছরের দাম্পত্য জীবনের কথা উল্লেখ করে তিনি বলেন, ‘পুলিশ যা বলছে, কাগজে যা আসছে, তা আমার ৫৯ বছরের সঙ্গে অপরিচিত।’ একই অনুষ্ঠানে গণস্বাস্থ্যকেন্দ্রের প্রতিষ্ঠাতা জাফর উল্লাহ চৌধুরী বলেন, ‘এই সরকার অত্যন্ত চতুর সরকার। তারা জেনে গেছে যে তাদের পায়ের নিচের মাটি নড়বড়ে হয়ে গেছে। জেলের শফিক রেহমানের ক্ষমতা বাইরের চেয়েও বেশি রয়ে যেতে পারে।’ 
রাষ্ট্রবিজ্ঞানী দিলারা চৌধুরী বলেন, বাংলাদেশের মানবাধিকার সম্পূর্ণ ভূলুণ্ঠিত। মিডিয়ার ভাইয়েরা গ্রামপর্যায়ে ভীতির সংস্কৃতির প্রকৃত চিত্র দেন না। এটা শুধু শফিক রেহমান মুক্তির আন্দোলন না; এটা নিপীড়িত, নিগৃহীত যাঁরা জেলে আছেন, সবার জন্য এই আন্দোলন। চিকিৎসক সাখাওয়াত হোসেনের সঞ্চালনায় আরও বক্তব্য দেন সাবেক ছাত্রনেতা ও বিএনপি নেতা হাবিবুর রহমান, আইনজীবী রুমিন ফারহানা, পারভেজ আহমেদ, সারোয়ার পারভেজ প্রমুখ।
