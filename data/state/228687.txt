
খাগড়াছড়ির দীঘিনালার দুর্গম জুরাপানি ছড়া এলাকায় আদিবাসী শিক্ষার্থী ধর্ষণের শিকার হয়েছেন বলে অভিযোগ পাওয়া গেছে। প্রাণনাশের হুমকি দেওয়ায় ছাত্রীর পরিবার ভয়ে থানায় মামলা করার সাহস পাচ্ছে না। গত বুধবার বিকেলে এ ঘটনা ঘটেছে।বর্তমানে ওই শিক্ষার্থী খাগড়াছড়ি জেলা সদর হাসপাতালে চিকিৎসাধীন। পুলিশ বলছে, ধর্ষণের ঘটনার কথা শুনলেও পরিবারের পক্ষ থেকে কেউ থানায় কোনো অভিযোগ করেননি। দীঘিনালা উপজেলার ১ নম্বর মেরুং ইউনিয়ন পরিষদের চেয়ারম্যান মোশারফ হোসেন মুঠোফোনে প্রথম আলোকে জানান, তিনি শিক্ষার্থী ধর্ষণের ঘটনা শুনেছেন। জুরাপানি ছড়া এলাকা এই ইউনিয়নের আওতাভুক্ত।খাগড়াছড়ির সদর হাসপাতালে ওই শিক্ষার্থীর মা সাংবাদিকদের জানান, গত বুধবার বিকেলে জুরাপানি ছড়া এলাকার তাঁদের বাড়িতে মেয়েটি একা ছিলেন। এ সুযোগে অজ্ঞাতপরিচয় এক যুবক ঘরে ঢুকে তাঁর মেয়েকে ধর্ষণ করে। ধর্ষণকারী এই ঘটনা পরিবারের সদস্যদের ও পুলিশকে না জানানোর হুমকি দেয়। রাতে মেয়েটি অসুস্থ হয়ে পড়লে বিষয়টি জানান। পরে বৃহস্পতিবার সকালে খাগড়াছড়ি সদর হাসপাতালে তাঁকে ভর্তি করা হয়। তিনি জানান, প্রাণনাশের ভয়ে তাঁরা পুলিশের কাছে যাননি।খাগড়াছড়ি সদর হাসপাতালের আবাসিক চিকিৎসা কর্মকর্তা (আরএমও) সঞ্জীব ত্রিপুরা বলেন, শিক্ষার্থীর ডাক্তারি পরীক্ষা হয়েছে। তাঁর রক্তক্ষরণ হয়েছে বলে প্রাথমিকভাবে ধারণা করা হচ্ছে।দীঘিনালা থানার উপপরিদর্শক (এসআই) মো. আবদুস সালাম বলেন, জুরাপানি ছড়া এলাকায় একজন শিক্ষার্থী ধর্ষণের কথা তিনি শুনেছেন। তবে থানায় এ নিয়ে কেউ অভিযোগ করেনি।
