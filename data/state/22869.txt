
কুড়িগ্রামের উলিপুরে গরম না পড়তেই লোডশেডিং বেড়ে যাওয়ায় বিপাকে পড়েছে এসএসসি পরীক্ষার্থীসহ সাধারণ মানুষ। এদিকে বোরো মৌসুমে দিনে বিদ্যুৎ না পেয়ে রাত জেগে বোরোখেতে সেচ দিতে বাধ্য হচ্ছেন কৃষকেরা।ভুক্তভোগী কৃষক ও এসএসসি পরীক্ষার্থীরা জানায়, এক সপ্তাহ ধরে এলাকায় লোডশেডিং বেড়েছে। দিন-রাত মিলে ২৪ ঘণ্টায় প্রায় আট ঘণ্টা বিদ্যুৎ থাকে না।উলিপুর পল্লী বিদ্যুৎ সমিতির আঞ্চলিক কার্যালয় সূত্র জানায়, সমিতির আওতায় ১৩ হাজার ৩৭৩ জন আবাসিক, চার হাজার ২৪৭ জন বাণিজ্যিক ও ক্ষুদ্র শিল্পের ৪১০ জন গ্রাহক আছেন। এ ছাড়া বিদ্যুৎচালিত ৬৮টি গভীর ও দুই হাজার ৩৮৪টি অগভীর নলকূপ রয়েছে। এখানে নিরবচ্ছিন্ন বিদ্যুৎ সরবরাহের জন্য সাড়ে সাত মেগাওয়াট বিদ্যুৎ প্রয়োজন। কিন্তু সরবরাহ পাওয়া যাচ্ছে পাঁচ থেকে সাড়ে পাঁচ মেগাওয়াট।উলিপুর পল্লী বিদ্যুৎ সমিতির উপমহাব্যবস্থাপক (ডিজিএম) মোজামেঞ্চল হক জানান, কুড়িগ্রাম থেকে বিদ্যুৎ সরবরাহ ও নিয়ন্ত্রণে যথাযথ ব্যবস্থা না থাকা এবং চাহিদার তুলনায় কম সরবরাহের কারণে লোডশেডিং বেড়েছে।
