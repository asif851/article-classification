
কুড়িগ্রামে গতকাল রোববার ছাত্রলীগের দুই পক্ষের সংঘর্ষে নবগঠিত কমিটির সভাপতি ওয়াহেদুন্নবী ও সাধারণ সম্পাদক সফিকুল ইসলামসহ নয়জন আহত হয়েছেন। আহত ব্যক্তিদের কুড়িগ্রাম সদর হাসপাতালে ভর্তি করা হয়েছে।ছাত্রলীগের নতুন কমিটির সূত্র জানায়, গতকাল দুপুর ১২টায় কুড়িগ্রাম পলিটেকনিক ইনস্টিটিউটে জেলা ছাত্রলীগের নেতা-কর্মীরা ক্যাম্পাস থেকে মিছিল নিয়ে বের হওয়ার সময় পদ না পাওয়া নেতারা তাঁদের ওপর হামলা চালান। এ সময় জেলা ছাত্রলীগের নবগঠিত কমিটির সভাপতি খন্দকার মো. ওয়াহেদুন্নবী ও সাধারণ সম্পাদক সফিকুল ইসলামসহ ছয়জন নেতা-কর্মী আহত হন। এরা হলেন রঞ্জু, তপন, সোহেল ও মাহাবুব। আহত ব্যক্তিদের কুড়িগ্রাম সদর হাসপাতালে ভর্তি করা হয়েছে।তবে পদ না পাওয়া রিপন আহাম্মেদ জানান, ছাত্রলীগের নতুন কমিটির নেতারা ক্যাম্পাসে মিছিল করতে চাইলে ইনস্টিটিউটের ছাত্ররা তাঁদের পরীক্ষা থাকায় মিছিলে যেতে অসম্মতি জানান। এতে ক্ষিপ্ত হয়ে ছাত্রলীগ নামধারীরা তাঁদের ওপর হামলা চালান। এতে দুই পক্ষের মধ্যে সংঘর্ষ বাধে। এ সময় কর্নেল, সাগর ও তৌহিদ নামের তিনজন আহত হন।খন্দকার মো. ওয়াহেদুন্নবী বলেন, পদ না পাওয়া নেতারাই ছাত্রলীগের মিছিলে হামলা করেছেন।কুড়িগ্রাম সদর থানার ভারপ্রাপ্ত কর্মকর্তা (ওসি) আবদুল বাতেন বলেন, পুলিশ পরিস্থিতি নিয়ন্ত্রণে আনতে কাঁদানে গ্যাসের ছয়টি শেল নিক্ষেপ করে।
