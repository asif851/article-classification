
কৃষিমন্ত্রী মতিয়া চৌধুরী বলেছেন, ‘দেশে আজ কর্মসংস্থানের অভাব নেই। হাত নাড়ালেই খাদ্য। দেশের এই অব্যাহত উন্নয়ন ভুলতে চাইলেই ভোলা যায় না। মুছতে চাইলেই মোছা যায় না, যাবেও না। বাংলাদেশ এগিয়ে যাচ্ছে, এগোবেই।’
আজ বৃহস্পতিবার সকালে শেরপুরের নালিতাবাড়ী উপজেলা পরিষদের মুক্তমঞ্চে শীতবস্ত্র, মেধাবী শিক্ষার্থীদের মধ্যে নগদ অর্থ ও টেস্ট রিলিফ (টিআর) বিতরণকালে এক সংক্ষিপ্ত বক্তব্যে মতিয়া চৌধুরী এসব কথা বলেন।
মতিয়া চৌধুরী বলেন, ইসলামের সেবা ও বিভিন্ন ধর্মের মানুষকে শান্তিপূর্ণভাবে ধর্ম পালনের জন্য কাজ করে যাচ্ছে বর্তমান সরকার। আজ হজ ব্যবস্থাপনায় বাংলাদেশ এশিয়ার দ্বিতীয়। কারণ শেখ হাসিনার দেশপ্রেম আছে। দেশ ও দেশের মানুষের প্রতি তাঁর অগাধ ভালোবাসা।
এ সময় জেলা প্রশাসক মোহাম্মদ জাকীর হোসেন, পুলিশ সুপার মেহেদুল করিম, নালিতাবাড়ী উপজেলা পরিষদের চেয়ারম্যান এ কে এম মোখলেছুর রহমান, উপজেলা নির্বাহী কর্মকর্তা (ইউএনও) আবু সাঈদ মোল্লা প্রমুখ উপস্থিত ছিলেন।
কৃষিমন্ত্রী উপজেলার ৪৭টি শিক্ষাপ্রতিষ্ঠানে ৪৭০ জন গরিব মেধাবী শিক্ষার্থীকে দুই লাখ ৩৫ হাজার টাকা বিতরণ করেন। এ ছাড়া মসজিদ, মন্দির ও গির্জায় কর্মরত মোয়াজ্জিন ও পুরোহিতদের একটি করে ৬০০ কম্বল ও বিভিন্ন প্রতিষ্ঠানের উন্নয়নের জন্য ২৯ লাখ টাকার টিআরের চেক বিতরণ করেন।
