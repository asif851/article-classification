
সোনা ও বিদেশি মুদ্রার পর এবার হজরত শাহজালাল আন্তর্জাতিক বিমানবন্দরে প্রায় সাড়ে ১৫ হাজার পিস অনুমোদনহীন ওষুধ আটক করা হয়েছে। আজ বৃহস্পতিবার দুপুরে বিমানবন্দরের পণ্যগুদাম থেকে এ ওষুধ আটক করে শুল্ক গোয়েন্দা বিভাগ।
এই সপ্তাহে ২০ কেজি সোনা আটক করা হয়। এ ছাড়া আজ সকালে ১ কোটি ৪৭ লাখ ভারতীয় রুপিসহ এক পাকিস্তানিকে আটক করে শুল্ক বিভাগ।
শুল্ক গোয়েন্দা বিভাগের সহকারী পরিচালক উম্মে নাহিদা আক্তার প্রথম আলো ডটকমকে জানান, খাদ্যপণ্য উল্লেখ করে ট্রিটি ট্রেড ইন্টারন্যাশনাল নামের একটি প্রতিষ্ঠান ফিনল্যান্ড থেকে ওষুধগুলো আমদানি করে। ওই প্রতিষ্ঠানের ঠিকানা উল্লেখ করা হয়েছে ৩৬২/২ পূর্ব রামপুরা। দুদিন আগে কনটেইনারে করে ৫ হাজার ১৬৮ পিস কার্ডিওসান এবং ১০ হাজার ২০০ পিস কার্ডিমেয়ার নামের দুই ধরনের ওষুধ বিমানবন্দরের পণ্যগুদামে রাখা হয়।
এই ওষুধ আমদানির অনুমোদন নেয়নি সংশ্লিষ্ট প্রতিষ্ঠান, এ তথ্য জানিয়ে সহকারী পরিচালক উম্মে নাহিদা আক্তার বলেন, ‘এ ব্যাপারে সন্দেহ থাকায় ওষুধ প্রশাসন অধিদপ্তরে চিঠি দেওয়া হয়েছিল। আজ ওষুধ প্রশাসন অধিদপ্তর জানায়, ট্রিটি ট্রেড ইন্টারন্যাশনালকে এসব ওষুধ আমদানির অনুমোদন দেওয়া হয়নি।’ প্রতিষ্ঠানটির বিরুদ্ধে এ ব্যাপারে আইনি ব্যবস্থা নেওয়া হয়েছে বলেও জানান তিনি।
