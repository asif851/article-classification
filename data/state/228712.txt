
চট্টগ্রাম জেলা শিল্পকলা একাডেমীতে গতকাল মঙ্গলবার অনুষ্ঠিত হলো পেপসোডেন্ট-প্রথম আলো জাতীয় স্কুল বিতর্ক উৎসব-২০১৩। অনুষ্ঠান ব্যবস্থাপনায় ছিল প্রথম আলো বন্ধুসভা ও এবিসি রেডিও। গত ৩০ সেপ্টেম্বর কুষ্টিয়া জেলা থেকে বিতর্কের এ জাতীয় উৎসব শুরু হয়েছে। জেলা পর্যায়ের উৎসব শেষে বিজয়ীদের নিয়ে অনুষ্ঠিত হবে জাতীয় উৎসব। সকাল ১০টায় বেলুন উড়িয়ে প্রতিযোগিতার উদ্বোধন করেন সাংবাদিক ডেইজি মউদুদ। এ সময় উপস্থিত ছিলেন প্রথম আলোর যুগ্ম সম্পাদক বিশ্বজিৎ চৌধুরী ও চট্টগ্রাম বিশ্ববিদ্যালয় স্কুল ও কলেজের জ্যেষ্ঠ শিক্ষক বিজয় রঞ্জন চক্রবর্তী।উদ্বোধনী বক্তব্যে ডেইজি মউদুদ বলেন, সুন্দর সমাজ বিনির্মাণে তরুণ সমাজকে উদ্দীপ্ত করবে বিতর্ক প্রতিযোগিতা। প্রথম আলো সমাজ বদলে দেওয়ার জন্য বিভিন্ন অনুষ্ঠানের আয়োজন করে। এ বিতর্ক আয়োজনও তেমনি সমাজে ইতিবাচক ভূমিকা রাখবে।শিল্পকলা একাডেমী মিলনায়তনে শুরু হয় বিতর্ক প্রতিযোগিতা। দিনব্যাপী বিতর্ক প্রতিযোগিতা শেষে বিকেলে চূড়ান্ত পর্বে চ্যাম্পিয়ন হয়েছে চট্টগ্রাম কলেজিয়েট স্কুল। রানার্সআপ হয়েছে চট্টগ্রাম সরকারি বালক উচ্চবিদ্যালয়ের বিতার্কিকেরা। চূড়ান্ত পর্বে বিতর্কের বিষয় ছিল: মুক্তিযুদ্ধের ইতিহাস জানা দেশপ্রেমেরই অংশ।প্রতিযোগিতায় শ্রেষ্ঠ বিতার্কিক হয়েছে চট্টগ্রাম প্রকৌশল ও প্রযুক্তি বিশ্ববিদ্যালয় (চুয়েট) স্কুল ও কলেজের শিক্ষার্থী ঋতুপর্ণা দে। ঋতুপর্ণা বলল, ‘আমরা মফস্বলের স্কুলের শিক্ষার্থীদের পিছিয়ে থাকার অপবাদ রয়েছে। আমরা সে অপবাদ ঘুচাতে পারব।’স্কুল দলের বিতার্কিকেরা যখন প্রস্তুতিতে ব্যস্ত ছিল, তখন অনুষ্ঠিত হয় বারোয়ারি বিতর্ক। এতে প্রথম হয়েছে সেন্ট স্কলাস্টিকা বালিকা উচ্চবিদ্যালয়ের সুধা মহাজন, দ্বিতীয় ল্যাবরেটরি স্কুলের আদেল এবং তৃতীয় হয়েছে সেন্ট প্লাসিডস স্কুলের অর্জন ত্রিপুরা। বিশেষ পুরস্কার পেয়েছে ডা. খাস্তগীর সরকারি বালিকা উচ্চবিদ্যালয়ের জান্নাতুল নাইমা এবং চট্টগ্রাম বিশ্ববিদ্যালয় স্কুলের ফয়সাল। বিকেলে সমাপনী ও পুরস্কার বিতরণ অনুষ্ঠানে প্রধান অতিথি ছিলেন চট্টগ্রামের ইস্পাহানি স্কুল ও কলেজের অধ্যক্ষ মাহবুবুল আলম চৌধুরী। তিনি বলেন, ‘বিতর্কে বিপক্ষ দলের দোষ খোঁজার চেয়ে নিজেদের যুক্তিকে বলিষ্ঠভাবে উপস্থাপনের ওপর জোর দিতে হবে। আমাদের এ দেশে অনেক অনিয়ম, অরাজকতা বিরাজ করছে। আমরা আশা করব, এসব জঞ্জাল সরাতে এগিয়ে আসবে তোমাদের মতো মেধাবীরা।’গতকাল পেপসোডেন্ট-প্রথম আলো জাতীয় স্কুল বিতর্ক উৎসবে চট্টগ্রাম উত্তর অঞ্চলের ১৬টি বিদ্যালয়ের ৪৮ জন বিতার্কিক অংশ নেয়। বিদ্যালয়গুলো হচ্ছে: শাহ জালাল মডেল স্কুল, সেন্ট প্লাসিডস স্কুল, চট্টগ্রাম বিশ্ববিদ্যালয় স্কুল ও কলেজ, শাহ ওয়ালিউল্লাহ ইনস্টিটিউট, চট্টগ্রাম ল্যাবরেটরি স্কুল ও কলেজ, মিরসরাই পাইলট উচ্চবিদ্যালয়, ডা. খাস্তগীর সরকারি বালিকা উচ্চবিদ্যালয়, কাপাসগোলা সিটি করপোরেশন স্কুল, সীতাকুণ্ড টেরিয়াইল উচ্চবিদ্যালয়, ফটিকছড়ি গুলতাজ মেমোরিয়াল স্কুল ও কলেজ, চট্টগ্রাম প্রকৌশল ও প্রযুক্তি বিশ্ববিদ্যালয় (চুয়েট) স্কুল ও কলেজ, কুমিরা আবাসিক স্কুল ও কলেজ, সেন্ট স্কলাস্টিকা বালিকা উচ্চবিদ্যালয়, কলেজিয়েট স্কুল, চট্টগ্রাম সরকারি বালক উচ্চবিদ্যালয় এবং আইডিয়াল স্কুল ও কলেজ।২ অক্টোবর বুধবারঅঞ্চল: চট্টগ্রাম-২ দক্ষিণস্থান: শিল্পকলা একাডেমী৩ অক্টোবর বৃহস্পতিবারঅঞ্চল: কক্সবাজার ও বান্দরবানস্থান: কক্সবাজার সরকারি বালিকা বিদ্যালয় (হাসপাতাল রোড)
 


//
