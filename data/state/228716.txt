
কুমিল্লার ব্রাহ্মণপাড়া উপজেলার সীমান্তবর্তী নারায়ণপুর গ্রামে গতকাল বৃহস্পতিবার বিরোধ মীমাংসাকালে বাংলাদেশ ও ভারতের ত্রিপুরা সীমান্তের জনগণের মধ্যে সংঘর্ষ হয়েছে। এ ঘটনায় উভয় দেশের অন্তত পাঁচজন আহত হয়।সংঘর্ষের একপর্যায়ে ব্রাহ্মণপাড়া উপজেলার বাগড়া গ্রামের মো. শাহজাহানকে ধরে নিয়ে যায় ভারতীয়রা। পাল্টা হিসেবে ত্রিপুরার চন্দ্রমোহন দেবনাথকে আটক করে আনে বাংলাদেশিরা।স্থানীয় সূত্রে জানা যায়, এক মাস আগে ব্রাহ্মণপাড়া উপজেলার গঙ্গানগর গ্রামের যুবকদের সঙ্গে ত্রিপুরার রহিমপুর গ্রামের যুবকদের বিরোধ বাধে। ওই ঘটনা মীমাংসায় গতকাল ব্রাহ্মণপাড়া উপজেলার সীমান্তবর্তী নারায়ণপুর গ্রামের ২০৫৭ মেইন পিলারের পশ্চিম পাশে সকাল সাড়ে ১০টায় বৈঠক বসে। বৈঠকের একপর্যায়ে বাগিবতণ্ডাকে কেন্দ্র করে দু্ই দেশের জনগণ লাঠিসোঁটা নিয়ে সংঘর্ষে জড়িয়ে পড়ে। বিকেলে উভয় দেশের কোম্পানি কমান্ডার পর্যায়ে পতাকা বৈঠক হয়। বৈঠকে নেতৃত্ব দেন বিজিবির কোম্পানি কমান্ডার আবদুস সালাম ও বিএসএফের কোম্পানি কমান্ডার লাল চান।বিজিবির সালদা নদী ক্যাম্পের ইনচার্জ নায়েব সুবেদার শাহজাহান মিয়া বলেন, বৈঠকে উভয় দেশের আটক নাগরিককে নিজ দেশের সীমান্তরক্ষী বাহিনীর কাছে হস্তান্তর করা হয়।
