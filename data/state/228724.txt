
স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন আশাবাদ ব্যক্ত করে বলেছেন, অনতিবিলম্বে বিভাগ হচ্ছে ফরিদপুর। এ ছাড়া তিন মাসের মধ্যে ফরিদপুর সিটি করপোরেশনের প্রথম নির্বাচন অনুষ্ঠিত হবে।গতকাল শনিবার বিকেলে ফরিদপুর শহরের জনতা ব্যাংকের মোড়ে শ্রমিক সমাবেশে প্রধান অতিথির বক্তব্যে এসব কথা বলেন মন্ত্রী।খন্দকার মোশাররফ বলেন, প্রধানমন্ত্রী নিজেই বলেছেন ঢাকা বিভাগ ভেঙে ময়মনসিংহ ও ফরিদপুর বিভাগ করা হবে। সর্বশেষ প্রধানমন্ত্রী বলেছেন, ‘পদ্মা’ নামে হবে ফরিদপুর বিভাগ। বিভাগ বাস্তবায়নের অংশ হিসেবে ফরিদপুর পৌরসভাকে সিটি করপোরেশন করা হচ্ছে। এর জন্য পৌরসভার বর্তমান আয়তন বাড়িয়ে চার গুণ করা হয়েছে। কাল সোমবার দুপুরে নিকারের সভা আহ্বান করা হয়েছে। ওই সভায় এ প্রস্তাব পাস করা হলে দ্রুত গেজেট হবে এবং আগামী তিন মাসের মধ্যে ফরিদপুর সিটি করপোরেশনের প্রথম নির্বাচন অনুষ্ঠিত হবে।জেলা শ্রমিক লীগের সভাপতি আক্কাস হোসেনের সভাপতিত্বে সভায় ফরিদপুর সদর উপজেলা পরিষদের চেয়ারম্যান খন্দকার মোহতেশাম হোসেন, জাতীয় শ্রমিক লীগের সাধারণ সম্পাদক সিরাজুল ইসলাম প্রমুখ বক্তব্য দেন।
 
