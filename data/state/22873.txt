
রাজধানীর যাত্রাবাড়ীর কাঠেরপুল এলাকায় গত মঙ্গলবার গভীর রাতে র‌্যাবের সঙ্গে ‘বন্দুকযুদ্ধে’ দুই যুবক নিহত হয়েছেন। আজ বৃহস্পতিবার এই দুজনের পরিচয় মিলেছে।
এই দুজন হলেন শাখাওয়াত হোসেন (১৯) ও মুজাহিদুল ইসলাম (৩৩)। তাঁদের বাড়ি লক্ষ্মীপুরে।
‘নিখোঁজ’ শাখাওয়াতের খোঁজ মিলল মর্গে‘নিখোঁজের’ ১৫ দিন পর আজ একমাত্র ছেলে শাখাওয়াত হোসেনের (১৯) সন্ধান পেলেন মা সুফিয়া বেগম। তবে জীবিত নয়, মৃত অবস্থায়। পরিবারের পক্ষে দুপুরে ঢাকা মেডিকেল কলেজের মর্গ থেকে শাখাওয়াতের লাশ গ্রহণ করেন তাঁর খালাত ভাই রিপন ভূঁইয়া।
সুফিয়া বেগম মোবাইল ফোনে প্রথম আলোর কাছে দাবি করেন, তিন বছর ধরে ফার্মগেটের উত্তরণ টায়ার নামের একটি দোকানে চাকরি করত ছেলে। ২১ জানুয়ারি দুপুরে ছেলে হোটেলে ভাত আনতে গেলে সাদা পোশাকের লোকজন তাকে মাইক্রোবাসে তুলে নেয়। এ ব্যাপারে উত্তরণ টায়ারের ব্যবস্থাপক শাহ আলম তেজগাঁও থানায় একটি সাধারণ ডায়েরি (জিডি) করেন। পরে তিনি নিজে ঢাকায় এসে ২৭ জানুয়ারি তেজগাঁও থানায় একটি অপহরণ মামলা করেন। মামলা করে তিনি গ্রামের বাড়ি লক্ষ্মীপুরে ফিরে যান। তিনি আরও জানালেন, ‘আজকে মামলাটি গোয়েন্দা বিভাগকে (ডিবি) তদন্ত করতে দেওয়া হয়। এ জন্য আমি ঢাকা আসছিলাম। কিন্তু সকালে ঢাকা থেকে খবর পাই, আমার ছেলের লাশ মর্গে আছে। ’
নিহত শাখাওয়াতের খালাত ভাই রিপন বলেন, ‘শাখাওয়াত রাজনীতি করত, এমন কথা কখনো শুনিনি। ’
মুজাহিদুলও ‘নিখোঁজ’ ছিলেন, দাবি পরিবারের
আজ সকালে ঢাকা মেডিকেল কলেজের মর্গে গিয়ে মুজাহিদুলের লাশ শনাক্ত করেন তাঁর ছোট ভাই জাহিদুল ইসলাম। পরে পরিবারের কাছে লাশ হস্তান্তর করা হয়।
জাহিদুলের দাবি, তাঁর ভাই এক সপ্তাহের বেশি সময় ধরে নিখোঁজ ছিলেন। নিখোঁজ হওয়ার দুই দিন পর গত ২৬ জানুয়ারি রাজধানীর কাফরুল থানায় একটি সাধারণ ডায়েরি (জিডি) করা হয়। র‌্যাবের গুলিতে দুই অজ্ঞাত যুবক নিহত হওয়ার খবর টিভিতে দেখে আজ সকালে ঢাকা মেডিকেল কলেজের মর্গে গিয়ে মুজাহিদুলের লাশ শনাক্ত করেন তিনি।
এ বিষয়ে জানতে চাইলে কাফরুল থানার উপপরিদর্শক (এসআই) মুকুল মিয়া বলেন, ‘আমরা বিভিন্ন থানায় ওই যুবকের সন্ধান করেছি। কিন্তু কোনো খোঁজ পাইনি। ’
জাহিদুলের ভাষ্য, তাঁদের বাড়ি লক্ষ্মীপুর। বাবার নাম আবুল খায়ের ভূঁইয়া। তিনি সরকারি চাকরি করতেন। তাঁরা চার ভাই ও পাঁচ বোন। ভাইদের মধ্যে মুজাহিদুল তৃতীয়। দুই বছর আগে সিঙ্গাপুর গিয়েছিলেন। দুই মাস কাজ করে দেশে ফিরে আসেন। পরে কারওয়ান বাজারে কাঁচামালের ব্যবসা করতেন তিনি।
র‍্যাবের পক্ষ থেকে দাবি করা হয়, মঙ্গলবার গভীর রাতে কয়েকজন দুর্বৃত্ত যাত্রাবাড়ীর কাঠেরপুল এলাকায় র‌্যাব-১০-এর টহল দলকে লক্ষ্য করে পাথর ছুড়ে মারে। র‌্যাব টহলযানের গতি কমিয়ে দিলে দুর্বৃত্তরা ওই যান লক্ষ্য করে পেট্রলবোমা ও গুলি ছোড়ে। র‌্যাবের টহলযানের দরজায় গুলি লাগে। এ সময় র‌্যাবের সদস্যরা গুলি ছুড়লে দুই যুবক আহত হন।
‘বন্দুকযুদ্ধে’ নিহত একজনের পরিচয় মিলেছে
হাসপাতাল সূত্র জানায়, রক্তাক্ত অবস্থায় দুই যুবককে গতকাল বুধবার ভোর সোয়া চারটার দিকে ঢাকা মেডিকেল কলেজ হাসপাতালে নিয়ে যান র‌্যাব-১০-এর উপসহকারী পরিচালক শহীদ। কর্তব্যরত চিকিৎসা কর্মকর্তা তাঁদের মৃত ঘোষণা করেন।
র‍্যাবের কর্মকর্তারা দাবি করেন, র‌্যাবের সদস্যরা ঘটনাস্থল থেকে একটি পিস্তল ও নিহত দুজনের কাছ থেকে কিছু ককটেল উদ্ধার করেছেন।
যাত্রাবাড়ীর কাঠেরপুল এলাকায় গত ২৩ জানুয়ারি রাতে বাসে পেট্রলবোমা হামলা হয়েছিল।
