
ঘূর্ণিঝড় মোরার কারণে উপকূল এলাকার দুই লাখ ৮৬ হাজার ২৪৫ জন ক্ষতিগ্রস্ত হয়েছে। এ ছাড়া ৫৯ হাজার ৫২৮টি ঘরবাড়ি ক্ষতিগ্রস্ত হয়েছে, এর মধ্যে ১৯ হাজার ৯২৯টি ঘরবাড়ি সম্পূর্ণভাবে ক্ষতিগ্রস্ত হয়েছে। মারা গেছে ছয়জন, আহত হয়েছে ৬১ জন।
দুর্যোগ ব্যবস্থাপনা ও ত্রাণ মন্ত্রণালয় আজ বুধবার সচিবালয়ে সংবাদ সম্মেলন করে এ তথ্য জানায়। সংবাদ সম্মেলনে এসব তথ্য তুলে ধরেন ওই মন্ত্রণালয়ের ভারপ্রাপ্ত সচিবের দায়িত্বে থাকা অতিরিক্ত সচিব গোলাম মোস্তফা।
গোলাম মোস্তফা বলেন, জেলা প্রশাসকদের কাছ থেকে পাওয়া তথ্য অনুযায়ী এ ক্ষয়ক্ষতির হিসাবটি করা হয়েছে। ঘূর্ণিঝড় মোরায় সবচেয়ে বেশি ক্ষতিগ্রস্ত হয়েছে কক্সবাজার জেলা। সব জেলা মিলিয়ে যেখানে ৫৪ হাজার ৪৮৯টি পরিবার ক্ষতিগ্রস্ত হয়েছে, সেখানে শুধু কক্সবাজার জেলাতেই ক্ষতিগ্রস্ত হয়েছে ৫২ হাজার ৫৩৯টি পরিবার।
মোরায় ক্ষতিগ্রস্তদের সহায়তায় নেওয়া উদ্যোগ প্রসঙ্গে এই কর্মকর্তা বলেন, ক্ষতিগ্রস্তদের বিভিন্নভাবে সহায়তা করা হচ্ছে। এর মধ্যে ১৭০০ মেট্রিক টন চাল বরাদ্দ দেওয়া হয়েছে। অর্থ বরাদ্দ করা হয়েছে এক কোটি ৩৭ লাখ টাকা। আর ঢেউটিন দেওয়া হয়েছে ৩০০ বান্ডিল। প্রয়োজন হলে আরও বরাদ্দ দেওয়া হবে বলে তিনি জানান।
