
মানবতাবিরোধী অপরাধের মামলার আসামি সালাউদ্দিন কাদের (সাকা) চৌধুরীকে আগস্ট মাসের মধ্যে মুক্তি না দিলে চট্টগ্রাম আদালত ভবন উড়িয়ে দেওয়ার হুমকি দেওয়া হয়েছে। সেই সঙ্গে চট্টগ্রাম মুখ্য বিচারিক হাকিম মীর রুহুল আমিন ও তাঁর পরিবারকে হত্যার হুমকি দেওয়া হয়েছে।চট্টগ্রাম মুখ্য বিচারিক হাকিম মীর রুহুল আমিনের কাছে ডাকযোগে পাঠানো একটি চিঠিতে এসব হুমকি দেওয়া হয়। আগস্ট মাসের মধ্যে মুক্তি দেওয়ার হুমকি দিলেও চিঠিটি হাকিমের কাছে পৌঁছায় আজ রোববার (১ সেপ্টেম্বর)। বিকেল সাড়ে চারটার দিকে চট্টগ্রাম আদালত ভবনে তাঁর দপ্তরে ওই চিঠিটি পৌঁছায়। চিঠিতে কোনো তারিখের উল্লেখ নেই। তবে প্রেরক হিসেবে সাতজনের নাম-ঠিকানা দেওয়া হয়েছে।চট্টগ্রাম মহানগর অতিরিক্ত উপপুলিশ কমিশনার (প্রসিকিউশন) রেজাউল মাসুদ প্রথম আলো ডটকমকে বলেন, ‘চিঠিটি পাওয়ার পরে মুখ্য বিচারিক হাকিম পুলিশকে খবর দেন। এ ব্যাপারে আদালত থেকে একজন কর্মচারী থানায় সাধারণ ডায়েরি (জিডি) করার প্রস্তুতি নিচ্ছেন। জিডি হলে তাঁরা তদন্ত করবেন। তবে যাদের নাম-ঠিকানা ব্যবহার করা হয়েছে, তা ভুয়া হতে পারে বলে আমাদের ধারণা। মুখ্য বিচারিক হাকিমের বাসভবনের নিরাপত্তা জোরদার করা হয়েছে।’
চিঠিতে যা আছেসবিনয় নিবেদন এই যে, সাকা চৌধুরীকে মুক্তি দিতে হবে। আগস্ট মাসে। আপনাকে বলি, সাকা চৌধুরী আমাদের মা, বাবা। বিচার হোক বা না হোক সাকা চৌধুরীর মুক্তি চাই। আমরা নোয়াপাড়াবাসীরা, পথেরহাট, রাউজানবাসী, ফটিকছড়িবাসীরা সাকা চৌধুরীর মুক্তি না হলে চট্টগ্রাম কোর্ট বিল্ডিং বোমা মেরে উড়িয়ে দেব। যদি মুক্তি না হয় তাহলে আপনার লাশটি পরিবারকে উপহার দেব। মুক্তি যদি না দেন তাহলে আপনার পরিবারের সবাইকে লাশ করে দেব।
