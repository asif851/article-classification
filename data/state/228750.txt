
প্রান্তিক জনগোষ্ঠীর উন্নয়নে তরুণদের ঐক্যবদ্ধ ও সক্রিয় করার লক্ষ্যে আজ বৃহস্পতিবার থেকে শুরু হচ্ছে ‘দক্ষিণ এশীয় জলবায়ু-কৃষি-পানিবিষয়ক যুবক্যাম্প’। ক্যাম্পে ভারত, নেপাল, পাকিস্তান ও শ্রীলঙ্কার ৩০ জন প্রতিনিধিসহ মোট ৮০ জন তরুণ অংশগ্রহণ করবেন।স্বেচ্ছাসেবী সংগঠন পার্টিসিপেটরি রিসার্চ অ্যান্ড অ্যাকশন নেটওয়ার্ক (প্রান), হিউম্যানিটিওয়াচ, গ্রামীণ জীবনযাত্রার স্থায়িত্বশীল উন্নয়নের জন্য প্রচারাভিযান (সিএসআরএল) ও অনলাইন নলেজ সোসাইটির (ওকেএস) যৌথ উদ্যোগে নোয়াখালীর পল্লী উন্নয়ন বোর্ডের (বিআরডিবি) প্রশিক্ষণকেন্দ্রে এ ক্যাম্পের আয়োজন করা হয়েছে। তিন দিনব্যাপী এ ক্যাম্প আগামী শনিবার পর্যন্ত চলবে।গতকাল বুধবার নোয়াখালী বিআরডিবির প্রশিক্ষণকেন্দ্র মিলনায়তনে এক সংবাদ সম্মেলনে এ তথ্য জানানো হয়।আয়োজকেরা জানান, জলবায়ু পরিবর্তন ও কৃষিক্ষেত্রে সহায়তার অভাবের কারণে দক্ষিণ এশিয়ার ১৪৫ কোটি মানুষের খাদ্য নিরাপত্তা হুমকির মুখে। জমি-জলা-জঙ্গলের ওপর ক্ষুদ্র ও প্রান্তিক উৎপাদকদের অধিকারহীনতার কারণে খাদ্য উৎপাদন কমে যাচ্ছে ব্যাপক হারে। এ অবস্থায় এ অঞ্চলের ২৭ শতাংশ তরুণ প্রান্তিক জনগোষ্ঠীর উন্নয়নে গুরুত্বপূর্ণ ভূমিকা পালন করতে পারেন।
