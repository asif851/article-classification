
দেশ ও দেশের বাইরের তরুণ ১০ জন আলোকচিত্রীর তোলা ছবি নিয়ে ‘ফ্রিডম’ শীর্ষক পাঁচ দিনব্যাপী আলোকচিত্র প্রদর্শনীর উদ্বোধন করা হয়েছে ঢাকা বিশ্ববিদ্যালয়ের চারুকলা অনুষদে। আজ সোমবার এ প্রদর্শনীটির উদ্বোধন করেন ঢাকায় নিযুক্ত নেদারল্যান্ডসের রাষ্ট্রদূত লিওনি মার্গারেথা কুয়েলিনারি।
‘কাউন্টার ফটো—এ সেন্টার ফর কমিউনিকেশন’-এর চতুর্থ প্রতিষ্ঠাবার্ষিকী উপলক্ষে বাংলাদেশ-ভারত ও কলম্বিয়ার ১০ জন আলোকচিত্রীর তোলা ছবি নিয়ে সংগঠনটি এই প্রদর্শনীর উদ্বোধন করে।
উদ্বোধনী অনুষ্ঠানে উপস্থিত ছিলেন চারুকলা অনুষদের ডিন নিসার হোসাইন, খ্যাতিমান আলোকচিত্রী আনোয়ার হোসেইন এবং দেশের খ্যাতিমান আলোকচিত্রী নাসির আলী মামুন।
নিসার হোসাইন উদ্বোধনী বলেন, ‘শিল্পের মধ্য দিয়ে মানুষের সঙ্গে মানুষের সম্পর্ক তৈরি হবে। ধর্ম বা অন্য কোনো পরিচয়ে নয়।’
অনুষ্ঠানে নাসির আলী মামুনকে কাউন্টার ফটোর পক্ষ থেকে আজীবন সম্মাননা দেওয়া হয়।
আলোকচিত্রী অর্ক দত্ত, কার্লোস সাভেদ্রা, মাশরুক আহমেদ, রনি সেন, সৌম্য শংকর বোস, সাইফুল হক অমি, শান্তুনু মজুমদার, পার্থ সেনগুপ্ত, আহমেদ রাসেল এবং মনিরুল আলমের তোলা ছবি নিয়ে এ প্রদর্শনীটির আয়োজন করা হয়েছে।
আলোকচিত্র প্রদর্শনীতে আরও উপস্থিত ছিলেন নারী মুক্তিযোদ্ধা কৃষ্ণা রহমান, বেবী হোসেন, সালমা বেগম পূর্ণিমা, মাজেদা খাতুন, বাসনা হালদার, নাজমা খাতুন, মুকুল মজুমদার ও লায়লা পারভীন।
প্রদর্শনী আগামী ২৬ নভেম্বর বেলা ১১টা থেকে রাত আটটা পর্যন্ত ঢাকা বিশ্ববিদ্যালয়ের চারুকলা অনুষদ ও ছবির হাটে সবার জন্য উন্মুক্ত থাকবে। এ ছাড়াও ২৫ নভেম্বর প্রতিদিন বিকেল সাড়ে পাঁচটা থেকে রাত আটটা পর্যন্ত বিশ্বসাহিত্য কেন্দ্রের অডিটোরিয়ামে দেশি-বিদেশি আলোকচিত্রী, সাংস্কৃতিক কর্মী, অ্যাকটিভিস্টদের অংশগ্রহণে সান্ধ্যকালীন বক্তব্য উপস্থাপন ও সেমিনার অনুষ্ঠিত হবে।
সান্ধ্যকালীন বক্তব্য উপস্থাপন ও সেমিনারগুলোর মধ্যে উল্লেখযোগ্য হচ্ছে ইংল্যান্ডের আলোকচিত্রী সি জে ক্লার্কের ম্যাজিক পার্টি প্লেইস, আলোকচিত্রী নাসির আলী মামুনের প্রেজেন্টেশন ‘পোর্টেটিজম’ এবং ভারতীয় আলোকচিত্রী রনি সেন এবং বাংলাদেশি সাংস্কৃতিক কর্মী অরূপ রাহীর রামপাল সংলাপ ‘ঝরিয়া টু সুন্দরবন’। এই সংলাপে ভারতের ঝরিয়া কয়লা খনি ও বাংলাদেশের কয়লাভিত্তিক রামপাল বিদ্যুৎ​কেন্দ্র নিয়ে আলোচনা করা হবে।
কাউন্টার ফটোর পক্ষ থেকে জানানো হয়, চতুর্থ প্রতিষ্ঠাবার্ষিকী উদযাপন উপলক্ষে কাউন্টার ফটোর মিরপুর ক্যাম্পাসে ২২ ও ২৩ নভেম্বর দুটি ভিন্ন আলোকচিত্র কর্মশালার পাশাপাশি পাঁচজন দেশি-বিদেশি পেশাদার আলোকচিত্রীর সমন্বয়ে তরুণ ও পেশাদার আলোকচিত্রীদের জন্য পোর্টফোলিও রিভিউ সেশনের আয়োজন করা হয়েছে। পোর্টফোলিও রিভিউ সেশনে উপস্থিত থাকবেন আলোকচিত্রী শেহজাদ নূরানী, আবীর আবদুল্লাহ, প্যাট্রিক ব্রাউন, রনী সেন ও অর্ক দত্ত।
আগামী ২৫ নভেম্বর কাউন্টার ফটোর উত্তরা ক্যাম্পাসে সাংস্কৃতিক সন্ধ্যার মধ্য দিয়ে প্রতিষ্ঠাবার্ষিকীর অনুষ্ঠান সমাপ্তি ঘোষণা করা হবে।
