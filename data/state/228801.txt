
সাতক্ষীরা শহরের মধ্য দিয়ে প্রবাহিত প্রাণসায়ের খালটি কোনো রকমে খনন করা হয়েছে বলে অভিযোগ উঠেছে। মাত্র ২০ শতাংশ খাল কেটে প্রায় ৫০ শতাংশের বিল তোলা হয়েছে।পানি উন্নয়ন বোর্ডের (পাউবো) বিভাগ-১-এর কার্যালয় সূত্রে জানা গেছে, জলবায়ু ট্রাস্ট ফান্ডের আওতায় ‘জলবায়ু পরিবর্তনের প্রভাবে ক্ষতিগ্রস্ত সাতক্ষীরার পুনর্বাসন প্রকল্প’ হাতে নেওয়া হয়। এ প্রকল্পের আওতায় সাতক্ষীরায় ভরাট হয়ে যাওয়া প্রাণসায়ের খালের কদমতলা সেতু থেকে এল্লাচর পর্যন্ত ১০ কিলোমিটার পুনঃখননের জন্য ২০১২ সালের ২৮ জুন দরপত্র আহ্বান করা হয়। ৯২ লাখ ৫৫ হাজার টাকায় কাজটি পায় ঢাকার আর কে মিশন রোডের মের্সাস নিয়াজ ট্রেডার্স। ২০১২ সালের ২০ সেপ্টেম্বর এর কার্যাদেশ দেওয়া হয়। ২০১৩ সালের ৩০ এপ্রিল ওই কাজ শেষ হওয়ার কথা।নাম না প্রকাশের শর্তে একজন প্রকৌশলী জানান, খাল কাটার আগের জরিপে ভুল তথ্য দিয়ে খাল পলি দিয়ে বেশি ভরাট দেখানো হয়। সে অনুযায়ী প্রাক্কলিত মূল্যও বেশি ধরা হয়। খালের পুরো পানি শুকিয়ে কাটার কথা। খালের তলা ৩০-৫৫ ফুট, মাথা ৬০-৮০ ফুট ও দেড় ফুট থেকে সাড়ে চার ফুট গভীর হওয়ার কথা। কিন্তু তা করা হয়নি। ইতিমধ্যে ৪৪ লাখ ৭১ হাজার টাকা বিল পরিশোধ করা হয়েছে বলেও জানা যায়।জেলা ভূমিহীন সমিতির সাধারণ সম্পাদক আলী নূর খান অভিযোগ করেন, পানি না শুকিয়ে খননযন্ত্র দিয়ে নামমাত্র খাল কাটা হয়েছিল। ভরাট খালের শুধু ওপরের পচা কাদা সরানো হয়। ইচ্ছামতো জরিপ করে প্রাক্কলন তৈরি করা হয়। ওই প্রাক্কলনে যেভাবে খাল কাটার কথা, তার ২০ শতাংশও কাটা হয়নি। এভাবে খাল কেটে কয়েকজন ঠিকাদার ও পাউবোর কর্মকর্তারা লাভবান হয়েছেন। অপচয় হয়েছে সরকারের অর্থ।সরেজমিনে খাল কাটার কোনো চিহ্ন দেখা যায়নি। অনেক জায়গা নর্দমায় পরিণত হয়েছে। স্থানে স্থানে আবর্জনার স্তূপ। জানতে চাইলে আর কে মিশন রোডের মেসার্স নিয়াজ ট্রেডার্সের পক্ষে কাজ তদারককারী সাতক্ষীরা শহরের আবদুল হক বলেন, ‘কাজ দেখে নেওয়ার দায়িত্ব পাউবো কর্তৃপক্ষের। তাদের কাজ বুঝিয়ে না দিলে বিল দেবে কেন?’পানি উন্নয়ন বোর্ডের বিভাগ-১-এর নির্বাহী প্রকৌশলী আবদুল হামিদ জানান, খাল কাটার সময় তিনি এখানকার দায়িত্বে ছিলেন না। তবে ২০ শতাংশ নয়, খাতা-কলমে দেখছেন খাল ৭০ শতাংশ কাটা হয়ে গেছে। বিশেষ করে বাটকেখালী সেতু থেকে নারকেলতলা সেতু পর্যন্ত কাটা পুরোপুরি সম্পন্ন হয়েছে। তিনি আরও জানান, এই অংশ পৌরসভা আবার কাটার উদ্যোগ নিয়েছে। ২০১৩ সালের এপ্রিল পর্যন্ত এ প্রকল্পের মেয়াদ থাকলেও তা বাড়িয়ে পরে ২০১৫ সালের জুন পর্যন্ত করা হয়েছে। খাল খননের শুরুর দিকে সে সময়কার নির্বাহী প্রকৌশলী আবদুল মান্নান বলেন, ঠিকমতো জরিপ করেই খাল কাটা হচ্ছে।সাতক্ষীরা পৌরসভার মেয়র আবদুল জলিল বলেন, খালটি শহরের মধ্যে হলেও রক্ষণাবেক্ষণের দায়িত্ব পানি উন্নয়ন বোর্ডের। বারবার চিঠি লেখার পরও পৌরসভার ভেতর দিয়ে প্রবহমান খালের অংশটুকু পৌর কর্তৃপক্ষের কাছে হস্তান্তর করা হয়নি।
