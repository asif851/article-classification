
গাজীপুরের শ্রীপুর পৌর এলাকার কেওয়া দক্ষিণ খণ্ড গ্রামে ক্রিস্টাল ইন্ডাস্ট্রিয়াল বাংলাদেশ লিমিটেড নামে একটি কারখানার শ্রমিকেরা বেতন বৃদ্ধির দাবিতে গতকাল শনিবার কর্মবিরতি পালন করেছেন।কারখানার শ্রমিক ও কর্তৃপক্ষ সূত্রে জানা যায়, শ্রমিকদের মজুরি হঠাৎ করে মালিক পক্ষ কমিয়ে ফেলে। তাই মজুরি বৃদ্ধি ও নানা ধরনের বৈধ সুযোগ-সুবিধাসহ ১৪ দফা দাবিতে গতকাল সকাল থেকে কর্মবিরতি শুরু করেন নিটিং, সুইংসহ বিভিন্ন বিভাগের শ্রমিকেরা। এ সময় বিক্ষুব্ধ কয়েকজন শ্রমিক প্রতিষ্ঠানের অফিস কক্ষে হামলা চালান। এতে সহকারী উৎপাদন কর্মকর্তা কবির হোসেন, প্রশাসনিক কর্মকর্তা আমিনুল ইসলাম, ইকবাল হোসেন ও পরিকল্পনা বিভাগের টুকন আহত হন। পরে বৈঠকে মালিক পক্ষ দুই দিনের মধ্যে দাবি-দাওয়া মেনে নেওয়ার আশ্বাস দিলে শ্রমিকেরা কর্মসূচি স্থগিত করেন।কারখানার প্রশাসনিক ব্যবস্থাপক পারভেজ বলেন, মালিকপক্ষের সঙ্গে শ্রমিকদের দাবি-দাওয়ার বিষয়ে আলোচনা হয়েছে। দুদিনের মধ্যে এ বিষয়ে সমাধানের আশ্বাস দেওয়া হলে শ্রমিকেরা শান্ত হন।শ্রীপুর থানার উপপরিদর্শক সৈয়দ আজিজুল হক বলেন, শ্রমিকেরা শান্তিপূর্ণভাবে প্রতিষ্ঠানের ভেতরে বিক্ষোভ প্রদর্শন করেন। শ্রীপুর থানা ও শিল্প পুলিশ মোতায়েন থাকায় শ্রমিকেরা রাস্তায় নামতে পারেননি।
