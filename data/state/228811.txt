
সুপ্রিম কোর্টের জ্যেষ্ঠ আইনজীবী ও সংবিধান বিশেষজ্ঞ ড. কামাল হোসেন বলেছেন, বিচারপতিদের অপসারণ-সংক্রান্ত সংবিধানের ষোড়শ সংশোধনী যেভাবে করা হচ্ছে, তা কোনোভাবেই ঠিক নয়। এ ব্যাপারে সবার মতামত নিতে হবে। এ জন্য জাতীয় সংলাপের প্রয়োজন।আজ সোমবার জাতীয় প্রেসক্লাবে ‘সংবিধান সংশোধন, বিচারপতিদের অভিশংসন ও এর তাত্পর্য’ শীর্ষক গোলটেবিল বৈঠকে কামাল হোসেন এ কথা বলেন। সুশাসনের জন্য নাগরিক (সুজন) ওই গোলটেবিলের আয়োজন করে।ড. কামাল বলেন, শুধু এই সংশোধনীই নয়, সংবিধানের কোনো সংশোধনীই জাতীয় ঐকমত্য ছাড়া করা উচিত নয়। তার কারণ গণতন্ত্র শুধু সংখ্যাগরিষ্ঠের শাসন নয়। এটি এমন নয় যে চার মিনিটে ঢাকাকে দুই সিটি করপোরেশনে ভাগ করে দেওয়া হলো। সংবিধান সংশোধন করতে গেলে তার কারণ বলতে হবে।গণফোরামের সভাপতি ড. কামাল প্রশ্ন তোলেন, জুলাই মাসে হঠাত্ করে সব কাজ বাদ দিয়ে সরকার সংবিধান সংশোধনের কাজ শুরু করল কেন? অথচ সুপ্রিম কোর্টে বিচারক নিয়োগের আইন এখনো হয়নি। বিচার বিভাগের এসব বিষয়ে গুরুত্ব না দিয়ে সংবিধান সংশোধন কেন জরুরি হলো।
গোলটেবিল বৈঠকে বক্তব্য দেন গবেষক ও কলাম লেখক সৈয়দ আবুল মকসুদ, তত্ত্বাবধায়ক সরকারের সাবেক উপদেষ্টা হাফিজউদ্দিন খান, সাবেক নির্বাচন কমিশনার ব্রিগেডিয়ার জেনারেল (অব.) এম সাখাওয়াত হোসেন প্রমুখ।
