
মিয়ানমারের সঙ্গে দ্বিপক্ষীয়ভাবে রোহিঙ্গা সমস্যা সমাধানের জন্য বাংলাদেশকে বারবার বলে আসছে চীন। কিন্তু ২৫ আগস্টের পর রাখাইন থেকে বাংলাদেশে রোহিঙ্গা-ঢলে এটা স্পষ্ট হয়ে গেছে, আন্তর্জাতিক চাপ সরে গেলে কিছুই করবে না মিয়ানমার। তাই আন্তর্জাতিক সম্প্রদায়কে নিয়েই দীর্ঘদিনের এ সমস্যা সমাধানে জোর দিচ্ছে বাংলাদেশ। ফলে চীনের কথামতো দ্বিপক্ষীয় উপায়ে নয়, বহুপক্ষীয় উদ্যোগে বাংলাদেশ গুরুত্ব দেবে। পাশাপাশি মিয়ানমারের সঙ্গে দ্বিপক্ষীয় আলোচনাও চলবে।
সরকারের দায়িত্বশীল একটি সূত্র গতকাল শুক্রবার রাতে প্রথম আলোকে জানিয়েছে, আন্তর্জাতিক সম্প্রদায়কে সঙ্গে নিয়ে রোহিঙ্গা সমস্যা সমাধানে এখনকার কৌশল ও পদক্ষেপ থেকে বাংলাদেশের সরে আসার সুযোগ নেই।
চীনের পররাষ্ট্রমন্ত্রী ওয়াং ইকে এই বার্তাই দেওয়া হবে। পাশাপাশি গত বৃহস্পতিবার জাতিসংঘের থার্ড কমিটিতে মিয়ানমার নিয়ে ওআইসির প্রস্তাবে চীন বিপক্ষে ভোট দেওয়ায় বাংলাদেশ যে অসন্তুষ্ট হয়েছে, সেটিও বলা হবে।
মূলত রোহিঙ্গা সমস্যা নিয়ে আলোচনার জন্য চীনের পররাষ্ট্রমন্ত্রী ওয়াং ই দুই দিনের সফরে আজ শনিবার ঢাকায় আসছেন। তিনি আজ সকালে পররাষ্ট্রমন্ত্রী আবুল হাসান মাহমুদ আলীর সঙ্গে বৈঠক করবেন। সন্ধ্যায় তিনি গণভবনে প্রধানমন্ত্রী শেখ হাসিনার সঙ্গে সৌজন্য সাক্ষাৎ করবেন।
রোহিঙ্গা সমস্যা নিয়ে আলোচনার জন্য আজ জাপান ও কাল রোববার জার্মানি ও সুইডেনের পররাষ্ট্রমন্ত্রী এবং ইউরোপীয় ইউনিয়নের (ইইউ) জ্যেষ্ঠ প্রতিনিধি বাংলাদেশে আসছেন। বাংলাদেশ ঘুরে তাঁরা সবাই আসেম (এশিয়া ইউরোপ মিটিং) পররাষ্ট্রমন্ত্রীদের বৈঠকে যোগ দিতে মিয়ানমারের নেপিডোতে যাবেন। সেখানেও মূল বৈঠকের ফাঁকে রোহিঙ্গা প্রসঙ্গ নিয়ে তাঁদের আলোচনার কথা রয়েছে। এ ছাড়া আজ মার্কিন সিনেটের পররাষ্ট্রবিষয়ক কমিটির এক প্রতিনিধিদল রোহিঙ্গা পরিস্থিতি দেখতে কক্সবাজারে যাচ্ছে। 
জার্মানির পররাষ্ট্রমন্ত্রী সিগমার গ্যাব্রিয়েল, সুইডেনের পররাষ্ট্রমন্ত্রী মারগট ওয়ালস্টর্ম, জাপানের পররাষ্ট্রমন্ত্রী তারো কোনো এবং ইউরোপীয় ইউনিয়নের (ইইউ) জ্যেষ্ঠ প্রতিনিধি ফেদরিকা মুঘেরিনিকে নিয়ে পররাষ্ট্রমন্ত্রী আবুল হাসান মাহমুদ আলী কাল কক্সবাজারে যাচ্ছেন। পরে ঢাকায় ফিরে তাঁরা আলাদাভাবে প্রধানমন্ত্রী শেখ হাসিনার সঙ্গে সৌজন্য সাক্ষাৎ করবেন। তবে জার্মানি, জাপান ও সুইডেনের পররাষ্ট্রমন্ত্রী এবং ইইউর প্রতিনিধিদের রোহিঙ্গাদের দুর্দশা দেখতে কক্সবাজারে যাওয়ার কথা থাকলেও চীনের পররাষ্ট্রমন্ত্রী সেখানে যাচ্ছেন না।সাম্প্রতিক ইতিহাসে বিশ্বের পাঁচটি দেশ ও জোটের দুই দিনের মধ্যে একসঙ্গে বাংলাদেশ সফর এটাই প্রথম। বৃহস্পতিবার জাতিসংঘের থার্ড কমিটিতে মিয়ানমারের বিরুদ্ধে ওআইসির প্রস্তাব বিপুল ভোটে পাস হওয়ার পর সফরগুলোকে গুরুত্বের সঙ্গে দেখছে বাংলাদেশ। কারণ, জাতিসংঘে গত বৃহস্পতিবারের ওআইসির প্রস্তাবের পক্ষে ভোট দিয়েছে জার্মানি, সুইডেনের পাশাপাশি ইইউভুক্ত দেশগুলো। আর চীন বিপক্ষে ভোট দিলেও ভোট দেওয়া থেকে বিরত থেকেছে জাপান। ফলে ঢাকা সফরের সময় এসব দেশ ও জোটের কাছে রোহিঙ্গা সমস্যা সমাধানে বাংলাদেশের প্রত্যাশা এবং তাদের অবস্থানের বিষয়ে আলোচনা হবে।
চীনের অবস্থান
ঢাকা ও নিউইয়র্কে কর্মরত বাংলাদেশের কূটনীতিকেরা প্রথম আলোকে জানান, থার্ড কমিটি নামে পরিচিত জাতিসংঘের সামাজিক, মানবিক ও সংস্কৃতিবিষয়ক ফোরামের প্রস্তাবটিতে গুরুত্বপূর্ণ দেশগুলোর কে কী অবস্থান নিচ্ছে, সেই আভাস ভোটাভুটির কয়েক দিন আগেই পাওয়া গিয়েছিল। বিশেষ করে নিরাপত্তা পরিষদে মিয়ানমার নিয়ে কোনো প্রস্তাব পাস না হওয়ায় থার্ড কমিটির প্রস্তাবটিতে বিশেষ গুরুত্ব ছিল বাংলাদেশের। নিরাপত্তা পরিষদের দুই স্থায়ী সদস্য রাশিয়া ও চীনের পাশাপাশি কাছের প্রতিবেশী ভারতের সহযোগিতা চাওয়া হয়েছিল ভোটাভুটিতে।
চীনের পররাষ্ট্রমন্ত্রীর বাংলাদেশ সফরের প্রসঙ্গে জানতে চাইলে গতকাল সন্ধ্যায় পররাষ্ট্র মন্ত্রণালয়ের জ্যেষ্ঠ কর্মকর্তারা বলেন, রোহিঙ্গা সমস্যার পাশাপাশি চীনের প্রেসিডেন্ট সি চিন পিংয়ের ঢাকা সফরের সিদ্ধান্ত বাস্তবায়নের পর্যালোচনা হবে। তবে গুরুত্ব পাবে রোহিঙ্গা প্রসঙ্গ।
চীনের পররাষ্ট্রমন্ত্রীর এই সফরের আগে গত এপ্রিল ও অক্টোবরে বাংলাদেশে আসেন দেশটির পররাষ্ট্র মন্ত্রণালয়ের এশিয়াবিষয়ক বিশেষ দূত সান গুয়োশিয়াং। পররাষ্ট্র মন্ত্রণালয়ের কর্মকর্তারা জানান, সান গুয়োশিয়াং গত মাসে ঢাকা সফরের সময় রোহিঙ্গা সমস্যা দ্বিপক্ষীয় সমাধানের ওপর জোর দিয়ে এ ব্যাপারে প্রয়োজনে মধ্যস্থতার প্রস্তাব দেন। অর্থাৎ মিয়ানমারের সঙ্গে বাংলাদেশ এই সমস্যার সমাধান করবে। প্রয়োজন হলে চীন দুই দেশকে সহযোগিতা করবে। আন্তর্জাতিক সম্প্রদায়কে এতে যুক্ত করা যাবে না। চীনের এই প্রস্তাবে বাংলাদেশ রাজি হয়নি। কারণ, এখন পর্যন্ত মিয়ানমার যেটুকু বলছে, তার মূলে আছে আন্তর্জাতিক চাপ। এর আগে বাংলাদেশের সঙ্গে বেশ কয়েকবার আলোচনা করেও শেষ পর্যন্ত কোনো সিদ্ধান্ত মানেনি মিয়ানমার। তাই দেশটির আন্তরিকতা সব সময় প্রশ্নবিদ্ধ। তবে মিয়ানমারের সঙ্গে দ্বিপক্ষীয় আলোচনার পথও বাংলাদেশ খোলা রাখতে চায়। কিন্তু আন্তর্জাতিক চাপ সরে গেলে মিয়ানমার যেহেতু কিছু করবে না, সেটা অনেকটা নিশ্চিত করেই বলা যায়।
এই পরিস্থিতিতে সরকারের একটি দায়িত্বশীল সূত্র বলেছে, দ্বিপক্ষীয় নয়, বহুপক্ষীয় উপায়ে সমস্যা সমাধানের উদ্যোগে গুরুত্ব দেওয়ার বিষয়টি বাংলাদেশ আজ চীনের পররাষ্ট্রমন্ত্রীর সঙ্গে আলোচনায় আবারও জোরালোভাবে তুলবে। সেই সঙ্গে ভবিষ্যতে এই সমাধানে চীন যাতে নেপথ্যে বাংলাদেশকে সমর্থন করে, সেই অনুরোধও জানানো হবে।
বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজের চেয়ারম্যান এবং চীনে বাংলাদেশের সাবেক রাষ্ট্রদূত মুন্সি ফয়েজ আহমেদ গতকাল বিবিসিকে বলেন, ‘রোহিঙ্গা সংকটের গভীরতা চীন যে অনুভব করছে না তা নয়। কিন্তু তাদের চিন্তাধারা হয়তো অন্যদের চেয়ে আলাদা। জাতিসংঘের নিরাপত্তা পরিষদে দুটি বিবৃতি গৃহীত হয়েছে সর্বসম্মতিক্রমে। সুতরাং এতে প্রকাশ পায়, চীনও এ বিষয়ে চিন্তিত। তবে এটা বন্ধ করতে হবে—এটাতে হয়তো আমাদের সঙ্গে তাদের মতপার্থক্য রয়েছে। আমাদের চেষ্টা রয়েছে চীনের সঙ্গে কাজ করার।’
