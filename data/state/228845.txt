
পাঁচ শ টাকা ধার নিয়ে ফেরত না দেওয়ায় সাজেদুল ইসলাম নামের এক যুবককে হত্যার দায়ে তিনজনের যাবজ্জীবন কারাদণ্ড দিয়েছেন আদালত। এ ছাড়া আসামিদের প্রত্যেককে ৫০ হাজার টাকা জরিমানা ও অনাদায়ে আরও তিন মাসের বিনাশ্রম কারাদণ্ড দেওয়া হয়েছে।
আজ বুধবার দুপুরে লালমনিরহাটের ভারপ্রাপ্ত জেলা ও দায়রা জজ মো. সিদ্দিকুল আরেফিন চৌধুরী আসামিদের উপস্থিতিতে এ রায় ঘোষণা করেন। রাষ্ট্রপক্ষে মামলাটি পরিচালনা করেন লালমনিরহাটের পাবলিক প্রসিকিউটর (পিপি) আকমল হোসেন আহমেদ এবং আসামিপক্ষে ছিলেন আইনজীবী মিজানুর রহমান।
সাজা পাওয়া আসামিরা হলেন জেলার পাটগ্রাম উপজেলার আশরাফুল ইসলাম ওরফে তুফান, ফরিদুল ইসলাম ওরফে বাচ্চু এবং জোবায়েদ হোসেন ওরফে সুজন।
মামলার বিবরণ থেকে জানা যায়, ২০০৬ সালে আশরাফুলের কাছ থেকে ৫০০ টাকা ধার নেন সাজেদুল। টাকা ফেরত দিতে গড়িমসি করেন সাজেদুল। ওই বছরের ৩১ আগস্ট রাতে সাজেদুলকে মোবাইল ফোনে বুড়িমারীর সাইদুজ্জামানের পুকুরপাড়ে ডেকে নিয়ে যান আশরাফুল। সেখানে ফরিদুল ও জোবায়েদের সহযোগিতায় আশরাফুল ধারালো অস্ত্র দিয়ে সাজেদুলকে কুপিয়ে গুরুতর জখম করে পাশের ধানখেতে ফেলে চলে যান। স্থানীয় লোকজন সাজেদুলকে উদ্ধার করে হাসপাতালে নেওয়ার সময় সাজেদুল জানিয়েছিলেন, আশরাফুল, ফরিদুল ও জোবায়েদ তাঁকে কুপিয়েছেন। পরে পাটগ্রাম উপজেলা স্বাস্থ্য কমপ্লেক্সে নেওয়ার পথে সাজেদুলের মৃত্যু হয়।
ঘটনার পরদিন সাজেদুলের মামা আহমেদুর রহমান পাটগ্রাম থানায় ওই তিন আসামির বিরুদ্ধে একটি হত্যা মামলা করেন।
২০০৬ সালের ১ সেপ্টেম্বর প্রথম শ্রেণির ম্যাজিস্ট্রেট মো. আবু নাসেরের কাছে আসামি ফরিদুল ও ২  সেপ্টেম্বর আশরাফুল ১৬৪ ধারায় জবানবন্দি দেন। আসামিদের জবানবন্দি, ময়নাতদন্ত ও সুরতহাল প্রতিবেদনে অভিযোগের সত্যতার প্রমাণ পাওয়া যায়। পরে ২০০৭ সালের ৩১ জানুয়ারি পুলিশ আদালতে অভিযোগপত্র দাখিল করে। ২০০৮ সালের ৯ জুন আসামিদের উপস্থিতিতে আদালত অভিযোগ গঠন করেন।
আট বছর পর আজ শুনানি শেষে এ হত্যা মামলার রায় ঘোষণা করেন বিচারক। পরে আসামিদের কারাগারে নিয়ে যাওয়া হয়।
 
রায়ে সন্তোষ প্রকাশ করে রাষ্ট্রপক্ষের মামলাটি পরিচালনাকারী আকমল হোসেন প্রথম আলোকে বলেন, ‘রাষ্ট্রপক্ষ আসামিদের বিরুদ্ধে আনা অভিযোগ সন্দেহাতীতভাবে প্রমাণ করতে পারায় বাদী ন্যায়বিচার পেয়েছেন।’
