
 
প্রায় তিন ধরে বৃষ্টিহীন হয়ে আছে সারা দেশ। বৃষ্টিহীনতার কারণে তাপ বাড়ছেই প্রতিদিন। বৈশাখের উষ্ণতা এখন আর বাধা মানতে চাইছে না। দাবদাহ ছড়িয়ে পড়ছে সবখানে। তিন দিনের ব্যবধানে দেশের বিভাগীয় শহরগুলোতে তাপমাত্রা বেড়েছে গড়ে ৫ ডিগ্রি সেলসিয়াস। এই সময়ে রাজধানী ঢাকাতেই তাপমাত্রা বৃদ্ধি পেয়েছে ৮ দশমিক ৬ ডিগ্রি সেলসিয়াস।
আবহাওয়া অধিদপ্তরের তথ্য অনুযায়ী, আজ বৃহস্পতিবার দুপুর ১২টায় পর্যন্ত সিলেট ছাড়া দেশের কোথাও বৃষ্টি হয়নি। আগামী দুই দিন গরম আরও বাড়তে পারে।
আজ বেলা তিনটায় আবহাওয়া অধিদপ্তর থেকে জানা গেছে, রাজধানী ঢাকাতে সর্বোচ্চ তাপমাত্রা ছিল ৩৩ দশমিক ৮ ডিগ্রি সেলসিয়াস, সোমবার যা ছিল ২৫ দশমিক ২ ডিগ্রি সেলসিয়াস। এ ছাড়া আজ দেশের সর্বোচ্চ তাপমাত্রা রেকর্ড হয়েছে রাজশাহীতে—৩৭ দশমিক ৭ ডিগ্রি সেলসিয়াস। সোমবার রাজশাহীর এই তাপমাত্রা ছিল ৩২ দশমিক ২ ডিগ্রি সেলসিয়াস।
দেশের উত্তর ও দক্ষিণাঞ্চলের জেলা রাজশাহী, পাবনা, সিরাজগঞ্জ, চুয়াডাঙ্গা, সাতক্ষীরা, খুলনা, যশোর ও কুষ্টিয়ার ওপর দিয়ে মৃদু দাবদাহ বয়ে যাচ্ছে। এই দাবদাহ আরও সম্প্রসারিত হতে পারে।
আবহাওয়া অধিদপ্তরের আবহাওয়াবিদ আবদুর রহমান প্রথম আলোকে বলেন, গত কয়েক দিনে টানা বৃষ্টি গরম ঠেকিয়ে রেখেছিল। এখন বৃষ্টি নেই, দিনের ব্যাপ্তি দীর্ঘ। প্রায় ১৩ ঘণ্টা সূর্যের আলো থাকে। সূর্যও খাড়াভাবে তাপ দিয়ে থাকে। তাই গরম পড়ছে ও বাড়ছে। ২৯ এপ্রিলের পর বৃষ্টির একটি সম্ভাবনা রয়েছে বলে জানান তিনি।
 
 
