
১৫ আগস্ট জাতীয় শোক দিবসে জন্মদিন পালনের ঘটনায় করা নালিশি মামলায় বিএনপির চেয়ারপারসন খালেদা জিয়াকে আদালতে তলব করা হয়েছে। আগামী ১৭ অক্টোবর তাঁকে আদালতে হাজির হতে বলা হয়েছে। আজ মঙ্গলবার ঢাকার মহানগর হাকিম মো. মাজহারুল ইসলাম এ আদেশ দেন।
প্রথম আলোকে এ তথ্যের সত্যতা নিশ্চিত করেছেন ওই আদালতের পেশকার আতিকুর রহমান।
এর আগে আজ সকালে ঢাকা সাংবাদিক ইউনিয়নের সাবেক যুগ্ম সাধারণ সম্পাদক গাজী জহিরুল ইসলাম বাদী হয়ে খালেদা জিয়ার বিরুদ্ধে নালিশি মামলা করেন।
গাজী জহিরুল ইসলামের আইনজীবী দুলাল মিত্র প্রথম আলোকে বলেন, ‘১৯৯৬ সালের ১৫ আগস্ট খালেদা জিয়া প্রথম এই দিনে জন্মদিন পালন করেন। এটি যে তাঁর ভুয়া জন্মদিন, তা প্রমাণে আমরা চারটি নথি আদালতে দাখিল করেছি। এই চারটি হলো খালেদা জিয়ার পাসপোর্টের কপি, যেটাতে জন্ম তারিখ উল্লেখ রয়েছে ৫ আগস্ট, বিয়ের কাবিননামা, যাতে জন্ম তারিখ ১৯৪৪ সালের ৯ আগস্ট, মেট্রিক পরীক্ষার নম্বরপত্র, যেটাতে জন্ম তারিখ ১৯৪৬ সালের ৫ সেপ্টেম্বর এবং দৈনিক বাংলা পত্রিকায় ১৯৯১ সালে প্রকাশিত তাঁর জীবনীর কপি, যাতে উল্লেখ রয়েছে তাঁর জন্ম তারিখ ১৯৪৫ সালের ১৯ আগস্ট।
মামলার আরজিতে উল্লেখ করা হয়েছে, ১৯৯৬ সালের ১৫ আগস্ট জাতীয় শোক দিবসে ইচ্ছাকৃতভাবে ভুয়া জন্মদিনে উৎ​সব করেন খালেদা জিয়া ও তাঁর দলের নেতা-কর্মীরা। ওই অনুষ্ঠানে বঙ্গবন্ধুর পরিবারের সদস্যদের নামে কুৎ​সা ও বানোয়াট কথা বলা হয়। এ কারণে নালিশি মামলাটি করা হয়েছে।
