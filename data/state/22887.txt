
যোগাযোগমন্ত্রী ওবায়দুল কাদের বলেছেন, সামনের জাতীয় সংসদ নির্বাচন সামনে রেখে রাজনৈতিক উদ্যোগ ও আতঙ্কমূলক ঘন কুয়াশা একসময় অমূলক হয়ে যাবে, কেটে যাবে আঁধার।আজ শনিবার সকাল সাড়ে ১০টার দিকে ঢাকা-চট্টগ্রাম মহাসড়কের চার লেন প্রকল্পের দাউদকান্দির জিংলাতলী থেকে ইলিয়টগঞ্জ হাইওয়ে পুলিশ ফাঁড়ি পর্যন্ত সাড়ে ছয় কিলোমিটার বাইপাস সড়কের মাটি ভরাটের কাজের অগ্রগতি পরিদর্শনকালে যোগাযোগমন্ত্রী এসব কথা বলেন।ওবায়দুল কাদের জানান, বিরোধী দল বিএনপি বারবার শর্ত জুড়ে দিয়ে সংলাপে বাধা সৃষ্টি করেছে। সংবিধান সংশোধনী-প্রক্রিয়ায় বিরোধী দল যদি অংশ নিত, তাহলে আজকের এই পরিস্থিতি ভিন্নতর হতো। তিনি আরও জানান, নির্বাচন নিয়ে বিদেশিদেরও উদ্বেগ রয়েছে।যোগাযোগমন্ত্রী জানান, চার লেনের কাজ সম্পর্কে অনেকেরই সঠিক ধারণার প্রতিফলন ঘটেনি। প্রকল্পের কাজে অর্থের কোনো সমস্যা নেই। বর্ষাকালে কাজের কিছুটা প্রতিবন্ধকতা সৃষ্টি হলেও বর্ষা শেষে কাজের গতি ফিরে পাওয়া যাবে। কারণ, বর্ষাকালে চায়নিজরা কাজ করেন না।যোগাযোগমন্ত্রী জানান, কুমিল্লা অংশের ১৪টি বাইপাস সড়কের মধ্যে ১০টির কাজ দ্রুত এগিয়ে যাচ্ছে। বাস্তবতার নিরিখে কাজের নতুন গতি পাবেন বলে মন্তব্য করেন তিনি। ২৪৪টি কালভার্টের মধ্যে ২৩২টির কাজ ৮০ থেকে ৯৫ ভাগ শেষ হয়ে গেছে। তিনি বলেন, ‘অক্টোবরে বেশ কয়েকটি সেতুর  উদ্বোধন করতে পারব।’
যোগাযোগমন্ত্রী জানান, যানজট নিরসন ও নিরবচ্ছিন্ন যোগাযোগব্যবস্থার জন্য ৫২ কোটি টাকা ব্যয়ে কুমিল্লা শহরের শাসনগাছায় রেলওয়ে ওভারপাস নির্মাণকাজ শুরু হবে। নির্মাণ প্রকল্প একনেকের সভায় অনুমোদিত হয়েছে বলে তিনি জানান।
এ সময় যোগাযোগমন্ত্রীর সঙ্গে উপস্থিত ছিলেন ঢাকা-চট্টগ্রাম মহাসড়কের চার লেন প্রকল্পের প্রকল্প পরিচালক ইবনে আলম হাসান, অতিরিক্ত প্রকল্প পরিচালক আফতাব হোসেন খান, ১ ও ২-এর প্রকল্পের  ব্যবস্থাপক নির্বাহী প্রকৌশলী এ কে এম সামসুদ্দীন আহমেদ, সড়ক ও জনপথ বিভাগের কুমিল্লা জোনের অতিরিক্ত প্রধান প্রকৌশলী মফিজুল ইসলাম, কুমিল্লার নির্বাহী প্রকৌশলী আবদুর রহিম প্রমুখ।
