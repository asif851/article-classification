
স্বামীর পরকীয়ায় বাধা দেওয়ায় সিরাজগঞ্জের বেলকুচি উপজেলায় এক গৃহবধূকে শ্বাসরোধে হত্যার অভিযোগ উঠেছে। গতকাল শনিবার রাতে উপজেলার ভাতুড়িয়া গ্রামে এ ঘটনা ঘটে।
নিহত গৃহবধূর নাম আঁখি খাতুন (২২)। তিনি ভাতুড়িয়া দক্ষিণপাড়া গ্রামের আমিরুল ইসলামের মেয়ে। এ ঘটনায় আঁখি খাতুনের শাশুড়ি সোনেকা বেগমকে (৫০) গ্রেপ্তার করেছে পুলিশ। স্বামী আলহাজ আলীসহ বাড়ির অন্য সদস্যরা পলাতক রয়েছেন।
নিহত গৃহবধূর বাবা আমিরুল ইসলাম জানান, তিন বছর আগে আঁখির সঙ্গে একই গ্রামের আলহাজ আলীর বিয়ে দেন। বিয়ের দুই বছর পর আলহাজ আলী তাঁর এক আত্মীয়র সঙ্গে পরকীয়ায় লিপ্ত হন। বিষয়টি নিয়ে গ্রাম্য সালিস বৈঠকে তাঁকে সতর্কও করা হয়। এরপরও আলহাজ ওই সম্পর্ক চালিয়ে যাচ্ছিলেন। এ নিয়ে প্রায়ই স্ত্রী আঁখির সঙ্গে তাঁর ঝগড়া-বিবাদ চলে আসছিল। গতকাল রাতে আঁখির সঙ্গে আলহাজের কথা–কাটাকাটি হয়। আলহাজ আঁখিকে মারতে শুরু করেন। একপর্যায়ে শ্বশুরবাড়ির অন্য সদস্যরাও এসে আঁখিকে মারতে থাকেন। পরে শ্বাসরোধে হত্যা করার পর ঘরের মধ্যে আড়ার সঙ্গে কাপড় দিয়ে বেঁধে ঝুলিয়ে সবাই পালিয়ে যান।
বেলকুচি থানার ভারপ্রাপ্ত কর্মকর্তা (ওসি) সাজ্জাদ হোসেন জানান, নিহত গৃহবধূর মরদেহ উদ্ধারের পর ময়নাতদন্তের জন্য সিরাজগঞ্জ জেনারেল হাসপাতালের মর্গে পাঠানো হয়েছে। তাঁর গলায় আঘাতের দাগ রয়েছে। তদন্ত প্রতিবেদন পাওয়ার পর মৃত্যুর কারণ নিশ্চিত হওয়া যাবে। এ ঘটনায় আলহাজের মা সোনেকা বেগমকে গ্রেপ্তার করা হয়েছে।
নিহত আঁখির বাবা আমিরুল ইসলাম বাদী হয়ে একটি হত্যা মামলা করেছেন। ঘটনার পর বাকি আসামিরা পলাতক রয়েছেন।
