
কুষ্টিয়া শহরতলীর মোল্লাতেঘড়িয়া এলাকায় ইঞ্জিন চালিত ট্রলির ধাক্কায় শাহিনুর ইসলাম শাহিন (৩৮) নামের স্থানীয় এক সাংবাদিক নিহত হয়েছেন। আজ বুধবার রাত সাড়ে ১০টার দিকে কুষ্টিয়া-রাজবাড়ী আঞ্চলিক সড়কে এ দুর্ঘটনা ঘটে।
নিহত শাহিন দৈনিক দেশতথ্য নামের একটি পত্রিকার স্টাফ রিপোর্টার ছিলেন। তাঁর বাবার নাম অমূল্য বিশ্বাস। কুষ্টিয়া শহরতলীর বাড়াদী এলাকায় তাঁর বাসা।
ঘটনার প্রত্যক্ষদর্শী মো. জুয়েলের ভাষ্য, রাত সাড়ে ১০টার দিকে মোটর সাইকেলে করে যাচ্ছিলেন শাহিন। মোটরসাইকেলটি মোল্লাতেঘড়িয়া এলাকায় মণ্ডল ফিলিং স্টেশনের সামনে পেঁৗছানোর পর বিপরীত দিক থেকে আসা একটি ট্রলি উল্টো পথে এসে মোটরসাইকেলটি ধাক্কা দেয়। এতে রাস্তার ওপর শাহিন ছিটকে পড়েন। তখন ট্রলির একটি চাকা শাহিনের মাথার একপাশ দিয়ে চলে যায়। স্থানীয়দের সহায়তায় শাহিনকে উদ্ধার করে রাত পৌনে ১১টার দিকে কুষ্টিয়া জেনারেল হাসপাতালে আনা হলে কর্তব্যরত চিকিৎসা কর্মকর্তা আবুল হাসনাত তাঁকে মৃত ঘোষণা করেন।
শাহিনের নিহত হওয়ার সংবাদ পেয়ে কুষ্টিয়া জেলার সাংবাদিকেরা হাসপাতালে ছুটে যান। হাসপাতালে আসা কুষ্টিয়া প্রেসক্লাবের সাধারণ সম্পাদক আল মামুন সাগর জানান, শাহিনের মৃত্যুর প্রতিবাদে আগামীকাল শুক্রবার বেলা ১১টায় কুষ্টিয়া শহরের মজমপুর মোড়ে কুষ্টিয়া-খুলনা মহাসড়কে অবৈধ নসিমন, করিমন, ট্রলি বন্ধের দাবিতে কর্মসূচী পালন করা হবে।
কুষ্টিয়া মডেল থানার ভারপ্রাপ্ত কর্মকর্তা (ওিস) আবদুল খালেক জানান, শাহিনের লাশ হাসপাতালে রাখা হয়েছে। ট্রলিটি আটক করা হয়েছে। তবে চালক পালিয়ে গেছেন। এ ঘটনায় এখ​েনা মামলা হয়নি।
