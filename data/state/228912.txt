
মাগুরা শহরের পারলা মধ্যপাড়ায় আজ সোমবার রাতে ব্যাডমিন্টন খেলা নিয়ে ঝগড়ার জের ধরে বন্ধুর ছুরিকাঘাতে এক কিশোর খুন হয়েছে।
নিহত কিশোরের নাম আরজু লস্কর (১৬)। সে পারলা মধ্যপাড়ার আকরাম লস্করের ছেলে। প্রতিবেশী ও বন্ধু শাহীন হোসেনের ছুরিকাঘাতে মারা যায় আরজু।
আরজুর চাচা রেজাউল লস্কর দাবি করেন, সন্ধ্যার পর আরজু ও শাহীন বাড়ির পাশে ব্যাডমিন্টন খেলছিল। এ নিয়ে দুজনের কথা-কাটাকাটি হয়। একপর্যায়ে রাত পৌনে আটটার দিকে শাহীন আরজুর গলায় ছুরিকাঘাত করে। এতে ঘটনাস্থলেই তার মৃত্যু হয়।
ঘটনার সত্যতা নিশ্চিত করে মাগুরা সদর থানার ভারপ্রাপ্ত কর্মকর্তা (ওসি) মো. জাহাঙ্গীর আলম জানান, দুই কিশোর একসঙ্গে চলাফেরা-খেলাধুলা করত। সামান্য বিষয় নিয়ে কথা–কাটাকাটির জের ধরে শাহীনের ছুরিকাঘাতে আরজু মারা যায়। ঘটনার পর থেকে শাহীন পলাতক। এখনো মামলা হয়নি।
