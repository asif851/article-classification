
বাংলা নববর্ষবরণ উপলক্ষে আগামী বৃহস্পতিবার (১৩ এপ্রিল) সন্ধ্যা ছয়টা থেকে শুক্রবার (১৪ এপ্রিল) রাত নয়টা পর্যন্ত ঢাকা বিশ্ববিদ্যালয় এলাকায় সব ধরনের যানবাহন চলাচল বন্ধ থাকবে। এ সময় ঢাকা বিশ্ববিদ্যালয়ের স্টিকারযুক্ত গাড়ি ব্যতীত সব ধরনের যানবাহনের জন্য এ নিষেধাজ্ঞা আরোপ করা হয়েছে।
বাংলা বর্ষবরণ উপলক্ষে ১৪ এপ্রিল (পয়লা বৈশাখ) ভোর পাঁচটা থেকে রাত নয়টা পর্যন্ত ঢাকা বিশ্ববিদ্যালয় ও রমনা বটমূল এবং এর আশপাশের এলাকায় বিকল্প সড়ক ব্যবহারের জন্য সংশ্লিষ্ট ব্যক্তিদের আহ্বান জানানো হয়েছে। ঢাকা মহানগর পুলিশের (ডিএমপি) এক সংবাদ বিজ্ঞপ্তিতে আজ মঙ্গলবার এ আহ্বান জানানো হয়।
সংবাদ বিজ্ঞপ্তিতে বলা হয়, পয়লা বৈশাখে রাজধানীর রমনা বটমূল, সোহরাওয়ার্দী উদ্যান, শিশুপার্ক, চারুকলা ইনস্টিটিউট, ঢাকা বিশ্ববিদ্যালয়, বাংলা একাডেমি, দোয়েল চত্বর, শিশু একাডেমি, হাইকোর্ট ও তৎসংলগ্ন এলাকায় প্রচুর জনসমাগম হবে। এসব এলাকায় সুষ্ঠু যানবাহন চলাচলের লক্ষ্যে ঢাকা মেট্রোপলিটন পুলিশের পক্ষ থেকে বিশেষ ট্রাফিক-ব্যবস্থা গ্রহণ করা হয়েছে। এ উপলক্ষে মিরপুর হতে বিভিন্ন রুটের যেসব বাস ফার্মগেট হয়ে গুলিস্তান কিংবা সায়েদাবাদ-যাত্রাবাড়ী যাবে, সেসব বাস হোটেল সোনারগাঁও থেকে বাঁয়ে মোড় নিয়ে রেইনবো ক্রসিং হয়ে মগবাজার দিয়ে সোজা মালিবাগ মোড় হয়ে গন্তব্যে যাবে। অন্যান্য গাড়ি হোটেল সোনারগাঁও থেকে সোজা এসে বাংলামোটরে বাঁয়ে মোড় দিয়ে মগবাজার থেকে শহীদ ক্যাপ্টেন মনসুর আলী সরণি হয়ে কাকরাইল চার্চ বাঁয়ে মোড় নিয়ে গন্তব্যে যাবে এবং আসবে। মোহাম্মদপুর থেকে যেসব রুটের বাস মতিঝিল হয়ে সায়েদাবাদ-যাত্রাবাড়ী-শ্যামপুর যাবে, সেসব রুটের বাস মোহাম্মদপুর-সায়েন্স ল্যাব-নিউমার্কেট-বেবি আইসক্রিম মোড়-ঢাকেশ্বরী মন্দির-বকশীবাজারে-চানখাঁরপুল দিয়ে গুলিস্তান হয়ে গন্তব্যে যাবে এবং আসবে। তবে প্রাইভেট কার সায়েন্স ল্যাব থেকে কাঁটাবন পর্যন্ত আসতে পারবে এবং কাঁটাবন থেকে ডান- বাঁয়ে যেতে পারবে।
টঙ্গী-এয়ারপোর্ট হতে যেসব রুটের বাস গুলিস্তান ও সায়েদাবাদ যাতায়াত করে, সেসব রুটের বাস টঙ্গী-বিমানবন্দর-প্রগতি সরণি বাঁয়ে মোড় বিশ্বরোড ধরে মালিবাগ রেলক্রসিং বাঁয়ে মোড় খিলগাঁও ফ্লাইওভার ধরে গন্তব্যে যাবে ও আসবে এবং অন্যান্য গাড়ি মহাখালী হয়ে মগবাজার-কাকরাইল চার্চ বাঁয়ে মোড় নিয়ে গন্তব্যে যাবে এবং আসবে। ধামরাই, মানিকগঞ্জ, গাবতলী থেকে যেসব রুটের বাস এবং অন্যান্য গাড়ি গুলিস্তান, ফুলবাড়িয়া যাতায়াত করে, সেসব রুটের বাস ও অন্যান্য গাড়ি মানিকগঞ্জ-ধামরাই-গাবতলী-মিরপুর রোড ধরে সায়েন্স ল্যাব সোজা নিউমার্কেট-আজিমপুর-বেবি আইসক্রিম মোড়-ঢাকেশ্বরী মন্দির-বকশি বাজার-চানখাঁরপুল হয়ে গন্তব্যে যাবে এবং আসবে।
পয়লা বৈশাখে যেসব রাস্তায় যানচলাচল বন্ধ থাকবে, সেগুলো হলো বাংলামোটর-পুরোনো এলিফ্যান্ট রোড ও টেলিযোগাযোগ ভবন ক্রসিং-পরিবাগ ক্রসিং-রূপসী বাংলা ক্রসিং। শাহবাগ ক্রসিং-মৎস্য ভবন-কদম ফোয়ারা ক্রসিং-হাইকোর্ট ক্রসিং। জিরো পয়েন্ট থেকে হাইকোর্ট ক্রসিং এবং ইউবিএল থেকে কদম ফোয়ারা। হোটেল রূপসী বাংলা ক্রসিং-মিন্টো রোড-বেইলি রোড-হেয়ার রোড কাকরাইল মসজিদ ক্রসিং বাঁয়ে মোড়-চার্চ ক্রসিং-মৎস্য ভবন ক্রসিং। নীলক্ষেত ক্রসিং হতে টিএসসি ক্রসিং। পলাশী মোড় থেকে শহীদ মিনার হয়ে দোয়েল চত্বর ক্রসিং। বকশীবাজারে হতে জগন্নাথ হল হয়ে টিএসসি ক্রসিং। হাইকোর্ট ক্রসিং-দোয়েল চত্বর ক্রসিং-শহিদুল্লাহ হল ক্রসিং এবং নৌবাহিনী ভর্তি তথ্যকেন্দ্র থেকে হলি ফ্যামিলি হাসপাতাল পর্যন্ত।
যানবাহন চলাচলে শৃঙ্খলা রক্ষা, যানজট এড়ানো এবং জনসাধারণের যাতায়াত নির্বিঘ্ন ও নিরাপদ করার জন্য ঢাকা মেট্রোপলিটন পুলিশকে সর্বাত্মক সহায়তা করতে নগরবাসী, যানবাহন মালিক ও শ্রমিকদের সহযোগিতা কামনা করা হচ্ছে। নববর্ষ অনুষ্ঠানে আসার সময় সন্দেহজনক কোনো সরঞ্জাম, বস্তু বা ব্যাগ সঙ্গে বহন না করার জন্য দর্শনার্থীদের বিশেষভাবে অনুরোধ করা হলো।
