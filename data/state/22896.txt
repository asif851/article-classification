
রাজধানী ঢাকা, গাজীপুর, টাঙ্গাইল ও চট্টগ্রামে আজ শুক্রবার পৃথক সড়ক দুর্ঘটনায় সাতজন নিহত হয়েছে। আহত হয়েছে ১৩ জন।
আমাদের নিজস্ব প্রতিবেদক ও প্রতিনিধিদের পাঠানো খবর:
গাজীপুর: আজ সকাল পৌনে নয়টার দিকে গাজীপুর সদর উপজেলার নাওজোড় এলাকার ঢাকা-টাঙ্গাইল মহাসড়কে টেম্পো ও ট্রাকের মুখোমুখি সংঘর্ষে চারজন নিহত হয়। আহত হয় অন্তত পাঁচজন।তাত্ক্ষণিকভাবে হতাহতদের পরিচয় জানা যায়নি। পুলিশ ও স্থানীয় লোকজন আহত ব্যক্তিদের উদ্ধার করে গাজীপুর সদর হাসপাতালে পাঠিয়েছে।নাওজোড় মহাসড়ক পুলিশের উপপরিদর্শক (এসআই) ইকবাল হোসেন ঘটনার সত্যতা নিশ্চিত করেছেন।
টাঙ্গাইল: আজ ভোর সাড়ে চারটার দিকে সদর উপজেলার ভাতকুড়া এলাকায় ঢাকা-টাঙ্গাইল মহাসড়কে ট্রাকের চাপায় দুজন নিহত হয়েছে।নিহত দুজন হলেন ঢাকার সাভারের দেনবাড়ি গ্রামের হালিম (৪৪) ও ঢাকার পল্লবীর জামারা এলাকার নাজিম উদ্দিন (৪৫)। তাঁরা দুজনই ট্রাকের চালক।পুলিশ সূত্রে জানা গেছে, ভোরে দিনাজপুর থেকে চালবোঝাই দুটি ট্রাক নিয়ে হালিম ও নাজিম ঢাকা যাচ্ছিলেন। ভাতকুড়া নামক স্থানে রাস্তার একদিকে তীব্র যানজট থাকায় তাঁরা দুজনই ট্রাক থেকে নেমে রাস্তা পার হচ্ছিলেন। এ সময় পেছন থেকে একটি ট্রাক হালিম ও নাজিমকে চাপা দিলে ঘটনাস্থলেই তাঁরা নিহত হন।ঘটনার সত্যতা নিশ্চিত করে টাঙ্গাইলের এলেঙ্গা হাইওয়ে পুলিশ ফাঁড়ির দায়িত্বপ্রাপ্ত কর্মকর্তা সার্জেন্ট কামরুজ্জামান রাজ প্রথম আলো ডটকমকে বলেন, আইনি প্রক্রিয়া শেষে লাশ তাঁদের পরিবারের কাছে হস্তান্তর করা হবে।
চট্টগ্রাম: আজ সকাল সাড়ে সাতটার দিকে নগরের ইপিজেড মোড়ে বাসের ধাক্কায় বিবি মরিয়ম (৪২) নামের এক পোশাকশ্রমিক নিহত হয়েছেন।ইপিজেড থানার উপপরিদর্শক (এসআই) মিজানুর রহমান জানান, রাস্তা পার হওয়ার সময় পেছন থেকে একটি বাস বিবি মরিয়মকে ধাক্কা দিলে ঘটনাস্থলেই তাঁর মৃত্যু হয়।বিবি মরিয়ম ইপিজেডের একটি কারখানায় কর্মরত ছিলেন। তিনি নগরের মাইজপাড়া এলাকায় থাকতেন। তাঁর গ্রামের বাড়ি লক্ষ্মীপুরের কমলগঞ্জে।
ঢাকা: রাজধানীর বিজয় সরণিতে বেলা পৌনে তিনটার দিকে একটি যাত্রীবাহী বাসের সঙ্গে সিএনজিচালিত অটোরিকশার মুখোমুখি সংঘর্ষের ঘটনা ঘটেছে। এতে আট জন আহত হয়েছেন।শেরেবাংলানগর থানার উপপরিদর্শক মনিরুল ইসলাম জানান, মিরপুর থেকে আসা শিকড় পরিবহনের একটি যাত্রীবাহী বাস নিয়ন্ত্রণ হারিয়ে বিজয় সরণির উড়োজাহাজ মোড়ে একটি সিএনজি অটোরিকশাকে ধাক্কা দেয়। এতে সিএনজির চালক রফিক ও তিন যাত্রী ফজলুল হক, বালাই দাশ, ফারুক আহত হয়েছেন। এছাড়া বাসের চার যাত্রী রাব্বী, আয়েশা, জাবেদ আলী ও হাসান নামে আরো চার জন আহত হয়েছেন। আহতদের পঙ্গু হাসপাতালে আনা হয়েছে।বাসটি আটক করা হলেও এর চালক পলাতক।
