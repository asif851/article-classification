
সিরাজগঞ্জে এনামুল হক (১৯) নামের এক শিক্ষার্থীর অস্বাভাবিক মৃত্যু হয়েছে। পরিবারের বরাত দিয়ে পুলিশ বলছে, অনলাইনে আবেদন করে নিজের পছন্দের কলেজে ভর্তির সুযোগ না পেয়ে এনামুল আত্মহত্যা করেছেন। আজ শনিবার দুপুরে এই ঘটনা ঘটে।
এনামুল সিরাজগঞ্জের কামারখন্দ উপজেলার বড়কুড়া গ্রামের সাইফুল ইসলাম এর ছেলে।কামারখন্দ থানার ভারপ্রাপ্ত কর্মকর্তা (ওসি) বাবুল সর্দ্দার বলেন, ‘এনামুল হক এসএসসি পাস করার পর কলেজে ভর্তি হওয়ার জন্য আবেদন করে। প্রকাশিত ফলাফলে ভালো কলেজে ভর্তির সুযোগ না পেয়ে তিনি শনিবার দুপুরে ঘরের আড়ার সঙ্গে ফাঁস লাগিয়ে আত্মহত্যা করেন। বাড়ির লোকজন দরজা ভেঙে ঝুলন্ত অবস্থায় তাঁর লাশ উদ্ধার করে পুলিশকে খবর দেয়। বিকেলে পুলিশ লাশ উদ্ধার করে সিরাজগঞ্জ সদর হাসপাতালের মর্গে পাঠায়।’ওসি বলেন, এ ঘটনায় থানায় একটি অপমৃত্যু মামলা হয়েছে। তবে আত্মহত্যার বিষয়টি প্রাথমিকভাবে নিশ্চিত হওয়া গেলেও ময়নাতদন্তের প্রতিবেদন অনুযায়ী পরবর্তী ব্যবস্থা নেওয়া হবে বলে জানান তিনি।
