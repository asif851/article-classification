
জলবায়ু পরিবর্তনের নেতিবাচক প্রভাব সরাসরি পড়ে মানুষের স্বাস্থ্যের ওপর। স্বাস্থ্য মন্ত্রণালয়ের অধীনে মাত্র একজন কর্মকর্তা এ বিষয়ে কাজ করছেন। অন্যদিকে প্রভাব মোকাবিলায় বাংলাদেশ যে অর্থ ব্যয় করছে, তার মাত্র ১ শতাংশের কম যাচ্ছে স্বাস্থ্য খাতে।
বুধবার রাজধানীর সিরডাপ মিলনায়তনে ‘জলবায়ু সহিষ্ণু স্বাস্থ্যব্যবস্থা’ শীর্ষক জাতীয় পর্যায়ের নীতিনির্ধারণী কর্মশালায় এ তথ্য জানানো হয়। স্বাস্থ্য মন্ত্রণালয়ের ক্লাইমেট চেঞ্জ অ্যান্ড হেলথ প্রমোশন ইউনিট দিনব্যাপী এই কর্মশালার আয়োজন করে। কর্মশালায় সরকারের নীতিনির্ধারক, জনস্বাস্থ্য বিশেষজ্ঞ, জলবায়ু বিশেষজ্ঞ, বিশ্ববিদ্যালয়ের শিক্ষক, উন্নয়ন সহযোগী প্রতিষ্ঠানগুলোর প্রতিনিধি, ২০টি জেলার সিভিল সার্জন এবং কক্সবাজার জেলার উখিয়া উপজেলা স্বাস্থ্য কর্মকর্তা অংশগ্রহণ করেন।
সকালের অধিবেশনের মূল উপস্থাপনায় বাংলাদেশ সেন্টার ফর অ্যাডভান্স স্টাডিজের নির্বাহী পরিচালক আতিক রহমান বলেন, জলবায়ু পরিবর্তনের প্রভাব সরাসরি স্বাস্থ্যে পড়ে। এ নিয়ে যুক্তরাজ্যের চিকিৎসা সাময়িকী ল্যানসেটে প্রকাশিত গবেষণা প্রবন্ধের তথ্য উদ্ধৃত করে তিনি বলেন, লবণের প্রভাবে খুলনা জেলার দাকোপ উপজেলায় গর্ভবতী নারীদের উচ্চ রক্তচাপ স্বাভাবিকের চেয়ে বেশি।
কর্মশালার শেষ অধিবেশনের প্রধান অতিথি স্বাস্থ্য প্রতিমন্ত্রী জাহিদ মালেক বলেন, জলবায়ু পরিবর্তনের প্রভাব জনিত স্বাস্থ্যসমস্যা মোকাবিলায় পৃথক কর্মপরিকল্পনা (অপারেশনাল প্ল্যান) তৈরির কথা ভাবছে সরকার।
বিভিন্ন অধিবেশনে স্বাস্থ্য অধিদপ্তরের মহাপরিচালক আবুল কালাম আজাদ, সাবেক মহাপরিচালক এম এ ফায়েজ, স্বাস্থ্য মন্ত্রণালয়ের অতিরিক্ত সচিব (জনস্বাস্থ্য ও বিশ্বস্বাস্থ্য) মো. হাবিবুর রহমান খান, ক্লাইমেট চেঞ্জ অ্যান্ড হেলথ প্রমোশন ইউনিটের সমন্বয়কারী ইকবাল কবীর প্রমুখ বক্তব্য দেন।
