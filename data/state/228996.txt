
ব্রাহ্মণবাড়িয়া সদর উপজেলার কোড্ডা লেবেল ক্রসিং এলাকায় একটি প্রাইভেটকারের সঙ্গে চলন্ত ট্রেনের সংঘর্ষ হয়েছে। এ ঘটনায় প্রাইভেটকারের তিন যাত্রী আহত হয়েছেন। আজ বৃহস্পতিবার রাত সোয়া নয়টার দিকে ঢাকা থেকে চট্টগ্রামগামী আন্তনগর মহানগর গোধূলি ট্রেনের সঙ্গে প্রাইভেটকারটির সংঘর্ষ হয়। এর পর থেকে ঢাকার সঙ্গে সিলেট ও চট্টগ্রামের রেল যোগাযোগ বন্ধ রয়েছে।ব্রাহ্মণবাড়িয়ার আখাউড়া থানার ভারপ্রাপ্ত কর্মকর্তা (ওসি) মফিজ উদ্দিন ভূঁইয়া জানান, রাত সোয়া নয়টার দিকে সদর উপজেলার কোড্ডা লেবেল ক্রসিংয়ের ওপর প্রাইভেটকারটিকে গোধূলি ট্রেন ধাক্কা দেয়। এতে প্রাইভেটকারটি ছিটকে পাশের রেলসেতুতে আটকে যায়। এ ঘটনায় প্রাইভেটকারের তিন যাত্রী আহত হন। তাঁদের ব্রাহ্মণবাড়িয়া সদর হাসপাতালে নেওয়া হয়েছে। প্রাইভেটকারটি রেলসেতুতে আটকে যাওয়ায় ট্রেনটিও থেমে আছে। এ কারণে ঢাকার সঙ্গে সিলেট ও চট্টগ্রামের রেল যোগাযোগ বন্ধ হয়ে গেছে।
ওসি আরও জানান, আখাউড়া থেকে একটি উদ্ধারকারী দল ঘটনাস্থলের দিকে রওনা হয়েছেন।
