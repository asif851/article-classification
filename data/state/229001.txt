
স্বাস্থ্যমন্ত্রী মোহাম্মদ নাসিম দাবি করেছেন, ভেজালের বিরুদ্ধে বাংলাদেশের মতো এমন শক্ত আইন আর কোথাও নেই। কিন্তু সমন্বয়ের অভাবে তা প্রয়োগ করা যাচ্ছে না।আজ রোববার রাজধানীর মহাখালীর একটি কনভেনশন সেন্টারে বাংলাদেশে আয়োজিত অষ্টম আন্তর্জাতিক ‘ওয়ান হেলথ’ সম্মেলনে প্রধান অতিথির বক্তব্যে স্বাস্থ্যমন্ত্রী এ কথা বলেন।নাসিম বলেন, ‘ভেজালের বিরুদ্ধে লড়াই চলছে। আইন করেছি। আমাদের দেশের মতো শক্ত আইন অন্য কোথাও নেই। আইন যে প্রয়োগ করব, আমাদের কারও সঙ্গে কারও সমন্বয় নেই। আমি মিনিস্টার (মন্ত্রী) ওয়ান হেলথের অনুষ্ঠানে বসে আছি। অথচ খাদ্য ও কৃষিসচিব নেই। তাঁদেরও আসতে হবে।’
মাঠ পর্যায় থেকে কেন্দ্র পর্যন্ত কাজের কোনো সমন্বয় নেই-এমন অভিযোগ করে মোহাম্মদ নাসিম বলেন, মাঠপর্যায়ে খাদ্য পরিদর্শক আছেন, স্যানিটেশন পরিদর্শক আছেন। তাঁরা বেতন পান, কিন্তু কাজ করেন না। থানা-ওয়ার্ড পর্যায়ে কী কাজ হচ্ছে, জেলা পর্যায় তা দেখে না। কেউই কোনো কাজ করেন না।
প্রাণী থেকে মানুষের শরীরে সংক্রামিত রোগ প্রতিরোধে সংশ্লিষ্ট বিভাগগুলো কীভাবে একত্রে কাজ করবে, এবারের তিন দিনব্যাপী ‘ওয়ান হেলথ’ সম্মেলনে সে বিষয়টি আলোচিত হবে।
