
সিরাজগঞ্জের রায়গঞ্জ উপজেলায় জাতীয় শিশু পুরস্কার প্রতিযোগিতা সম্পন্ন হয়েছে। গতকাল বৃহস্পতিবার সকাল ১০টার দিকে উপজেলার ধানগড়া মডেল উচ্চবিদ্যালয়ে আয়োজিত এ প্রতিযোগিতার উদ্বোধন করেন উপজেলা পরিষদের চেয়ারম্যান আয়নুল হক। উপজেলা নির্বাহী কর্মকর্তা (ইউএনও) ফিরোজ শাহের সভাপতিত্বে উদ্বোধনী অনুষ্ঠানে বক্তব্য দেন উপজেলা পরিষদের ভাইস চেয়ারম্যান জাহিদুল ইসলাম, উপজেলা শিক্ষা কর্মকর্তা আপেল মাহমুদ, সহকারী উপজেলা শিক্ষা কর্মকর্তা শাহ ইলিয়াস উদ্দিন প্রমুখ। দুটি বিভাগে ৫০টি বিষয়ে এ প্রতিযোগিতা অনুষ্ঠিত হয়। উপজেলার প্রাথমিক ও মাধ্যমিক স্তরের শিক্ষার্থীরা এ প্রতিযোগিতায় অংশ নেয়। 
