
রাঙামাটি সরকারি কলেজের সম্মান শ্রেণির মান উন্নয়ন পরীক্ষায় উত্তীর্ণ শিক্ষার্থীরা স্নাতকোত্তর শ্রেণির শেষ পর্বের পরীক্ষার ফরম পূরণ করতে পারছেন না। এতে শিক্ষাজীবন নিয়ে অনিশ্চয়তায় পড়েছেন কলেজের ৩০ জন শিক্ষার্থী।শিক্ষার্থীরা জানান, তাঁরা ২০০৭-০৮ সালে বিভিন্ন বিষয়ে স্নাতক (সম্মান) শ্রেণিতে ভর্তি হন। ২০১১ সালের সম্মান শ্রেণির চূড়ান্ত পরীক্ষায় উত্তীর্ণ হলেও গ্রেড কম থাকায় মান উন্নয়ন পরীক্ষা দেন। কিন্তু অনলাইনে স্নাতকোত্তর পরীক্ষার ফরম পূরণ করতে না পারায় পরীক্ষায় অংশ নেওয়ার বিষয়ে অনিশ্চয়তার মধ্যে পড়েছেন তাঁরা। ৯ ফেব্রুয়ারি জাতীয় বিশ্ববিদ্যালয়ের প্রকাশিত বিজ্ঞপ্তিতে স্নাতকোত্তর অনিয়মিত (প্রাইভেট) পরীক্ষার ফরম জাতীয় বিশ্ববিদ্যালয়ের ওয়েবসাইট থেকে সংগ্রহ করতে বলা হয়। জাতীয় বিশ্ববিদ্যালয়ের অধীনে যেকোনো কলেজে ফরম জমা দেওয়ার সময়সীমা নির্ধারণ করা হয় আগামী ১০ মার্চ। তবে অনলাইনে ফরম পূরণ করতে গিয়ে বিপাকে পড়েন শিক্ষার্থীরা। ওয়েবসাইটে ঢুকে ফরম নেওয়ার সময় পরীক্ষার রেজিস্ট্রেশন ও রোল নম্বর চাওয়া হয়। শিক্ষার্থীরা স্নাতক (সম্মান) শ্রেণির মান উন্নয়ন পরীক্ষার রেজিস্ট্রেশন ও রোল নম্বর দিলে তা ভুল বলা হচ্ছে। ফলে অনলাইনে ফরম সংগ্রহ করে পূরণ করা সম্ভব হচ্ছে না। রাঙামাটি সরকারি কলেজের স্নাতক (সম্মান) শ্রেণিতে মান উন্নয়ন পরীক্ষায় অংশ নেওয়া ৩০ জন ছাত্রছাত্রীর সবাই এমন ভোগান্তির শিকার হচ্ছেন।রাঙামাটি সরকারি কলেজের অধ্যক্ষ বাঞ্চিতা চাকমা বিষয়টি নিশ্চিত করেছেন। তিনি বলেন, কয়েকজন ছাত্রছাত্রী বিষয়টি অবহিত করার পর জাতীয় বিশ্ববিদ্যালয় কর্তৃপক্ষকে জানানো হয়েছে। তবে এ পর্যন্ত কোনো ব্যবস্থা নেওয়া হয়নি।জাতীয় বিশ্ববিদ্যালয়ের ভারপ্রাপ্ত ডিন (্স্নাতকোত্তর শিক্ষা, প্রশিক্ষণ ও গবেষণা) মোহাম্মদ আনোয়ার হোসেন বলেন, ‘বিষয়টি আমরা দেখছি। ছাত্রছাত্রীরা যেন পরীক্ষায় অংশগ্রহণ করতে পারে, সে ব্যবস্থা করা হবে।’
