
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, ওবায়দুল কাদেরের কথা শুনে সারা জাতি বিস্ময়ে বাক্যহারা। জনসাধারণ আওয়ামী লীগের নিখুঁত মিথ্যাচার সম্পর্কে ওয়াকিবহাল।
আজ সোমবার রাজধানীর নয়াপল্টনের বিএনপির কেন্দ্রীয় কার্যালয়ে সংবাদ সম্মেলনে রুহুল কবির রিজভী এ মন্তব্য করেন।
শাহজালাল বিজ্ঞান ও প্রযুক্তি বিশ্ববিদ্যালয়ের শিক্ষক অধ্যাপক মুহম্মদ জাফর ইকবালকে হত্যাচেষ্টার ঘটনা নিয়ে মন্তব্য করেন আওয়ামী লীগের সাধারণ সম্পাদক ওবায়দুল কাদের। কাদের বলেন, এ হত্যাচেষ্টা একটি চক্রান্ত। আর এই চক্রান্তকারীদের পৃষ্ঠপোষক বিএনপি।
কাদেরের সেই অভিযোগেরই আজ জবাব দিলেন রিজভী।
রুহুল কবির রিজভী বলেন, দেশবাসী বিশ্বাস করে, বিএনপি চেয়ারপারসনকে কারাবন্দী করার পর ক্ষুব্ধ জনতার দৃষ্টি অন্যদিকে নিতে খ্যাতিমান লেখক ও শিক্ষক অধ্যাপক ড. জাফর ইকবালকে হত্যাচেষ্টা করা হয়েছে। আঘাতকারীর যত পরিচয় পাওয়া যাচ্ছে, ততই আওয়ামী কানেকশন সুস্পষ্ট হয়ে উঠছে।
বিএনপি চেয়ারপারসন খালেদা জিয়ার মুক্তির দাবিতে কাল মঙ্গলবার ঢাকার প্রেসক্লাবে এবং সারা দেশে মানববন্ধন করার কথা জানান রিজভী।
রুহুল কবির রিজভী বলেন, কাল ঢাকায় জাতীয় প্রেসক্লাবের সামনে বেলা ১১টা থেকে দুপুর ১২টা পর্যন্ত মানববন্ধন করা হবে।
একই দাবিতে আগামী বৃহস্পতিবার সারা দেশে বেলা ১১টা থেকে দুপুর ১২টা পর্যন্ত অবস্থান কর্মসূচি পালন করা হবে। ঢাকার অবস্থান কর্মসূচি নয়াপল্টনে বিএনপির কেন্দ্রীয় কার্যালয়ের সামনে পালন করা হবে। বিএনপি এবং এর সহযোগী সংগঠনের সব পর্যায়ের নেতা-কর্মীদের কর্মসূচি সফল করার জন্য অনুরোধ করেন রিজভী।
