
চাকরিতে প্রবেশের বয়স ৩৫ করার দাবিতে জাতীয় প্রেসক্লাবের সামনে আন্দোলনকারী ২৩ জনকে গতকাল মঙ্গলবার আটক করেছে পুলিশ। এ দাবিতে তাঁরা বেশ কিছুদিন ধরে জাতীয় প্রেসক্লাবের মূল ফটকের সামনে অবস্থান কর্মসূচি পালন করে আসছিলেন।
গতকাল সন্ধ্যায় যোগাযোগ করা হলে শাহবাগ থানার ভারপ্রাপ্ত কর্মকর্তা (ওসি) আবুল হাসান প্রথম আলোকে বলেন, দীর্ঘদিন ধরে যুবকেরা চাকরিতে ঢোকার বয়স বাড়ানোর দাবিতে আন্দোলন কর্মসূচি চালিয়ে আসছিলেন। আটক যুবকদের জিজ্ঞাসাবাদ করা হচ্ছে।
আবুল হাসান জানান, বুধবার জাতীয় প্রেসক্লাবে ঢাকা সাংবাদিক ইউনিয়নের নির্বাচন অনুষ্ঠিত হবে। এ জন্য তাঁদের প্রেসক্লাবের সামনে থেকে সরে যাওয়ার অনুরোধ করা হয়। তাঁরা জানান, পুলিশ তাঁদের সরিয়ে নিতে পারে। কিন্তু তাঁরা নিজের সরবেন না।
আটক হওয়া যুবকদের একজন সঞ্জয় দাশ প্রথম আলোকে জানান, যেকোনো চাপ ও জেল–জুলুমের মুখে তাঁরা চাকরির বয়স বাড়ানোর আন্দোলন চালিয়ে যাবেন।
পুলিশ জানায়, আটক ব্যক্তিদের বিরুদ্ধে কোনো মামলা দেওয়া হয়নি। তাঁদের শাহবাগ থানা হাজতে রাখা হয়েছে। তাঁদের মধ্যে তিনজন নারী রয়েছেন।
