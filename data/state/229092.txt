
কিশোরগঞ্জের কটিয়াদী উপজেলায় ট্রাকের ধাক্কায় ব্যাটারিচালিত একটি রিকশার তিন আরোহী নিহত হয়েছেন। গতকাল বৃহস্পতিবার উপজেলার কটিয়াদী-ঢাকা আঞ্চলিক মহাসড়কের বেতাল এলাকায় এ ঘটনা ঘটে। ব্রাহ্মণবাড়িয়ার বিজয়নগরে গত বুধবার সড়ক দুর্ঘটনায় নিহত পাঁচজনের নাম-পরিচয় পাওয়া গেছে।প্রত্যক্ষদর্শী ও কটিয়াদী থানা-পুলিশ সূত্রে জানা গেছে, উপজেলার মসূয়া ইউনিয়নের বৈরাগিরচর গ্রামের আবু সিদ্দিক (৩৫) এবং একই ইউনিয়নের পংমসূয়া গ্রামের মামুন মিয়া (২২) ও জসিম উদ্দিন (৪০) কটিয়াদী বাজার থেকে গতকাল একটি ব্যাটারিচালিত রিকশাযোগে বাড়ি ফিরছিলেন। বিকেল পৌনে পাঁচটার দিকে রিকশাটি বেতাল এলাকা অতিক্রমের সময় একটি ট্রাক পেছন দিক দিয়ে রিকশাটিকে ধাক্কা দেয়। এ সময় রিকশাটি ছিটকে কয়েক গজ দূরে গিয়ে পড়ে। এতে মামুন ও আবু সিদ্দিক ঘটনাস্থলেই মারা যান। পরে উপজেলা স্বাস্থ্য কমপ্লেক্সে নিয়ে যাওয়ার সময় জসিমের মৃত্যু হয়।বুধবার বিকেলে বিজয়নগরের শশই ইসলামপুর এলাকায় সিএনজিচালিত অটোরিকশা ও পণ্যবাহী পিকআপের মুখোমুখি সংঘর্ষে নিহত পাঁচজনের পরিচয় পাওয়া গেছে। তাঁরা হলেন বিজয়নগরের ইব্রাহিমপুর গ্রামের হিরণ খানের ছেলে হাফেজ জাহাঙ্গীর খান (২০), চান্দুরা গ্রামের শ্যামাচরণ দাস (৪০), সরাইলের শাহবাজপুর গ্রামের মাসুদ মিয়া (৪০), লোপাড়া গ্রামের হাদিস মিয়ার ছেলে বাবুল মিয়া (৩০) ও নাসিরনগরের গোকন্দ গ্রামের সুকুমার দের মেয়ে রত্না দে (২৩)।
