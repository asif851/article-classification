
কুষ্টিয়ার ইসলামী বিশ্ববিদ্যালয়ে গতকাল মঙ্গলবার বিশেষ কোটায় শিক্ষার্থী ভর্তি করাকে কেন্দ্র করে ভর্তি কমিটির আহ্বায়কের কক্ষ ভাঙচুর করা হয়েছে। সকালে ২০১৬-১৭ শিক্ষাবর্ষে (সম্মান) প্রথম বর্ষে মুক্তিযোদ্ধা, উপজাতি, ক্ষুদ্র নৃগোষ্ঠী, ক্ষুদ্র জাতিসত্তা, হরিজন ও প্রতিবন্ধী ভর্তি উপকমিটির আহ্বায়ক শেলীনা নাসরীনের কক্ষে এ ঘটনা ঘটে। পছন্দমতো শিক্ষার্থী ভর্তির জন্য বিশ্ববিদ্যালয় শাখা ছাত্রলীগের নেতা-কর্মীরা ভাঙচুর করেছেন বলে অভিযোগ উঠেছে।বিশ্ববিদ্যালয় সূত্র ও কয়েকজন শিক্ষার্থী বলেন, সকাল ১০টার দিকে বিশ্ববিদ্যালয় শাখা ছাত্রলীগের সভাপতি সাইফুল ইসলাম ও সাধারণ সম্পাদক অমিত কুমার দাসের নেতৃত্বে ছাত্রলীগের কয়েকজন নেতা-কর্মী ব্যবসায় প্রশাসন অনুষদে যান। সেখানে শেলীনা নাসরীনের কক্ষে প্রবেশ করেন। তবে সেখানে তিনি ছিলেন না। এ সময় ছাত্রলীগের নেতা-কর্মীরা ভাঙচুর করেন। খবর পেয়ে বিশ্ববিদ্যালয়ের প্রক্টর মাহবুবর রহমান পরিস্থিতি শান্ত করার চেষ্টা করেন। সন্ধ্যায় মুঠোফোনে শেলীনা নাসরীন বলেন, ‘তাঁরা পছন্দের শিক্ষার্থী ভর্তি করার দাবি করছেন। আমরা সবকিছু নিয়ম মেনে একটা প্রক্রিয়ার মাধ্যমে ছাত্রছাত্রী ভর্তি করছি। ভাঙচুরের বিষয়টি প্রশাসনকে জানানো হয়েছে। তাঁরা প্রয়োজনীয় ব্যবস্থা নেবেন।’বিশ্ববিদ্যালয় শাখা ছাত্রলীগের সভাপতি সাইফুল ইসলাম বলেন, ‘বিশেষ কোটায় অনিয়মতান্ত্রিকভাবে ছাত্রছাত্রী ভর্তি করা হচ্ছে। বিষয়টি আগেও প্রশাসনকে জানানো হয়েছে। তারপরও কোনো সুরাহা হচ্ছে না। গতকাল সকালে ভর্তি কমিটির আহ্বায়কের কক্ষ গিয়েছিলাম। তাঁকে সেখানে পাওয়া যায়নি। সেখান থেকে চলে আসার পর কী হয়েছে, জানি না।’বিশ্ববিদ্যালয়ের প্রক্টর মাহবুবর রহমান বলেন, ‘ছেলেদের সঙ্গে কথা বলেছি। পরিস্থিতি স্বাভাবিক রয়েছে। উপাচার্য ক্যাম্পাসের বাইরে আছেন। তিনি ফিরলে প্রয়োজনীয় ব্যবস্থা নেওয়া হবে।’
