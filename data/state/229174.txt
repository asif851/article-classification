
রহনপুর পৌরসভার নবনির্বাচিত মেয়র ও বিএনপি নেতা তারিক আহমদ গতকাল বৃহস্পতিবার সকালে প্যারোলে মুক্ত হয়ে রাজশাহী বিভাগীয় কমিশনারের কার্যালয়ে এসে শপথ নিয়েছেন। বিভাগীয় কমিশনার হেলাল উদ্দীন আহমেদ তাঁকে শপথবাক্য পাঠ করান।চাঁপাইনবাবগঞ্জের জেলা প্রশাসকের কার্যালয়ের স্থানীয় সরকার বিভাগের উপপরিচালক মোহাম্মদ তৌফিকুল ইসলাম বলেন, হাইকোর্টের আদেশের পরিপ্রেক্ষিতে প্রয়োজনীয় ব্যবস্থা নেয় কারা কর্তৃপক্ষ। চাঁপাইনবাবগঞ্জ জেলা কারাগার কর্তৃপক্ষের তত্ত্বাবধানেই তারিক আহমদকে রাজশাহী কারাগারে নেওয়া হয়। রাজশাহী কারা কর্তৃপক্ষ তাঁকে বিভাগীয় কমিশনারের কার্যালয়ে নিয়ে যায়। শপথ গ্রহণ শেষে আবারও তাঁকে কারাগারে ফিরিয়ে আনা হয়।গত ১৪ জানুয়ারি চাঁপাইনবাবগঞ্জের নবনির্বাচিত মেয়র ও কাউন্সিলররা শপথ নেন। তিনি ওই দিন আদালতে আত্মসমর্পণ করলে আদালত জামিন নামঞ্জুর করে তাঁকে কারাগারে পাঠান। ফলে তিনি আর সেদিন শপথ নিতে পারেননি।গত বছরের ৫ মার্চ অবরোধ চলাকালে গোমস্তাপুর উপজেলার নিমতলা-কাঁঠাল এলাকায় একটি আলুবোঝাই ট্রাকে পেট্রলবোমা ছুড়ে মারে দুর্বৃত্তরা। এতে ট্রাকচালকের সহকারী সেলিম অগ্নিদগ্ধ হয়ে রাজশাহী মেডিকেল কলেজ হাসপাতালে চিকিৎসাধীন অবস্থায় মারা যান। ওই হামলায় আহত হন ট্রাকচালক ফিরোজ আলী ও আলুর মালিক সাহেব আলী। ওই মামলার ১০ নম্বর আসামি তারিক আহমদ।
