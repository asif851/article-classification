
মাগুরার মহম্মদপুর উপজেলা থেকে ঝুলন্ত অবস্থায় এক দম্পতির লাশ উদ্ধার করা হয়েছে। একই রশির দুই মাথায় স্বামী-স্ত্রী দুজনের গলায় ফাঁস লাগানো ছিল। আজ বৃহস্পতিবার সকালে উপজেলার বিনোদপুর ইউনিয়নের কানুটিয়া গ্রাম থেকে মৃতদেহ দুটি উদ্ধার করে পুলিশ।
নিহত দুজন হলেন রবিউল ইসলাম (২৮) ও তাঁর স্ত্রী খাদিজা বেগম (২৩)। রবিউলের বাবা হাবিবুর রহমান মোল্লা বিনোদপুর ইউনিয়ন পরিষদের (ইউপি) সদস্য। স্থানীয় লোকজন ও পুলিশ সূত্রে জানা যায়, চার বছর আগে রবিউলের সঙ্গে মহম্মদপুরের ছোট জোকা গ্রামের ছুরমান মিয়ার মেয়ে খাদিজার বিয়ে হয়। রবিউল ক্ষুদ্র ব্যবসায়ী। এ দম্পতির তিন বছর বয়সের একটি মেয়েসন্তান রয়েছে। সন্তানকে সঙ্গে নিয়ে প্রতিদিনের মতো এ দম্পতি ঘুমাতে যান। সকালে তাঁদের কোনো সাড়া-শব্দ না পেয়ে বাড়ি ও আশপাশের লোকজন ঘরে ঢুকে দুজনের লাশ একই রশিতে ঝুলতে দেখেন। পরে মৃতদেহ দুটি তাঁরা নামিয়ে পুলিশে খবর দেন।
ঘটনার সত্যতা নিশ্চিত করেছেন মাগুরা পুলিশের মুখপাত্র অতিরিক্ত পুলিশ সুপার মো. তারিকুল ইসলাম। প্রথম আলোকে তিনি বলেন, মৃতদেহ দুটি একই দড়িতে ঝুলছিল বলে প্রত্যক্ষদর্শী ব্যক্তিরা পুলিশকে জানিয়েছেন। পুলিশ যাওয়ার আগেই তাঁরা লাশ দুটি নামিয়ে ফেলেন। রবিউলের দুই পা ঘরের ঘাট ছুঁয়ে ছিল বলে প্রত্যক্ষদর্শী এক ব্যক্তি পুলিশকে জানিয়েছেন। তাই আত্মহত্যা, না হত্যা, তা ময়নাতদন্ত ছাড়া নিশ্চিত হওয়া সম্ভব না। লাশ দুটি উদ্ধার করে ময়নাতদন্তের জন্য হাসপাতালের মর্গে পাঠানো হচ্ছে বলে তিনি জানান।
