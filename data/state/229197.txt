
নীলফামারীর সৈয়দপুর শহরের মুন্সিপাড়া মহল্লায় আগুন লেগে একটি ঝুট কাপড়ের গুদামসহ চারটি ঘর পুড়ে ছাই হয়ে গেছে। গতকাল শুক্রবার সকালে এ অগ্নিকাণ্ডের ঘটনা ঘটে।স্থানীয় ফায়ার সার্ভিস সূত্র জানায়, গতকাল সকালে মহল্লার ওই ঝুট কাপড়ের গুদামে অগ্নিকাণ্ডের ঘটনা ঘটে। পরে আগুনের লেলিহান শিখা পাশের দিনমজুর হাসমত আলী (৬৮) ও ইমতিয়াজ আলীর (৬২) বাড়িতে ছড়িয়ে পড়ে। বৈদ্যুতিক শর্ট সার্কিট থেকে এ অগ্নিকাণ্ড হতে পারে বলে সৈয়দপুর ফায়ার সার্ভিসের জ্যেষ্ঠ স্টেশন কর্মকর্তা ওয়াহেদ আলী জানান।ঝুট কাপড়ের মালিক শাহজাদা (৩৫) দাবি করেন, আগুনে তাঁর সাড়ে তিন লাখ টাকার কাপড় পুড়ে গেছে। এ ছাড়া গুদামসংলগ্ন তিনটি ঘর পুড়ে গেছে। এতে তিন লাখ টাকার ক্ষয়ক্ষতি হয়েছে বলে বাড়ির বাসিন্দারা দাবি করেছেন।
