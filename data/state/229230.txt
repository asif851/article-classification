
প্রশ্নপত্র ফাঁসের অভিযোগে বহিষ্কৃত দুই এসএসসি পরীক্ষার্থীকে অভিভাবকের জিম্মায় ছেড়ে দেওয়া হয়েছে। পরীক্ষা শুরু হওয়ার আগে কেন্দ্রের বাইরে তারা মোবাইলে প্রশ্ন দেখছিল। সেখান থেকে তাঁদের ধরে বহিষ্কার করে পুলিশের হাতে তুলে দেওয়া হয়।
ঢাকার ধামরাইয়ের হার্ডিঞ্জ উচ্চবিদ্যালয় কেন্দ্রে আজ সোমবার পরীক্ষা শুরুর আগে এ ঘটনা ঘটে। আজ ছিল জীববিজ্ঞান পরীক্ষা।
ধামরাইয়ের উপজেলা নির্বাহী কর্মকর্তা (ইউএনও) আবুল কালাম জানান, ধামরাইয়ের হার্ডিঞ্জ উচ্চবিদ্যালয় কেন্দ্রের কয়েকজন পরীক্ষার্থী ইজিবাইকে বসে কেন্দ্রের বাইরে মোবাইলে প্রশ্ন দেখছিল। এ সময় ধামরাই উপজেলা শিক্ষা কর্মকর্তা কার্যালয়ের একাডেমিক সুপারভাইজার আইরিন সুলতানা তা দেখতে পান। তিনি এগিয়ে গেলে কয়েকজন দৌড়ে পালিয়ে যায়। তবে তিনি দুজনকে আটক করে কেন্দ্রের ভেতরে নিয়ে যান। তাদের সঙ্গে থাকা মোবাইলে প্রশ্ন পাওয়া যায়। সেই প্রশ্নের সঙ্গে আজকের পরীক্ষার প্রশ্নের মিল পাওয়া যায়। এরপর তাদের বহিষ্কার করে পুলিশ সোপর্দ করা হয়। ওই দুজন সাভারের শিমুলিয়া উচ্চবিদ্যালয়ে শিক্ষার্থী।
প্রশাসন সূত্রে জানা যায়, ওই শিক্ষার্থীদের পরে অভিভাবকের জিম্মায় ছেড়ে দেওয়া হয়েছে।
