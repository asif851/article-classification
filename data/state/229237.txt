
ঢাকা-টাঙ্গাইল মহাসড়কে তীব্র যানজটের কারণে যাত্রীদের দুর্ভোগ পোহাতে হচ্ছে। গতকাল বৃহস্পতিবার রাত থেকে শুরু হওয়া এই যানজট সকাল সাড়ে ১০টার দিকে শেষ খবর পাওয়া পর্যন্ত চলছে।
পুলিশ ও যানজটে ভুক্তভোগীরা জানান, বৃহস্পতিবার ঢাকা থেকে উত্তরাঞ্চলগামী যাত্রীদের চাপ বাড়ে। গতকাল সন্ধ্যার পর থেকে মহাসড়কে যানবাহনের চাপও বেড়ে যায়। এরই মধ্যে রাত পৌনে ১০টার দিকে শুরু হয় মুষলধারে বৃষ্টি। টানা বৃষ্টির সময় যানবাহনের গতি কমে। এ ছাড়া মহাসড়কের পাকুল্যা, শুভুল্যা, মির্জাপুর, দেওহাটা, ধেরুয়া, সোহাগপুর ও গোড়াই এলাকায় মহাসড়কে বৃষ্টির কারণে গর্তের সৃষ্টি হয়। ফলে যানবাহনের স্বাভাবিক চলাচলে বিঘ্ন ঘটে।
সকাল সাড়ে আটটার দিকে মহাসড়কে গিয়ে দেখা যায়, টাঙ্গাইলগামী যানবাহন কিছুটা চললেও ঢাকাগামী যান একেবারেই থেমে রয়েছে।
ঢাকাগামী ট্রাকের চালক জুলমত আলী জানান, যানজটের কারণে তিনি কুর্ণী থেকে মির্জাপুর বাইপাস পর্যন্ত মাত্র দুই কিলোমিটার রাস্তা দুই ঘণ্টায় পাড়ি দিয়েছেন।
মির্জাপুরের ট্রাফিক সার্জেন্ট প্রণব কুমার সরকার জানান, বৃষ্টির কারণে রাস্তায় সৃষ্ট গর্ত, উল্টো পথে চালকদের গাড়ি চালানোর প্রবণতা ও মির্জাপুর বাইপাসের বাওয়ার কুমারজানী এলাকায় যান বিকল হওয়াতে এই যানজটের সৃষ্টি হয়। পুলিশ যানজট নিরসনের চেষ্টা চালাচ্ছে।
