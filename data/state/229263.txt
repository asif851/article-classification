
ইয়েমেনে আটকে পড়া বাংলাদেশিদের জরুরি ভিত্তিতে নিরাপদ স্থানে স্থানান্তর এবং বাংলাদেশে প্রত্যাবাসনের উদ্যোগ নিয়েছে পররাষ্ট্র মন্ত্রণালয়। এ লক্ষ্যে কুয়েতস্থ বাংলাদেশ দূতাবাসের কাউন্সেলর মাহবুব আলম জিবুতির উদ্দেশে কুয়েত ত্যাগ করেছেন।
আজ শুক্রবার সন্ধ্যায় পররাষ্ট্র মন্ত্রণালয়ের বহিঃপ্রচার অনুবিভাগের এক বিজ্ঞপ্তিতে এ কথা জানানো হয়েছে।এতে বলা হয়েছে, জিবুতিতে কাউন্সেলর মাহবুব আলমের সঙ্গে +৯৬৫ ৯৯৫ ৭৪ ২০৩ মোবাইল নম্বর এবং ও ই-মেইলে mahbub 50 @yahoo. com ঠিকানায় যোগাযোগ করা যাবে।এ ছাড়া প্রত্যাবাসন প্রক্রিয়া সমন্বয়ের লক্ষ্যে পররাষ্ট্র মন্ত্রণালয়ে দুটি হটলাইন চালু করা হয়েছে। ইয়েমেনে আটকে পড়া বাংলাদেশি নাগরিকদের আত্মীয়স্বজনকে নিম্নলিখিত নম্বরে যোগাযোগের মাধ্যমে তথ্য প্রদান করে প্রত্যাবাসন প্রক্রিয়ায় সহযোগিতা করার জন্য অনুরোধ করা হয়েছে।লুতফর রহমান, মহাপরিচালক, কনস্যুলার ও কল্যাণ। ফোন নম্বর +৮৮ ০১৭২ ৬২ ৬০ ৯৬৭ এবং ই-মেইল dgcnw@mofa. gov. bd এবং বি এম জামাল হোসেন, পরিচালক, এম আর পি, কল্যাণ ও কনস্যুলার ই-মেইল dircnmrp@mofa. gov. bd ও ফোন নম্বর +৮৮ ০১৭১১ ৩৮০ ৩৭৪।গৃহযুদ্ধ ও সৌদি আরবের নেতৃত্বাধীন বিমান হামলায় পর্যুদস্ত ইয়েমেনে প্রায় দেড় হাজার বাংলাদেশি রয়েছেন। কুয়েতে বাংলাদেশ দূতাবাসের তথ্য মতে, এঁদের বেশির ভাগ, অর্থাৎ এক হাজারের মতো রয়েছেন এডেনে। ইয়েমেন সরকারের নিয়ন্ত্রণাধীন থাকায় এডেন আপাতত নিরাপদ রয়েছে। এখন পর্যন্ত প্রায় ৩০০ বাংলাদেশি নাগরিকের পরিচয় শনাক্ত করা গেছে। তাঁদের তালিকা করে ঢাকায় পাঠানো হয়েছে।এর আগে বাংলাদেশিদের ফেরত আনতে আন্তর্জাতিক অভিবাসন সংস্থারও (আইওএম) সহায়তা চেয়েছে সরকার। ভারতেরও সহায়তা চাওয়া হয়।
