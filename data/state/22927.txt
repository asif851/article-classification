
পটুয়াখালীর বাউফল উপজেলার কালিশুরী বন্দরে চুরির ঘটনাকে কেন্দ্র করে গতকাল শনিবার একটি দোকানে হামলা চালিয়ে ভাঙচুর ও দোকানের মালিককে মারধর করা হয়েছে।
    এ ঘটনার প্রতিবাদে ওই  বাজারের কয়েক শ ব্যবসায়ী দোকানপাট বন্ধ রেখে গতকাল বিকেলে বিক্ষোভ মিছিল ও ধর্মঘট পালন করেছেন।
স্থানীয় সূত্রে জানা গেছে, গতকাল দুপুরে ওই বন্দরের ফাহিম ফ্যাশন নামে কাপড়ের একটি দোকানে চুরির ঘটনা ঘটে। ওই সময় হাতেনাতে মো. বাবু ও ফয়সাল নামে দুই কিশোরকে আটক করা হয়।
খবর পেয়ে আটক দুই কিশোরকে ছিনিয়ে নেওয়ার জন্য স্থানীয় সৈকত মোল্লা ও রাব্বি তালুকদারের নেতৃত্বে কয়েকজন ওই দোকানে হামলা চালান।
এ সময় তাঁরা দোকানের মালিক মো. কাওছার  সিকদারকে মারধর করেন এবং দোকানে ভাঙচুর ও মালামাল  তছনছ করে বাবুকে ছিনিয়ে নিয়ে যান। পরে পুলিশ গিয়ে আটক অপর কিশোর কাওছারকে কালিশুরী পুলিশ ফাঁড়িতে নিয়ে আসে।
এদিকে দোকানের মালিককে মারধর ও ব্যবসাপ্রতিষ্ঠানে হামলা-ভাঙচুরের প্রতিবাদে ওই বন্দরের কয়েক শ ব্যবসায়ী তাঁদের দোকানপাট বন্ধ রেখে বিক্ষোভ মিছিল বের করেন এবং বেলা দেড়টা থেকে সন্ধ্যা ছয়টা পর্যন্ত ধর্মঘট পালন করেন।
বাউফল থানার ভারপ্রাপ্ত কর্মকর্তা (ওসি) আ জা ম মাসুদুজ্জামান বলেন, ফয়সালকে কালিশুরী পুলিশ ফাঁড়িতে রাখা হয়েছে। তদন্ত সাপেক্ষে প্রয়োজনীয় ব্যবস্থা নেওয়া হবে।
