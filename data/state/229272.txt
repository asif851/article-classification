
রাজশাহী বিশ্ববিদ্যালয় শাখা ছাত্রশিবিরের সাধারণ সম্পাদক সাইফুদ্দিন ইয়াহইয়াসহ শিবিরের আটক নেতা-কর্মীদের মুক্তির দাবিতে রাজশাহী, নাটোর, পাবনা ও চাঁপাইনবাবগঞ্জ জেলায় আগামীকাল রোববার সকাল-সন্ধ্যা হরতাল ডেকেছে ছাত্রশিবির। আজ শনিবার দুপুরে রাজশাহী বিশ্ববিদ্যালয় শাখা ছাত্রশিবিরের প্রচার সম্পাদক মহসিন আলম স্বাক্ষরিত সংবাদ বিজ্ঞপ্তিতে এ তথ্য জানানো হয়।
বিজ্ঞপ্তিতে বলা হয়, শিবিরের আটক নেতা-কর্মীদের মুক্তি ও অস্ত্র উদ্ধারের ‘সাজানো নাটকের’ প্রতিবাদে রাজশাহী অঞ্চল ছাত্রশিবিরের আহ্বানে চার জেলায় সকাল-সন্ধ্যা হরতাল পালন করা হবে। বিজ্ঞপ্তিতে আইনশৃঙ্খলা বাহিনীকে দলীয় ক্যাডারের ভূমিকা পালন না করে নিরপেক্ষ মনোভাব নিয়ে জনগণের জানমাল রক্ষায় দায়িত্বশীল ভূমিকা রাখতে আহ্বান জানানো হয়। তা ছাড়া হরতাল পালনে রাজশাহী, নাটোর, পাবনা ও চাঁপাইনবাবগঞ্জ জেলার সর্বস্তরের মানুষকে উদাত্ত আহ্বান জানানো হয়।
গত বৃহস্পতিবার রাজশাহী বিশ্ববিদ্যালয় ছাত্রশিবিরের সেক্রেটারি সাইফুদ্দিন ইয়াহইয়াসহ শিবিরের আটজন কর্মীকে অস্ত্র ও বিস্ফোরক দ্রব্যসহ আটক করে র্যাব। এ ঘটনার প্রতিবাদে ওই দিনই ছাত্রশিবিরের পক্ষ থেকে বলা হয়, আটক নেতা-কর্মীদের মুক্তি না দিলে হরতাল দেওয়া হবে।
