
বিএনপির মহাসচিব মির্জা ফখরুল ইসলাম আলমগীর বলেছেন, আওয়ামী লীগ প্রশাসনকে করায়ত্ত করেছে। এবার বিচার বিভাগকেও করায়ত্ত করতে চাইছে। আজ বুধবার বিকেলে ঠাকুরগাঁওয়ের সাধারণ পাঠাগার চত্বরে বাংলাদেশ জাতীয়তাবাদী দলের (বিএনপি) জেলা সম্মেলনে প্রধান অতিথির বক্তব্যে তিনি এসব কথা বলেন।
মির্জা ফখরুল বলেন, ‘বিচার বিভাগের স্বাধীনতার জন্য আমরা লড়াই-সংগ্রাম করেছি। বিচার বিভাগের স্বাধীনতার কথা আওয়ামী লীগ তাদের নির্বাচনী ইশতেহারে বারবার করে বলেছে, সেই বিচার বিভাগকে তাদের করায়ত্ত করে নিতে চাচ্ছে। আওয়ামী লীগ সংসদকে শুধু করায়ত্ত নয়, গৃহপালিত বিরোধী দল তৈরি করেছে। আমরা এটা প্রতিরোধ করব। আমরা স্বাধীনতাযুদ্ধ করেছি গণতন্ত্র প্রতিষ্ঠার জন্য। সেই গণতন্ত্রকে আমরা ধ্বংস হতে দেব না।’
গুলশান কার্যালয়ে পুলিশের তল্লাশি সম্পর্কে মির্জা ফখরুল বলেন, ‘গুলশান কার্যালয়ে পুলিশ বেআইনিভাবে তল্লাশি করেছে। কিন্তু সেখানে কিছুই পায়নি। এই পুলিশি হামলার প্রতিবাদে আমরা সোহরাওয়ার্দী উদ্যানে সমাবেশ করতে চেয়েছিলাম। কিন্তু সরকার সেখানে জনসভা করার অনুমতি দেয়নি। এই নিয়ে আটবার জনসভার অনুমতি চেয়েও পেলাম না। এতে সরকারের এক নায়কতন্ত্রের যে মুখোশ ও চরিত্র, তা আরও বেশি পরিষ্কার হলো।’
নির্বাচন কমিশনের (ইসি) নির্বাচনী রোডম্যাপ সম্পর্কে তিনি বলেন, ‘এ নির্বাচন কমিশন সম্পর্কে আমাদের সন্দেহ আছে। প্রধান নির্বাচন কমিশনার (সিইসি) দলীয় মানুষ। আমরা যা বলেছি, তা তাঁরা করেননি। তারপরও আমরা সব সময় আশা করি এই নির্বাচন কমিশন সত্যিকার অর্থে প্রমাণ করবে তারা নিরপেক্ষ। বিরোধী দলের সঙ্গে কথা বলে তাদের জন্য নির্বাচনের পরিবেশ করতে হবে।’
বুধবার বিকেল পৌনে চারটার দিকে প্রথম অধিবেশন শেষে শুরু হয় কাউন্সিল অধিবেশন। কাউন্সিল অধিবেশনে মো. তৈমুর রহমানকে সভাপতি ও মির্জা ফয়সল আমিনকে সাধারণ সম্পাদক করে জেলা বিএনপির নতুন কমিটি ঘোষণা করা হয়।
