
ঢাকার বাসাবোতে মাদারটেকের শেখের জায়গা এলাকায় সংযোগ রাস্তা ভেঙে বন্যার পানি ঢুকছে। আজ সোমবার বেলা দেড়টার দিকে হঠাৎ করেই সংযোগ রাস্তাটি ভেঙে পার্শ্ববর্তী বালু নদের পানি সেখানে ঢোকে। ওই এলাকায় সাড়ে তিন হাজারের মতো পরিবার আছে।শেখের জায়গা এলাকার বাসিন্দা জজ মিয়া প্রথম আলোকে জানান, সংযোগ রাস্তাটি আগে থেকেই খারাপ ছিল। অনেক দিন এটি সংস্কার করা হয় না। আজ বেলা দেড়টার দিকে বালু নদের পানির তোড়ে সংযোগ রাস্তাটি ভেঙে গিয়ে এলাকাটি প্লাবিত হচ্ছে। পানিতে মাছের ঘের ভেসে যাচ্ছে।পানি উন্নয়ন বোর্ডের বন্যা পূর্বাভাস ও সতর্কীকরণ কেন্দ্রের কর্মকর্তারা জানান, ব্রহ্মপুত্র অববাহিকার সিরাজগঞ্জ থেকে সারিয়াকান্দি ও আশপাশের এলাকার যমুনা নদীর পানি কয়েক দিন ধরে কমছে। সেই পানি ভাটিতে চলে আসছে। ভাটি অঞ্চল ঢাকার আশপাশের নদীগুলোতে তাই পানি বাড়ছে।
ওই কর্মকর্তারা আরও জানান, বালু নদের পানি বিপৎসীমার ৩৭ সেন্টিমিটার নিচে। কিন্তু সংযোগ সড়ক ভেঙে যাওয়ায় মাদারটেকের শেখের জায়গা পানিতে প্লাবিত হয়েছে। তবে ঢাকার আশপাশের নদীগুলোর মধ্যে শীতলক্ষ্যার পানি বিপৎসীমার কাছাকাছি অবস্থান করছে।
