
আওয়ামী লীগের প্রচার ও প্রকাশনা সম্পাদক হাছান মাহমুদ বলেছেন, বিএনপির চেয়ারপারসন খালেদা জিয়া প্রধানমন্ত্রী শেখ হাসিনাকে উকিল নোটিশ প্রত্যাহার না করলে, খালেদা জিয়ার বিরুদ্ধে আইনগত ব্যবস্থা নেওয়া হবে।
আজ বুধবার সন্ধ্যায় আওয়ামী লীগ সভানেত্রীর রাজনৈতিক কার্যালয়ে সংবাদ সম্মেলনের আয়োজন করে আওয়ামী লীগ। প্রধানমন্ত্রী শেখ হাসিনার বিরুদ্ধে খালেদা জিয়ার উকিল নোটিশের প্রতিক্রিয়া জানাতে ওই সংবাদ সম্মেলন করা হয়। এতে আওয়ামী লীগের সভাপতিমণ্ডলীর সদস্য মতিয়া চৌধুরীও উপস্থিত ছিলেন।
হাছান মাহমুদ বলেন, খালেদা জিয়া ও তাঁর পরিবারের সদস্যদের দুর্নীতি দেশে-বিদেশে ফলাও করে প্রচার হচ্ছে। দুর্নীতির মামলায় তাঁদের বিরুদ্ধে শুনানি চলছে—ঠিক এই সময়ে জনগণের দৃষ্টি ভিন্ন খাতে প্রবাহিত করতেই খালেদা জিয়া প্রধানমন্ত্রী শেখ হাসিনাকে আইনি নোটিশ পাঠিয়েছেন। তিনি শাক দিয়ে মাছ ঢাকার চেষ্টা করছেন।
খালেদা জিয়ার বিরুদ্ধে দুর্নীতির অভিযোগের বিষয়ে সাংবাদিকের এক প্রশ্নের জবাবে হাছান মাহমুদ বলেন, ‘আমাদের কাছে অবশ্যই তথ্য–প্রমাণ আছে। তা ছাড়া বিভিন্ন অনলাইনে এ বিষয়টি প্রকাশিত হয়েছে।’
নোটিশটি আওয়ামী লীগের সভানেত্রী ও প্রধানমন্ত্রী শেখ হাসিনা হাতে পেয়েছেন কি না—এ প্রশ্নের জবাবে হাছান মাহমুদ বলেন, ‘উকিল নোটিশ এখনো আমাদের কাছে আসেনি। গণমাধ্যম থেকে আমরা নোটিশের বিষয়টি জেনেছি। নোটিশ পেলে এ বিষয়ে পরবর্তী ব্যবস্থা নেওয়া হবে।’ এ সময় তিনি খালেদা জিয়া ও তাঁর পরিবারের দুর্নীতি ও অর্থ পাচারের বিভিন্ন তথ্য তুলে ধরে খালেদা জিয়াকে জনগণের কাছে ক্ষমা চাওয়ার আহ্বান জানান।
সংবাদ সম্মেলনে আওয়ামী লীগের সভাপতিমণ্ডলীর সদস্য ও কৃষিমন্ত্রী মতিয়া চৌধুরী বলেন, ‘খালেদা জিয়াকে আমরা বলতে চাই, অবিলম্বে এই আইনি নোটিশ প্রত্যাহার করতে হবে। তা না হলে এর বিরুদ্ধে আইনগত ব্যবস্থা নেওয়া হবে।’
খালেদা জিয়া ও তাঁর পরিবারের সদস্যদের অর্থ পাচারের অভিযোগের বিষয়ে আওয়ামী লীগের কাছে কোনো তথ্য-প্রমাণ আছে কি না—এ প্রশ্নের জবাবে মতিয়া চৌধুরী বলেন, আওয়ামী লীগ তথ্য–প্রমাণ ছাড়া ভিত্তিহীন কোনো তথ্য প্রচার করে না। আওয়ামী লীগ কোনো দিন কোনো বানোয়াট কথা বলে না। ভিত্তিহীন তথ্য দেয় না।
উল্লেখ্য, আজ বুধবার খালেদা জিয়ার আইনজীবী মাহবুব উদ্দিন খোকন সাংবাদিকদের জানান, খালেদা জিয়া ও তাঁর পরিবারের অবৈধ টাকার বিষয়ে প্রধানমন্ত্রী শেখ হাসিনা যে বক্তব্য দিয়েছেন, তা মানহানিকর। এ বক্তব্য প্রত্যাহার না করা হলে তাঁর (প্রধানমন্ত্রী) বিরুদ্ধে আইনানুগ ব্যবস্থা নেওয়া হবে। ৩০ দিনের মধ্যে এ বক্তব্য প্রত্যাহারের ব্যবস্থা নিতে নোটিশে উল্লেখ করা হয়েছে। গতকাল মঙ্গলবার ডাকযোগে ওই নোটিশ পাঠানো হয়েছে।
কম্বোডিয়া সফর সম্পর্কে বিভিন্ন দিক তুলে ধরতে ৭ ডিসেম্বর প্রধানমন্ত্রী শেখ হাসিনা তাঁর সরকারি বাসভবন গণভবনে সংবাদ সম্মেলন করেন। সেখানে তিনি খালেদা জিয়া ও তাঁর পরিবারের বিষয়ে বলেন, বিদেশে বিভিন্ন দেশে তাদের অবৈধ টাকার বিষয়টি বের হয়ে আসছে। এগুলো তো বাংলাদেশ সরকার করছে না। কাজেই ক্ষমা তাদেরই চাওয়া উচিত। সৌদি আরবে খালেদা জিয়ার অর্থ নিয়ে এ দেশের গণমাধ্যমে প্রতিবেদন প্রকাশ না হওয়ায় ক্ষোভ প্রকাশ করেন প্রধানমন্ত্রী।
