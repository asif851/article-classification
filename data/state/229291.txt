
 
তথ্যমন্ত্রী হাসানুল হক ইনু বিরোধীদলীয় নেতা খালেদা জিয়ার উদ্দেশে বলেছেন, ‘যেখানে আলোচনার প্রস্তাব খোলা আছে, সেখানে আলোচনা করা সর্বোত্তম পন্থা। আলোচনায় বসুন, সমাধান করুন। রাজপথে হুমকি-ধামকি দিয়ে তত্ত্বাবধায়ক সরকারের কাঠামো তৈরি করা যাবে না।’আজ শুক্রবার সকালে কুষ্টিয়া সার্কিট হাউসে বেসরকারি টেলিভিশন চ্যানেল টোয়েন্টিফোরের প্রথম বর্ষপূর্তি অনুষ্ঠানে সাংবাদিকদের এক প্রশ্নের জবাবে হাসানুল হক ইনু এসব কথা বলেন।মন্ত্রী বলেন, ‘তত্ত্বাবধায়ক সরকারের কাঠামো করতে হলে আপনার-আমার মত লাগবে। সম্মিলিত মতের ভিত্তিতেই একটা অন্তর্বর্তী সরকারের কাঠামো করতে পারব। আমরা একতরফাভাবে কোনো কাঠামো তৈরি করব না, আপনিও কোনো কাঠামো চাপিয়ে দেবেন না।’
গতকাল বৃহস্পতিবার রাতে খালেদা জিয়া ঢাকায় এক অনুষ্ঠানে বলেছিলেন, নির্দলীয় তত্ত্বাবধায়ক সরকারের অধীনে নির্বাচন করতে বাধ্য করা হবে। এর পরিপ্রেক্ষিতে তথ্যমন্ত্রী বলেন, নির্বাচনকালীন সরকারের রূপরেখার প্রস্তাব সরকারের মাথায় আছে। এ রকম একটা পরিস্থিতিতে বাধ্য করার কোনো প্রশ্নই আসে না। রাজপথে হুমকি দেওয়াটা অত্যন্ত দুঃখজনক।
ঢাকায় সভা-সমাবেশ এক মাস নিষিদ্ধ করার ব্যাপারে মন্ত্রী বলেন, এটা সাময়িক শর্তসাপেক্ষ নির্দেশ। সারা বাংলাদেশে সভা-সমাবেশ চালু আছে। ঢাকাতেও অনুমতি সাপেক্ষে সভা-সমাবেশ করতে পারবে। তিনি অভিযোগ করেন, বিএনপি ও জামায়াত যতবার সভা-সমাবেশের অনুমতি পেয়েছে, ততবারই তারা সভা-সমাবেশ শেষে সশস্ত্র তাণ্ডব চালিয়েছে।
অনুষ্ঠানে কুষ্টিয়া জেলা প্রশাসক সৈয়দ বেলাল হোসেন, পুলিশ সুপার মফিজ উদ্দীন আহম্মেদ, অতিরিক্ত পুলিশ সুপার সোহেল রেজা, জাতীয় সমাজতান্ত্রিক দল (জাসদ) কুষ্টিয়া শাখার সভাপতি গোলাম মহসিনসহ দলের নেতা-কর্মীরা উপস্থিত ছিলেন।
