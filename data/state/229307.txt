
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, বিপ্লব নয়, বিএনপি গণতান্ত্রিক আন্দোলনের প্রস্তুতি নিচ্ছে। আন্দোলনের মাধ্যমেই বর্তমান অগণতান্ত্রিক সরকারকে নির্দলীয় সরকারের অধীনে নির্বাচন দিতে বাধ্য করা হবে।আজ রোববার জাতীয় প্রেসক্লাবে ‘৭ নভেম্বর দুনিয়া কাঁপানো গণসিপাহী অভ্যুত্থান ও আজকের প্রেক্ষাপট’ শীর্ষক এক আলোচনা সভায় তিনি এসব কথা বলেন। জাতীয় গণতান্ত্রিক পার্টি (জাগপা) ওই আলোচনার আয়োজন করে।জিয়াউর রহমান ও খালেদা জিয়া সম্পর্কে সম্প্রতি তথ্যমন্ত্রীর বক্তব্যের সমালোচনা করে ফখরুল বলেন, যেসব আওয়ামী লীগ ও জাসদের নেতারা শেখ মুজিবুর রহমানকে উৎখাত করার ষড়যন্ত্র করেছিলেন তাঁরাই এখন দেশ চালাচ্ছেন। হত্যাযজ্ঞ চালাচ্ছেন।
মির্জা ফখরুল দাবি করেন, বঙ্গবন্ধু শেখ মুজিবুর রহমানের সরকারকে উৎখাত করতে বর্তমান তথ্যমন্ত্রী হাসানুল হক ইনু সে সময় সেনাবাহিনীর মধ্যে গোপনে ‘বিপ্লবী সৈনিক সংস্থা’ তৈরি করেছিলেন। ইনু বাংলাদেশের নেতৃত্ব নেওয়ার জন্য এ কাজ করেছিলেন।জাগপার সভাপতি শফিউল আলম প্রধানের সভাপতিত্বে অন্যদের মধ্যে গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী, জাগপা সাধারণ সম্পাদক খন্দকার লুৎফর রহমান প্রমুখ বক্তব্য দেন।
