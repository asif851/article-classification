
কার্তিক শেষে আজ বুধবার থেকে অগ্রহায়ণ শুরু। এ সময় শীতটা একেবারে দোরগোড়ায় থাকে। হেমন্তের আকাশ থাকে হালকা সাদা মেঘে ভরা। কিন্তু সে আকাশে আজ ভারী মেঘ। ঝরছে গুঁড়ি গুঁড়ি বৃষ্টি। 
আবহাওয়া অধিদপ্তর জানিয়েছে, বঙ্গোপসাগরে লঘুচাপের কারণে এভাবে বৃষ্টি পড়ছে। এই বৃষ্টি আরও দু-এক দিন থাকতে পারে। বৃষ্টি চলে গেলে জেঁকে বসতে পারে শীত। শীতের তীব্রতা না থাকলে প্রকৃতির মেঘলা রূপ ধারণ করায় গরম অবশ্য খানিকটা কমেছে। আবহাওয়া অধিদপ্তরের আজ সকালের পূর্বাভাস থেকে জানা গেছে, দক্ষিণ–পশ্চিম বঙ্গোপসাগর ও তৎসংলগ্ন পশ্চিম মধ্য বঙ্গোপসাগরে সুস্পষ্ট লঘুচাপ সৃষ্টি হয়েছে। এটি বর্তমানে পশ্চিম মধ্য বঙ্গোপসাগর ও তৎসংলগ্ন উত্তর–পশ্চিম বঙ্গোপসাগর অবস্থান করছে। লঘুচাপের প্রভাবে দেশে বেশির ভাগ এলাকায় হালকা থেকে মাঝারি ধরনের বৃষ্টি অথবা বজ্রবৃষ্টি হতে পারে। কোথাও কোথাও ভারী বৃষ্টিও হতে পারে। এ কারণে রাত ও দিনের তাপমাত্রা কমতে পারে। তবে দিনের তাপমাত্রা ১ থেকে ৩ ডিগ্রি সেলসিয়াস কমে যেতে পারে। গতকাল মঙ্গলবার দেশের সর্বোচ্চ তাপমাত্রা ছিল ৩৪ দশমিক ৫ ডিগ্রি সেলসিয়াস। আজ সকালে সবচেয়ে কম তাপমাত্রা ছিল তেঁতুলিয়ায় ১৪ ডিগ্রি সেলসিয়াস। রাজধানী ঢাকা আজ সকালের সর্বনিম্ন তাপমাত্রা ছিল ২৩ দশমিক ৮ ডিগ্রি সেলসিয়াস। আকাশ মেঘমুক্ত আজকালের মধ্যে হচ্ছে না বলে জানান আবহাওয়া অধিদপ্তরের পরিচালক সামছুদ্দীন আহমেদ। প্রথম আলোকে তিনি বলেন, এই লঘুচাপের কারণে হালকা গুঁড়ি গুঁড়ি বৃষ্টি হবে। তবে মেঘলা আবহাওয়া থাকবে। আকাশে মেঘও থাকবে। আবার কিছুটা রোদও পড়বে। তবে আগামী রোববারের আগে আকাশ রৌদ্রোজ্জ্বল হওয়ার সম্ভাবনা নেই।
