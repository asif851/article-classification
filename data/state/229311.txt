
স্বরাষ্ট্রমন্ত্রী আসাদুজ্জামান খান কামাল বলেছেন, ‘আমরা মাদক তৈরি করি না। পাশের দেশ থেকে মাদক আসে। আমাদের যুবসমাজ এ মাদকের মরণনেশায় আসক্ত হচ্ছে। তাদের এ থেকে মুক্ত করতেই হবে।’ 
আজ বৃহস্পতিবার বিকেলে যশোর জিলা স্কুল মাঠে সন্ত্রাস, মাদক ও জঙ্গিবাদবিরোধী মহাসমাবেশে কথাগুলো বলেন স্বরাষ্ট্রমন্ত্রী। আজকের এ সমাবেশে স্বাভাবিক জীবনে ফেরার প্রতিশ্রুতি দিয়ে যশোরের ৮৬৬ জন মাদক ব্যবসায়ী আত্মসমর্পণ করেন।  স্বরাষ্ট্রমন্ত্রী আত্মসমর্পণকারীদের উদ্দেশে বলেন, ‘আপনারা যাঁরা মাদক ছেড়ে সুষ্ঠু জীবনে ফেরার প্রতিশ্রুতি দিয়ে আত্মসমর্পণ করলেন। তাঁদের আমরা করতালি দিয়ে সম্মান জানাই। মাদক অত্যন্ত ভয়ংকর। একটি জাতি ও দেশের এগিয়ে যাওয়ার প্রধান অন্তরায়।’ নৈরাজ্যের বিরুদ্ধে বাংলাদেশের মানুষ ঘুরে দাঁড়িয়েছে দাবি করে স্বরাষ্ট্রমন্ত্রী বলেন, মাদক জঙ্গিবাদসহ সব ধরনের নৈরাজ্যের বিরুদ্ধে এ দেশের সাংবাদিক, শিক্ষক, রাজনীতিক, এমনকি কওমি মাদ্রাসার ছাত্ররা বুকে প্ল্যাকার্ড লাগিয়ে মানববন্ধন করছেন। স্বরাষ্ট্রমন্ত্রী বলেন, চট্টগ্রামে পুলিশ দক্ষতার সঙ্গে জঙ্গিদের গুঁড়িয়ে দিয়েছে। অভিযানে চার জঙ্গি নিহত হয়েছে। এটাই পুলিশের দক্ষতা।’ সমাবেশে সভাপতিত্ব করেন বাংলাদেশ পুলিশের খুলনা রেঞ্জের ডিআইজি এম এম মনির-উজ-জামান। বক্তব্য দেন জনপ্রশাসন প্রতিমন্ত্রী ইসমাত আরা সাদেক, সাংসদ কাজী নাবিল আহমেদ, স্বপন ভট্টাচার্য, মনিরুল ইসলাম, জেলা আওয়ামী লীগের সভাপতি শহিদুল ইসলাম, সাধারণ সম্পাদক শাহিন চাকলাদার প্রমুখ।অনুষ্ঠানে স্বরাষ্ট্রমন্ত্রী সুইচ টিপে যশোর পৌর শহরে বসানো ১২০টি সিসি ক্যামেরা ও ‘হ্যালো পুলিশ’ নামে যশোর পুলিশের একটি অ্যাপসের উদ্বোধন করেন। এ ছাড়া তিনি যশোর পৌর শহরের মুক্তিযোদ্ধাদের বাড়ির কর (হোল্ডিং ট্যাক্স) মওকুফের সনদ জেলা মুক্তিযোদ্ধা সংসদের কমান্ডার রাজেক আহমেদের হাতে তুলে দেন।
