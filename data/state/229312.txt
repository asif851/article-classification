
কম্বোডিয়ার রাজধানী নমপেনের একটি সড়কের নামকরণ করা হবে বঙ্গবন্ধু শেখ মুজিবুর রহমানের নামে। আর ঢাকার বারিধারার পার্ক রোডের নামকরণ হবে কম্বোডিয়ার সাবেক রাজা নরাদম সিহানুকের নামে।
আজ বৃহস্পতিবার সচিবালয়ে ব্রিফিং করে মন্ত্রিসভার বৈঠকের এ কথা জানান মন্ত্রিপরিষদ সচিব মোহাম্মদ শফিউল আলম।
ব্রিফিংয়ে জানানো হয়, মন্ত্রিসভার আজকের বৈঠকে প্রধানমন্ত্রীর কম্বোডিয়া সফর সম্পর্ক অবহিত করা হয়। বৈঠকে সড়কের নামকরণ করার বিষয়টি জানানো হয়।
এর আগে প্রধানমন্ত্রী শেখ হাসিনার সভাপতিত্বে তেজগাঁওয়ে প্রধানমন্ত্রীর কার্যালয়ে মন্ত্রিসভার বৈঠক অনুষ্ঠিত হয়। সেখানে দশম জাতীয় সংসদের ২০১৮ সালের প্রথম অধিবেশনে রাষ্ট্রপতি যে ভাষণ দেবেন, তা অনুমোদন করা হয়েছে। ভাষণে অর্থনীতির বিভিন্ন চিত্র, সরকারের সাফল্য, রূপকল্প বাস্তবায়নে নেওয়া বিভিন্ন সিদ্ধান্ত, কর্মসংস্থান, সামাজিক নিরাপত্তা বেষ্টনীসহ সরকারের বিভিন্ন নীতি ও কৌশল গুরুত্ব পেয়েছে।
আজকের বৈঠকে ঢাকা উত্তর সিটি করপোরেশনের মেয়র আনিসুল হকের মৃত্যুতে শোকপ্রস্তাব গ্রহণ করা হয়। এ ছাড়া শীতলপাটি ইউনেসকোর স্বীকৃতি  পাওয়ায় সংশ্লিষ্টদের ধন্যবাদ জানানো হয়।
