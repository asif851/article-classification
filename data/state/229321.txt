
মেজর অশোক তারার নাম করে তাঁর প্রতি কৃতজ্ঞতা এবং জাতির হয়ে প্রশংসা করলেন ভারতের প্রধানমন্ত্রী নরেন্দ্র মোদি। আজ শনিবার রাজধানীর ম্যানেকশ সেন্টারে মুক্তিযুদ্ধে নিহত ভারতীয় সেনাদের সম্মাননা জ্ঞাপন অনুষ্ঠানে তাঁর বীরত্বের প্রসঙ্গ টেনে আনলেন মোদি।
বাংলাদেশের প্রধানমন্ত্রী শেখ হাসিনার ভাষণের পর বলতে উঠে মোদি হঠাৎই মেজর তারাকে দেখে তাঁর বীরত্বের কথা বলতে শুরু করেন। তিনি বলেন, ১৯৭১ সালের ১৭ ডিসেম্বর বঙ্গবন্ধু শেখ মুজিবুর রহমানের পরিবারকে মেরে ফেলতে পাকিস্তানি সেনাদের পরিকল্পনা ভেস্তে দিয়েছিলেন মেজর তারা। উদ্ধার করেছিলেন বঙ্গবন্ধুর পরিবারের সদস্যদের।
ভারতের প্রধানমন্ত্রী বলেন, ‘আমি দেখতে পাচ্ছি তিনি (মেজর তারা) এখানে উপস্থিত। সেদিন মেজর তারা সাহস ও উপস্থিত বুদ্ধির প্রয়োগ না করলে আজ শেখ হাসিনাকে আমরা পেতাম কি না সন্দেহ। বঙ্গবন্ধুর পরিবারের সদস্যদের মধ্যে সেদিন শেখ হাসিনাও ছিলেন।’ মোদির এই কথা শুনে উপস্থিত সবাই করতালি দেন। মেজর তারার দিকে তাকিয়ে করতালি দেন বাংলাদেশের প্রধানমন্ত্রী শেখ হাসিনাও।
