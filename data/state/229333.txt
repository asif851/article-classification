
কক্সবাজারের টেকনাফে জঙ্গলের ভেতর থেকে চার লাখ ইয়াবা বড়ি উদ্ধারের দাবি করেছে কোস্টগার্ড। তবে এ ঘটনায় কাউকে আটক করতে পারেনি। গতকাল শনিবার রাত আনুমানিক আড়াইটার দিকে টেকনাফ স্থলবন্দরের উত্তর পাশে সহিরংখাল (সাইরং খাল) সংলগ্ন জঙ্গলের ভেতর থেকে ইয়াবাগুলো উদ্ধার করা হয় বলে এক সংবাদ বিজ্ঞপ্তিতে জানানো হয়েছে।
কোস্টগার্ড পূর্ব জোনের গণসংযোগ কর্মকর্তা বিএন লেফটেন্যান্ট কমান্ডার ওমর ফারুক স্বাক্ষরিত এক সংবাদ বিজ্ঞপ্তিতে বলা হয়েছে, শনিবার রাত আনুমানিক ২টা ১৫ মিনিটে গোপন তথ্যের ভিত্তিতে বাংলাদেশ কোস্টগার্ড পূর্ব জোনের অধীন সিজি স্টেশন টেকনাফের একটি টহল দল স্টেশন কমান্ডার লেফটেন্যান্ট কমান্ডার তাসকিন রেজার নেতৃত্বে¡টেকনাফ স্থলবন্দরের উত্তর পাশে সহিরংখাল-সংলগ্ন জঙ্গলে অবস্থান নেয়। এর কিছুক্ষণ পর আড়াইটার দিকে ওই এলাকার কয়েকজন লোকের চলাচল নজরে এলে কোস্টগার্ড দল তাদের ধাওয়া করে। ধাওয়া খেয়ে লোকগুলো দুটি বস্তা ফেলে জঙ্গলের ভেতরে পালিয়ে যায়। পরে কোস্টগার্ড সদস্যরা বস্তা দুটির ভেতর থেকে চার লাখ ইয়াবা বড়ি জব্দ করেন। জব্দ করা ইয়াবার আনুমানিক মূল্য ২০ কোটি টাকা। ইয়াবা বড়িগুলো মাদকদ্রব্য নিয়ন্ত্রণ অধিদপ্তরের কাছে হস্তান্তরের জন্য প্রক্রিয়াধীন আছে বলে বিজ্ঞপ্তিতে জানানো হয়েছে।
