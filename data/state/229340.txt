
গাজীপুরের টঙ্গীর তুরাগতীরে আজ রোববার বিশ্ব ইজতেমার প্রথম পর্বের আখেরি মোনাজাত উপলক্ষে কিছু সড়কে যান চলাচলের ক্ষেত্রে বিধি-নিষেধ দিয়েছে ট্রাফিক বিভাগ।
গাজীপুর ট্রাফিক বিভাগের সহকারী পুলিশ সুপার মো. সালেহ উদ্দিন আহমেদ এই তথ্য জানান। তিনি বলেন, আরোপিত বিধি-নিষেধ গতকাল শনিবার মধ্যরাত থেকে কার্যকর হয়েছে। আজ আখেরি মোনাজাত শেষ না হওয়া পর্যন্ত তা বলবৎ থাকবে।
গাজীপুর ট্রাফিক বিভাগ জানায়, এই সময় পর্যন্ত ঢাকা-ময়মনসিংহ মহাসড়কের ভোগড়া বাইপাস হতে টঙ্গী ব্রিজ পর্যন্ত, কালীগঞ্জ-টঙ্গী সড়কের মাজূখান ব্রিজ থেকে স্টেশন রোড ওভারব্রিজ পর্যন্ত এবং কামারপাড়া ব্রিজ হতে মন্নু টেক্সটাইল মিল পর্যন্ত সড়কে যানবাহন চলাচল বন্ধ থাকবে।
ঢাকাগামী যানবাহনগুলোকে টঙ্গী হয়ে ডিএমপি এলাকায় প্রবেশের পরিবর্তে জয়দেবপুরের চান্দনা-চৌরাস্তা, কোনাবাড়ী, চন্দ্রা ত্রি-মোড়, বাইপাইল, নবীনগর ও আমিনবাজার হয়ে চলাচলের পরামর্শ দেওয়া হয়েছে।
আজ বেলা সাড়ে ১১টার মধ্যে বিশ্ব ইজতেমার প্রথম পর্বের আখেরি মোনাজাত হতে পারে।
