
অবৈধ ভিওআইপি (ভয়েস ওভার ইন্টারনেট প্রটোকল) প্রযুক্তি ব্যবহারের অভিযোগে চট্টগ্রাম থেকে ৬ হাজার ৬৪টি সিম জব্দ করেছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। গতকাল মঙ্গলবার মধ্যরাতে চট্টগ্রামের পাঁচলাইশ থানার তাহেরাবাদ আবাসিক এলাকায় র‍্যাব-৭ ও বিটিআরসির এক যৌথ অভিযানে এসব সিম জব্দ করা হয়। এ সময় আটক করা হয় তিনজনকে।
বিটিআরসির এক সংবাদ বিজ্ঞপ্তিতে আজ বুধবার এসব তথ্য জানানো হয়। এতে বলা হয়, জব্দ করা সিমের মধ্যে টেলিটকের ২ হাজার ৯৯৮টি, গ্রামীণফোনের ১ হাজার ৪১৪টি, রবির ৭৮২টি, এয়ারটেলের ৫৭০টি ও বাংলালিংকের ৩২০টি সিম রয়েছে।
অভিযানের সময় অবৈধ ভিওআইপি কাজে ব্যবহার করা ৪০ লাখ টাকা সমমূল্যের যন্ত্রপাতিও জব্দ করা হয়েছে। জব্দ করা যন্ত্রপাতির মধ্যে রয়েছে সিম পোর্ট, ল্যাপটপসহ বেশ কিছু বৈদ্যুতিক যন্ত্রপাতি।
এ বিষয়ে পাঁচলাইশ থানায় টেলিযোগাযোগ আইনে একটি মামলা হয়েছে। আটক ব্যক্তিদের পরিচয় এখনো প্রকাশ করেনি বিটিআরসি।
