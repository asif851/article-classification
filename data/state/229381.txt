
প্রধানমন্ত্রী শেখ হাসিনা যুক্তরাজ্যে তাঁর তিন দিনের সরকারি সফর শেষে গতকাল বৃহস্পতিবার সকালে লন্ডন থেকে দেশে ফিরেছেন। খবর বাসসের। যুক্তরাজ্যের প্রধানমন্ত্রী ডেভিড ক্যামেরন ও ইউনিসেফের নির্বাহী পরিচালক অ্যান্থনি লেকের আমন্ত্রণে প্রথমবারের মতো অনুষ্ঠিত গার্ল সামিটে যোগ দিতে যুক্তরাজ্য সফর করেন প্রধানমন্ত্রী । মঙ্গলবার লন্ডনে অনুষ্ঠিত গার্ল সামিট-২০১৪’তে তিনি ২০ সদস্যবিশিষ্ট উচ্চপর্যায়ের বাংলাদেশ প্রতিনিধিদলের নেতৃত্ব দেন। যুক্তরাজ্য সরকার ও ইউনিসেফ প্রথমবারের মতো এই গার্ল সামিটের আয়োজন করে।প্রধানমন্ত্রী ও তাঁর সফরসঙ্গীদের বহনকারী বিমান বাংলাদেশ এয়ারলাইনসের একটি ফ্লাইট গতকাল সকাল নয়টা ১৭ মিনিটে হজরত শাহজালাল আন্তর্জাতিক বিমানবন্দরে অবতরণ করে।৫ জানুয়ারির নির্বাচনের পর ইউরোপের কোনো দেশে এটি ছিল শেখ হাসিনার প্রথম সফর। তিনি সামিটের অধিবেশনে যোগ দেন এবং বুরকিনা ফাসোর ফার্স্ট লেডি স্যান্থোল কিনালি ও পাকিস্তানের নারী শিক্ষা আন্দোলনের কর্মী মালালা ইউসুফজাইয়ের সঙ্গে মতবিনিময় করেন।
