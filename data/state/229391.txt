
উৎসব শেষ হয়েও যেন শেষ হলো না। উৎসবের আমেজ আর শিক্ষার্থীদের বিপুল উৎসাহ উদ্দীপনা ও স্বতঃস্ফূর্ত অংশগ্রহণ জানিয়ে দিল সে কথা। ফার্ম ফ্রেশ বন্ধুসভা বিতর্ক উৎসব-২০১৩-এর উত্তরা অঞ্চলের আয়োজন ছিল এমনই প্রাণবন্ত। রাজধানীকে পাঁচটি অঞ্চলে ভাগ করে ফার্ম ফ্রেশ বন্ধুসভা বিতর্ক উৎসবের আয়োজন করা হয়। এ পাঁচটি অঞ্চল হলো: পুরান ঢাকা, মিরপুর, রামপুরা, ধানমন্ডি ও উত্তরা। সবশেষে অনুষ্ঠিত হলো উত্তরা অঞ্চলের প্রতিযোগিতা। ‘যুক্তির ঝলকে মঙ্গল আলোকে বিতর্ক শিখি আলোকিত হই’ স্লোগানে নবাব হাবিবুল্লাহ মডেল স্কুল অ্যান্ড কলেজে গতকাল মঙ্গলবার এ প্রতিযোগিতা অনুষ্ঠিত হয়। সকালে বিতর্ক অনুষ্ঠানের উদ্বোধন করেন বিদ্যালয়ের অধ্যক্ষ মো. শাহিনুর মিয়া। প্রতিযোগিতায় অংশগ্রহণ করে ১৩টি বিদ্যালয়। শিক্ষার্থী, শিক্ষক, বিতার্কিক, বিচারক ও আয়োজকদের স্বতঃস্ফূর্ত অংশগ্রহণ অনুষ্ঠানটিকে করে তোলে প্রাণবন্ত।বিতর্কের চূড়ান্ত পর্বে ওঠে উত্তরা গার্লস স্কুল অ্যান্ড কলেজ এবং মাইলস্টোন স্কুল অ্যান্ড কলেজ। বিজয়ী হয় উত্তরা গার্লস স্কুল অ্যান্ড কলেজ দল। শ্রেষ্ঠ বক্তা হয় বিজয়ী দলের গুলশানা মহিউদ্দিন। বিজয়ী ও রানার্সআপ দলকে একটি করে ট্রফি ও প্রত্যেক বিতার্কিককে একটি করে ক্রেস্ট দেওয়া হয়। সেমিফাইনালে অংশগ্রহণকারী অন্য দুটি দল হলো নবাব হাবিবুল্লাহ মডেল স্কুল অ্যান্ড কলেজ ও শহীদ আনোয়ার গার্লস কলেজ। চূড়ান্ত প্রতিযোগিতার আগে গান করেন মাহমুদুজ্জামান বাবু। সঞ্চালক ছিলেন বন্ধুসভার নির্বাহী সভাপতি সাইদুজ্জামান।
