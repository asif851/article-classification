
নারায়ণগঞ্জের সিদ্ধিরগঞ্জে চাঁদাবাজি মামলায় সাত খুন মামলার প্রধান আসামি নূর হোসেনকে হাজিরা শেষে কারাগারে পাঠিয়েছেন আদালত। আজ সোমবার সকালে নারায়ণগঞ্জের জ্যেষ্ঠ বিচারিক হাকিম সাঈদুজ্জামান শরীফ এ আদেশ দেন।
আজ সোমবার সকালে এ মামলায় নূর হোসেনকে আদালতে হাজির করা হয়। শুনানি শেষে তাঁকে কারাগারে পাঠানোর নির্দেশ দেওয়া হয় বলে নারায়ণগঞ্জ কোর্ট পুলিশের পরিদর্শক মো. হাবিবুর রহমান প্রথম আলোকে জানান।
এর আগে কঠোর গোপনীয়তার মধ্যে দিয়ে নূর হোসেনকে কাশিমপুর কারাগার থেকে নারায়ণগঞ্জে আদালতে নেওয়া হয়।
অতিরিক্ত পাবলিক প্রসিকিউটর কে এম ফজলুর রহমান বলেন, সাত খুনের দুটি মামলাসহ মোট ১৩টি মামলায় নূর হোসেনকে গ্রেপ্তার দেখানো হয়েছে। নূর হোসেন ও তাঁর সহযোগীরা ২০১৩ সালের ২৫ মে পাঁচ লাখ টাকা চাঁদা দাবি করেছেন—এমন অভিযোগ করেন আদমজী ইপিজেডের একটি প্যাকেজ কারখানার মালিক আকরাম হোসেন। ওই সময় তিনি ভয়ে মামলা করেননি বলেও দাবি করেন। পরে সাত খুনের ঘটনায় নূর হোসেন ভারত পালিয়ে গেলে আকরাম হোসেন ২০১৪ সালের ২৭ মে সিদ্ধিরগঞ্জ থানায় বাদী হয়ে নূর হোসেনকে প্রধান আসামি করে ১৩ জনের বিরুদ্ধে চাঁদাবাজির মামলা করেন। পরবর্তীতে মামলার তদন্তকারী কর্মকর্তা নূর হোসেনসহ আটজনকে অভিযুক্ত করে আদালতে অভিযোগপত্র দাখিল করেন।
নারায়ণগঞ্জের আলোচিত সাত খুনের মামলার প্রধান আসামি নূর হোসেনকে ১২ নভেম্বর ভারতের কাছ থেকে ফিরিয়ে আনা হয়।
