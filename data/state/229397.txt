
‘ঢাকা উত্তর সিটি উপনির্বাচনে জয়ের ব্যাপারে আশাবাদী ছিল আওয়ামী লীগ, কিন্তু আদালতের রায়ে বরং কিছুটা হতাশ’ বলে মন্তব্য করেছেন দলটির সাধারণ সম্পাদক, সড়ক পরিবহন ও সেতুমন্ত্রী ওবায়দুল কাদের। তিনি বলেন, ‘এটা নির্বাচনের বছর, আমরা চেয়েছিলাম এ নির্বাচন দিয়ে শুভসূচনা করতে। কিন্তু আমাদের নিশ্চিত বিজয় আমরা পেলাম না।’
আজ বৃহস্পতিবার দুপুরে নোয়াখালীর বেগমগঞ্জের চৌমুহনীতে চৌমুহনী-সোনাপুর ফোর লেন প্রকল্প এলাকা পরিদর্শন শেষে উপস্থিত সাংবাদিকদের ব্রিফিংকালে মন্ত্রী এ মন্তব্য করেন।
ওবায়দুল কাদের বলেন, বিএনপির প্রার্থীর বদনাম আছে। প্যারাডাইস পেপারস কেলেঙ্কারিতেও তাঁর নাম আছে। তাই নির্বাচন নিয়ে বিএনপি শঙ্কিত ছিল। এ জন্য বিএনপি ষড়যন্ত্রের আশ্রয় নিয়ে এখন উল্টাপাল্টা কথা বলছে। কিন্তু আওয়ামী লীগের প্রার্থীর কোনো বদনাম নেই। আমরা ক্লিন ইমেজের প্রার্থী দিয়েছি। আমরা বিজয়ের ব্যাপারে শতভাগ আশাবাদী ছিলাম।
আওয়ামী লীগের সাধারণ সম্পাদক ওবায়দুল কাদের বলেন, বিএনপির রাজনীতিই হলো নোংরা কথার চর্চা। তাঁদের মধ্যে যে যত বেশি সরকারবিরোধী কথা বলতে পারেন, হাইকমান্ডের কাছে তাঁর তত বেশি কদর। বর্তমানে বিএনপির নেতারা সরকারবিরোধী কথা বলার প্রতিযোগিতায় নেমেছেন। একজন যা বলেন অন্যজন তাঁর থেকে আরও বেশি বাড়িয়ে বলেন। এটা নোংরামি।
মন্ত্রী নোয়াখালী খাল সংস্কার, সোনাপুর-জোরালগঞ্জ সড়ক, কুমিল্লা-নোয়াখালী ফোর লেন সড়কসহ বিভিন্ন উন্নয়ন প্রকল্পের কথা উল্লেখ করে বলেন, ভবিষ্যতে আবারও আওয়ামী লীগ ক্ষমতা এলে নোয়াখালীর উন্নয়নে আরও উন্নয়নমূলক প্রকল্প হাতে নেওয়া হবে।
এ সময় মন্ত্রীর সঙ্গে উপস্থিত ছিলেন অতিরিক্ত জেলা প্রশাসক (সার্বিক) উদয়ন দেওয়ান, পুলিশ সুপার ইলিয়াছ শরীফ, বেগমগঞ্জ উপজেলা নির্বাহী কর্মকর্তা (ইউএনও) ফরিদা খানম, চৌমুহনী পৌরসভার মেয়র আক্তার হোসেন, কবিরহাট উপজেলা আওয়ামী লীগের সভাপতি নুরুল আমিন প্রমুখ।
