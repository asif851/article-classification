
সাতক্ষীরা সীমান্তের বিপরীতে ভারতীয় সীমান্তরক্ষী বাহিনীর (বিএসএফ) গুলিতে দুই বাংলাদেশি নিহত হয়েছেন। বাংলাদেশের সীমান্তরক্ষী বাহিনী বর্ডার গার্ড বাংলাদেশ (বিজিবি) এই ঘটনার প্রতিবাদ জানিয়ে পতাকা বৈঠকের আহ্বান জানিয়েছে।
পরিবার, বিজিবি ও স্থানীয় সূত্রে জানা গেছে, আজ বৃহস্পতিবার ভোর সাড়ে চারটার দিকে সাতক্ষীরা সদর উপজেলার তলুইগাছা সীমান্তের বিপরীতে ভারতের স্বরূপনগর থানার নিত্যানন্দকাঠি এলাকায় ওই ঘটনা ঘটে।
নিহত ব্যক্তিরা হলেন—সদর উপজেলার পাঁচরকি গ্রামের মো. নজরুল ইসলাম (৪৫) ও কলারোয়া উপজেলার কাকডাঙ্গা গ্রামের আব্দুল খালেক সরদার (৪০)।
নিহত খালেক সরদারের স্ত্রী সাহিদা খাতুনের ভাষ্য, অন্য কয়েকজন রাখালের সঙ্গে তাঁর স্বামী গতকাল বুধবার সন্ধ্যায় ভারতে গরু আনতে যান। আজ ভোরে জানতে পারেন, তাঁর স্বামী বিএসএফের গুলিতে নিহত হয়েছেন। এ সময় নজরুল নামে আরেক বাংলাদেশিও নিহত হয়েছেন বলে শুনেছেন তিনি।  নাম প্রকাশ না করার শর্তে এক রাখাল প্রথম আলোকে বলেন, কয়েকজন রাখাল আজ ভোরে ভারত থেকে গরু নিয়ে বাংলাদেশে আসার চেষ্টা করছিলেন। ভারতের নিত্যানন্দকাঠি সেতুর পাশে এলে তাঁদের চ্যালেঞ্জ করে বিএসএফ। চ্যালেঞ্জ উপেক্ষা করলে বিএসএফ তাঁদের লক্ষ্য করে গুলি ছোড়ে। এতে ঘটনাস্থলে দুজন মারা যান।
কলারোয়া উপজেলার কেড়াগাছি ইউনিয়ন পরিষদের (ইউপি) সদস্য ভুট্টোলাল গাইন বলেন, বিষয়টি নিয়ে ভারতের স্বরূপনগর থানার বিথারী অঞ্চলের গ্রাম পঞ্চায়েত সদস্য রামপদ ভট্টাচার্যের সঙ্গে মুঠোফোনে কথা বলেছেন তিনি। রামপদ তাঁকে (ভুট্টোলাল) এই ঘটনার সত্যতা নিশ্চিত করেছেন। তিনি (রামপদ) জানিয়েছেন, নিহত দুজনের লাশ আজ সকাল নয়টার দিকে উদ্ধার করে থানায় নিয়ে গেছে স্বরূপনগর থানা-পুলিশ।
সাতক্ষীরা বিজিবির ৩৮ ব্যাটালিয়নের অধিনায়ক লে. কর্নেল মো. আরমান হোসেন প্রথম আলোকে বলেন, সাতক্ষীরা সীমান্তের বিপরীতে ভারতের অভ্যন্তরে গুলিতে দুই বাংলাদেশি নিহত হয়েছেন বলে তিনি জেনেছেন। এই ঘটনার প্রতিবাদ জানানো হয়েছে এবং পতাকা বৈঠকের জন্য ভারতের আমুদিয়া বিএসএফ ক্যাম্পে চিঠি দেওয়া হয়েছে। সকাল ১০ পর্যন্ত বিএসএফ ওই চিঠির কোনো উত্তর দেয়নি বলেও জানান তিনি।
