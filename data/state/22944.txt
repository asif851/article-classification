
ফেনীর ছাগলনাইয়ায় ফারজানা আক্তার ওরফে লিজা (১৩) নামের এক স্কুলছাত্রীকে তার মামা-মামি সম্পত্তির লোভে গলাটিপে হত্যা করেছে বলে অভিযোগ পাওয়া গেছে।
এ ঘটনায় ওই ছাত্রীর মা শাহেনা আক্তার দুজনকে আসামি করে ছাগলাইয়া থানায় হত্যা মামলা করেছেন। ঘটনার পর থেকে মামা জামশেদ আলম ও মামি শিরীনা আক্তার পলাতক।
স্থানীয় ও পুলিশ সূত্র জানায়, ছাগলনাইয়া উপজেলার ঘোপাল ইউনিয়নের নিজ কুঞ্জরা গ্রামের স্বামী পরিত্যক্ত শাহেনা আক্তার তাঁর বাবার দেওয়া জমিতে ঘর তুলে স্কুলপড়ুয়া একমাত্র মেয়ে ফারজানাকে নিয়ে বসবাস করতেন।
ফারজানা নিজ কুঞ্জরা উচ্চবিদ্যালয়ে ষষ্ঠ শ্রেণীতে লেখাপড়া করত। মা শাহেনা আক্তার গরু-ছাগল প্রতিপালন এবং অন্যের বাড়িতে কাজ করে সংসার ও মেয়ের লেখাপড়ার খরচ চালাতেন।
শাহেনার ভাই ও ভাবি শাহেনা ও তাঁর মেয়েকে বাড়ি থেকে তাড়িয়ে দেওয়ার জন্য একাধিকবার মারধর করেছেন।
পুলিশ জানায়, গত বৃহস্পতিবার বিকেলে শাহেনা আক্তার গরু আনার জন্য মাঠে যান। এ সময় মেয়ে ফারজানা স্কুল থেকে বাড়ি ফিরে আসে। শাহেনা বাড়ি ফিরে ফারজানাকে বিছানায় নিথর পড়ে থাকতে দেখেন। এ সময় মেয়েকে অসুস্থ মনে করে জোরারগঞ্জ হাসপাতালে নিয়ে যান শাহেনা। সেখানকার চিকিৎসক ফারজানাকে মৃত ঘোষণা করে। পরে লাশটি বাড়ি নিয়ে আসেন শাহেনা। সন্ধ্যায় পুলিশ লাশটি উদ্ধার করে ময়নাতদন্তের জন্য ফেনী সদর হাসপাতালের মর্গে পাঠায়। মামা ও মামি ফারজানাকে ঘরের মধ্যে একা পেয়ে শ্বাসরোধে হত্যা করে পালিয়ে যায় বলে এজাহারে অভিযোগ করা হয়।
ফেনী সদর হাসপাতালের আবাসিক চিকিৎসা কর্মকর্তা (আরএমও) অসীম কুমার সাহা বলেন, ময়নাতদন্তে শ্বাস রোধ করে হত্যার আলামত সম্পর্কে নিশ্চিত হওয়া গেছে।
ছাগলনাইয়ার ঘোপাল তদন্তকেন্দ্রের উপপরিদর্শক (এসআই) মাহবুবুর রহমান বলেন, হত্যা মামলার আসামিরা পলাতক। তাঁদের গ্রেপ্তারের চেষ্টা চলছে।
