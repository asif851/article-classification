
কিশোরগঞ্জ-ঢাকা রেলপথে কিশোরগঞ্জ এক্সপ্রেস নামে আন্তনগর ট্রেন গতকাল রোববার থেকে চালু হয়েছে। সকাল ১০টা ২০ মিনিটে ট্রেনটি ঢাকার কমলাপুর স্টেশন থেকে ছেড়ে বিকেল চারটা ৪৫ মিনিটে কিশোরগঞ্জ স্টেশনে পৌঁছে।রেলওয়ে সূত্র জানায়, কমলাপুর স্টেশন ছাড়ার আগে এক সংক্ষিপ্ত অনুষ্ঠানে রেলওয়ের ঢাকা বিভাগীয় রেলওয়ে ব্যবস্থাপক সরদার শাহাদাত আলী, উপব্যবস্থাপক অজয় কুমার পোদ্দারসহ রেলওয়ের কর্মকর্তারা উপস্থিত ছিলেন। গত ১৭ নভেম্বর ট্রেনটি পরীক্ষামূলকভাবে চালু হয়। ২০ নভেম্বর থেকে আনুষ্ঠানিকভাবে চালু হওয়ার কথা ছিল। পরে চালু না হওয়ায় জেলাবাসীর মধ্যে ক্ষোভ ও হতাশা দেখা দেয়।জানা গেছে, কিশোরগঞ্জ এক্সপ্রেস প্রতিদিন সকাল ১০টা ২০ মিনিটে ঢাকা থেকে ছেড়ে আসবে। কিশোরগঞ্জ পৌঁছবে তিনটা ১০ মিনিটে। কিশোরগঞ্জ থেকে বিকেল তিনটা ৪০ মিনিটে ছেড়ে ঢাকায় পৌঁছাবে রাত আটটা ৪০ মিনিটে।
 
