
রংপুর মহানগর বিএনপির ‘নিখোঁজ’ সভাপতি ও মুক্তিযোদ্ধা মোজাফফর হোসেনকে লালমনিরহাটে আটক করার দাবি করেছে র‍্যাব। আজ মঙ্গলবার ভোরে তাঁকে লালমনিরহাট সদর থানায় হস্তান্তর করা হয়েছে।গত ১৯ নভেম্বর দিবাগত রাত থেকে ‘নিখোঁজ’ ছিলেন মোজাফফর। তাঁর পরিবার অভিযোগ করে আসছিল, সাদাপোশাকের একদল লোক আইনশৃঙ্খলা রক্ষাকারী বাহিনীর পরিচয় দিয়ে তাঁকে তুলে নিয়ে যান। পুলিশ ও র‍্যাবের পক্ষ থেকে ওই অভিযোগ অস্বীকার করা হয়।লালমনিরহাট সদর থানার ভারপ্রাপ্ত কর্মকর্তা (ওসি) এ এইচ এম মাহফুজুর রহমান আজ প্রথম আলোকে বলেন, আজ ভোর পাঁচটার দিকে মোজাফফরকে থানায় হস্তান্তর করে র‍্যাব-১৩। র‍্যাবের পক্ষ থেকে দেওয়া লিখিত বিবরণে উল্লেখ করা হয়েছে, মোজাফফরের বিরুদ্ধে রংপুরে একটি মামলা আছে। তাঁকে গতকাল সোমবার দিবাগত রাত সাড়ে ১২টার দিকে লালমনিরহাটের মহেন্দ্রনগর এলাকা থেকে আটক করা হয়েছে।মোজাফফরের ব্যাপারে এখন কী পদক্ষেপ নেওয়া হবে—জানতে চাইলে ওসি মাহফুজুর রহমান বলেন, ‘তাঁর (মোজাফফর) বিরুদ্ধে এখানে কোনো মামলা নেই। এ কারণে তাঁকে ৫৪ ধারায় গ্রেপ্তার দেখিয়ে আদালতে পাঠানো হবে।’
রংপুরের কোতোয়ালি থানার ভারপ্রাপ্ত কর্মকর্তা (ওসি) আবদুল কাদের জিলানীর ভাষ্য, মোজাফফরের বিরুদ্ধে বিস্ফোরকদ্রব্য আইনে তাঁর থানায় একটি মামলা আছে।
আরও পড়ুন: 
রংপুরে নিখোঁজ বিএনপি নেতার সন্ধান দাবি মুক্তিযোদ্ধা সংসদেররংপুর মহানগর বিএনপি সভাপতি নিখোঁজ!
