
সম্মেলনে মধ্য দিয়ে আওয়ামী লীগ আরও শক্তিশালী হবে বলে মন্তব্য করেছেন স্বরাষ্ট্রমন্ত্রী ও ঢাকা মহানগর উত্তর আওয়ামী লীগের সহসভাপতি আসাদুজ্জামান খান কামাল। তিনি বলেছেন, আওয়ামী লীগের সম্মেলনের নিরাপত্তা ও শৃঙ্খলা রক্ষার বিষয়ে কঠোর দৃষ্টি রাখা হবে। এই কাউন্সিলের মধ্যে দিয়ে বাংলাদেশ আওয়ামী লীগ আরও শক্তিশালী হবে।
আজ শুক্রবার সকালে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে দলটির ২০তম জাতীয় সম্মেলন উপলক্ষে গঠিত স্বেচ্ছাসেবক ও শৃঙ্খলা উপকমিটির সভায় স্বরাষ্ট্রমন্ত্রী এসব কথা বলেন। আসাদুজ্জামান খান কামাল বলেন, ‘আওয়ামী লীগের নেতৃত্বেই সব গণতান্ত্রিক আন্দোলন সফল হয়েছে। বাংলাদেশের যা কিছু অর্জন, স্বাধীনতার নেতৃত্বদানকারী দল আওয়ামী লীগের মাধ্যমেই হয়েছে। আমাদের প্রাণের দল আওয়ামী লীগের জাতীয় সম্মেলনের সব ধরনের নিরাপত্তা সুনিশ্চিত করা হবে। সম্মেলনকে উৎসবমুখর পরিবেশে অনুষ্ঠিত করার জন্য স্বেচ্ছাসেবক উপকমিটির নেতা-কর্মীদের অতীতের মতো কাজ করতে হবে।’ সভাপতির বক্তব্যে স্বেচ্ছাসেবক ও শৃঙ্খলা উপকমিটির সদস্যসচিব আ ফ ম বাহাউদ্দিন নাছিম বলেন, দেশ-বিদেশের আমন্ত্রিত অতিথি, সাংবাদিক, বিভিন্ন জেলা থেকে আগত কাউন্সিলর ও ডেলিগেট হিসেবে যাঁরা আসবেন, তাঁদের ঢাকার বিভিন্ন প্রবেশপথে স্বেচ্ছাসেবক ও শৃঙ্খলা উপকমিটির সদস্যরা সম্মেলন স্থলে আসার জন্য সার্বিক সহযোগিতা করবেন। তিনি বলেন, সম্মেলনস্থল সোহরাওয়ার্দী উদ্যানের প্রবেশপথগুলোতে ও সম্মেলনস্থলকে ১ অক্টোবর থেকেই সার্বক্ষণিক আইপি-সিসি ক্যামেরার আওতায় আনা হবে। দুই হাজার সদস্যের সমন্বয়ে নিরাপত্তা ও শৃঙ্খলার কর্মকাণ্ড পরিচালিত হবে। সম্মেলনস্থলসহ সোহরাওয়ার্দী উদ্যানকে ওয়াই–ফাই জোন ও ব্রডব্যান্ডের আওতায় আনা হবে। তিনি সম্মেলনকে সুশৃঙ্খল ও শান্তিপূর্ণ পরিবেশের মধ্য দিয়ে সফল করার লক্ষ্যে আওয়ামী লীগ, সহযোগী ও ভ্রাতৃপ্রতিম সংগঠন এবং সব পর্যায়ের নেতা-কর্মীদের প্রতি সার্বিক সহযোগিতা কামনা করেন। উপকমিটির সভায় আরও বক্তব্য দেন জাতীয় সংসদের হুইপ ইকবালুর রহিম, সাংসদ আসলামুল হক, ছাত্রলীগের সাবেক নেতা ইসহাক আলী খান পান্না, বাহাদুর ব্যাপারী, ইকবাল হোসেন অপু, স্বেচ্ছাসেবক লীগের নেতা নির্মল রঞ্জন গুহ, সাইদুল করিম প্রমুখ।
