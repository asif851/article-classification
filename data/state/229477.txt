
হালদা নদীর গড়দুয়ারা ইউনিয়ন এলাকায় পাটালি খালে ব্রিজের নিচে আরও একটি মৃত ডলফিনের দেখা মিলেছে। গতকাল শুক্রবার সকাল নয়টার দিকে ইউনিয়নের ৮ নম্বর ওয়ার্ডের আবদুল কাদের উকিল সড়কে হালদা নদীর শাখা খালে ডলফিনটিকে দেখতে পান স্থানীয়রা। এরপর তাঁরা হাটহাজারী উপজেলা প্রশাসন ও মৎস্য কর্মকর্তাকে খবর দেন। 
স্থানীয় বাসিন্দা ও হালদা রক্ষা কমিটির সদস্য মহাজন রিয়াজ মোর্শেদ প্রথম আলোকে বলেন, সকাল নয়টার দিকে ডলফিনটি ওই এলাকায় ব্রিজের নিচে দেখতে পান তাঁরা। এটি নদী থেকে এক কিলোমিটার দূরে শাখা খালে ঢুকে ভাটায় আটকা পড়েছে। ডলফিনটির মুখে বড় কিছু আটকে আছে। এর আগে গত বুধবার দুপুরে একই ইউনিয়নের ১ নম্বর ওয়ার্ড স্লুইসগেট-সংলগ্ন হালদা নদী থেকে ভাসমান একটি মৃত ডলফিন উদ্ধার করেন স্থানীয় লোকজন। ওই ডলফিনটি লম্বায় সাত ফুট ছিল।হাটহাজারী উপজেলা মৎস্য কর্মকর্তা মোহাম্মদ আজহারুল আলম প্রথম আলোকে বলেন, মৃত এই ডলফিনও লম্বায় সাত ফুট। ডলফিনটি উদ্ধার করে আগেরটার মতো মাটিচাপা দেওয়া হবে। কী কারণে ওই এলাকায় পরপর দুটি ডলফিন মারা গেছে, বিষয়টি খতিয়ে দেখা হচ্ছে।চট্টগ্রাম বিশ্ববিদ্যালয়ের প্রাণিবিদ্যা বিভাগের অধ্যাপক মনজুরুল কিবরীয়া বলেন, ভাটার সময় নদীতে পানি থাকে কম। এ সময় ড্রেজার দিয়ে হালদা নদী থেকে বালু উত্তোলন করা হয়। ড্রেজারের আঘাতে ডলফিনগুলো মারা যেতে পারে। এগুলো রক্ষায় কোনো উদ্যোগ না নেওয়া হলে হালদা একসময় ডলফিনশূন্য হয়ে পড়তে পারে বলে তাঁরা আশঙ্কা করছেন।
