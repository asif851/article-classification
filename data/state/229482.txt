
রাষ্ট্রপতি মো. আবদুল হামিদ দুই দিনের সফরে আজ রোববার কক্সবাজার যাচ্ছেন। সেখানে তিনি উখিয়া উপজেলার কুতুপালং রোহিঙ্গা আশ্রয়শিবির পরিদর্শন এবং বাংলাদেশ নৌবাহিনীর একটি অনুষ্ঠানের উদ্বোধন করবেন।রাষ্ট্রপতির প্রেস সচিব মোহাম্মদ জয়নাল আবেদিন বলেন, রাষ্ট্রপতি বাস্তুচ্যুত রোহিঙ্গাদের মাঝে ত্রাণসামগ্রী বিতরণ করবেন, যারা মিয়ানমারের সেনাবাহিনীর হাতে চরমভাবে নির্যাতিত হয়ে বাংলাদেশে আশ্রয় নিয়েছে। রাষ্ট্রপতি রোহিঙ্গাদের উদ্দেশে বক্তব্য দেবেন এবং তাদের সঙ্গে কথা বলবেন।গতকাল শনিবার বাংলাদেশ নৌবাহিনীর একজন মুখপাত্র বলেন, রাষ্ট্রপতি কাল সোমবার কক্সবাজারের ইনানী সমুদ্রসৈকতসংলগ্ন হোটেল রয়েল টিউলিপে ভারত মহাসাগরীয় অঞ্চলের নৌবাহিনী সিম্পোজিয়ামের (আইওএনএস) আন্তর্জাতিক সমুদ্র মহড়ার উদ্বোধন করবেন।
