
দেশব্যাপী ১৮-দলীয় জোটের ডাকা সড়ক অবরোধের তৃতীয় দিনে আজ সোমবার সকালে শহরের অদূরে সাতক্ষীরা-খুলনা মহাসড়কের বিনেরপোতা নামক স্থানে অবরোধ-সমথর্কেরা টায়ার জ্বালিয়ে সড়ক অবরোধ করে। এ সময় তারা সেখানে ঝটিকা মিছিল বের করে।
এদিকে, অবরোধের কারণে ভোমরা স্থলবন্দরের আমদানি-রপ্তানি কার্যক্রম তৃতীয় দিনের মতো বন্ধ রয়েছে। নাশকতা এড়াতে শহরের বিভিন্ন গুরুত্বপূর্ণ স্থানে পুলিশ, বিজিবি ও র্যাব মোতায়েন করা হয়েছে। শহরের বিভিন্ন প্রবেশদ্বারে চেকপোস্ট বসিয়ে তল্লাশি করছে যৌথ বাহিনী। জেলায় যৌথ বাহিনীর অভিযান এখনো অব্যাহত রয়েছে।
দেবহাটা থানার ভারপ্রাপ্ত কর্মকর্তা (ওসি) তারেক বিশ্বাস জানান, গতকাল রোববার সন্ধ্যায় দেবহাটা উপজেলার খাসখামার এলাকায় যৌথ বাহিনীর সঙ্গে জামায়াত-শিবিরের সংঘর্ষে শিবিরের কর্মী শাহিন হোসেন (২৩) ও মাসুম বিল্লাহ (২২) গুলিবিদ্ধ হন। পুলিশ মাসুম বিল্লাহকে গ্রেপ্তার করতে পারলেও শাহিন পালিয়ে যান। পরে রাত একটার দিকে কুলিয়া এলাকা থেকে আত্মগোপন করে থাকা শাহিন হোসেনকে যৌথ বাহিনী গ্রেপ্তার করে। পরে যৌথ বাহিনী তাঁকে সাতক্ষীরা সদর হাসপাতালে ভর্তি করে।
