
সম্পূর্ণ বিনা ভাড়ায় ২০১৬ থেকে ২০১৭ অর্থবছরে ৮৬১ প্রবাসী বাংলাদেশি শ্রমিকের মরদেহ বহন করেছে বিমান বাংলাদেশ এয়ারলাইনস। বিমানের মহাব্যবস্থাপক (জনসংযোগ) শাকিল মেরাজের পাঠানো এ সংবাদ বিজ্ঞপ্তিতে এই তথ্য জানানো হয়। 
দেশের বৈদেশিক মুদ্রা অর্জনের অন্যতম প্রধান খাত রেমিট্যান্সের সঙ্গে জড়িত প্রবাসী বাংলাদেশিরা। এর বড় একটি অংশ মধ্যপ্রাচ্যের বিভিন্ন দেশে বসবাস করছে।
বিজ্ঞপ্তিতে জানানো হয়, ৮৬১ শ্রমিকের মরদেহের মধ্যে আরব আমিরাতের আবুধাবি থেকে ২৭, দুবাই থেকে ৫৯, কাতারের দোহা থেকে ৮, সৌদি আরবের দাম্মাম থেকে ৯৩, জেদ্দা থেকে ৩২, রিয়াদ থেকে ৩১৬, মালয়েশিয়ার কুয়ালালামপুর থেকে ৬২, কুয়েত থেকে ৯১ এবং ওমানের মাসকাট থেকে ১৭৩ প্রবাসীর লাশ দেশে এনেছে বিমান। দুর্ঘটনাসহ নানা কারণে মারা যাওয়া প্রবাসী এসব শ্রমিকের মরদেহ বিনা খরচে বহন করেছে বলে বিজ্ঞপ্তিতে উল্লেখ করা হয়। এসব মরদেহ বহনে অর্থ নেওয়া হলে বিমানের আয় হতো ৮ কোটি ৪০ লাখ ৮৭ হাজার টাকা।
বিমান বাংলাদেশ এয়ারলাইনসের ব্যবস্থাপনা পরিচালক ও সিইও এম এ মোসাদ্দিক আহমেদ বলেন, বিমান সামাজিক দায়বদ্ধতার অংশ হিসেবে এ দায়িত্ব পালন করছে। প্রবাসীদের সুবিধার কথা চিন্তা করেই তাদের বেশির ভাগ ফ্লাইটের রুট ও সময় নির্ধারণ করা হয়। প্রবাসীদের যাতায়াতকে আরও সহজ করতে সৌদি আরবের জেদ্দা, রিয়াদ ও দাম্মামের পাশাপাশি মদিনা থেকে ফ্লাইট পরিচালনার জন্য উদ্যোগ নেওয়া হয়েছে।
 
