
আওয়ামী লীগের উপদেষ্টামণ্ডলীর সদস্য ও বাণিজ্যমন্ত্রী তোফায়েল আহমেদ বলেছেন, ‘তাদের দলের ​সাধারণ সম্পাদক একজন দক্ষ রাজনীতিবিদ। বিএনপি সার্চ কমিটির জন্য কাদের নাম দিয়েছেন, তা জানতে ওবায়দুল কাদেরকে রাষ্ট্রপতির কাছে যাওয়ার দরকার নেই। বিএনপির বহু লোক আছেন, যাঁরা প্রকাশ করবেন, কমিটিতে অমুক নাম দেওয়া হয়েছে তমুক নাম দেওয়া হয়েছে।’
আজ সোমবার সচিবালয়ে সাংবাদিকদের কাছে আওয়ামী লীগের এই নেতা এসব কথা বলেন। সাংবাদিকদের সঙ্গে কথা বলার আগে তিনি বাংলাদেশে নিযুক্ত অস্ট্রেলিয়ার রাষ্ট্রদূত জুলিয়া নিব্লেটের সঙ্গে মন্ত্রণালয়ে নিজ কক্ষে বৈঠক করেন।
সাংবাদিকেরা জানতে চান, বিএনপির মহাসচিব মির্জা ফখরুল ইসলাম আলমগীর বলেছেন, তাঁরা রাষ্ট্রপতির কাছে কার নাম দিয়েছেন, তা আওয়ামী লীগের সাধারণ সম্পাদক ওবায়দুল কাদের কীভাবে জানল? জবাবে সাবেক এই ছাত্রনেতা বলেন, বিএনপি নাম প্রস্তাবের আগে নিজেদের মধ্যে আলোচনা করেছে। সেই আলোচনা কি কেবল স্থায়ী কমিটির সদস্যদের মধ্যে সীমাবদ্ধ ছিল? তাঁদের কারও কাছ থেকে বেরিয়ে এসেছে বিচারপতি কে এম হাসানের নাম।
প্রসঙ্গত, গতকাল রোববার ওবায়দুল কাদের এক অনুষ্ঠানে বলেছেন, বিএনপি সার্চ কমিটির জন্য সাবেক প্রধান বিচারপতি কে এম হাসানের নাম প্রস্তাব করেছে। তাঁর বক্তব্যের পর মির্জা ফখরুল আরেক অনুষ্ঠানে পাল্টা প্রশ্ন করেন, ওয়ায়দুল কাদের জানলেন কীভাবে?
তোফায়েল আহমেদ বলেন, ‘আমার কাছে বিস্ময়কর লেগেছে, মির্জা ফখরুল ইসলাম আলমগীর আওয়ামী লীগের সাধারণ সম্পা​দকের বক্তব্য সরাসরি প্রত্যাখ্যান করতে পারেননি। মির্জা ফখরুল বলেছেন, ওবায়দুল কাদের জানলেন কীভাবে। নাম দিয়েছেন বা দেননি, কোনোটাই না বলে মির্জা আলমগীর বললেন, গোপন জিনিস জানলেন কীভাবে?’
বাণিজ্যমন্ত্রী বলেন, ওবায়দুল কাদের বক্তব্য অসত্য হলে তা প্রত্যাখ্যানের ভাষা আছে। কিন্তু মির্জা ফখরুলের বক্তব্যে তা পাওয়া যায় না। তিনি বলেন, আওয়ামী লীগ প্রত্যাশা করে, রাষ্ট্রপতি একটি গ্রহণযোগ্য নির্বাচন কমিশন গঠন করবেন।
