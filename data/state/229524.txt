
জামালপুরের বকশীগঞ্জ উপজেলায় কলেজছাত্রীকে উত্ত্যক্ত করার দায়ে এক তরুণকে ছয় মাসের কারাদণ্ড দিয়েছেন ভ্রাম্যমাণ আদালত। গতকাল বৃহস্পতিবার উপজেলা নির্বাহী কর্মকর্তা (ইউএনও) ও নির্বাহী হাকিম আবু হাসান সিদ্দিকি এ দণ্ড দেন। দণ্ড পাওয়া তরুণের নাম মো. সোহাগ (২০)। তিনি উত্তর পলাশতলা গ্রামের বাসিন্দা। গতকাল বিকেলে তাঁকে কারাগারে পাঠানো হয়েছে। ইউএনওর কার্যালয় সূত্রে জানা যায়, ওই কলেজছাত্রী ক্ষুদ্র জাতিসত্তার নারীদের সেলাই প্রশিক্ষণ দেন। প্রতিদিন সেখানে যাওয়া-আসার পথে মো. সোহাগ তাঁকে উত্ত্যক্ত করে আসছিলেন। ওই ছাত্রী বিষয়টি ইউএনওকে জানান। গতকাল দুপুরে পলাশতলা বাক্বার মোড় এলাকায় পুলিশের একটি দল নিয়ে গিয়ে ইউএনও হাতেনাতে মো. সোহাগকে আটক করেন। 
