
ঢাকা-দিনাজপুর রেলপথ ও এই সড়কপথে সরাসরি যোগাযোগ কমপক্ষে আরও চার দিন বন্ধ থাকবে বলে জানিয়েছে সংশ্লিষ্ট কর্তৃপক্ষ। বন্যায় ক্ষতিগ্রস্ত হওয়ায় গত রোববার থেকে এ দুই পথেই যোগাযোগ বন্ধ হয়ে যায়।
সড়ক ও জনপথের (সওজ) দিনাজপুর কার্যালয় থেকে জানা গেছে, ফুলবাড়ী থেকে দিনাজপুর পর্যন্ত ঢাকা-দিনাজপুর মহাসড়কের কয়েকটি জায়গা মারাত্মক ক্ষতিগ্রস্ত হয়েছে। ক্ষতিগ্রস্ত সড়ক মেরামতের কাজ চলছে। অন্তত চার থেকে পাঁচ দিনের আগে এ সড়ক ব্যবহারের উপযোগী হবে না।
দিনাজপুর রেলওয়ের উপসহকারী প্রকৌশলী মো. তারেকুল ইসলাম জানান, রেললাইন পানিতে তলিয়ে গেছে। স্রোতের কারণে রেললাইন অনেক ক্ষতিগ্রস্ত হয়েছে। সবচেয়ে ক্ষতিগ্রস্ত হয়েছে বিরল উপজেলার কাঞ্চন ও সদর উপজেলার কাউগাঁ স্টেশন এলাকা। তিনি বলেন, ‘আমরা এখনো কাজ শুরু করতে পারিনি। কাল কাজ শুরু করার পর মেরামত করতে কমপক্ষে তিন দিন লাগতে পারে।’
