
বাণিজ্যমন্ত্রী তোফায়েল আহমেদ অভিযোগ করেছেন, বিএনপি নেত্রী খালেদা জিয়া প্রতিদিন ইফতার পার্টি করেন আর আওয়ামী লীগের বিষোদ্‌গার করেন। আওয়ামী লীগকে গালিগালাজ করেন। অথচ ইফতারে মানুষ আল্লাহর কাছে ক্ষমা চান, ভবিষ্যতের জন্য মঙ্গল কামনা করেন।
ভোলা সদর উপজেলার বাপ্তা ইউনিয়নে আজ বৃহস্পতিবার সকালে বাপ্তা কৃষিসেবা ভবনের ভিত্তিপ্রস্তর উদ্বোধনকালে এক সমাবেশে প্রধান অতিথির বক্তব্যে তোফায়েল আহমেদ এসব কথা বলেন। পরে তিনি উপজেলার ইলিশা বাজার উন্নয়নকাজ, পশ্চিম মুরাদ ছফুল্লাহ সরকারি প্রাথমিক বিদ্যালয়ের ভবন নির্মাণ এবং কাচিয়া সড়কের উন্নয়নকাজের উদ্বোধন করেন।
বাণিজ্যমন্ত্রী বলেন, ‘খালেদা জিয়া ক্ষমতায় আসলেন না অথচ এখনই বলছেন আমাদের নাকি এক কাপড়ে বের করে দেবেন।’ তিনি বলেন, আগামী নির্বাচন প্রধানমন্ত্রী শেখ হাসিনার অধীনে অনুষ্ঠিত হবে। কারণ, তিনি অন্তর্বর্তীকালীন সরকারের প্রধান হিসেবে তখন রাষ্ট্র পরিচালনা করবেন। নির্বাচন পরিচালনা করবে নির্বাচন কমিশন। আর নির্বাচন হবে অবাধ ও নিরপেক্ষ।
তোফায়েল আহমেদ আরও বলেন, ‘আমরা প্রতিহিংসার রাজনীতি করিনি। বিএনপি জোট সরকার আমার বিরুদ্ধে ৩৯টি মামলা দিয়েছিল। আমাদের জেলে নেওয়া হয়েছে। কত অত্যাচার-নির্যাতন করা হয়েছে। কিন্তু আমরা প্রতিশোধ নিইনি। আমরা প্রতিহিংসার রাজনীতি করি না।’ এ সময় তিনি পদ্মা সেতু, পায়রা বন্দরসহ নানা উন্নয়নের চিত্র তুলে ধরেন। আওয়ামী লীগকে আবারও জনগণ ক্ষমতায় আনবে বলে আশা প্রকাশ করেন তিনি।
বাপ্তা ইউনিয়নের পরিষদের চেয়ারম্যান ইয়ানুর রহমান মোল্লার সভাপতিত্বে সমাবেশে বক্তব্য দেন পরিবেশ ও বন উপমন্ত্রী আবদুল্লাহ আল ইসলাম জ্যাকব, ভোলা সদর উপজেলা চেয়ারম্যান মোশারেফ হোসেন প্রমুখ।
