
নারায়ণগঞ্জ শহরের চাঁদমারী এলাকা থেকে একটি প্রতারক চক্রের আট সদস্যকে গ্রেপ্তার করেছেন পুলিশের গোয়েন্দা শাখার (ডিবি) সদস্যরা। তাঁদের কাছ থেকে পিতলের তৈরি স্বর্ণসদৃশ ২৮টি বার উদ্ধার করা হয়েছে। গতকাল রোববার দুপুরে জেলা ডিবি কার্যালয়ে এক সংবাদ সম্মেলনে এসব তথ্য জানান ওসি মামুনুর রশিদ মণ্ডল। তিনি বলেন, শনিবার রাত সাড়ে আটটার দিকে গোপন তথ্যের ভিত্তিতে চাঁদমারীর বন্ধন পরিবহনের কাউন্টারের সামনে থেকে নকল স্বর্ণের বারসহ সেলিম মিয়াকে গ্রেপ্তার করা হয়। পরে তাঁর স্বীকারোক্তি অনুযায়ী গ্রেপ্তার করা হয় মোক্তার হোসেন, মহবুবু, নাসির, জামাল, হাবিবুর, টিটু ও রাজিবকে। উদ্ধার করা বারগুলোর গায়ে লেখা ২২ ক্যারেট ও ওজন ১ হাজার ২০০ গ্রাম। 
