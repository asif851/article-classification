
বাংলাদেশের কমিউনিস্ট পার্টির (সিপিবি) প্রেসিডিয়াম সদস্য হায়দার আকবর খান রনোর মা কানিজ ফাতেমা মোহসীনা গত বৃহস্পতিবার ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। কানিজ ফাতেমা বার্ধক্যজনিত কারণে ঢাকা মেডিকেল কলেজ হাসপাতালে চিকিৎসাধীন অবস্থায় মৃত্যুবরণ করেন। তাঁর বয়স হয়েছিল ৯১ বছর।কানিজ ফাতেমা মোহসীনা ১৯২৪ সালের ৩ অক্টোবর জন্মগ্রহণ করেন। তিনি বেগম রোকেয়া প্রতিষ্ঠিত সাখাওয়াত মেমোরিয়াল স্কুলের প্রথম ব্যাচের শিক্ষার্থী ছিলেন। তাঁর স্বামী প্রয়াত হাতেম আলী খান ছিলেন সড়ক ও জনপথ বিভাগের প্রধান প্রকৌশলী। তাঁর আরেক ছেলে গণসংস্কৃতি ফ্রন্টের সভাপতি হায়দার আনোয়ার খান ঝুনো।গতকাল শুক্রবার সকালে মরহুমার ধানমন্ডির বাসায় গিয়ে শোকসন্তপ্ত পরিবারের প্রতি সমবেদনা জানান প্রধানমন্ত্রী শেখ হাসিনা, বেসামরিক বিমান পরিবহন ও পর্যটনমন্ত্রী রাশেদ খান মেনন, সিপিবির উপদেষ্টা মনজুরুল আহসান খানসহ বিভিন্ন সামাজিক, সাংস্কৃতিক সংগঠনের নেতারা। তাঁর প্রতি শেষ শ্রদ্ধা জানান সিপিবির সভাপতি মুজাহিদুল ইসলাম সেলিমসহ দলের নেতারা। কানিজ ফাতেমার মৃত্যুতে শোক প্রকাশ করেছে সিপিবির কেন্দ্রীয় কমিটি। বিজ্ঞপ্তি।
