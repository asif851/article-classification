
ময়মনসিংহ-কিশোরগঞ্জ মহাসড়কে নান্দাইল সেতুর পাশে স্থাপন করা বিদ্যুৎ সঞ্চালন লাইনের একটি খুঁটি বিপজ্জনকভাবে হেলে পড়েছে। প্রায় ২০ দিন পার হলেও সেটি সোজা করার কোনো উদ্যোগ নেওয়া হয়নি।গতকাল শুক্রবার সকালে সরেজমিনে দেখা যায়, নান্দাইল উপজেলা পরিষদের কাছে মহাসড়কের ওই স্থানে নতুন ও পুরোনো দুটি সেতু পাশাপাশি অবস্থিত। দুই সেতুর মাঝের ফাঁকা অংশে বসানো হয়েছে একটি বিদ্যুৎ সঞ্চালন লাইনের খুঁটি। সেটি হেলে পড়ে নতুন সেতুটির রেলিংয়ের সঙ্গে আটকে আছে।পাশের পিঠার দোকানি আমিনুল ইসলাম ও ফলের দোকানি হারিছ উদ্দীন বলেন, বৃষ্টির কারণে মাটি ধসের ফলে চলতি মাসের শুরুর দিকে খুঁটিটি হেলে পড়ে। বাতাস বা অন্য কোনো কারণে সেটি মহাসড়কের ওপর পড়লে বড় ধরনের দুর্ঘটনা ঘটতে পারে। হেলে পড়া খুঁটি থেকে আধা কিলোমিটার দূরেই কিশোরগঞ্জ পল্লীবিদ্যুৎ সমিতির নান্দাইল আঞ্চলিক কার্যালয়। ওই কার্যালয়ের লোকজন প্রতিদিনই এখান দিয়ে যাতায়াত করেন। কিন্তু খুঁটিটি সোজা করার জন্য কেউ উদ্যোগ নেননি। পল্লীবিদ্যুৎ সমিতি সূত্রে জানা গেছে, নান্দাইল পৌর এলাকার বিদ্যুৎ সরবরাহ-ব্যবস্থা এ সঞ্চালন লাইনের ওপর নির্ভরশীল।পল্লীবিদ্যুৎ সমিতির নান্দাইল আঞ্চলিক কার্যালয়ের উপমহাব্যবস্থাপক (ডিজিএম) অভিলাষ চন্দ্র পাল গতকাল শুক্রবার মুঠোফোনে প্রথম আলোকে বলেন, হেলে পড়া খুঁটিটি সোজা করে দিতে ঠিকাদারকে বলা হয়েছে।
