

সরকারের উদ্দেশে বিএনপির মহাসচিব মির্জা ফখরুল ইসলাম আলমগীর বলেছেন, জানালা-দরজা খুলে দিন, গণতন্ত্রের কাছে জঙ্গিবাদ এমনিতেই পরাজিত হবে।আজ শনিবার দুপুরে রাজধানীর নয়াপল্টনে ভাসানী মিলনায়তনে এক স্মরণসভায় মির্জা ফখরুল এ কথা বলেন। ঢাকা বিশ্ববিদ্যালয়ের সাবেক উপাচার্য প্রয়াত মনিরুজ্জামান মিঞার স্মরণে জিয়া পরিষদ ওই সভার আয়োজন করে। মনিরুজ্জামান মিঞা এই সংগঠনের উপদেষ্টা ছিলেন।মির্জা ফখরুল অভিযোগ করেন, সরকার গণতন্ত্রের মুখোশ পরে একদলীয় শাসন চালাচ্ছে। দেশের শিক্ষাঙ্গনের সব স্তরে আওয়ামী লীগ তাদের দল ও নেতার আদর্শ জোর করে চাপিয়ে দিচ্ছে। শুধু বিএনপি বা ২০-দলীয় জোট নয়, শাসক দল ভিন্ন কোনো মতই সহ্য করতে পারছে না। রাখাল বালক ও বাঘের গল্পের সঙ্গে জঙ্গি উত্থানের তুলনা করে মির্জা ফখরুল বলেন, সরকার আগুন নিয়ে খেলছে। এই আগুন নিয়ে খেলতে থাকলে একদিন তারা পুরো জাতিকে পুড়িয়ে মারবে। তিনি জঙ্গিবাদ প্রতিরোধে এখনই জাতীয় কনভেনশন ডাকার আহ্বান জানান।মনিরুজ্জামান মিঞার স্মৃতিচারণা করে মির্জা ফখরুল বলেন, মনিরুজ্জামান মিঞা সারা জীবন অকৃতদার থেকে শিক্ষার মানোন্নয়নে কাজ করেছেন। সাবেক রাষ্ট্রপতি জিয়াউর রহমান তাঁকে আকৃষ্ট করেছিলেন। এরপর থেকে তিনি বাংলাদেশ জাতীয়তাবাদের আদর্শ সামনে নিয়ে কাজ করেছেন। কীভাবে জাতীয়তাবাদী রাজনীতি সারা দেশে ছড়িয়ে দেওয়া যায়, সেই চেষ্টা করেছেন। সাধারণ মানুষের রাজনীতির সঙ্গে থেকেছেন। মনিরুজ্জামান মিঞাকে নিয়ে একটি স্মরণিকা করার জন্য জিয়া পরিষদের প্রতি আহ্বান জানান মির্জা ফখরুল। 
মির্জা ফখরুল অভিযোগ করেন, সরকার বিএনপিকে দমন করতে নানা কৌশল অবলম্বন করছে। জঙ্গিবিরোধী অভিযানের নামে হাজার হাজার নেতা-কর্মীকে গ্রেপ্তার করা হয়েছে। নানাভাবে নির্যাতনের মাধ্যমেও বিএনপিকে দমন করতে না পেরে নতুন করে কঠোর অভিযানের কথা বলা হচ্ছে। তিনি বলেন, যতই চেষ্টা করা হোক বিএনপিকে দমন করা যাবে না।অন্যদের মধ্যে ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদ, জিয়া পরিষদের সভাপতি কবীর মুরাদ প্রমুখ আলোচনায় অংশ নেন।
