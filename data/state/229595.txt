
সরকার বিএনপির বলিষ্ঠ নেতা কর্মীদের বেছে বেছে হত্যা করার মিশন নিয়ে কাজ করছে বলে অভিযোগ করেছেন দলের চেয়ারপারসন খালেদা জিয়া। খুলনায় বিএনপি নেতা সরদার আলাউদ্দীন সেই মিশনেরই নিষ্ঠুর শিকার বলে মন্তব্য করেন তিনি।
আজ শুক্রবার গণমাধ্যমে পাঠানো এক বিবৃতিতে খালেদা জিয়া এসব কথা বলেন। গতকাল বৃহস্পতিবার রাতে নিজের কার্যালয়ে দুর্বৃত্তদের গুলিতে খুন হন সরদার আলাউদ্দীন।
খালেদা জিয়া আরও অভিযোগ করে বলেন, দেশে বিএনপি নেতাকর্মীদের হত্যার মাধ্যমে হাত রক্তে রঞ্জিত করে বাংলাদেশ নামক স্বাধীন রাষ্ট্রটি এখন গোরস্থানে পরিণত করা হয়েছে। বিএনপিসহ অন্যান্য দলের নেতাকর্মীদের হত্যা করে ত্রাস সৃষ্টির মাধ্যমে জোর করে রাষ্ট্রক্ষমতা কবজা করে রাখাই এখন আওয়ামী রাজনীতির সংস্কৃতি।
বিএনপির এই নেতা আরও বলেন, এই হত্যার উদ্দেশ্য হচ্ছে, হত্যাকাণ্ডের মাধ্যমে সমাজের মধ্যে আতঙ্ক সৃষ্টি করা। যাতে কেউ সরকারের বিরুদ্ধে কথা বলার সাহস না পায়। সে জন্যই সরকারের পুলিশ বিএনপির কোনো সমাবেশ বা কর্মসূচি বাস্তবায়ন করতে অনুমতি দেয় না।
গতকাল বৃহস্পতিবার রাত ১০টার দিকে নিজ বাড়ির নিচতলায় খুলনা জেলা বিএনপির সাংগঠনিক সম্পাদক ও সাবেক ফুলতলা উপজেলা চেয়ারম্যান সরদার আলাউদ্দীনকে দুর্বৃত্তরা গুলি ছুড়ে হত্যা করে। এ ঘটনায় নওশের নামের একজন গুলিবিদ্ধ হয়ে খুলনা মেডিকেল কলেজ হাসপাতালে চিকিৎসাধীন।
