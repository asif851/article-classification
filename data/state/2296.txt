
তৈরি পোশাকশ্রমিকদের মজুরি ১৬ হাজার টাকা করা ও আশুলিয়ার শ্রমিক আন্দোলনের ঘটনায় গ্রেপ্তার করা শ্রমিকনেতাদের মুক্তির দাবি জানিয়েছে বাংলাদেশ গার্মেন্ট শ্রমিক সংহতি। সংগঠনটির নেতা-কর্মীরা আজ সোমবার এসব দাবিতে রাজধানীর কারওয়ান বাজারে তৈরি পোশাকশিল্প মালিকদের সংগঠন বিজিএমইএ ভবনের সামনে মানববন্ধন ও সমাবেশ করেন।
কর্মসূচিতে সংগঠনের নেতারা বলেন, আশুলিয়ার পোশাকশ্রমিকেরা পেটের দায়ে মজুরি বৃদ্ধি ও কারখানার ভেতরের নির্যাতনের প্রতিবাদে আন্দোলন করেছেন। তাঁদের আন্দোলন বেআইনি বা অযৌক্তিক নয়। কারখানা খুলে দেওয়া হলেও ভীতির পরিবেশ রয়ে গেছে। শ্রমিকদের ছাঁটাই করছে কারখানাগুলো।
সমাবেশে বাংলাদেশ গার্মেন্ট শ্রমিক সংহতির সভাপ্রধান তাসলিমা আখ্তার বলেন, পোশাকশ্রমিকদের নিম্নতম মজুরি এখন ৫ হাজার ৩০০ টাকা। চাল, ডাল, তেলসহ নিত্যপ্রয়োজনীয় জিনিসপত্রের দাম যে পরিমাণ বেড়েছে, এতে ওই টাকায় বেঁচে থাকা সম্ভব না। শ্রমিকেরা কী অবস্থায় আছেন, এটি তাঁদের চেহারা দেখলেই বোঝা যায়।
পোশাকশিল্পের জন্য নতুন মজুরি বোর্ড গঠনের দাবি জানিয়ে তাসলিমা আখ্তার বলেন, মালিকেরা লোভ ও লাভের পরিমাণ একটু কমালেই শ্রমিকেরা ভালো থাকবেন। শ্রমিকেরা তাঁদের সন্তানদের স্কুলে পাঠাতে পারবেন। অর্থের অভাবে শ্রমিকেরা সন্তানদের নিজের সঙ্গে রাখতে পারেন না বলেও অভিযোগ করেন তিনি।
সমাবেশে আরও বক্তব্য দেন সংগঠনের নেতা আমিনুল ইসলাম, অঞ্জন দাস, দীপক রায়, মিনহাজুল হক প্রমুখ।
