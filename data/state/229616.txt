
দেশে কোনো অভাব নেই। মানুষের মনে শান্তি বিরাজ করছে বলে দাবি করেছেন শিল্পমন্ত্রী ও আওয়ামী লীগের উপদেষ্টা পরিষদের সদস্য আমির হোসেন আমু। তাঁর মতে, শেখ হাসিনার সরকারের আমলেই মানুষ প্রকৃত স্বাধীনতার স্বাদ পেতে শুরু করেছে।আজ শনিবার বিকেলে রাজধানীর শিল্পকলা একাডেমীতে বঙ্গবন্ধু শেখ মুজিবুর রহমানের সহধর্মিনী ফজিলাতুন্নেসা মুজিবের ৮৫ তম জন্মবার্ষিকীতে যুবলীগের আলোচনা সভায় আমু এসব কথা বলেন।আমির হোসেন আমু বলেন, ‘আজকে এ দেশে কোনো দুর্ভিক্ষ নেই। উত্তরবঙ্গে মঙ্গা নেই। দেশে কোনো অভাব নেই। মানুষের মধ্যে শান্তি বিরাজ করছে। গড় আয়ু বৃদ্ধি পেয়েছে। আজকে আমাদের দেশে কলেরা, বসন্তের মতো মহামারি দূর হয়েছে। মাতৃ মৃত্যুহার, শিশু মৃত্যুহার কমেছে। এর জন্য আমরা এমডিজি পুরস্কার লাভ করেছি। সাউথ সাউথ পুরস্কার লাভ করেছি। শেখ হাসিনার নেতৃত্বে বিশ্বে একটি প্রশংসনীয় জায়গায় পৌঁছেছি।’ তিনি বলেন, বঙ্গবন্ধুর অসমাপ্ত কাজ ও স্বপ্ন তাঁর কন্যা শেখ হাসিনা পূরণ করে যাচ্ছেন। মানুষ স্বাধীনতার প্রকৃত স্বাদ পেতে শুরু করেছে। পদ্মা সেতু ও পায়রা বন্দর নির্মাণ শেষ হয়ে গেলে বাংলাদেশের দক্ষিণাঞ্চল এশিয়ার সর্ব বৃহৎ ব্যবসায়িক কেন্দ্রে পরিণত হবে বলেও মনে করেন আমু।
ফজিলাতুন্নেসা মুজিব প্রসঙ্গে যুবলীগের সাবেক চেয়ারম্যান আমু বলেন, বঙ্গবন্ধু কী হবেন সেটা বেগম মুজিব জানতেন না। তারপরেও যখন তিনি জানলেন বঙ্গবন্ধু বাঙালি জাতির মুক্তি চান, এ দেশের মানুষকে স্বাধীনতা দিতে চান; সেই মহৎ উদ্যোগ বাস্তবায়নের জন্য সব সময় বঙ্গবন্ধুকে অনুপ্রাণিত করেছেন।আমু বলেন, ‘বেগম মুজিব যদি বঙ্গবন্ধুকে বলতেন, “তুমি এসব করলে আমার ভবিষ্যত কী হবে, ছেলেমেয়েদের কী হবে? ” তাহলে বঙ্গবন্ধুকে এসব নিয়ে কিছু সময় হলেও ভাবাতো।’যুবলীগের চেয়ারম্যান ওমর ফারুক চৌধুরীর সভাপতিত্বে আলোচনা সভায় আরও বক্তব্য দেন যুবলীগের সাধারণ সম্পাদক হারুনুর রশীদ, সভাপতিমণ্ডলীর সদস্য মাহবুবুর রহমান, শহীদ সেরনিয়াবাত, যুগ্ম সম্পাদক মহীউদ্দিন, ঢাকা মহানগর যুবলীগের উত্তরের সভাপতি মাঈনুল হোসেন খান প্রমুখ।
