
তাঁরা দুজন সহপাঠী। বেশ কিছুদিন ধরে তাঁদের মধ্যে চলছিল মন দেওয়া-নেওয়া। মেয়েকে অভিভাবকেরা বিয়ে দিতে চাইলে তিনি পছন্দের ছেলের নাম-পরিচয় বলেন। কিন্তু বেঁকে বসেন সেই ছেলে। বড় ভাই বিয়ে করেননি—এই অজুহাতে নিজের বিয়ের ব্যাপারে পরিবারের কাছে কিছু বলতে তিনি অস্বীকৃতি জানান। তারপর মেয়ে কৌশলে নিজের বাড়িতে নিয়ে বিয়ের দাবিতে ছেলেকে ‘গৃহবন্দী’ করে রাখেন।
উভয় পরিবারের অভিভাবক ও জনপ্রতিনিধিদের উপস্থিতিতে আজ রোববার বিকেলে তাঁদের বিয়ে হয়। ঘটনাটি ঘটেছে মৌলভীবাজারের জুড়ী উপজেলার সাগরনাল ইউনিয়নে।এলাকাবাসী ও পারিবারিক সূত্রে জানা গেছে, মেয়ের বাড়ি সাগরনাল ইউনিয়নের একটি গ্রামে। আর ছেলের বাড়ি সিলেটের বিয়ানীবাজার উপজেলার চারখাই ইউনিয়নে। তাঁরা সিলেটের এম সি কলেজে স্নাতক শ্রেণীতে পড়েন। মোবাইলে জরুরি কাজের কথা বলে গতকাল শনিবার বিকেলে ছেলেকে নিজের বাড়িতে ডেকে নেন মেয়েটি। তারপর একটি কক্ষে তালাবদ্ধ করে রেখে ছেলের বাড়ির অভিভাবকদের সঙ্গে যোগাযোগ করে মেয়ের বাড়ির লোকজন। ছেলের অভিভাবকেরা রাজি হলে আজ বিকেল পাঁচটার দিকে তাঁদের বিয়ে হয়। বিয়ের কাবিননামায় নয় লাখ টাকা দেনমোহর ধার্য করা হয়।বিয়েতে জুড়ী উপজেলা পরিষদের নবনির্বাচিত ভাইস চেয়ারম্যান কিশোর রায় চৌধুরী, স্থানীয় ওয়ার্ডের সদস্য সরফ উদ্দিন, ইউনিয়ন পরিষদের (ইউপি) সদস্য জাকির হোসেনসহ উভয় পরিবারের লোকজন উপস্থিত ছিলেন।ঘটনার সত্যতা প্রথম আলোকে নিশ্চিত করেছেন উপজেলা পরিষদের ভাইস চেয়ারম্যান কিশোর রায় চৌধুরী।
