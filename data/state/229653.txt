
বাংলাদেশে নিযুক্ত ব্রিটিশ হাইকমিশনার অ্যালিসন ব্লেক বলেছেন, সাময়িকভাবে বন্ধ থাকা ব্রিটিশ কাউন্সিল শিগগির খুলে দেওয়া হবে। গতকাল রোববার সচিবালয়ে স্বরাষ্ট্রমন্ত্রী আসাদুজ্জামান খানের সঙ্গে বৈঠক শেষে সাংবাদিকদের এ কথা বলেন হাইকমিশনার। অ্যালিসন ব্লেক বলেন, ব্রিটিশ কাউন্সিল ভবনের বেশ কিছু অবকাঠামোগত সংস্কারের কাজ বাকি ছিল। সেগুলো শেষ হওয়ামাত্রই সেটি আবার উন্মুক্ত করে দেওয়া হবে। এ বিষয়ে স্বরাষ্ট্রমন্ত্রী আসাদুজ্জামান খান বলেন, ব্রিটিশ কাউন্সিল চাইলে তাদের সব ধরনের নিরাপত্তা দিতে সরকার প্রস্তুত আছে। এরই মধ্যে নিরাপত্তা অনেক বাড়ানো হয়েছে। প্রয়োজন হলে আরও বেশি জোরদার করা হবে। 
