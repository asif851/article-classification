
চিকিৎসক মারা গেছেন দুই বছর আগে। কিন্তু এখনো হাসপাতালের বোর্ডে বিশেষজ্ঞ চিকিৎসকের তালিকায় আছে তাঁর নাম। এ চিত্র রাজধানীর ফার্মগেট এলাকার আল রাজী হাসপাতালের। আজ শনিবার এ অনিয়মসহ বিভিন্ন অপরাধে হাসপাতালটিকে ছয় লাখ টাকা জরিমানা করেছেন র‍্যাবের ভ্রাম্যমাণ আদালত। একই আদালত একই এলাকার আল ফাতেহ মেডিকেল সার্ভিসেস সেন্টার নামের একটি ক্লিনিকের ব্যবস্থাপককে ছয় মাসের কারাদণ্ড দেন। পরে তা সিলগালা করে দেওয়া হয়। চিকিৎসকের স্বাক্ষর জাল করে এই ক্লিনিকে মেডিকেল প্রতিবেদন তৈরির অপরাধে এ সাজা দেওয়া হয়। এদিকে আজ আরেক অভিযানে চিকিৎসক সেজে প্রতারণাসহ বিভিন্ন অপরাধে রাজধানীর আদাবরের এসপি হাসপাতালের মালিকসহ দশজনকে সাড়ে ১৪ লাখ টাকা জরিমানা করেছেন র‍্যাবের ভ্রাম্যমাণ আদালত। আজ দুপুর ১২ টা থেকে বেলা তিনটা পর্যন্ত আল রাজী হাসপাতাল ও আল ফাতেহ মেডিকেল সার্ভিসেস সেন্টারে অভিযান চালায় র‍্যাব। র‍্যাবের নির্বাহী ম্যাজিস্ট্রেট সারওয়ার আলম প্রথম আলোকে বলেন, আল রাজী হাসপাতালে গিয়ে দেখা গেছে, এখানে বিশেষজ্ঞ চিকিৎসকদের সাইনবোর্ডে খোরশেদ আলম নামের একজনের নাম আছে। অথচ তিনি মারা গেছেন দুই বছর আগে। এখানে হেপাটাইটিস-এর মতো রোগ নির্ণয়ে মেয়াদোত্তীর্ণ রাসায়নিক উপাদান ব্যবহার করা হয়। তল্লাশি করে বেশ কিছু মেয়াদোত্তীর্ণ রাসায়নিক উপাদানও পাওয়া গেছে। এ ছাড়া হাসপাতালের অস্ত্রোপচার কক্ষটি নোংরা ও অস্বাস্থ্যকর। এসব অপরাধে হাসপাতাল কর্তৃপক্ষকে ছয় লাখ টাকা জরিমানা করা হয়। একই সঙ্গে সাইনবোর্ড থেকে প্রয়াত চিকিৎসকের নাম সরিয়ে ফেলারও নির্দেশ দেওয়া হয়। সারওয়ার আলম বলেন, ফার্মগেট এলাকার আল ফাতেহ মেডিকেল সার্ভিসেস সেন্টারটি স্বাস্থ্য অধিদপ্তরের অনুমোদন ছাড়াই চলছিল। এখানকার প্যাথলজি শাখা থেকে ৫২টি মেডিকেল প্রতিবেদন জব্দ করা হয়। এসব প্রতিবেদনে যাত্রাবাড়ীর মাতুয়াইল মা ও শিশু হাসপাতালের চিকিৎসক শাহানুর করিমের স্বাক্ষর আছে। ফোন করা হলে তিনি (শাহানুর করিম) জানান, তাঁর স্বাক্ষর জাল করা হয়েছে। সারওয়ার বলেন, এসব অপরাধে ক্লিনিকটির ব্যবস্থাপক দিদারুল ইসলামকে ছয় মাসের কারাদণ্ড এবং ক্লিনিকটি সিলগালা করে দেওয়া হয়। এদিকে আজ প্রায় একই সময়ে র‍্যাবের নির্বাহী ম্যাজিস্ট্রেট মোহাম্মদ হেলাল উদ্দিনের নেতৃত্বে রাজধানীর আদাবরের রিং রোডের প্রবাল হাউজিং এলাকায় এসপি হাসপাতালে অভিযান চালায় র‍্যাব। র‍্যাব-২ এর এক সংবাদ বিজ্ঞপ্তিতে এ তথ্য জানানো হয়। বিজ্ঞপ্তিতে বলা হয়, ওই হাসপাতালের মালিক সনজিৎ চক্রবর্তী বিভিন্ন ধরনের ডিগ্রি ব্যবহার করে চিকিৎসক সেজে রোগীদের সঙ্গে প্রতারণা করছেন। শুধু তা-ই নয়, স্বাস্থ্য অধিদপ্তরের লাইসেন্স ছাড়াই হাসপাতালটি পরিচালনা করছেন তিনি। এ ছাড়া প্রয়োজন ছাড়াই রোগীর বিভিন্ন ধরনের পরীক্ষা-নিরীক্ষা, আবার এ পরীক্ষা-নিরীক্ষায় কোনো অভিজ্ঞ চিকিৎসক না থাকাসহ বিভিন্ন অপরাধের প্রমাণ পাওয়া যায়। এসব অপরাধে সনজিৎ চক্রবর্তীকে সাড়ে চার লাখ টাকা জরিমানা করা হয়। এ ছাড়া হাসপাতালটির নয় কর্মকর্তা-কর্মচারীকে ১০ লাখ টাকা জরিমানা করা হয়।
