
গাইবান্ধার গোবিন্দগঞ্জে রংপুর চিনিকলের জমিতে সাঁওতালদের রোপণ করা ধান কাটা ও মাড়াইয়ের কাজ চলছে। গত চার দিনে সাঁওতালদের ঘরে ৫৮৬ মণ ধান তুলে দেওয়া হয়েছে।গত বৃহস্পতিবার সকাল থেকে ধান কাটা ও মাড়াই শুরু করে চিনিকল কর্তৃপক্ষ। তবে চার দিনে ধান কাটার সময় জমিতে কোনো সাঁওতাল উপস্থিত ছিলেন না। রংপুর চিনিকলের ব্যবস্থাপনা পরিচালক আবদুল আউয়াল আজ রোববার সন্ধ্যা সাতটায় মুঠোফোনে প্রথম আলোকে বলেন, পাকা ধান দ্রুত কাটার জন্য মেশিনের পাশাপাশি শতাধিক শ্রমিক নিয়োগ করা হয়। প্রতিদিন ধান মাড়াইয়ের পর সন্ধ্যায় বস্তা তাঁদের ঘরে তুলে দেওয়া হচ্ছে। তিনি আরও বলেন, ১৭ নভেম্বর ফসল তুলে সাঁওতালদের দিতে নির্দেশ দিয়েছিলেন হাইকোর্ট। তাই হাইকোর্টের নির্দেশনা অনুযায়ী ধান কাটা হচ্ছে। তবে ধান কাটতে আরও কয়েক দিন সময় লাগবে।চলতি বছরের ১ জুলাই সাঁওতালরা গোবিন্দগঞ্জ উপজেলার সাহেবগঞ্জ বাণিজ্যিক খামারের জমি দখল করে বসবাস শুরু করেন। ৬ নভেম্বর তাঁদের উচ্ছেদ করা হয়। ওই দিন সাহেবগঞ্জ এলাকায় রংপুর চিনিকলের জমিতে আখ কাটা নিয়ে পুলিশ ও চিনিকল শ্রমিক-কর্মচারীদের সঙ্গে সাঁওতালদের সংঘর্ষে অন্তত ২০ জন আহত হন। এর মধ্যে তিনজন সাঁওতাল নিহত হন।সাঁওতালরা খামারের মোট ১ হাজার ৮৪২ একর জমির মধ্যে প্রায় ১৩৫ একর জমিতে রোপা আমন ধান চাষ করেন। এর মধ্যে ৩০ একর জমির ধান পেকেছে। আজ রোববার সন্ধ্যা পর্যন্ত প্রায় ২৮ একর জমির ধান কাটা হয়। এই পরিমাণ জমিতে ধান উৎপন্ন হয়েছে ৫৮৬ মণ। এ ধান সাঁওতালদের ঘরে তুলে দেওয়া হয়েছে।আজও দিনভর জমির ধান কাটা ও মাড়াই করা হয়। প্রতিদিন ধান বস্তায় ভরে সাঁওতালদের ঘরে পৌঁছে দেওয়া হচ্ছে। সাহেবগঞ্জ-বাগদাফার্ম ইক্ষু খামার ভূমি উদ্ধার সংহতি কমিটির সহসভাপতি ফিলিমন বাস্কে মুঠোফোনে ধান গ্রহণের কথা নিশ্চিত করে বলেন, ‘আমরা ধান লাগিয়েছি, সেই ধান পেলাম। কিন্তু সরকারিভাবে আমরা কোনো ক্ষতিপূরণ পাইনি। এ ছাড়া আমাদের ঘর পুড়িয়ে দেওয়া হলো, পুরোনো বাড়ির গরু, ছাগল, হাঁস, মুরগি লুটপাট করা হলো। সবাই কেবল ক্ষতিপূরণ দেওয়ার আশ্বাস দেন। কিন্তু এখনো সরকার কিংবা চিনিকলের পক্ষ থেকে কোনো ক্ষতিপূরণ পেলাম না।মামলার অগ্রগতি নেই : স্থানীয় সাংসদ ও ইউপি চেয়ারম্যানকে অভিযুক্ত করে দায়ের করা এজাহারের তদন্ত চলছে। শনিবার দুপুরে সাঁওতালদের পক্ষে থোমাস হেমব্রম বাদী হয়ে ৩৩ জনের নাম উল্লেখ করে এবং ৫০০ থেকে ৬০০ জনকে অজ্ঞাত দেখিয়ে এ মামলা করেন। গোবিন্দগঞ্জ থানার ভারপ্রাপ্ত কর্মকর্তা (ওসি) সুব্রত সরকার বলেন, ওই এজাহারে উল্লিখিত অভিযোগ তদন্ত করে মামলা করা হবে। তদন্তের কাজ চলছে। অপর দিকে ১৬ নভেম্বর স্বপন মুরমু বাদী হয়ে ৬০০ জনকে অজ্ঞাত আসামি দেখিয়ে মামলা করেন। এ মামলায় মোট ২০ জনকে গ্রেপ্তার করা হয়।মানববন্ধন : আগামীকাল সোমবার মুখে কালো কাপড় বেঁধে মানববন্ধন ও বিক্ষোভ সমাবেশের ডাক দিয়েছে জাতীয় আদিবাসী পরিষদ। কাল উত্তরাঞ্চলজুড়ে এই কর্মসূচি পালিত হবে। আজ সকাল সাড়ে ১০টায় গাইবান্ধা শহরের ডিবি রোডের আসাদুজ্জামান মার্কেটের সামনে মানববন্ধন ও সমাবেশ অনুষ্ঠিত হবে।
বিক্ষোভ মিছিল : চিনিকলের ব্যবস্থাপনা পরিচালক ও সাংসদের বিরুদ্ধে মামলা দায়েরের প্রতিবাদে আজ রোববার দুপুরে গোবিন্দগঞ্জ উপজেলা শহরে মিছিল করে রংপুর চিনিকল শ্রমিক-কমচারী ইউনিয়ন। চিনিকলের শ্রমিক-কমচারীরা দুপুর ১২টার দিকে মিছিল বের করে উপজেলা শহর প্রদক্ষিণ করে। পরে উপজেলা শহরের চৌরাস্তা মোড়ে এক সমাবেশে বক্তব্য দেন চিনিকল শ্রমিক-কর্মচারী ইউনিয়নের সভাপতি আবদুল মতিন ও সাধারণ সম্পাদক মোস্তাফিজুর রহমান, উপজেলার মহিমাগঞ্জ ইউনিয়ন আওয়ামী লীগের সভাপতি মুন্সি রেজানুর রহমান, সাধারণ সম্পাদক আনারুল ইসলাম প্রমুখ। বক্তারা ব্যবস্থাপনা পরিচালক, সাংসদসহ সবার বিরুদ্ধে দায়ের করা মামলা প্রত্যাহারের দাবি জানান।
