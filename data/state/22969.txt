
জাতীয় অধ্যাপক রঙ্গলাল সেন মারা গেছেন। আজ সোমবার বিকেলে চট্টগ্রামের একটি হাসপাতালে চিকিত্সাধীন অবস্থায় মারা যান তিনি। রঙ্গলাল সেন ঢাকা বিশ্ববিদ্যালয়ের সমাজবিজ্ঞান বিভাগের সাবেক অধ্যাপক ছিলেন। তিনি জগন্নাথ হলের সাবেক প্রাধ্যক্ষ ছিলেন।দীর্ঘদিন ধরেই কিডনিসহ বার্ধক্যজনিত রোগে ভুগছিলেন ওই শিক্ষাবিদ। তাঁর বয়স হয়েছিল ৮১ বছর। মৃত্যুকালে স্ত্রী, এক ছেলে, দুই মেয়ে, অসংখ্য ছাত্রছাত্রী ও শুভানুধ্যায়ী রেখে গেছেন তিনি।১৯৩৩ সালের ২৪ সেপ্টেম্বর সিলেটের মৌলভীবাজারে রঙ্গলাল সেনের জন্ম। তিনি ঢাকা বিশ্ববিদ্যালয়ের সমাজবিজ্ঞান বিভাগের অধ্যাপক হিসেবে ১৯৯৩ সালে নিয়মিত অবসর গ্রহণ করেন। এরপর পাঁচ বছর তিনি চুক্তিভিত্তিক শিক্ষকতা করেছেন।শিক্ষার্থী, সহকর্মী ও শুভানুধ্যায়ীদের শ্রদ্ধা জ্ঞাপনের উদ্দেশে রঙ্গলাল সেনের মরদেহ কাল মঙ্গলবার সকাল ১০টা থেকে বেলা ১১টা পর্যন্ত ঢাকা বিশ্ববিদ্যালয়ের কলাভবন প্রাঙ্গণে রাখা হবে।তাঁর মেয়ে সুচনা সেন জানান, সর্বস্তরের মানুষের শ্রদ্ধা নিবেদন শেষে আগামীকাল পোস্তগোলা শ্মশানঘাটে তাঁর শেষকৃত্য অনুষ্ঠিত হবে।
ঢাকা বিশ্ববিদ্যালয়ের উপাচার্যের শোকরঙ্গলাল সেনের মৃত্যুতে ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক গভীর শোক প্রকাশ করেছেন। এক শোক বাণীতে উপাচার্য বলেন, রঙ্গলাল সেনের মৃত্যুতে দেশ একজন নিবেদিতপ্রাণ শিক্ষক ও গবেষককে হারাল, যার স্থান সহজে পূরণ হওয়ার নয়। উপাচার্য বলেন, ঢাকা বিশ্ববিদ্যালয় সমাজবিজ্ঞান বিভাগের অধ্যাপক, বিভাগীয় চেয়ারম্যান, জগন্নাথ হলের প্রভোস্ট, বিশ্ববিদ্যালয় সিনেট ও একাডেমিক পরিষদের সদস্য হিসেবে ঢাকা বিশ্ববিদ্যালয়ের শিক্ষা ও প্রশাসনিক ক্ষেত্রে এবং দেশে সমাজবিজ্ঞান শিক্ষার বিস্তার ও গবেষণায় তিনি যে অবদান রেখে গেছেন, তা চিরস্মরণীয় হয়ে থাকবে। আরেফিন সিদ্দিক রঙ্গলাল সেনের বিদেহী আত্মার শান্তি কামনা করেন এবং পরিবারের শোকসন্তপ্ত সদস্যদের প্রতি গভীর সমবেদনা জ্ঞাপন করেন।
