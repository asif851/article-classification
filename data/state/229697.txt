
নাটোর শহরের বড়গাছা এলাকায় এক কিশোরীর অশ্লীল ছবি মুঠোফোনে ধারণ করে তা ইন্টারনেটে ছাড়ার অভিযোগে পৌরসভার ওয়ার্ড কাউন্সিলর শেখ রুবেলকে জেলহাজতে পাঠিয়েছেন আদালত। আজ বৃহস্পতিবার এ আদেশ দেন মুখ্য বিচারিক হাকিম।
নাটোরের মুখ্য বিচারিক হাকিমের আদালত সূত্রে জানা যায়, দুপুরে নাটোর পৌরসভার ৮ নম্বর ওয়ার্ডের কাউন্সিলর শেখ রুবেল কিশোরীর অশ্লীল ছবি মুঠোফোনে ধারণ করার অভিযোগের একটি মামলায় মুখ্য বিচারিক আদালতে আত্মসমর্পণ করে জামিনের আবেদন করেন। উভয় পক্ষের বক্তব্য শোনার পর আদালতের বিচারক লিয়াকত আলী মোল্লা জামিনের আবেদন নামঞ্জুর করে তাঁকে জেলহাজতে পাঠানোর নির্দেশ দেন। পরে আদালতের পুলিশ তাঁকে নাটোর কারাগারে পাঠিয়ে দেয়।
ওই আদালতে দায়িত্বরত উপপরিদর্শক (সিএসআই) মোন্নাফ হোসেন ঘটনার সত্যতা নিশ্চিত করে বলেন। কাউন্সিলর শেখ রুবেল ওই মামলার এজাহারনামীয় আসামি। দীর্ঘদিন ধরে তিনি পলাতক ছিলেন। অভিযোগ গুরুতর হওয়ায় আদালত তাঁকে জামিন দেননি।  
মামলার এজাহারে অভিযোগ রয়েছে, গত ৫ জুন কাউন্সিলর শেখ রুবেলের বড়গাছা এলাকার বাসায় এক কলেজছাত্রীর অশ্লীল ছবি মুঠোফোনে ধারণ করা হয়। পরে ওই ছবি ইন্টারনেটে ছেড়ে দেওয়া হয়। এই ঘটনায় ক্ষতিগ্রস্ত ছাত্রীর পক্ষে সদর থানায় একটি মামলা হয়। মামলায় ওই ছাত্রীর এক বান্ধবীকে ঘটনার পরপরই গ্রেপ্তার করা হয়। নয় দিন হাজতে থাকার পর আদালত তাঁর জামিন মঞ্জুর করেন।
