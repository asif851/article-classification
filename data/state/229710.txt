
রাজধানীর উত্তরায় এক কিশোরীকে গণধর্ষণের অভিযোগ পাওয়া গেছে। গতকাল বৃহস্পতিবার রাত সাড়ে আটটার দিকে কর্মস্থল থেকে বাসায় ফেরার পথে এ ঘটনা ঘটে।
কিশোরীর বয়স ১৭। তার বাড়ি বরিশালে। ঢাকায় উত্তরায় বোনের বাসায় থেকে সে একটি বিপণিকেন্দ্রে বিক্রয়কর্মী হিসেবে কাজ করত।
ঢাকা মেডিকেল কলেজ হাসপাতালে কিশোরীর ভগ্নিপতির ভাষ্য, রাত সাড়ে আটটার দিকে কাজ শেষে কিশোরীটি হেঁটে বাড়ি ফিরছিল। এ সময় রাজলক্ষ্মী কমপ্লেক্সের কাছে তিন থেকে চারজন যুবক তাকে জোর করে একটি পাঁচতলা ভবনের নিচতলায় নিয়ে যায়। সেখানে পালাক্রমে কিশোরীকে ধর্ষণ করা হয়। পরে মেরে ফেলার হুমকি দেওয়া হয়। অসুস্থ অবস্থায় কিশোরীটি বোনের বাসায় ফেরে। তাকে রাত তিনটার দিকে ঢাকা মেডিকেল কলেজ হাসপাতালে নিয়ে যাওয়া হয়। সেখানে তার চিকিৎসা চলছে। তাকে ওয়ান স্টপ ক্রাইসিস সেন্টারে (ওসিসি) ভর্তি করা হবে।
ঢাকা মেডিকেল কলেজ হাসপাতালের ক্যাম্প ইনচার্জ মোজাম্মেল হক কিশোরীকে নিয়ে আসার তথ্যের সত্যতা নিশ্চিত করেছেন।
