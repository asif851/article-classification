
বাংলাদেশের অনেক মানুষ টেলিভিশনে নিয়মিত হিন্দি ভাষার সিরিয়াল ও চলচ্চিত্র দেখেন উল্লেখ করে ঢাকায় নিযুক্ত ভারতের হাইকমিশনার হর্ষ বর্ধন শ্রিংলা বলেছেন, বাংলাদেশে এ ভাষার উজ্জ্বল ভবিষ্যৎ রয়েছে। বিশ্ব হিন্দি দিবস উপলক্ষে গতকাল বুধবার ঢাকা বিশ্ববিদ্যালয়ের আধুনিক ভাষা ইনস্টিটিউটে আয়োজিত এক অনুষ্ঠানে সভাপতির বক্তব্যে হর্ষ বর্ধন শ্রিংলা এ কথা বলেন।ভারতীয় হাইকমিশনার বলেন, এখানকার মানুষ (বাংলাদেশের নাগরিক) হিন্দি ভাষা বোঝেন, তবে লিখতে বা পড়তে পারেন না। ইন্দিরা গান্ধী কালচারাল সেন্টার ও ঢাকা বিশ্ববিদ্যালয়ের আধুনিক ভাষা ইনস্টিটিউট যৌথভাবে এ অনুষ্ঠানের আয়োজন করে।হর্ষ বর্ধন শ্রিংলা আরও বলেন, যাঁরা হিন্দি ভাষা ও সংস্কৃতি সম্পর্কে জানতে আগ্রহী তাঁদের জন্য আধুনিক ভাষা ইনস্টিটিউটে হিন্দি বিভাগ বড় সুযোগ সৃষ্টি করেছে। বাংলাদেশ ও ভারতের মানুষের মধ্যেকার সম্পর্ক আরও দৃঢ় ও গভীর হবে।
অনুষ্ঠানে প্রধান অতিথি ছিলেন ঢাকা বিশ্ববিদ্যালয়ের উপাচার্য অধ্যাপক মো. আখতারুজ্জামান। ঢাকা বিশ্ববিদ্যালয়ের আধুনিক ভাষা ইনস্টিটিউটের পরিচালক অধ্যাপক শিশির ভট্টাচার্যও অনুষ্ঠানে বক্তব্য দেন।
