
রংপুরের মিঠাপুকুরে দুর্বৃত্তের লাঠির আঘাতে হেনা বেগম (৬৫) নামের এক বৃদ্ধা নিহত হয়েছেন। গত রোববার রাতে উপজেলার কাফ্রিখাল ইউনিয়নের শংকরপুর এলাকায় বৃদ্ধার নিজ বাড়িতে এ ঘটনা ঘটে।পুলিশ ও নিহতের পারিবারিক সূত্র জানায়, উপজেলার শংকরপুর গ্রামের খায়রুল ইসলামের স্ত্রী হেনা বেগম রাত নয়টার দিকে কাজে ব্যস্ত ছিলেন। এ সময় বাড়িতে আর কেউ ছিলেন না। এই সুযোগে কে বা কারা বাড়িতে ঢুকে লাঠি দিয়ে বৃদ্ধার মাথায় আঘাত করলে ঘটনাস্থলেই তিনি মারা যান।মিঠাপুকুর থানা-পুলিশ সূত্রে জানা যায়, বৃদ্ধার মাথায় লাঠির আঘাতের চিহ্ন রয়েছে।থানার ভারপ্রাপ্ত কর্মকর্তা (ওসি) হুমায়ুন কবির জানান, গতকাল সোমবার মরদেহ রংপুর মেডিকেল কলেজ হাসপাতালে ময়নাতদন্ত শেষে পরিবারের কাছে হস্তান্তর করা হয়েছে। এ ঘটনায় নিহতের বড় ছেলে খোরশেদ আলম বাদী হয়ে একটি হত্যা মামলা দায়ের করেছেন। তবে মামলায় কাউকে অভিযুক্ত করা হয়নি।
