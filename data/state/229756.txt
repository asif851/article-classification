
ইসলামী ঐক্যজোটের ২০-দলীয় জোট ছাড়ার ঘোষণার মধ্য দিয়ে কেবল বিএনপির নেতৃত্বাধীন বহুদলীয় এ জোটই নয়, শরিক ওই দলটির মধ্যেও ভাঙন ধরেছে। মাত্র কয়েক ঘণ্টার ব্যবধানে ইসলামী ঐক্যজোটেরই একটি অংশ সংবাদ সম্মেলন করে জানিয়েছে তারা ২০-দলীয় জোটেই আছে।
রাজধানীর ইঞ্জিনিয়ার্স ইনস্টিটিউশন মিলনায়তনে আজ বৃহস্পতিবার সকালে ইসলামী ঐক্যজোটের ত্রি-বার্ষিক সম্মেলনে দলের চেয়ারম্যান আবদুল লতিফ নেজামী ঘোষণা দেন, ‘২০ দলের সঙ্গে আর আমাদের কোনো সম্পর্ক নেই।’
এর কয়েক ঘণ্টা পর বিকেলে গুলশানে বিএনপির চেয়ারপারসনের কার্যালয়ে সংবাদ সম্মেলনে করেন আবদুর রকিব নামে ইসলামী ঐক্যজোটের এক নেতা। তিনি নিজেকে ওই ঐক্যজোটের চেয়ারম্যান দাবি করে বলেন, ইসলামী ঐক্যজোট বিএনপির নেতৃত্বাধীন ২০ দলীয় জোটের সঙ্গেই আছে।
আবদুর রকিব ইসলামী ঐক্যজোটের বিদায়ী কমিটির সিনিয়র ভাইস চেয়ারম্যান ছিলেন। সংবাদ সম্মেলনে তিনি দাবি করেন, গতকাল বুধবার পুরানা পল্টনে দলের কার্যালয়ে বিকেল ৩ থেকে ৯টা পর্যন্ত মজলিশে শুরার বৈঠক হয়। সেখানে সিদ্ধান্ত হয় ইসলামী ঐক্যজোট ২০-দলীয় জোটে থাকবে। কিন্তু আজ সকালে দলের ত্রি-বার্ষিক সম্মেলনে আকস্মিকভাবে জোট ছাড়ার ঘোষণা দেওয়া হয়।
আবদুর রকিব দাবি করেন, দলের গঠনতন্ত্র অনুযায়ী তিনি এখন দলের চেয়ারম্যান। আজ নেজামীসহ যাঁরা জোট ছাড়ার ঘোষণা দিয়েছেন আগামী ১৫ দিনের মধ্যে মজলিশে শুরার বৈঠক করে তাঁদের ব্যাপারে সিদ্ধান্ত নেওয়া হবে এবং পূর্ণাঙ্গ কমিটি করা হবে। তিনি দাবি করেন, দেশের ওলামা মাশায়েখ সবাই তাঁদের সঙ্গে আছেন।
বিএনপির নেতৃত্বাধীন ২০-দলীয় জোটের শরিক দলগুলোর একটি ইসলামী ঐক্যজোট। গত মঙ্গলবার (৫ জানুয়ারি) রাজধানী ঢাকায় অনুষ্ঠিত বিএনপির সমাবেশে জোটের শরিক দলগুলোর উপস্থিতি দেখা যায়নি। এমনকি আজ জোটের এই সম্মেলনে বিএনপির কাউকে দাওয়াত করা হয়নি।
অারও পড়ুন: ২০-দলীয় জোটে নেই ইসলামী ঐক্যজোট
