
ঠাকুরগাঁও শহরের একটি মাধ্যমিক বিদ্যালয়ে ক্লাস (পাঠদান) নিয়েছেন জেলা প্রশাসক (ডিসি) মো. আবদুল আওয়াল। পৌর শহরের গোয়ালপাড়া উচ্চবিদ্যালয়ে গতকাল মঙ্গলবার দুপুরে শিক্ষার্থীদের ঘণ্টাখানেক ইংরেজি ব্যাকরণ পড়ান তিনি।বিদ্যালয় সূত্রে জানা গেছে, জেলা প্রশাসক মো. আবদুল আওয়াল গতকাল অতিরিক্ত জেলা প্রশাসক (সার্বিক) মো. জহুরুল ইসলামকে সঙ্গে নিয়ে গোয়ালপাড়া উচ্চবিদ্যালয় পরিদর্শনে যান। পরিদর্শনে গিয়ে তিনি বিদ্যালয়ের শিক্ষক ও পরিচালনা কমিটির সঙ্গে বিভিন্ন বিষয়ে মতবিনিময় করেন। পরিদর্শনের একপর্যায়ে জেলা প্রশাসক আবদুল আওয়াল বিদ্যালয়ের শিক্ষার্থীদের ইংরেজি ব্যাকরণ বিষয়ে ঘণ্টাখানেক পাঠদান করেন।বিদ্যালয়ের নবম শ্রেণির শিক্ষার্থী পিংকী আকতার বলে, ‘ডিসি স্যারের ক্লাস খুব ভালো লেগেছে। তিনি আনন্দসহকারে পড়িয়েছেন। তাঁর কাছ থেকে ইংরেজি গ্রামার বিষয়ে অনেক নতুন বিষয় জানলাম।’ব্যতিক্রমী এই উদ্যোগ সম্পর্কে অভিভাবকেরা বলেন, জেলা প্রশাসক ও তাঁর কর্মকর্তারা মাঝেমধ্যে পড়ালে বিদ্যালয়ে নিয়মশৃঙ্খলা ও জবাবদিহি বাড়বে।গোয়ালপাড়া এলাকার অভিভাবক মো. হামিদুল হক বলেন, এই উদ্যোগ অব্যাহত থাকলে প্রকৃত শিক্ষার পরিবেশ সৃষ্টি হবে ও শিক্ষকদের মধ্যে প্রতিযোগিতা বাড়বে।বিদ্যালয়ের প্রধান শিক্ষক মো. খাসিরুল ইসলাম বলেন, ‘ডিসি স্যারের পাঠদান-কৌশল না দেখলে বঞ্চিত হতাম। তাঁর কাছ থেকে পাঠদানের অনেক কিছু শেখার রয়েছে। স্যারের ক্লাসে আমি ছাত্র হয়ে বসে ছিলাম।’জেলা প্রশাসক মো. আবদুল আওয়াল বলেন, ‘আমি চাকরিজীবনে শিক্ষকতা করেছিলাম। শিক্ষকতা পেশা আমার কাছে ভীষণ প্রিয়। তাই কোনো বিদ্যালয়ে গেলে পাঠদানের এ সুযোগ হাতছাড়া করি না। প্রতিদিন না পারলেও সপ্তাহে শনিবার বিভিন্ন বিদ্যালয়ে পর্যায়ক্রমে ক্লাস নেওয়ার সিদ্ধান্ত নিয়েছি। যেসব বিদ্যালয়ে ইংরেজি বিষয়ে শিক্ষকসংকট রয়েছে, আমরা সেসব বিদ্যালয় বেছে নিয়েছি। এতে ইংরেজিতে পিছিয়ে পড়া শিক্ষার্থীরা উপকৃত হবে।’
 
