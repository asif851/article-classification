
নরসিংদীতে একটি উদ্ধারকারী ট্রেনের বগি লাইনচ্যুত হয়েছে। আজ বৃহস্পতিবার সকালে জেলার রায়পুরার মেথিকান্দা রেলওয়ে স্টেশনের কাছে এ দুর্ঘটনা ঘটে। এতে ঢাকা-চট্টগ্রাম, ঢাকা-সিলেটসহ পূর্বাঞ্চলে ট্রেন চলাচল বন্ধ রয়েছে।ভৈরব রেলওয়ে স্টেশন সূত্র জানিয়েছে, মেথিকান্দা রেলওয়ে স্টেশনে একটি বিকল ইঞ্জিন রাখা ছিল। ইঞ্জিনটি উদ্ধারের জন্য আজ ভোরে ব্রাহ্মণবাড়িয়ার আখাউড়া থেকে একটি উদ্ধারকারী ট্রেন আসে। সকাল সাড়ে সাতটার দিকে মেথিকান্দা রেলওয়ে স্টেশনের আউটার পয়েন্টে ঢোকামাত্র উদ্ধারকারী ট্রেনের একটি বগির দুটি চাকা লাইনচ্যুত হয়। রেলওয়ে সূত্র জানায়, এ দুর্ঘটনার কারণে নরসিংদীর আমিরগঞ্জ রেলওয়ে স্টেশনে সিলেটগামী আন্তনগর পারাবত এক্সপ্রেস, জিনারদীতে কিশোরগঞ্জগামী আন্তনগর এগারসিন্ধুর এক্সপ্রেস, ঘোড়াশালে চট্টগ্রামগামী আন্তনগর মহানগর এক্সপ্রেস, ব্রাহ্মণবাড়িয়ার তালশহরে ঢাকাগামী আন্তনগর উপকূল এক্সপ্রেস এবং ব্রাহ্মণবাড়িয়ায় ঢাকাগামী ডেমু ট্রেনসহ আরও বেশ কয়েকটি লোকাল ও মেইল ট্রেন আটকা পড়েছে। এ ঘটনায় কয়েক হাজার যাত্রী দুর্ভোগ পোহাচ্ছেন। ভৈরব রেলওয়ে স্টেশনমাস্টার খলিলুর রহমানের ভাষ্য, ট্রেনটিকে উদ্ধার করতে ঢাকা থেকে আরেকটি উদ্ধারকারী ট্রেন দুর্ঘটনাস্থলের উদ্দেশে রওনা হয়েছে। কখন থেকে ট্রেন চলাচল স্বাভাবিক হতে পারে, এ ব্যাপারে কিছু বলতে পারেননি তিনি।
