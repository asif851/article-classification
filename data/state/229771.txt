
রাজধানীর বনানীতে ধর্ষণ মামলায় গ্রেপ্তার বাহাউদ্দিন ইভান প্রাথমিক জিজ্ঞাসাবাদে ঘটনার বিষয়ে স্বীকারোক্তি দিয়েছেন। র‍্যাব এমনটাই জানিয়েছে।
বাহাউদ্দিনকে (২৮) গ্রেপ্তারের বিষয়ে আজ শুক্রবার নিজেদের মিডিয়া সেন্টারে সাংবাদিকদের ব্রিফ করে র‍্যাব।
ব্রিফে র‍্যাবের আইন ও গণমাধ্যম শাখার পরিচালক মুফতি মাহমুদ খান বলেন, গতকাল বৃহস্পতিবার বিকেলে নারায়ণগঞ্জের ফতুল্লার পশ্চিম দেওভোগ এলাকায় খালার বাড়ি থেকে বাহাউদ্দিনকে গ্রেপ্তার করা হয়। গোয়েন্দা তথ্যের ভিত্তিতে র‍্যাব-১১-এর একটি দল এই অভিযান চালায়।
মুফতি মাহমুদ খান বলেন, গ্রেপ্তারের পর বাহাউদ্দিনকে প্রাথমিকভাবে জিজ্ঞাসাবাদ করা হয়েছে। ঘটনার বিষয়ে র‍্যাবের কাছে স্বীকারোক্তি দিয়েছেন তিনি। এখন তাঁকে বনানী থানায় হস্তান্তর করা হবে।
জন্মদিনের দাওয়াতের কথা বলে গত মঙ্গলবার রাতে বনানীর ন্যাম ভিলেজের বাসায় ডেকে নিয়ে ধর্ষণের অভিযোগে বাহাউদ্দিনের বিরুদ্ধে বুধবার বনানী থানায় মামলা করেন এক তরুণী অভিনেত্রী। ওই তরুণীর শারীরিক পরীক্ষা গতকাল দুপুরে ঢাকা মেডিকেল কলেজ হাসপাতালে সম্পন্ন হয়েছে।
মামলার এজাহারে ওই তরুণী অভিযোগ করেন, ১১ মাস আগে ফেসবুকে বাহাউদ্দিনের সঙ্গে তাঁর বন্ধুত্ব হয়। মঙ্গলবার রাতে তাঁকে জন্মদিনের অনুষ্ঠানের কথা বলে বাড়িতে আমন্ত্রণ জানান। তিনি বাড়িতে গেলে নেশাজাতীয় দ্রব্য সেবন করিয়ে ধর্ষণ করেন। এরপর রাত সাড়ে তিনটার দিকে বাহাউদ্দিন তাঁকে বাড়ি থেকে বের করে দেন।
ন্যাম ভিলেজের ওই অ্যাপার্টমেন্টে বাহাউদ্দিন দ্বিতীয় স্ত্রী, দুই সন্তান, মা-বাবা ও ভাইদের সঙ্গে থাকতেন। বাহাউদ্দিনের বাবা ব্যবসায়ী।
এর আগে গত ২৮ মার্চ বনানীর রেইনট্রি হোটেলে জন্মদিনের দাওয়াতে ডেকে নিয়ে বিশ্ববিদ্যালয়ের দুই ছাত্রীকে ধর্ষণের ঘটনা আলোড়ন তুলেছিল। ওই মামলায় আপন জুয়েলার্সের মালিক দিলদার আহমেদের ছেলে শাফাত আহমেদসহ পাঁচজনের বিরুদ্ধে ইতিমধ্যে অভিযোগপত্র দেওয়া হয়েছে। তাঁরা বর্তমানে কারাগারে রয়েছেন।
