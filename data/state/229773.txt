
কক্সবাজারের উখিয়ার ইনানী সৈকতে পাঁচ দিন ধরে চলা আর্ট ক্যাম্প সমাপ্ত হয়েছে। গত শুক্রবার সৈকতের বালুচরে আর্ট ক্যাম্পের সমাপনী অনুষ্ঠানের আয়োজন হয়। ‘জীবনের জন্য শিল্প’ শিরোনামে এই আর্ট ক্যাম্পে সমুদ্রসৈকতকে ঘিরে ১০০টি ছবি এঁকেছেন দেশের বিভিন্ন অঞ্চলের ৩০ জন শিল্পী।সমাপনী অনুষ্ঠানে উপস্থিত ছিলেন শিল্পী সমরজিৎ রায়চৌধুরী, আবুল মনসুর, হামিদুজ্জামান খান, আবদুস শাকুর শাহ, আবুল বারক আলভী, অলোকেশ ঘোষ, কে এম এ কাইয়ুম, বীরেন সোম, আবদুল মান্নান, রণজিৎ দাশ, গোলাম ফারুক, আইভি জামান, দিলারা বেগম জলিসহ প্রবীণ-নবীন ৩০ শিল্পী।৫ ফেব্রুয়ারি ইনানী সৈকত-তীরের একটি রিসোর্টে এই আর্ট ক্যাম্পের উদ্বোধন করা হয়। আর্ট ক্যাম্পের আয়োজক ল্যাবএইড ফাউন্ডেশন।ক্যাম্প চলাকালে শিল্পীদের সঙ্গে মতবিনিময় করেন ল্যাবএইডের ব্যবস্থাপনা পরিচালক এ এম শামীম। সমাপনী দিনে শিল্পীদের চিত্রকর্ম ইনানীতে প্রদর্শন করা হয়।ল্যাবএইড ফাউন্ডেশনের কর্মকর্তা সাইফুর রহমান বলেন, সৈকতকে ঘিরে শিল্পীদের আঁকা ১০০টি চিত্রকর্ম নিয়ে রাজধানীর খ্যাতিমানকোনো গ্যালারিতে প্রদর্শনীর আয়োজন করা হবে। সেখানে এসব চিত্রকর্ম বিক্রি করার ব্যবস্থা থাকবে। প্রদর্শনী থেকে যে আয় হবে, তা গরিব, দুস্থ রোগীদের চিকিৎসাসেবায় ব্যয় করা হবে।
