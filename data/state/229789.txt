
‘সহিংসতায় নয়, মানবতায় ঝরুক রক্ত...’ এ আহ্বানসংবলিত একটি ব্যানার সিলেটের কেন্দ্রীয় শহীদ মিনারের সামনে সাঁটানো। ব্যানারের সামনেই চলছিল রক্তদান। গতকাল বৃহস্পতিবার বিকেল থেকে রক্তদানের এ কর্মসূচি দিয়ে অভিনব এক প্রতিবাদও জানানো হয়—‘রক্ত দিয়েই ঠেকাব রক্তপাত’।সিলেটের পরিবেশবাদী সংগঠন ‘ভূমিসন্তান বাংলাদেশ’ স্বেচ্ছায় রক্তদানের এ কর্মসূচি পালন করে চলমান রাজনৈতিক সহিংসতা বন্ধের আহ্বানও জানানো হয়। গতকাল বিকেল চারটা থেকে সন্ধ্যা পর্যন্ত এ কর্মসূচি পালিত হয়।রক্তদানের শুরুতে সংগঠনের পক্ষ থেকে একটি ঘোষণা পাঠ করা হয়। এ আয়োজনের কারণ সম্পর্কে ঘোষণায় বলা হয়, রাজনীতির নামে দেশব্যাপী যে সহিংসতা চলছে, তাতে দেশের সংখ্যাগরিষ্ঠ সাধারণ মানুষ সবচেয়ে বেশি আতঙ্কিত। সাধারণ মানুষকে জীবন্ত দগ্ধ করে মারা হচ্ছে, শিক্ষার্থীদের ভবিষ্যৎ নিয়েও চলছে ছিনিমিনি খেলা। সরকারও কার্যকর কোনো পদক্ষেপ নিতে ব্যর্থতার পরিচয় দিচ্ছে। এ অবস্থা চলতে থাকলে এই দেশ বসবাসের অযোগ্য হয়ে উঠবে।সংগ্রহ করা রক্ত চলমান সহিংসতায় আহত ব্যক্তিদের সেবায় ব্যয় করার চেষ্টা করা হবে জানিয়েছেন সংগঠনের সমন্বয়ক মোহাম্মদ আশরাফুল কবীর।
