
৩৬তম বিসিএসের চূড়ান্ত ফলাফল ও ৩৭তম বিসিএসের লিখিত পরীক্ষার ফলাফল এ বছরের সেপ্টেম্বরের শেষ দিকে প্রকাশ হতে পারে বলে জানা গেছে। সরকারি কর্মকমিশনের (পিএসসি) একটি সূত্র এ কথা জানিয়েছে। এই দুই পরীক্ষার ফলাফল প্রকাশের জন্য নিরলসভাবে কাজ করছে বলে ওই সূত্র নিশ্চিত করেছে।
ফলাফলের বিষয়ে জানতে চাইলে পিএসসি চেয়ারম্যান মোহাম্মদ সাদিক আজ মঙ্গলবার প্রথম আলোকে বলেন, ‘৩৬তম বিসিএসের চূড়ান্ত ফলাফল ও ৩৭তম বিসিএসের লিখিত পরীক্ষার ফলাফল প্রকাশের জন্য আমরা সবাই নিরলসভাবে কাজ করে যাচ্ছি। ৩৬তমর চূড়ান্ত ফলাফল ও ৩৭তমের লিখিত পরীক্ষার ফলাফল সেপ্টেম্বরের শেষ দিকে দেওয়ার চেষ্টা করছি।’
মোহাম্মদ সাদিক আরও বলেন, ‘৩৮তম বিসিএসের আবেদন নিয়েও কাজ করছি। পাশাপাশি বিভিন্ন নন ক্যাডারের লিখিত ও মৌখিক পরীক্ষার বিষয়ে আমরা কাজ করছি। সবমিলে সবকিছু কম সময়ের মধ্যে শেষ করার চেষ্টা করছি।’ ৩৮তম বিসিএসের প্রিলিমিনারি পরীক্ষা অক্টোবরের শেষ দিকে নেওয়ার সম্ভাবনা আছে বলে জানান তিনি।
পিএসসি সূত্র জানায়, ৩৬তম বিসিএসের লিখিত পরীক্ষায় ৫ হাজার ৯৯০ জন উত্তীর্ণ হন। প্রথম শ্রেণির ২ হাজার ১৮০ জন গেজেটেড কর্মকর্তা নিয়োগ দিতে ২০১৫ সালের ৩১ মে ৩৬তম বিসিএসের বিজ্ঞপ্তি প্রকাশ করা হয়। গত বছরের ৮ জানুয়ারি প্রিলিমিনারি পরীক্ষা হয়। ২ লাখের বেশি পরীক্ষার্থী এতে অংশ নিয়ে উত্তীর্ণ হন মাত্র ১৩ হাজার ৬৭৯ জন। গত বছরের সেপ্টেম্বরে তাঁদের লিখিত পরীক্ষা অনুষ্ঠিত হয়। এতে অংশ নেন ১২ হাজার ৪৬৮ জন।
এদিকে ৩৭তম বিসিএসের প্রাথমিক বাছাই (প্রিলিমিনারি) পরীক্ষায় ৮ হাজার ৫২৩ জন। গত বছরের ৩০ সেপ্টেম্বর এই পরীক্ষা অনুষ্ঠিত হয়। এতে অংশ নেন ২ লাখ ৪৩ হাজার ৪৭৬ জন পরীক্ষার্থী।
প্রথম শ্রেণির গেজেটেড কর্মকর্তা হিসেবে ১ হাজার ২২৬ জনকে নিয়োগ দিতে গত ২৯ ফেব্রুয়ারি ৩৭তম বিসিএসের বিজ্ঞপ্তি প্রকাশ করে পিএসসি। এ বিসিএসে অংশ নিতে গত ৩১ মার্চ থেকে ২ মে পর্যন্ত প্রার্থীরা আবেদন করেছিলেন।
এদিকে ৩৮তম বিসিএস পরীক্ষার আবেদন গ্রহণের প্রক্রিয়া গত ১০ জুলাই শুরু হয়েছে, চলবে ১০ আগস্ট সন্ধ্যা ছয়টা পর্যন্ত।
