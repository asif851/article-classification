
পাকিস্তানে অনুষ্ঠেয় সার্ক শীর্ষ সম্মেলনে যাচ্ছে না বাংলাদেশ। ভারত নিয়ন্ত্রিত কাশ্মীরে সেনা ব্রিগেডে সন্ত্রাসী হামলার ঘটনায় ভারত ও পাকিস্তানের টানাপোড়েনের জের ধরে ভারতও ওই সম্মেলনে না যাওয়ার সিদ্ধান্ত নিয়েছে। আফগানিস্তান ও ভুটানও ওই সম্মেলনে যাচ্ছে না বলে জানা গেছে। ফলে আগামী ৯ ও ১০ নভেম্বর ইসলামাবাদে অনুষ্ঠেয় ১৯তম সার্ক শীর্ষ সম্মেলন কার্যত স্থগিত হয়ে গেল।ওই সম্মেলনে বাংলাদেশের যোগ না দেওয়ার বিষয়টি প্রথম আলোকে নিশ্চিত করেছে পররাষ্ট্র মন্ত্রণালয়ের একটি সূত্র। এ ছাড়া আজ রাতে নেপালের একটি কূটনৈতিক সূত্রের সঙ্গে যোগাযোগ করে জানা গেছে, ওই সম্মেলনে না যাওয়ার সিদ্ধান্ত সার্কের বর্তমান সভাপতি দেশ নেপালকে মঙ্গলবার আনুষ্ঠানিকভাবে জা​নিয়ে দিয়েছে বাংলাদেশ।এদিকে ভারতের পররাষ্ট্র মন্ত্রণালয়ের মুখপাত্র বিকাশ স্বরূপ মঙ্গলবার তাঁর দপ্তরে এক প্রশ্নের জবাবে সার্ক সম্মেলনে ভারতের যোগ না দেওয়ার তথ্য জানান। মন্ত্রণালয়ের ওয়েবসাইটে এটি উল্লেখ করা হয়েছে।বিকাশ স্বরূপ তাঁর টুইটার অ্যাকাউন্টে লিখেছেন, আঞ্চলিক সহযোগিতা ও সন্ত্রাস এক সঙ্গে চলতে পারে না। ইসলামাবাদে অনুষ্ঠেয় সার্ক শীর্ষ সম্মেলন থেকে সরে দাঁড়াল ভারত।ভারতের গণমাধ্যম এনডিটিভি ও ইন্ডিয়ান এক্সপ্রেস জানিয়েছে, আফগানিস্তান, ভুটান এবং বাংলাদেশও সার্ক শীর্ষ সম্মেলনে না যাওয়ার সিদ্ধান্ত নিয়েছে।
সার্ক সনদ অনুযায়ী আট জাতির এই জোটের সব সিদ্ধান্ত সর্বসম্মতভাবে নিতে হয়। কোনো বিষয়ে একটি সদস্য রাষ্ট্রেরও আপত্তি থাকলে সে বিষয়ে চূড়ান্ত সিদ্ধান্ত নেওয়া যাবে না। অর্থাৎ বাংলাদেশ ও ভারতসহ চারটি দেশ ইসলামাবাদ সার্ক শীর্ষ সম্মেলনে না যাওয়ার সিদ্ধান্ত নেওয়ায় ওই সম্মেলন কার্যত স্থগিত হয়ে গেল।
বিকাশ স্বরূপ এক প্রশ্নে জবাবে তাঁর টুইটে বলেন, সার্কের সভাপতি দেশ নেপালকে ভারত জানিয়েছে এ অঞ্চলে আন্তসীমান্ত সন্ত্রাসী হামলা বেড়ে যাওয়ায় এবং সদস্য দেশগুলোর অভ্যন্তরীণ বিষয়ে একটি দেশের হস্তক্ষেপ বেড়ে যাওয়ায় এমন এক পরিবেশের সৃষ্টি হয়েছে, যা নভেম্বরে ইসলামাবাদে সার্ক শীর্ষ সম্মেলন আয়োজনের জন্য সহায়ক নয়। আঞ্চলিক সহযোগিতা, কানেকটিভিটি ও যোগাযোগের ব্যাপারে ভারত তার অঙ্গীকারের ব্যাপারে অবিচল আছে। বিদ্যমান পরিস্থিতিতে ভারতের পক্ষে ইসলামাবাদে অনুষ্ঠেয় শীর্ষ সম্মেলনে যোগ দেওয়া সম্ভব নয়।
বিকাশ স্বরূপ আরও বলেন, ‘আমরা বুঝতে পারছি সার্কের আরও কয়েকটি দেশ ইতিমধ্যেই সার্ক শীর্ষ সম্মেলনে অংশগ্রহণের ব্যাপারে ইতিমধ্যেই তাদের আপত্তির কথা জানিয়ে দিয়েছে।’
এদিকে পাকিস্তানের পররাষ্ট্র মন্ত্রণালয়ের মুখপাত্র নাসির জাকারিয়া তাঁর টুইটার অ্যাকাউন্টে লিখেছেন, সার্ক সম্মেলনে যোগ না দেওয়ার ব্যাপারে ভারতের মুখপাত্রের টুইট তাঁরা দেখেছেন। তবে এ ব্যাপারে ভারত আনুষ্ঠানিকভাবে পাকিস্তানকে কিছু জানায়নি। ভারতের এই ঘোষণাকে দুর্ভাগ্যজনক বলে উল্লেখ করে তিনি।
নাসির জাকারিয়া আরও লিখেছেন, পাকিস্তান শান্তি ও আঞ্চলিক সহযোগিতার প্রতি অঙ্গীকারবদ্ধ। আমরা এই অঞ্চলের জনগণের বৃহত্তর স্বার্থে কাজ করে যাব।’
