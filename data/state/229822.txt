
প্রধানমন্ত্রী ও সংসদ নেতা শেখ হাসিনা বলেছেন, সৈয়দ মহসিন আলী শুধু রাজনৈতিক নেতাই ছিলেন না, তিনি দুস্থ মানুষের সেবায় ছিলেন নিবেদিত প্রাণ। মহসিন আলীর মৃত্যুতে গৃহীত শোকপ্রস্তাবের ওপর আলোচনায় আজ রোববার সংসদ নেতা এ কথা বলেন।
গত ১৪ সেপ্টেম্বর প্রয়াত সাবেক সমাজকল্যাণমন্ত্রী ও মৌলভীবাজার-৩ আসনের সাংসদ মহসিন আলীর মৃত্যুতে শোকপ্রস্তাব উত্থাপন করেন স্পিকার শিরীন শারমিন চৌধুরী। আলোচনা শেষে শোকপ্রস্তাব গৃহীত হয়।আলোচনায় প্রধানমন্ত্রী বলেন, মহসিন আলী সব সময় ভাবতেন কীভাবে দুস্থ ও অসুস্থ মানুষের সেবা করা যায়। ভাবতেন কীভাবে চা শ্রমিকদের উন্নয়ন ঘটানো যায়। সে জন্যই তাঁকে আমি সমাজকল্যাণ মন্ত্রণালয়ের দায়িত্ব দেই। কিন্তু দুর্ভাগ্যক্রমে তিনি আমাদের ছেড়ে চলে গেছেন।মুক্তিযুদ্ধের অন্যতম একজন যোদ্ধা ও সংগঠক মহসিন আলীর সংগীতের প্রতি গভীর ভালোবাসা ছিল বলে প্রধানমন্ত্রী শেখ হাসিনা জানান। তিনি বলেন, তাঁর আচরণে অনেকেই বিরক্তি প্রকাশ করেছেন। আমার কাছে নালিশ করেছেন, তাঁকে মন্ত্রিত্ব থেকে সরিয়ে দিতে বলেছেন। কিন্তু অন্যদের চেয়ে আমি তাঁকে ভালো চিনতাম। বেঁচে থাকলে আরও অনেক কাজ করতে পারতেন। সাংবাদিকেরা তাঁকে নিয়ে যা লিখেছিল, তার ভেতরের ঘটনা কেউ জানে না। তাঁর কাছে শুনেছি, একজন সাংবাদিক আমাকে নিয়ে টিপ্পনী কেটেছিল। সেটা মহসিন আলীর কানে যায়। বিষয়টি তিনি সহ্য করতে পারেননি, জবাব দিয়েছেন। তার কথা সবাই শুনেছেন, কিন্তু সাংবাদিকরে টিপ্পনী কেউ শোনেননি। তিনি ছিলেন সাদা ও খোলা মনের মানুষ।শোকপ্রস্তাবের ওপর আরও আলোচনা করেন অর্থমন্ত্রী আবুল মাল আবদুল মুহিত, বাণিজ্যমন্ত্রী তোফায়েল আহমেদ, শিল্পমন্ত্রী আমির হোসেন আমু, চিফ হুইপ আ স ম ফিরোজ, অর্থ প্রতিমন্ত্রী এম এ মান্নান, হুইপ মো. সাহাবুদ্দিন, আবু জাহির ও আমাতুল কিবরিয়া কেয়া চৌধুরী।শোকপ্রস্তাবের শেষে রেওয়াজ অনুযায়ী সংসদের অধিবেশন কাল সোমবার বিকেল সোয়া চারটা পর্যন্ত মুলতবি করা হয়।
