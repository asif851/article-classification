
আওয়ামীপন্থী আইনজীবীদের নেতৃত্বাধীন বঙ্গবন্ধু আওয়ামী আইনজীবী পরিষদের সদস্যসচিবের পদ ছাড়তে পদত্যাগপত্র দিয়েছেন সাংসদ শেখ ফজলে নূর তাপস।
গতকাল শনিবার আওয়ামী লীগের সাধারণ সম্পাদক ও পরিষদের আহ্বায়ক বরাবার আইনজীবী তাপস এই পদত্যাগপত্র পাঠান। তাপসের একটি ঘনিষ্ঠ সূত্র আজ রোববার প্রথম আলোকে এই তথ্যের সত্যতা নিশ্চিত করেন।
সদ্য সমাপ্ত সুপ্রিম কোর্ট আইনজীবী সমিতির (২০১৮-১৯) নির্বাচনে বঙ্গবন্ধু আওয়ামী আইনজীবী পরিষদ-সমর্থিত সম্মিলিত আইনজীবী সমন্বয় পরিষদের ভরাডুবি হয়। নির্বাচনে সভাপতি, সম্পাদকসহ ১০টি পদে জয় পান বিএনপি ও জামায়াত-সমর্থিত জাতীয়তাবাদী আইনজীবী ঐক্য প্যানেল (নীল দল) সমর্থিত প্রার্থীরা। অন্যদিকে আওয়ামী লীগ-সমর্থিত আইনজীবীদের মোর্চা সম্মিলিত আইনজীবী সমন্বয় পরিষদ (সাদা হিসেবে পরিচিত) সমর্থিত প্রার্থীরা জয় পান ৪টি পদে।
সুপ্রিম কোর্ট আইনজীবী সমিতির নির্বাচনে আওয়ামীপন্থীদের ভরাডুবির পর বঙ্গবন্ধু আওয়ামী আইনজীবী পরিষদের সদস্যসচিবের পদ ছাড়তে পদত্যাগপত্র দিলেন তাপস।
তাপসের ঘনিষ্ঠ সূত্রের ভাষ্য, সাদা দলের মনোনীত প্রার্থীরা জয়ী না হওয়ার ব্যর্থতার দায় নিজের মনে করে তাপস পদত্যাগপত্র দিয়েছেন।
সুপ্রিম কোর্ট আইনজীবী সমিতির নির্বাচনে আওয়ামীপন্থী সাদা দলের প্রার্থী মনোনয়ন দেওয়া নিয়ে আওয়ামীপন্থী কয়েকজন জ্যেষ্ঠ আইনজীবী নেতার ক্ষোভ ছিল, যার প্রভাব পড়েছে ভোটে। অথচ বিএনপি-সমর্থিত নীল প্যানেলের মনোনীত প্রার্থীদের জেতানোর জন্য দলটির জ্যেষ্ঠ আইনজীবী নেতারা ছিলেন ঐক্যবদ্ধ।
