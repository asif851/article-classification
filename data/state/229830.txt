
মৌলভীবাজারের কমলগঞ্জ উপজেলায় গত ১৬ সেপ্টেম্বর এনা পরিবহনের বাস একটি মাইক্রোবাসকে ধাক্কা দিলে আটজন মারা যান। এ ঘটনায় চারটি পরিবার তাঁদের উপার্জনক্ষম সদস্যদের হারিয়ে নিঃস্ব হয়ে গেছে। এ পরিস্থিতিতে তাঁরা এনা পরিবহনের কাছে ক্ষতিপূরণ চেয়েছেন।পারিবারিক সূত্রে জানা গেছে, গত ১৬ সেপ্টেম্বর কমলগঞ্জ উপজেলার মুন্সীবাজার ইউনিয়নের রুপশপুর গ্রামের আবু সুফিয়ানের বিয়ে (২৬) ছিল। বরযাত্রীরা মাইক্রোবাসে করে ঢাকায় যাচ্ছিলেন। ব্রাহ্মণবাড়িয়ার বিজয়নগর উপজেলার শশই এলাকায় বরবাহী মাইক্রোবাসটিকে এনা পরিবহনের একটি বাস ধাক্কা দেয়। এ দুর্ঘটনায় বর সুফিয়ান, তাঁর বাবা হাদিউর রহমান (৬০), বরের চাচা মতিউর রহমান (৪২), মতিউরের ছেলে আলী হোসেন (১২), আত্মীয় আবদুল হান্নান (৫৮), মামা দুরুদ মিয়া (৫৫), প্রতিবেশী মোক্তাদির (৬৫) ও সাইদুর রহমান (৪৫) মারা যান। আটজনকেই দক্ষিণ রুপশপুর গ্রামের কবরস্থানে পাশাপাশি কবর দেওয়া হয়। তাঁদের মধ্যে আবদুল হান্নান ও মুক্তাদিরের পরিবার সচ্ছল। বাকিদের অর্থনৈতিক অবস্থা ভালো নয়।রুপশপুর গ্রামে গিয়ে জানা যায়, সুফিয়ান ছাত্র জমিয়ত বাংলাদেশের কেন্দ্রীয় কমিটির তথ্য ও প্রযুক্তি-বিষয়ক সম্পাদক ছিলেন। তিনি মাওলানা ছিলেন। আর তাঁর বাবা কৃষিকাজ করতেন। সুফিয়ানের ভাই কামরান আহত অবস্থায় এখন ঢাকার একটি হাসপাতালে চিকিৎসাধীন। নবম শ্রেণিপড়ুয়া ছোট ভাই শাহনুর আহমদ মা সুনারা বেগমের সঙ্গে আছে। তাঁরা দোষীদের শাস্তি এবং এনা পরিবহনের কাছ থেকে ক্ষতিপূরণ চেয়েছেন।জমিয়তে উলামা বাংলাদেশ ও মাদানী কাফেলা বাংলাদেশ আহত কামরানের চিকিৎসার খরচ দিচ্ছে। তারা গ্রামে নিহত আটজনের পরিবারকেও আর্থিক সহায়তা করেছে।নিহত মতিউর গ্রামে চায়ের দোকান দিয়ে কোনো রকমে সংসার চালাতেন। তাঁর ছোট ছেলে আলী হোসেনও এ দুর্ঘটনায় মারা গেছে। স্বামী ও ছোট ছেলে হারিয়ে মতিউরের স্ত্রী মানসিক ভারসাম্য হারিয়ে ফেলেছেন। মতিউরের মেয়ে রুবিনা বলেন, সংসার কীভাবে চলবে—এ চিন্তা তাঁদের পিছু ছাড়ছে না।চার মেয়ে ও এক ছেলে নিয়ে বরের মামা রাজমিস্ত্রি দুরুদ মিয়ার সংসার। পরিবারের একমাত্র উপার্জনক্ষম ব্যক্তির মৃত্যুতে দুরুদ মিয়ার স্ত্রী নিলুফা বেগম এখন সন্তানদের নিয়ে অসহায়। মেয়ে আলপনা বলেন, ‘এখন কীভাবে সংসার চালাবে, কীভাবে তাঁদের পড়াশোনা চলবে, তা তাঁরা জানেন না। নিহত সাইদুর রহমানের দুই ছেলেমেয়ে। তাঁদের পরিবারেও এখন উপার্জন করার মতো কেউ নেই।ঘটনার পরদিন সাংসদ (মৌলভীবাজার-৪) এম এ শহীদ ও উপজেলা নির্বাহী কর্মকর্তা মাহমুদুল হক গ্রামে আসেন। এ সময় তাঁরা আটটি পরিবারকে এক লাখ টাকা ভাগ করে দেন।
