
বাংলাদেশে ভারতীয় হাইকমিশনার হর্ষবর্ধন শ্রিংলা বলেছেন, ‘বঙ্গবন্ধু শেখ মুজিবুর রহমান এবং প্রধানমন্ত্রী ইন্দিরা গান্ধী ভারত ও বাংলাদেশের মধ্যে সম্পর্কের একটি শক্তিশালী বীজ বপন করেছিলেন। বর্তমানে বঙ্গবন্ধুকন্যা প্রধানমন্ত্রী শেখ হাসিনা ও প্রধানমন্ত্রী নরেন্দ্র মোদির নেতৃত্বে এই সম্পর্ক আরও নতুন উচ্চতায় পৌঁছে গেছে। আশা করছি, আমাদের এই সম্পর্ক চিরদিন অবিচ্ছেদ্য থাকবে।’
আজ রোববার বিকেলে রাজশাহী সিটি করপোরেশনের সম্মেলনকক্ষে আয়োজিত সংবর্ধনা অনুষ্ঠানে তিনি এ কথা বলেন। রাজশাহী সিটি করপোরেশনের পক্ষ থেকে হর্ষবর্ধন শ্রিংলাকে এ সংবর্ধনা দেওয়া হয়। অনুষ্ঠানে প্রধান অতিথি ছিলেন পররাষ্ট্র প্রতিমন্ত্রী শাহরিয়ার আলম। রাজশাহী সিটি করপোরেশনের দায়িত্বপ্রাপ্ত মেয়র নিযাম-উল-আযিমের সভাপতিত্বে এতে বিশেষ অতিথি ছিলেন রাজশাহী সদর আসনের সাংসদ ফজলে হোসেন বাদশা ও রাজশাহীর ভারপ্রাপ্ত বিভাগীয় কমিশনার মুনির হোসেন।অনুষ্ঠান শেষে তিস্তা পানি চুক্তির বিষয়ে সাংবাদিকদের প্রশ্নের জবাবে ভারতীয় হাইকমিশনার বলেন, ‘বন্ধুত্ব একটি ইস্যুকে কেন্দ্র করে হয় না। বন্ধুত্বে বহু ইস্যু থাকে। আমরা সীমান্ত, সমুদ্র সীমান্ত, ভারতীয় বাজারে বাংলাদেশি পণ্যের কোটামুক্ত প্রবেশাধিকারসহ নানা বিষয় নিয়ে কাজ করছি, যার মধ্যে তিস্তাও আছে। আমাদের প্রধানমন্ত্রী ইতিমধ্যে বলেছেন, যত দ্রুত সম্ভব আমরা তিস্তা চুক্তির বিষয়ে ইতি টানতে চাই।’ তিনি বলেন, ‘বাংলাদেশের মানুষের জন্য ভারতীয় ভিসা প্রাপ্তি সহজকরণ করতে আমরা সব সময়ই কাজ করছি। আগামী ১ ফেব্রুয়ারি থেকে ভারতীয় ভিসা পাওয়ার জন্য ই-টোকেন লাগবে না। রেল, বিমান বা সড়কের টিকিট দিয়েই কোনো ধরনের অ্যাপয়েন্টমেন্ট ছাড়াই ভিসার জন্য আবেদন করা যাবে।’
