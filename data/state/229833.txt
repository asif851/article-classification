

শিক্ষামন্ত্রী নুরুল ইসলাম নাহিদ এসএসসি পরীক্ষার দিন হরতাল প্রত্যাহারের জন্য বিএনপির প্রতি আবার অনুরোধ জানিয়েছেন। আজ শনিবার চট্টগ্রামে চট্টগ্রাম কলেজিয়েট স্কুল পরিদর্শন শেষে মন্ত্রী এ অনুরোধ জানান।মন্ত্রী বলেন, ‘আমি আরেকবার বিনয়ের সঙ্গে অনুরোধ করছি, পরীক্ষার দিন তারা যেন হরতাল প্রত্যাহার করে। হরতাল প্রত্যাহার করে ১৫ লাখ পরীক্ষার্থীর পরীক্ষা নেওয়ার পথটা সুগম করে দিক। পরীক্ষার দিন ছাড়া তারা অন্য যেকোনো দিন চাইলে হরতাল দিতে পারে।’সকাল সোয়া ১০টার দিকে মন্ত্রী কলেজিয়েট স্কুল পরিদর্শনে যান। এরপর তিনি চট্টগ্রাম সরকারি মুসলিম উচ্চবিদ্যালয় পরিদর্শনে যান। এ সময় মন্ত্রীর সঙ্গে ছিলেন শিক্ষা সচিব মো. নজরুল ইসলাম খান, চট্টগ্রাম বোর্ডের পরীক্ষা নিয়ন্ত্রক মাহবুব হাসান ও বোর্ড সচিব পীযূষ দত্ত।
