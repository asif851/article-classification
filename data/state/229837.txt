
মেশিন রিডেবল পাসপোর্টের (এমআরপি) পাশাপাশি ইলেকট্রনিক পাসপোর্ট (ই-পাসপোর্ট) চালুর সিদ্ধান্ত নিয়েছে সরকার। বয়সভেদে পাঁচ ও দশ বছর মেয়াদি পাসপোর্ট দেওয়া হবে। গতকাল স্বরাষ্ট্র মন্ত্রণালয়ে অনুষ্ঠিত এক বৈঠকে এ সিদ্ধান্ত নেওয়া হয়।বৈঠক সূত্রে জানা গেছে, যাঁদের এখন এমআরপি পাসপোর্ট আছে, মেয়াদ শেষ হলে তাঁদের ই-পাসপোর্ট নিতে হবে।স্বরাষ্ট্র মন্ত্রণালয় সূত্রে জানা গেছে, ই-পাসপোর্টে পাতায় থাকা চিপসে পাসপোর্টধারীর সব তথ্য সংরক্ষিত থাকবে। এতে চোখের মণির ছবি ও আঙুলের ছাপসহ সিকিউরিটি চিহ্ন থাকবে। এই সিকিউরিটি ব্যবস্থার কারণে পরিচয় গোপন করা কঠিন হবে। যেসব দেশে ই-পাসপোর্টের সুবিধা রয়েছে, সেখানে যাত্রীদের ভোগান্তি পোহাতে হয় না। যুক্তরাষ্ট্র, যুক্তরাজ্য, কানাডাসহ প্রায় ১১৮টি দেশে এই ধরনের পাসপোর্ট চালু আছে।এসব সিদ্ধান্তের কথা নিশ্চিত করে বহিরাগমন ও পাসপোর্ট অধিদপ্তরের মহাপরিচালক (ডিজি) মো. মাসুদ রেজওয়ান প্রথম আলোকে বলেন, সব ধরনের নিরাপত্তার বিষয়টি চিন্তা করে ই-পাসপোর্ট চালুর সিদ্ধান্ত নেওয়া হয়েছে। এই প্রকল্পটি কীভাবে শুরু করা যায় এবং কীভাবে সাশ্রয়ী হয়, তা খতিয়ে দেখতে একটি কমিটি করে দেওয়া হয়েছে। কমিটি আগামী সাত থেকে দশ দিনের মধ্য এ বিষয়ে প্রতিবেদন দিলেই কাজ শুরু করা হবে। তিনি জানান, ই-পাসপোর্টের পরই বিমানবন্দরে ই-গেট হবে। প্রধানমন্ত্রীর দপ্তরের এ টু আই সেল থেকে ফরম পূরণে পাসপোর্ট অফিসকে সব ধরনের সহায়তা করা হবে।স্বরাষ্ট্র মন্ত্রণালয় সূত্রে জানা গেছে, পাসপোর্টের মেয়াদ বয়সভেদে পাঁচ ও দশ বছর করার বিষয়টি চূড়ান্ত করা হয়েছে। জানা গেছে, ১৮ বছরের নিচে ও ৫৫ বছরের বেশি বয়সীদের পাঁচ বছর মেয়াদি পাসপোর্ট এবং ১৯ থেকে ৫৫ বছর বয়সীদের জন্য ১০ বছর মেয়াদি পাসপোর্ট দেওয়া হবে।বর্তমানে সাধারণ ও জরুরি পাসপোর্ট করতে যথাক্রমে তিন হাজার ও ছয় হাজার টাকা ফি দিতে হয়। এবার পাঁচ ও দশ বছর মেয়াদি পাসপোর্ট নিতে যথাক্রমে সাড়ে ৫ হাজার ও ১১ হাজার টাকা ফি লাগবে। এর সঙ্গে ভ্যাট যুক্ত হলে সাধারণ পাসপোর্ট করতে ৬ হাজার ৩২৫ টাকা এবং জরুরি পাসপোর্টে ১২ হাজার ৬৫০ টাকা খরচ হবে।স্বরাষ্ট্র মন্ত্রণালয় সূত্র, বাংলাদেশি শ্রমিক-অধ্যুষিত মালয়েশিয়া, সংযুক্ত আরব আমিরাত, সৌদি আরব দূতাবাসের কর্মকর্তাদের সুপারিশের ভিত্তিতে পাসপোর্টের মেয়াদ বাড়ানোর সিদ্ধান্ত নিয়েছে সরকার। কিছুদিন আগে সংযুক্ত আরব আমিরাতে অবস্থিত বাংলাদেশ দূতাবাসের রাষ্ট্রদূত মো. ইমরান পাসপোর্টের মেয়াদ ১০ বছর করার সুপারিশ করে স্বরাষ্ট্রসচিবের কাছে একটি আধা সরকারি পত্র (ডিও) দেন।এ বিষয়ে স্বরাষ্ট্রমন্ত্রী আসাদুজ্জামান খান কামাল বলেন, এটি কার্যকর হলে প্রবাসে কর্মরত লাখ লাখ বাংলাদেশি উপকৃত হবেন। প্রবাসে কর্মক্ষেত্রে দীর্ঘ মেয়াদে অবস্থান করতে পারবেন। বিশেষ করে পাসপোর্টের মেয়াদ বাড়ানো হলে বিদেশে কর্মরত শ্রমিকদের ভিসা ও ওয়ার্ক পারমিট সংগ্রহ করা সহজ হবে।
