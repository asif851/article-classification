
রাজধানীর বাড্ডা এলাকায় নির্মাণাধীন একটি ভবন থেকে পড়ে তিনজন শ্রমিক মারা গেছেন। আজ শুক্রবার দুপুর ১২টার দিকে উত্তর বাড্ডার পূর্বাঞ্চল এলাকার আলীর মোড়ের একটি বাড়িতে এ দুর্ঘটনা ঘটে।
পুলিশ জানায়, নিহতরা সবাই ওই ভবনটির শ্রমিক ছিলেন। তাঁরা হলেন, সারওয়ার, ফেরদৌস ও কুদ্দুস।
প্রত্যক্ষদর্শীরা বলছে, আলীর মোড়ের ১৭ নম্বর সড়কের নির্মাণাধীন ভবনের ১০ তলায় লিফটে তার ছিঁড়ে চারজন শ্রমিক নিচে পড়ে যান। তাঁরা হলেন, শাহজাহান, সারওয়ার, ফেরদৌস ও কুদ্দুস। তাঁদের মধ্যে দুজন ঢাকা মেডিকেল কলেজ হাসপাতালে নেওয়ার পথে মারা যান। অন্য একজন ঘটনাস্থলে প্রাণ হারিয়েছেন। তবে আহত শ্রমিক শাহজাহানের অবস্থা গুরুতর বলে জানা গেছে।
বাড্ডা থানার ভারপ্রাপ্ত কর্মকর্তা (ওসি) কাজী ওয়াজেদ আলী ঘটনার সত্যতা নিশ্চিত করেছেন।
