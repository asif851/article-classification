
মেয়েদের বিয়ের ন্যূনতম বয়স ১৮ বছর করা না হলে নারী আন্দোলনের কর্মীরা মাঠে আছেন এবং মাঠে থাকবে।
আজ বুধবার দুপুরে ৬৮টি নারী মানবাধিকার ও উন্নয়ন সংগঠনের সমন্বয়ে গঠিত সামাজিক প্রতিরোধ কমিটির উদ্যোগে আয়োজিত মানববন্ধনে এ হুঁশিয়ারি উচ্চারণ করেছেন আন্দোলনের কর্মীরা।আইনে মেয়েদের বিয়ের বয়স ন্যূনতম বয়স ১৮ নিশ্চিত করার দাবিতে এ মানববন্ধন জাতীয় প্রেসক্লাবের সামনে অনুষ্ঠিত হয়। মানববন্ধন থেকে বিষয়টি নিশ্চিত করতে সবাইকে সোচ্চার হওয়ারও আহ্বান জানানো হয়।আজ সামাজিক প্রতিরোধ কমিটির এক বিজ্ঞপ্তিতে জানানো হয়েছে, একই দাবিতে সারা দেশে একযোগে একই সময়ে এই মানববন্ধন কর্মসূচিটি পালন করা হয়।রাজধানীতে অনুষ্ঠিত মানববন্ধনে বাংলাদেশ মহিলা পরিষদের সভাপতি আয়শা খানম বলেন, ‘আমরা অত্যন্ত বিস্মিত, দুঃখিত ও লজ্জিত এই কারণে যে, মেয়েদের বিয়ের বয়স ন্যূনতম ১৮ নিশ্চিত করার দাবিতে আমরা পথে নেমেছি। ১৯২৯ সালে যেখানে মেয়েদের বিয়ের বয়স ১৮ করা হয়, সেখানে ২০১৪ সালে এসে সরকার কীভাবে নারীদের বিয়ের বয়স ন্যূনতম ১৬ করতে চায়, তাই আমাদের প্রশ্ন। সরকার যদি এই সিদ্ধান্তে অটল থাকে তাহলে তা হবে আত্মঘাতী সিদ্ধান্ত।’আইন ও সালিশ কেন্দ্রের প্রতিনিধি রওশন জাহান বলেন, ‘আমাদের সম্মিলিত দাবি মেয়েদের বিয়ের বয়স যদি ১৮ করা না হয়, তাহলে আমরা পথে আছি এবং পথে থাকব।’
