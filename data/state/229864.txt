
নাটোরের বড়াইগ্রামে গতকাল বুধবার ট্রাক ও পিকআপের মুখোমুখি সংঘর্ষে তিনজন নিহত হয়েছেন। একই দিন রাজশাহীর গোদাগাড়ীতে অটোরিকশা ও ট্রাকের মুখোমুখি সংঘর্ষে দুজন নিহত হন। এর আগে মঙ্গলবার সিরাজগঞ্জে মাইক্রোবাসের চাপায় আরেক ব্যক্তি নিহত হন।প্রথম আলোর নিজস্ব প্রতিবেদক ও প্রতিনিধিদের পাঠানো খবর:নাটোর: নাটোরের ঝলমলিয়া মহাসড়ক পুলিশ ফাঁড়ির উপপরিদর্শক (এসআই) সামিউল আলম জানান, ফরিদপুরে আটরশি পীরের ওরস শেষে মুসল্লিদের নিয়ে একটি পিকআপ রংপুরে ফিরছিল। দুপুর সাড়ে ১২টায় বড়াইগ্রামের গলাকাটা এলাকায় নাটোর-পাবনা মহাসড়কে বিপরীত দিক থেকে আসা আলুবোঝাই ট্রাকের সঙ্গে একটি পিকআপের মুখোমুখি সংঘর্ষ হয়। এতে ১১ জন গুরুতর আহত হন। ফরিদপুরে আটরশির ওরস শেষে তাঁরা পিকআপে করে রংপুরে ফিরছিলেন। তাঁদের রাজশাহী মেডিকেল কলেজ হাসপাতাল, নাটোর সদর হাসপাতাল ও বনপাড়ার বিভিন্ন ক্লিনিকে ভর্তি করা হয়। অবস্থার অবনতি হলে রাজশাহীতে নেওয়ার পথে আহত তিনজন মারা যান। তাঁরা হলেন রংপুরের হেলাল হোসেন (৪০), আনারুল ইসলাম (৩৪) ও অপরজন অজ্ঞাতনামা (৪৫)। আহত ব্যক্তিরা হচ্ছেন রংপুরের রিয়াজুল ইসলাম (৩০), হাফিজুল ইসলাম (২৭), মাসুম হোসেন (৩০), মোবারক হোসেন (৫০), আহসান হাবীব (৩০), আরিফ হোসেন (২৪), নীলফামারীর সাদ্দাম হোসেন (২৫) ও নাজমুল হোসেন (৩০)।রাজশাহী: জেলার গোদাগাড়ী উপজেলায় গতকাল বিকেলে অটোরিকশা ও চালবোঝাই ট্রাকের মুখোমুখি সংঘর্ষ হয়। এতে ট্রাকচালকের সহকারী মিজানুর রহমান (২২) ও অটোরিকশার যাত্রী রবিউল ইসলাম (৪০) নিহত হন।পুলিশ ও প্রত্যক্ষদর্শীরা বলেন, রাজশাহী থেকে চাঁপাইনবাবগঞ্জগামী অটোরিকশা ও সোনামসজিদ থেকে ঢাকাগামী চালবোঝাই ট্রাকের মুখোমুখি সংঘর্ষ হয়। এতে অটোরিকশাটি দুমড়ে-মুচড়ে যায়। চালবোঝাই ট্রাকটি মহাসড়কে উল্টে যায়। এ ঘটনায় অন্তত ১০ জন আহত হন। তাঁদের রাজশাহী মেডিকেল কলেজ হাসপাতাল ও স্থানীয় উপজেলা স্বাস্থ্য কমপ্লেক্সে ভর্তি করা হয়েছে। দুর্ঘটনায় ট্রাকের চালের বস্তার নিচে চাপা পড়ে মিজানুর মারা যান। আর হাসপাতালে নেওয়ার পর রবিউলের মৃত্যু হয়। গোদাগাড়ী থানার ভারপ্রাপ্ত কর্মকর্তা (ওসি ) এস এম আবু ফরহাদ বলেন, এ ঘটনায় মামলার প্রস্তুতি চলছে।নাটোর ফায়ার সার্ভিসের স্টেশনমাস্টার আবদুর রউফ বলেন, আহত ব্যক্তিদের ফায়ার সার্ভিসের কর্মীরা উদ্ধার করে বিভিন্ন হাসপাতালে ভর্তি করেন।সিরাজগঞ্জ: জেলার শাহজাদপুর পৌর মেয়রের মাইক্রোবাসের ধাক্কায় রায়গঞ্জ উপজেলার নিমগাছী এলাকার আবদুস সোবাহান (২৫) নিহত হন। উল্লাপাড়া থানার ওসি তাজুল হুদা বলেন, মঙ্গলবার রাত সাড়ে আটটার দিকে পৌর মেয়র তাঁর ব্যক্তিগত মাইক্রোবাসে করে উল্লাপাড়ায় যাচ্ছিলেন। নগরবাড়ী-বগুড়া মহাসড়কে উল্লাপাড়া রেলস্টেশন বাসস্ট্যান্ডে মাইক্রোবাসের সঙ্গে একটি সিএনজিচালিত অটোরিকশার (সিএনজি) ধাক্কা লাগে। এতে সিএনজির যাত্রী সোবাহান ছিটকে পড়েন। একপর্যায়ে তিনি মাইক্রোবাসের চাকায় পিষ্ট হয়ে গুরুতর আহত হন। এ সময় তাঁকে উল্লাপাড়া ২০ শয্যার হাসপাতালে নেওয়া হয়। পরে অবস্থার অবনতি হলে বগুড়ার শহীদ জিয়াউর রহমান মেডিকেল কলেজ হাসপাতালে নেওয়ার পথে তিনি মারা যান। সোবাহান মাইক ব্যবসায়ী ছিলেন। এ ঘটনায় থানায় সাধারণ ডায়েরি (জিডি) করা হয়েছে।
