

পবিত্র ঈদুল আজহা ও শারদীয় দুর্গাপূজার ছুটি কাটিয়ে লঞ্চে করে ঢাকায় যাত্রা শুরু করেছেন চাঁদপুর ও আশপাশের জেলার লোকজন। লঞ্চে যাত্রীদের চাপ তাই বেশি। এ অবস্থায় ধারণক্ষমতার বেশি যাত্রী নিয়ে চাঁদপুর ছাড়ছে লঞ্চগুলো।
আজ শনিবার চাঁদপুর লঞ্চঘাটে গিয়ে দেখা যায়, যাত্রীদের উপচে পড়া ভিড়। সকাল সাতটা থেকে বেলা দুইটা পর্যন্ত ঢাকার উদ্দেশে সব কয়টি লঞ্চ ধারণক্ষমতার চেয়ে কয়েক গুণ বেশি যাত্রী নিয়ে নির্দিষ্ট সময়ের এক ঘণ্টা আগেই লঞ্চঘাট ছাড়ে।
অনেক যাত্রীর নির্দিষ্ট লঞ্চে সিট বুকিং থাকা সত্ত্বেও প্রচণ্ড ভিড়ের কারণে তাঁরা লঞ্চে উঠতে পারেননি বলে অভিযোগ করেছেন। তবে তাঁরা পরবর্তী লঞ্চের জন্য অপেক্ষা করতে থাকেন।
চাঁদপুর লঞ্চঘাটে জেলা প্রশাসন, পুলিশ ও বাংলাদেশ অভ্যন্তরীণ নৌ কর্তৃপক্ষের (বিআইডব্লিউটিএ) কর্মকর্তাদের উপস্থিতি লক্ষ করা গেছে। চাঁদপুর নৌপুলিশ ফাঁড়ির ইনচার্জ মুহ. মনির আহমেদ জানান, দুপুর ১২টায় ছেড়ে যাওয়া আব-এ-জমজম লঞ্চের মালিককে ছাদে যাত্রী পরিবহনের দায়ে ভ্রাম্যমাণ আদালতের নির্বাহী ম্যাজিস্ট্রেট সঞ্জয় কুমার মহন্ত ১০ হাজার টাকা জরিমানা করেছেন।
চাঁদপুর বিআইডব্লিউটিএর উপপরিচালক মোবারক হোসেনের দাবি, কোনো লঞ্চই অতিরিক্ত যাত্রী বহন করছে না। বাড়তি যাত্রী ওঠার আগেই ঘাট থেকে সব লঞ্চ ছেড়ে যাচ্ছে।
