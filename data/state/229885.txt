
রাজশাহী বিশ্ববিদ্যালয় স্কুল অ্যান্ড কলেজ শাখা ছাত্রলীগের সাবেক সহসভাপতি রবিউল ইসলাম হত্যা মামলার সঠিক পুনঃতদন্ত ও দোষীদের দৃষ্টান্তমূলক শাস্তির দাবি জানিয়েছে তাঁর পরিবার। গতকাল বৃহস্পতিবার বিশ্ববিদ্যালয়ের ক্যাফেটেরিয়ায় এক সংবাদ সম্মেলনে এ দাবি জানানো হয়।বেলা ১১টায় অনুষ্ঠিত ওই সংবাদ সম্মেলনে লিখিত বক্তব্য পাঠ করেন রবিউলের চাচা জাকির হোসেন। লিখিত বক্তব্যে বলা হয়, মামলায় অভিযুক্তদের অবস্থান দেখিয়ে দেওয়া হলেও তাঁদের ধরা হচ্ছে না। হত্যা মামলার চারজন আসামিকে গ্রেপ্তার করা হলেও তিনজন জামিনে ছাড়া পান। তাঁরা জামিনে বেরিয়ে এসে বাদীপক্ষকে নানা ধরনের ভয়ভীতি দেখাচ্ছেন।দুই বছর পার হলেও মামলার অগ্রগতি না হওয়ায় অসন্তোষ প্রকাশ করে বলা হয়, এর আগে বাদীপক্ষ ও সাক্ষীদের সঙ্গে যোগাযোগ ছাড়াই অভিযোগপত্র দেওয়া হয়েছিল। এ অভিযোগপত্রের বিপক্ষে আদালতে নারাজি দেওয়া হলে আদালত তা পুনঃতদন্তের জন্য গোয়েন্দা পুলিশকে নির্দেশ দেন। সংবাদ সম্মেলনে হত্যাকাণ্ডের মূল রহস্য উদ্ঘাটন করে সঠিক অভিযোগপত্র দিয়ে দোষীদের দৃষ্টান্তমূলক শাস্তির দাবি জানানো হয়। এ জন্য প্রধানমন্ত্রী, স্বরাষ্ট্রমন্ত্রী ও রাজশাহীর আইনশৃঙ্খলা রক্ষাকারী বাহিনীর হস্তক্ষেপ কামনা করা হয়।২০১৩ সালের ১৪ এপ্রিল বিকেলে বিশ্ববিদ্যালয়ের চারুকলা মাঠে স্থানীয় মেহেরচণ্ডী এলাকায় দুর্বৃত্তদের হামলায় নিহত হন রবিউল ইসলাম। ঘটনার পর রবিউলের ভাই শফিকুল ইসলাম বাদী হয়ে নগরের বোয়ালিয়া মডেল থানায় ১২ জনের নামে মামলা করেন।
