
সুনামগঞ্জের দক্ষিণ সুনামগঞ্জ উপজেলায় আজ বৃহস্পতিবার ট্রাকচাপায় লাকি রানী দাস (১৩) নামের এক স্কুলছাত্রীর মৃত্যু হয়েছে। সে উপজেলার ঘাগলি-নারায়ণপুর মাধ্যমিক বিদ্যালয়ের ষষ্ঠ শ্রেণির শিক্ষার্থী ছিল। নিহত লাকি নারায়ণপুর গ্রামের যতীন্দ্র কুমার দাসের মেয়ে। 
এলাকাবাসী সূত্রে জানা গেছে, সকাল ১০টার দিকে লাকি বিদ্যালয়ের পাশে সুনামগঞ্জ-দিরাই সড়কের ঘাগলি এলাকায় রাস্তা পারাপারের সময় মালবাহী একটি ট্রাক তাকে চাপা দেয়। এতে ঘটনাস্থলে লাকি মারা যায়। স্থানীয় লোকজন ট্রাকটি আটক করলেও চালক পালিয়ে গেছেন। দক্ষিণ সুনামগঞ্জ থানার ভারপ্রাপ্ত কর্মকর্তা (ওসি) আল আমিন জানান, নিহত স্কুলছাত্রীর লাশ উদ্ধার করে ময়নাতদন্তের জন্য সুনামগঞ্জ সদর হাসপাতালের মর্গে পাঠানো হয়েছে। ট্রাকচালককে আটকের চেষ্টা চলছে।
