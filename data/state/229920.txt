

চাকরিতে কোটা সংস্কারের দাবিতে আন্দোলনরত শিক্ষার্থীদের ওপর পুলিশের হামলার প্রতিবাদে ঢাকা বিশ্ববিদ্যালয়ের সায়েন্স অ্যানেক্স ভবনের সামনে (কেন্দ্রীয় শহীদ মিনারের বিপরীতে) মানববন্ধন করছেন বিশ্ববিদ্যালয়ের ভূগোল ও পরিবেশ বিভাগসহ কয়েকটি বিভাগের শিক্ষার্থীরা। তাঁরা বিভিন্ন ধরনের প্ল্যাকার্ড, ফেস্টুন হাতে নিয়ে প্রতিবাদ জানাচ্ছেন।

মানববন্ধনে অংশ নিয়েছেন ঢাকা বিশ্ববিদ্যালয়ের ভূগোল ও পরিবেশ বিভাগের শিক্ষার্থী শিখা সরকার। তিনি বলছিলেন, ‘আমাদের ক্যাম্পাসে গতকাল যে ঘটনা ঘটেছে, তা লজ্জাজনক। আমরা আমাদের ক্যাম্পাসে নিরাপদ নই। তাই এখানে প্রতিবাদ জানাতে এসেছি।’
একই বিভাগের আরেক শিক্ষার্থী শারফুর রহমান বলেন, ‘আমরা তো কোনো অন্যায্য দাবি করিনি, তাহলে পুলিশ কেন এ হামলা করল? আমরা এ হামলার বিচার চাই।’  মানববন্ধনে অংশ নেওয়া শিক্ষার্থীরা বলছেন, কোটা সংস্কারের যে দাবি, তা যৌক্তিক। এটা সরকারের মেনে নেওয়া উচিত।
 
