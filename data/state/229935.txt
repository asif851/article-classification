
হবিগঞ্জের খোয়াই, পুরাতন খোয়াই ও সুতাং নদের ওপর চলছে নানা অত্যাচার। একদিকে চলছে নদীর বুক থেকে অবৈধভাবে বালু উত্তোলন ও দখল, অন্যদিকে কলকারখানার বর্জ্য ফেলে দূষিত করা হচ্ছে নদের পানি। এতে নদীর গতিপথ পরিবর্তন হয়ে সম্প্রতি একটি ঘাট বন্ধ হয়েছে।আজ রোববার বিশ্ব নদী দিবস। এ উপলক্ষে গতকাল শনিবার বাংলাদেশ পরিবেশ আন্দোলন (বাপা) জেলা কমিটির পক্ষ থেকে খোয়াই নদের পাড়ে সমাবেশ, মানববন্ধন, প্রচারপত্র পাঠ ও বিলি করা হয়। সেখানেই কথাগুলো বলা হয়। সমাবেশে সভাপতিত্ব করেন বাপার জেলা শাখার সভাপতি ইকরামুল ওয়াদুদ।সকাল ১০টা থেকে বেলা ১টা পর্যন্ত সমাবেশ হয়। এতে বিভিন্ন শ্রেণি-পেশার মানুষ অংশ নেন। অনুষ্ঠানে বক্তারা নদীর দখল ও দূষণ রোধ করে সুস্থ নদীর তীরে সুস্থ নগর গড়ে তোলার দাবি জানান। তাঁরা সীমানা জরিপ করে পুরাতন খোয়াই নদ দখলমুক্ত করতে প্রশাসনের কাছে দাবি জানান।প্রচারপত্রে বলা হয়, সময়ের পরিক্রমায় খোয়াই ও পুরাতন খোয়াই নদ নানা সমস্যায় আক্রান্ত হয়ে বর্তমানে সংকটজনক পর্যায়ে উপনীত হয়েছে। বর্তমানে খোয়াই নদটি একদিকে ভারতের জল সীমিতকরণের আওতায় পড়ে ক্ষীণতোয়া হয়ে যাচ্ছে। অপরদিকে কিছু অপরিণামদর্শী মানুষের কাজের ফলে ধ্বংস হয়ে যাচ্ছে। নদীর কিনারা থেকে অপরিকল্পিতভাবে বালু উত্তোলন, তীরবর্তী বিভিন্ন স্থান দখল ও দূষণের ফলে নদটির অস্তিত্ব হুমকির মুখে পড়েছে।বক্তারা বলেন, হবিগঞ্জ শহরের গরুরবাজার এলাকার পশ্চিম দিকে একটি নৌকাঘাট ছিল। এ ঘাট থেকে হবিগঞ্জসহ পাশের কিশোরগঞ্জের ২০-২৫টি ইউনিয়নের মানুষের যাতায়াত ছিল। দুই-তিন বছর ধরে ঘাটটি বন্ধ। যে জায়গাটিতে ঘাট ছিল, খোয়াই নদের ওই অংশটুকুর গতিপথ বদলে গেছে। গরুর বাজারের পাশ দিয়ে বয়ে যাওয়া খোয়াই নদের অংশটি প্রায় আধ কিলোমিটার দূরে সরে গেছে। অপরিকল্পিত বালু উত্তোলন ও মাটি কাটার কারণে এমনটি হয়েছে।সমাবেশের শুরুতে ধারণা বক্তব্য উপস্থাপন করেন খোয়াই রিভার ওয়াটারকিপার ও বাপার জেলা সাধারণ সম্পাদক তোফাজ্জল সোহেল। এতে বক্তব্য দেন বাপার জেলা সহসভাপতি তাহমিনা বেগম, যুগ্ম সম্পাদক সিদ্দিকী হারুন, হবিগঞ্জ পৌরসভার সাবেক কমিশনার হাবিবুর রহমান, সংস্কৃতিকর্মী মুজিবুর রহমান, পরিবেশকর্মী আহসানুল হক, মীর সজল, মুক্তাদির হোসেন, রুবেল আহমেদ, শেখ ওসমান গণি, তাছলিমা জাহান, মাহমুদুল হাসানসহ অনেকে।
