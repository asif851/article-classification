
মানিকগঞ্জের শিবালয় উপজেলার পাটুরিয়া ঘাটের অদূরে পদ্মা নদীতে লঞ্চডুবির ঘটনায় আরও সাতটি লাশ উদ্ধার করা হয়েছে। পরিচয় নিশ্চিত হওয়ার পর গতকাল বুধবার সন্ধ্যায় লাশগুলো স্বজনদের কাছে হস্তান্তর করা হয়।লঞ্চডুবির ঘটনায় গতকাল সন্ধ্যা পর্যন্ত মোট ৭৮ জনের লাশ উদ্ধার হলো। ওই সময় পর্যন্ত পাঁচজন নিখোঁজ ছিলেন।পাটুরিয়া নৌ-পুলিশ ফাঁড়ির পরিদর্শক শেখ গোলাম মোর্শেদ খাইরুল্লাহ জানান, উদ্ধারের পর লাশগুলো পাটুরিয়া ঘাটে বাংলাদেশ অভ্যন্তরীণ নৌপরিবহন কর্তৃপক্ষের (বিআইডব্লিউটিএ) যাত্রী ছাউনিতে রাখা হয়। পরিচয় নিশ্চিত হওয়ার পর স্বজনদের কাছে লাশগুলো হস্তান্তর করা হয়। সাতটি লাশের মধ্যে পাঁচজনের বাড়ি মানিকগঞ্জ জেলার বিভিন্ন এলাকায়। তিনি জানান, লাশ উদ্ধারের জন্য নদীর ভাটিতে বিভিন্ন এলাকায় নৌ-পুলিশ ও ফায়ার সার্ভিসের উদ্ধারকর্মীরা টহল দিচ্ছেন। এ টহলে গতকাল সকাল ৯টা থেকে বেলা ১১টা পর্যন্ত শিবালয়ের মালুচি এলাকায় পদ্মা নদী থেকে একজন নারী এবং হরিরামপুর উপজেলার বাল্লা এলাকা থেকে চারজন পুরুষ ও এক শিশুর লাশ উদ্ধার করা হয়। অপর এক শিশুর লাশ উদ্ধার করা হয় হরিরামপুরের আন্দারমানিক এলাকা থেকে।মানিকগঞ্জের জেলা প্রশাসক রাশিদা ফেরদৌস জানান, নিখোঁজ ব্যক্তিদের খোঁজ না পাওয়া পর্যন্ত সন্ধান অভিযান অব্যাহত থাকবে।নিখোঁজ যারা: লঞ্চডুবির ঘটনায় নিখোঁজ আছেন: বগুড়ার গাবতলী উপজেলার আবদুস সামাদের ছেলে মোস্তফা মাহফুজ, রাজবাড়ীর পাংশা উপজেলার মৃত সেকেন আলীর স্ত্রী আসিরুন্নেছা, নড়াইলের লোহাগড়া উপজেলার হাসেম শেখের মেয়ে সাহেদা বেগম, একই জেলার মরাগাতি উপজেলার আইয়ুব আলী শেখের স্ত্রী আনোয়ারা বেগম এবং ফরিদপুরের নগরকান্দা উপজেলার মরহুম গণি মোল্লার ছেলে ইউনুস মোল্লা।গত রোববার দুপুর পৌনে ১২টার দিকে পাটুরিয়া লঞ্চঘাটের অদূরে নার্গিস-১ নামের একটি কার্গো জাহাজ এমভি মোস্তফা নামের যাত্রীবোঝাই লঞ্চকে ধাক্কা দেয়। এতে লঞ্চটি উল্টে ডুবে যায়।অজ্ঞাত লাশ উদ্ধার:ভোলা প্রতিনিধি জানান, দৌলতখানের মেঘনা নদী থেকে গতকাল বুধবার অজ্ঞাত এক ব্যক্তির (৫৫) লাশ উদ্ধার করেছে পুলিশ। পুলিশের ধারণা, এটি পাটুরিয়ায় পদ্মা নদীতে ডুবে যাওয়া লঞ্চের যাত্রীর লাশ। লাশ উদ্ধার করে গতকাল বিকেলে ময়নাতদন্তের জন্য ভোলা সদর হাসপাতালের মর্গে পাঠানো হয়েছে।দৌলতখান থানার ভারপ্রাপ্ত কর্মকর্তা (ওসি) খায়রুল কবির জানান, স্থানীয়দের কাছ থেকে খবর পেয়ে লাশটি উদ্ধার করা হয়। পরনে ছিল চেক লুঙ্গি ও গায়ে পুরোনো কোট ও সোয়েটার।
আরও পড়ুন
লঞ্চডুবিতে মৃতের সংখ্যা বেড়ে ৭০ লঞ্চ ডুবে ৪৩ প্রাণহানি
