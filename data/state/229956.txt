
টাঙ্গাইলের সখীপুরে গত রোববার থেকে ১০ দিনব্যাপী ফালু চান ওরফে ফাইলা পাগলার মেলা শুরু হয়েছে। প্রতিবছর পৌষের চাঁদে মেলাটি বসে উপজেলার প্রত্যন্ত এলাকা দাড়িয়াপুর গ্রামে। মূল মেলা ১০ দিনের হলেও চলে মাসজুড়ে।আয়োজকদের সূত্রে জানা গেছে, ২০০৩ সালের ১৭ জানুয়ারি রাত নয়টায় এ মেলায় জেএমবি বোমা বিস্ফোরণ ঘটালে মাজারের খাদেম আবদুল গণিসহ আটজন নিহত ও ১৫ জন আহত হন। ওই সময় কয়েক বছর মেলায় লোক সমাগম কম ঘটলেও পরে মেলায় আগের পরিবেশ ফিরে আসে। ৬৭ বছর ধরে এ মেলা চলছে।গতকাল বুধবার মেলা প্রাঙ্গণে গিয়ে জানা যায়, টাঙ্গাইলের ১২টি উপজেলা ছাড়াও সিলেট, চট্টগ্রাম, খুলনা, বাগেরহাট, ময়মনসিংহ, জামালপুর, শেরপুর, মানিকগঞ্জ, গাজীপুর ও ঢাকার সাভার এলাকার হাজারো ভক্ত-আশেকান গরু, ছাগল, হাঁস-মুরগিসহ নানা মানত নিয়ে মেলায় এসেছেন।ফাইলা পাগলার মেলা পরিচালনা কমিটির সাধারণ সম্পাদক সানোয়ার হোসেন জানান, মূলত ফাইলা-ভক্ত ও আশেকানরা তাঁদের মানত পূরণ করতেই প্রতিবছর এখানে আসেন।
