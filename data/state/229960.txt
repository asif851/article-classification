
দেশের প্রথম কৃত্রিম উপগ্রহ ‘বঙ্গবন্ধু-১’ উৎক্ষেপণের কাজ আরও এক ধাপ এগিয়ে গেল। রাশিয়ার উপগ্রহ কোম্পানি ইন্টারস্পুটনিকের কাছ থেকে কক্ষপথ (অরবিটাল স্লট) কেনার আনুষ্ঠানিক চুক্তি হয়েছে। ২০১৭ সালের ডিসেম্বরেই এই স্যাটেলাইট উৎক্ষেপণের পরিকল্পনা করা হয়েছে। মহাকাশের ১১৯ দশমিক ১ পূর্ব দ্রাঘিমায় ২ কোটি ৮০ লাখ মার্কিন ডলারের সমপরিমাণ প্রায় ২১৯ কোটি টাকায় কেনা হয়েছে এ স্লট। এখানেই উড়বে দেশের প্রথম স্যাটেলাইট বঙ্গবন্ধু-১। আজ বৃহস্পতিবার বাংলাদেশ টেলিযোগাযোগ নিয়ন্ত্রণ কমিশন (বিটিআরসি) ও ইন্টারস্পুটনিকের মধ্যে এ-সংক্রান্ত একটি চুক্তি সই হয়েছে। বিটিআরসির চেয়ারম্যান সুনীল কান্তি বোসের উপস্থিতিতে সংস্থাটির কমিশনার এবং বঙ্গবন্ধু স্যাটেলাইট বাস্তবায়ন কমিটির আহ্বায়ক মনিরুল আলম ও ইন্টারস্পুটনিকের মহাপরিচালক ভাদিম বেলভ চুক্তিতে সই করেন।চুক্তি অনুসারে প্রাথমিকভাবে ১৫ বছরের জন্য অরবিটাল স্লট কেনা হচ্ছে। তবে ১৫ বছর করে আরও দুবার চুক্তির মেয়াদ বাড়ানোর সুযোগ রয়েছে বলে জানিয়েছে বিটিআরসি।
সুনীল কান্তি বোস জানিয়েছেন, এ চুক্তির মাধ্যমে বঙ্গবন্ধু স্যাটেলাইট প্রকল্পের বড় একটি অগ্রগতি হয়েছে। এর পরের কাজগুলোর মধ্যে রয়েছে স্যাটেলাইটের মূল অংশ তৈরি, উৎক্ষেপণ, গ্রাউন্ড কন্ট্রোল স্টেশন নির্মাণ ও বিমার কাজ। ২০১৭ সালের ডিসেম্বরের মধ্যে স্যাটেলাইট উৎক্ষেপণের লক্ষ্যমাত্রা নির্ধারণ করা হয়েছে বলেও জানান তিনি।
