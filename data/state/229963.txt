
আদিবাসীদের ভূমি বেদখলের চেষ্টার প্রতিবাদে আয়োজিত শান্তিপূর্ণ কর্মসূচিতে পুলিশের বাধার প্রতিবাদে আজ রোববার খাগড়াছড়ির মানিকছড়ি উপজেলায় ছয় ঘণ্টা সড়ক অবরোধ ডেকেছে ‘মানিকছড়ি ভূমি রক্ষা কমিটি’ নামের একটি সংগঠন।সংগঠনের সদস্যসচিব রুইসিং প্রু মারমা মুঠোফোনে প্রথম আলোকে জানান, মানিকছড়ি উপজেলায় বক্রিপাড়া ও মনাদংপাড়ায় আদিবাসীদের ভূমি ও বৌদ্ধবিহারের জায়গা জোরপূর্বক দখল করার চেষ্টা চলছে। এর প্রতিবাদে গতকাল শনিবার সকালে মানিকছড়ি উপজেলা সদরের ধর্মঘর এলাকায় শান্তিপূর্ণ মানববন্ধন কর্মসূচি পালন করার চেষ্টা করেন তাঁরা। কিন্তু কর্মসূচি পালনে বাধা এবং সমবেত লোকজনকে তাড়িয়ে দেওয়া হয়। এর প্রতিবাদে আজ রোববার সকাল ৬টা থেকে দুপুর ১২টা পর্যন্ত তাঁরা সড়ক অবরোধ কর্মসূচি পালন করবেন।কর্মসূচিতে বাধা দেওয়ার বিষয়ে জানতে চাইলে মানিকছড়ি থানার ভারপ্রাপ্ত কর্মকর্তা (ওসি) শফিকুল ইসলাম বলেন, মানিকছড়ি কলেজ এলাকায় লোকজন জড়ো হচ্ছে জেনে পুলিশ ওই এলাকায় যায়। পুলিশের উপস্থিতি দেখে লোকজন চলে যায়। কর্মসূচি পালনে বাধ দেওয়া হয়নি বা কাউকে তাড়িয়েও দেওয়া হয়নি।
