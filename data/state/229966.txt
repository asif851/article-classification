
আগামী সোমবার থেকে পরবর্তী ঘোষণা না দেওয়া পর্যন্ত ১৮-দলীয় জোটের ডাকা অনির্দিষ্টকালের অবরোধ স্থগিত করা হয়েছে। 
আজ শনিবার রাতে বিএনপির গুলশান কার্যালয়ে দলটির সহদপ্তর সম্পাদক শামীমুর রহমান সাংবাদিকদের এ কথা জানান।
এর আগে শুক্রবার ও আজ শনিবারের জন্য অবরোধ স্থগিত ঘোষণা করা হয়।তবে রোববার থেকে আবার অবরোধ চলবে বলে ঘোষণা দেওয়া হয়।পরে আজ এ ঘোষণায় রোববারের পর সোমবার থেকে আবারও অবরোধ স্থগিত করা হলো।
প্রহসনের নির্বাচনের ফলাফল বাতিল ও ভোটের দিন সারা দেশে নেতা-কর্মীদের হত্যার প্রতিবাদে ১৮-দলীয় জোটের ডাকা হরতাল গত বুধবার সন্ধ্যা ছয়টায় শেষ হয়। চলতি বছরের ১ জানুয়ারি থেকে সারা দেশে ১৮-দলীয় জোটের ডাকা অনির্দিষ্টকালের অবরোধ চলছে। এর আগে গত ২৬ নভেম্বর থেকে পাঁচ দফায় মোট ২২ দিনের অবরোধ পালন করে বিরোধীদলীয় জোট। অবরোধ চলাকালে কয়েক দফায় হরতালের ডাক দেওয়া হয়।
