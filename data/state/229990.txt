
বাংলাদেশ সোসাইটি অব মেডিসিন এমবিবিএস কোর্সে দেশের মানুষের স্বাস্থ্য চাহিদার কথা মাথায় রেখে শিক্ষাক্রম ঢেলে সাজানোর সুপারিশ করেছে। তিন দিন ধরে চলা ‘ইন্টারন্যাশনাল কংগ্রেস অব বাংলাদেশ’ শেষে দেশের প্রথিতযশা মেডিসিন বিশেষজ্ঞরা ১২ দফা সুপারিশ উপস্থাপন করেন।
রাজধানীর একটি হোটেলে ১৬ থেকে ১৮ ডিসেম্বর পর্যন্ত বাংলাদেশ সোসাইটি অব মেডিসিন বাংলাদেশের স্বাস্থ্য খাত নিয়ে আলোচনা করে। ওই সম্মেলনে দেশ-বিদেশের সহস্রাধিক মেডিসিন বিশেষজ্ঞ উপস্থিত ছিলেন। ১০০ জন বক্তা সম্মেলনে বক্তব্য দেন। সম্মেলনে বৈজ্ঞানিক আলোচনা ছাড়াও বিতর্ক অনুষ্ঠিত হয়। বিতর্কের বিষয় ছিল মেডিকেল শিক্ষাব্যবস্থা।
ওই সম্মেলনে দেশের মেডিসিন বিশেষজ্ঞরা দেশজুড়ে সংক্রামক ও অসংক্রামক ব্যাধির ওপর জরিপ চালানো ও সে অনুযায়ী চিকিৎসা প্রতিষ্ঠানগুলোয় চিকিৎসা পদ্ধতিতে সামঞ্জস্য আনার কথা বলেন।
উদ্বোধনী অনুষ্ঠানে প্রধান অতিথি ছিলেন স্বাস্থ্য অধিদপ্তরের মহাপরিচালক অধ্যাপক আবুল কালাম আজাদ। উদ্বোধনী অনুষ্ঠানে বাংলাদেশ সোসাইটি অব মেডিসিনের সভাপতি খান আবুল কালাম আজাদ বাংলাদেশে মেডিসিন বিশেষজ্ঞদের প্রয়োজনীয়তার কথা উল্লেখ করেন। বিজ্ঞপ্তি
