
ঢাকা দক্ষিণ সিটি করপোরেশন নির্বাচনে আওয়ামী লীগ সমর্থিত মেয়র পদপ্রার্থী সাঈদ খোকন বায়তুল মোকাররম জাতীয় মসজিদে মুসল্লিদের কাছে ভোট ও দোয়া চেয়েছেন। জুমার নামাজের পর মসজিদের পেশ ইমাম মিজানুর রহমান মোনাজাতে সাইদ খোকনের জয়ের জন্য দোয়া চান।আজ শুক্রবার জুমার নামাজের পর বায়তুল মোকাররম জাতীয় মসজিদের মিনারের পাশে দাঁড়িয়ে মুসল্লিদের কাছে ভোট ও দোয়া চান সাঈদ খোকন। তিনি বলেন, বায়তুল মোকাররম মসজিদের সঙ্গে তাঁর পারিবারিক সম্পর্ক রয়েছে। এই মসজিদে তাঁর বাবার জানাজা হয়েছে। দাদা মাজেদ সরদারও মসজিদের সঙ্গে সংশ্লিষ্ট ছিলেন। নির্বাচিত হলে বায়তুল মোকাররম জাতীয় মসজিদের জন্য যা যা দরকার, সবই করবেন বলে প্রতিশ্রুতি দেন সাইদ খোকন। ইলিশ মাছ প্রতীকে ভোট দিতে তিনি মুসল্লিদের প্রতি আহ্বান জানান।নির্বাচনী আচরণবিধি অনুসারে ধর্মীয় উপাসনালয়ে প্রচার চালানোর ওপর বিধিনিষেধ জারি করা হয়েছে। আচরণবিধিতে বলা হয়েছে, কোনো প্রার্থী বা তাঁর পক্ষে অন্য কোনো ব্যক্তি মসজিদ, মন্দির, গির্জা বা অন্য কোনো ধর্মীয় উপাসনালয়ে কোনোপ্রকার প্রচার চালাতে পারবেন না।
