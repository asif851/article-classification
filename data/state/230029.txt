
ঘন কুয়াশার কারণে সাড়ে আট ঘণ্টা বন্ধ থাকার পর মাদারীপুরের কাঁঠালবাড়ি-শিমুলিয়া নৌপথে ফেরি চলাচল শুরু হয়েছে । দুর্ঘটনা এড়াতে লঞ্চ ও স্পিডবোট চলাচলও বন্ধ ছিল। এখন সেগুলোও চলছে। গতকাল শনিবার দিবাগত রাত দুইটা থেকে চলাচল বন্ধ করে দেওয়া হয়। আজ রোববার সকাল ১০টা ৪০ মিনিটের দিকে চলাচল আবার শুরু হয়।
কুয়াশার কারণে পদ্মা নদীতে দিক ঠিক করতে পারছেন না ফেরিচালক। তাই নদীর বিভিন্ন জায়গায় বেশ কয়েকটি ফেরি নোঙর করে রাখা হয়। পরে বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) নির্দেশে মধ্যরাত থেকেই বন্ধ রাখা হয় নৌযান চলাচল।
নৌযান চলাচল বন্ধ থাকায় ঘাটের দুই পারে পারাপারের অপেক্ষায় ছিল কয়েকশ যানবাহন। এগুলোর মধ্যে অ্যাম্বুলেন্স, কুরিয়ার সার্ভিসের গাড়িও ছিল। বেশ কয়েকটি যানবাহন ছিল পণ্যবাহী।
মাদারীপুরের কাঁঠালবাড়ি ফেরিঘাটের ব্যবস্থাপক মো. সালাম হোসেন নৌযান চলাচল শুরুর বিষয়টি জানিয়েছেন।
