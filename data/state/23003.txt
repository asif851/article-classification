
ঢাকা-নেত্রকোনা সড়কের ময়মনসিংহের তারাকান্দা উপজেলার শিমুলিয়ায় গতকাল বৃহস্পতিবার একটি বাসের ধাক্কায় অপর একটি বাস পুকুরে পড়ে পাঁচজন নিহত হয়েছেন। এ ঘটনায় আহত হন আরও ৩০ যাত্রী।এদিকে গত বুধবার ঢাকা-চট্টগ্রাম মহাসড়কের দাউদকান্দি উপজেলার বারপাড়া এলাকায় সড়ক দুর্ঘটনায় দুইজন প্রাণ হারান।তারাকান্দায় দুর্ঘটনার শিকার বাসের যাত্রী, এলাকাবাসী ও পুলিশ সূত্র জানায়, নেত্রকোনার পূর্বধলা উপজেলা থেকে গতকাল সকালে একটি বাস শেরপুরের উদ্দেশে যাত্রা করে। বেলা ১১টার দিকে তারাকান্দার শিমুলিয়ায় এটিকে ধাক্কা দেয় নেত্রকোনাগামী একটি বাস। ফলে নেত্রকোনা থেকে আসা বাসটি নিয়ন্ত্রণ হারিয়ে রাস্তার পাশের পুকুরে পড়ে যায়। এতে ঘটনাস্থলেই পাঁচজন মারা যান। নিহতেরা হলেন, শেরপুর সদর উপজেলার কৃষ্ণপুর দড়িপাড়া গ্রামের বিল্লাল হোসেন (৪৫), নিজাম উদ্দিন (৩৬), রহিম উদ্দিন (৫০), মজনু মিয়া (৩০) ও টাঙ্গারীয়া গ্রামের মিন্টু (৬০)। আহত হন ৩০ জন।তারাকান্দা থানার ভারপ্রাপ্ত কর্মকর্তা (ওসি) মকবুল হোসেন মোল্লা জানান, আহতদের ময়মনসিংহ মেডিকেল কলেজ হাসপাতালসহ বিভিন্ন চিকিৎসা কেন্দ্রে ভর্তি করা হয়েছে।তারাকান্দা থানার পরিদর্শক (তদন্ত) আলী আহমেদ গতকাল বিকেলে জানান, দুর্ঘটনাকবলিত বাসের চালক স্বপন চন্দ্র পালকে আটক করা হয়েছে। তবে অপর বাসটি চিহ্নিত করা যায়নি।দাউদকান্দি হাইওয়ে পুলিশ জানায়, বুধবার সকাল সাতটার দিকে ঢাকা-চট্টগ্রাম মহাসড়কের দাউদকান্দি উপজেলার বারপাড়া এলাকায় ঢাকা থেকে চট্টগ্রামগামী একটি কাভার্ড ভ্যান নিয়ন্ত্রণ হারিয়ে উল্টে সিএনজিচালিত একটি অটোরিকশার ওপর পড়ে। এতে অটোরিকশার যাত্রী দাউদকান্দির মালাখালা গ্রামের মতিউর রহমান (৬০) ও চাঁদপুরের কচুয়া উপজেলার বায়েক গ্রামের রুহুল আমীন (৬২) ঘটনাস্থলেই মারা যান। আহত হন অটোরিকশার আরও দুই যাত্রী। তাঁদের কুমিল্লা মেডিকেল কলেজ হাসপাতালে নেওয়া হয়। হতাহতরা সবাই দিনমজুর।
