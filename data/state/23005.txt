
কুমিল্লার চৌদ্দগ্রাম উপজেলায় যাত্রীবাহী বাসে পেট্রলবোমা নিক্ষেপের ঘটনায় করা মামলায় বিএনপির স্থায়ী কমিটির সদস্য এম কে আনোয়ারকে কারাগারে পাঠানোর নির্দেশ দিয়েছেন আদালত। ওই মামলায় আজ মঙ্গলবার তাঁর জামিন আবেদন নামঞ্জুর করা হয়।বেলা ১১টার দিকে বিএনপি নেতা এম কে আনোয়ার কুমিল্লার পাঁচ নম্বর আমলি আদালতে হাজিরা দেন। আজ ওই মামলায় জামিন আবেদনের শুনানি ছিল। সিনিয়র জুডিশিয়াল ম্যাজিস্ট্রেট শহীদুল্লাহ কায়সার তাঁর জামিন আবেদন নামঞ্জুর করেন।এ বছরের ২ ফেব্রুয়ারি রাত আড়াইটার দিকে চৌদ্দগ্রাম উপজেলার জগমোহনপুর এলাকায় ঢাকা-চট্টগ্রাম মহাসড়কে ঢাকাগামী আইকন পরিবহনের যাত্রীবাহী একটি বাসে পেট্রলবোমা ছোড়ে দুর্বৃত্তরা। এতে আটজন নিহত ও ২০ জন আহত হন। এ ঘটনায় চৌদ্দগ্রাম থানা-পুলিশ ৫৬ জনের নামে মামলা করে। ওই মামলার অন্যতম আসামি এম কে আনোয়ার।
