
নির্বাচনে টাকার প্রভাব খাটানো ও সন্ত্রাসী কর্মকাণ্ড থেকে দূরে থাকা, নির্বাচনী আচরণবিধি মেনে চলা এবং নির্বাচিত হলে সিটি করপোরেশনকে দুর্নীতিমুক্ত, কার্যকর ও জনকল্যাণমূলক প্রতিষ্ঠান হিসেবে গড়ে তোলার অঙ্গীকার করেছেন নারায়ণগঞ্জ সিটি করপোরেশনের মেয়র প্রার্থীরা। তাঁরা নিজ নিজ নির্বাচনী প্রতিশ্রুতির মধ্য দিয়ে নারায়ণগঞ্জকে একটি বাসযোগ্য নগরীতে পরিণত করার অঙ্গীকারও ব্যক্ত করেন।গতকাল শনিবার নারায়ণগঞ্জ ক্লাবে সুশাসনের জন্য নাগরিক—সুজন আয়োজিত ‘জনগণের মুখোমুখি’ অনুষ্ঠানে মেয়র পদপ্রার্থীরা এসব অঙ্গীকার করেন।অনুষ্ঠানে মেয়র পদে প্রতিদ্বন্দ্বিতাকারী সব প্রার্থী উপস্থিত ছিলেন। তাঁরা সুজন প্রণীত ১৩ দফা লিখিত অঙ্গীকারনামায় সই করেন। এ ছাড়া উপস্থিত ভোটাররা ভোট দেওয়াকে পবিত্র দায়িত্ব মনে করে সৎ, যোগ্য ও জনকল্যাণে নিবেদিত প্রার্থীকে ভোট দেওয়ার অঙ্গীকার করেন। ভোটারদের শপথনামা পাঠ করান অনুষ্ঠানের সঞ্চালক ও সুজনের সম্পাদক বদিউল আলম মজুমদার। আওয়ামী লীগের প্রার্থী ও সদ্য সাবেক মেয়র সেলিনা হায়াৎ আইভী বলেন, জরাজীর্ণ অবস্থায় তিনি নারায়ণগঞ্জ সিটি করপোরেশনের কাজ শুরু করেছিলেন। যেসব কাজ শুরু করেছিলেন, তার অনেকগুলোরই ৭০ ভাগ শেষ হয়েছে। বাকি ৩০ ভাগ তিনি নির্বাচিত হয়েই শেষ করতে চান। ‘বড় বড়’ প্রতিশ্রুতি দিতে পারবেন না উল্লেখ করে আইভী বলেন, স্থানীয় সরকার চাইলেই সবকিছু করতে পারে না। এখানে সরকারের বিভিন্ন বিভাগ আছে, যাদের নিয়ে সমন্বিতভাবে কাজ করতে হয়। বিএনপির মেয়র প্রার্থী সাখাওয়াত হোসেন খান বলেন, মেয়র হলে সব পেশার মানুষকে নিয়ে প্রথমে নারায়ণগঞ্জ শহরের জন্য তিনি একটি মহাপরিকল্পনা করবেন। পরবর্তী সময়ে সেই পরিকল্পনা অনুযায়ীই কাজ করবেন। এ ছাড়া ময়লা-আবর্জনা পরিষ্কার করে একটি সবুজ নগরী গড়ার প্রতিশ্রুতি দেন তিনি।ইসলামী আন্দোলন বাংলাদেশের প্রার্থী মো. মাছুম বিল্লাহ, ইসলামী ঐক্যজোটের প্রার্থী মুফতি এজহারুল হক ও কল্যাণ পার্টির মো. রাশেদ ফেরদৌস নারায়ণগঞ্জকে যানজট, মাদক ও সন্ত্রাসমুক্ত করার প্রত্যয় ব্যক্ত করেন।বিপ্লবী ওয়ার্কার্স পার্টির প্রার্থী মাহবুবুর রহমান ইসমাঈল যানজট, দূষণ ও জলাবদ্ধতামুক্ত নগরী গড়ার প্রতিশ্রুতি দেন। অনুষ্ঠানের শুরুতে সুজনের নির্বাহী সদস্য সৈয়দ আবুল মকসুদ বলেন, উন্নয়ন, সুশাসন, গণতন্ত্র যাতে সুপ্রতিষ্ঠিত হয়, সেটাই চায় সুজন।  সুজনের নারায়ণগঞ্জ জেলা কমিটির সভাপতি আবদুর রহমানের সভাপতিত্বে অনুষ্ঠানে সংগঠনটির মহানগর কমিটির সভাপতি আহসানুল চৌধুরী, জেলা কমিটির সাধারণ সম্পাদক ধীমান সাহা, কেন্দ্রীয় সমন্বয়কারী দিলীপ কুমার সরকার প্রমুখ উপস্থিত ছিলেন।
