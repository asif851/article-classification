
চট্টগ্রামে জঙ্গিদের বিরুদ্ধে করা দুটি মামলায় সাক্ষ্য গ্রহণ হয়েছে। নগরের বায়েজিদ বোস্তামী থানায় করা ‘লেংটা ফকিরের’ আস্তানায় জোড়া খুন ও বিস্ফোরক মামলায় গতকাল রোববার চট্টগ্রাম মহানগর দায়রা জজ মো. শাহেনূরের আদালতে এ সাক্ষ্য গ্রহণ করা হয়। পরে আদালত আগামী ৬ সেপ্টেম্বর সাক্ষ্য গ্রহণের পরবর্তী দিন ধার্য করেন।গত বছরের ৪ সেপ্টেম্বর বায়েজিদ বোস্তামী থানার আকবর টিলায় ফকিরের আস্তানায় জুমার নামাজের সময় ঘুমন্ত অবস্থায় রহমত উল্লাহ ওরফে লেংটা ফকির ও তাঁর খাদেম আবদুল কাদেরকে গলা কেটে হত্যা করা হয়। এই ঘটনায় অজ্ঞাতপরিচয় এক যুবককে আসামি করে কাদেরের ছোট ভাই নুরুল ইসলাম বাদী হয়ে বায়েজিদ বোস্তামী থানায় হত্যা ও বিস্ফোরক আইনে মামলা করেন। এই মামলার তদন্ত চলাকালে ৫ অক্টোবর কর্ণফুলী থানার খোয়াজনগরে একটি বাসায় অভিযান চালিয়ে অস্ত্র-গুলি, গ্রেনেডসহ জেএমবির পাঁচজনকে গ্রেপ্তার করে নগর ডিবি পুলিশ। তাঁদের একজন সুজন ওরফে বাবু পরে আদালতে দেওয়া স্বীকারোক্তিমূলক জবানবন্দিতে স্বীকার করেন, শরিয়তবিরোধী কাজ করায় লেংটা ফকির ও তাঁর খাদেমকে তাঁদের নেতা ফারদিনের নির্দেশে খুন করা হয়।চট্টগ্রাম মহানগর সরকারি কৌঁসুলি মো. ফখরুদ্দিন চৌধুরী বলেন, দুই মামলায় দুই সাক্ষী মো. ইসকান্দর ও মো. আরিফ সাক্ষ্য দেন। তাঁরা ঘটনাস্থলের আশপাশের বাসিন্দা। দুই সাক্ষী আদালতকে জানান, সুজনকে নিয়ে পুলিশ অভিযান চালিয়ে লেংটা ফকিরকে খুনের ঘটনায় ব্যবহৃত দা গত বছরের ৬ অক্টোবর উদ্ধার করেন আস্তানার পাশ থেকে। এ ছাড়া ঘটনার পরপরই পাশের একটি নালা থেকে রক্তমাখা শার্ট উদ্ধার করা হয়। শার্টটি সুজনের।
