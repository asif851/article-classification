
নোয়াখালী সদর উপজেলার বারাহিপুর গ্রামের দুই বাড়িতে গত সোমবার দিবাগত রাতে দুর্ধর্ষ ডাকাতি হয়েছে।
একই রাতে জেলার কোম্পানীগঞ্জের মৌলভীবাজার এলাকায় ডাকাতির প্রস্তুতিকালে দুজনকে গণপিটুনি দিয়ে পুলিশে সোপর্দ করেছে জনতা।
পুলিশ ও স্থানীয় সূত্রে জানা গেছে, সোমবার রাত আড়াইটার দিকে ১০-১২ জনের একদল সশস্ত্র ডাকাত বারাহিপুর গ্রামের আবদুল মজিদের বাড়িতে হানা দেয়। প্রথমে ডাকাতেরা বাড়ি ও পাকা ভবনের ফটকের তালা ভেঙে ভেতরে  ঢোকে। এরপর পরিবারের নারী-পুরুষদের অস্ত্রের মুখে জিম্মি করে এক লাখ ২০ হাজার টাকা, প্রায় আট ভরি স্বর্ণালংকার ও পাঁচটি মুঠোফোন লুট করে নিয়ে যায়। পরে ডাকাতেরা পার্শ্ববর্তী প্রবাসী আবদুস শহিদের বাড়িতে হানা দেয়। সেখানেও একই কায়দায় স্বর্ণালংকার, নগদ টাকা, মুঠোফোন এবং মূল্যবান মালামাল লুট করা হয়।
গতকাল মঙ্গলবার সকালে সহকারী পুলিশ সুপার (হেডকোয়ার্টার) মো. জসিম উদ্দিন চৌধুরী ঘটনাস্থল পরিদর্শন করেন।
এদিকে কোম্পানীগঞ্জের মৌলভীবাজার এলাকায় ডাকাতির প্রস্তুতিকালে মো. ইউনুছ ও সবুজ প্রকাশ ওরফে বাচ্চু নামের দুজনকে আটক করে গণপিটুনি দেয় জনতা। এরপর তাদের পুলিশে সোপর্দ করা হয়। পরে ইউনুছকে নোয়াখালী মেডিকেল কলেজ হাসপাতালে ভর্তি করা হয়।
পুলিশ জানায়, আটক ব্যক্তিদের কাছ থেকে ডাকাতির কাজে ব্যবহূত সরঞ্জাম উদ্ধার করা হয়েছে। এ ঘটনায় মামলা হয়েছে।
