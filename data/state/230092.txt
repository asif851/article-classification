
চিকিৎসকদের অনুপস্থিতির কারণে নারায়ণগঞ্জের সোনারগাঁ উপজেলা স্বাস্থ্য কমপ্লেক্স থেকে রোগীরা চিকিৎসাসেবা পাচ্ছে না বলে অভিযোগ করেছেন জনপ্রতিনিধিরা। গত বৃহস্পতিবার উপজেলা আইনশৃঙ্খলা কমিটির মাসিক সভায় এই অভিযোগ করেন তাঁরা।সভায় উপজেলা মহিলা ভাইস চেয়ারম্যান নাছিমা আক্তার অভিযোগ করে বলেন, স্বাস্থ্য কমপ্লেক্সের চিকিৎসকদের অধিকাংশ ঢাকায় বসবাস করেন। তাঁরা সপ্তাহে দুই-এক দিন এসে হাজিরা খাতায় স্বাক্ষর করে আবার ঢাকায় ফিরে যান।চিকিৎসকেরা উপস্থিত না থাকায় এলাকাবাসী সরকারি এ হাসপাতালের চিকিৎসাসেবা থেকে বঞ্চিত হচ্ছে। সেবা না পেয়ে গরিব রোগীদের ঢাকার বিভিন্ন সরকারি হাসপাতালে যেতে হচ্ছে। পরে সভাকালীন কমিটির একাধিক সদস্য স্বাস্থ্য কমপ্লেক্সের চিকিৎসকদের বিরুদ্ধে ব্যবস্থা নেওয়ার জন্য স্বাস্থ্যমন্ত্রী বরাবর লিখিত অভিযোগ দেওয়ার জন্য উপজেলা নির্বাহী কর্মকর্তাকে অনুরোধ করেন।স্বাস্থ্য কমপ্লেক্সের চিকিৎসকদের অনিয়ম নিয়ে একাধিক জনপ্রতিনিধির বক্তব্যে তোপের মুখে পড়েন উপজেলা স্বাস্থ্য ও পরিবার পরিকল্পনা কর্মকর্তা লোকমান হোসেন।এ সময় লোকমান হোসেন বলেন, চিকিৎসকদের নিয়মিত উপস্থিত রাখার জন্য তিনি ব্যবস্থা নেবেন। চিকিৎসাসেবা থেকে যাতে মানুষ বঞ্চিত না হয়, সেদিকে দৃষ্টি রাখবেন।উপজেলা নির্বাহী কর্মকর্তা আবু নাছের ভূঞার সভাপতিত্বে সভায় বক্তব্য দেন কমিটির উপদেষ্টা উপজেলা পরিষদের দুই ভাইস চেয়ারম্যান শাহ আলম রূপন ও নাছিমা আক্তার, সহকারী কমিশনার (ভূমি) মেহেদী হাসান, সোনারগাঁ থানার ভারপ্রাপ্ত কর্মকর্তা কামরুল ইসলাম প্রমুখ।
