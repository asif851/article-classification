
গত ১৩ মাসের ব্যবধানে তৃতীয় দফায় পানির দাম ২৭ শতাংশ বাড়াল ঢাকা ওয়াসা। আজ মঙ্গলবার থেকে পানির এই নতুন দাম কার্যকর হচ্ছে।
ওয়াসার নতুন নির্ধারিত দাম অনুযায়ী, এখন থেকে আবাসিক সংযোগের ক্ষেত্রে প্রতি ১ হাজার লিটার পানির দাম হবে ১০ টাকা ৫০ পয়সা। আগে তা ছিল ১০ টাকা। আর বাণিজ্যিক ক্ষেত্রে ৩২ টাকার জায়গায় হাজার লিটার পানির দাম হবে ৩৩ টাকা ৬০ পয়সা।
গত বছরের জুলাইয়ে ৫ শতাংশ হারে দাম বাড়ানোর পর আবাসিক ক্ষেত্রে পানির দাম হাজার লিটারে হয় ৮ টাকা ৪৯ পয়সা। ওই বছরের নভেম্বরেই প্রায় ১৭ শতাংশ বাড়িয়ে যোগ করা হয় ১ টাকা ৫১ পয়সা। দাম দাঁড়ায় ১০ টাকা। বাণিজ্যিক ক্ষেত্রে গত বছরের জুলাইয়ে ৫ শতাংশ বাড়ানোর ফলে দাম দাঁড়ায় ২৮ টাকা ২৮ পয়সা। আর নভেম্বরে দাম বাড়ানো হয় ৩২ টাকা।
ওয়াসার বাণিজ্যিক ব্যবস্থাপক উত্তম কুমার রায় বলেন, ‘পানির উৎপাদন খরচ এবং পরিচালনা ব্যয় বেড়ে যাওয়াতেই এ দাম বাড়াতে হয়েছে। আমরা সব সময় মূল্যস্ফীতির বিষয়টি বিবেচনায় রাখি। এর নিরিখেই দাম বাড়ানো হয়েছে।’
ঢাকা ওয়াসার নিয়ম অনুযায়ী এর পরিচালনা বোর্ড প্রতিবছর ৫ শতাংশ দাম বৃদ্ধি করতে পারে। জ্বালানির দাম বাড়ানোর ক্ষেত্রে এনার্জি রেগুলেটরি কমিশনের প্রক্রিয়া থাকলেও পানির ক্ষেত্রে তা নেই।
ভোক্তাদের অধিকার নিয়ে কাজ করা সংগঠন কনজ্যুমারস অ্যাসোসিয়েশন অব বাংলাদেশের (ক্যাব) সভাপতি গোলাম রহমান বলেন, ‘ওয়াসার পরিচালনা বোর্ড তাদের ক্ষমতা ব্যবহার করে পানির দাম বাড়ায়। ওয়াসার অব্যবস্থাপনা ও দুর্নীতি এবং পানির মান বৃদ্ধি না করেই তা করা হচ্ছে। এটা ভোক্তাদের ঘাড়ে বোঝা হিসেবে চাপে।’ গোলাম রহমান বলেন, ‘অব্যবস্থাপনা কমালে, দুর্নীতি কমালে পানির দাম এভাবে বাড়াতে হবে না।’
