
ঢাকা-কলকাতার মধ্যে চলাচলকারী যাত্রীবাহী মৈত্রী এক্সপ্রেস ট্রেন চলাচল এক দিন বাড়ানোর সিদ্ধান্ত নিয়েছে বাংলাদেশ ও ভারত সরকার। ট্রেনটি বর্তমানে উভয় দিক থেকে সপ্তাহে তিন দিন করে চলছে। এবার এই চলাচল সপ্তাহে চার দিন করা হয়েছে।
১১ নভেম্বর ভারতের কেন্দ্রীয় রেলমন্ত্রী সুরেশ প্রভু দিল্লি থেকে ভিডিও কনফারেন্সের মাধ্যমে বর্ধিত দিনের যাত্রার শুভসূচনা করবেন। ইতিমধ্যে কলকাতার পূর্ব রেলের জেনারেল ম্যানেজারকে এই নতুন যাত্রার কথা চিঠি দিয়ে জানিয়েছেন রেল বোর্ডের নির্বাহী পরিচালক (ট্রাফিক, রেল) মনোজ কুমার শ্রীবাস্তব।
রেল সূত্রে বলা হয়েছে, গত আগস্টে ঢাকায় দুই দেশের প্রতিনিধিদের এক বৈঠকে রেলযাত্রা তিন দিনের পরিবর্তে চার দিন করার সিদ্ধান্ত হয়। বর্তমানে মৈত্রী এক্সপ্রেস সপ্তাহের শনি, সোম ও মঙ্গলবার সকালে কলকাতা থেকে ছেড়ে যায় আর ঢাকা থেকে ছেড়ে যায় বুধ, শুক্র ও রোববার। ১১ নভেম্বর থেকে এই ট্রেন সপ্তাহের প্রতি শুক্রবার কলকাতা থেকে ও শনিবার ঢাকা থেকে ছেড়ে যাবে।
২০০৮ সালের ১৪ এপ্রিল এই মৈত্রী ট্রেনের যাত্রা হয়েছিল।
