
গণমাধ্যমকে ‘সরকারি খাঁচায়’ বন্দীর ফিকির হচ্ছে বলে অভিযোগ করেছে বিএনপি। দলটি বলেছে, জবাবদিহি ও দায়বদ্ধতার কথা বলে সরকার গণমাধ্যমের কণ্ঠরোধ করতে নীতিমালা করছে।
আজ সোমবার সকালে বিএনপির কেন্দ্রীয় কার্যালয়ে অনুষ্ঠিত সংবাদ সম্মেলনে দলটির যুগ্ম মহাসচিব রুহুল কবির রিজভী এ কথা বলেন।
রুহুল কবির বলেন, সংবাদপত্র, সংবাদ সংস্থা, অনলাইনসহ বিভিন্ন মাধ্যমকে জবাবদিহির আওতায় আনার ধোয়া তুলে সরকার আইন করতে যাচ্ছে। টেলিভিশন বন্ধেও নাকি আইন করা হচ্ছে। তিনি বলেন, বিএনপি মনে করে গণমাধ্যমকে খাঁচায় পুরতে সরকার সুপরিকল্পিতভাবে এসব করছে। এটা বাকশাল কায়েমের একটি ভিন্ন পন্থা। তিনি সরকারকে গণমাধ্যম নিয়ন্ত্রণের সর্বনাশা পথ থেকে সরে আসার আহ্বান জানান।
বিএনপির এই নেতা বলেন, তোবা গ্রুপের শ্রমিকদের দাবির সঙ্গে বিএনপি একাত্মতা প্রকাশ করছে। শ্রমিকদের দ্রুত সব বকেয়া বেতন পরিশোধে ব্যবস্থা নেওয়ারও দাবি জানাচ্ছে বিএনপি।
রিজভী বিএনপির স্থায়ী কমিটির সদস্য খন্দকার মোশাররফকে মুক্তি না দেওয়ার সমালোচনা করে বলেন, উচ্চ আদালত জামিন দিলেও তাঁকে অন্যায়ভাবে আটক করে রাখা হয়েছে। সরকার হত্যা, গুম, খুনের মাধ্যমে ক্ষমতা চিরস্থায়ী করতে চায় বলেও অভিযোগ করেন তিনি।
সংবাদ সম্মেলনে বিএনপির কেন্দ্রীয় নেতা সৈয়দ মোয়াজ্জেম হোসেন, খায়রুল কবির, আবদুল লতিফ প্রমুখ উপস্থিত ছিলেন।
