
গাজীপুরে গতকাল শনিবার বিদ্যালয় শিক্ষকদের বিতর্ক প্রতিযোগিতা অনুষ্ঠিত হয়েছে। বেসরকারি সংস্থা ব্র্যাক ও ডিবেট ফর ডেমোক্রেসির যৌথ আয়োজনে বীজ প্রত্যয়ন এজেন্সি মিলনায়তনে এই প্রতিযোগিতা হয়।অনুষ্ঠানে প্রধান অতিথি হিসেবে গাজীপুরের অতিরিক্ত জেলা প্রশাসক (রাজস্ব) সেবাস্টিন রেমা এবং বিশেষ অতিথি বীজ প্রত্যয়ন এজেন্সির পরিচালক আবদুল মালেক ও জেলা শিক্ষা কর্মকর্তা রেবেকা সুলতানা উপস্থিত ছিলেন। সঞ্চালকের দায়িত্ব পালন করেন ডিবেট ফর ডেমোক্রেসির চেয়ারম্যান হাসান আহমেদ চৌধুরী।গাজীপুরের বিভিন্ন স্কুল থেকে আসা শিক্ষক ও শিক্ষার্থীদের উপস্থিতিতে দুপুর সাড়ে ১২টার দিকে বিতর্ক প্রতিযোগিতা শুরু হয়। ‘সাংস্কৃতিক কর্মকাণ্ডই পারে তরুণ সমাজকে মাদকের হাত থেকে রক্ষা করতে’ শীর্ষক প্রতিযোগিতায় পক্ষে অংশ নেন মুন্সিগঞ্জের বজ্রযোগিনী উচ্চবিদ্যালয় এবং বিপক্ষে কালিয়াকৈর আক্কেল আলী উচ্চবিদ্যালয়ের শিক্ষকেরা। জমজমাট এ বিতর্কে মুন্সিগঞ্জের বজ্রযোগিনী উচ্চবিদ্যালয়ের শিক্ষকেরা চ্যাম্পিয়ন হন। আগামী মার্চে চ্যাম্পিয়ন দল ঢাকার ওসমানী স্মৃতি মিলনায়তনে জাতীয় প্রতিযোগিতার কোয়ার্টার ফাইনালে অংশ নেবে। প্রতিযোগিতা শেষে বিজয়ী ও বিজিত দলকে পদক ও ক্রেস্ট দেওয়া হয়।
