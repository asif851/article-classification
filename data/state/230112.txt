
মানবতাবিরোধী অপরাধে সর্বোচ্চ দণ্ড পাওয়া জামায়াতে ইসলামীর আমির মতিউর রহমান নিজামীকে কারাগারে মৃত্যু পরোয়ানা পড়ে শোনানো হয়েছে। তিনি আইনজীবীদের সঙ্গে পরামর্শ করে রায় পুনর্বিবেচনা (রিভিউ) চেয়ে আবেদন করবেন বলে কারা কর্তৃপক্ষকে জানিয়েছেন।নিজামীর মৃত্যু পরোয়ানা আজ বুধবার সকাল নয়টার দিকে গাজীপুরের কাশিমপুর কেন্দ্রীয় কারাগার পার্ট-২-এ পৌঁছায়। এরপর কারা কর্তৃপক্ষ তাঁকে মৃত্যু পরোয়ানা পড়ে শোনায়। কাশিমপুর কেন্দ্রীয় কারাগার পার্ট-২-এর তত্ত্বাবধায়ক প্রশান্ত কুমার বণিক বলেন, নিজামীকে মৃত্যু পরোয়ানা পড়ে শোনানো হয়েছে। তিনি তাঁর আইনজীবীদের সঙ্গে পরামর্শ করে রিভিউ আবেদন করবেন বলে তাঁদের জানিয়েছেন।ঢাকা কেন্দ্রীয় কারাগারের তত্ত্বাবধায়ক জাহাঙ্গীর কবীর সাংবাদিকদের জানান, ভোর সোয়া পাঁচটার দিকে নিজামীর মৃত্যু পরোয়ানাটি গাজীপুরের কাশিমপুর কেন্দ্রীয় কারাগারের উদ্দেশে পাঠানো হয়।কারা সূত্র জানায়, ঢাকা কেন্দ্রীয় কারাগারের উপকারাধ্যক্ষ মো. মাজহারুল ইসলামের নেতৃত্বে নিজামীর মৃত্যু পরোয়ানা কাশিমপুর কেন্দ্রীয় কারাগারে পাঠানো হয়।
নিজামীর ফাঁসির রায় বহাল রেখে আপিলের পূর্ণাঙ্গ রায় গতকাল মঙ্গলবার প্রকাশিত হয়। এরপর একাত্তরের গুপ্তঘাতক আলবদর বাহিনীর নেতা নিজামীর মৃত্যু পরোয়ানা জারি করেন আন্তর্জাতিক অপরাধ ট্রাইব্যুনাল।
আপিল বিভাগের রায় ঘোষণার প্রায় আড়াই মাস পর গতকাল বিকেলে নিজামীর মামলার পূর্ণাঙ্গ রায় প্রকাশিত হয়। ১৫৩ পৃষ্ঠার পূর্ণাঙ্গ এই রায় লিখেছেন আপিল বিভাগের বিচারপতি নাজমুন আরা সুলতানা। এই রায়ের সঙ্গে একমত হয়ে সই করেছেন প্রধান বিচারপতি সুরেন্দ্র কুমার সিনহা, বিচারপতি সৈয়দ মাহমুদ হোসেন ও বিচারপতি হাসান ফয়েজ সিদ্দিকী।
নিজামীর ফাঁসি বহালের পূর্ণাঙ্গ রায় সুপ্রিম কোর্টের রেজিস্ট্রার জেনারেলের কার্যালয় থেকে প্রকাশিত হওয়ার পর সন্ধ্যায় তা ট্রাইব্যুনালের রেজিস্ট্রারের কার্যালয়ে পৌঁছায়। প্রক্রিয়া শেষে নিজামীর মৃত্যু পরোয়ানায় সই করেন ট্রাইব্যুনালের তিন বিচারক।
পূর্ণাঙ্গ রায় প্রকাশের পর অ্যাটর্নি জেনারেল মাহবুবে আলম বলেন, রায় পুনর্বিবেচনা (রিভিউ) চেয়ে আবেদন করতে ১৫ দিন সময় পাবেন নিজামী। আজ (বুধবার) থেকে এই দিন গণনা শুরু হবে।
অ্যাটর্নি জেনারেল তাঁর নিজ কার্যালয়ে সাংবাদিকদের বলেন, যদি ১৫ দিনের মধ্যে নিজামী রিভিউ আবেদন না করেন, তবে আইন অনুসারে দণ্ড কার্যকরের প্রক্রিয়া শুরু করবে সরকার। যদি সময়মতো রিভিউ আবেদন করা হয়, তবে রায়ের কার্যকারিতা স্থগিত থাকবে। রিভিউ খারিজ হলে মৃত্যুদণ্ড কার্যকরের প্রক্রিয়া আবার শুরু হবে। সে ক্ষেত্রে সর্বশেষ সুযোগ হিসেবে আসামি রাষ্ট্রপতির কাছে অপরাধ স্বীকার করে প্রাণভিক্ষা চাইতে পারবেন। প্রাণভিক্ষার আবেদন না করলে কিংবা আবেদন করার পর নাকচ হয়ে গেলে ফাঁসি কার্যকর করা হবে।
মুক্তিযুদ্ধকালে মানবতাবিরোধী অপরাধের মামলায় ২০১৪ সালের ২৯ অক্টোবর নিজামীকে ফাঁসির আদেশ দিয়ে রায়ে আন্তর্জাতিক অপরাধ ট্রাইব্যুনাল বলেছিলেন, নিজামী যে ঘৃণ্য অপরাধ করেছেন, মৃত্যুদণ্ড ছাড়া আর কোনো সাজা তাঁর জন্য যথেষ্ট নয়।
ট্রাইব্যুনালের ওই রায়ের বিরুদ্ধে নিজামী আপিল করেন। গত ৬ জানুয়ারি ট্রাইব্যুনালের দেওয়া সর্বোচ্চ দণ্ড বহাল রাখেন আপিল বিভাগ।
এ মামলায় নিজামীর বিরুদ্ধে রাষ্ট্রপক্ষ যে ১৬টি অভিযোগ আনে, ট্রাইব্যুনালে তার মধ্যে আটটি প্রমাণিত হয়। এর মধ্যে পাবনার বাউসগাড়ী ও ডেমরা গ্রামে ৪৫০ জনকে নির্বিচারে হত্যা ও ধর্ষণ, করমজা গ্রামে ১০ জনকে হত্যা ও তিনজনকে ধর্ষণ, ধুলাউড়ি গ্রামে ৫২ জনকে হত্যা এবং বুদ্ধিজীবী হত্যার পরিকল্পনার দায়ে (২,৪, ৬ ও ১৬ নম্বর অভিযোগ) নিজামীকে মৃত্যুদণ্ডাদেশ দেন ট্রাইব্যুনাল।
আপিল বিভাগের রায়ে করমজা গ্রামে ১০ জনকে হত্যা ও তিনজনকে ধর্ষণের দায় (৪ নম্বর অভিযোগ) থেকে নিজামীকে খালাস দেওয়া হয়। বাকি তিন অভিযোগে তাঁর ফাঁসির দণ্ড বহাল রাখা হয়।
ধর্মীয় অনুভূতিতে আঘাত দেওয়ার অভিযোগে করা এক মামলায় ২০১০ সালের ২৯ জুন নিজামীকে গ্রেপ্তার করা হয়। একই বছরের ২ আগস্ট তাঁকে মানবতাবিরোধী অপরাধের মামলায় গ্রেপ্তার দেখানো হয়। ২০১২ সালের ২৮ মে ট্রাইব্যুনাল তাঁর বিরুদ্ধে ১৬টি অভিযোগ গঠন করে মানবতাবিরোধী অপরাধের মামলার বিচার শুরু করেন। বিএনপি-জামায়াতের নেতৃত্বাধীন বিগত চারদলীয় জোট সরকারের মন্ত্রী ছিলেন নিজামী।
আরও পড়ুন..নিজামীর মৃত্যু পরোয়ানা জারি
নিজামীর মৃত্যু পরোয়ানা কাশিমপুর কারাগারে
