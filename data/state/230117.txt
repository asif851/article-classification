
হুমায়ূন আহমেদের ‘এইসব দিনরাত্রি’ নাটকে ‘টুনি’ চরিত্রে অভিনয় করা নায়ার সুলতানার লাশ কবর থেকে তোলা হয়েছে। আবার ময়নাতদন্তের জন্য আজ বৃহস্পতিবার দুপুর ১২টার দিকে ঢাকার বনানী কবরস্থান থেকে নায়ার সুলতানার লাশ তোলা হয়।
ঢাকার নির্বাহী ম্যাজিস্ট্রেট শামীমা বানুর উপস্থিতিতে নায়ার সুলতানার লাশ তোলা হয়। পুলিশের গুলশান বিভাগের উপকমিশনার (ডিসি) লুৎফুল কবীর প্রথম আলোকে এ কথা জানান। তিনি বলেন, স্যার সলিমুল্লাহ মেডিকেল কলেজ (মিডফোর্ড) মর্গে লাশের ময়নাতদন্ত হবে।
ময়নাতদন্ত প্রতিবেদনের জন্য অপেক্ষা পুলিশের
১৬ অক্টোবর রাতে রাজধানীর গুলশানের ১২৬ নম্বর রোডের একটি ফ্ল্যাট থেকে নায়ারের ঝুলন্ত লাশ উদ্ধার করে পুলিশ। হত্যার অভিযোগ এনে নায়ারের মা রাজিয়া সুলতানা নায়ারের স্বামী আলী আমিনসহ তিনজনের বিরুদ্ধে মামলা করেন। পুলিশ ওই দিন রাতেই আলী আমিনকে গ্রেপ্তার করে।

