
বাংলাদেশ আওয়ামী লীগের নবনির্বাচিত সাধারণ সম্পাদক ওবায়দুল কাদের দলের নেতা-কর্মীদের জনগণের সঙ্গে ভালো আচরণ করার পরামর্শ দিয়েছেন। না হলে সরকারের সব উন্নয়ন ম্লান হয়ে যাবে বলে মনে করেন তিনি।আজ সোমবার বিকেলে ফরিদপুর শহরের রাজবাড়ী রাস্তার মোড়ে এক পথসভায় তিনি এসব কথা বলেন। ঢাকা থেকে টুঙ্গিপাড়া যাওয়ার পথে তিনি এ পথসভায় যোগ দেন। স্থানীয় সরকার পল্লী উন্নয়ন ও সমবায়মন্ত্রী খন্দকার মোশাররফ হোসেনের পক্ষে নবনির্বাচিত সাধারণ সম্পাদককে ‘শুভেচ্ছা ও অভিনন্দন’ জানাতে এ পথসভার আয়োজন করে জেলা আওয়ামী লীগ ও সহযোগী সংগঠনগুলো।ওবায়দুল কাদের বলেন, নির্বাচনের আর মাত্র দুই বছর বাকি। নির্বাচনে ঝাঁপিয়ে পড়ুন। জনগণের দ্বারে দ্বারে যাওয়া শুরু করুন। জনগণের সঙ্গে ভালো আচরণ করুন। উন্নয়ন ম্লান হয়ে যাবে, যদি আচরণ ভালো না করেন।
সেতুমন্ত্রী বলেন, মোশাররফ ভাই (স্থানীয় সরকারমন্ত্রী খন্দকার মোশাররফ হোসেন) প্রধানমন্ত্রীর আশীর্বাদে অনেক উন্নয়ন করেছেন, তাঁর অনেক অর্জন, এ অর্জন বৃথা হয়ে যাবে যদি জনগণের সঙ্গে ভালো ব্যবহার না করেন। গুটিকয়েক ব্যক্তির আচরণের জন্য গোটা দলের বদনাম হতে পারে না। ভালো কাজের সুফল ঘরে তুলতে হলে জনগণকে খুশি করতে হবে।
দলীয় নেতা–কর্মীদের উদ্দেশে আচরণ ভালো করার আহ্বান জানিয়ে ওবায়দুল কাদের বলেন, মানুষের হৃদয়ে নাম লেখাতে হবে। কেননা, ফুলের মালা শুকিয়ে যাবে, কাগজের ফুল ছিঁড়ে যাবে, তোরণের ফুল ঝরে যাবে, ব্যানার–বিলবোর্ডের ছবি মুছে যাবে, পাথরে লেখা নাম ক্ষয়ে যাবে, কিন্তু হৃদয়ে লেখা নাম রয়ে যাবে। তাই জনগণের হৃদয়ে নাম লিখতে হবে।
‘আগামী নির্বাচনে আওয়ামী লীগকে জেতাতে হবে’ মন্তব্য করে ওবায়দুল কাদের বলেন, বাংলাদেশকে বাঁচাতে হলে, আওয়ামী লীগকে বাঁচাতে হবে, মুক্তিযুদ্ধকে বাঁচাতে হবে, গণতন্ত্রকে বাঁচাতে হবে এবং স্বাধীনতার মূল আদর্শকে বাঁচিয়ে রাখতে হবে।
ফরিদপুর জেলা আওয়ামী লীগের সভাপতি সুবল চন্দ্র সাহার সভাপতিত্বে সভায় সদর উপজেলা পরিষদ চেয়ারম্যান খন্দকার মোহতেশাম হোসেনসহ অঙ্গ ও সহযোগী সংগঠনের নেতারা বক্তব্য দেন। সভা শেষে ওবায়দুল কাদের টুঙ্গিপাড়ার উদ্দেশে রওনা হন।
এর আগে ওবায়দুল কাদের সভাস্থলে এসে পৌঁছালে কয়েক হাজার নেতা–কর্মী তাঁকে স্বাগত জানিয়ে বিভিন্ন স্লোগান দেন। পরে তাঁরা নবনির্বাচিত দলীয় সাধারণ সম্পাদককে ফুলের শুভেচ্ছায় সিক্ত করেন।
আগামীকাল মঙ্গলবার জাতির জনক বঙ্গবন্ধু শেখ মুজিবুর রহমানের জন্মস্থান টুঙ্গিপাড়ায় কেন্দ্রীয় আওয়ামী লীগের নবনির্বাচিত কার্যনির্বাহী সংসদের প্রথম সভা অনুষ্ঠিত হবে।
