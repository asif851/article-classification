
বর্ষার শুরু থেকেই এবার বৃষ্টির দেখা মিলছে কম। স্বাভাবিকের তুলনায় কম বৃষ্টি হচ্ছে। গত জুন মাসে সারা দেশে স্বাভাবিকের চেয়ে ২৯ ভাগ কম বৃষ্টি হয়েছে। জুলাইয়ের মাঝামাঝি সময়েও দেশের উত্তর ও মধ্যাঞ্চলে সেভাবে বৃষ্টির দাপট নেই। রাজধানী ঢাকায় গত সাত দিনে মাত্র ৩২ মিলিমিটার বৃষ্টি হয়েছে। তবে আগামীকাল শনিবারের পর দেশজুড়ে বৃষ্টির পরিমাণ বাড়বে বলে জানিয়েছে আবহাওয়া অধিদপ্তর।
আবহাওয়া অধিদপ্তরের তথ্য অনুযায়ী, ঢাকায় কম হলেও উপকূলীয় এলাকায় কয়েক দিন ধরে জোরেশোরে বৃষ্টি হচ্ছে। আজ শুক্রবার সকাল ছয়টা পর্যন্ত ২৪ ঘণ্টায় টেকনাফে ১০১, কক্সবাজারে ৬৮, মংলায় ৬৭, পটুয়াখালীতে ৪০, হাতিয়ায় ৩৭, যশোরে ২৪ মিলিমিটার বৃষ্টি হয়েছে। উপকূলীয় এলাকাসহ দক্ষিণ, দক্ষিণ-পশ্চিম ও দক্ষিণ-পূর্বাঞ্চলে বৃষ্টির দাপট থাকলেও ঢাকা, ময়মনসিংহ, সিলেট, রাজশাহী বিভাগে এর পরিমাণ বেশ কম।তবে শিগগিরই মৌসুমি বায়ু আরও সক্রিয় হবে। এ জন্য ঢাকাসহ মধ্যাঞ্চলে বৃষ্টি বাড়বে বলে জানিয়েছেন আবহাওয়া অধিদপ্তরের আবহাওয়াবিদ আবুল কালাম মল্লিক। তিনি প্রথম আলোকে বলেন, রোববার থেকে রাজশাহী, রংপুর ছাড়া দেশের প্রায় সব এলাকায় বৃষ্টি বাড়বে।আবহাওয়া অধিদপ্তরের আজকের পূর্বাভাসে বলা হয়েছে, ‘ঢাকা, ময়মনসিংহ, খুলনা, বরিশাল, চট্টগ্রাম ও সিলেট বিভাগের অনেক জায়গায় এবং রাজশাহী ও রংপুর বিভাগের কিছু কিছু জায়গায় অস্থায়ী দমকা হাওয়াসহ হালকা থেকে মাঝারি ধরনের বৃষ্টি অথবা বজ্রসহ বৃষ্টি হতে পারে। সেই সঙ্গে দেশের কোথাও কোথাও মাঝারি থেকে ভারী বৃষ্টি হতে পারে।’এদিকে জুন মাসে সারা দেশে স্বাভাবিকের চেয়ে ২৯ ভাগ কম বৃষ্টি হয়েছে। এর কারণ সম্পর্কে আবহাওয়াবিদ আবুল কালাম মল্লিক বলেন, মৌসুমি বায়ু সক্রিয় থাকলেও জুন মাসে দক্ষিণ-পূর্ব দিক থেকে জলীয় বাষ্পের ব্যাপক জোগান ছিল না। তাই তখন বৃষ্টি কম হয়েছে।আবহাওয়া অধিদপ্তরের তথ্য অনুযায়ী, জুন মাসে বঙ্গোপসাগরে দুটি মৌসুমি লঘুচাপ সৃষ্টি হয়। কিন্তু এর একটিও নিম্নচাপে পরিণত হয়নি। এ সময় বাংলাদেশে দক্ষিণ-পশ্চিম মৌসুমি বায়ু কম সক্রিয় থাকায় ঢাকা, চট্টগ্রাম, সিলেট, রাজশাহী ও বরিশাল বিভাগে স্বাভাবিকের চেয়ে কম বৃষ্টি হয়েছে। অবশ্য চলতি জুলাই মাসে বঙ্গোপসাগরে দু-তিনটি মৌসুমি লঘুচাপ সৃষ্টি হতে পারে, এর মধ্যে দু-একটি লঘুচাপ নিম্নচাপে পরিণত হতে পারে। তাই এ সময় স্বাভাবিকের চেয়ে সামান্য বেশি বৃষ্টি হতে পারে। জুলাই মাসে মৌসুমি বৃষ্টিপাতের কারণে দেশের উত্তর ও উত্তর-পশ্চিমাঞ্চলের কিছু কিছু এলাকায় স্বাভাবিক বন্যা হতে পারে বলে আবহাওয়া অধিদপ্তরের জুলাই মাসের পূর্বাভাসে উল্লেখ করা হয়েছে।
