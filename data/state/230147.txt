
বরিশালের আগৈলঝাড়া উপজেলার সাবেক নির্বাহী কর্মকর্তা (ইউএনও) গাজী তারিক সালমনের বিরুদ্ধে মামলা দায়েরকারী আওয়ামী লীগ নেতা সৈয়দ ওবায়দুল্লাহ সাজুকে দল থেকে সাময়িক বহিষ্কার করা হয়েছে। ওবায়দুল্লাহ সাজু বরিশাল জেলা আওয়ামী লীগের ধর্মবিষয়ক সম্পাদক।
আজ শুক্রবার বিকেলে গণভবনে আওয়ামী লীগের স্থানীয় সরকার নির্বাচন মনোনয়ন বোর্ডের বৈঠক শেষে সাংবাদিকের এ তথ্য জানান দলের সাধারণ সম্পাদক ওবায়দুল কাদের।
ওবায়দুল্লাহ সাজুকে সাময়িক বহিষ্কারের বিষয়টি প্রথম আলোকে নিশ্চিত করেন আওয়ামী লীগের যুগ্ম সাধারণ সম্পাদক মাহবুব উল আলম হানিফ।
গাজী তারিক সালমন বর্তমানে বরগুনা সদর উপজেলার ইউএনও হিসেবে দায়িত্ব পালন করছেন। আগৈলঝাড়ার ইউএনও হিসেবে দায়িত্ব পালনের সময় স্বাধীনতা ও জাতীয় দিবস পালন উপলক্ষে ছাপানো আমন্ত্রণপত্রে বঙ্গবন্ধু শেখ মুজিবুর রহমানের ছবি বিকৃত করার অভিযোগে তাঁর বিরুদ্ধে মামলা করেন ওবায়দুল্লাহ সাজু। এ মামলায় গত বুধবার ইউএনও গাজী তারিক সালমনকে কারাগারে পাঠানোর নির্দেশ দেওয়ার দুই ঘণ্টা পর জামিনে মুক্তি দেন আদালত। বরিশাল মুখ্য মহানগর হাকিম আদালতের বিচারক মো. আলী হোসাইন উভয় আদেশ দেন।
আরও পড়ুন... 
ইউএনওকে কারাগারে পাঠানোর ২ ঘণ্টা পর জামিনের আদেশ
