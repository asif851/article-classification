
বরিশাল নগরে ইঞ্জিনচালিত স্থানীয় যান ‘মাহেন্দ্রকে’ চাপা দিয়েছে একটি ট্রাক। এতে সাতজন নিহত হয়েছেন। আহত হয়েছেন কয়েকজন। আজ বৃহস্পতিবার সকাল সাড়ে নয়টার দিকে নগরের কাশীপুরের বাঁশতলায় ঢাকা-বরিশাল মহাসড়কে এ দুর্ঘটনা ঘটে। নিহত ব্যক্তিরা হলেন মো. সোহরাব হোসেন (৬০), মালেকা বেগম (৫৫), মো. আলতাফ মৃধা (৫০), রহিমা বেগম (৪০), স্বপন কুমার দাস (৪০), মো. মামুনুর রশীদ (২২) ও হৃদয় (১৪)। মহানগর পুলিশের (উত্তর) উপকমিশনার (ডিসি) মো. জিল্লুর রহমান বলেন, দুর্ঘটনাস্থলে চারজন ও হাসপাতালে তিনজন মারা যান। আহত ব্যক্তিরা বরিশাল শেরে বাংলা মেডিকেল কলেজ হাসপাতালে চিকিৎসাধীন। পুলিশ ও প্রত্যক্ষদর্শীদের ভাষ্য, ট্রাকটি বরিশাল থেকে মাওয়ার দিকে যাচ্ছিল। যাত্রীবাহী মাহেন্দ্রটি বাবুগঞ্জ উপজেলার রহমতপুর থেকে বরিশালের দিকে আসছিল। নগরের কাশীপুরের বাঁশতলা এলাকায় মাহেন্দ্রটিকে চাপা দেয় ট্রাক। এতে ঘটনাস্থলে চারজন নিহত হন। শেরে বাংলা মেডিকেল কলেজ হাসপাতালে চিকিৎসাধীন অবস্থায় মারা যান তিনজন। পুলিশ জানায়, ট্রাকের চালক ও তাঁর সহকারী পলাতক।
