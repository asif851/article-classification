
বগুড়ার শাজাহানপুরে ট্রাকের চাপায় এক স্কুলছাত্র নিহত হয়েছে। গতকাল রোববার উপজেলার সাজাপুর-আকন্দপাড়ায় এ দুর্ঘটনা ঘটে।ওই স্কুলছাত্রের নাম আশরাফুল আলম ওরফে হৃদয় (১৩)। সে উপজেলার সাজাপুর-বেলপুকুর উচ্চবিদ্যালয়ের নবম শ্রেণির ছাত্র ছিল। সে ডোমনপুকুর কারিগরপাড়ার নজরুল ইসলামের ছেলে।প্রত্যক্ষদর্শীরা জানান, গতকাল সকাল সোয়া আটটার দিকে প্রাইভেট পড়ে মাঝিড়া বন্দর থেকে বাইসাইকেল চালিয়ে বাড়ি ফিরছিল হৃদয়। এ সময় বন্দরের দিকে যাচ্ছিল মাটিবোঝাই একটি ট্রাক। মাঝিড়া-বীরগ্রাম সংযোগ সড়কের সাজাপুর-আকন্দপাড়ার কাছে এসে ট্রাকটি নিয়ন্ত্রণ হারিয়ে বাইসাইকেল আরোহী হৃদয়কে চাপা দেয়।শাজাহানপুর থানার ভারপ্রাপ্ত কর্মকর্তা (ওসি) আবদুল মান্নান জানান, স্থানীয় লোকজনের কাছ থেকে খবর পেয়ে পুলিশ ঘটনাস্থল থেকে হৃদয়ের লাশ উদ্ধার করে।
