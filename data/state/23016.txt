
ঢাকার মিরপুরের বাড়িতে অগ্নিকাণ্ডে মা ও সন্তানের পর প্রাণ গেল বাবারও। আজ বৃহস্পতিবার সকালে ঢাকা মেডিকেল কলেজ হাসপাতালের বার্ন ইউনিটে চিকিৎসাধীন অবস্থায় মারা যান মানিক মিয়া (৩৫)। গতকাল মারা যান তাঁর স্ত্রী মিনা আক্তার (২২)। অগ্নিকাণ্ডের রাতে গত মঙ্গলবার মারা যায় তাঁদের সাত মাসের সন্তান তামিম।
বাড়িটিতে গ্যাস জমে অগ্নিকাণ্ড ঘটে। গ্যাসের লাইনে ত্রুটি ছিল বলে প্রাথমিক ধারণা ফায়ার সার্ভিসের।
মিরপুর–১১ নম্বরের চার নম্বর সড়কের ওই বাড়ির নিচতলায় স্ত্রী ও সন্তানকে নিয়ে থাকতেন কেয়ারটেকার মানিক। সেখানে একটি ঘরে এই অগ্নিকাণ্ড ঘটে।
ঢাকা মেডিকেল পুলিশ ফাঁড়ির উপপরিদর্শক (এসআই) মো. বাচ্চু মিয়া মানিকের মৃত্যুর বিষয়টি নিশ্চিত করেছেন।
