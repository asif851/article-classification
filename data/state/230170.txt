
সব ক্ষেত্রে ছাত্রলীগের দখলদারির কারণে ঢাকা বিশ্ববিদ্যালয় প্রশাসনকে ব্যর্থ বলছে সমাজতান্ত্রিক ছাত্রফ্রন্ট।
আজ বৃহস্পতিবার সংগঠনের ৩৪তম প্রতিষ্ঠাবার্ষিকী উপলক্ষে অপরাজেয় বাংলার সামনে সমাজতান্ত্রিক ছাত্রফ্রন্ট সমাবেশ ও র‍্যালির আয়োজন করে।
ঢাকা বিশ্ববিদ্যালয়ে গত মঙ্গলবারের হামলা ও সংঘর্ষের ঘটনা উল্লেখ করে দলের কেন্দ্রীয় কমিটির সভাপতি ইমরান হানিফ বলেন, ‘হলে উঠতে হলেও ছাত্রলীগ ছাড়া ওঠা যায় না। সব ক্ষেত্রেই তাদের দখলদারি চলছে। প্রশাসন কিছুই করতে পারে না। এই প্রশাসন ব্যর্থ।’
উপাচার্য কার্যালয় ঘেরাও ও ভাঙচুরের কারণে ছাত্রলীগ উপাচার্যকে ‘উদ্ধার’ করতে গিয়েছিল—এ ধরনের কথার সমালোচনা করে ইমরান বলেন, চট্টগ্রাম বিশ্ববিদ্যালয়ে শান্তিপূর্ণ সমাবেশে ছাত্রলীগ হামলা চালিয়েছিল।
সমাবেশে তাদের ব্যানারে বেশ কিছু প্রসঙ্গের উল্লেখ ছিল—সন্ত্রাস-দখলদারিমুক্ত শিক্ষাঙ্গন প্রতিষ্ঠার সংগ্রামে একতার আহ্বান, অবিলম্বে ডাকসুসহ সকল কলেজ-বিশ্ববিদ্যালয়ে ছাত্র-সংসদ নির্বাচন দিতে হবে এবং শিক্ষার বাণিজ্যিকীকরণ, প্রশ্নপত্র ফাঁস ও পাঠ্যপুস্তকে সাম্প্রদায়িকতাকরণ রুখে দাঁড়ানো।
সাত কলেজের অধিভুক্ত বিষয়ে সমাজতান্ত্রিক ছাত্রফ্রন্টের সভাপতি বলেন, এই কলেজগুলোর শিক্ষার্থী সংখ্যা লাখের ওপরে। এদের শিক্ষাজীবন আরও অনিশ্চয়তায় পড়বে। তিনি এই কলেজগুলোকে বিশ্ববিদ্যালয়ে রূপান্তর করে বাকি কলেজগুলোতে এদের আওতাভুক্ত করার জন্য বলেন।
সমাবেশ থেকে ২৯ জানুয়ারির ধর্মঘট সফল করার জন্য বলা হয়, এ ধর্মঘট কোনো দলের নয়। এটা সাধারণ শিক্ষার্থীদের ধর্মঘট ছাত্রলীগের দখলদারির বিরুদ্ধে।
মৌন মানববন্ধন
নিপীড়নবিরোধী কর্মসূচিতে ছাত্রলীগের হামলার প্রতিবাদে ঢাকা বিশ্ববিদ্যালয়ের গণযোগাযোগ ও সাংবাদিকতা বিভাগের শিক্ষার্থীরা মানববন্ধন করেছেন। আজ বৃহস্পতিবার অপরাজেয় বাংলার পাদদেশে তারা মৌন মানববন্ধন করে।
গত মঙ্গলবার ঢাকা বিশ্ববিদ্যালয়ের উপাচার্য কার্যালয়ের সামনে সাধারণ শিক্ষার্থী ও বাম সংগঠনগুলোর নিপীড়নবিরোধী কর্মসূচিতে ছাত্রলীগের হামলার প্রতিবাদে তাঁদের এই মানববন্ধন। মুখে কালো কাপড় বেঁধে তাঁরা এই মানববন্ধন করেন।
মানববন্ধনে অংশ নেওয়া গণযোগাযোগ ও সাংবাদিকতা বিভাগের শিক্ষার্থী তারেক হাসান প্রথম আলোকে বলেন, ‘কথা না বলতে না বলতে কোনো কিছুতে কথা না বলার একটা সংস্কৃতি দাঁড়িয়ে গেছে।’ তিনি শিক্ষার্থীদের ওপর হামলার নিন্দা অপরাধীদের শাস্তি দাবি করেন।
