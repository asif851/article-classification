
রংপুরের তারাগঞ্জ উপজেলায় আবাদি জমির ওপরের মাটি বিক্রি করায় জমির উর্বরতা শক্তি নষ্ট হচ্ছে। এক শ্রেণির মাটি ব্যবসায়ী কৃষকদের অসচেতনতার সুযোগ নিয়ে কম মূল্যে ফসলি জমির উপরিভাগের মাটি কিনে ইটভাটায় বিক্রি করছেন। এতে ওই অসাধু ব্যবসায়ীরা লাভবান হচ্ছেন।
উপজেলা কৃষি কর্মকর্তার কার্যালয় সূত্রে জানা গেছে, উপজেলায় মোট ১২ হাজার ২৩ হেক্টর তিন ফসলি আবাদি জমি আছে। চার-পাঁচ বছর ধরে এসব আবাদি জমির উপরিভাগের মাটি এক শ্রেণির মাটি ব্যবসায়ী কৃষকদের কাছে কম দামে কিনে ইটভাটায় বেশি দামে বিক্রি করছেন।
উপজেলার উপসহকারী কৃষি কর্মকর্তা বিশ্বনাথ সরকার বলেন, ফসল উৎপাদনের জন্য শতকরা ৫ ভাগ যে জৈব উপাদান দরকার, তা সাধারণত মাটির ওপর থেকে ৮ ইঞ্চি গভীর পর্যন্ত থাকে। কিন্তু মাটি ব্যবসায়ীরা আবাদি জমির উপরিভাগের দেড় থেকে তিন ফুট পর্যন্ত কেটে নিচ্ছেন। এতে কেঁচোসহ উপকারী পোকামাকড় নষ্ট হচ্ছে। ফলে ভালো উৎপাদনক্ষমতাসম্পন্ন জমি হারিয়ে ফেলছে উর্বরতা শক্তি।
ইকরচালী ইউনিয়ন পরিষদের (ইউপি) সদস্য মিলন রহমান বলেন, প্রতিবছর বিভিন্ন পত্রিকায় আবাদি জমির উপরিভাগের মাটি বিক্রির সংবাদ প্রকাশ হচ্ছে। কিন্তু মাটি কাটা বন্ধে কেউ ব্যবস্থা নিচ্ছেন না।
গতকাল মঙ্গলবার উপজেলার জগদীশপুর, বুড়িরহাট, খিয়ারজুম্মা, শাহ্পাড়া, বরাতি, হাতীবান্ধা, চান্দেরপুকুর, মেনানগর, দোলাপাড়া, লক্ষ্মীপুর, মাটিয়ালপাড়াসহ কয়েকটি এলাকার লোকজনের সঙ্গে কথা বলে জানা গেছে, আবাদি জমি থেকে মাটি কেটে নিয়ে ১২টি ইটভাটায় আগামী বছরের জন্য মজুদ করা হচ্ছে। 
সরকারপাড়া গ্রামের কৃষক শহিদুল ইসলাম বলেন, ফসলি জমির মাটি বিক্রি করায় গর্তের সৃষ্টি হয়। এ গর্তের মধ্যে পাঁচ-ছয় বছর কোনো আবাদ হয় না। তিনি দুই বছর আগে ২৪ শতাংশ জমির মাটি বিক্রি করেছিলেন। এ কারণে এখনো সে জমিতে আগের অর্ধেক ধানও হয় না।
উত্তরপাড়া গ্রামের কৃষক জমশের আলী বলেন, ‘মাটি বেচলে জমির ক্ষতি হয়, এ কথা আগে বুঝবার পাই নাই। নগদ টাকা পাই বলে জমির মাটি বেচাই। ফসল কম হওয়ায় এলা বুঝিছি, মাটি বেচা ঠিক হয় নাই।’
মেনানগর গ্রামের মাটি ব্যবসায়ী সোনা মিয়া বলেন, ১২ শতক জমিতে দেড় ফুট গভীর করে মাটি কেটে নিলে ৮ হাজার ঘনফুট মাটি পাওয়া যায়। এই ৮ হাজার ঘনফুট মাটি শ্রমিক দিয়ে কেটে ট্রলিতে করে ইটভাটায় পৌঁছে দিলে ইটভাটার মালিক প্রতি হাজার ঘনফুট মাটি৪ হাজার ২৫০ টাকা হিসাবে ৩৪হাজার টাকা দেন। এতে পরিবহন ও শ্রমিক বাবদ খরচ হয় ১৮ হাজার টাকা। জমির মালিক পান ৫ হাজার টাকা। বাকি ১১ হাজার টাকা তাঁদের লাভ থাকে।
উপজেলা কৃষি কর্মকর্তা রেজাউল করিম বলেন, কৃষি বিভাগের পক্ষ থেকে কৃষকদের সচেতন করা হচ্ছে। এরপরও অনেক কৃষক নগদ টাকার লোভে জমির উপরিভাগের মাটি বিক্রি করছেন।
