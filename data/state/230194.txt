
‘আমার চোখ দুটি তুলে নেওয়া হয়েছে। এখন কিছুই আর দেখতে পাই না। এমন কষ্টের জীবন যে কাটাতে হবে, তা কখনো কল্পনা করি নাই। আমার এই অবস্থার জন্য যাঁরা দায়ী, তাঁদের বিরুদ্ধে প্রশাসন এখনো কোনো ব্যবস্থা নেয়নি। আসামিদের গ্রেপ্তার করা হয়নি। আমার জন্য এখন একটাই উপায়। পুলিশ যদি আসামিদের গ্রেপ্তার করে আদালতে অভিযোগপত্র না দেয়, এবং এজাহার অনুযায়ী চার্জশিট না দেয় তাহলে আমি আত্মহত্যা করব।’ এই হুঁশিয়ারি দেন দুর্বৃত্তদের হাতে দুই চোখ হারানো আওয়ামী লীগের নেতা মো. কবির মৃধা।কবির মৃধার চোখ উৎপাটনের ঘটনায় জড়িত ব্যক্তিদের শিগগিরই গ্রেপ্তারের দাবিতে গতকাল শনিবার সকালে মাদারীপুরের কালকিনি প্রেসক্লাবের সামনে মানববন্ধন হয়। উপজেলার বাঁশগাড়ি ইউনিয়নের তিন শতাধিক নারী-পুরুষ ব্যানার-ফেস্টুন হাতে নিয়ে এই কর্মসূচিতে অংশ নেন। সেখানে কবির মৃধা এসব কথা বলেন।কবির মৃধার স্ত্রী রেহানা বেগম বলেন, ‘আমি ন্যায়বিচার চেয়ে জেলা প্রশাসক, ঢাকার পুলিশ হেডকোয়ার্টার, স্থানীয় সরকার মন্ত্রণালয় ও প্রধানমন্ত্রীর কার্যালয়ে আবেদন করেছি। কিন্তু আসামিদের গ্রেপ্তার করেনি পুলিশ।’পুলিশ সুপার মো. সরোয়ার হোসেন বলেন, ‘আমরা এ ঘটনায় মামলার তদন্তকারী কর্মকর্তাকে সরাসরি বলে দিয়েছি, আসামিদের খুঁজে বের করে গ্রেপ্তার করতে। কালকিনি থানা-পুলিশ আসামি গ্রেপ্তারের অভিযান অব্যাহত রেখেছে।’গত ৩ মে ব্যবসায়িক কাজের উদ্দেশ্যে ঢাকা যাওয়ার পথে বাঁশগাড়ি ইউনিয়নের ৯ নম্বর ওয়ার্ড আওয়ামী লীগের সাবেক সাধারণ সম্পাদক ব্যবসায়ী কবির মৃধাকে সফিপুর এলাকায় লঞ্চ থেকে নামিয়ে নির্জন এলাকায় নেওয়া হয়। সেখানে তাঁর দুটি চোখ উৎপাটন করা হয়। এ ঘটনায় পরদিন কালকিনি থানার পূর্ব এনায়েতনগর ইউপির পরাজিত চেয়ারম্যান প্রার্থী বাদল তালুকদার ও বাঁশগাড়ি ইউপি চেয়ারম্যান মোস্তাফিজুর রহমানসহ ২০ জনের বিরুদ্ধে মামলা করা হয়।
মুঠোফোনে জানতে চাইলে মোস্তাফিজুর রহমান ও বাদল তালুকদার বলেন, কবির মৃধা আওয়ামী লীগের রাজনীতি করতেন। তাঁর সঙ্গে বিএনপির নেতা-কর্মীদের ঝামেলা চলছিল। এর জেরে তাঁরাই চোখ উৎপাটন করে থাকতে পারেন। এ ঘটনায় শুধু শুধু তাঁদের দোষারোপ করা হচ্ছে। মামলা দায়ের করে তাঁদের ফাঁসানো হচ্ছে।
