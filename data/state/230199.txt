
ঢাকা উত্তর ও দক্ষিণ সিটি করপোরেশনের মশা মারার ওষুধের মজুত প্রায় শেষ। উত্তর সিটি করপোরেশনে (ডিএনসিসি) মশা মারার ওষুধের মজুত সামান্য বলে জানিয়েছে ভান্ডার (স্টোর) বিভাগ। দক্ষিণ সিটি করপোরেশনের (ডিএসসিসি) ওষুধ রয়েছে ২০ হাজার লিটারেরও কম। এই ওষুধ দিয়ে ডিএসসিসির চলবে মাত্র কয়েক দিন। সিটি করপোরেশনের কর্মকর্তারা জানিয়েছেন, প্রতিদিন একটি ফগার মেশিনে পাঁচ লিটার করে ওষুধ ছিটানো হয়। একটি ওয়ার্ডে প্রতিদিন পাঁচটি ফগার মেশিন ব্যবহৃত হয়। দুই করপোরেশনের স্বাস্থ্য ও বর্জ্য ব্যবস্থাপনা বিভাগের নাম প্রকাশে অনিচ্ছুক কর্মকর্তারা বলেন, শুধু খাল বা ঝিল নয়, নগরের বিভিন্ন এলাকায় নর্দমার ভেতরেও মশা ডিম পাড়ে। আগে খোলা নর্দমায় কীটনাশক ছিটালে মশার লার্ভা মরে যেত। এখন নর্দমাগুলো ঢাকনা দিয়ে আবদ্ধ। ফলে ভেতরের মশার ডিম ধ্বংস করা কঠিন। এসব কারণে মশার উপদ্রব নিয়ন্ত্রণ কঠিন। তাঁরা বলেন, ওষুধ প্রতিদিনই ছিটাতে হবে। গরম শুরু হয়েছে। এখন প্রতিদিন ওষুধ ছিটানো না হলে মশার উপদ্রব বাড়বে।  ডিএসসিসির মেয়র সাঈদ খোকন গত বৃহস্পতিবার প্রথম আলোকে বলেন, মশা মারার জন্য অনেক ওষুধ ছিটানো হয়েছে। এখন ২০ হাজার লিটারের মতো ওষুধ মজুত আছে। তবে বৃষ্টির কারণে মশা কমে যায়। এখন কমে যাবে। ডিএনসিসির প্রধান ভান্ডার কর্মকর্তা আবদুস সামাদ প্রথম আলোকে বলেন, ডিএনসিসির সর্বশেষ কেনা ওষুধের মজুত প্রায় শেষ। আবার কিনতে হবে। তবে কবে নাগাদ কেনা হবে, সেটা এখনই বলা যাচ্ছে না। ডিএনসিসির প্রধান স্বাস্থ্য কর্মকর্তা ব্রিগেডিয়ার জেনারেল এসএমএম সালেহ ভূঁইয়া বলেন, ‘খালগুলো ঢাকা ওয়াসার অধীনে হলেও বাধ্য হয়ে আমরাই পরিষ্কারের উদ্যোগ নিয়েছি। এ কারণে ওষুধ লেগেছে।’ তিনি অবশ্য দাবি করেন, মশার উপদ্রব আগের তুলনায় কমেছে। ঢাকা ওয়াসার উপব্যবস্থাপনা পরিচালক এ ডি এম কামরুল আলম চৌধুরী বলেন, সিটি করপোরেশন সুযোগ পেলেই তাঁদের বিরুদ্ধে অভিযোগ করে। অথচ তাঁরা এপ্রিল থেকে যথারীতি তদারকির তালিকায় থাকা খাল পরিষ্কারে হাত দিয়েছেন।
