
হজ ও তাবলিগ জামাত সম্পর্কে ডাক ও টেলিযোগাযোগমন্ত্রী আবদুল লতিফ সিদ্দিকীর বক্তব্যের নিন্দা জানিয়ে অবিলম্বে তাঁকে গ্রেপ্তারের দাবি জানিয়েছেন জাতীয় পার্টির চেয়ারম্যান এইচ এম এরশাদ।আজ মঙ্গলবার গণমাধ্যমে পাঠানো এক বিবৃতিতে এরশাদ এই দাবি জানান। এরশাদ বলেন, যেখানে দেশের রাষ্ট্রধর্ম ইসলাম এবং সংবিধান অনুসারে কোনো সম্প্রদায়ের ধর্মীয় অনুভূতিতে আঘাত করা যাবে না—সেখানে লতিফ সিদ্দিকী ধর্মীয় অনুভূতিতে আঘাত করে সরাসরি সংবিধান লঙ্ঘন করেছেন। তাই সংবিধান লঙ্ঘনের দায়ে তাঁকে অভিযুক্ত করতে হবে। এর জন্য শুধু ক্ষমা চাইলেই হবে না। দেশের প্রচলিত আইনে তাঁর বিচার ও দৃষ্টান্তমূলক শাস্তির ব্যবস্থা করতে হবে।বিবৃতিতে এরশাদ বলেন, ‘ইসলামের চার স্তম্ভের অন্যতম হজ (প্রকৃতপক্ষে ইসলামের স্তম্ভ পাচটি)। তা নিয়ে লতিফ সিদ্দিকী যে জঘন্য ও কুৎসিত মন্তব্য করেছেন তার নিন্দা প্রকাশেরও ভাষা আমার জানা নেই। হজের ব্যাপারে আজ পর্যন্ত অন্য কোনো ধর্মাবলম্বীরাও এ ধরনের কুৎসিত মন্তব্য করেনি। সেখানে বাংলাদেশের মতো একটি মুসলিম-অধ্যুষিত দেশে—যেখানে ৯০ ভাগই মুসলিম জনগোষ্ঠী, তাঁদের ধর্মীয় বিশ্বাসে আঘাত হানার মতো লতিফ সিদ্দিকী যে জঘন্য কাজ করেছেন, তা এ দেশের জনগণ কখনো এবং কোনোভাবেই মেনে নেবে না।’ এরশাদ বলেন, ‘দেশের প্রধানমন্ত্রী শেখ হাসিনা যেখানে একজন ধর্মপ্রাণ মুসলিম নারী, তিনি বহুবার হজ পালন করেছেন, সেখানে লতিফ সিদ্দিকীর এই উক্তির মাধ্যমে প্রধানমন্ত্রীর ধর্ম বিশ্বাসের ওপরেও চরম আঘাত হেনেছেন।’
