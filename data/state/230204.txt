
সড়ক পরিবহন ও সেতুমন্ত্রী ওবায়দুল কাদের বলেছেন, বিএনপির রাজনীতি চোরাবালিতে আটকে গেছে। আওয়ামী লীগের জন্য দলটি কোনো চ্যালেঞ্জ নয়। তিনি বলেছেন, বিএনপি ৫ জানুয়ারির নির্বাচনে অংশ না নিয়ে ভুল করেছে। এ জন্য গণতন্ত্র হত্যা দিবস নয়, তাদের অনুতাপ দিবস পালন করা উচিত। 
আজ সোমবার ঢাকা বিশ্ববিদ্যালয়ের অপরাজেয় বাংলার পাদদেশে বাংলাদেশ ছাত্রলীগের ৬৮ তম প্রতিষ্ঠাবার্ষিকীতে আয়োজিত শোভাযাত্রা পূর্ব সমাবেশে ওবায়দুল কাদের এসব কথা বলেন। ছাত্রলীগের নেতা-কর্মীদের উদ্দেশ করে আওয়ামী লীগের সভাপতিমণ্ডলীর সদস্য ওবায়দুল কাদের বলেন, ‘তোমরা পরীক্ষাকেন্দ্রিক হও। মানসম্মত শিক্ষা তোমাদের লক্ষ্য হতে হবে।’ পাকিস্তানের থেকে আর্থসামাজিক সব সুচকে বাংলাদেশ এগিয়ে আছে মন্তব্য করে ওবায়দুল কাদের বলেন, ‘শুধুমাত্র পরমাণু বোমায় তারা এগিয়ে আছে। আর আমরা তো পরমাণু বোমা-ই চাই না।’ ছাত্রলীগ সভাপতি সাইফুর রহমান সোহাগের সভাপতিত্বে ও সাধারণ সম্পাদক জাকির হোসেনের পরিচালনায় সমাবেশে বক্তব্য দেন সংগঠনের ঢাকা বিশ্ববিদ্যালয় শাখা সভাপতি আবিদ আল হাসান ও সাধারণ সম্পাদক মোতাহার হোসেন। উপস্থিত ছিলেন আওয়ামী লীগের যুগ্ম সাধারণ সম্পাদক মাহবুব-উল আলম হানিফ, দীপু মনি ও জাহাঙ্গীর কবির নানক, সাংগঠনিক সম্পাদক আহমদ হোসেন, সাবেক ছাত্রলীগ নেতা বাহালুল মজনুন, আবদুল মান্নান, নজরুল ইসলাম বাবু, লিয়াকত শিকদার প্রমুখ। সমাবেশ শুরুর আগে অপরাজেয় বাংলার পাদদেশে বাংলাদেশের জাতীয় পতাকা ও ছাত্রলীগের দলীয় পতাকা উত্তোলন এবং শান্তির প্রতীক পায়রা উড়িয়ে প্রতিষ্ঠাবার্ষিকীর বর্ণাঢ্য শোভাযাত্রার উদ্বোধন করেন অতিথিরা। পরে অপরাজেয় বাংলার পাদদেশ থেকে শোভাযাত্রা শুরু করে ছাত্রলীগ। শোভাযাত্রাটি শাহবাগ-মৎস্য ভবন-কাকরাইল-বিজয়নগর মোড় হয়ে বঙ্গবন্ধুর অ্যাভিনিউয়ে সংগঠনটির কেন্দ্রীয় কার্যালয়ে গিয়ে শেষ হয়। এদিকে ছাত্রলীগের শোভাযাত্রার কারণে রাজধানীতে যানজটের কবলে পড়ে মানুষ। ঢাকার সবকটি ব্যস্ততম সড়কে ঘণ্টার পর ঘণ্টা বসে থাকতে দেখা যায় মানুষকে।
