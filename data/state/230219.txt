
রাজশাহীর বাগমারা উপজেলায় এক গৃহবধূকে ধর্ষণচেষ্টার অভিযোগ উঠেছে। এর বিচার চাইতে গিয়ে হামলার শিকার হয়েছেন ওই গৃহবধূ ও তাঁর পরিবারের সদস্যরা। তাঁদের হাসপাতালে ভর্তি করা হয়েছে। এ ঘটনায় পুলিশ গতকাল শনিবার এক তরুণকে (২৫) গ্রেপ্তার করেছে।
এজাহার ও স্থানীয় লোকজন সূত্রে জানা যায়, গত শুক্রবার দুপুরে উপজেলার গোয়ালকান্দি ইউনিয়নের একটি গ্রামের ওই গৃহবধূ বাড়ির পাশে ভুট্টাখেতে যান। তখন একই গ্রামের এক বখাটে তাঁকে ধর্ষণের চেষ্টা চালান। পরে গৃহবধূ বাড়িতে ফিরে এসে ঘটনাটি তাঁর স্বজনদের জানান। বেলা আড়াইটার দিকে গৃহবধূর স্বামী ওই বখাটের বাড়িতে গিয়ে তাঁর বাবার কাছে অভিযোগ দেন। এতে বখাটের পরিবারের সদস্যরা ক্ষিপ্ত হয়ে তাঁকে মারধর করে বাড়িতে আটকে রাখেন। খবর পেয়ে স্বজনেরা তাঁকে উদ্ধার করতে যান। এ সময় উভয় পক্ষের মধ্যে সংঘর্ষ বেধে যায়। গৃহবধূ, তাঁর স্বামীসহ অন্তত ১০ জন আহত হন। এর মধ্যে ছয়জনকে উপজেলা স্বাস্থ্য কমপ্লেক্সে ভর্তি করা হয়েছে। অন্যরা প্রাথমিক চিকিৎসা নিয়েছেন। এ ঘটনার পর শুক্রবার রাতে ওই গৃহবধূ বাদী হয়ে ধর্ষণচেষ্টা ও মারধরের অভিযোগ এনে ওই বখাটে ও তাঁর বাবা-ভাইকে আসামি করে থানায় মামলা করেন।
হাসপাতালে চিকিৎসাধীন গৃহবধূর স্বামী বলেন, তাঁর স্ত্রীকে ধর্ষণচেষ্টার অভিযোগ দিতে গিয়ে তিনিসহ অন্যরা হামলার শিকার হয়েছেন। ওই বখাটের বিরুদ্ধে নারীদের যৌন হয়রানির একাধিক অভিযোগ রয়েছে।
ওই তরুণের চাচা এসব অভিযোগ অস্বীকার করে বলেন, তাঁদের ভুট্টাখেতের পাতা নষ্ট করলে তাঁর ভাতিজা প্রতিবাদ করেন। এ নিয়ে বাগ্‌বিতণ্ডার একপর্যায়ে হামলার ঘটনা ঘটে।
বাগমারা থানার ওসি নাছিম আহম্মেদ বলেন, গতকাল ওই তরুণকে গ্রেপ্তার করা হয়েছে। অন্য আসামিদেরও গ্রেপ্তারের চেষ্টা চলছে।
 
