
গাজীপুরের শ্রীপুরে নৌকা ডুবে সেলিনা আক্তার (২৫) নামে এক নারীর মৃত্যু হয়েছে। গতকাল রাতে উপজেলার বরমা সিংহস্ত্রী এলাকায় শীতলক্ষ্যা নদীতে ওই নৌকাডুবি হয়। আজ সোমবার সকাল সাড়ে নয়টার দিকে টঙ্গী ফায়ার সার্ভিসের ডুবুরি দল শীতলক্ষ্যা নদী থেকে তাঁর লাশ উদ্ধার করেছে। সেলিনা ওই এলাকার গিয়াস উদ্দিনের মেয়ে।
শ্রীপুর ফায়ার সার্ভিসের ওয়্যার হাউস পরিদর্শক মো. জিহাদ মিয়া জানান, শ্রীপুরের বরমা সিংহস্ত্রী এলাকায় গতকাল রোববার রাত ১০টার দিকে শীতলক্ষ্যা নদীতে বালুবাহী একটি ট্রলারের ধাক্কায় ইঞ্জিনচালিত খেয়া নৌকা ডুবে যায়। এ সময় নৌকায় থাকা ১৫ থেকে ২০ জন নদী থেকে সাঁতরে তীরে উঠতে পারলেও সেলিনা আক্তার পারেননি। পরে স্থানীয় লোকজন নদীতে খোঁজাখুঁজি করে না পেয়ে টঙ্গী ফায়ার সার্ভিসের ডুবুরি দলকে খবর দেয়। আজ সকালে ডুবুরি দল ঘটনাস্থলে গিয়ে শীতলক্ষ্যা নদী থেকে সেলিনা আক্তারের লাশ উদ্ধার করে।
