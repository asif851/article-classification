
প্রধানমন্ত্রী শেখ হাসিনার খুলনায় আগমন উপলক্ষে ১০ লাখ বেশি মানুষের সমাগমের পরিকল্পনা নিয়েছে আওয়ামী লীগ। খুলনা ছাড়াও পাশের বিভিন্ন জেলা থেকে মানুষ আনা হবে।
গতকাল মঙ্গলবার খুলনা প্রেসক্লাবে সাংবাদিকদের সঙ্গে এক মতবিনিময় সভায় খুলনা নগর আওয়ামী লীগ এসব কথা বলেছে। আগামী ৩ মার্চ খুলনায় আসবেন প্রধানমন্ত্রী ও আওয়ামী লীগের সভাপতি শেখ হাসিনা। তিনি নগরের সার্কিট হাউস মাঠে স্থানীয় আওয়ামী লীগ আয়োজিত জনসভায় বক্তব্য দেবেন।
নগর আওয়ামী লীগের সাধারণ সম্পাদক ও খুলনা-২ আসনের সাংসদ মিজানুর রহমান মতবিনিময় সভায় বক্তব্য দেন। তিনি বলেন, ‘আশা করছি জনসভায় ১০ লাখের বেশি লোক সমাগম হবে। জনসভায় নৌকার আদলে সুসজ্জিত মঞ্চ করা হবে। মহা জনসমুদ্রে নারীদের বিপুল সমাগম ঘটবে। খুলনা বিভাগসহ গোপালগঞ্জ থেকেও আসবেন সাধারণ মানুষ ও নেতা-কর্মীরা। সার্কিট হাউস মাঠে প্রবেশে নারীদের জন্য চারটি ফটক থাকবে। দুটি থাকবে পুরুষদের জন্য। জনসভা নির্বিঘ্ন করতে সিসি ক্যামেরা স্থাপন করা হবে। ওই জনসভা থেকে আসন্ন খুলনা সিটি করপোরেশন নির্বাচনে আওয়ামী লীগের মেয়র পদপ্রার্থীর নামও ঘোষণা করতে পারেন প্রধানমন্ত্রী।’
মতবিনিময় সভায় বলা হয়, জনসভায় প্রধানমন্ত্রীর কাছে খুলনা অঞ্চলে গ্যাস–সংযোগ, খুলনা মেডিকেল বিশ্ববিদ্যালয়, কৃষি বিশ্ববিদ্যালয়, খুলনা ক্যাডেট কলেজ, মেরিন একাডেমি, পূর্ণাঙ্গ আইটি ভিলেজ, শেখ আবু নাসের বিশেষায়িত হাসপাতালে রিসার্চ সেন্টার, খুলনা জেনারেল (সদর) হাসপাতালকে ৫০০ শয্যায় উন্নীতকরণ, খুলনা প্রেসক্লাবে বঙ্গবন্ধু মিডিয়া হাউসসহ বিভিন্ন দাবি তুলে ধরা হবে।
সাংসদ মিজানুর রহমান বলেন, ‘এখনো খুলনায় পাইপ লাইনে গ্যাস সরবরাহ করা হয়নি। আমরা প্রধানমন্ত্রীর কাছে অবিলম্বে গ্যাস সরবরাহের জন্য দাবি জানাব। প্রধানমন্ত্রী এ অঞ্চলের উন্নয়নে সব সময় আন্তরিক। এ অঞ্চলের মানুষও মনে করে, শেখ হাসিনার সরকার ক্ষমতায় থাকলে খুলনাসহ দক্ষিণ-পশ্চিমাঞ্চলের মানুষের উন্নয়ন হয়। আমরা আশা করছি, যেসব প্রকল্প এখনো বাস্তবায়িত হয়নি, প্রধানমন্ত্রী সেগুলোও বাস্তবায়নের ঘোষণা দেবেন।’
