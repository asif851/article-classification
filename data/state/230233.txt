
যৌতুকের মামলায় জাতীয় দলের ক্রিকেটার আরাফাত রহমান সানির বিরুদ্ধে গ্রেপ্তারি পরোয়ানা জারি করেছেন আদালত। যৌতুক নিরোধ আইনে তাঁর স্ত্রী বলে দাবি করা এক তরুণী গত ২০ জানুয়ারি এ মামলা করেন। আজ রোববার ঢাকার মহানগর হাকিম জাকির হোসেন টিপু এ মামলায় অভিযোগ গঠনের পাশাপাশি এ পরোয়ানা জারি করেন।
সানির আইনজীবী মুরাদুজ্জামান প্রথম আলোকে বলেন, যৌতুক নিরোধ আইনে করা এ মামলায় আজ অভিযোগ গঠনের শুনানির দিন ধার্য ছিল। আরাফাত রহমান সানি অসুস্থ হওয়ায় তাঁর পক্ষে আদালতে সময় চাওয়া হয়। কিন্তু আদালত আবেদন নাকচ করে তাঁর বিরুদ্ধে অভিযোগ গঠন করেন। একই সঙ্গে তাঁর বিরুদ্ধে গ্রেপ্তার পরোয়ানা জারি করেন।
গত ৫ জানুয়ারি আরাফাত সানির বিরুদ্ধে তথ্য ও যোগাযোগপ্রযুক্তি আইনে মোহাম্মদপুর থানায় এ মামলা করেন ওই তরুণী। গত ১৯ জানুয়ারি সানিকে ঢাকার আমিনবাজার এলাকা থেকে গ্রেপ্তার করা হয়। পরে ওই তরুণী নিজেকে আরাফাত সানির স্ত্রী দাবি করে ২০ লাখ টাকা যৌতুক দাবির অভিযোগে যৌতুক নিরোধ আইনে ঢাকার মুখ্য মহানগর হাকিম আদালতে আরেকটি মামলা করেন। সর্বশেষ নারী ও শিশু নির্যাতন দমন আইনে সানি ও তাঁর মায়ের বিরুদ্ধে মামলা হয়। পরে সব কটি মামলাতেই তিনি জামিন পান।
আরও পড়ুন... 
এবার সানির বিরুদ্ধে যৌতুকের মামলা
