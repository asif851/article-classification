
রাজধানীর মগবাজার-মৌচাক ফ্লাইওভারে বাসের ধাক্কায় বাবা নিহত ও ছেলে গুরুতর আহত হয়েছেন। সোমবার রাত সাড়ে নয়টার দিকে এ দুর্ঘটনা ঘটে।
নিহত ব্যক্তির নাম শফিকুল ইসলাম (৪৫)। গুরুতর আহত তাঁর ছেলে সাইফুল ইসলামকে (২৬) ঢাকা মেডিকেল কলেজ হাসপাতালে ভর্তি করা হয়েছে।
ঢাকা মেডিকেল কলেজ হাসপাতাল সূত্রে জানা যায়, শফিকুল ইসলামের বাড়ি কুমিল্লার দেবীদ্বার উপজেলায়। তিনি সপরিবারে টঙ্গীর দত্তপাড়া এলাকায় থাকেন। রাজধানীর এলিফ্যান্ট রোড এলাকায় এক অনুষ্ঠানে যোগ দেওয়ার জন্য তিনি সপরিবারে ঢাকায় আসছিলেন। রাত সাড়ে নয়টার দিকে তিনি স্ত্রী, ছেলে ও সাত বছরের শিশুকন্যাকে নিয়ে ফ্লাইওভারের ওপরেই বাস থেকে নামেন। এ সময় অপর একটি বাস দ্রুতগতিতে এসে তাঁদের ধাক্কা দিয়ে পালিয়ে যায়। এতে বাবা ও ছেলে গুরুতর আহত হন। তাঁদের ঢাকা মেডিকেল কলেজ হাসপাতালে নেওয়া হলে রাত সাড়ে ১২টার দিকে বাবা শফিকুল ইসলাম মারা যান। ছেলে সাইফুল ওই হাসপাতালে চিকিৎসাধীন। মা-মেয়েকে প্রাথমিক চিকিৎসা দেওয়া হয়েছে। তাঁরা আশঙ্কামুক্ত।
ঢাকা মেডিকেল কলেজ হাসপাতাল পুলিশ ফাঁড়ির উপপরিদর্শক (এসআই) বাচ্চু মিয়া ঘটনার সত্যতা নিশ্চিত করেন।
