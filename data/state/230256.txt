
সংসদের চলতি অধিবেশন আগামী ৩ এপ্রিল পর্যন্ত চলবে। গতকাল বৃহস্পতিবার সংসদের কার্য উপদেষ্টা কমিটির প্রথম বৈঠকে এ সিদ্ধান্ত নেওয়া হয়েছে। প্রয়োজনে অধিবেশনের মেয়াদ বাড়ানো বা কমানোর দায়িত্ব স্পিকারকে দেওয়া হয়েছে। সংসদ সচিবালয়ের গণসংযোগ শাখা থেকে এ তথ্য জানানো হয়েছে। গত ২৯ জানুয়ারি বর্তমান সংসদের যাত্রা শুরু হয়। ৫ ফেব্রুয়ারি স্পিকার শিরীন শারমিন চৌধুরীকে সভাপতি করে কার্য উপদেষ্টা কমিটি গঠন করা হয়।সংসদ সচিবালয় থেকে জানানো হয়, সভায় রাষ্ট্রপতির ভাষণের ওপর ৪৫ ঘণ্টা আলোচনার সিদ্ধান্ত হয়। আরও জানানো হয়, চলতি অধিবেশনে উত্থাপনের জন্য তিনটি সরকারি বিল ও দুটি বেসরকারি বিলের নোটিশ পাওয়া গিয়েছে। এ ছাড়া ২৭ ফেব্রুয়ারি পর্যন্ত দুই হাজার ৬৪০টি প্রশ্ন জমা পড়েছে। এর মধ্যে প্রধানমন্ত্রীর জন্য ১৪৬টি প্রশ্ন জমা পড়েছে।স্পিকারের সভাপতিত্বে অনুষ্ঠিত সভায় সংসদ নেতা ও প্রধানমন্ত্রী শেখ হাসিনা, বিরোধীদলীয় নেতা রওশন এরশাদ, জাতীয় পার্টির চেয়ারম্যান এইচ এম এরশাদ, সংসদ উপনেতা সৈয়দা সাজেদা চৌধুরী, সাংসদ শেখ ফজলুল করিম সেলিম, বাণিজ্যমন্ত্রী তোফায়েল আহমেদ, ডেপুটি স্পিকার মো. ফজলে রাব্বী মিয়া, চিফ হুইপ আ স ম ফিরোজ, জাসদের মঈন উদ্দীন খান বাদল ও আইনমন্ত্রী আনিসুল হক উপস্থিত ছিলেন।
