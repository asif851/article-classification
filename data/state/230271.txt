
নীলফামারীর সৈয়দপুর উপজেলার ২৮টি মাধ্যমিক বিদ্যালয়ের মধ্যে পাঁচটি শিক্ষাপ্রতিষ্ঠান থেকে এবারের এসএসসি পরীক্ষায় শতভাগ শিক্ষার্থী উত্তীর্ণ হয়েছে। শতভাগ শিক্ষার্থী পাস করা বিদ্যালয়গুলো হচ্ছে সৈয়দপুর সরকারি কারিগরি মহাবিদ্যালয়, সৈয়দপুর ক্যান্টনমেন্ট পাবলিক স্কুল অ্যান্ড কলেজ, সানফ্লাওয়ার স্কুল অ্যান্ড কলেজ, সৈয়দপুর আল-ফারুক একাডেমি ও সৈয়দপুর তুলশীরাম বালিকা উচ্চবিদ্যালয়।সৈয়দপুর সরকারি কারিগরি মহাবিদ্যালয় থেকে শুধু বিজ্ঞান শাখায় ১১৮ জন পরীক্ষার্থী পরীক্ষা দিয়ে সবাই উত্তীর্ণ হয়েছে। পাসের হার শতভাগ। জিপিএ-৫ পেয়েছে ৯৭ জন।সৈয়দপুর ক্যান্টনমেন্ট পাবলিক স্কুল অ্যান্ড কলেজ থেকে দুই বিভাগ বিজ্ঞান ও বাণিজ্য থেকে ২০০ শিক্ষার্থী পরীক্ষা দিয়ে সবাই পাস করেছে। জিপিএ-৫ পেয়েছে ১৫৩ জন। সৈয়দপুর সানফ্লাওয়ার স্কুল অ্যান্ড কলেজ থেকে বিজ্ঞান, বাণিজ্য ও মানবিক বিভাগে মোট ১২৮ জন পরীক্ষার্থী ছিল। পাস করেছে সবাই। জিপিএ-৫ পেয়েছে ২২ জন।এদিকে সৈয়দপুর আল-ফারুক একাডেমি থেকে তিন বিভাগের ৭০ জন পরীক্ষার্থীর সবাই পাস করেছে। জিপিএ-৫ পেয়েছে ১৯ জন। আর ঐতিহ্যবাহী ও প্রাচীনতম সৈয়দপুর তুলশীরাম বালিকা উচ্চবিদ্যালয় থেকে পরীক্ষায় অংশ নেয় ৫৫ জন। পাসের হার শতভাগ। তবে জিপিএ-৫ পেয়েছে মাত্র ১ জন।
