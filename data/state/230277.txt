
কুষ্টিয়া-আলমডাঙ্গার আঞ্চলিক সড়কে পাটিকাবাড়ি ইউনিয়নের জবেদের মোড় এলাকায় সড়ক অবরোধের সময় আজ সোমবার ভোরে গণপিটুনিতে দুই শিবিরকর্মী নিহত হয়েছেন। আহত হয়েছে একজন।
নিহত দুজন হলেন কুষ্টিয়া সরকারি কলেজের ছাত্র আল মুকিত ও মিরপুর উপজেলার হালশা মাধ্যমিক বিদ্যালয়ের দশম শ্রেণীর ছাত্র মোহাম্মদ সবুজ। আহত সাদ্দাম হোসেন চট্টগ্রাম বিশ্ববিদ্যলয়ের ইতিহাস বিভাগের প্রথম বর্ষের ছাত্র।
আল মুকিত ছোটবেলা থেকেই শিবিরের রাজনীতির সঙ্গে জড়িত বলে তাঁর খালা ফারজানা পারভীন জানিয়েছেন। মোহাম্মদ সবুজ শিবিরের কর্মী বলে স্বীকার করেছেন তাঁর মামা মনোয়ার হোসেন।
আহত সাদ্দাম হোসেনের বাবা আওয়ামী লীগের রাজনীতি করতেন বলে দাবি করেছেন তাঁর চাচি খদেজা খাতুন। তবে চট্টগ্রাম বিশ্ববিদ্যলয়ে সাদ্দাম কোন দলের রাজনীতির সঙ্গে জড়িত, তা জানাতে পারেননি তিনি।
কুষ্টিয়া শহর ছাত্রশিবিরের সেক্রেটারি মুস্তাফিজুর রহমান প্রথম আলো ডটকমের কাছে মুঠোফোনে বলেন, নিহত দুজন শিবিরের সক্রিয় কর্মী। ভোরের দিকে পিকেটিং করার সময় আওয়ামী লীগের নেতা-কর্মীরা তাঁদের গণপিটুনি দেন। জামায়াতের লোকজন তাঁদের উদ্ধার করে হাসপাতালে নিয়ে যায়।
এলাকাবাসীর দাবি, কয়েক দিন আগে সড়কে গাছের গুঁড়ি ফেলে ওই এলাকায় ডাকাতির ঘটনা ঘটে। আজ ভোরে একইভাবে সড়ক অবরোধের খবর পেয়ে স্থানীয় লোকজন ডাকাতির সন্দেহ করে। তারা সংগঠিত হয়ে ডাকাত সন্দেহে তিনজনকে গণপিটুনি দেয়। ঘটনার পর মারাত্মক আহত ওই তিনজনকে অন্য কয়েকজন লোক উদ্ধার করে কুষ্টিয়া মেডিকেল কলেজ হাসপাতালের জরুরি বিভাগে নিয়ে যায়। সেখানে দুজনের মৃত্যু হয়।
হাসপাতালের কর্তব্যরত চিকিত্সক নবারুণ বিশ্বাস প্রথম আলো ডটকমকে বলেন, সকাল সোয়া সাতটার দিকে তিনজনকে মুমূর্ষু অবস্থায় হাসপাতালে ভর্তি করা হয়। ওয়ার্ডে নেওয়ার কিছুক্ষণের মধ্যেই দুজন মারা যান। অপরজনের চিকিত্সা চলছে।
মিরপুর থানার ভারপ্রাপ্ত কর্মকর্তা (ওসি) মতিয়ার রহমান বলেন, ‘দুজন ছাত্র নিহত হয়েছে বলে খবর পেয়েছি। তারা ডাকাত, না শিবিরকর্মী, এ মুহূর্তে বলা সম্ভব হচ্ছে না।’
