
তোফা-তহুরাকে ঢাকায় আনা হচ্ছে। তহুরা কিছুটা অসুস্থ বলেই তাদের ঢাকায় আনা হচ্ছে বলে জানিয়েছে পরিবার।
তোফা-তহুরার মা শাহিদা বেগম বলেন, তোফা ভালো আছে। মামা নানা ডাকে। নিজের হাতে বিস্কুট খায়। কিন্তু তহুরা কয়েক দিন ধরে অসুস্থ। কিছু খেতে পারে না। বমি করে।
পিঠের নিচ থেকে কোমরের নিচ পর্যন্ত পরস্পরের সঙ্গে সংযুক্ত হয়ে জন্মেছিল গাইবান্ধার তোফা-তহুরা। চিকিৎসাবিজ্ঞানে একে ‘পাইগোপেগাস’ বলা হয়। গত বছরের ৮ অক্টোবর জন্মের আট দিনের মাথায় তাদের ঢাকা মেডিকেল কলেজ হাসপাতালের নবজাতক বিভাগে ভর্তি করা হয়। শুরু থেকেই এই হাসপাতালের শিশু সার্জারি বিভাগের অধ্যাপক সাহনূর ইসলামের তত্ত্বাবধানে ছিল তারা। তখন অস্ত্রোপচারের মাধ্যমে ওদের পেটের মধ্যে পায়খানার রাস্তা করে দেওয়া হয়। গত ২৯ সেপ্টেম্বর ছিল তোফা ও তহুরার প্রথম জন্মদিন।
অধ্যাপক সাহনূর ইসলাম বলেন, তোফা ও তহুরার জন্মদিনে তিনি গাইবান্ধা গিয়েছিলেন। তখন তিনি দেখে এসেছিলেন তহুরার প্রস্রাবে সংক্রমণ হয়েছে। এখন ঢাকায় আনলে পরীক্ষা-নিরীক্ষার পর বোঝা যাবে কী হয়েছে।
গত ১৬ জুলাই যমজ বোন তোফা-তহুরাকে ঢাকা মেডিকেল কলেজ হাসপাতালের শিশু সার্জারি বিভাগে ভর্তি করা হয়। ১ আগস্ট চিকিৎসকদের ২০ থেকে ২২ জনের একটি দল দীর্ঘ নয় ঘণ্টার অস্ত্রোপচার শেষে জোড়া লাগা তোফা ও তহুরাকে আলাদা করে। গত ১০ সেপ্টেম্বর রাতে ঢাকা থেকে গাইবান্ধায় ফেরে তোফা ও তহুরা।
 
