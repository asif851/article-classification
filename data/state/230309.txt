
আগামীকাল বুধবার আওয়ামী লীগ যে সংবাদ সম্মেলন ডেকেছিল, তা স্থগিত করা হয়েছে। কাল বেলা ১১টায় আওয়ামী লীগের সভানেত্রীর ধানমন্ডির রাজনৈতিক কার্যালয়ে এ সংবাদ সম্মেলন অনুষ্ঠিত হওয়ার কথা ছিল।
আওয়ামী লীগের উপদপ্তর সম্পাদক মৃণাল কান্তি দাস আজ মঙ্গলবার সন্ধ্যায় প্রথম আলো ডটকমকে জানান, ‘অনিবার্য কারণে কালকের সংবাদ সম্মেলন স্থগিত করা হয়েছে।’ সংবাদ সম্মেলনের পরবর্তী সময় গণমাধ্যমকে জানিয়ে দেওয়া হবে বলেও জানান তিনি।
আওয়ামী লীগের একটি সূত্র জানায়, বিএনপির চেয়ারপারসন খালেদা জিয়ার নির্বাচনকালীন সরকারের প্রস্তাব, আওয়ামী লীগের সাধারণ সম্পাদক স্থানীয় সরকারমন্ত্রী সৈয়দ আশরাফুল ইসলামকে লেখা মির্জা ফখরুল ইসলাম আলমগীরের চিঠির ব্যাপারে দলীয় ফোরামে আলোচনার পরই সংবাদ সম্মেলন করা হবে।
গতকাল বিরোধীদলীয় নেতা খালেদা জিয়ার দেওয়া নির্বাচনকালীন সরকারের প্রস্তাব প্রসঙ্গে আওয়ামী লীগের পক্ষ থেকে আনুষ্ঠানিক প্রতিক্রিয়া জানানোর জন্যই ওই সংবাদ সম্মেলনে ডাকা হয়েছিল বলে ধারণা করা হচ্ছিল।
গণভবনে ১৪ দলের সভা: প্রধানমন্ত্রীর শেখ হাসিনার সরকারি বাসভবন গণভবনে আগামীকাল সন্ধ্যা সাড়ে সাতটায় কেন্দ্রীয় ১৪ দলের সভা ডাকা হয়েছে।
সভায় সংশ্লি­ষ্টদের উপস্থিত থাকার জন্য অনুরোধ জানিয়েছেন আওয়ামী লীগ সভাপতিমণ্ডলীর সদস্য ও কেন্দ্রীয় ১৪ দলের সমন্বয়ক সৈয়দা সাজেদা চৌধুরী।
১৮ অক্টোবর নির্বাচনকালীন সর্বদলীয় সরকারের প্রস্তাব দেন প্রধানমন্ত্রী শেখ হাসিনা। এর তিন দিনের মাথায় গতকাল ২১ অক্টোবর বিরোধীদলীয় নেতা খালেদা জিয়া ১৯৯৬ ও ২০০১ সালের তত্ত্বাবধায়ক সরকারের দায়িত্বে থাকা ২০ উপদেষ্টার মধ্য থেকে আওয়ামী লীগ পাঁচজন ও বিএনপি পাঁচজনের নাম প্রস্তাব করে নির্বাচনকালীন সরকার গঠনের প্রস্তাব দেন। এই প্রস্তাব দেওয়ার পরদিন আজ বিএনপির মহাসচিব আওয়ামী লীগের সাধারণ সম্পাদককে চিঠি পাঠিয়েছেন।
