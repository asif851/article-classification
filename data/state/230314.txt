
নাইকো দুর্নীতি মামলায় বিএনপির চেয়ারপারসন খালেদা জিয়ার লিভ টু আপিলের (আপিলের অনুমতি চেয়ে আবেদন) ওপর আদেশ আগামী বৃহস্পতিবার। এ মামলায় হাইকোর্টের রায়ের বিরুদ্ধে তাঁর করা লিভ টু আপিলের ওপর শুনানি শেষে বৃহস্পতিবার আদেশের জন্য দিন রেখেছেন আপিল বিভাগ।প্রধান বিচারপতি সুরেন্দ্র কুমার সিনহার নেতৃত্বাধীন চার সদস্যের আপিল বিভাগ দ্বিতীয় দিনে শুনানি শেষে আজ সোমবার এই দিন ধার্য করেন।নাইকো মামলা বাতিল চেয়ে খালেদা জিয়া হাইকোর্টে আবেদন করেছিলেন। সে আবেদনের চূড়ান্ত শুনানি শেষে এ বছরের ১৮ জুন তা খারিজ (রুল ডিসচার্জ) করে রায় দেন হাইকোর্ট। মামলায় এর আগে দেওয়া স্থগিতাদেশ প্রত্যাহার করে হাইকোর্ট খালেদা জিয়াকে নিম্ন আদালতে আত্মসমর্পণ করতেও নির্দেশ দেন।
হাইকোর্টের পূর্ণাঙ্গ রায় প্রকাশের পর গত বছর ৭ ডিসেম্বর লিভ টু আপিল (আপিলের অনুমতি চেয়ে আবেদন) করেন খালেদা জিয়া। চেম্বার বিচারপতির আদালত হয়ে লিভ টু আপিল শুনানির জন্য তা নিয়মিত বেঞ্চে আসে। এর ধারাবাহিকতায় গতকাল রোববার ও আজ সোমবার শুনানি নিয়ে আদালত আগামী বৃহস্পতিবার আদেশের দিন ধার্য করেন। আদালতে খালেদা জিয়ার পক্ষে শুনানি করেন জ্যেষ্ঠ আইনজীবী এ জে মোহাম্মদ আলী। সঙ্গে ছিলেন আইনজীবী এম বদরুদ্দোজা। দুদকের পক্ষে শুনানিতে অংশ নেন আইনজীবী খুরশিদ আলম খান।
আরও পড়ুন:
 খালেদার আবেদনের ওপর শুনানি ৩১ অক্টোবর
