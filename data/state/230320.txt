
ঢাকা উত্তর ও দক্ষিণ সিটি নির্বাচন নিয়ে এ দুই এলাকার ৪৬১ জন ভোটারের ওপর পরিচালিত এক জরিপে দেখা গেছে, ভোট নিয়ে ৬২ শতাংশের আগ্রহ নেই। ৮৬ শতাংশের বেশি ভোটার মনে করেন, নির্বাচনে অংশ নেওয়া প্রার্থীদের জন্য সমান সুযোগ তৈরি করা হয়নি। আসন্ন নির্বাচন সুষ্ঠুভাবে সম্পন্ন হবে না, এমন আশঙ্কা ৫৪.৪ শতাংশ ভোটারের।
ঢাকা বিশ্ববিদ্যালয়ের লোকপ্রশাসন বিভাগের লোকনীতি বিশ্লেষণ কোর্সের শিক্ষার্থীদের এক জরিপে এসব তথ্য উঠে এসেছে। জরিপটি পরিচালিত হয় গত ১৭ থেকে ২১ এপ্রিল। জরিপের প্রধান গবেষক ছিলেন লোকপ্রশাসন বিভাগের অধ্যাপক সালাহউদ্দিন এম আমিনুজ্জামান। এই জরিপের উদ্দেশ্য প্রসঙ্গে গতকাল শনিবার প্রথম আলোকে তিনি বলেন, এই মুহূর্তে বড় রাজনৈতিক ঘটনা সিটি করপোরেশন নির্বাচনের প্রকৃতি বোঝার জন্যই এ জরিপ।
জরিপে দুই সিটি করপোরেশনের ৪৬১ জন ভোটারের মধ্যে উত্তরের ২৩৮ জন এবং দক্ষিণের ২২৩ জন অংশ নেন। তাঁদের মধ্যে ৫২.৫ শতাংশ পুরুষ, নারী ৪৭.৫ শতাংশ। দৈবচয়ন পদ্ধতিতে দক্ষিণের ২১টি ওয়ার্ডে এবং উত্তরের ১৮টি ওয়ার্ডে এই জরিপ পরিচালিত হয়। জরিপে অংশগ্রহণকারীদের ৫৮.৬ শতাংশ এবার প্রথমবারের মতো সিটি নির্বাচনে ভোট দেওয়ার সুযোগ পাচ্ছেন। ঢাকা উত্তরের ভোটার সংখ্যা ২৩ লাখ ৪৯ হাজার ৩১৩, দক্ষিণে ১৮ লাখ ৭০ হাজার ৩৬৩।
দুই সিটির মধ্যে উত্তরের ভোটারদের মধ্যে উৎসাহ অপেক্ষাকৃত কম। এই এলাকার ৬৯ শতাংশ ভোটারই ভোট নিয়ে নিরুৎসাহ বোধ করছেন। আর দক্ষিণে অনাগ্রহী ভোটারের সংখ্যা ৫৪.২ শতাংশ। দুই সিটি মিলেয়ে উৎসাহী ভোটারের পরিমাণ ২৬.২ শতাংশ।
জরিপে অংশ নেওয়া ভোটারদের মধ্যে দুই সিটিতে ৫১.৬ শতাংশই বলেন, ওয়ার্ড কাউন্সিলর প্রার্থীদের মধ্যে তাঁরা কাউকেই চেনেন না। উত্তরের ৬২ শতাংশ তাঁদের প্রার্থীদের চেনেন না। দক্ষিণে এই সংখ্যা ৪২.৪ শতাংশ।
সিটি নির্বাচন নিয়ে ভোটারদের এমন অনাগ্রহকে রাজনীতির প্রতি সাধারণ মানুষের বিশেষত তরুণ সমাজের বীতশ্রদ্ধ মনোভাবের বহিঃপ্রকাশ বলে মনে করেন সুশাসনের জন্য নাগরিকের (সুজন) সম্পাদক বদিউল আলম মজুমদার।তিনি বলেন, দুই দলের হানাহানির রাজনীতিতে মানুষ আগ্রহ হারিয়েছে নির্বাচনে।
দুই সিটির ৫৪ শতাংশ ভোটারের আশঙ্কা, নির্বাচন সুষ্ঠু হবে না। এমন ধারণা দক্ষিণের ৬৫.৫ শতাংশ ভোটারের, উত্তরে ৩৮ শতাংশের। নির্বাচনে সব প্রার্থীর জন্য সমান সুযোগ তৈরি হয়নি এমনটা মনে করেন ৮৬.৩ শতাংশ ভোটার। এ ক্ষেত্রে উত্তরের ভোটারদের ৯১.৫ শতাংশ মনে করেন সমান সুযোগ তৈরি হয়নি। দক্ষিণে এমন ধারণার সংখ্যাটা অপেক্ষাকৃত কম, ৭৯.৫ শতাংশ।
দুই সিটির ভোটারদের মধ্যে ৭৭.১৫ শতাংশ মনে করেন, নির্বাচন চলাকালে সেনা মোতায়েনের দাবি যৌক্তিক। এ ক্ষেত্রে দক্ষিণের ৮১ শতাংশ ভোটার এই দাবি সমর্থন করেন। উত্তরে সেনা মোতায়েনে সমর্থন মেলে ৭৩.৩ শতাংশ ভোটারের কাছ থেকে। লোকনীতি বিশ্লেষণের জরিপে দেখা যায়, ৭৩.৫ শতাংশ ভোটারই মনে করেন, এই নির্বাচন জাতীয় রাজনৈতিক অস্থিরতাকে কমাতে সাহায্য করবে না।
উত্তরের মেয়র প্রার্থীদের ভাবমূর্তি উজ্জ্বল: উত্তর সিটির ৬৯.৩ শতাংশ ভোটার মনে করেন, তাঁদের মেয়র পদপ্রার্থীদের ‘পরিচ্ছন্ন ভাবমূর্তি’ একটি গুরুত্বপূর্ণ বৈশিষ্ট্য। তবে দক্ষিণে এমন বৈশিষ্ট্য আছে বলে মনে করেন মাত্র ১৭.২ শতাংশ। মেয়র প্রার্থীদের বৈশিষ্ট্য কেমন—জরিপে এমন প্রশ্নের জবাবে উত্তরে ৭৮.২ শতাংশ বলেছেন, তাঁদের মেয়র প্রার্থী অপেক্ষাকৃত নতুন মুখ। দক্ষিণে এমন ভাবনা আছে ৩৬.২ শতাংশ ভোটারের। উত্তরের ১৫.৬ শতাংশ ভোটার তাঁদের মেয়র প্রার্থীদের অতীত প্রশ্নবিদ্ধ বলে মনে করলেও দক্ষিণে তা অনেক বেশি, ৫৬.৩ শতাংশ।
 
