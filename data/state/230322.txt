
স্বরাষ্ট্রমন্ত্রী আসাদুজ্জামান খান কামাল বলেছেন, আটক অবস্থায় গোয়েন্দা পুলিশের জিজ্ঞাসাবাদে মোটামুটি নিশ্চিত হওয়ার পরই হাসনাত রেজা করিম ও তাহমিদ হাসিব খানকে গ্রেপ্তার করা হয়েছে।গতকাল রোববার সচিবালয়ে বাংলাদেশে নিযুক্ত ব্রিটিশ হাইকমিশনার অ্যালিসন ব্লেকের সঙ্গে বৈঠকের পর সাংবাদিকদের প্রশ্নের জবাবে স্বরাষ্ট্রমন্ত্রী এ কথা বলেন।গুলশানে জঙ্গি হামলার ঘটনায় ৫৪ ধারায় গ্রেপ্তার হাসনাত করিম ও তাহমিদ হাসিব রিমান্ডে আছেন।পাঁচ সদস্যের প্রতিনিধিদল নিয়ে বিকেলে স্বরাষ্ট্র মন্ত্রণালয়ে যান ব্রিটিশ হাইকমিশনার ব্লেক। প্রতিনিধিদলে যুক্তরাজ্যের কাউন্টার টেররিজম ও ইন্টেলিজেন্সের কর্মকর্তারাও ছিলেন।বৈঠকের বিষয়ে স্বরাষ্ট্রমন্ত্রী পরে সাংবাদিকদের বলেন, ‘জঙ্গি দমনে বাংলাদেশের প্রয়োজন অনুযায়ী যুক্তরাজ্য সব ধরনের সহযোগিতার আশ্বাস দিয়েছে। তাঁরা জানতে এসেছেন আমরা কী করছি, কীভাবে মোকাবিলা করছি এবং আমাদের কিছু প্রয়োজন আছে কি না।’গুলশান হত্যাকাণ্ড বাংলাদেশে এ ধরনের প্রথম ঘটনা জানিয়ে এর সঙ্গে জড়িত ব্যক্তিদের ধরতে গোয়েন্দারা কাজ করছেন বলে প্রতিনিধিদলকে জানান মন্ত্রী। তিনি প্রতিনিধিদলকে বলেন, ‘এ ঘটনা শুধু বাংলাদেশেই হয় না, সারা পৃথিবীতে হচ্ছে। তোমাদের দেশেও হচ্ছে।’ তিনি বলেন, ‘সব কথার পরে তারা বলেছে, এখন বোধ হয় একসঙ্গে কাজ করার সময় এসেছে।’মন্ত্রীর সঙ্গে আইজিপি এ কে এম শহীদুল হক, র্যা বের মহাপরিচালক বেনজীর আহমেদ, ঢাকা মহানগর পুলিশ কমিশনার মো. আসাদুজ্জামান মিয়া ও কাউন্টার টেররিজম ইউনিটের প্রধান মনিরুল ইসলাম উপস্থিত ছিলেন।
