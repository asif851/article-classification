
কুমিল্লার আদর্শ সদর উপজেলা আওয়ামী লীগের ত্রিবার্ষিক সম্মেলন ১৪ বছর পর আজ বুধবার অনুষ্ঠিত হচ্ছে। সকাল ১০টায় কুমিল্লা টাউন হল মাঠে সম্মেলন উদ্বোধন করা হবে। সম্মেলন ঘিরে নেতা-কর্মীদের মধ্যে ব্যাপক উত্সাহ-উদ্দীপনা দেখা দিয়েছে।সম্মেলন উপলক্ষে নগরের কান্দিরপাড় এলাকা ব্যানার, তোরণ, ফেস্টুনে ছেয়ে গেছে। টাউন হল আঙিনায় আলোকসজ্জা করা হয়েছে। চার হাজার লোকের বসার জন্য তৈরি হয়েছে বিশাল প্যান্ডেল। দীর্ঘদিন পর সম্মেলন কেন্দ্র করে নেতা-কর্মীদের মধ্যে কে সভাপতি ও সাধারণ সম্পাদক পদে যাচ্ছেন, তা নিয়ে চলছে জল্পনা-কল্পনা। তবে নেতা-কর্মীরা চান সৎ, পরীক্ষিত ও ত্যাগী নেতারা নেতৃত্বে আসবেন।দলীয় সূত্রে জানা গেছে, ২০০৩ সালে আলী আকবরকে সভাপতি ও মো. ইলিয়াসকে সাধারণ সম্পাদক করে আদর্শ সদর উপজেলা আওয়ামী লীগের কমিটি গঠন করা হয়। ওই কমিটির বেশির ভাগ নেতাই ছিলেন কুমিল্লা দক্ষিণ জেলা আওয়ামী লীগের সাবেক সাধারণ সম্পাদক আফজল খানের অনুসারী। তখন আফজল খানের নিয়ন্ত্রণে ছিল কমিটি। ২০০৮ সালে জাতীয় সংসদ নির্বাচনে আফজল খানের দীর্ঘদিনের রাজনৈতিক প্রতিদ্বন্দ্বী আ ক ম বাহাউদ্দিন কুমিল্লা-৬ আসনে সাংসদ নির্বাচিত হন। এরপর থেকে কমিটি নিষ্ক্রিয় হয়ে পড়ে।দলীয় সূত্রে আরও জানা গেছে, ২০১৬ সালে প্রথমবারের মতো ইউনিয়ন পরিষদ (ইউপি) নির্বাচন দলীয় প্রতীকে অনুষ্ঠিত হয়। তখন ওই নির্বাচন কেন্দ্র করে উপজেলা আওয়ামী লীগকে দলীয় চেয়ারম্যান মনোনয়নের সুপারিশ করতে হয়। এরই পরিপ্রেক্ষিতে কুমিল্লা দক্ষিণ জেলা আওয়ামী লীগ ২০১৬ সালের ১৪ ফেব্রুয়ারি কাজী আবুল বাশারকে আহ্বায়ক করে ছয় সদস্যের আহ্বায়ক কমিটি গঠন করে। ওই কমিটির নেতৃত্বে উপজেলার ৬টি ইউনিয়ন ও ৫৪টি ওয়ার্ডে আওয়ামী লীগের কমিটি গঠন করা হয়। এ কমিটিগুলোর সব কটিতে রয়েছেন আ ক ম বাহাউদ্দিনের অনুসারীরা।দীর্ঘদিন কমিটি না হওয়ার পেছনে কারণ সম্পর্কে দলের অন্তত তিনজন নেতা নাম প্রকাশ না করার শর্তে বলেন, একসময় কুমিল্লা দক্ষিণ জেলা আওয়ামী লীগে দুটি ধারা ছিল। একটি পক্ষে নেতৃত্বে ছিলেন আফজল খান। অন্য পক্ষে আ ক ম বাহাউদ্দিন। দলীয় কোন্দলের কারণেই দীর্ঘদিন কমিটি হয়নি।দলটির ঘনিষ্ঠ একটি সূত্র জানিয়েছে, আদর্শ সদর উপজেলা আওয়ামী লীগের সভাপতি পদে বর্তমান আহ্বায়ক কাজী আবুল বাশারই থাকছেন। সাধারণ সম্পাদক পদে উপজেলা পরিষদের চেয়ারম্যান আমিনুল ইসলাম এবং চট্টগ্রাম বিশ্ববিদ্যালয় ছাত্রলীগের সাবেক সাধারণ সম্পাদক ও আমড়াতলি ইউপির চেয়ারম্যান কাজী মোজাম্মেল হকের মধ্য থেকে যেকোনো একজন হতে পারেন। সাংগঠনিক সম্পাদক পদে সাবেক ছাত্রনেতা আহমেদ নিয়াজের নাম শোনা যাচ্ছে।এ প্রসঙ্গে আহমেদ নিয়াজ বলেন, এখানে প্রার্থী হওয়ার কোনো সুযোগ নেই। আ ক ম বাহাউদ্দিন সব সময় যোগ্য ও মেধাবীদের প্রাধান্য দেন, তাই তাঁর প্রতি সবার আস্থা অনেক বেশি।আয়োজকেরা বলেন, সম্মেলনে প্রধান অতিথি থাকবেন কেন্দ্রীয় আওয়ামী লীগের যুগ্ম সাধারণ সম্পাদক মাহবুব উল আলম হানিফ। উদ্বোধন করবেন কেন্দ্রীয় সাংগঠনিক সম্পাদক এ কে এম এনামুল হক শামীম। প্রধান বক্তা কুমিল্লা মহানগর আওয়ামী লীগের সভাপতি আ ক ম বাহাউদ্দিন। বিশেষ অতিথির বক্তব্য দেবেন কেন্দ্রীয় আওয়ামী লীগের ত্রাণ ও সমাজকল্যাণ সম্পাদক সুজিত রায় নন্দী, কুমিল্লা দক্ষিণ জেলা আওয়ামী লীগের সাধারণ সম্পাদক রেলপথমন্ত্রী মো. মুজিবুল হক, কুমিল্লা মহানগর আওয়ামী লীগের সাধারণ সম্পাদক আরফানুল হক। সম্মেলনে সভাপতিত্ব করবেন আদর্শ সদর উপজেলা আওয়ামী লীগের আহ্বায়ক কাজী আবুল বাশার।দলীয় কোন্দলের বিষয়ে জানতে চাইলে আদর্শ সদর উপজেলা আওয়ামী লীগের আহ্বায়ক বলেন, এখানে আওয়ামী লীগের মধ্যে কোনো কোন্দল নেই। ভোটাভুটিতে কমিটি হবে না কি নাম ঘোষণা হবে এমন প্রশ্নের জবাবে তিনি বলেন, এটা কাউন্সিলররা সম্মেলনে ঠিক করবেন।
