
অর্থমন্ত্রী আবুল মাল আবদুল মুহিতকে আগামীকাল বৃহস্পতিবার সুনামগঞ্জে নাগরিক সংবর্ধনা দেওয়া হবে। সুনামগঞ্জ পৌরসভার পক্ষ থেকে এ সংবর্ধনার আয়োজন করা হয়েছে। পৌরসভার মেয়র আয়ুব বখ্ত জগলুল জানান, সুনামগঞ্জ পৌর শহরের পুরোনো বাসস্ট্যান্ড এলাকায় বৃহস্পতিবার বেলা তিনটায় এ সংবর্ধনা অনুষ্ঠান হবে। অনুষ্ঠান সফল করতে ইতিমধ্যে পৌর নাগরিকদের সঙ্গে মতবিনিময় করা হয়েছে। এর আগে মন্ত্রী শহরের হাসননগর এলাকায় মুক্তিযোদ্ধা হুসেন বখ্ত চত্বরের উদ্বোধন করবেন। সন্ধ্যায় পৌর মিলনায়তনে সুধী সমাবেশে বক্তব্য দেবেন তিনি। মেয়র বলেন, অর্থমন্ত্রী আবুল মাল আবদুল মুহিত সুনামগঞ্জের উন্নয়নের ব্যাপারে খুবই আন্তরিক। সংবর্ধনায় মন্ত্রীর কাছে জেলার শিক্ষা, স্বাস্থ্য, যোগাযোগসহ সার্বিক বিষয়ে উন্নয়নের দাবি জানানো হবে। 
