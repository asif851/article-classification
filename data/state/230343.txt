
গাজীপুরের শ্রীপুর উপজেলার বাঘের বাজার এলাকায় বঙ্গবন্ধু শেখ মুজিব সাফারি পার্কে কাছাকাছি জন্ম নিয়েছিল ১৮টি সিংহ শাবক। তাদের সবার বয়স এখন আড়াই থেকে পাঁচ মাসের মধ্যে। এর মধ্যে ১২টি এখন আছে পার্কের সিংহের বেষ্টনীর পাশে বিশেষভাবে তৈরি কক্ষে। আর দুটি শাবক আছে পার্কের চিকিৎসাকেন্দ্রের একটি কক্ষে।পার্ক কর্তৃপক্ষ জানায়, চারটি সিংহী ১৪টি সিংহ শাবকের জন্ম দিয়েছে। এর মধ্যে আফ্রিকান ধূসর লাল সিংহ দম্পতির ঘরে দুটি প্রায় সাদা রঙের শাবকের জন্ম হয় গত ২৬ জানুয়ারি। কুশলী ও চতুর বিবেচনা করে শাবক দুটির নাম রাখা হয় হিটলার ও বুশ। তাদের বয়স এখন চার মাস। বাকি ১২টি শাবকের বয়স এখন আড়াই মাস থেকে পাঁচ মাস।জন্মের পর সাদা শাবক দুটি দেখতে কিছুটা ব্যতিক্রম হওয়ায় মা সিংহ তাদের দুধ খেতে দিত না। এতে তারা দুর্বল হয়ে যাচ্ছিল। পরে পার্কের চিকিৎসাকেন্দ্রে একটি সুরক্ষিত কক্ষে তাদের রাখা হয়। অ্যানিমেল কিপার নুরুন নবী হিটলার ও বুশ নামে শাবক দুটির যত্ন নেওয়া শুরু করেন। নিজেই ফিডার দিয়ে থাইল্যান্ড থেকে আনা কোকুকেট নামের বিশেষ ধরনের দুধ প্রতিদিন আটবার করে খাওয়াতে শুরু করেন। এখনো তাদের দিনে দুবার করে দুধ খাওয়ানো হয়। অন্য শাবকদের মতো প্রতিদিন কিছু পরিমাণে মাংসও খেতে দেওয়া হয়। ধীরে ধীরে নুরুন নবীর সঙ্গে হিটলার ও বুশের সখ্য গড়ে ওঠে।কর্তৃপক্ষ জানায়, বঙ্গবন্ধু শেখ মুজিব সাফারি পার্কে বেষ্টনী আছে প্রায় ৫০টি। সিংহ শাবকগুলো থাকে একটি বেষ্টনীতে। পার্ক প্রতিষ্ঠার পর শুরুর দিকে দেড় বছর বয়সী ১৮টি সিংহ এখানে আনা হয় দক্ষিণ আফ্রিকা থেকে। সেই থেকে সব সিংহকে এই বেষ্টনীতে রাখা হয়েছে। আর শাবকগুলো ও তাদের মাকে রাখা হয়েছে আলাদা বেষ্টনীতে।পার্কের চিকিৎসক নিজাম উদ্দিন চৌধুরী বলেন, সিংহী একসঙ্গে দুই থেকে তিনটি বাচ্চা প্রসব করে।গতকাল সকালে সাফারি পার্কে গিয়ে দেখা যায়, অ্যানিমেল কিপার নুরুন নবীর সঙ্গে খেলছে হিটলার ও বুশ। নুরুন নবী বলেন, এ দুটি ­শাবক এখনো হিংস্র হয়ে ওঠেনি। তবে বড় হয়ে উঠলে তখন আর কাছে যাওয়া যাবে না।
