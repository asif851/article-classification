
টিআর ও কাবিখা প্রকল্পে চুরির জন্য সাংসদসহ জনপ্রতিনিধি ও আমলাদের দায়ী করে বক্তব্য দেওয়ার পর সমালোচনার মুখে আজ সোমবার সন্ধ্যায় জাতীয় সংসদে ক্ষমা চেয়েছেন তথ্যমন্ত্রী হাসানুল হক ইনু। আজ মাগরিবের নামাজের পর সংসদে তিনি দুঃখ প্রকাশের পর ক্ষমা চান।
এর আগে আজ মন্ত্রিসভার বৈঠকে দুঃখ প্রকাশ করেন তথ্যমন্ত্রী হাসানুল হক ইনু। এ সময় তথ্যমন্ত্রীর বক্তব্যে মন্ত্রিসভার সদস্যরা ক্ষোভ প্রকাশ করেন।মাগরিবের নামাজের পর তথ্যমন্ত্রী নিজের বক্তব্যের জন্য দুঃখ প্রকাশ করলে সাংসদেরা তাতে সম্মত না হয়ে ‘নো’ ‘নো’ বলে চিৎকার করে ক্ষমা চাওয়ার দাবি তোলেন। এরপরই তিনি ক্ষমা প্রার্থনা করেন।
গতকাল রোববার ঢাকায় পল্লী কর্ম–সহায়ক ফাউন্ডেশনের এক সম্মেলনের উদ্বোধনী অনুষ্ঠানে তথ্যমন্ত্রী টিআর-কাবিখা নিয়ে কথা বলেন। ওই বক্তব্য নিয়ে সরকারের মন্ত্রী-সাংসদদের মধ্যে ব্যাপক প্রতিক্রিয়ার সৃষ্টি হয়। এরপরই তথ্যমন্ত্রী জাতীয় সংসদে এ বিষয়ে ৩০০ বিধিতে বক্তব্য দেন। সেখানে দুঃখ প্রকাশ করে ক্ষমা চান তিনি।
আরও পড়ুনমন্ত্রিসভায় তথ্যমন্ত্রীর দুঃখ প্রকাশ
