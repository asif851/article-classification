
নাট্যকলায় সামগ্রিক অবদানের জন্য শিল্পকলা পদক-২০১৫ পাওয়ায় দিনাজপুরবাসীর পক্ষ থেকে অধ্যক্ষ কাজী বোরহান উদ্দীনকে সংবর্ধনা দেওয়া হয়েছে। দিনাজপুর নাট্য সমিতি মঞ্চে গত বুধবার রাতে বিভিন্ন সামাজিক ও সাংস্কৃতিক সংগঠন এবং শতাধিক শিল্পী তাঁকে ওই সংবর্ধনা দেন। অনুষ্ঠানে সভাপতিত্ব করেন নাট্য সমিতি ও সম্মিলিত সাংস্কৃতিক জোটের সভাপতি মির্জা আনোয়ারুল ইসলাম। অনুষ্ঠানে দিনাজপুরের নাট্যাঙ্গনে কাজী বোরহান উদ্দিনের ভূমিকা এবং তাঁর অভিনয় নিয়ে আলোচনা করেন নবরূপীর সাধারণ সম্পাদক শাহাজাহান শাহ। শুভেচ্ছা বক্তব্য দেন নাগরিক উদ্যোগের সভাপতি আবুল কালাম আজাদ, নাট্য সমিতির সাধারণ সম্পাদক রেজাউর রহমান, উদীচী জেলা সংসদের সাধারণ সম্পাদক সত্য ঘোষ, মহিলা পরিষদের সভাপতি কানিজ রহমান, কলেজিয়েট গার্লস স্কুল অ্যান্ড কলেজের অধ্যক্ষ হাবিবুল ইসলাম, গবেষক মাসুদুল হক, সম্মিলিত সাংস্কৃতিক জোটের সাধারণ সম্পাদক সুলতান কামাল উদ্দিন, রবীন্দ্রসংগীত শিল্পী নূরুল মতিন, জেলা কালচারাল অফিসার মো. আসফউদ্দৌলা, সাংস্কৃতিক কর্মী ময়েন উদ্দিন চিশতি, সাংস্কৃতিক সংগঠন ভৈরবীর সাধারণ সম্পাদক মো. রহমতুল্লাহ প্রমুখ। সংবর্ধনা অনুষ্ঠানে কাজী বোরহান উদ্দিন বলেন, ‘দেশে ধর্মান্ধতা, মৌলবাদী অপশক্তিকে রুখতে হলে সাংস্কৃতিক সংগঠনগুলোকে দায়িত্বশীল ভূমিকা রাখতে হবে। যত দিন বেঁচে থাকব, নাটকের সঙ্গেই থাকতে চাই।’ তিনি দিনাজপুরের বিভিন্ন সামাজিক ও সাংস্কৃতিক সংগঠনের নেতা-কর্মীদের দৃঢ়তার সঙ্গে সাংস্কৃতিক কর্মকাণ্ড পরিচালনার আহ্বান জানান। প্রসঙ্গত, গত ৫ মে রাষ্ট্রপতি আবদুল হামিদ তাঁর হাতে শিল্পকলা পদক-২০১৫ তুলে দেন।
