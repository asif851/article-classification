
সুপ্রিম কোর্ট আইনজীবী সমিতির নির্বাচনে দেশের জনমতের প্রতিফলন দেখছে বিএনপি। বিএনপির স্থায়ী কমিটির সদস্য ও জ্যেষ্ঠ নেতা মওদুদ আহমদ বলছেন, সুপ্রিম কোর্ট বার নির্বাচনের মতো পরবর্তী জাতীয় সংসদ নির্বাচন অবাধ-সুষ্ঠু হলে বিএনপি জোট ও আওয়ামী লীগ জোটের আসন তফাত হবে ৭৫ শতাংশ।
আজ শুক্রবার জাতীয় প্রেসক্লাবে জিয়া নাগরিক ফোরাম আয়োজিত প্রতিবাদ সমাবেশে মওদুদ আহমদ এসব কথা বলেন। বিএনপির চেয়ারপারসন খালেদা জিয়ার নিঃশর্ত মুক্তি এবং নিরপেক্ষ সরকারের অধীনে নির্বাচনের দাবিতে এ কর্মসূচির আয়োজন করা হয়।
প্রসঙ্গত, সুপ্রিম আইনজীবী সমিতির নির্বাচনে বিএনপি-জামায়াত সমর্থিত প্যানেল সভাপতি-সাধারণ সম্পাদকসহ ১০ পদে জয়ী হয়েছে। অন্যদিকে আওয়ামী লীগ–সমর্থিত প্যানেল জিতেছে মাত্র ৪টি পদে।
মওদুদ আহমদ বলেন, সরকারের অত্যন্ত প্রভাবশালী নেতারা চেষ্টা করেছেন সুপ্রিম কোর্ট আইনজীবী সমিতির নির্বাচনের হাওয়া উল্টোতে এবং জয়লাভ করতে। কিন্তু তারপরও তাঁরা পারেননি। এই নির্বাচনটি বিএনপি ও আওয়ামী লীগের জন্য অত্যন্ত গুরুত্বপূর্ণ ছিল। মওদুদ বলেন, গণতন্ত্র ছাড়া সত্যিকারের উন্নয়ন সম্ভব নয়। দেশে গণতন্ত্র নেই, কথা বলার অধিকার নেই। এ অবস্থায় দেশকে উন্নয়নশীল দেশের তকমা অর্থহীন। তাঁর দাবি, বিএনপি ক্ষমতায় থাকলে আরও সাত–আট বছর আগেই দেশ উন্নয়নশীল দেশের স্বীকৃত পেত।
মওদুদ আরও বলেন, সরকার সমঝোতায় না এলে রাজপথে কঠোর আন্দোলন ছাড়া বিএনপির সামনে আর কোনো বিকল্প থাকবে না।
প্রতিবাদ কর্মসূচিতে বিএনপির কেন্দ্রীয় নেতা ও আয়োজক সংগঠনের নেতারা বক্তব্য দেন।
