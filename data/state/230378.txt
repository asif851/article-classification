
ব্রাহ্মণবাড়িয়ার নবীনগর উপজেলা সদরে গত বৃহস্পতিবার রাতে শহরের এক হিন্দু ব্যবসায়ীর কাছে মুঠোফোনে ৬০ হাজার টাকা চাঁদা দাবি করেছে দুর্বৃত্তরা। টাকা না পেলে ওই ব্যবসায়ীর বাড়িঘর পুড়িয়ে দেওয়ারও হুমকি দেয় তারা। এর মাত্র ২৪ ঘণ্টা আগে ‘চিরকুট’ পাঠিয়ে চাঁদা দাবি করে না পেয়ে মঙ্গলবার মধ্যরাতে স্থানীয় আরেক ব্যবসায়ীর বাড়ি পুড়িয়ে দেয় দুর্বৃত্তরা।এদিকে দুই মাস ধরে চলা এসব অপতৎপরতা প্রতিরোধে আগামীকাল মঙ্গলবার উপজেলা প্রশাসন এক ‘বিশেষ আইনশৃঙ্খলা সভা’ ডেকেছে।উপজেলা পরিষদ সড়কে অবস্থিত ‘ভাগ্যলক্ষ্মী মিষ্টান্ন ভান্ডারের’ মালিক গৌরচান ঘোষ বলেন, ‘গত বৃহস্পতিবার রাত ১১টায় আমার মুঠোফোনে দুর্বৃত্তরা ৬০ হাজার টাকা চাঁদা দাবি করে। তা না দিলে অন্যদের মতো আমার বাড়িঘরও পুড়িয়ে দেওয়া হবে বলে হুমকি দেয় তারা। আর পুলিশকে জানিয়ে লাভ হবে না বলেও হুঁশিয়ার করে তারা।’উপজেলা নির্বাহী কর্মকর্তা (ইউএনও) আবু শাহেদ চৌধুরী বলেন, ‘একের পর এক ঘটে যাওয়া এসব অনাকাঙ্ক্ষিত ঘটনা নিয়ে আমরাও উদ্বিগ্ন। তাই এসব প্রতিকারে করণীয় নির্ধারণে আগামীকাল মঙ্গলবার প্রশাসনের উদ্যোগে স্থানীয় সব মহলকে নিয়ে এক “বিশেষ আইনশৃঙ্খলা সভা” ডাকা হয়েছে।’‘চিরকুট’ পাঠিয়ে ৫০ হাজার টাকা চাঁদা দাবি করে না পেয়ে গত মঙ্গলবার মধ্যরাতে স্থানীয় আরেক ব্যবসায়ী আবু তাহেরের বাড়ি পুড়িয়ে দেয় দুর্বৃত্তরা।এ ঘটনায় ‘চাঁদা না পেয়ে অগ্নিসংযোগ, পুলিশের ভূমিকায় ক্ষোভ’ শিরোনামে প্রথম আলোয় একটি প্রতিবেদনও প্রকাশিত হয়।
