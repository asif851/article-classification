
হবিগঞ্জের মাধবপুর উপজেলায় একটি পুকুরের ইজারা নিয়ে বিরোধের জের ধরে দুই পক্ষের সংঘর্ষে এক কিশোরী নিহত ও ১১ জন আহত হয়েছে। গতকাল শনিবার উপজেলার বড়গাঁ গ্রামে এই ঘটনা ঘটে।নিহত কিশোরীর নাম নাসিমা আক্তার (১৫)। সে বড়গাঁ গ্রামের আশরাফ উদ্দিনের মেয়ে। আহতদের উপজেলা স্বাস্থ্য কমপ্লেক্সে ভর্তি করা হয়েছে।পুলিশ ও এলাকাবাসী সূত্রে জানা গেছে, বড়গাঁ গ্রামের একটি পুকুরের ইজারা নিয়ে ওই গ্রামের আবদুল মালেকের সঙ্গে স্থানীয় বুল্লা ইউনিয়ন পরিষদের ৩ নম্বর ওয়ার্ডের সদস্য মহিউদ্দিনের বিরোধ চলছে। গতকাল বেলা দুইটায় মহিউদ্দিনের পরিবারের সদস্যরা এ পুকুর ব্যবহার করতে চাইলে বাধা দেন মালেকের পরিবারের সদস্যরা। এ নিয়ে উভয় পক্ষের মধ্যে সংঘর্ষ বেধে যায়। একপর্যায়ে প্রতিপক্ষের লাঠির আঘাতে মালেকের পক্ষের নাসিমা আক্তার মারা যান। খবর পেয়ে মাধবপুর থানা-পুলিশ ঘটনাস্থলে গিয়ে লাশ উদ্ধার করে থানায় নিয়ে যায়।মাধবপুর থানার ভারপ্রাপ্ত কর্মকর্তা (ওসি) মোল্লা মনির হোসেন জানান, একটি পুকুর নিয়ে ইউপি সদস্য মহিউদ্দিন ও মালেকের লোকজনের মধ্যে গতকাল সংঘর্ষের ঘটনা ঘটে। নিহত নাসিমার লাশ ঘটনাস্থল থেকে উদ্ধার করে ময়নাতদন্তের জন্য হবিগঞ্জ সদর হাসপাতালের মর্গে পাঠানো হয়েছে। এ বিষয়ে মামলা দায়েরের প্রস্তুতি চলছে।
