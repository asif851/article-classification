
রাজধানীর ব্যস্ততম এলাকা ফার্মগেটে প্রধান সড়কের প্রায় মাঝখানে গতকাল শুক্রবার সন্ধ্যায় হঠাৎ আগুনের ফুলকি সৃষ্টি হয়ে কয়েক ফুট ওপরে উঠে যায়। প্রায় ১৫ মিনিট এ অবস্থা চলায় আশপাশের লোকজনের মধ্যে আতঙ্ক ছড়িয়ে পড়ে। তবে কেউ হতাহত হয়নি।সন্ধ্যা ছয়টার দিকে ফার্মগেটের আল-রাজী হাসপাতালসংলগ্ন কনকর্ড সেন্টার ভবনের সামনের সড়কে গ্যাসের লাইন ছিদ্র হয়ে ওই আগুনের ফুলকির সৃষ্টি হয়। ওই ভবনের দোতলায় সন্ধ্যা সাড়ে সাতটায় একটি অনুষ্ঠানে স্বরাষ্ট্র প্রতিমন্ত্রী আসাদুজ্জামান খানের উপস্থিত থাকার কথা থাকায় ওই এলাকায় তখন ছিল কড়া পুলিশি নিরাপত্তা। খবর পেয়ে ফায়ার সার্ভিসের লোকজন এসে আগুন নেভান।আগুনের তাপে পাশের একটি সোডিয়াম বাতি ক্ষতিগ্রস্ত হয়। ভবনের আশপাশের বিভিন্ন কেব্লও তাপে কিছুটা গলে যায়।সন্ধ্যা সাতটার দিকে ঘটনাস্থলে গিয়ে ছিদ্র দিয়ে অনবরত গ্যাস বের হতে দেখা যায়। যে লাইনে ছিদ্র, সেখানে চারকোনা আকৃতির গর্ত খোঁড়া।তিতাস গ্যাস কোম্পানির ব্যবস্থাপক (জরুরি) রবিউল ইসলাম সাংবাদিকদের জানান, তথ্য ও যোগাযোগ প্রযুক্তি মন্ত্রণালয়ের হয়ে একটি প্রতিষ্ঠানের কয়েকজন কর্মী গতকাল সকালে ইন্টারনেটের কেব্ল মেরামতের জন্য ওই স্থানে গিয়েছিলেন। সেখানে তাঁরা কেব্ল চিহ্নিত করার জন্য খোঁড়াখুঁড়ি করতে গিয়ে গ্যাসের লাইন ছিদ্র করে ফেলেন। খবর পেয়ে তিতাসের লোকজন সেখানে গিয়ে ছিদ্রের অবস্থান চিহ্নিত করার জন্য চারকোনা করে গর্ত খোঁড়েন। কিন্তু কিছুক্ষণ পর হঠাৎ আগুনের ফুলকি বের হয়।রবিউল ইসলাম বলেন, সম্ভবত আশপাশের কোনো পথচারী বা যানবাহনের যাত্রীর ছুড়ে ফেলা জ্বলন্ত সিগারেটের সংস্পর্শে আগুনের সূত্রপাত হয়। ফার্মগেটে আপাতত গ্যাস সরবরাহ বন্ধ করে ছিদ্র চিহ্নিত করা হবে। এরপর তা মেরামত করে আবার গ্যাস সরবরাহ করা হবে। রাতের (গতকাল) মধ্যেই তা করা যাবে।ঘটনাস্থলে গিয়ে ইন্টারনেটের কেব্ল মেরামতকারী লোকজনের কাউকে পাওয়া যায়নি।
