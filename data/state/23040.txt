
৫ জুন প্রথমবারের মতো বর্ডার গার্ড বাংলাদেশে (বিজিবি) নারী সদস্য যোগ দিতে যাচ্ছেন। তাঁদের সংখ্যা ৯৭। আজ বৃহস্পতিবার বিজিবি সদর দপ্তরের সম্মেলনকক্ষে এক সংবাদ ব্রিফিংয়ে বিজিবি মহাপরিচালক মেজর জেনারেল আজিজ আহমেদ চলতি বছর বিজিবির সার্বিক কর্মকাণ্ড ও সফলতা তুলে ধরেন। এ সময় তিনি এ তথ্য জানান।
বিজিবির মহাপরিচালক বলেন, ইতিমধ্যে আরও ১০০ জনকে নিয়োগ দেওয়া হয়েছে। জুলাই থেকে তাঁদের প্রশিক্ষণ শুরু হবে। তিনি বলেন, প্রাথমিক পর্যায়ে যেসব এলাকায় নারীরা চোরাচালানে যুক্ত হয়, যেমন: টেকনাফ, বেনাপোল, এসব জায়গায় ১৫ জন করে এসব নারী সদস্যকে নিয়োগ দেওয়া হবে। বিজিবির পাঁচটি হাসপাতালে তাঁদের নিয়োগ দেওয়া হবে। শিগগিরই পিলখানায়ও নারী সদস্যদের দায়িত্ব পালন করতে দেখতে পাওয়া যাবে বলে জানান মহাপরিচালক।
প্রথম দফায় ১০০ জন নারী সদস্যকে নিয়োগ দেওয়া হয়েছিল উল্লেখ করে আজিজ আহমেদ বলেন, তাঁদের মধ্যে তিনজন প্রশিক্ষণ শেষ করতে পারেননি।
