
আওয়ামী লীগের সভাপতিমণ্ডলীর সদস্য এবং স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, কোনো জায়গায়, কোনো অবস্থায় বিএনপির সঙ্গে আলোচনার প্রশ্নই ওঠে না।
আজ মঙ্গলবার রাজধানীর ধানমন্ডিতে আওয়ামী লীগের সভানেত্রীর রাজনৈতিক কার্যালয়ে ১৪–দলীয় জোটের একটি সংবাদ সম্মেলনে সাংবাদিকের প্রশ্নের জবাবে স্বাস্থ্যমন্ত্রী মোহাম্মদ নাসিম এ কথা বলেন।
১৪ দলের মুখপাত্র মোহাম্মদ নাসিম বলেন, ‘কোনো জায়গায়, কোনো অবস্থায় বিএনপির সঙ্গে আলোচনার প্রশ্নই ওঠে না। কী কারণে বলব, বলেন? যারা হত্যায় রাজনৈতিক প্রশ্রয় দিয়েছে, ২০১৪ সালে মানুষকে জ্বালিয়ে–পুড়িয়ে মেরেছে, তাদের সঙ্গে আলোচনার কোনো প্রশ্নই ওঠে না। আলোচনা হবে নির্বাচন কমিশনের সঙ্গে। নির্বাচন কমিশন ডেকেছে তাদের, নির্বাচন কমিশন তো নির্বাচন পরিচালনা করবে। তাদের (নির্বাচন কমিশন) সঙ্গে আলোচনা হবে। আমাদের সঙ্গে আলোচনা কেন হবে?’
মোহাম্মদ নাসিম বলেন, ‘আমরা আশঙ্কা করছি। আশঙ্কা আছে। বিএনপি চিরদিন চক্রান্তের মধ্য দিয়ে ক্ষমতায় এসেছে। চক্রান্তের বাইরে তারা কোনো দিন রাজনীতি করেনি। এবারও তাদের চক্রান্ত শুরু হয়ে গেছে। আমরা আশঙ্কা করছি, ২০০১ সালের মতো আবার জাতীয় ও আন্তর্জাতিক চক্রান্তের মধ্য দিয়ে সাহাবউদ্দিন-লতিফুর মার্কা নির্বাচন করার জন্য পাঁয়তারা শুরু করেছে।’ তিনি বলেন, একটি গণতান্ত্রিক ধারাকে ব্যাহত করার জন্য বিএনপি-জামায়াত জোট ২০১৪ সালে নির্বাচন প্রতিহত করতে ব্যর্থ হয়েছে। এবারও লক্ষ্য করা যাচ্ছে, লন্ডন চক্রান্ত শুরু হয়ে গেছে। বিএনপির বিভিন্ন কথাবার্তা বোঝা যায়, নীল নকশা সামনে রেখে নির্বাচন ভন্ডুল করার জন্য তারা তৎপরতা শুরু করেছে।
নির্বাচন বর্জনের অধিকার সবার আছে—উল্লেখ করে মোহাম্মদ নাসিম বলেন, সংবিধান অনুযায়ী নির্বাচন বর্জন করার অধিকার সবার আছে। কিন্তু জনগণের অংশগ্রহণের মধ্য দিয়ে নির্বাচন অনুষ্ঠিত হবে। নির্বাচন কমিশন বিএনপিকে ডেকেছে। সেখানে তারা কথা বলবে। তাদের বক্তব্য থাকলে সেখানে বলতে পারে। কিন্তু কোনোভাবেই সংবিধানের বাইরে যাওয়ার কোনো সুযোগ নেই।
একজন স্বাধীনতাবিরোধীর মেয়ে কীভাবে মহিলা আওয়ামী লীগের কমিটিতে স্থান পেলেন—এই প্রশ্নের উত্তরে মোহাম্মদ নাসিম বলেন, ‘আমি এই প্রথম শুনলাম। মহিলা আওয়ামী লীগ আমাদের অঙ্গ–সংগঠন। এর মধ্যে কে আছে, না আছে, আমি জানি না। আমার জানার কথাও না। এ ধরনের ঘটনা ঘটেছে কি না, এটা মনে হয় আওয়ামী লীগ থেকে প্রয়োজনীয় নির্দেশনা দেওয়া হবে।’
লন্ডনের হাউস অব লর্ডসের সদস্য আলেক্সান্ডার চার্লস কারলাইল আয়োজিত একটি আলোচনায় আওয়ামী লীগের প্রতিনিধিদের যোগ না দেওয়ার বিষয়ে সাংবাদিকেরা জানতে চাইলে এই নেতা বলেন, ‘যাঁরা গিয়েছিলেন, তাঁদের জিজ্ঞেস করেন। তাঁরা কেন আলোচনা করেননি?’
মোহাম্মদ নাসিম বলেন, বন্যায় ক্ষতিগ্রস্তদের পাশে দাঁড়াতে ১৪ দলের পক্ষ থেকে চট্টগ্রাম ও নোয়াখালী অঞ্চলে দিলীপ বড়ুয়ার নেতৃত্বে একটি দল উপদ্রুত অঞ্চলে সহায়তার জন্য যাবে। উত্তরাঞ্চলে আওয়ামী লীগের সাংগঠনিক সম্পাদক খালিদ মাহমুদ চৌধুরীর নেতৃত্বে অপর একটি দল যাবে।
আওয়ামী লীগের সাংগঠনিক সম্পাদক খালিদ মাহমুদ চৌধুরী, উপদপ্তর সম্পাদক বিপ্লব বড়ুয়া, সাম্যবাদী দলের সাধারণ সম্পাদক দিলীপ বড়ুয়া, জাসদের একাংশের সাধারণ সম্পাদক শিরিন আক্তার প্রমুখ সংবাদ সম্মেলনে উপস্থিত ছিলেন।
 
