
গাইবান্ধা-১ (সুন্দরগঞ্জ) আসনে আওয়ামী লীগের সাংসদ মনজুরুল ইসলাম লিটন হত্যার দায় স্বীকারকারী সাবেক সাংসদ আবদুল কাদের খানের সাবেক ব্যক্তিগত সহকারী (এপিএস) শামছুজ্জোহা সরকারকে গ্রেপ্তার করেছে পুলিশ। আজ রোববার ভোররাতে সাদুল্লাপুর উপজেলার নলডাঙ্গা বাজার থেকে তাঁকে গ্রেপ্তার করা হয়।
সুন্দরগঞ্জ থানার ভারপ্রাপ্ত কর্মকর্তা (ওসি) আতিয়ার রহমান আজ বেলা সাড়ে তিনটার দিকে প্রথম আলোকে বলেন, সাংসদ মনজুরুল হত্যায় অংশ নেওয়া গ্রেপ্তার তিন হত্যাকারীর স্বীকারোক্তির ভিত্তিতে শামছুজ্জোহাকে গ্রেপ্তার করা হয়। তিনি বলেন, গ্রেপ্তার শামছুজ্জোহাকে গাইবান্ধার অতিরিক্ত মুখ্য বিচারিক হাকিম আদালতে পাঠানো হয়েছে।
সাবেক এপিএস শামছুজ্জোহার বাড়ি সুন্দরগঞ্জ উপজেলার ধোপাডাঙ্গা ইউনিয়নের কিশামত হলদিয়া গ্রামে।
গত বছরের ৩১ ডিসেম্বর সন্ধ্যায় সাংসদ মনজুরুল ইসলাম লিটন সুন্দরগঞ্জ উপজেলার সর্বানন্দ ইউনিয়নের সাহাবাজ গ্রামে নিজ বাড়িতে দুর্বৃত্তদের গুলিতে নিহত হন।
