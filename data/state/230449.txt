
আমাদের স্বপ্ন দেখতে হবে। আর স্বপ্ন পূরণ করতে হলে ইন্টারনেট জানতে হবে। মুন্সিগঞ্জে অনুষ্ঠিত গ্রামীণফোন-প্রথম আলো আই-জেন প্রতিযোগিতায় অংশগ্রহণকারী শিক্ষার্থীরা নিজেদের স্বপ্ন বাস্তবায়নে ইন্টারনেট জানার এই প্রত্যয় ব্যক্ত করেছে।শহরের একটি কমিউনিটি সেন্টারে গত রোববার ১৬টি শিক্ষাপ্রতিষ্ঠানের প্রায় দেড় শ শিক্ষার্থী সমবেত হয়। দিনব্যাপী প্রতিযোগিতায় সর্বোচ্চ নম্বর পেয়ে সেরা শিক্ষাপ্রতিষ্ঠান নির্বাচিত হয় প্রেসিডেন্ট প্রফেসর ড. ইয়াজউদ্দিন আহম্মেদ রেসিডেনসিয়াল মডেল স্কুল অ্যান্ড কলেজ। বিদ্যালয়ের ১০ শিক্ষার্থীর মধ্যে সেরা নির্বাচিত হয় পাঁচজন। এরা হচ্ছে মো. রায়হান শরিফ, মেহেদী হাসান, বুশরা জামান, মল্লিকা রায় নূপুর, আতিকা জাছিয়া পিউ।অনুষ্ঠানে সংক্ষিপ্ত আলোচনায় অংশ নেন মুন্সিগঞ্জের জেলা প্রশাসক মো. সাইফুল হাসান বাদল, পুলিশ সুপার বিপ্লব বিজয় তালুকদার, প্রথম আলোর মুন্সিগঞ্জ জেলা প্রতিনিধি তানভীর হাসান, জেলা শিক্ষা কর্মকর্তা শরিফুল ইসলাম প্রমুখ। বিচারকের দায়িত্ব পালন করেন সরকারি হরগঙ্গা কলেজের সহকারী অধ্যাপক শফিক ইসলাম, বন্ধুসভার জাতীয় পরিচালনা পর্ষদের সাধারণ সম্পাদক হাসান মাহমুদ, ঢাকা মহানগর বন্ধুসভার যোগাযোগ সম্পাদক তাপস হালদার। গতকাল ছিল বন্ধু দিবস। তাই শিক্ষার্থীরা একে অপরের হাতে রাখি বাঁধে।আই-জেন আয়োজনে সহযোগিতা করছে শিক্ষা মন্ত্রণালয়। সহযোগী হিসেবে আছে অ্যালপেনলিবে, মাইক্রোসফট, অপেরা মিনি, এখানেই ডট কম, মিউচুয়াল ট্রাস্ট ব্যাংক, ফার্স্ট সিকিউরিটি ইসলামী ব্যাংক, উরি ব্যাংক, রেডিও ফুর্তি ও চ্যানেল আই। সার্বিক সহযোগিতা করছে প্রথম আলো বন্ধুসভা।
