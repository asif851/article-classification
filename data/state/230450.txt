
সিরাজগঞ্জ সদর উপজেলা আওয়ামী লীগের যুব ও ক্রীড়াবিষয়ক সম্পাদক সাইফুল ইসলাম হত্যা মামলার আসামি জবান আলীর গুলিবিদ্ধ লাশ উদ্ধার করেছে পুলিশ। গত বুধবার দিবাগত রাত তিনটায় উপজেলার কোনাগাতি এলাকা থেকে লাশটি উদ্ধার করা হয়। এর আগে এ মামলার আরেক আসামি র‌্যাবের সঙ্গে ‘বন্দুকযুদ্ধে’ নিহত হন।সদর থানার ওসি হাবিবুল ইসলাম প্রথম আলোকে জানান, বুধবার দিবাগত রাত তিনটার দিকে পুলিশ রাস্তার পাশ থেকে লাশটি উদ্ধার করে। থানায় আনার পর নিশ্চিত হওয়া যায়, এটি জবানের লাশ। তাঁর শরীরে গুলির চিহ্ন রয়েছে। এ ঘটনায় হত্যা মামলা হয়েছে।ওসি জানান, জবান আওয়ামী লীগের নেতা সাইফুল হত্যা মামলার প্রধান আসামি ছিলেন। এ ছাড়া সিরাজগঞ্জ মোটর শ্রমিক ইউনিয়নের সাবেক সাধারণ সম্পাদক নাসির উদ্দিন ও তাঁর শ্যালক টিক্কা মিয়াকে হত্যাসহ তাঁর বিরুদ্ধে অন্তত আটটি মামলা রয়েছে। জবানের বড় ভাই আবদুল হামিদ জানান, সাইফুল হত্যা মামলায় জবানসহ তাঁর পরিবারের সাতজনকে আসামি করা হয়। ওই দিন থেকেই জবান পলাতক ছিলেন। জবানের স্ত্রী মায়া খাতুন বলেন, তাঁর স্বামী বিএনপির রাজনীতির সঙ্গে যুক্ত ছিলেন। গত বছরেরর ৩০ ডিসেম্বর আওয়ামী লীগের নেতা সাইফুলকে বাড়ি থেকে ডেকে নিয়ে হত্যা করা হয়। এ ঘটনায় করা মামলার অন্য আসামি বাবলু মিয়া গত ৩০ জানুয়ারি রাতে র‌্যাবের সঙ্গে ‘বন্দুকযুদ্ধে’ নিহত হন।
 
