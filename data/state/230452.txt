
দীর্ঘ ১৭ বছর পর আওয়ামী লীগে পদ পেলেন দুবারের নির্বাচিত সংসদ সদস্য ও বিলুপ্ত কুমিল্লা পৌরসভার দুবারের নির্বাচিত চেয়ারম্যান বর্ষীয়ান রাজনীতিবিদ আ ক ম বাহাউদ্দিন। একই সঙ্গে তিনি দলের সদস্যপদও ফিরে পেলেন।কুমিল্লা সিটি করপোরেশন প্রতিষ্ঠার ছয় বছর পর আজ শনিবার সন্ধ্যায় মহানগর আওয়ামী লীগের ৭১ সদস্যবিশিষ্ট প্রথম কমিটির অনুমোদন দেওয়া হয়েছে।এতে কুমিল্লা-৬ (আদর্শ সদর) আসনের সাংসদ আ ক ম বাহাউদ্দিনকে সভাপতি ও কুমিল্লা দক্ষিণ জেলা যুবলীগের সাবেক জ্যেষ্ঠ সহসভাপতি আরফানুল হককে সাধারণ সম্পাদক করা হয়।এ প্রসঙ্গে আওয়ামী লীগের কেন্দ্রীয় কমিটির সাংগঠনিক সম্পাদক এ কে এম এনামুল হক শামীম আজ রাত পৌনে আটটায় প্রথম আলোকে বলেন, দলীয় সভানেত্রী শেখ হাসিনা আ ক ম বাহাউদ্দিনকে সভাপতি ও আরফানুল হককে সাধারণ সম্পাদক করে কুমিল্লা মহানগর আওয়ামী লীগের কমিটি অনুমোদন দিয়েছেন। কিছুক্ষণ আগে (সন্ধ্যা সোয়া সাতটায়) রিফাতের কাছে কমিটির অনুমোদিত নামের তালিকা দেওয়া হয়েছে। পূর্ণাঙ্গ কমিটির মধ্যে তিন–চারজনের নাম পরে অন্তর্ভুক্ত করা হবে।এ প্রসঙ্গে আরফানুল হক মুঠোফোনে প্রথম আলোকে বলেন, ‘সন্ধ্যায় রাজধানী ঢাকার ধানমন্ডির দলীয় সভানেত্রীর কার্যালয় থেকে অনুমোদিত কমিটির নামের তালিকা পাই। দলের সাধারণ সম্পাদক ওবায়দুল কাদেরের কাছ থেকে ওই কমিটির কাগজ নিই। এ সময় যুগ্ম সাধারণ সম্পাদক মাহবুব উল আলম হানিফ ও চট্টগ্রাম বিভাগীয় সাংগঠনিক সম্পাদক এ কে এম এনামুল হক শামীম উপস্থিত ছিলেন। দলীয় সূত্রে জানা গেছে, ২০১১ সালের ১০ জুলাই কুমিল্লা সিটি করপোরেশনে উন্নীত হয়। এরপর গত ছয় বছরে মহানগরে আওয়ামী লীগের কোনো কমিটি হয়নি। যদিও আ ক ম বাহাউদ্দিনকে ঘিরে তাঁর অনুসারী নেতা-কর্মীরা মহানগর আওয়ামী লীগের রাজনীতি করে আসছেন।
