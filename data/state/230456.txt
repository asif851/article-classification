
বাংলাদেশের সীমানায় উদ্ধার হওয়া মিয়ানমারের দুই সেনাসদস্যকে ফিরিয়ে নিতে ঢাকা আনুষ্ঠানিকভাবে ইয়াঙ্গুনকে অনুরোধ জানিয়েছে। সুবিধাজনক সময়ে ঘুমধুম সীমান্তে এসে মিয়ানমারের কর্তৃপক্ষকে তাদের দুই সেনাসদস্যকে নিয়ে যেতে বলেছে বাংলাদেশ।পররাষ্ট্র মন্ত্রণালয়ের এক জ্যেষ্ঠ কর্মকর্তা গতকাল বৃহস্পতিবার প্রথম আলোকে এ তথ্য জানান।পররাষ্ট্র মন্ত্রণালয়ের ওই কর্মকর্তা বলেন, গতকাল ইয়াঙ্গুনে বাংলাদেশ দূতাবাস থেকে মিয়ানমারের সরকারকে বলা হয়েছে, সম্প্রতি বাংলাদেশের সীমানায় দুই সেনাসদস্যকে উদ্ধার করা হয়েছে। প্রাথমিকভাবে এঁরা মিয়ানমারের সেনাসদস্য বলে জানা গেছে। সুবিধাজনক সময়ে তাঁদের ফিরিয়ে নিতে মিয়ানমারকে অনুরোধ জানিয়েছে বাংলাদেশ।পররাষ্ট্র মন্ত্রণালয়ের সূত্র বলেছে, গতকাল দুপুরে ঢাকায় মিয়ানমারের রাষ্ট্রদূত মিউ মিন্ট থান তাঁর দেশের উদ্ধার হওয়া দুই সেনাসদস্য সম্পর্কে খোঁজ নিতে পররাষ্ট্র মন্ত্রণালয়ে ফোন করেন। এ সময় তাঁকে জানানো হয়, বাংলাদেশ ওই দুই সেনাসদস্যকে ফিরিয়ে দিতে প্রস্তুত আছে। এ বিষয়টি ইয়াঙ্গুনে মিয়ানমারের কর্তৃপক্ষকে জানানো হয়েছে।গত বুধবার বর্ডার গার্ড বাংলাদেশ (বিজিবি) এক সংবাদ সম্মেলনে বলেছে, সীমান্তে বাংলাদেশ সেনাবাহিনীর সঙ্গে যৌথভাবে পরিচালিত বিশেষ অভিযানের সময় অপহরণকারীরা এ দুই সেনাসদস্যকে ফেলে চলে যায় বলে ধারণা করা হচ্ছে।বিবিসি বাংলার এক প্রতিবেদনে বলা হয়, মিয়ানমার সেনাবাহিনীর ডেপুটি সার্জেন্ট নাইং টুন এবং সৈনিক খিন য ল্যাটকে কিছুদিন আগে একটি আরাকান মিলিশিয়া গ্রুপ অপহরণ করে। তাঁদের বাংলাদেশের সীমান্তের দিকে নিয়ে যাওয়া হয়েছে—এমন খবর মিয়ানমারের কাছে ছিল। মিয়ানমারই বিষয়টি বাংলাদেশের কর্তৃপক্ষকে জানিয়েছে।
