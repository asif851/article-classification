
বিএনপির স্থায়ী কমিটির সদস্য হান্নান শাহ’র গাড়ি ভাঙচুর করা হয়েছে। আজ সোমবার রাত পৌনে ১০টার দিকে রংপুর স্থানীয় বিএনপির আয়োজিত এক সমাবেশ থেকে ফেরার পথে এই হামলা হয়।প্রত্যক্ষদর্শীদের ভাষ্যমতে, গাড়িতে হামলাকারীরা ছাত্রদলের বিক্ষুব্ধ নেতা-কর্মী। তবে হান্নান শাহ হামলার বিষয়টি নিশ্চিত করলেও হামলাকারীরা ছাত্রদলের নেতা-কর্মী কি না, সে ব্যাপারে নিশ্চিত নন বলে জানান।স্থানীয় বিএনপি সূত্র জানায়, আগামী ১৫ সেপ্টেম্বর রংপুরে বিএনপির সমাবেশ আছে। সেই সমাবেশে প্রধান অতিথি হিসেবে বিএনপির চেয়ারপারসন খালেদা জিয়ার উপস্থিত থাকার কথা আছে।ওই সভাকে সফল করতে আজ সন্ধ্যায় রংপুর শহরের আহার হোটেল মিলনায়তনে জেলা বিএনপির আয়োজনে অঙ্গসংগঠনগুলোর এক সভা ছিল। সেই সভার প্রধান অতিথি ছিলেন হান্নান শাহ। সভার শেষ পর্যায়ে রাত নয়টার দিকে ছাত্রদলের কেন্দ্রীয় কমিটির সহ-সভাপতি আহসান হাবিবের নাম বক্তৃতা দেওয়ার জন্য ঘোষণা দেওয়া হলে হান্নান শাহ আপত্তি জানান। ওই সময় তিনি বলেন, যেহেতু সভা একেবারে শেষ পর্যায়ে তাই কারও বক্তব্য হওয়ার কথা নয়। এ কথা বলার সঙ্গে সঙ্গে বিক্ষুব্ধ কিছু ছাত্রদল নেতা-কর্মী সভাস্থল ছেড়ে চলে যান।পরে সাড়ে নয়টার দিকে সভা শেষ হয়। থাকার জন্য হোটেল নর্থভিউয়ে যাওয়ার সময় রাত পৌনে ১০টার দিকে নগরের জাহাজ কোম্পানির মোড়ে বিক্ষুব্ধ কিছু নেতা-কর্মী হান্নান শাহ’র গাড়ির গ্লাস ভাঙচুর করেন। হামলার পর হান্নান শাহ আর ওই হোটেলে যাননি। পরে তিনি নগরের মাহিগঞ্জে স্থানীয় এক বিএনপি নেতার বাড়িতে আশ্রয় নেন।
গাড়িতে হামলা প্রসঙ্গে হান্নান শাহ বলেন, ‘সভার শেষ পর্যায়ে থাকায় কোনো বক্তব্যের সুযোগ দেওয়া হয়নি। আমি যাওয়ার পথে একদল আমার গাড়ি ভাঙচুর করেছে। তাঁরা ছাত্রদলের কি না, আমি নিশ্চিত নই। এটি দুঃখজনক।’জেলা বিএনপির আহ্বায়ক ও আজকের সভার উপস্থাপক মোজাফফর হোসেন বলেন, সভায় একজনের বক্তব্যকে কেন্দ্র করে কিছু নেতা-কর্মীর মধ্যে মনোমালিন্য হয়। তবে সভা শান্তিপূর্ণভাবে শেষ হয়। তিনি হান্নান শাহ’র গাড়ি ভাঙচুরের কথা শুনেছেন বলে জানান।
