
পুলিশের ওপর হামলার অভিযোগে রাজধানীর কোতোয়ালি থানায় হওয়া একটি মামলায় আজ বুধবার দৈনিক আমার দেশ পত্রিকার ভারপ্রাপ্ত সম্পাদক মাহমুদুর রহমানকে গ্রেপ্তার দেখিয়েছে পুলিশ। একই সঙ্গে এ মামলায় তাঁকে সাত দিনের রিমান্ড চেয়ে আবেদন করেছে পুলিশ। ঢাকা মহানগর হাকিম ওয়াইজকুরুনি খান চৌধুরী ১২ এপ্রিল রিমান্ড আবেদনের শুনানির দিন ধার্য করেছেন। 
আদালত সূত্র জানায়, ওই মামলার তদন্তকারী কর্মকর্তা কোতোয়ালি থানার উপপরিদর্শক (এসআই) আজিজুল ইসলাম আজ বেলা ১১টার দিকে মাহমুদুর রহমানকে আদালতে হাজির করে মামলায় গ্রেপ্তারের আবেদন করেন। একই সঙ্গে তিনি সাত দিনের রিমান্ড আবেদন করেন। আদালত গ্রেপ্তারের আবেদন গ্রহণ করে রিমান্ড আবেদনের শুনানির দিন ধার্য করেন। ২০১৩ সালের ২৩ ফেব্রুয়ারি কোতোয়ালি থানার বাবুবাজার জামে মসজিদের সামনে পুলিশের ওপর হামলা এবং ককটেল ও গুলি ছোড়ার অভিযোগে এ মামলাটি হয়েছিল। গ্রেপ্তার ও রিমান্ড আবেদনে বলা হয়েছে, ওই দিন বাবুবাজারে ৫০ থেকে ৬০ জন জামায়াতে ইসলামীর লোকজন ২৪ ফেব্রুয়ারি হরতালের সমর্থনে ও গণজাগরণ মঞ্চের বিরুদ্ধে উসকানিমূলক স্লোগান দিয়ে মিছিল বের করেন। তখন পুলিশ বাধা দিলে মিছিলকারীরা পুলিশের ওপর ইটপাটকেল নিক্ষেপ করেন এবং ককটেল ও গুলিবর্ষণ করে পুলিশকে আহত করেন। মাহমুদুর রহমানের পত্রিকায় উসকানিমূলক সংবাদ প্রকাশের কারণে এমন ঘটনা সংঘটিত হয়েছে বলে প্রাথমিক তদন্তে তাঁর বিরুদ্ধে বেশ কিছু তথ্য ও সাক্ষ্য-প্রমাণ পাওয়া গেছে। তাই তাঁকে রিমান্ডে এনে জিজ্ঞাসাবাদের প্রয়োজন।
