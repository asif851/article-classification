
রামপাল কয়লাভিত্তিক বিদ্যুৎকেন্দ্র হলে সুন্দরবন কী ঝুঁকিতে পড়তে পারে তা দেখতে ঢাকায় পৌঁছেছে ইউনেসকোর প্রতিনিধি দল। আজ সোমবার সকাল ও বিকেলের দুইটি আলাদা ফ্লাইটে প্রতিনিধিদলের দুই সদস্য ঢাকায় পৌঁছান। রাতেই আরেক সদস্য ঢাকায় পৌঁছানোর কথা রয়েছে। পরিবেশ ও বন মন্ত্রণালয় সূত্রে এসব কথা জানা গেছে। 
ইউনেসকোর বিশ্ব ঐতিহ্য কেন্দ্র থেকে পাঠানো রিয়েকটিভ মনিটরিং মিশন নামের ওই প্রতিনিধি দলটি কাল মঙ্গলবার সকালে মংলা বন্দর কর্তৃপক্ষের সঙ্গে বৈঠক করে সুন্দরবনের প্রবেশ করবে। তারা রামপাল কয়লা ভিত্তিক বিদ্যুৎ কেন্দ্রের স্থান, শ্যালা নদীর যে স্থানে গত এক বছরে নৌ দুর্ঘটনাগুলো ঘটেছে সেই স্থানগুলো পর্যবেক্ষণ করবে। ইউনেসকো প্রতিনিধি দলটির বাংলাদেশ সফরের সমন্বয়কারী পরিবেশ ও বন মন্ত্রণালয়ের জ্যেষ্ঠ সহকারী সচিব শেখ তৌহিদুল ইসলাম প্রথম আলোকে বলেন, প্রতিনিধি দলটি দুই সদস্য দেশে পৌঁছেছেন। অন্যজন আজ রাতে পৌঁছাবেন। তাঁরা কাল (মঙ্গলবার) থেকে সুন্দরবন পরিদর্শন শুরু করবেন। প্রতিনিধি দলটি বাংলাদেশে থাকবে ২৮ মার্চ পর্যন্ত। গত বছরের মার্চে ইউনেসকোর বার্ষিক সাধারণ সভায় সুন্দরবনের পাশে রামপাল বিদ্যুৎকেন্দ্র, বনের ভেতর নৌপথ, আশপাশে শিল্পকারখানা ও শ্যালা নদীতে তেল ছড়িয়ে পরার ব্যাপারে উদ্বেগ জানানো হয়।
