
দশ ট্রাক অস্ত্র মামলায় জামায়াতের আমির মতিউর রহমান নিজামীর ফাঁসির আদেশের প্রতিবাদে কাল বৃহস্পতিবার ডাকা হরতালের আগের দিনে আজ বুধবার রাতে রাজশাহীর খড়খড়ি বাইপাস সড়কে মাছবাহী একটি ট্রাকে আগুন দিয়েছে দুর্বৃত্তরা। এতে ট্রাকের সামনের অংশ পুড়ে গেছে।
ট্রাকের চালক আব্দুস সালাম জানিয়েছেন, রাজশাহীর মোহনপুর উপজেলার কেশরহাট থেকে ট্রাকে মাছ বোঝাই করে তারা ঢাকায় যাচ্ছিলেন। রাত সোয়া নয়টার দিকে ট্রাকটি খড়খড়ি বাইপাস সড়কের আশরাফের মোড়ে পৌঁছালে ট্রাকের সামনে হঠাত্ করেই আগুন ছুড়ে মারা হয়। তারা দ্রুত ট্রাক থেকে নেমে আত্মরক্ষা করেন।
খবর পেয়ে রাজশাহী বিশ্ববিদ্যালয় ফায়ার সার্ভিসের লোকেরা এসে আগুন নিয়ন্ত্রণ করে। ততক্ষণে সামনের অংশ পুড়ে গেছে।
নগরের মতিহার থানার পরিদর্শক (তদন্ত) শামসুন নূর জানান, পুলিশ যেতে যেতেই দুর্বৃত্তরা পালিয়ে যায়। এ ব্যাপারে ট্রাক মালিকের পক্ষ থেকে মামলা দেওয়া হলে তারা তদন্ত করে দোষীদের বিরুদ্ধে আইনগত ব্যবস্থা নেবেন।  
