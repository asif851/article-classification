
ময়মনসিংহ উপনির্বাচনকে ঘিরে নাশকতার আশঙ্কা থাকলে আগে থেকেই তা নির্বাচন কমিশনকে জানাতে আইনশৃঙ্খলা রক্ষাকারী বাহিনীর প্রতি আহ্বান জানিয়েছেন প্রধান নির্বাচন কমিশনার (সিইসি) কাজী রকিবউদ্দীন আহমদ।
আজ সোমবার আগারগাঁওয়ে নির্বাচন কমিশন (ইসি) সচিবালয়ের সম্মেলনকক্ষে আইনশৃঙ্খলা রক্ষাকারী বাহিনীর সঙ্গে বৈঠক শেষে সাংবাদিকদের প্রশ্নের জবাবে এ কথা বলেন সিইসি। তবে মাঠের খোঁজখবরে আইন শৃঙ্খলা পরিস্থিতি স্বাভাবিক রয়েছে বলে জানিয়েছেন তিনি।জাতীয় সংসদের ময়মনসিংহ-১ ও ময়মনসিংহ-৩ শূন্য আসনে ১৮ জুলাই উপনির্বাচন অনুষ্ঠিত হবে। গত ১১ মে সমাজকল্যাণ প্রতিমন্ত্রী প্রমোদ মানকিন এবং ২ মে আওয়ামী লীগের সাংসদ মজিবুর রহমান ফকির মৃত্যুবরণ করায় আসন দুটি শূন্য হয়। শূন্য আসনে নির্বাচনের আগে আইনশৃঙ্খলা পরিস্থিতি নিয়ে সিইসির সভাপতিত্বে পুলিশ, বিজিবি ও আনসার এবং স্বরাষ্ট্র মন্ত্রণালয়ের ঊর্ধ্বতন কর্মকর্তাদের সঙ্গে বৈঠক অনুষ্ঠিত হয়। এতে নির্বাচন কমিশনার আবদুল মোবারক, আবু হাফিজ, মো.শাহনেওয়াজ ও ইসি সচিব মো.সিরাজুল ইসলাম উপস্থিত ছিলেন।বৈঠক শেষে দেশের বর্তমান পরিস্থিতি ও জঙ্গি হামলার আশঙ্কার বিষয়ে সাংবাদিকদের প্রশ্নের জবাবে সিইসি বলেন, ‘বিষয়টি স্পর্শকাতর। আমরা দীর্ঘক্ষণ তা নিয়ে আলোচনা করেছি। মাঠের আইনশৃঙ্খলা পরিস্থিতির খোঁজখবর নিয়েছি। পরিস্থিতি স্বাভাবিক রয়েছে। আইনশৃঙ্খলা রক্ষাকারী বাহিনী আশ্বস্ত করেছে, নির্বাচনে নাশকতার কোনো আশঙ্কা নেই। তারা জানিয়েছে, তারা এ বিষয়ে তৎপর রয়েছে। এরপরও এ ধরনের আশঙ্কা থাকলে কমিশনকে আগেই জানানোর জন্য অনুরোধ করেছি, যাতে আগে থেকেই কমিশন ব্যবস্থা নিতে সক্ষম হয়।’ইসি জানিয়েছে, ময়মনসিংহ-১ আসনে এবার দুজন প্রার্থী আছেন। তাঁরা হলেন প্রয়াত প্রমোদ মানকিনের ছেলে জুয়েল আরেং। তিনি আওয়ামী লীগের মনোনয়নে প্রতিদ্বন্দ্বিতা করছেন। অপরজন স্বতন্ত্র প্রার্থী সেলিনা খাতুন। এ আসনে মোট ভোটার আছেন ৩ লাখ ৬২ হাজার ৬৯৪ জন।ময়মনসিংহ-৩ আসনে মোট প্রার্থী পাঁচজন। তাঁরা হলেন আওয়ামী লীগের নাজিম উদ্দিন আহমেদ, ইসলামী ঐক্যজোটের আবু তাহের খান, ন্যাশনাল আওয়ামী পার্টির (ন্যাপ) আব্দুল মতিন, জাতীয় পার্টির মো. শামসুজ্জামান এবং স্বতন্ত্র প্রার্থী আজিজুল হক। এ আসনে মোট ভোটার ২ লাখ ২৬ হাজার ২৩৫ জন।
