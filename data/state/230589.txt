
বাংলাদেশ জামায়াতে ইসলামীর সঙ্গে বিএনপির জোট ‘স্থায়ী কোনো জোট নয়’ বলে মন্তব্য করেছেন বিএনপির চেয়ারপারসন খালেদা জিয়া। তিনি নিউইয়র্ক টাইমসকে দেওয়া এক সাক্ষাত্কারে এ কথা বলেন। এ-সংক্রান্ত একটি প্রতিবেদন নিউইয়র্ক টাইমসের গত ৬ জানুয়ারির অনলাইনে প্রকাশিত হয়েছে।
যুক্তরাষ্ট্রের প্রভাবশালী দৈনিকটির দাবি, বিএনপিকে জামায়াতের সঙ্গ ছাড়ার যে শর্ত প্রধানমন্ত্রী শেখ হাসিনা নির্বাচন-পরবর্তী তাঁর প্রথম সংবাদ সম্মেলনে দিয়েছিলেন, বিষয়টি বিএনপি পুনর্বিবেচনা করতে পারে বলে আভাস দিয়েছেন খালেদা জিয়া। এ ব্যাপারে প্রশ্নের জবাবে তিনি বলেন, ‘জামায়াতের সঙ্গে এটি স্থায়ী কোনো জোট নয়।’ তাহলে বিএনপি জামায়াতের সঙ্গ ছাড়ছে কি না—জানতে চাইলে তিনি বলেন, ‘এই মুহূর্তে আমি কিছু বলতে পারছি না। তবে যখন সময় আসবে, তখন দেখব।’
সাবেক প্রধানমন্ত্রী ও বিরোধীদলীয় নেতা খালেদা জিয়া ৫ জানুয়ারির নির্বাচনকে ‘প্রহসনের নির্বাচন’ বলে মন্তব্য করেছেন। তিনি মনে করেন, ওই নির্বাচনে মাত্র ১০ শতাংশের মতো ভোট পড়েছে।
নির্বাচন-পূর্ববর্তী অভিযানে বিএনপির আটক নেতা-কর্মীদের মুক্তি দিলে তাঁর দল সরকারের সঙ্গে সমঝোতায় পৌঁছাতে প্রস্তুত বলে জানান খালেদা জিয়া। তিনি বলেন, ‘আমরা আলোচনা করতে প্রস্তুত। কিন্তু তার আগে তাদেরকে (সরকার) আলোচনার অনুকূল পরিবেশ তৈরি করতে হবে। দলের জ্যেষ্ঠ নেতারা কারাগারে। আমার অনেক কর্মী কারাগারে। অনেক জ্যেষ্ঠ নেতা এ পরিস্থিতিতে আত্মগোপনে আছেন। তাদের (সরকার) পরিবেশটাকে স্বচ্ছ করতে হবে।’
