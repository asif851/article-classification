
ব্রাহ্মণবাড়িয়ার নাসিরনগরে ফেসবুকে একটি ছবি পোস্ট দেওয়াকে কেন্দ্র করে হিন্দু সম্প্রদায়ের লোকজনের বাড়িঘরে হামলা ও ভাঙচুরের পর ওই ঘটনার সঙ্গে জড়িত অভিযোগে আটক রসরাজ দাসের মুক্তির জন্য প্রয়োজনীয় ব্যবস্থা গ্রহণের দাবি জানিয়েছে অ্যামনেস্টি ইন্টারন্যাশনাল।
গতকাল বৃহস্পতিবার যুক্তরাজ্যভিত্তিক মানবাধিকার সংস্থাটি তাদের ওয়েবসাইটে এক বিবৃতির মাধ্যমে এ দাবি জানিয়েছে। রসরাজকে বেআইনিভাবে আটক করে রাখা হয়েছে উল্লেখ করে তাঁর মুক্তির দাবি জানায় মানবাধিকার সংস্থাটি।  ধর্মীয় অনুভূতিতে আঘাত দিয়ে ফেসবুকে একটি ছবি পোস্ট করার অভিযোগে গত ৩০ অক্টোবর রসরাজ দাসকে গ্রেপ্তার করা হয়। কিন্তু তিনি একজন নিরক্ষর মৎস্যজীবী। ফলে তাঁর পক্ষে এটি করা দুরূহ।
অ্যামনেস্টি জানায়, বিষয়টি তদন্ত করে গত ২৮ নভেম্বর পুলিশ একটি প্রতিবেদন দিয়েছে। সেখানে উল্লেখ করা হয়েছে, রসরাজ দাস ওই ছবি আপলোড করেনি। তাঁর অ্যাকাউন্ট অন্য কেউ ব্যবহার করে ছবিটি প্রকাশ করে। অপর এক প্রতিবেদনে জাতীয় মানবাধিকার কমিশনও জানিয়েছে, ওই ছবি প্রকাশের সঙ্গে রসরাজ দাসের কোনো সম্পৃক্ততা ছিল না।
কিন্তু দোষ না থাকা সত্ত্বেও রসরাজ দাসকে অভিযোগ থেকে অব্যাহতি দেওয়া হয়নি। এখনো তিনি ব্রাহ্মণবাড়িয়া জেলা কারাগারে আটক রয়েছেন।
ধর্মীয় অবমাননাকর পোস্ট দেওয়ার দায়ে পুলিশ বাদী হয়ে তথ্য ও যোগাযোগপ্রযুক্তি আইনের ৫৭/২ ধারায় মামলা করে। এ মামলায় রসরাজকে গ্রেপ্তার দেখানো হয়েছে।
