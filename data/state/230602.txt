
সিলেটের আলিয়া মাদ্রাসা মাঠে জনসভায় আগামী বুধবার ভাষণ দেবেন প্রধানমন্ত্রী শেখ হাসিনা। অর্থমন্ত্রী আবুল মাল আবদুল মুহিত বলেছেন, প্রধানমন্ত্রীর এই সফরের মাধ্যমে নির্বাচনী প্রচার শুরু করবে আওয়ামী লীগ।
আজ রোববার দুপুরে সিলেটে অর্থমন্ত্রী প্রধানমন্ত্রী শেখ হাসিনার জনসভাস্থল পরিদর্শনকালে সাংবাদিকদের প্রশ্নের পরিপ্রেক্ষিতে এ তথ্য জানান।
গত ২২ ও ২৩ অক্টোবর আওয়ামী লীগের জাতীয় সম্মেলনের পর প্রধানমন্ত্রীর প্রথম রাজনৈতিক সফর সিলেটে। অর্থমন্ত্রী আওয়ামী লীগের স্থানীয় নেতাদের নিয়ে আজ দুপুরে জনসভাস্থল পরিদর্শন করে সার্বিক পরিস্থিতি সম্পর্কে অবহিত হন। বুধবার বেলা দুইটায় সিলেটের আলিয়া মাদ্রাসা মাঠে জনসভায় প্রধানমন্ত্রী ভাষণ দেবেন। এ সফরসূচি নির্ধারণ হওয়ার পর ৯ নভেম্বর আওয়ামী লীগের সভাপতিমণ্ডলীর সদস্য শিক্ষামন্ত্রী নুরুল ইসলাম নাহিদ সিলেটে কর্মিসভায় বলেছিলেন, ‘প্রধানমন্ত্রী নতুন বার্তা নিয়ে আসছেন।’
নতুন কী বার্তা নিয়ে আসবেন প্রধানমন্ত্রী? সাংবাদিকদের এমন প্রশ্নে অর্থমন্ত্রী বলেন, প্রধানমন্ত্রীর সিলেট সফর দিয়েই আগামী নির্বাচনের প্রচারণা শুরু করবে আওয়ামী লীগ।  এ সময় অর্থমন্ত্রী বলেন, জ্বালানি তেলের দাম কমানোর ব্যাপারে আগামী মাসেই সিদ্ধান্ত নেওয়া হবে।
অর্থমন্ত্রী বলেন, ‌‘জ্বালানি তেলের দাম কমানোর বিষয়ে একটু লজিস্টিক সমস্যা আছে। এ বিষয়ে এ মাসেই প্রধানমন্ত্রীর সঙ্গে রিভিউ করা হবে। সিদ্ধান্ত নিতে ডিসেম্বরের ১০ তারিখ পার হয়ে যাবে। কেননা, ৪ থেকে ১০ ডিসেম্বর আমি দেশে থাকব না।’ অর্থমন্ত্রী আরও বলেন, ডিসেম্বর মাসের দ্বিতীয় সপ্তাহ নাগাদ জ্বালানি তেলের দাম কমতে পারে।
জনসভাস্থল পরিদর্শনকালে অর্থমন্ত্রীর সঙ্গে আওয়ামী লীগের কেন্দ্রীয় সাংগঠনিক সম্পাদক মিসবাহউদ্দিন সিরাজ, জেলা আওয়ামী লীগের সাধারণ সম্পাদক শফিকুর রহমান চৌধুরী, মহানগর আওয়ামী লীগের সভাপতি বদরউদ্দিন আহমদ কামরান প্রমুখ উপস্থিত ছিলেন।
