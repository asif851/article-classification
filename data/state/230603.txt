
পাহাড়ি জনগণের হাতের অস্ত্র কেড়ে নিতেই পার্বত্য চুক্তি করা হয়েছিল বলে মন্তব্য করেছেন পার্বত্য চট্টগ্রাম জনসংহতি সমিতির সভাপতি ও আঞ্চলিক পরিষদের চেয়ারম্যান সন্তু লারমা। তিনি বলেন, সরকার চুক্তি বাস্তবায়নের জন্য কথা দিয়ে কথা রাখেনি। সরকার চুক্তি বাস্তবায়ন সম্পর্কে এখন যেসব কথা বলছে, তা সঠিক নয়। আজ মঙ্গলবার পার্বত্য চট্টগ্রাম চুক্তির ১৭তম দিবস উপলক্ষে পার্বত্য চট্টগ্রাম জনসংহতি সমিতির চুক্তি বাস্তবায়ন-সংক্রান্ত আলোচনা সভায় তিনি এ কথা বলেন। রাজধানীর একটি হোটেলে ওই আলোচনা সভার আয়োজন করা হয়।
সন্তু লারমা অভিযোগ করেন, বাস্তবতা হলো পার্বত্য চুক্তি বাস্তবায়নের জন্য সরকারের কোনো আন্তরিকতা নেই, সদিচ্ছা নেই। চুক্তির মাধ্যমে পাহাড়ি জনগণের সঙ্গে প্রতারণা করা হয়েছে বলে মন্তব্য করেন তিনি।
গত ২৯ নভেম্বর জনসংহতি সমিতির এক সংবাদ সম্মেলনে সন্তু লারমা আগামী বছরের ১ মে থেকে অসহযোগ আন্দোলন করার হুমকি দেন। ৩০ এপ্রিলের মধ্যে পার্বত্য চুক্তি বাস্তবায়নের জন্য সরকারকে সদিচ্ছা নিয়ে এগিয়ে আসার আহ্বান জানান তিনি।
সন্তু লারমা জানান, তাঁর ওই আন্দোলনের হুমকির পরিপ্রেক্ষিতে গতকাল সোমবার রাঙামাটিতে অনুষ্ঠিত এক সমাবেশে আওয়ামী লীগ নেতা ও রাঙামাটির সাবেক সাংসদ দীপঙ্কর তালুকদার বলেন, অসহযোগ আন্দোলনের হুমকি রাজপথে মোকাবিলা করা হবে। সন্তু লারমা দীপঙ্কর তালুকদারের উদ্দেশে বলেন, ‘শুধু রাজপথ নয়, বনে-জঙ্গলে সর্বত্র আমাদের মোকাবিলা করতে হতে পারে।’
আলোচনা সভায় লেখক ও কলামিস্ট সৈয়দ আবুল মকসুদ বলেন, পার্বত্য চট্টগ্রাম চুক্তি বাস্তবায়ন করা সরকারের নৈতিক, সাংবিধানিক দায়িত্ব।
সেখানে ঐক্য ন্যাপের সভাপতি পঙ্কজ ভট্টাচার্য, আইনজীবী সারাহ হোসেন প্রমুখ উপস্থিত ছিলেন।
