
চট্টগ্রাম মেডিকেল কলেজ শাখা ছাত্রলীগের সাবেক সভাপতি ও ইন্টার্ন চিকিত্সক সোহেল পারভেজকে কুপিয়েছে সন্ত্রাসীরা। আজ শনিবার সকাল সাড়ে সাতটার দিকে নগরের মেহেদিবাগে এ ঘটনা ঘটে।
সোহেল পারভেজ ২০১১-১২ সালে চট্টগ্রাম মেডিকেল কলেজ ছাত্রলীগের সভাপতি ছিলেন। গুরুতর আহত সোহেলকে একই হাসপাতালে ভর্তি করা হয়েছে। ঘটনার প্রতিবাদে ধর্মঘটে গেছেন ইন্টার্ন চিকিত্সকেরা।
মেডিকেল কলেজ শাখা ছাত্রলীগ ও ছাত্র সংসদের পক্ষ থেকে সকালে প্রবর্তক মোড় এলাকা অবরোধ করা হয়। একই সঙ্গে হাসপাতালের প্রধান ফটক বন্ধ করে দেওয়া হয়।
হামলার ঘটনায় ইসলামী ছাত্রশিবিরের বিরুদ্ধে অভিযোগ তুলেছেন চট্টগ্রাম মেডিকেল কলেজ হাসপাতালের ইন্টার্ন চিকিত্সকেরা। তাঁদের ধর্মঘটের ফলে হাসপাতালের চিকিত্সাসেবা ব্যাহত হচ্ছে।
চট্টগ্রাম মেডিকেল কলেজ ছাত্র সংসদের সভাপতি দেবাশীষ চক্রবর্তী প্রথম আলো ডটকমকে জানান, আজ সকালে সোহেল সিলেট থেকে ফেরেন। পরে কয়েকজন ইন্টার্ন চিকিত্সকের সঙ্গে মেডিকেল কলেজের দিকে রওনা হন। তাঁদের বহনকারী অটোরিকশাটি মেহেদিবাগ ন্যাশনাল হাসপাতালের সামনে পৌঁছালে চারটি মোটরসাইকেলে করে দুর্বৃত্তরা এসে গতিরোধ করে। পরে তারা সোহেলকে কোপায়। হামলার জন্য তিনি ছাত্রশিবিরের কর্মীদের দায়ী করেন।
ইন্টার্ন চিকিত্সক অ্যাসোসিয়েশনের আহ্বায়ক রাশেদুর রেজা বলেন, সোহেল শিবিরের দুজন নেতাকে চিনেছেন। ২৪ ঘণ্টার মধ্যে হামলাকারীদের গ্রেপ্তারের দাবিতে ধর্মঘটের ডাক দেওয়া হয়েছে বলে তিনি জানান।
গত ১৫ দিনে সোহেলসহ চট্টগ্রাম মেডিকেল কলেজ ছাত্রলীগের বর্তমান ও সাবেক তিন নেতা হামলার শিকার হলেন।
