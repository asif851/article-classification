

আসামির কাছ থেকে টাকা নেওয়ার অভিযোগে পুলিশের অপরাধ তদন্ত বিভাগের (সিআইডি) উপপরিদর্শক (এসআই) ওবায়দুর রহমানকে সাময়িক বরখাস্ত করা হয়েছে।
‘টাকা গুনে গুনে পকেটে নিলেন পুলিশ কর্মকর্তা’ শিরোনামে আজ সোমবার প্রথম আলোতে টাকা নেওয়ার ভিডিওসহ প্রতিবেদন প্রকাশের পর এ ব্যবস্থা নেওয়া হয়েছে।
সিআইডির বিশেষ সুপার (প্রশাসন) শেখ মো. রেজাউল হায়দার বিষয়টির সত্যতা নিশ্চিত করে বলেন, ওবায়দুর রহমানকে সাময়িক বরখাস্ত করা হয়েছে। পাশাপাশি তাঁর বিরুদ্ধে ওঠা অভিযোগের বিভাগীয় তদন্ত শুরু হয়েছে। তদন্ত শেষে আইনানুগ ব্যবস্থা নেওয়া হবে।
ভিডিওটি হাতে আসার পর খোঁজ নিয়ে জানা গেছে, টাকা নেওয়া ওই লোকটি পুলিশের অপরাধ তদন্ত বিভাগের (সিআইডি) কর্মকর্তা উপপরিদর্শক (এসআই) ওবায়দুর রহমান। এক বছর আগে সাভারের আশুলিয়ার শেখ শাওন নামে সাড়ে চার বছরের এক শিশু নিখোঁজের মামলার তদন্তে এসেছিলেন তিনি। যাঁর কাছ থেকে তিনি টাকা নিয়েছেন, তিনিই এই অপহরণ মামলার আসামি, নাম মো. মাসুম (২৮)।
