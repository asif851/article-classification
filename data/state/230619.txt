
পটুয়াখালীর গলাচিপা উপজেলায় পারিবারিক বিরোধের জেরে ছেলের ছুরিকাঘাতে বাবার মৃত্যু হয়েছে বলে অভিযোগ উঠেছে। মৃত বাবার নাম মো. সাহেদ আলী কবিরাজ (৬৫)।
আজ রোববার উপজেলার চরবিশ্বাস ইউনিয়নের পূর্ব চরবিশ্বাস গ্রামে এ ঘটনা ঘটে।
পুলিশ ও স্থানীয় সূত্রে জানা গেছে, আজ বিকেলে সাহেদ আলীর সঙ্গে একটি মামলার বিষয় তাঁর ছেলে মো. মনির কবিরাজের (৩৫) ঝগড়া বাধে। ঝগড়ার একপর্যায়ে মনির ধারালো ছুরি দিয়ে বাবার বুকে কোপ দেন। এতে সাহেদ আলী অচেতন হয়ে মাটিতে লুটিয়ে পড়েন। পরে চিকিৎসার জন্য গলাচিপা উপজেলা স্বাস্থ্য কমপ্লেক্সে নেওয়ার পথে সন্ধ্যা সাড়ে ছয়টার দিকে চরকাজল খেয়াঘাটে তাঁর মৃত্যু হয়।
পুলিশ জানায়, এ ঘটনায় ক্ষিপ্ত হয়ে সাহেদের ছোট ছেলে আলমাছ কবিরাজ ধারালো বটি দিয়ে ভাই মনিরকে কুপিয়ে জখম করেন। আহত মনিরকে প্রথমে চরবিশ্বাস ইউনিয়ন স্বাস্থ্য কেন্দ্র ও পরে গলাচিপা উপজেলা স্বাস্থ্য কমপ্লেক্সে ভর্তি করা হয়।
গলাচিপা থানার ভারপ্রাপ্ত কর্মকর্তা (ওসি) আবদুর রাজ্জাক মোল্লা রাত সোয়া ১০টার দিকে মুঠোফোনে প্রথম আলোকে বলেন, ‘আমরা ঘটনাস্থলে আছি। নিহত সাহেদ আলীর লাশের সুরতহাল প্রতিবেদন তৈরি করা হচ্ছে। বাবাকে হত্যা করার ঘটনায় অভিযুক্ত মো. মনির কবিরাজের অবস্থাও আশঙ্কাজনক। মনির পুলিশ হেফাজতে চিকিৎসাধীন। এ ঘটনায় এখন পর্যন্ত কাউকে গ্রেপ্তার করা হয়নি।’
