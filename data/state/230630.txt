
নওগাঁর সাপাহার উপজেলার হাঁপানিয়া সীমান্ত ফাঁড়ি (বিওপি) এলাকায় ১২ বাংলাদেশি গরু ব্যবসায়ী ভারতীয় সীমান্তরক্ষী বাহিনী (বিএসএফ) ও ভারতীয় পুলিশের হাতে আটক হয়েছেন বলে জানা গেছে। এদিকে গতকাল রোববার ভোরে দিনাজপুরের বিরামপুর উপজেলার ভাইগড় সীমান্ত থেকে আরেক বাংলাদেশিকে আটক করেছে বিএসএফ। বর্ডার গার্ড বাংলাদেশ (বিজিবি) ঘটনার সত্যতা নিশ্চিত করেছে।বিজিবি ও এলাকাবাসী সূত্র জানায়, বাংলাদেশের সাপাহার উপজেলা ও ভারতের মালদহ জেলার ভবনগোলা থানার সীমান্তের ২৩৫ ও ২৩৬ নম্বর পিলার এলাকা দিয়ে গত শনিবার ভোরে ১২ জন বাংলাদেশি গরু ব্যবসায়ী ভারতে যান। সেখান থেকে ৫১টি গরু নিয়ে ফেরার সময় তাঁদের আটক করে বিএসএফ ও ভারতীয় পুলিশ। আটককৃতরা সবাই জেলার সাপাহার ও পোরশা উপজেলার বাসিন্দা।নিতপুর বিওপির কমান্ডার কাজী আবদুল গনি ও হাঁপানিয়া বিওপির কমান্ডার নায়েক সুবেদার আবু সুফিয়ান ঘটনার সত্যতা নিশ্চিত করে জানান, আটককৃতদের ফেরত চেয়ে বিএসএফকে চিঠি দেওয়া হয়েছে।এদিকে গতকাল ভোরে দিনাজপুরের বিরামপুর উপজেলার ভাইগড় সীমান্তের কাছে ভারতীয় এলাকা থেকে সানোয়ার হোসেন (৪২) নামের এক ব্যক্তিকে আটক করেছে বিএসএফ। তিনি উপজেলার ১ নম্বর মুকুন্দপুর ইউনিয়নের কেশবপুর গ্রামের বাসিন্দা।নাম প্রকাশে অনিচ্ছুক সানোয়ার হোসেনের সহযোগীরা জানান, শনিবার রাতে সানোয়ারসহ ১৫-২০ জনের একটি দল চোরাকারবারিদের পক্ষ হয়ে ভারত থেকে গরু আনতে যায়। ভোরে ভারতের আগ্রা এলাকার সীমান্তের ২৯১ নম্বর মেইন পিলারের পাশ দিয়ে বাংলাদেশে ঢোকার পথে ভীমপুর ক্যাম্পের বিএসএফ সদস্যরা তাঁদের ধাওয়া করে সানোয়ারকে আটক করে।
 
