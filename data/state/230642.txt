
সীতাকুণ্ডের কুমিরায় জাহাজভাঙা কারখানায় (শিপব্রেকিং ইয়ার্ড) দগ্ধ আট শ্রমিকের মধ্যে আরও দুজন আজ বৃহস্পতিবার চট্টগ্রাম মেডিকেল কলেজ (চমেক) হাসপাতালে চিকিৎসাধীন অবস্থায় মারা গেছেন। এ নিয়ে ওই ঘটনায় মৃতের সংখ্যা দাঁড়ালো তিনে।
গত শনিবার শীতল এন্টারপ্রাইজ নামের একটি ইয়ার্ডে গ্যাস সিলিন্ডার থেকে আগুন লেগে তাঁরা দগ্ধ হয়েছিলেন। আজ মারা যাওয়া দুজন হলেন মোকসেদুল আলম (২৬) ও আল আমীন (২০)। মোকসেদুলের শরীরের ৩০ ভাগ ও আল আমীনের ২৪ ভাগ পুড়ে যায়। এর আগে গতকাল বুধবার খোকন নামে অপর একজন মারা যান।
হাসপাতালের বার্ন ও প্লাস্টিক সার্জারি বিভাগের সহকারী অধ্যাপক এস খালেদ জানান, দুজনের শ্বাসনালি পুড়ে যায়। তাই এঁদের বাঁচানো যায়নি। এখন আরও পাঁচজন চিকিৎসাধীন। তাঁদের মধ্যে দুজনের অবস্থা আশঙ্কাজনক।
