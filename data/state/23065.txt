
পানিসম্পদমন্ত্রী আনিসুল ইসলাম মাহমুদ বলেছেন, চুক্তি অনুযায়ী ভারত থেকে যে পরিমাণ পানি পাওয়ার কথা, তার কাছাকাছি পাওয়া যাচ্ছে। অনেক সময় বেশ কমও পাওয়া যায়। এর কারণ গড়াই নদে পানির প্রবাহ আগের তুলনায় কমে গেছে।
আজ শুক্রবার দুপুরে কুষ্টিয়ার কুমারখালী উপজেলার সুলতানপুর এলাকায় পদ্মা নদীতে শিলাইদহ রবীন্দ্র কুঠিবাড়ী রক্ষা প্রকল্পের উদ্বোধন অনুষ্ঠানে যোগ দিয়ে তিনি এ মন্তব্য করেন। মন্ত্রী সেখানে প্রধান অতিথি ছিলেন।
পানি না পাওয়ার কারণ হিসেবে মন্ত্রী সাংবাদিকদের জানান, পানির প্রবাহ আগের তুলনায় অনেক কমে গেছে। এর প্রধান কারণ ভারতের অংশে ফারাক্কা বাঁধ নির্মাণের আগে পানি আসত ৫২ থেকে ৫৪ হাজার কিউসেক। এখন সেটা পাওয়া যায় ২০ থেকে ২৫ হাজার কিউসেক। এতে পানির প্রবাহে জোর নেই। এ ছাড়া প্রতিবছর গড়াইয়ের উৎসমুখটা বালু পড়ে ভরে যায়। এটা দূর করতে গঙ্গা ব্যারাজ করা হচ্ছে। এটারও (গঙ্গা ব্যারাজ) একটা পজিটিভ ও নেগেটিভ দিক আছে, সেটা সমীক্ষা করা হচ্ছে।
আনিসুল ইসলাম মাহমুদ বলেন, ‘আমি নিজেও দেখেছি যে পানি দৃশ্যত দেখা যায় না, এটা সত্য। যেটা দেখা যায়, সেটা হলো পরিমাপ করে দেখা গেছে খুলনা অঞ্চলে পানির লবণাক্ততা অনেকটা কমেছে।’
আজ প্রথম আলোতে ‘গড়াই নদ: কোটি কোটি টাকার খননেও পানির প্রবাহ নেই’ শিরোনামে সংবাদ প্রকাশিত হয়। সেখানে একসময় এই প্রকল্পের সঙ্গে সংশ্লিষ্ট ছিলেন এমন দুজন কর্মকর্তা নাম প্রকাশ না করার শর্তে বলেন, এই প্রকল্পের উদ্দেশ্য ছিল গড়াই নদের প্রবাহ অব্যাহত রেখে দক্ষিণাঞ্চলের, বিশেষ করে সুন্দরবন এলাকার লবণাক্ততা কমানো। পদ্মা নদী গড়াই হয়ে মধুমতী দিয়ে সুন্দরবনে মিঠা পানির সরবরাহ স্বাভাবিক রাখে। প্রথম দিকে সেই উদ্দেশ্য কিছুটা সফল হলেও এখন আর হচ্ছে না। গড়াই খনন ভেস্তে যেতে বসেছে। শুষ্ক মৌসুমে ১০০ কিউসেক পানি যাওয়ার কথা। এখন কত যাচ্ছে কেউ বলতে চান না।
মন্ত্রীর সঙ্গে পানিসম্পদ প্রতিমন্ত্রী নজরুল ইসলাম, ঢাকার সাবেক সাংসদ এইচ বি এম ইকবাল, কুষ্টিয়া-৪ (কুমারখালী-খোকসা) আসনের সাংসদ আবদুর রউফ, পুলিশ সুপার প্রলয় চিসিমি, অতিরিক্ত জেলা প্রশাসক (সার্বিক) মুজিব-উল-ফেরদৌস, কুষ্টিয়া পানি উন্নয়ন বোর্ডের নির্বাহী প্রকৌশলী জাহেদুল ইসলামসহ ঠিকাদারি প্রতিষ্ঠানের কর্মকর্তারা উপস্থিত ছিলেন।
শিলাইদহ রবীন্দ্র কুঠিবাড়ী রক্ষা প্রকল্প: শিলাইদহে রবীন্দ্রনাথ ঠাকুরের স্মৃতিবিজড়িত কুঠিবাড়ী রক্ষায় ২০৫ কোটি টাকা ব্যয়ে কুমারখালী উপজেলার সুলতানপুর এলাকা থেকে শিলাইদহ ঘাট পর্যন্ত প্রায় সাড়ে তিন কিলোমিটার বাঁধ নির্মাণ করা হচ্ছে। এর মধ্যে ১৮০ কোটি টাকার শক্ত বাঁধ হবে। বাকি ২৫ কোটি টাকা দিয়ে বাঁধ এলাকায় পদ্মা নদী খনন করা হবে, যাতে বাঁধে পানির চাপ না লাগে। মন্ত্রী জানান, প্রথম পর্যায়ে ১ দশমিক ৮ কিলোমিটার বাঁধ করা হবে। বাকি অংশ বালুভর্তি জিও ব্যাগ দেওয়া হবে। সম্পূর্ণ সরকারি অর্থায়নে প্রকল্প বাস্তবায়ন করছে পানি উন্নয়ন বোর্ড। ২০১৮ সালের ৩১ মে কাজ শেষ হবে।
