

মানবপাচার ভিকটিমদের উদ্ধার, প্রত্যাবাসন ও পুনর্বাসনের বিষয়ে ভারতের সঙ্গে সমঝোতা স্মারক সই বিষয়ক প্রস্তাবের অনুমোদন দিয়েছে মন্ত্রিসভা।
আজ সোমবার সচিবালয়ে প্রধানমন্ত্রী শেখ হাসিনার সভাপতিত্বে মন্ত্রিসভার বৈঠকে এ অনুমোদন দেওয়া হয়।
প্রস্তাবটি স্বরাষ্ট্র মন্ত্রণালয় থেকে উত্থাপন করা হয়। আগামীকাল ঢাকায় অনুষ্ঠেয় বাংলাদেশ ও ভারতের স্বরাষ্ট্রসচিব পর্যায়ের বৈঠকে স্মারকটি সই হওয়ার কথা।
বৈঠক শেষে মোশাররাফ হোসাইন ভূইঞা জানান, ইতিমধ্যে ভারতীয় সরকার সমঝোতা স্মারকটি অনুমোদন দিয়েছে। নারী ও শিশু পাচার রোধে স্মারকটি গুরুত্বপূর্ণ ভূমিকা রাখবে। কারণ ভারতের নারী ও শিশু বেশি পাচার হয় বাংলাদেশে। বাংলাদেশের ক্ষেত্রে একই অবস্থা। পাচার হওয়া ব্যক্তিদের মধ্যে ১৮ বছর পর্যন্ত যে কাউকে শিশু বিবেচনা করা হবে।সচিব জানান, স্মারক অনুযায়ী আইন প্রয়োগকারী সংস্থা এবং বেসরকারি উন্নয়ন সংস্থার সহযোগিতা নেওয়া হবে।
আজকের বৈঠকে রেলওয়ে নিরাপত্তা আইন-২০১৪-এর খসড়ার মতামত (ভেটিং) সাপেক্ষে নীতিগত অনুমোদন দেওয়া হয়েছে। একই সঙ্গে রেলওয়ে সম্পত্তি (অবৈধ দখল) আইন-২০১৪-এর খসড়ার নীতিগত অনুমোদন দেওয়া হয়।
