
পাবনার সাঁথিয়া উপজেলায় গতকাল মঙ্গলবার ভেজাল দুধ তৈরির সময় কারখানার এক মালিক ও একজন কর্মচারীকে হাতেনাতে আটক করেন ভ্রাম্যমাণ আদালত। তাঁদের প্রত্যেককে দুই লাখ টাকা জরিমানা ও তিন মাসের কারাদণ্ড দেওয়া হয়।আদালতের কর্মকর্তারা বলেন, উপজেলার আমাইকোলা গ্রামের তায়জুল ইসলাম নিজ বাড়িতে দীর্ঘদিন ধরে ভেজাল দুধ তৈরি করেছিলেন। তিনি খামারিদের কাছ থেকে দুধ সংগ্রহ করে প্রথমে আসল ননি তুলে নিতেন। এরপর ননিবিহীন দুধে ভেজাল ননি মিশিয়ে দুধ তৈরি করতেন। তিনি নিম্নমানের পাম অয়েলের সঙ্গে দুধ মিশিয়ে মেশিনে ননি তৈরি করতেন।কর্মকর্তারা বলেন, ভেজাল দুধ তৈরির খবর পেয়ে সাঁথিয়ার উপজেলা নির্বাহী কর্মকর্তা (ইউএনও) শফিকুল ইসলাম ভ্রাম্যমাণ আদালত পরিচালনা করেন। আদালত ঘটনাস্থলে গিয়ে কারখানার মালিক তায়জুল ইসলাম (২২) ও কর্মচারী হৃদয়কে (২১) হাতেনাতে ধরেন। তাঁদের প্রত্যেককে দুই লাখ টাকা জরিমানা ও তিন মাসের কারাদণ্ড দেওয়া হয়। ঘটনাস্থল থেকে সাত ক্যান (প্রতি ক্যানে ৪০ লিটার) ননিবিহীন দুধ, এক ক্যান ভেজাল দুধ, পাঁচটি ব্লেন্ডার ও ১০ লিটার পাম অয়েল উদ্ধার করে তা নষ্ট করা হয়।ইউএনও শফিকুল ইসলাম বলেন, এ ধরনের অভিযান অব্যাহত থাকবে।
