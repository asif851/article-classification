
তেল-গ্যাস, খনিজ সম্পদ ও বিদ্যুৎ-বন্দর রক্ষা জাতীয় কমিটির ডাকা অর্ধদিবস হরতাল কর্মসূচিতে সংবাদ সংগ্রহের সময় পুলিশের লাঠিপেটার শিকার হয়েছেন দুই সাংবাদিক। তাঁরা হলেন বেসরকারি টিভি চ্যানেল এটিএন নিউজের প্রতিবেদক কাজী এহসান বিন দিদার ও ক্যামেরাপারসন আবদুল আলিম। এ ঘটনায় সহকারী উপপরিদর্শক (এএসআই) এরশাদকে সাময়িক বরখাস্ত করা হয়েছে।
রাজধানীর শাহবাগে আজ বৃহস্পতিবার হরতালের সংবাদ সংগ্রহের সময় বেলা একটার দিকে সাংবাদিকদের ওপরে পুলিশের এই হামলার ঘটনা ঘটে। এটিএন নিউজের কর্মীরা জানিয়েছেন, শাহবাগ মোড়ে পুলিশ বাহিনীর সদস্যরা তেল-গ্যাস, খনিজ সম্পদ ও বিদ্যুৎ-বন্দর রক্ষা জাতীয় কমিটির কর্মীদের ওপর হামলা চালিয়ে একজনকে আটক করে শাহবাগ থানা নিয়ে যাচ্ছিলেন। এ সময় সাংবাদিকেরা সংবাদের জন্য ছবি ও ভিডিও নেওয়ার চেষ্টা করলে পুলিশ অতর্কিত ওই হামলা চালায়। এটিএন নিউজের কর্মীরা আরও জানান, পুলিশ প্রথমে ক্যামেরাপারসন আবদুল আলিমের ওপরে হামলা চালায়। এ সময় প্রতিবেদক কাজী এহসান তাঁকে উদ্ধার করতে গেলে পুলিশ বাহিনীর সদস্যরা দুজনকেই মাটিতে ফেলে লাথি মারে ও লাঠি দিয়ে পেটান। ভিডিও ফুটেজ ও আলোকচিত্র দেখে সাংবাদিকেরা হামলার সঙ্গে জড়িত ১৫ জন পুলিশকে চিহ্নিত করেছেন।
এটিএন নিউজের বার্তা সম্পাদক সারওয়ার হোসেন প্রথম আলোকে বলেন, পুলিশের হামলায় প্রতিবেদক দিদার ডান পাসহ শরীরের বিভিন্ন স্থানে গুরুতর আঘাত পেয়েছেন। ক্যামেরাপারসন আবদুল আলিমের চোখের ওপরের অংশ কেটে গেছে। তাঁর সঙ্গে থাকা ভিডিও ক্যামেরা ভেঙে গেছে। দুজনকেই ঢাকা মেডিকেল কলেজ হাসপাতালে ভর্তি করা হয়। এ ঘটনায় এটিএন নিউজের উপব্যবস্থাপক মোশররফ আলম সিদ্দিকী বাদী হয়ে শাহবাগ থানায় মামলা করতে গেছেন।
পুলিশের রমনা বিভাগের উপকমিশনার মারুফ হোসেন সরদার প্রথম আলোকে বলেন, এ ঘটনায় শাহবাগ থানার এএসআই এরশাদকে সাময়িক বরখাস্ত করা হয়েছে। বিষয়টি তদন্ত করা হচ্ছে।
আরও পড়ুন: 
২৫ ফেব্রুয়ারি অবস্থান কর্মসূচি, ১১ মার্চ মহাসমাবেশ
