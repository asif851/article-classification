
লক্ষ্মীপুর সদর উপজেলার চন্দ্রগঞ্জ থানার নতুন ভারপ্রাপ্ত কর্মকর্তা (ওসি) মো. আবদুর নুরসহ কয়েকজন পুলিশ সদস্য বহনকারী একটি গাড়িতে ককটেল হামলা চালিয়েছে সন্ত্রাসীরা। গতকাল রোববার এ হামলায় গাড়িটি আংশিক ক্ষতিগ্রস্ত হলেও কেউ আহত হননি।এই ঘটনার মাত্র এক দিন আগেই গত শনিবার বিকেলে উপজেলার দত্তপাড়া এলাকায় সন্ত্রাসীদের সঙ্গে পুলিশের গুলিবিনিময়ের ঘটনা ঘটে। এতে তালিকাভুক্ত সন্ত্রাসী রুবেল হোসেন ও পুলিশের এক কনস্টেবলসহ পাঁচজন আহত হন। পরে রুবেলকে গ্রেপ্তার করে পুলিশ।পুলিশের ভাষ্য, গতকাল মাগরিবের নামাজের কিছু পর চন্দ্রগঞ্জ থানার ওসির নেতৃত্বে একদল পুলিশ তালিকাভুক্ত সন্ত্রাসী সোলায়মান উদ্দিন জিসান ও তার সহযোগীদের গ্রেপ্তারে অভিযানে বের হয়। এ সময় চন্দ্রগঞ্জ বাজারে পুলিশ সদস্যদের ওই গাড়ির ওপর ককটেল ছুড়ে সঙ্গে সঙ্গেই পালিয়ে যায় সন্ত্রাসীরা।জিসানকে ধরতে গত বুধবার সন্ধ্যায় পুলিশ লতিফপুর এলাকায় অপর একটি অভিযান চালিয়েছিল। সে সময় জিসানের সহযোগীদের সঙ্গে তাদের গুলিবিনিময় হয়। পরে পুলিশ জিসানের মা ফাতেমা বেগমসহ পাঁচজনকে গ্রেপ্তার করে আদালতের মাধ্যমে জেলহাজতে পাঠায়। এসব ঘটনায় এলাকায় আতঙ্ক বিরাজ করছে।ওসি আবদুর নুর বলেন, ‘সন্ধ্যায় সন্ত্রাসীদের ধরতে বের হলে তারা গাড়ি লক্ষ্য করে একটি ককটেল ছোড়ে। এ ঘটনায় জড়িত ব্যক্তিদের গ্রেপ্তারে অভিযান চলছে।’পুলিশ সুপার শাহ মিজান মোহাম্মদ শাফিউর রহমান মাস দুই আগে শীর্ষ সন্ত্রাসী জিসানকে ধরতে এক লাখ টাকা পুরস্কার ঘোষণা করেছিলেন।
