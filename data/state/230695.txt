
জাতীয় সংসদে সংবিধানের ১৬তম সংশোধনী বাতিলের রায় নিয়ে সরকারি দলের ক্ষুব্ধ প্রতিক্রিয়ার জবাবে বিএনপির মহাসচিব মির্জা ফখরুল ইসলাম আলমগীর বলেছেন, চতুর্থ সংশোধনীর মাধ্যমে আওয়ামী লীগই বিচারপতিদের অভিশংসনের ক্ষমতা সংসদের কাছ থেকে কেড়ে নিয়ে রাষ্ট্রপতিকে দিয়েছিল।
আজ সোমবার রাজধানীর নয়াপল্টনের ভাসানী মিলনায়তনে ঢাকা মহানগর (উত্তর) বিএনপির সদস্য সংগ্রহ কার্যক্রমের উদ্বোধনী অনুষ্ঠানে মির্জা ফখরুল ইসলাম এসব কথা বলেন।
আওয়ামী লীগের উদ্দেশে মির্জা ফখরুল বলেন, ‘এই দলটি সেই দল, যারা সেদিনও গণতন্ত্রের কথা বলে জনগণকে প্রতারিত করেছিল। আজকে তারা ষোড়শ সংশোধনী বাতিলের পরে বিচার বিভাগকে আক্রমণ করে কথা বলে পার্লামেন্টে, পার্লামেন্টের সুপ্রিমিসি দাবি করে। তাদের জিজ্ঞাসা করতে চাই, চতুর্থ সংশোধনীতে এই বিচারপতিদের অভিশংসনের ক্ষমতা আপনারাই তো রাষ্ট্রপতির কাছে দিয়ে দিয়েছিলেন। ভুলে গেছেন, এখন সেটা মনে পড়ে না।’
সরকারি দলের প্রতি ইঙ্গিত করে বিএনপি মহাসচিব বলেন, ‘বড় বড় কথা বলে প্রতিদিন। গণতন্ত্রের একমাত্র ধারক-বাহক হয়ে বসে আছে। কাল (রোববার) সংসদে বহু লেকচার করেছেন, তুলোধুনো করেছেন বিচার বিভাগকে। সংবিধানের কথা বলেছেন। এই সংবিধান তৈরি করেছে কে? আপনারা। ১৯৭২ সালে যে সংবিধান তৈরি করা হলো, সেই সংবিধানকে এক এক করে শেষ করল কে? এই আওয়ামী লীগ।’
মির্জা ফখরুল ইসলাম তাঁর বিরুদ্ধে দায়ের করা একটি মানহানি মামলার উল্লেখ করে বলেন, ‘আমার বিরুদ্ধে মানহানির মামলা করেছে। মানহানির মামলার মূল বিষয়টি হচ্ছে, যার মানহানি হবে সে মামলা করবে। মানহানি করলাম প্রধানমন্ত্রীর। মামলা করল তাঁতি লীগ না স্বেচ্ছাসেবক লীগের একজন। মামলা এমনিতেই হয় না। অথচ বিচারকাজ শুরু করেছে। এভাবে আইনকে তারা তাদের মতো করে ব্যবহার করতে চায়।’
বিএনপির এই নেতা বলেন, ‘সে জন্যই তো বিচারক মহোদয়েরা বলেছেন, তোমরা বিচারকদের অভিশংসন করবা কী? তোমরা তো তোমাদেরটা ছাড়া কিছু দেখবে না। সুতরাং তোমাদের দায়িত্ব দেওয়া যাবে না। সে জন্য আদালত ষোড়শ সংশোধনী বাতিল করে দিয়ে জুডিশিয়াল কাউন্সিল বহাল রেখেছেন।’
দলীয় সরকারের অধীনে নির্বাচন সুষ্ঠু হবে না মন্তব্য করে মির্জা ফখরুল ইসলাম বলেন, ‘সরকারি দল প্রতিদিন বলছে প্রধানমন্ত্রীর অধীনে নির্বাচন হবে। আরে প্রধানমন্ত্রীর অধীনে যদি সুষ্ঠু নির্বাচন হতো, তাহলে কী আমরা সহায়ক সরকার চাইতাম? সুষ্ঠু হবে না বলেই তো আমরা চাচ্ছি। একদিন আপনরাই বলেছিলেন, দলীয় সরকারের অধীনে নির্বাচন সুষ্ঠু হবে না।’
ঢাকা মহানগর উত্তর বিএনপির সিনিয়র সহসভাপতি মুন্সি বজলুল বাসিত আনজুর সভাপতিত্বে অনুষ্ঠানে আরও বক্তব্য দেন বিএনপির প্রচার সম্পাদক শহীদ উদ্দিন চৌধুরী, স্বেচ্ছাসেবক দলের সভাপতি শফিউল বারী, উত্তর বিএনপির সাধারণ সম্পাদক আহসান উল্লাহ হাসান, যুগ্ম সম্পাদক এ জি এম শামসুল হক প্রমুখ।
