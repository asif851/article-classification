
টাঙ্গাইলের মির্জাপুরে ট্রেনের ধাক্কায় এক তরুণী নিহত হয়েছেন। এ ঘটনায় তাঁর কথিত প্রেমিককে আটক করেছে পুলিশ।
আজ শুক্রবার সকালে মির্জাপুরে রেল স্টেশনের অদূরে বাওয়ার কুমারজানী এলাকায় এ ঘটনা ঘটে।
নিহত তরুণীর নাম হনুফা আক্তার (৩০)। বাড়ি দিনাজপুরে।
হনুফা নিহত ঘটনায় ঘটনায় মাসুদ সিকদার (২৩) নামের এক যুবককে আটক করেছে পুলিশ। মাসুদের বাড়ি মির্জাপুর উপজেলার গোড়াই ইউনিয়নের নাজিরপাড়া গ্রামে।
পুলিশের ভাষ্য, মাসুদের সঙ্গে দেখা করতে আজ দিনাজপুর থেকে মির্জাপুরে আসার পর একপর্যায়ে ট্রেনের ধাক্কায় নিহত হন হনুফা।
আটক হওয়ার পর মাসুদ পুলিশের কাছে দাবি করেছেন, প্রায় তিন মাস আগে মুঠোফোনে হনুফার সঙ্গে তাঁর প্রেমের সম্পর্ক হয়। দিন দশেক আগে দুজন মির্জাপুরে দেখা করেন। হনুফার বয়স বেশি জেনে তাঁকে এড়িয়ে চলার চেষ্টা করেন তিনি। ফের দেখা করতে অনুনয় করেন হনুফা। তিনি আজ দিনাজপুর থেকে মির্জাপুরে আসেন। সকালে মির্জাপুর বাইপাস স্টেশনে দুজন দেখা করেন। সেখান থেকে তাঁরা মির্জাপুর রেলস্টেশনে যান। স্টেশন থেকে মাসুদ চলে যেতে চান। ট্রেন আসা পর্যন্ত তাঁকে থাকার অনুরোধ করেন হনুফা। ট্রেন আসতে দেরি হওয়ায় দুজন রেললাইন ধরে স্টেশনের পূর্বদিকে হাঁটতে থাকেন। একপর্যায়ে ট্রেনের ধাক্কায় ঘটনাস্থলে নিহত হন হনুফা।
কয়েকজন প্রত্যক্ষদর্শীর ভাষ্য, তাঁরা ওই তরুণ-তরুণীকে রেললাইন ধরে হাঁটতে দেখেছেন। সামনে ছিলেন তরুণ, পেছনে তরুণী।
ট্রেনের ধাক্কায় হনুফা নিহত হলে উপস্থিত লোকজন মাসুদকে ধরে গণধোলাই দেয়। পরে তাঁকে মির্জাপুর থানা-পুলিশের কাছে হস্তান্তর করে।
মির্জাপুর থানার সহকারী উপপরিদর্শক (এএসআই) সোহেল রানা বলেন, মাসুদকে রেলওয়ে পুলিশের কাছে হস্তান্তর করা হবে।
মির্জাপুর রেলস্টেশনের স্টেশন মাস্টার প্রভাত কুমার দাস জানান, নিহত তরুণীর লাশ রেলওয়ে পুলিশের হেফাজতে রয়েছে।
