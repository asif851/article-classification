
পানিসম্পদমন্ত্রী আনিসুল ইসলাম মাহমুদ বলেছেন, আন্তসীমান্ত নদীর পানির হিস্যার বিষয়টি ভারতের সঙ্গে আলোচনার মাধ্যমে সুরাহা না হলে তা আন্তর্জাতিক ফোরামে তোলা হবে। খবর ইউএনবির।আজ বুধবার রাজধানীর ব্র্যাক সেন্টারে এক কর্মশালা শেষে সাংবাদিকদের পানিসম্পদমন্ত্রী এ কথা বলেন। ‘বাংলাদেশ সমন্বিত পানিসম্পদ পর্যালোচনা’ শীর্ষক ওই কর্মশালাটি যৌথভাবে আয়োজন করে ইনস্টিটিউট অব ওয়াটার মডেলিং (আইডব্লিউএম) ও কমনওয়েলথ সায়েন্টিফিক অ্যান্ড ইন্ডাস্ট্রিয়াল রিসার্চ অরগানাইজেশন (সিএসআইআরও)।পানিসম্পদমন্ত্রী বলেন, ‘ভারতের সঙ্গে পানি বণ্টনসংক্রান্ত জটিলতা আমরা আলোচনার মাধ্যমেই সমাধান করতে চাই। তবে আমরা যদি তা করতে ব্যর্থ হই, সে ক্ষেত্রে আমরা পানির ন্যায্য হিস্যার দাবিতে বিষয়টি অবশ্যই আন্তর্জাতিক ফোরামে তুলব।’ তিনি জানান, ভারতে লোকসভা নির্বাচন চলছে। নির্বাচন শেষে দেশটির নবগঠিত সরকারের সঙ্গে তিস্তার পানিসংকট সমাধানের পথ সৃষ্টি করতে নতুন করে আলোচনার উদ্যোগ নেবে বাংলাদেশ সরকার।
কর্মশালায় পানিসম্পদমন্ত্রী আনিসুল ইসলাম মাহমুদ বলেন, গঙ্গায় ব্যারেজ নির্মাণের সম্ভাব্যতা যাচাইয়ের কাজ ইতিমধ্যেই শেষ হয়েছে। এটি নির্মিত হলে বাংলাদেশের দক্ষিণাঞ্চলের পানি সমস্যার সমাধান হবে বলে মন্তব্য করেন তিনি। তিনি আন্তর্জাতিক আইন মেনে যৌথ নদীগুলোর পানির ন্যায্য বণ্টনের জন্য ভারতের প্রতি আবেদন জানান।দক্ষিণ এশিয়া অঞ্চলে আন্তসীমান্ত নদীর পানি বণ্টনের সমস্যাটি মারাত্মক উল্লেখ করে পানিসম্পদ প্রতিমন্ত্রী মো. নজরুল ইসলাম বলেন, পানি সংকট সমাধানে সরকার যথাসাধ্য চেষ্টা করছে।
