
ঐতিহাসিক আগরতলা ষড়যন্ত্র মামলা পরিচালনা কমিটির আহ্বায়ক, মুক্তিযুদ্ধের অন্যতম সংগঠক, আওয়ামী লীগের নেতা ও স্বৈরাচারবিরোধী আন্দোলনে শহীদ ময়েজউদ্দিন আহমেদের ৩২তম মৃত্যুবার্ষিকী পালিত হয়েছে গতকাল ২৭ সেপ্টেম্বর।এ উপলক্ষে গাজীপুরের কালীগঞ্জ আওয়ামী লীগ বিভিন্ন কর্মসূচি পালন করেছে। গতকাল সকাল সাড়ে ১০টায় কালীগঞ্জ উপজেলা ও পৌর আওয়ামী লীগের উদ্যোগে উপজেলার দলীয় কার্যালয়ে বিশেষ দোয়া, মিলাদ মাহফিল ও আলোচনা সভা অনুষ্ঠিত হয়। উপজেলা আওয়ামী লীগের সহসভাপতি মো. ইসমাইল হোসেনের সভাপতিত্বে ও যুগ্ম সাধারণ সম্পাদক এ বি এম তারিকুল ইসলামের পরিচালনায় আলোচনা সভায় প্রধান অতিথি হিসেবে বক্তব্য দেন মহিলা ও শিশুবিষয়ক প্রতিমন্ত্রী মেহের আফরোজ চুমকি।এ ছাড়া কালীগঞ্জ উপজেলা আওয়ামী লীগের উদ্যোগে সকালে বনানী কবরস্থানে শহীদের কবরে শ্রদ্ধাঞ্জলি, বেলা ১১টায় কালীগঞ্জ উপজেলা পরিষদের সামনে শহীদ ময়েজউদ্দিন স্মৃতিস্তম্ভে শ্রদ্ধাঞ্জলি নিবেদন করা হয়। দুপুর ১২টায় কালীগঞ্জ পৌর এলাকার দেওপাড়া গ্রামে শহীদ ময়েজউদ্দিন সেতুসংলগ্ন ফেরিঘাটে দোয়া, মিলাদ ও দরিদ্র ব্যক্তিদের মাঝে খাবার বিতরণ করা হয়।
