
চলমান রাজনৈতিক সংকট সমাধানে সংলাপের দাবি করেছেন বিএনপির স্থায়ী কমিটির সদস্য মাহবুবুর রহমান।আজ বুধবার রাজধানীর ইঞ্জিনিয়ার্স ইনস্টিটিউশনে সাবেক রাষ্ট্রপতি জিয়াউর রহমানের মৃত্যুবার্ষিকী উপলক্ষে জাতীয়তাবাদী মহিলা দল আয়োজিত এক আলোচনা সভায় মাহবুব বলেন, ‘গণতন্ত্রের ভাষা সংলাপ। চলমান রাজনৈতিক সংকটের সমাধানে আমরা সংলাপ চাই।’বিএনপির স্থায়ী কমিটির এ সদস্য বলেন, জিয়াউর রহমান যে চেতনা ও আদর্শ নিয়ে বিএনপি গড়েছেন, তাতে হতাশার কোনো স্থান নেই। ফিনিক্স পাখির মতো ধ্বংস স্তূপ থেকে দ্বিগুণ শক্তিতে ঘুরে দাঁড়াতে পারে। তাঁর ভাষ্য, যে গণতন্ত্রের জন্য বাংলাদেশ স্বাধীন হয়েছিল, এখন সেই গণতন্ত্র সংকটাপন্ন। গণতন্ত্র পুনরুদ্ধার করতে বিএনপি সংগ্রাম করছে আর সেই আন্দোলনে জনগণ বিএনপির সঙ্গে আছে।বিএনপির ভাইস চেয়ারম্যান আবদুল্লাহ আল নোমান পুলিশ ও প্রশাসনের কর্মকর্তাদের উদ্দেশে বলেন, ‘সরকারি বাহিনী দলীয় কর্মীদের দলে রূপান্তরিত হচ্ছে। এটি শুভ পদক্ষেপ নয়। প্রশাসনে যারা আছেন, নিরপেক্ষ হয়ে যান। তা না হলে আপনাদেরও আওয়ামী লীগের নেতাদের মতো ট্রিট করা হবে।’ তিনি অভিযোগ করেন, জাতীয় সমাজতান্ত্রিক দল (জাসদ) ’৭১ পরবর্তী সময়ে যে পরিকল্পনা করেছিল, এখন তারা আওয়ামী লীগে ঢুকে আওয়ামী লীগকে ওই পথে নিয়ে যেতে চাইছে। তারা একক সরকার করতে চায়। এ জন্য বিরোধী দল নির্মূল করতে চাইছে। কিন্তু এতে শেখ হাসিনা সফল হবেন না বলে তিনি মন্তব্য করেন।
আলোচনা অনুষ্ঠানে সভাপতিত্ব করেন জাতীয়তাবাদী মহিলা দলের সভাপতি নূরী আরা সাফা।
