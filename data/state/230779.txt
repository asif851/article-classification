
ময়মনসিংহের গৌরীপুর উপজেলার মাওহা উচ্চবিদ্যালয়ের সহকারী শিক্ষক শাহিদা আক্তারকে সাময়িক বরখাস্তের প্রতিবাদে গতকাল শনিবার মানববন্ধন করেছে এলাকাবাসী ও শিক্ষার্থীরা।
মানববন্ধনকারীরা বলেন, ২০১২ সালে বিদ্যালয়টিতে সমাজবিজ্ঞানের সহকারী শিক্ষক হিসেবে নিয়োগ পান শাহিদা আক্তার। পরে সরকারের সংশ্লিষ্ট বিভাগ থেকে বিদ্যালয়ে শিক্ষকের চাহিদা চাওয়া হলে প্রধান শিক্ষক মোহাম্মদ শফিকুল ইসলাম সমাজবিজ্ঞান ও ইংরেজি বিষয়ে একজন করে সহকারী শিক্ষকের চাহিদা দেন। এর পরিপ্রেক্ষিতে সরকারের সংশ্লিষ্ট বিভাগ থেকে প্রায় তিন মাস আগে ইংরেজি ও সমাজবিজ্ঞান বিভাগের জন্য একজন করে শিক্ষক নিয়োগ দেওয়া হয়। এতে বিদ্যালয়টিতে সমাজবিজ্ঞানের দুজন শিক্ষক হয়। এরপর শাহিদা আক্তারের কাছ থেকে তাঁর সনদ ও গুরুত্বপূর্ণ কাগজ চান প্রধান শিক্ষক। শাহিদা আক্তার তা দিতে রাজি না হওয়ায় প্রধান শিক্ষক ক্ষুব্ধ হন। গত ২৮ ফেব্রুয়ারি স্কুলের শৃঙ্খলা না মানাসহ ১০টি অভিযোগ এনে শাহিদাকে সাময়িক বরখাস্ত করা হয়।
প্রধান শিক্ষক মোহাম্মদ শফিকুল ইসলাম বলেন, ‘স্কুলের শৃঙ্খলাভঙ্গের দায়ে বিধি মোতাবেক শাহিদাকে সাময়িক বরখাস্ত করা হয়েছে।
