
কক্সবাজারের পাবলিক হল মিলনায়তনে ‘প্রথমা’ প্রকাশনের ছয় দিনব্যাপী বইমেলা শুরু হয়েছে। গতকাল মঙ্গলবার বিকেলে মেলার উদ্বোধন করেন কক্সবাজারের জেলা প্রশাসক মো. আলী হোসেন। উদ্বোধনী আয়োজনে জেলার বিভিন্ন শিক্ষাপ্রতিষ্ঠানের শিক্ষক-শিক্ষার্থীসহ নানা শ্রেণি-পেশার মানুষ উপস্থিত ছিলেন।
উদ্বোধনী অনুষ্ঠানে জেলা প্রশাসক বলেন, কক্সবাজার পর্যটন জেলা হলেও এই শহরে বইমেলার আয়োজন তেমন একটা হয় না। শিক্ষা ও সংস্কৃতিসমৃদ্ধ সমাজ গড়তে বইমেলার বিকল্প নেই। তিনি বলেন, সন্ত্রাস, জঙ্গিবাদ ও অপশক্তি দূর করতে প্রকৃত শিক্ষার দরকার। এ জন্য বইয়ের বিকল্প নেই।
অনুষ্ঠানে বিশেষ অতিথি ছিলেন কক্সবাজার সরকারি কলেজের অধ্যক্ষ এ কে এম ফজলুল করিম চৌধুরী, অতিরিক্ত জেলা প্রশাসক (শিক্ষা ও আইসিটি) কাজী আবদুর রহমান, কক্সবাজার পৌরসভার মেয়র (ভারপ্রাপ্ত) মাহবুবুর রহমান চৌধুরী, কক্সবাজার সাংবাদিক ইউনিয়নের সভাপতি আবু তাহের।
শুভেচ্ছা বক্তব্য দেন কবি শামীম আকতার, প্রথমা প্রকাশনের সহকারী ব্যবস্থাপক মো. জাকির হোসেন, প্রথম আলো কক্সবাজারের নিজস্ব প্রতিবেদক আবদুল কুদ্দুস। অনুষ্ঠান সঞ্চালনা করেন বন্ধুসভা জেলা শাখার সাধারণ সম্পাদক ইব্রাহিম খলিল।
অধ্যক্ষ ফজলুল করিম চৌধুরী বলেন, নিজেকে সমৃদ্ধ করতে বই পড়ার কোনো বিকল্প নেই। কেবল পাঠ্যবইয়ের মধ্যে সীমাবদ্ধ না থেকে জ্ঞান-বিজ্ঞান, শিল্প-সাহিত্যের সব শাখার বই পড়তে তিনি শিক্ষার্থীর প্রতি আহ্বান জানান।
অনুষ্ঠানে পৌরসভার মেয়র মাহবুবুর রহমান চৌধুরী শহরের বিভিন্ন শিক্ষাপ্রতিষ্ঠানের জন্য ৪০ হাজার টাকার বই কেনার ঘোষণা দেন।
গতকাল মেলায় বই কিনতে এসেছিলেন শহরের বদরমোকাম এলাকার গৃহবধূ তফরিদা খানম। তিনি বলেন, তাঁর ঘরে ছোট একটি লাইব্রেরি রয়েছে। এ জন্য বাছাই করা কিছু বই কেনার ইচ্ছা রয়েছে তাঁর।
বই কিনতে এসছিলেন পেকুয়া উপজেলা নির্বাহী কর্মকর্তা (ইউএনও) মো. মারুফুর রশিদ খান। তিনি বলেন, অবসরে বই না হলে চলে না তাঁর। বইমেলার খবর পেয়ে তিনি ছুটে এসেছেন।
বই কিনতে আসা খুদে ক্রেতাদের মধ্যে ছিল কক্সবাজার সরকারি উচ্চবিদ্যালয়ের ষষ্ঠ শ্রেণির ছাত্র ইউছুফ নূর হেলালী। তিমির জীবন নিয়ে লেখা একটি বই কিনেছে সে।
আয়োজকেরা বলেন, মেলা চলবে ৭ আগস্ট পর্যন্ত। মেলায় বিভিন্ন শিক্ষাপ্রতিষ্ঠানের পাঠাগারের জন্য বই কেনা যাবে।
 
