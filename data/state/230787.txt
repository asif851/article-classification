
 
নওগাঁর বদলগাছি উপজেলায় ডাকাতি করতে গিয়ে গুলিবিদ্ধ হয়ে সন্দেহভাজন এক ডাকাত নিহত হয়েছেন। ডাকাতদের প্রতিহত করতে বাড়ির মালিক ও প্রতিবেশীর লাইসেন্স করা বন্দুকের গুলিতে ওই ব্যক্তি নিহত হয়ে থাকতে পারেন বলে ধারণা করা হচ্ছে। নিহত ব্যক্তির পরিচয় জানা যায়নি। তাঁর বয়স আনুমানিক ৪০ বছর বলে জানায় গ্রামবাসী।
গতকাল মঙ্গলবার দিবাগত রাত একটার দিকে উপজেলার মথুরাপুর ইউনিয়নের গয়েশপুর হাটশাপিলা গ্রামে এ ঘটনা ঘটে।
গ্রামবাসীর ভাষ্য, ফজলে আজিজ চৌধুরী নামের এক ব্যক্তির বাড়িতে ডাকাতির ঘটনা ঘটে। গতকাল রাতে খাওয়াদাওয়া শেষে ফজলে আজিজ চৌধুরী ও তাঁর পরিবারের লোকজন ঘুমিয়ে পড়েন। রাত সাড়ে বারোটার দিকে ২০-২৫ জনের একটি সশস্ত্র ডাকাত দল বাড়িটির চারপাশ ঘেরাও করে ফেলে। কয়েকজন ডাকাত জানালার গ্রিল কেটে বাড়ির ভেতর ঢুকে মূল ফটকের তালা কেটে দ্বিতীয় তলায় উঠে যায়। আওয়াজ পেয়ে ফজলে আজিজ চৌধুরীর ছোট ছেলে সাজিদুর রহমান তাঁর শয়নকক্ষের দরজা খুলে বাইরে বেরিয়ে আসেন। তখন ডাকাত দলের সদস্যরা তাঁকে ধরে মারধর শুরু করেন।
ওই সময় পাশের ঘরে থাকা সাজিদুরের বড় ভাই শাহাদুর রহমান জানালা দিয়ে ডাকাত ডাকাত বলে চিৎকার দেন। তাঁর চিৎকারে গ্রামের লোকজন এগিয়ে এলে ডাকাতেরা তাঁদের লক্ষ্য করে গুলি ছোড়ে ও ককটেলের বিস্ফোরণ ঘটায়। ডাকাতদের প্রতিরোধের মুখে গ্রামবাসী নিজ নিজ বাড়িতে অবস্থান নেয়। এ সময় ডাকাতেরা সাজিদুর রহমান ও শাহাদুর রহমানকে মারধর করে বেঁধে রেখে টাকা ও স্বর্ণালংকার লুট করতে থাকে। এ সময় শাহাদুর ও সাজিদুরের বাবা ফজলে আজিজ চৌধুরী ঘরের জানালা দিয়ে তাঁর লাইসেন্স করা বন্দুক দিয়ে ফাঁকা গুলি করেন। তখন এক প্রতিবেশীও তাঁর লাইসেন্স করা বন্দুক দিয়ে ফাঁকা গুলি করতে থাকেন। অবস্থা বেগতিক দেখে ডাকাতেরা সেখান থেকে পালিয়ে গেলে গ্রামবাসী বাড়িতে ঢুকে নিচতলায় এক ডাকাতকে রক্তাক্ত অবস্থায় পড়ে থাকতে দেখে। এ ঘটনার প্রায় এক ঘণ্টা পর থানা-পুলিশ ঘটনাস্থলে আসে।
ফজলে আজিজ চৌধুরীর ছোট ছেলে সাজিদুর রহমান বলেন, ‘২০-২৫ জনের একটি সশস্ত্র ডাকাত দল আমাদের পুরো বাড়িটি ঘেরাও করে রাখে। কয়েকজন ডাকাত বাড়ির দ্বিতীয় তলায় এসে আমাকে ও আমার বড় ভাইকে মারধর করে বেঁধে রেখে ৪০ হাজার টাকা ও ১৩ ভরি স্বর্ণালংকার লুট করে। গ্রামবাসী আমাদের রক্ষা করতে এগিয়ে এলে ডাকাতেরা ফাঁকা গুলি ও ককটেল ছুড়ে আতঙ্ক সৃষ্টি করে। আমার বাবা কয়েকটি ফাঁকা গুলি ছোড়েন। তখন ডাকাতেরা নিচে নেমে পালিয়ে যায়। পরে গ্রামবাসী এসে বাড়ির নিচতলায় গুলিবিদ্ধ এক ডাকাতকে মৃত অবস্থায় পড়ে থাকতে দেখেন।’
ঘটনার সত্যতা নিশ্চিত করে বদলগাছি থানার ভারপ্রাপ্ত কর্মকর্তা (ওসি) জালাল উদ্দিন বলেন, ‘আমি ঘটনাস্থলে রয়েছি। গুলিবিদ্ধ হয়ে একজন ডাকাত মারা গেছে। ঘটনাস্থল থেকে বন্দুকের গুলির পাঁচটি খোসা ও ককটেল বিস্ফোরণের আলামত উদ্ধার করা হয়েছে। লাশ উদ্ধার করে মর্গে পাঠানো হচ্ছে।’
