
২৪ অক্টোবরের মধ্যে পদত্যাগ করার জন্য সরকারের প্রতি আহ্বান জানিয়েছে জামায়াতে ইসলামী। অন্যথায় ২৪ অক্টোবরের পর জনগণ সরকারের পদত্যাগের দাবিতে প্রচণ্ড গণ-আন্দোলন শুরু করবে। এ আন্দোলন গণবিস্ফোরণে পরিণত হবে বলে হুমকি দিয়েছে দলটি।
জামায়াতের ভারপ্রাপ্ত সেক্রেটারি জেনারেল রফিকুল ইসলাম খান আজ মঙ্গলবার এক বিবৃতিতে এ আহ্বান জানান। তবে বিবৃতিতে বিএনপি নেতা সালাহউদ্দিন কাদের চৌধুরীর ফাঁসির আদেশের ব্যাপারে কিছু বলা হয়নি।
বিবৃতিতে চলমান রাজনৈতিক সংকট নিরসনের লক্ষ্যে জাতীয় সংসদের চলতি অধিবেশনেই তত্ত্বাবধায়ক সরকারব্যবস্থা সংবিধানে পুনর্বহাল করা এবং ‘বিতর্কিত’ ও ‘প্রশ্নবিদ্ধ’ ট্রাইব্যুনাল ভেঙে দিয়ে জামায়াতের নেতাদের মুক্তি দেওয়ার দাবি জানানো হয়।
ট্রাইব্যুনাল ভেঙে দেওয়ার দাবি জানালেও মানবতাবিরোধী অপরাধের দায়ে রাজনৈতিক মিত্র বিএনপির স্থায়ী কমিটির সদস্য সালাউদ্দীন কাদের চৌধুরীর ফাঁসির রায়ের বিষয়ে বিবৃতিতে কোনো কিছু উল্লেখ করেনি জামায়াতে ইসলামী। একই ধরনের অভিযোগে ইতিমধ্যে জামায়াতের শীর্ষ পর্যায়ের ছয় নেতার বিরুদ্ধে ফাঁসি ও কারাদণ্ডাদেশ দিয়েছেন আদালত। সবার রায়ের পরই জামায়াত সহিংস প্রতিক্রিয়া দেখিয়েছে, হরতাল ডেকেছে। জামায়াতের নেতাদের বিরুদ্ধে রায়ের পর বিএনপি অবশ্য চুপ ছিল। সালাউদ্দীন কাদের চৌধুরীর রায়ের পরও এখন পর্যন্ত দলটি আনুষ্ঠানিক কোনো প্রতিক্রিয়া জানায়নি।
 
