
রাজশাহীর বাগমারায় একটি পুকুরের পাড় থেকে আজ সোমবার সকালে এক যুবকের লাশ উদ্ধার করেছে পুলিশ। ওই যুবকের নাম পিন্টু হোসেন (২৭)। তিনি উপজেলার আচিনঘাট গ্রামের আজগর আলীর ছেলে।  নিহত যুবকের স্বজনদের ভাষ্য, গতকাল রোববার রাতে পিন্টু বাড়ি থেকে বের হয়ে আর ফেরেননি। অনেক খুঁজেও তাঁকে পাওয়া যায়নি। আজ সকাল সাড়ে সাতটার দিকে স্থানীয় লোকজন বাড়ি থেকে এক কিলোমিটার দূরে একটি পুকুরের পাড়ে তাঁর লাশ পড়ে থাকতে দেখে। খবর পেয়ে পরিবারের লোকজন গিয়ে লাশ শনাক্ত করেন। খবর পেয়ে পুলিশ ঘটনাস্থল থেকে পিন্টুর লাশ উদ্ধার করে।
এ ঘটনায় জিজ্ঞাসাবাদের জন্য পুলিশ গোলাম রাব্বানী নামের এক যুবককে আটক করেছে। তিনি পিন্টুর বন্ধু।
বাগমারা থানার ভারপ্রাপ্ত কর্মকর্তা (ওসি) সেলিম হোসেন মুঠোফোনে প্রথম আলোকে জানান, ঘটনাস্থলে গিয়ে পুলিশ লাশটি উদ্ধার করেছে। এ ব্যাপারে এখনো মামলা হয়নি। পিন্টুর শরীরে কোনো আঘাত বা জখমের চিহ্ন পাওয়া যায়নি বলে প্রাথমিকভাবে জানান তিনি।
