
ঝিনাইদহের কালীগঞ্জ উপজেলার পুকুরিয়া গ্রামে গত মঙ্গলবার মিন্টু মিয়া নামের এক কৃষকের এক বিঘা জমির মরিচগাছ কেটে ফেলেছে দুর্বৃত্তরা।মিন্টু মিয়া জানান, পুকুরিয়া গ্রামের রকিব উদ্দিনের কাছ থেকে জমি বন্দক নেওয়ার পর তিনি মসুরের ডাল চাষ করেছিলেন। কিন্তু এ বছর ফলন ভালো না হওয়ায় তিনি কোনো পয়সা পাননি। শুধু নিজেদের খাবারের জন্য কিছু মসুর পেয়েছেন। এরপর তিনি চার মাস আগে ওই জমিতে সাত হাজারের বেশি মরিচের চারা রোপণ করেন। ইতিমধ্যে গাছে মরিচ আসতে শুরু করেছে। একবার মরিচ তুলে পাঁচ হাজার ২০০ টাকা বিক্রি করেছেন। কিন্তু এ পর্যন্ত ওই জমিতে তাঁর আনুমানিক ২৫ হাজার টাকা ব্যয় হয়েছে। আশা করেছিলেন তিনি দেড় লাখ টাকার মরিচ বিক্রি করতে পারবেন। কিন্তু দুর্বৃত্তরা তাঁর খেতের সব মরিচগাছ কেটে দেওয়ায় এখন তাঁর সব শেষ হয়ে গেল। কাঁরা এ ঘটনা ঘটিয়েছেন তা জানার পর তাঁদের বিরুদ্ধে থানায় অভিযোগ করতে তিনি সাহস পাচ্ছেন না। এখন তাঁর পথে বসা ছাড়া উপায় নেই।মিন্টু আরও বলেন, ‘প্রতিপক্ষের ভয়ে রকিব ও তাঁদের বংশের ৪০-৪৫টি পরিবার দীর্ঘদিন গ্রামে আসতে পারে না। তাদের জমিও চাষ করতে দেওয়া হয় না। বেশির ভাগ জমি পড়ে আছে। এই অবস্থায় তিনি রকিবের কাছ থেকে জমি বন্ধক নিয়ে চাষ করেন।’রকিব উদ্দিন জানান, তাঁরা প্রতিপক্ষদের ভয়ে গ্রামে যেতে পারেন না। মাঠে চাষ করতেও দেয় না দুর্বৃত্তরা। জমি বন্ধক দিয়েও রক্ষা পাচ্ছেন না। তারা (দুর্বৃত্তরা) তাঁদের ক্ষতি করতে গিয়ে মিন্টুর ক্ষতি করল।তবে কালীগঞ্জ থানার ভারপ্রাপ্ত কর্মকর্তা লিয়াকত হোসেন প্রথম আলোকে জানান, তাঁরা এখনো এ ব্যাপারে কোনো অভিযোগ পাননি। অভিযোগ পেলে অবশ্যই আইনগত ব্যবস্থা নেওয়া হবে।
