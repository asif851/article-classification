
জঙ্গিবাদের বিরুদ্ধে গতকাল সোমবার চট্টগ্রাম, কক্সবাজার, রাঙামাটি, ফেনী, লক্ষ্মীপুরের বিভিন্ন উপজেলায় শোভাযাত্রা, মানববন্ধন ও সমাবেশ হয়েছে। এই পাঁচ জেলার বিভিন্ন উপজেলার শিক্ষাপ্রতিষ্ঠানের শিক্ষক-শিক্ষার্থীরা জঙ্গিবাদের বিরুদ্ধে রুখে দাঁড়ানোর শপথ নেন। এ ছাড়া বিভিন্ন প্রতিষ্ঠানের উদ্যোগেও পৃথকভাবে সন্ত্রাস ও জঙ্গিবাদবিরোধী সমাবেশ করা হয়।
ফটিকছড়ি: জঙ্গিবাদ রুখে দাঁড়ানোর আহ্বান জানিয়ে ফটিকছড়ি উপজেলা স্বাস্থ্যকেন্দ্রের সামনে মানববন্ধন ও সমাবেশ হয়েছে। গতকাল বেলা ১১টায় ফটিকছড়ি উপজেলা স্বাস্থ্যকেন্দ্র (স্বাস্থ্য বিভাগ), সামাজিক সংগঠন আজকের প্রজন্ম, জনতা, সেবা, কেয়ার পয়েন্ট ও জননী ডায়াগনস্টিক সেন্টার যৌথভাবে ঘণ্টাব্যাপী এই কর্মসূচির আয়োজন করে। কর্মসূচি চলাকালে এসব সংগঠনের সদস্যরা ছাড়াও বিভিন্ন শ্রেণি-পেশার মানুষ অংশ নেন।
সমাবেশে বক্তারা বলেন, জঙ্গিবাদ প্রতিরোধে যুবসমাজসহ সবাইকে সজাগ থাকতে হবে। ইসলামের নামে যারা সন্ত্রাস, নৈরাজ্য ও জঙ্গিবাদী তৎপরতা চালাচ্ছে, তাদের রুখে দিতে হবে।
উপজেলা স্বাস্থ্য ও পরিবার পরিকল্পনা কর্মকর্তা মো. মহিউদ্দিনের সভাপতিত্বে সমাবেশে বক্তব্য দেন চট্টগ্রাম উত্তর জেলা আওয়ামী লীগের সভাপতি নুরুল আলম চৌধুরী, রোসাংগিরী ইউপির চেয়ারম্যান এস এম শোয়েব আল ছালেহীন, বোরহান আহমেদ, এস এইচ রাশেদুল আলম প্রমুখ।
আনোয়ারা: জঙ্গি হামলার প্রতিবাদে চট্টগ্রামের আনোয়ারা স্বাস্থ্য কমপ্লেক্সের সামনে গতকাল মানববন্ধন করা হয়েছে। উপজেলা স্বাস্থ্য ও পরিবার পরিকল্পনা কর্মকর্তা হুমায়ুন কবিরের সভাপতিত্বে মানববন্ধনে বক্তব্য দেন চিকিৎসক মোহাম্মদ সাইফ, জামাল উদ্দিন, শেখ মুজিবুর রহমান ও লক্ষ্মীপদ দাশ। এতে কমপ্লেক্সের চিকিৎসক-কর্মচারীরা অংশ নেন।
সকালে উপজেলার বারখাইন জামেয়া জমহুরিয়া মাদ্রাসার শিক্ষার্থীরা পিএবি (পটিয়া-আনোয়ারা-বাঁশখালী) সড়কে মানববন্ধন করে। পরে সমাবেশে মাদ্রাসার অধ্যক্ষ আবদুল খালেক শওকীর সভাপতিত্ব করেন। বক্তব্য দেন মাদ্রাসার গভর্নিং বডির সদস্য আজিজুল হক, শিক্ষক মনসুর আলী ও এয়াকুব আলী।
সমাবেশে অধ্যক্ষ আবদুল খালেক শওকী বলেন, ইসলাম ধর্ম শান্তির ধর্ম, এতে জঙ্গিবাদের স্থান নেই। যারা ধর্মের নামে মানুষ হত্যা করছে তারা মানবতার শত্রু।
এ ছাড়া আনোয়ারা বিশ্ববিদ্যালয় কলেজ, শাহ মোহছেন আউলিয়া ডিগ্রি কলেজ, চারপীর আউলিয়া সিনিয়র মাদ্রাসা, পশ্চিমচাল সিনিয়র ফাজিল মাদ্রাসা, রায়পুর গাউছিয়া হাশেমীয়া মাদ্রাসা, বরুমচড়া গাউছিয়া মাদ্রাসায় জঙ্গিবাদবিরোধী বিভিন্ন কর্মসূচি পালন করা হয়।
পটিয়া: জঙ্গি হামলার প্রতিবাদে চট্টগ্রামের পটিয়া উপজেলা স্বাস্থ্য কমপ্লেক্সের চিকিৎসক-মাঠকর্মী-কর্মচারীরা গতকাল বেলা ১১টায় কমপ্লেক্স প্রাঙ্গণে মানববন্ধন করেন। এতে বক্তব্য দেন উপজেলা স্বাস্থ্য ও পরিবার পরিকল্পনা কর্মকর্তা মো. শফিকুল ইসলাম, নাজিবুর রহমান, জাকিয়া আফরোজ, মোহাম্মদ আবদুর রহিম, মানব কুমার পাল প্রমুখ।
সীতাকুণ্ড: আন্তর্জাতিক ইসলামী বিশ্ববিদ্যালয় চট্টগ্রামের সহ-উপাচার্য দেলাওয়ার হোসাইন বলেছেন, জঙ্গিবাদ দেশ ও সমাজের জন্য ব্যাধি। এ ব্যাধিমুক্ত হতে সবাইকে ঐক্যবদ্ধভাবে কাজ করতে হবে। শিক্ষার্থীরা যাতে ভুল পথে পা না বাড়ায়, সে জন্য স্বজনদের আরও সতর্ক থাকার পরামর্শ দেন তিনি। গতকাল চট্টগ্রামের সীতাকুণ্ডের কুমিরায় অবস্থিত বিশ্ববিদ্যালয়ের নিজস্ব ক্যাম্পাসে শিক্ষার্থী ও শিক্ষক-কর্মকর্তা-কর্মচারীর অংশগ্রহণে আয়োজিত মানববন্ধনে তিনি এসব কথা বলেন।
বিশ্ববিদ্যালয়ের ব্যবসায় শিক্ষা অনুষদের ডিন ফরিদ আহমদ সোবহানীর সভাপতিত্বে অনুষ্ঠানে আরও বক্তব্য দেন কলা ও মানবিক অনুষদের ডিন আবু বকর রফীক, শরিয়াহ অনুষদের ডিন গিয়াসউদ্দীন হাফিজ, অধ্যাপক মুহাম্মদ মাহবুবুর রহমান, প্রক্টর শাফিউদ্দিন মাদানী প্রমুখ।
সাতকানিয়া: উপজেলার বিভিন্ন শিক্ষাপ্রতিষ্ঠানের শিক্ষক ও শিক্ষার্থীদের আয়োজনে পৃথকভাবে সন্ত্রাস, গুপ্তহত্যা, নাশকতা, সাম্প্রদায়িকতা ও জঙ্গিবাদবিরোধী শোভাযাত্রা এবং মানববন্ধন কর্মসূচি পালিত হয়েছে। এসব সমাবেশে বক্তারা বলেন, কোনো শিক্ষার্থী যাতে জঙ্গি তৎপরতায় জড়িয়ে না পড়ে, সে জন্য শিক্ষক, অভিভাবক ও জনপ্রতিনিধিসহ সবাইকে সচেতন হতে হবে। তা ছাড়া, শিক্ষক-শিক্ষার্থীরা ঐক্যবদ্ধভাবে জঙ্গিবাদ প্রতিরোধের অঙ্গীকার করেন।
গতকাল বেলা ১১টায় চট্টগ্রাম-কক্সবাজার মহাসড়কের মৌলভীর দোকান এলাকায় রসুলাবাদ ইসলামিয়া সিনিয়র ফাজিল মাদ্রাসার আয়োজনে মানববন্ধন ও সমাবেশে সভাপতিত্ব করেন মাদ্রাসার ভারপ্রাপ্ত অধ্যক্ষ মাওলানা আহমদ রেজা। মাদ্রাসার সহকারী মৌলভী আনোয়ার হোসাইনের সঞ্চালনায় সমাবেশে প্রধান অতিথি ছিলেন সাতকানিয়া উপজেলা পরিষদের সাবেক চেয়ারম্যান আবদুল মোনাফ। বক্তব্য দেন উপজেলার কালিয়াইশ ইউনিয়ন পরিষদের (ইউপি) চেয়ারম্যান হাফেজ আহমদ, কালিয়াইশ ইউনিয়ন আওয়ামী লীগের সভাপতি হাকিম আলী, মাদ্রাসা পরিচালনা কমিটির সদস্য কায়েস চৌধুরী প্রমুখ।
 বেলা সাড়ে ১১টায় জাফর আহমদ চৌধুরী ডিগ্রি কলেজের আয়োজনে মহাসড়কের কলেজ গেটের সামনে জঙ্গিবাদবিরোধী মানববন্ধন ও সমাবেশ করা হয়। এতে সভাপতিত্ব করেন কলেজের ভারপ্রাপ্ত অধ্যক্ষ প্রদীপ কুমার দেব। বক্তব্য দেন অধ্যাপক তড়িৎ কুমার ভট্টাচার্য, অধ্যাপক জালাল আহমদ, অধ্যাপক গিয়াস উদ্দিন, উত্তর সাতকানিয়া সাংগঠনিক থানা যুবলীগের সহসভাপতি সবিউল আজাদ, কালিয়াইশ ইউনিয়ন পরিষদের সদস্য ফেরদৌস চৌধুরী ও জাফর আহমদ চৌধুরী ডিগ্রি কলেজ ছাত্রলীগের ভারপ্রাপ্ত সভাপতি তৌহিদুল ইসলাম চৌধুরী প্রমুখ।
চকরিয়া: ‘সন্ত্রাস নয়, শান্তি চাই, শঙ্কামুক্ত জীবন চাই’ স্লোগানে কক্সবাজারের চকরিয়া উপজেলার বিভিন্ন শিক্ষাপ্রতিষ্ঠানে সন্ত্রাস ও জঙ্গিবাদবিরোধী মানববন্ধন ও সমাবেশ অনুষ্ঠিত হয়েছে। গতকাল বেলা ১১টা থেকে দুপুর ১২টা পর্যন্ত এ কর্মসূচি চলে।
চকরিয়া কলেজের উদ্যোগে কক্সবাজার-চট্টগ্রাম মহাসড়কের কলেজ গেট এলাকায় হাজারো শিক্ষার্থী সড়কের দুই পাশে দাঁড়িয়ে জঙ্গিবাদবিরোধী মানববন্ধন করে। সমাবেশে বক্তব্য দেন অধ্যক্ষ এ কে এম গিয়াস উদ্দিন, শিক্ষক পরিষদের সাধারণ সম্পাদক এ কে এম শাহাবুদ্দিন, অধ্যাপক আবদুর রহিম, ইন্দ্রজিৎ বড়ুয়া, শামশুল হুদা, পদ্মলোচন বড়ুয়া প্রমুখ।
এ ছাড়া চকরিয়া কমার্স কলেজ, চকরিয়া কোরক বিদ্যাপীঠ, পেকুয়া উপকূলীয় কলেজ, শিলখালী উচ্চবিদ্যালয়, আনোয়ারুল উলুম মাদ্রাসা, পেকুয়া জিএমসি ইনস্টিটিউট, পেকুয়া বালিকা, মগনামা উচ্চবিদ্যালয়, রাজাখালী বিইউআই ফাজিল মাদ্রাসাসহ বিভিন্ন শিক্ষাপ্রতিষ্ঠানে একই কর্মসূচি পালিত হয়।
ফেনী: জেলার বিভিন্ন শিক্ষাপ্রতিষ্ঠানের শিক্ষক-শিক্ষার্থীরা পৃথকভাবে গতকাল সন্ত্রাস ও জঙ্গিবাদবিরোধী মানববন্ধন করেন। সকালে শহরের ট্রাঙ্ক রোডের শহীদ মিনার চত্বরে জঙ্গিবাদবিরোধী মানববন্ধন ও সমাবেশ করে বেসরকারি ফেনী বিশ্ববিদ্যালয়। উপাচার্য ফসিউল আলমের সভাপতিত্বে ও নুসরাত জাহানের সঞ্চালনায় বক্তব্য দেন ফেনীর পুলিশ সুপার মো. রেজাউল হক, অধ্যাপক তায়বুল হক, রেজিস্ট্রার নাজমুল হাসান, ব্যবসায় বিভাগের চেয়ারম্যান আবুল কাশেম প্রমুখ।
ফেনী সরকারি বালিকা উচ্চবিদ্যালয়ের শিক্ষক-শিক্ষার্থীরা মানববন্ধন করে শহরের ট্রাঙ্ক রোডে। শিক্ষার্থীরা সন্ত্রাস ও জঙ্গিবাদবিরোধী স্লোগান লিখে মানববন্ধনে প্রদর্শন করে।
রাঙামাটি: জঙ্গিবাদের বিরুদ্ধে রুখে দাঁড়ানোর প্রত্যয় ব্যক্ত করলেন রাঙামাটির ছাত্র-শিক্ষকেরা। এতে রাঙামাটি জেলা প্রশাসক মো. সামসুল আরেফিনও যোগ দেন। গতকাল সোমবার সকালে শহরের বিভিন্ন স্থানে পৃথকভাবে এসব মানববন্ধন হয়। জেলা প্রশাসন কার্যালয়ের সামনে শহরের রানী দয়াময়ী উচ্চবিদ্যালয় ও মোজাদ্দেদ ই আলফেসানী একাডেমির শিক্ষক ও শিক্ষার্থীরা মানববন্ধন করেন। জেলা প্রশাসক মো. সামসুল আরেফিন এই মানববন্ধনে যোগ দেন। এ ছাড়া শহরের রিজার্ভমুখ এলাকায় রাঙামাটি সরকারি উচ্চবিদ্যালয়, পুরাতন কোর্ট বিল্ডিং মাঠ এলাকায় রাঙামাটি সিনিয়র মাদ্রাসা, পার্বত্য চট্টগ্রাম উন্নয়ন বোর্ডের প্রধান কার্যালয়ের সামনে রাঙামাটি সরকারি মহিলা কলেজ, কাঁঠালতলী এলাকায় লেকার্স পাবলিক স্কুল ও কলেজ, তবলছড়ি এলাকায় রাঙামাটি সরকারি বালিকা উচ্চবিদ্যালয় ও রাঙামাটি পাবলিক কলেজ, কলেজ গেট এলাকার চট্টগ্রাম-রাঙামাটি সড়কে রাঙামাটি সরকারি কলেজ, রাঙ্গাপানি এলাকায় মোনঘর আবাসিক বিদ্যালয়ের ছাত্রছাত্রীরা মানববন্ধন করেছে।
বাঘাইছড়ি: রাঙামাটির বাঘাইছড়ি উপজেলায় সন্ত্রাস ও জঙ্গিবাদের বিরুদ্ধে শোভাযাত্রা, মানববন্ধন ও সমাবেশ করা হয়েছে। গতকাল সোমবার বিভিন্ন শিক্ষাপ্রতিষ্ঠানের শিক্ষক-শিক্ষার্থীরা মানববন্ধন ও সমাবেশ করে।
 বেলা ১১টায় কাচালং ডিগ্রি কলেজের শিক্ষক-শিক্ষার্থীরা কলেজ সড়কে মানববন্ধন আয়োজন করেন। পরে কলেজ মাঠে সমাবেশ আয়োজন করা হয়। এতে প্রভাষক মীর কামাল হোসেনের সঞ্চালনায় বক্তব্য দেন  কলেজের অধ্যক্ষ দেব প্রসাদ দেওয়ান, থানার ওসি মো. আবুল কালাম প্রমুখ।
এ ছাড়া কাচালং মডেল উচ্চবিদ্যালয়, কাচালং বালিকা উচ্চবিদ্যালয় ও কাচালং দাখিল মাদ্রাসার শিক্ষক-শিক্ষার্থীরা শোভাযাত্রাসহকারে উপজেলা মিলনায়তনের সামনে মানববন্ধন করেন। বাঘাইছড়ি উপজেলা ছাত্রলীগের উদ্যোগে শোভাযাত্রা ও মানববন্ধন করা হয়।
লক্ষ্মীপুর: জঙ্গি ও সন্ত্রাস প্রতিরোধে জেলার বিভিন্ন কলেজ, স্কুল ও মাদ্রাসার শিক্ষক-শিক্ষার্থীরা গতকাল সকালে মানববন্ধন কর্মসূচি পালন করেছে। গতকাল সকাল ১০টা থেকে ১১টা পর্যন্ত জেলার বিভিন্ন শিক্ষাপ্রতিষ্ঠানে এ কর্মসূচি পালন করা হয়।
সদর উপজেলার চন্দ্রগঞ্জ কফিল উদ্দিন ডিগ্রি কলেজের অধ্যক্ষ হেলাল উদ্দিনের নেতৃত্বে কলেজ গেটের সামনে, দিঘলী উচ্চবিদ্যালয়ের প্রধান শিক্ষক বলাই চন্দ্র নাথের নেতৃত্বে দিঘলী বাজারে, মান্দারী উচ্চবিদ্যালয়ের প্রধান শিক্ষক মো. দেলোয়ার হোসেনের নেতৃত্বে মান্দারী বাসস্টেশনে, বাংগাখাঁ উচ্চবিদ্যালয়ের প্রধান শিক্ষক মো. নিজাম উদ্দিনের নেতৃত্বে স্কুলের সামনে, দালাল বাজার ডিগ্রি কলেজের অধ্যক্ষ শাহ আলমের নেতৃত্বে কলেজের সামনে, জামিরতলী আলিম মাদ্রাসার শিক্ষক কামাল উদ্দিনের নেতৃত্বে বটতলী এলাকায় মানববন্ধন করা হয়।
দিঘলী ইউনিয়ন ছাত্রলীগের উদ্যোগে গতকাল সকালে দিঘলী বাজারে মানববন্ধন করা হয়। ইউনিয়ন ছাত্রলীগের সাধারণ সম্পাদক সাইফুল ইসলামের সঞ্চালনায় মানববন্ধনে বক্তব্য দেন স্বেচ্ছাসেবক লীগের কমিটির নেতা শেখ মুজিবুর রহমান, বঙ্গবন্ধু পরিষদ লক্ষ্মীপুর জেলা শাখার আহ্বায়ক শাহজান কামাল, চন্দ্রগঞ্জ থানা ছাত্রলীগের আহ্বায়ক মো. আলাউদ্দিন প্রমুখ। 
{প্রতিবেদন তৈরিতে সহায়তা করেছেন রাঙামাটি ও ফেনী অফিস; লক্ষ্মীপুর ও রামগতি প্রতিনিধি; ফটিকছড়ি, আনোয়ারা, সাতকানিয়া, পটিয়া, সীতাকুণ্ড (চট্টগ্রাম) প্রতিনিধি; চকরিয়া (কক্সবাজার) প্রতিনিধি, বাঘাইছড়ি (রাঙামাটি) প্রতিনিধি}
 
