
চট্টগ্রাম ভেটেরিনারি ও অ্যানিমেল সায়েন্সেস বিশ্ববিদ্যালয়ের ‘রিসার্চ অ্যান্ড ফার্ম বেইজড’ ক্যাম্পাসের ভিত্তিপ্রস্তর অনুষ্ঠান আজ শনিবার সকালে অনুষ্ঠিত হবে। চট্টগ্রামের হাটহাজারীর উপজেলা সদরে এর ভিত্তিপ্রস্তর স্থাপন করবেন শিক্ষামন্ত্রী নুরুল ইসলাম নাহিদ।গতকাল শুক্রবার সকালে চট্টগ্রাম প্রেসক্লাবে আয়োজিত সংবাদ সম্মেলনে এ তথ্য জানান বিশ্ববিদ্যালয়ের উপাচার্য অধ্যাপক গৌতম বুদ্ধ দাশ। এ সময় উপস্থিত ছিলেন বিশ্ববিদ্যালয়ের ফুড সায়েন্স অ্যান্ড টেকনোলজি অনুষদের ডিন অধ্যাপক খন্দকার নুরুল ইসলাম, ওয়ান হেলথ ইনস্টিটিউটের পরিচালক অধ্যাপক পরিতোষ কুমার বিশ্বাস, বিশ্ববিদ্যালয়ের প্রক্টর অধ্যাপক গৌতম কুমার দেবনাথ, রেজিস্ট্রার মীর্জা ফারুক ইমাম, ভারপ্রাপ্ত পরীক্ষা নিয়ন্ত্রক অধ্যাপক গৌরাঙ্গ চন্দ্র চন্দ, উপপরিচালক খলিলুর রহমান।সংবাদ সম্মেলনে উপাচার্য গৌতম বুদ্ধ দাশ বলেন, মাঠ পর্যায়ে গবেষণার মাধ্যমে শিক্ষা কার্যক্রম আরও ফলপ্রসূ করার জন্য হাটহাজারী সদরের সরকারি ডেইরি ফার্ম-সংলগ্ন এলাকায় ১০ একর জায়গায় এ ক্যাম্পাস স্থাপন করার উদ্যোগ নেওয়া হয়েছে। প্রস্তাবিত এই ক্যাম্পাসে শিক্ষার্থী ও গবেষকেরা মাঠ পর্যায়ে গবেষণা করতে পারবেন। তাঁদের জন্যও আবাসনের ব্যবস্থা করা হবে। এ ছাড়া গরু, মুরগি ও ছাগলের খামার, পুকুর ও হ্যাচারি স্থাপন করা হবে। এতে শিক্ষার্থী ও গবেষকেরা হাতেকলমে কাজ করার সুযোগ পাবেন।আজ বিকেলে বিশ্ববিদ্যালয়ের একাডেমিক ভবনের সম্মেলনকক্ষে দুই দিনব্যাপী ১৩তম বার্ষিক বৈজ্ঞানিক সম্মেলন শুরু হবে। উদ্বোধনী অনুষ্ঠানে প্রধান অতিথি থাকবেন শিক্ষামন্ত্রী নুরুল ইসলাম নাহিদ। সম্মেলনে মূল প্রবন্ধ উপস্থাপন করবেন নোয়াখালী বিজ্ঞান ও প্রযুক্তি বিশ্ববিদ্যালয়ের সহ-উপাচার্য অধ্যাপক মো. আবুল হোসেন।বৈজ্ঞানিক সম্মেলনে দেশ-বিদেশের গবেষক ও বিজ্ঞানীরা প্রবন্ধ উপস্থাপন করবেন। এতে দেশ-বিদেশের প্রায় ২০০ গবেষক, শিক্ষাবিদ, পরিবেশবিদ ও এনজিও কর্মকর্তা উপস্থিত থাকবেন।গতকালের সংবাদ সম্মেলনে উপাচার্য জানান, এবারের সম্মেলনের মূল প্রতিপাদ্য হচ্ছে ‘প্রমোটিং ফুড সেফটি, ওয়ান হেলথ ও ব্লু ইকোনমি’। বাংলাদেশসহ সারা বিশ্বে নিরাপদ খাদ্য এখন একটি আলোচিত বিষয়। প্রাণী থেকে মানুষে বিস্তার করা রোগব্যাধি, খাদ্যদ্রব্যে ভেজাল ও ক্ষতিকর উপাদান মিশ্রণ, অ্যান্টিবায়োটিকের কার্যকারিতা হ্রাসসহ জনস্বাস্থ্যের জন্য হুমকিগুলো সঠিকভাবে নিরূপণ, কারণ উদ্ঘাটনসহ সঠিক ও কার্যকর পদক্ষেপ গ্রহণ দেশের জন্য গুরুত্বপূর্ণ হয়ে দাঁড়িয়েছে। সম্মেলনে এসব বিষয় নিয়ে আলোচনা হবে।
