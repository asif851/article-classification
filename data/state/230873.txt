
গাজীপুরের জয়দেবপুর জংশনে আজ শুক্রবার সকাল পৌনে সাতটার দিকে ঢাকাগামী যমুনা এক্সপ্রেস ট্রেনের একটি বগি লাইনচ্যুত হয়েছে। এতে ঢাকা-ময়মনসিংহ রেললাইনে ট্রেন চলাচল বন্ধ রয়েছে।
জয়দেবপুর রেলজংশনের স্টেশন মাস্টার শহীদুল ইসলামের ভাষ্য, ট্রেনটি জামালপুর থেকে ঢাকা যাচ্ছিল। সকাল পৌনে সাতটার দিকে ট্রেনের পেছনের বগির সামনের চাকা লাইনচ্যুত হয়। এক্সেল বক্স (হট এক্সেল) গরম হয়ে যাওয়ায় এ ঘটনা ঘটে। বগি উদ্ধার ও ট্রেন চলাচল স্বাভাবিক করতে রেল প্রকৌশল বিভাগের লোকজন কাজ করছে।
শহীদুল ইসলাম জানান, এতে ঢাকা-ময়মনসিংহ রেলপথে ট্রেন চলাচল বন্ধ রয়েছে। তবে ঢাকা থেকে অন্য সব লাইনে ট্রেন চলাচল স্বাভাবিক।
