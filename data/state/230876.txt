
গাজায় ইসরায়েলি হামলার প্রতিবাদে কালো পতাকা মিছিল শুরু করেছে বিএনপির নেতৃত্বাধীন ২০ দলীয় জোট। গুড়িগুড়ি বৃষ্টির মধ্যেই বিপুল সংখ্যক নেতা-কর্মী মিছিলে অংশ নিয়েছেন।
আজ শনিবার  বিকেল চারটার দিকে নয়াপল্টনে দলের কেন্দ্রীয় কার্যালয়ের সামনে থেকে মিছিলটি শুরু হয়। মিছিলটি মালিবাগ মোড়ে গিয়ে শেষ হবে। প্রতিবাদ জানাতে নেতা-কর্মীরা বুকে কালো ব্যাজ পরে, হাতে  কালো পতাকা নিয়ে মিছিলে অংশ নিয়েছেন।
মিছিল চলাকালে নয়াপল্টন থেকে মালিবাগ মোড় পর্যন্ত বিভিন্ন জায়গায় পুলিশ মোতায়েন করা হয়েছে।
মিছিল শুরুর আগে কেন্দ্রীয় কার্যালয়ের সামনে ট্রাকে বানানো অস্থায়ী মঞ্চে  সংক্ষিপ্ত  বক্তব্য দেন দলের ভারপ্রাপ্ত মহাসচিব মির্জা ফখরুল ইসলাম আলমগীর। তিনি বলেন, তারা সারা বিশ্বকে জানাতে চান বাংলাদেশের মানুষ গাজায় নিগৃহীত মানুষের সঙ্গে আছে। স্বাধীন ভূখণ্ডের সংগ্রামে ফিলিস্তিনের মানুষ  জয়ী হবে বলে তিনি আশাপ্রকাশ করেন। 
সভাপতির বক্তব্যে ঢাকা মহানগর বিএনপির আহ্বায়ক মির্জা আব্বাস বলেন, ‘এই মিছিল সরকারের বিরুদ্ধে নয়। গাজায় হত্যাকাণ্ডের প্রতিবাদে। তাই এখানে সরকারবিরোধী কোনো স্লোগান হবে না।’
মিছিলে বিএনপি ছাড়াও জামায়াতে ইসলামী, জাতীয় পার্টি (কাজী জাফর), ইসলামি ঐক্যজোট, গণতান্ত্রিক জাতীয় পার্টিসহ ২০ দলীয় জোটের শরিক দলগুলোর নেতা-কর্মীরা অংশ নেন।
কালো পতাকা মিছিলে ২০ দলীয় জোটের নেতাদের মধ্যে ছিলেন বিএনপির স্থায়ী কমিটির সদস্য এম কে আনোয়ার, তরিকুল ইসলাম আব্দুল মঈন খান, রফিকুল ইসলাম মিয়া, নজরুল ইসলাম খান, ঢাকা মহানগর বিএনপির সদস্য সচিব হাবিব উন নবী খান সোহেল, জামায়াতের কর্মপরিষদের সদস্য সেলিম উদ্দিন , কল্যাণ পার্টির সভাপতি মো. ইব্রাহিম প্রমুখ। 
