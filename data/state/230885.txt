
শিমুল-পলাশ-অশোকের শাখায় শাখায় রঙিন ফুলের পসরা সাজিয়ে, ঝরিয়ে দিয়ে মলিন পাতার রাশি ঋতুরাজ বসন্ত এল আবার। আজ শনিবার পয়লা ফাল্গুন। কবিগুরু লিখেছেন, ‘আজি বসন্ত জাগ্রত দ্বারে।/ তব অবগুণ্ঠিত কুণ্ঠিত জীবনে/ কোরো না বিড়ম্বিত তারে।’ প্রকৃতির অমোঘ নিয়মে বিদায় নিয়েছে শীত। ঋতুরাজ বসন্ত তার নিজস্ব উষ্ণতায় প্রাণ সঞ্চার করছে প্রকৃতিতে। মাঝে মাঝেই বয়ে যাচ্ছে দমকা হাওয়া। তাতে মিশে আছে মন উচাটন করা কোকিলের কুহু কুহু গান। গাছে গাছে অজস্র ফুলের সমাহার। শাখায় শাখায় নতুন পাতার উদগম, যেন নতুন হয়ে উঠছে পুরোনো পৃথিবী। সে কারণেই যুগে যুগে বসন্ত বিপুল নন্দিত জীবনের জয়গানে। প্রাণস্পন্দনে জেগে ওঠা প্রকৃতির নীরব উচ্ছ্বাস, বুনো ফুলের গন্ধমাখা দমকা হওয়া, এই চনমনে রোদ, আমের মুকুলে মুকুলে ভ্রমরের গুঞ্জন, বাঙালির হৃদয়ের গভীরেও জাগিয়ে তোলে এক অনির্বচনীয় ব্যাকুলতা। নতুন প্রকৃতির মতোই উজ্জ্বল সাজে সজ্জিত হয়ে পথে নামে পুরবাসী নর-নারী। খুলে যেতে চায় মনের বন্ধ দুয়ার। হৃদয়ের না বলা কথাটি প্রিয়তম কোনো জনের কাছে মধুর স্বরে বলতে আকুল হয়ে ওঠে চিত্ত। হৃদয়ের এ কূল ও কূল দুকূল ভাসানো আবেগের প্লাবনে ঘুচে যায় দ্বিধা-সংকোচ। অনুভূতি পেয়ে যায় তার প্রকাশের ভাষা। বসন্ত তাই ভালোবাসার ঋতু বলেও সমাদর পেয়েছে বাঙালির কাছে। এই ইটপাথরের কৃত্রিম নগরে বসন্তের লাবণ্যময় স্পর্শ কি লাগে কোথাও? নিসর্গে বসন্তের বর্ণচ্ছটা শহরে তেমন সুলভ নয়। তবে মানবহৃদয় বসন্তের প্রভাব এড়াতে পারে না বলেই হয়তো আজ এই যান্ত্রিক নগরেও দেখা যায় নাগরিকদের বেশভূষায়, উৎসব আয়োজনে ঋতুরাজের আগমনী-উচ্ছ্বাস। বসন্ত উৎসব: জাতীয় বসন্ত উৎসব উদ্যাপন পরিষদ রাজধানী ঢাকায় আজ চারটি কেন্দ্রে বসন্ত উৎসবের আয়োজন করেছে। সকাল সাতটায় ঢাকা বিশ্ববিদ্যালয়ের চারুকলা অনুষদের বকুলতলায় শিল্পী মতিয়ার হোসেনের সারেঙ্গী বাদন দিয়ে উৎসবের সূচনা হবে। এরপর থাকবে বসন্তকথন, প্রীতি বন্ধনী বিনিময়, সাংস্কৃতিক অনুষ্ঠান, শিশু-কিশোর ও আদিবাসীদের পরিবেশনা এবং বসন্ত শোভাযাত্রা। দ্বিতীয় পর্ব শুরু হবে বিকেল সাড়ে তিনটায়। বিকেলে একই সময়ে বসন্ত উৎসবের কার্যক্রম শুরু হবে ধানমন্ডির রবীন্দ্রসরোবর উন্মুক্ত মঞ্চ, পুরান ঢাকার বাহাদুর শাহ পার্ক স্মৃতিস্তম্ভ ও উত্তরার ৭ নম্বর সেক্টরের পার্কে।ফাগুনের রঙে রাঙাও ভুবন: বিশ্ব কলাকেন্দ্র বেলা ১১টায় টিএসসি প্রাঙ্গণে ‘ফাগুনের রঙে রাঙাও ভুবন’ শীর্ষক আবৃত্তি ও সাংস্কৃতিক অনুষ্ঠানের আয়োজন করেছে।
