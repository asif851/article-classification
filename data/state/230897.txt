
কক্সবাজারের উখিয়া উপজেলার জালিয়াপালং ইউনিয়নের চার গ্রামের আট শতাধিক ভোটারকে ভোটকেন্দ্রে না যেতে ভয়ভীতি প্রদর্শন করছে সন্ত্রাসীরা। এ নিয়ে চাকমা ভোটাররা উদ্বিগ্ন।নাম প্রকাশে অনিচ্ছুক কয়েকজন ভোটার বলেন, উপজেলার জালিয়াপালং ইউনিয়নের মাদারবুনিয়া, চেপটখালী, চোয়াংখালী ও মনখালী গ্রামে তিন হাজারের বেশি চাকমা বাস করেন। পাহাড়ে জুম চাষ আর সাগরে মাছ ধরে চলে তাঁদের জীবনযাপন। চার গ্রামে ভোটার রয়েছেন ৮৭০ জন। এই চাকমা ভোটারদের আগামী ৩১ মার্চ ভোটকেন্দ্রে না যেতে স্থানীয় সন্ত্রাসী নুরুল আবছার, সৈয়দ আমিনসহ অনেকে ভয়ভীতি প্রদর্শন করছেন। অন্যথায় রাতের অন্ধকারে ঘরবাড়ি জ্বালিয়ে দেওয়ার হুমকি দেওয়া হচ্ছে।তাঁরা জানান, সন্ত্রাসীদের ভয়ে গত ৫ জানুয়ারি জাতীয় সংসদ নির্বাচনে চাকমাদের কেউ ভোটকেন্দ্রে যেতে পারেননি।স্থানীয় কয়েকজন অভিযোগ করেন, জালিয়াপালং ইউনিয়নটি মুসলিম অধ্যুষিত এলাকা। এখানে ৯০ শতাংশ ভোটার বিএনপি-জামায়াত সমর্থক। এ কারণে সন্ত্রাসীরা সংখ্যালঘুদের ভোটকেন্দ্রে যেতে বারণ করছে।সংখ্যালঘুদের ভয়ভীতি প্রদর্শন প্রসঙ্গে জানতে চাইলে উখিয়া থানার ওসি জাহিদুল কবির প্রথম আলোকে বলেন, চাকমাদের ভয়ভীতি প্রদর্শনের অভিযোগ পেয়েছি। কিন্তু কেউ লিখিতভাবে জানায়নি। তার পরও সরেজমিন গিয়ে ঘটনার অনুসন্ধান চালাচ্ছে পুলিশ।
