

প্রধানমন্ত্রী শেখ হাসিনা বলেছেন, বাংলাদেশ ঘুরে দাঁড়িয়েছে, এগিয়ে যাচ্ছে, এগিয়ে যাবে। আর জ্বালাও-পোড়াও নয়, বাংলাদেশ একটি শান্তিপূর্ণ দেশ হিসেবে প্রতিষ্ঠা লাভ করবে, এটাই চাওয়া। আজ বুধবার রাজধানীর ওসমানী স্মৃতি মিলনায়তনে মেধাবী শিক্ষার্থীদের মাঝে অনুদানের চেক বিতরণী অনুষ্ঠানে তিনি এই আশাবাদ ব্যক্ত করেন।মেধাবী শিক্ষার্থীদের মাঝে বঙ্গবন্ধু ফেলোশিপ, জাতীয় বিজ্ঞান ও প্রযুক্তি (এনএসটি) ফেলোশিপ এবং বিজ্ঞান ও প্রযুক্তি গবেষণায় নিয়োজিত গবেষকদের মাঝে বিশেষ অনুদানের চেক বিতরণ করা হয়। খবর বাসসের।সরকার পরিবর্তনের সঙ্গে সঙ্গে বিভিন্ন উন্নয়ন প্রকল্প বন্ধ হয়ে যাওয়ার বিষয়টি উল্লেখ করে শেখ হাসিনা বলেন, ‘আমরা এখন অনেক সতর্ক। আমরা ভালো কাজ করে গেলেও সরকার পরিবর্তন হলে দেশের প্রতি মমত্ববোধ না থাকলে অন্য সরকার এসব কাজ বন্ধ করে দিতে পারে।...অতীতে বিএনপি-জামায়াত সরকার এমন অনেক প্রকল্পই বন্ধ করে দিয়েছিল।’ তিনি আরও বলেন, সরকার পরিবর্তন হলেও কেউ যেন দেশে বিজ্ঞান গবেষণার জন্য দেওয়া ফেলোশিপকে বন্ধ করতে না পারে সে লক্ষ্যে সরকার বঙ্গবন্ধু ফেলোশিপকে একটি ট্রাস্টে রূপান্তরিত করার সিদ্ধান্ত গ্রহণ করেছে। বাংলাদেশ ঘুরে দাঁড়িয়েছে, বাংলাদেশ এগিয়ে যাচ্ছে, এগিয়ে যাবে।
শেখ হাসিনা বলেন, ‘বাংলাদেশ একটি শান্তিপূর্ণ দেশ হিসেবে প্রতিষ্ঠা লাভ করবে, এটাই আমরা চাই। জ্বালাও-পোড়াও আমরা চাই না।’ তিনি বলেন, নিজস্ব অর্থায়নে পদ্মাসেতু নির্মাণ শুরু করা বাংলাদেশের ইতিহাসের জন্য টার্নিং পয়েন্ট। বিশেষায়িত জ্ঞানের যথার্থ ব্যবহার নিশ্চিত করে সকলের সম্মিলিত প্রচেষ্টায় জাতির পিতার স্বপ্নের ক্ষুধা ও দারিদ্র্যমুক্ত, সমৃদ্ধ ‘সোনার বাংলা’ গড়ে তোলারও আহ্বান জানান তিনি।
প্রধানমন্ত্রী বলেন, ‘আমাদের ছেলেমেয়েরা অনেক মেধাবী, আমাদের চেয়েও বেশি মেধাবী। তারা এই যুগের ডিজিটাল বাচ্চা হিসেবে বড় হচ্ছে। . . জ্ঞান-বিজ্ঞান ছাড়া, শিক্ষিত জাতি ছাড়া এ দেশ কোনো দিন উন্নত হবে না।’ তিনি বলেন, ‘আজকের যারা শিশু, তারাই আগামী দিনে কর্ণধার। আর সেটা হতে হবে আরও বেশি শিক্ষিত হয়ে, জ্ঞান অর্জন করে।’
বিজ্ঞান ও প্রযুক্তি মন্ত্রণালয় আয়োজিত এ অনুষ্ঠানে সভাপতিত্ব করেন বিজ্ঞান ও প্রযুক্তি মন্ত্রণালয়ের মন্ত্রী স্থপতি ইয়াফেস ওসমান। বিশেষ অতিথির বক্তৃতা করেন বিজ্ঞান ও প্রযুক্তি মন্ত্রণালয় সম্পর্কিত সংসদীয় স্থায়ী কমিটির সভাপতি আ ফ ম রুহুল হক। বিজ্ঞান ও প্রযুক্তি মন্ত্রণালয়ের সচিব সিরাজুল হক খান অনুষ্ঠানে স্বাগত বক্তৃতা করেন।অনুষ্ঠানে এ বছর ৫০ জন এমএস, ১৬০ জন পিএইচডি, ১১ জন পোস্ট ডক্টরাল স্টুডেন্ট এবং গবেষককে দেশে-বিদেশে উচ্চ শিক্ষা-গবেষণার জন্য ফেলোশিপ প্রদান করা হয়।
