
কুড়িগ্রামে নারী মুক্তিযোদ্ধাসহ বিভিন্ন শ্রেণি-পেশার দরিদ্র মানুষের মাঝে ১০০ কম্বল বিতরণ করা হয়েছে। প্রথম আলো ট্রাস্টের উদ্যোগে জেলার তিনটি স্থানে এসব কম্বল বিতরণ করা হয়। গতকাল মঙ্গলবার সকাল থেকে বিকেল পর্যন্ত কুড়িগ্রাম প্রেসক্লাব চত্বর, উত্তর মরাকাটা বাঁধের পাড় ও যাত্রাপুর কাজলদহ এতিমখানায় কম্বলগুলো বিতরণ করা হয়।সকাল ১০টায় প্রেসক্লাব চত্বরে ১০ জন নারী মুক্তিযোদ্ধা, ১১টায় ধরলা নদীর তীরবর্তী উত্তর মরাকাটা বাঁধের পাড়ে ৪০ জন দুস্থ মানুষ এবং বেলা দুইটায় যাত্রাপুর কাজলদহ এতিমখানায় আশ্রিতদের মাঝে ৫০টি কম্বল বিতরণ করা হয়।প্রেসক্লাবে চত্বরে কম্বল বিতরণের সময় উপস্থিত ছিলেন মুক্তিযোদ্ধা আবদুল হাই বীর প্রতীক, স্কাউট ব্যক্তিত্ব সামিউল হক, আইনজীবী আহসান হাবিব, সাংবাদিক অলক সরকার, লেখক ও সাংবাদিক লাইলী বেগম, বন্ধুসভার সাবেক সভাপতি ইউসুফ আলমগীর, শিক্ষক সাতকরি রায়, সাংস্কৃতিক সংগঠক সুব্রতা রায়, প্রথম আলোর কুড়িগ্রাম প্রতিনিধি সফি খান প্রমুখ। অন্য দুটি স্থানে কম্বলগুলো বিতরণে সহযোগিতা করেন প্রথম আলো কুড়িগ্রাম বন্ধুসভার সদস্যরা।প্রেসক্লাব চত্বরে কম্বল হাতে পেয়ে নারী মুক্তিযোদ্ধা ফাতেমা বেগম বলেন, ‘খুব উপকার হইল বাবা। শীতোত কাহিল হয়া গেছি।’ ধরলাপাড়ের মিজানুর রহমান বলেন, ‘নদীর পাড়ত বাতাস হুহু করি ঢোকে। থাকা যায় না। কম্বলটা উসুম দেবে।’
