
মুন্সিগঞ্জের শ্রীনগর উপজেলা থেকে সাজাপ্রাপ্ত পলাতক আসামিকে গ্রেপ্তার করা হয়েছে। অস্ত্র মামলায় ওই ব্যক্তির ১৭ বছরের সাজা হয়েছিল। রায় ঘোষণার সাড়ে চার বছর পর তাঁকে গ্রেপ্তার করা হলো। গতকাল শুক্রবার রাতে উপজেলার কুকুটিয়া ইউনিয়নের কাজলপুর গ্রামের নিজ বাড়ি থেকে তাঁকে গ্রেপ্তার করা হয়।গ্রেপ্তার হওয়া পলাতক আসামির নাম মো. বাবু মিয়া (৩২)।শ্রীনগর থানার উপপরিদর্শক (এসআই) ইউনুছ মুন্সী জানান, ২০১০ সালে নারায়ণগঞ্জের ফতুল্লা থানায় অস্ত্র আইনে বাবুর বিরুদ্ধে মামলা হয়। ২০১৩ সালের ৩১ অক্টোবর নারায়ণগঞ্জ জেলা জজ আদালত তাঁর বিরুদ্ধে ১৭ বছরের কারাদণ্ড দেন। বাবু এত দিন পলাতক ছিলেন।
শ্রীনগর থানার ভারপ্রাপ্ত কর্মকর্তা (ওসি) এস এম আলমগীর হোসেন বলেন, গতকাল রাতে গোপন সংবাদের ভিত্তিতে পুলিশ জানতে পারে, পলাতক আসামি বাবু তাঁর নিজ বাড়িতে অবস্থান করছেন। পরে রাত সাড়ে ১১টার দিকে তাঁকে গ্রেপ্তার করা হয়। আজ শনিবার সকালে বাবুকে মুন্সিগঞ্জ জেলা আদালতে পাঠানো হয়েছে।
