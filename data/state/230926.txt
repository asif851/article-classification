
‘রুটি মদ ফুরিয়ে যাবে, প্রিয়ার কালো চোখ ঘোলাটে হয়ে আসবে, কিন্তু বইখানা অনন্তযৌবনা—যদি তেমন বই হয়’, বই নিয়ে ওমর খৈয়ামের এই বক্তব্য কালজয়ী। ভালো বই হারায় না। ফিরে ফিরে আসে। এবং কখনো পুরোনো বই চমকে দেয় নতুন দিনের পাঠককে। গতকাল বইমেলায় এমন কিছু বই পাওয়া গেল, যেগুলো নতুন করে ফিরে এসেছে, নতুন উপস্থাপনায়, নতুন মানুষের হাতে দেখা গেছে। অবসর ও প্রতীক প্রকাশনা সংস্থার বিক্রয়কেন্দ্রে রবীন্দ্রনাথের ঘরে-বাইরে, ক্ষণিকা, কল্পনা, বঙ্কিমচন্দ্র চট্টোপাধ্যায়ের দুর্গেশনন্দিনী কিংবা তারাশঙ্কর বন্দ্যোপাধ্যায়ের অরণ্য-বহ্নি আলো ছড়াচ্ছে। জীবনানন্দ দাশের উপন্যাস জলপাইহাটি এবারই নতুন করে মেলায় এনেছে ঐতিহ্য। এ প্রতিষ্ঠানে রয়েছে রবীন্দ্র, বঙ্কিম রচনাবলির মতো কালজয়ী লেখকের সমগ্র। প্রতিষ্ঠানটির উদ্যোক্তা আরিফুর রহমান বলেন, অনেক নতুন বইয়ের তুলনায় এই প্রকাশনাগুলো বেশি বিক্রি হয় মেলায়। বিশ্বসাহিত্য কেন্দ্রের স্টলে সৈয়দ মুজতবা আলীর ১১ খণ্ডে রচনাবলি বিক্রি হচ্ছে গুচ্ছ আকারে। এখন যাঁরা বয়সে যুবক বা প্রৌঢ়, তাঁদের কৈশোর-তারুণ্যকে আলোড়িত করেছিলেন আখতারুজ্জামান ইলিয়াস, শওকত আলী, আহমদ ছফার মতো আধুনিক লেখকেরা। খান ব্রাদার্সের স্টলে আহমদ ছফার বেশ কটি বই মিলল। পুষ্পবৃক্ষ, অলাতচক্র, মরণ বিলাস...তালিকাটা বেশ দীর্ঘ। ইউপিএলের স্টলে এখনো পাঠকের চাহিদায় আছে আখতারুজ্জামান ইলিয়াসের চিলেকোঠার সেপাই, অন্য ঘরে অন্য স্বর, শওকত আলীর প্রদোষে প্রাকৃতজন। প্রথমা প্রকাশন এবারই এনেছে মার্ক টোয়েনের বিখ্যাত কিশোর ক্ল্যাসিক শেখ আবদুল হাকিম অনূদিত পুডনহেড উইলসন। শোভা প্রকাশ এনেছে বাংলা সাহিত্যের প্রথম উপন্যাস হ্যানা ক্যাথেরিন ম্যালেন্স এর ফুলমণি ও করুণার বিবরন। এসব মণিমুক্তোর মাঝেই বাংলা একাডেমির তথ্য অনুযায়ী গতকাল মেলায় ১৩৮টি নতুন বই প্রকাশিত হয়েছে। এর মধ্যে প্রথমা এনেছে বিরূপাক্ষ পালের গবেষণা বিতর্ক ভুবন, বেঙ্গল পাবলিকেশনস এনেছে অলকন্দা প্যাটেলের স্মৃতিগ্রন্থ পৃথিবীর পথে হেঁটে, অন্য প্রকাশ এনেছে নাসরীন জাহানের উপন্যাস স্নায়ু দিয়ে চেনা, বিপ্লবীদের কথা এনেছে হায়াৎ মামুদের সোমেন চন্দ।
