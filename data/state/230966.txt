
রাজধানীর শ্যামপুরে পয়োনিষ্কাশনের নালায় পড়ে শিশু ইসমাইল হোসেন নীরবের মৃত্যু হওয়ার ঘটনায় দায়ের করা মামলার প্রধান আসামি শাহরিয়ার আহমেদ শুকুর জামিন পেয়েছেন। ঢাকার মহানগর হাকিম হাসিবুল হক আজ বুধবার তাঁর জামিন মঞ্জুর করেছেন।
শুকুরের পক্ষে জামিনের শুনানি করেন আওয়ামী লীগ দলীয় সাংসদ সানজীদা খানম। তিনি জামিনদারও হয়েছেন।
৮ ডিসেম্বর শ্যামপুরের পয়োনিষ্কাশন নালায় পড়ে যায় শিশু নীরব। প্রায় চার ঘণ্টা পর বুড়িগঙ্গার পাড় থেকে শিশু নীরবের নিথর দেহ উদ্ধার করে পুলিশ। এই ঘটনায় ১৩ ডিসেম্বর কদমতলী থানার পুলিশ পরিদর্শক মো. সাইফুল ইসলাম বাদী হয়ে এই শাহরিয়ার আহমেদ শুকুরের নাম উল্লেখ করে একটি মামলা করেন। ওই মামলায় বলা হয়, কদমতলী থানাধীন শ্যামপুর শিল্প এলাকার শিল্প মালিক সমিতির নির্মাণ করা ওই ম্যানহোল দিয়েই কল কারাখানার বর্জ্য নিষ্কাশন হয়। ওই স্থানটি শ্যামপুর ইউনিয়ন পরিষদের আওতাধীন। কিন্তু শিল্প মালিক সমিতি তাদের নিজস্ব কাজে ওই ম্যানহোল ও পয়োনিষ্কাশন লাইন ব্যবহার করে। ম্যানহোলটি রক্ষণাবেক্ষণ ও পরিষ্কার রাখা ও ঢাকনাগুলো দিয়ে ঠিকমতো ঢেকে রাখার জন্য এই আসামিসহ আরও অজ্ঞাতনামা কয়েকজনকে শিল্প মালিক সমিতি দায়িত্ব দেয়।
আদালতের জামিন আদেশে বলা হয়েছে, এই আসামি শিল্প মালিক সমিতির কোনো কর্মচারী না- এই মর্মে সমিতির সম্পাদক সার্টিফিকেট দিয়েছেন। সুতরাং তথ্যগত ভাবে এই আসামির কোনো অবহেলা দেখা যায় না। সার্বিক বিবেচনায় তাঁর জামিন মঞ্জুর করা হলো।
