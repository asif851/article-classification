
ফেনীর ছাগলনাইয়ায় এক ব্যক্তি তাঁর স্ত্রীকে পিটিয়ে ও কুপিয়ে হত্যা করেছেন বলে অভিযোগ পাওয়া গেছে। এ ঘটনায় স্বামী হারুনুর রশিদ ভুঞাকে পুলিশ গ্রেপ্তার করেছে। গত সোমবার রাতে ছাগলনাইয়া পৌরসভার বাঁশপাড়া গ্রামে এ ঘটনা ঘটে।ছাগলনাইয়া থানার ভারপ্রাপ্ত কর্মকর্তা (ওসি) মো. রাশেদ খান চৌধুরী জানান, আঞ্জুমানারা আক্তার ওরফে মনিকে (৩৫) পিটিয়ে ও কুপিয়ে হত্যার আলামত পাওয়া গেছে। এ ঘটনায় গতকাল মঙ্গলবার ওই গৃহবধূর স্বামী হারুনুর রশিদ ভুঞাসহ চারজনকে আসামি করে ছাগলনাইয়া থানায় হত্যা মামলা হয়েছে। ওই মামলায় আঞ্জুমানারার স্বামী হারুনুর রশিদকে গ্রেপ্তার দেখানো হয়েছে।পুলিশ ও পারিবারিক সূত্রমতে, পারিবারিক বিষয় নিয়ে বেশ কিছুদিন ধরে আঞ্জুমানারার সঙ্গে হারুনুর রশিদের বিরোধ চলে আসছিল। গত সোমবার রাত নয়টার দিকে তাঁদের মধ্যে ঝগড়া হয়। একপর্যায়ে হারুনুর রশিদ তাঁদের শয়নকক্ষের দরজা বন্ধ করে দিয়ে স্ত্রীকে মারধর শুরু করেন। খবর পেয়ে পুলিশ রাতেই ঘটনাস্থলে যায়। পুলিশ শয়নকক্ষের দরজা খুলে ভেতরে ঢুকে আঞ্জুমানারার নিথর দেহ পড়ে থাকতে দেখে। পরে সেখান থেকে হারুনুর রশিদকে গ্রেপ্তার করা হয়।গতকাল ফেনী সদর হাসপাতালের মর্গে ময়নাতদন্ত শেষে আঞ্জুমানারার লাশ পরিবারের কাছে হস্তান্তর করা হয়।ফেনী সদর হাসপাতালের আবাসিক চিকিৎসা কর্মকর্তা (আরএমও) অসীম কুমার সাহা জানান, আঞ্জুমানারার মাথা থেঁতলে যাওয়ার আলামত পাওয়া গেছে।
