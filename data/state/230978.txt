
দেওয়ানি মামলায় নিম্ন আদালতের আর্থিক এখতিয়ার বাড়াতে আজ রোববার সিভিল কোর্ট সংশোধন বিল ২০১৬ সংসদে উত্থাপিত হয়েছে। বিলটি আইনে পরিণত হলে হাইকোর্টে বিচারাধীন সর্বোচ্চ ৫ কোটি টাকা মূল্যমানের মামলা যা এখনো শুনানি হয়নি, তা ৯০ দিনের মধ্যে জেলা জজ আদালতে স্থানান্তরিত হবে।
তবে সর্বোচ্চ ৫ কোটি টাকা মূল্যমানের যেসব মামলা হাইকোর্টে আপিল বা আংশিক শুনানির পর্যায়ে আছে, সেগুলো নিম্ন আদালতে স্থানান্তরিত হবে না।আইনমন্ত্রী আনিসুল হক বিলটি উত্থাপন করেন। উত্থাপনের পর বিলটি পরীক্ষা করে ১০ দিনের মধ্যে প্রতিবেদন দেওয়ার জন্য তা আইন, বিচার ও সংসদ বিষয়ক মন্ত্রণালয়সম্পর্কিত সংসদীয় কমিটিতে পাঠানো হয়।প্রস্তাবিত আইনে বলা হয়েছে, দেওয়ানি মামলা পরিচালনার ক্ষেত্রে সহকারী জজ সর্বোচ্চ ১৫ লাখ টাকা মূল্যমানের, সিনিয়র সহকারী জজ ২৫ লাখ টাকার এবং জেলা জজ ৫ কোটি টাকা মূল্যমানের মামলা গ্রহণ করতে পারবেন। বিদ্যমান আইনে এসব বিচারকেরা যথাক্রমে ২ লাখ, ৪ লাখ ও ৫ লাখ টাকার মামলা গ্রহণ করতে পারেন। এই আইনটি হয়েছিল ১৮৮৭ সালে।বিলে বলা হয়েছে, আইন কার্যকর হওয়ার পর জেলা জজ সাধারণ বা বিশেষ আদেশের মাধ্যমে ৯০ দিনের মধ্যে যুগ্ম জেলা জজ ও সিনিয়র সহকারী জজ আদালতে বিচারাধীন মামলা এখতিয়ার অনুযায়ী উপযুক্ত আদালতে পাঠাবেন।বিলের উদ্দেশ্য ও কারণ সম্পর্কিত বিবৃতিতে আনিসুল হক বলেন, বর্তমান আর্থসামাজিক প্রেক্ষাপটে সম্পত্তির দাম আগের তুলনায় বহুগুণ বেড়েছে। সে তুলনায় দেওয়ানি আদালতের আর্থিক এখতিয়ার বাড়ানো হয়নি। যে কারণে ছোটখাট দেওয়ানি মামলায় বাদীকে হাইকোর্টে ছুটে যেতে হয়। সাধারণ মানুষের ভোগান্তি কমাতে আইনটি সংশোধন করা দরকার।
