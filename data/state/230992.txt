
মাগুরা পৌরসভার একটি গ্রামে আট বছরের একটি শিশু ধর্ষণের শিকার হয়েছে বলে অভিযোগ পাওয়া গেছে। আজ শনিবার দুপুরে এ ঘটনা ঘটে। এ ঘটনায় পুলিশ ১৬ বছরের এক কিশোরকে আটক করেছে। ধর্ষণের শিকার শিশুটিকে মাগুরা সদর হাসপাতালে ভর্তি করা হয়েছে। 
পুলিশ ও শিশুটির বাবার অভিযোগ, প্রতিবেশী ওই কিশোর দুপুর ১২টার দিকে শিশুটিকে কৌশলে বাড়ির পাশের আখখেতে নিয়ে ধর্ষণ করে। কিছু সময় পর শিশুটিকে কাঁদতে দেখেন স্থানীয় দুজন কৃষক। এ সময় ওই কিশোরকে পালাতে দেখেন তাঁরা। আহত শিশুটিকে হাসপাতালের গাইনি ওয়ার্ডে ভর্তি করা হয়। ঘটনার সত্যতা নিশ্চিত করে মাগুরা সদর থানার ভারপ্রাপ্ত কর্মকর্তা (ওসি) মো. ইলিয়াস হোসেন প্রথম আলোকে বলেন, অভিযোগ পেয়ে কিশোরের মা-বাবাকে থানায় আনা হয়। পরে ওই কিশোর নিজেই থানায় এসেছে। সে ধর্ষণের ঘটনা স্বীকার করেছে। ধর্ষণের শিকার শিশুটির বাবা সন্ধ্যায় থানায় মামলা করেছেন।
