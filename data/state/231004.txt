

শিল্পমন্ত্রী আমির হোসেন আমু দাবি করেছেন, সংসদ নিয়ে প্রধান বিচারপতির প্রশ্ন তোলার কোনো অবকাশ নেই। দেশের বর্তমান সংসদ যদি অবৈধ হয়, তবে প্রধান বিচারপতির নিয়োগও অবৈধ।
আজ শনিবার সকালে ১৫ আগস্ট জাতীয় শোক দিবস উপলক্ষে ঝালকাঠি যুব উন্নয়ন অধিদপ্তরের আয়োজনে ঋণের চেক ও সনদ বিতরণ অনুষ্ঠানে মন্ত্রী এসব কথা বলেন।
মন্ত্রী বলেন, ‘আওয়ামী লীগ ’৫৪ সালে প্রভাবশালী মুসলিম লীগ সরকারকে হারিয়ে দুই বছর এককভাবে ক্ষমতায় ছিল। আওয়ামী লীগের মনোনয়ন নিয়েই হোসেন শহীদ সোহরাওয়ার্দী প্রধানমন্ত্রী হয়েছিলেন। এ দেশ স্বাধীন না হলেও আওয়ামী লীগ এই দেশে মাথা তুলে থাকত। আমরা পার্লামেন্টের সদস্য থাকতাম।’ প্রধান বিচারপতিকে উদ্দেশ করে মন্ত্রী বলেন, বঙ্গবন্ধু দেশ স্বাধীন করেছেন বলেই একজন ছিঁ... উকিল থেকে প্রধান বিচারপতি হওয়ার সুযোগ পেয়েছেন।
ঝালকাঠির জেলা প্রশাসক মো. হামিদুল হকের সভাপতিত্বে অনুষ্ঠানে বিশেষ অতিথি ছিলেন জেলা পরিষদের চেয়ারম্যান সরদার মো. শাহ আলম ও পুলিশ সুপার জোবায়েদুর রহমান। যুব উন্নয়ন অধিদপ্তরের উপপরিচালক মিজানুর রহমানসহ আরও অনেকে বক্তব্য দেন।
