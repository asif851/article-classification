
কলকাতা থেকে কুখ্যাত সন্ত্রাসী সুব্রত বাইন পরিচয়ে মুঠোফোনে হুমকি দিয়ে রাজশাহী বিশ্ববিদ্যালয়ের দুই শিক্ষকের কাছে চাঁদা দাবির অভিযোগ পাওয়া গেছে। এক সপ্তাহের ব্যবধানে বিশ্ববিদ্যালয়ের বাংলা বিভাগের অধ্যাপক মিজানুর রহমান খান ও সহকারী অধ্যাপক শামসুন নাহারকে একই নম্বর থেকে ফোন করে এই হুমকি দেওয়া হয়। এ ঘটনায় নগরের মতিহার থানায় আলাদা সাধারণ ডায়েরি (জিডি) করা হয়েছে।
অধ্যাপক মিজানুর রহমান প্রথম আলোকে বলেন, গত মঙ্গলবার দুপুর ১২টা ২৬ মিনিটে তাঁর মুঠোফোন নম্বরে একটি কল আসে। ফোনের অপর প্রান্ত থেকে সুব্রত বাইন পরিচয় দিয়ে বলা হয়, তিনি কলকাতা থেকে বলছেন। এরপর ওই ব্যক্তি বলেন, কিছুদিন আগে সাভার ইপিজেডে পুলিশের সঙ্গে বন্দুকযুদ্ধে তাঁদের একজন লোক আহত হয়েছেন। তাঁর চিকিৎসা চলছে। এ জন্য ১৪ লাখ টাকা প্রয়োজন। ১০ লাখ টাকা তাঁরা জোগাড় করেছেন। বাকি ৪ লাখ টাকা তাঁর (মিজানুর রহমান) কাছে দাবি করেন।
সহকারী অধ্যাপক শামসুন নাহার বলেন, ৬ অক্টোবর সকালে একই নম্বর থেকে তাঁকেও ফোন করে একইভাবে চাঁদা দাবি করা হয়। না দিলে পরিবারের সদস্যদের অপহরণ করার হুমকি দেওয়া হয় ফোনের অপর প্রান্ত থেকে। চাঁদা দাবিকারী বলেন, ‘আমি সুব্রত বাইন। তত্ত্বাবধায়ক সরকারের আমলের শীর্ষ সন্ত্রাসী। নাম শুনেও চিনতে পারছেন না!’
