
আমি কোনো আশা দেখি না। যারা স্বার্থের রাজনীতি করে, তাদের কাছ থেকে কীই-বা আশা করা যায়? দেশের জন্য ত্যাগের মানসিকতা কারও নেই। একদল পোড়ায়, একদল মলম লাগায়। কী লাভ তাতে? নির্বাচনের আগেও মানুষ পুড়ে মরেছে। ক্ষমতা নিয়ে মারামারি হচ্ছে আর আমরা বলির দান হচ্ছি।আমাদের তাও আদর্শ আছে। এই যে আমাকে দেখেন, সারা জীবন শুধু সেবামূলক প্রতিষ্ঠানে কাজ করেছি। ছেলে-মেয়েদের স্কুলে পড়িয়েছি, স্বাস্থ্যশিক্ষা দিয়েছি। মাস ছয়েক আগেও একটি নির্মাণপ্রতিষ্ঠানে কাজ করতাম। হঠাৎ বাড়িতে গিয়ে দেখলাম, আমাদের শহরে যারা ছিনতাই-রাহাজানি করত, তারা ইজিবাইক চালাচ্ছে। অন্যায় পথ থেকে সরে এসেছে। আমি খুব রোমাঞ্চিত হলাম। ভাবলাম, ওদের পাশে দাঁড়াই। অনেকেই বলেছিল, স্যার, এই কাজ করবেন না, ছোট কাজ। আমি পাত্তা দিইনি। তখনো কি জানতাম, আমার শখের ইজিবাইক পুড়বে? আমি পুড়ব?আমার তিন সন্তান। ৬ তারিখে স্কুলে ভর্তি হওয়ার কথা। এখন ওরা একেকজন একেক দিকে। সবচেয়ে ছোটটার বয়স আড়াই। একটার ৪, একটার ১০। তারা টিভিতে আমাকে দেখে আর কাঁদে। ওদেরই বা কী হবে? ওদের ভবিষ্যৎ? আমি আজ বেশি কিছু বলব না। হাত দুটো ভালো হলে নিজেই লিখব। শুধু একটা কথাই বলতে চাই রাজনীতিকদের, প্লিজ, আগুন নিয়ে খেলবেন না। দেশে অনেক জ্ঞানী-গুণী মানুষ আছেন। তাঁরা জানেন, সমস্যার সমাধান কীভাবে হবে। অনেকে এতিম হয়েছেন। অনেকে অক্ষম হয়ে গেছেন। তাঁদের কথা ভাবুন। আর যাঁদের পেটের দায়ে রাস্তায় বেরোতে হয়, তাঁরা সাবধানে চলুন। দেশবাসীকে বলব, যারা আগুন দিয়ে পোড়ায়, তাদের হাতের কাছে পেলেই ধরে ফেলুন। মানুষ বাঁচান।
অনুলিখন: শেখ সাবিহা আলম 
