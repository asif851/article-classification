
প্রধানমন্ত্রী শেখ হাসিনা সংযুক্ত আরব আমিরাতের রাজধানী আবুধাবিতে যাত্রাবিরতির পর আগামীকাল শনিবার দেশে ফিরবেন। ইতালি ও ভ্যাটিকান সিটিতে চার দিনের সরকারি সফর শেষে রোম থেকে গতকাল বৃহস্পতিবার সকালে দুবাই পৌঁছান তিনি। প্রধানমন্ত্রীর প্রেস সচিব ইহসানুল করিম বলেন, প্রধানমন্ত্রী আবুধাবিতে যাত্রাবিরতির পর শনিবার সন্ধ্যায় দেশে ফিরবেন। এর আগে প্রধানমন্ত্রী ও তাঁর সফরসঙ্গীদের বহনকারী ইতিহাদ এয়ারওয়েজের একটি বিমান গতকাল সকালে আবুধাবি আন্তর্জাতিক বিমানবন্দরে অবতরণ করে। ইউএইতে বাংলাদেশের রাষ্ট্রদূত মোহাম্মদ ইমরান ও ঊর্ধ্বতন কর্মকর্তারা বিমানবন্দরে প্রধানমন্ত্রীকে স্বাগত জানান। প্রধানমন্ত্রী স্থানীয় সময় গত বুধবার সকাল ১০টায় (বাংলাদেশ সময় গতকাল ভোররাত ৩টা) আবুধাবির উদ্দেশে রোম ত্যাগ করেন। প্রধানমন্ত্রী আন্তর্জাতিক কৃষি উন্নয়ন সংস্থার (ইফাদ) প্রেসিডেন্ট গিলভার্ড হুয়াংবোর আমন্ত্রণে রোমে ইফাদের পরিচালনা পর্ষদের বার্ষিক বৈঠকে যোগ দেন। তিনি পোপ ফ্রান্সিসের আমন্ত্রণে ভ্যাটিকান সিটি সফর করেন এবং পোপ ও ‘সেক্রেটারি স্টেট অব ভ্যাটিকান সিটি’ কার্ডিনাল পিয়েত্রো প্যারোলিনের সঙ্গে বৈঠক করেন।
