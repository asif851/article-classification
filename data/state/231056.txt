
বাগেরহাটে থেমে থাকা একটি ট্রাকের সঙ্গে চলন্ত মোটরসাইকেলের ধাক্কা লাগলে হালিম শেখ (৩৮) নামের এক ব্যক্তি নিহত হয়েছেন। গতকাল রোববার বাগেরহাট-মংলা সড়কের কাটাখালী মোড়ে এ দুর্ঘটনা ঘটে। নিহত হালিম শেখ ফকিরহাট উপজেলার বেতাগা ইউনিয়নের মাসকাটা গ্রামের হাকিম শেখের ছেলে।বাগেরহাট মহাসড়ক পুলিশের উপপরিদর্শক (এসআই) অবনী দাস জানান, গতকাল সকালের দিকে বাড়ি থেকে দুই মেয়েকে নিয়ে হালিম শেখ মোটরসাইকেলে করে রূপসার তিলক এলাকায় যাচ্ছিলেন। পথে বাগেরহাট-মংলা সড়কের কাটাখালী এলাকায় দাঁড়িয়ে থাকা ১৪ চাকার একটি ট্রাকের সঙ্গে অসাবধানতার কারণে তাঁর মোটরসাইকেলটি ধাক্কা খায়। এতে তিনি মাথায় গুরুতর আঘাত পান। স্থানীয় লোকজন তাঁকে উদ্ধার করে খুলনা মেডিকেল কলেজ হাসপাতালে নেওয়ার পথে তিনি মারা যান। তবে মোটরসাইকেলে তাঁর সঙ্গে থাকা দুই মেয়ে অক্ষত আছে।
 
