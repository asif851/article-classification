
পাবনার ঈশ্বরদীর লোকোমাস্টার (ট্রেনচালক) আবুল কাসেম ও সহকারী লোকোমাস্টার রাশেদুল ইসলাম ওরফে পাপ্পুকে গত সোমবার চাকরি থেকে সাময়িক বরখাস্ত করা হয়েছে।যাত্রীবাহী ট্রেনের ইঞ্জিন থেকে তেল চুরির অভিযোগে তাঁদের বিরুদ্ধে ওই ব্যবস্থা নেওয়া হয়।এ ছাড়া গতকাল মঙ্গলবার তাঁদের কারণ দর্শানোর চিঠি পাঠানো হয়েছে।পাকশী রেলওয়ের কর্মকর্তা সূত্রে জানা গেছে, ১৪ অক্টোবর চাঁপাইনবাবগঞ্জের রহনপুর স্টেশন থেকে একটি যাত্রীবাহী ট্রেন ঈশ্বরদী যাচ্ছিল। পথে নাটোরের আবদুলপুর স্টেশনের কাছে ট্রেনটির দুই চালক কাসেম ও রাশেদুল ইঞ্জিন থেকে তেল চুরি করে তা নামিয়ে রাখেন। ওই দিন ঈশ্বরদী লোকোশেডে ইঞ্জিনটি বুঝিয়ে দেওয়ার সময় তেল পরিমাপ করতে গেলে বিষয়টি ধরা পড়ে। নির্ধারিত তেলের তুলনায় ইঞ্জিনে এ সময় ৭২৭ লিটার ডিজেল তেল কম পাওয়া যায়, যার বর্তমান বাজার মূল্য ৪৯ হাজার ৭৫৫ টাকা ৮৮ পয়সা। পরে পাকশী বিভাগীয় রেল যান্ত্রিক প্রকৌশলী চুরির বিষয়টি তদন্ত করেন।তদন্তে চুরির সত্যতা মিললে সোমবার ওই দুজনকে চাকরি থেকে সাময়িক বরখাস্তের নোটিশ দেওয়া হয়।পাকশী বিভাগীয় রেল যান্ত্রিক প্রকৌশলী জাহিদুল ইসলাম প্রথম আলোকে জানান, সাময়িক বরখাস্তের পর গতকাল ওই দুই চালকের কাছে ‘কেন তাঁদের বিরুদ্ধে শাস্তিমূলক ব্যবস্থা নেওয়া হবে না’, তা জানতে চেয়ে কার্যালয়ে পৃথক দুটি চিঠি পাঠানো হয়েছে। আবুল কাসেম ও রাশেদুলের জবাব সন্তোষজনক না হলে তাঁদের বিরুদ্ধে বিভাগীয় শাস্তিমূলক ব্যবস্থা নেওয়া হবে।এ ব্যাপারে কথা বলতে অভিযুক্ত আবুল কাসেম ও রাশেদুলের মুঠোফোনে যোগাযোগ করা হলে তাঁদের ফোন বন্ধ পাওয়া যায়।
