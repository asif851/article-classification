
বিএনপির জাতীয় নির্বাহী কমিটির সহসভাপতি মেজর (অব.) হাফিজ উদ্দিন আহম্মদ (বীর বিক্রম) বলেছেন, বিএনপি ভোটের জন্য প্রস্তুত, আন্দোলনের জন্যও প্রস্তুত।
গতকাল শনিবার দুপুর সাড়ে ১২টার দিকে নীলফামারী বড় বাজার ট্রাফিক মোড়ে জেলা বিএনপির সদস্য সংগ্রহ ও নবায়ন কার্যক্রমের উদ্বোধনী অনুষ্ঠানে প্রধান অতিথির বক্তব্যে হাফিজ উদ্দিন আহম্মদ এ কথা বলেন।
হাফিজ উদ্দিন আহম্মদ বলেন, ‘বিএনপি নির্বাচনের মাধ্যমে রাষ্ট্রক্ষমতায় যেতে চায়, জনগণের সেবা করার দায়িত্ব পেতে চায়। কিন্তু এই সরকারের আমলে একটি নির্বাচনও সুষ্ঠুভাবে হয়নি। খোদ ঢাকা শহরের সিটি করপোরেশন নির্বাচনে রাজধানীবাসী ভোট দিতে পারেননি। বিএনপির প্রার্থীর কোনো এজেন্ট ছিল না, বেগম জিয়ার গাড়িবহরে তিনবার আক্রমণ করা হয়েছে। এ পরিস্থিতিতে সুষ্ঠু নির্বাচন হবে বলে বিশ্বাস করা যায় না। তবু আমরা আশা করব আওয়ামী লীগ সরকারের চৈতন্যোদয় হবে।’
জেলা বিএনপির সভাপতি আনিছুল আরেফিন চৌধুরীর সভাপতিত্বে সভায় বক্তব্য দেন জেলা বিএনপির সাধারণ সম্পাদক ও বিএনপির রংপুর বিভাগীয় সহসাংগঠনিক সম্পাদক মো. সামসুজ্জামান, জেলা বিএনপির জ্যেষ্ঠ সহসভাপতি মো. মিজানুর রহমান চৌধুরী, সহসাংগঠনিক সম্পাদক গোলাম মোস্তফা, পৌর বিএনপির সভাপতি মো. জহুরুল আলম প্রমুখ।
হাফিজ উদ্দিন আরও বলেন, ‘যদি নির্বাচন সুষ্ঠু ও নিরপেক্ষ হয়, তাহলে আমাদের নেত্রী শিগগিরই একটি সহায়ক সরকারের রূপরেখা দেবেন, এই রূপরেখার উদ্দেশ্য হবে লেবেল প্লেয়িং ফিল্ড। প্রশাসন ও নির্বাচন কমিশন যদি লেবেল প্লেয়িং ফিল্ডের ব্যবস্থা করে, তাহলে বিএনপি নির্বাচন করবে। যদি আমরা বুঝি ওই নির্বাচন আগের মতোই কারচুপি করা হবে, এই নির্বাচন একটি সাধারণ নাটক ছাড়া আর কিছুই না, তখন বিএনপি আন্দোলনে নামবে।’
হাফিজ উদ্দিন এর আগে সকাল ১০টার দিকে সদরের হাজীগঞ্জ বাজার, বেলা ১১টায় পুরোনো রেলস্টেশন এলাকায় পৃথক পথসভা করেন এবং বিকেলে শহরের কেন্দ্রীয় বাস টার্মিনাল ও দারোয়ানী টেক্সটাইল মিলের সামনে সদস্য সংগ্রহ ও নবায়ন কার্যক্রমের উদ্বোধন করেন। 
