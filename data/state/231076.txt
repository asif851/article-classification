
রাজধানীর ক্যান্টনমেন্ট এলাকায় ট্রেন থেকে পড়ে এক রেলকর্মীর মৃত্যু হয়েছে। আজ রোববার তিস্তা এক্সপ্রেস ট্রেন থেকে পড়ে তাঁর মৃত্যু হয়।
নিহত ব্যক্তির নাম মো. লিয়াকত (৪৫)। ঘটনার সময় তিনি তিস্তা এক্সপ্রেস ট্রেনে অ্যাটেনডেন্টের দায়িত্ব পালন করছিলেন।
ঢাকা রেলওয়ে থানার ভারপ্রাপ্ত কর্মকর্তা (ওসি) ইয়াসিন ফারুক বলেন, মো. লিয়াকত দায়িত্বরত ছিলেন। তিনি একটি কামরার দরজার সামনে দাঁড়িয়ে ছিলেন। একপর্যায়ে ট্রেনটি পার্শ্বলাইন থেকে মূল লাইনে উঠছিল, তখন একটি বড় ঝাঁকুনিতে ট্রেনের খোলা একটি দরজা সজোরে বন্ধ হয়ে যায়। ওই দরজার ধাক্কায় লিয়াকত ছিটকে নিচে পড়ে যান। ঘটনাস্থলেই তাঁর মৃত্যু হয়।
 
