
রাজধানীতে একটি বেসরকারি ব্যাংকের এটিএম বুথে টাকা রাখার সময় ৯২ লাখ টাকা লুটের ঘটনায় চারজনকে গ্রেপ্তারের কথা জানিয়েছে ঢাকা মহানগর গোয়েন্দা পুলিশ (ডিবি)। ডিবি জানায়, গত সোমবার রাতে রাজধানীর বিভিন্ন স্থান থেকে ১৫ লাখ টাকাসহ তাঁদের গ্রেপ্তার করা হয়।গ্রেপ্তার হওয়া ব্যক্তিরা হলেন আল আমিন ইসলাম মানিক ওরফে রবিন, মো. আবদুল্লাহ, মো. হাছান ও মো. ইয়াছিন।মিন্টো রোডে ঢাকা মহানগর পুলিশের মিডিয়া সেন্টারে গতকাল মঙ্গলবার এ নিয়ে সংবাদ ব্রিফিংয়ের আয়োজন করা হয়। ব্রিফিংয়ে ডিবির যুগ্ম কমিশনার মনিরুল ইসলাম জানান, গত ৩০ ডিসেম্বর দিবাগত রাত সাড়ে তিনটার দিকে তেজগাঁও থানা এলাকায় একটি বেসরকারি ব্যাংকের এটিএম বুথে টাকা রাখতে যান ওই ব্যাংকের কর্মকর্তা ও কর্মচারীরা। তখন সাত যুবক তাঁদের ওপর হামলা চালিয়ে ৯২ লাখ টাকা ছিনিয়ে নিয়ে যান। ডিবির পশ্চিম বিভাগের তেজগাঁও অঞ্চলের একটি দল ঘটনার তদন্ত শুরু করে। তদন্তের একপর্যায়ে ওই ঘটনায় জড়িত ব্যক্তিদের শনাক্ত করা হয়। এরপর তাঁদের গ্রেপ্তারে অভিযান চালানো হয়।মনিরুল ইসলাম বলেন, ওই চারজনকে গ্রেপ্তারের পর তাঁদের কাছ থেকে লুণ্ঠিত ১৫ লাখ টাকা, দুটি টেলিভিশন, দুটি চাপাতি ও দুটি ছুরি উদ্ধার করা হয়েছে।
