
প্রাথমিক ও গণশিক্ষামন্ত্রী মোস্তাফিজুর রহমান দাবি করেছেন, দেশে এখন গড় সাক্ষরতার হার ৭১ শতাংশ। আজ বুধবার সচিবালয়ে এক সংবাদ সম্মেলনে সাংবাদিকদের প্রশ্নের জবাবে মন্ত্রী এ কথা জানান।
আগামীকাল বৃহস্পতিবার আন্তর্জাতিক সাক্ষরতা দিবস উদ্‌যাপন করার কথা জানাতে এই সংবাদ সম্মেলনের আয়োজন করা হয়।
সাংবাদিকেরা মন্ত্রীর কাছে জানতে চান, পরিসংখ্যান ব্যুরোর সর্বশেষ তথ্য অনুযায়ী, সাক্ষরতার হার আরও কম। তাহলে মন্ত্রী সাক্ষরতার হার ৭১ শতাংশ কিসের ভিত্তিতে বলছেন? জবাবে মন্ত্রী বলেন, পরিসংখ্যান ব্যুরোর ওই প্রতিবেদনটি হয়েছিল অনেক আগে। নতুন এই তথ্যটি তাঁরা পেয়েছেন বয়সভিত্তিক নিজস্ব জরিপ থেকে।
সংবাদ সম্মেলনে জানানো হয়, দিবসটি উপলক্ষে আগামীকাল সকাল সাড়ে সাতটায় কেন্দ্রীয় শহীদ মিনার থেকে ওসমানী স্মৃতি মিলনায়তন পর্যন্ত শোভাযাত্রা করা হবে। এরপর ওই মিলনায়তনে এক অনুষ্ঠানে প্রধান অতিথি থাকবেন প্রধানমন্ত্রী শেখ হাসিনা।
‘অতীতকে জানব, আগামীকে গড়ব’ স্লোগান নিয়ে এবারে দিবসটি পালন করা হচ্ছে। এবার দিবসটি সুবর্ণজয়ন্তী হিসেবে পালিত হচ্ছে।
