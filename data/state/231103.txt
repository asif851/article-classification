
ঢাকা উত্তর সিটি করপোরেশনের মেয়র আনিসুল হক বলেন, ‘দখলকারীরা অনেক প্রভাবশালী। অনেক সময় তারা থানা-পুলিশকেও পরোয়া করে না। তবে আমরা এদের মোকাবিলা করে সামনে এগোচ্ছি।’ গত সোমবার দুপুরে রাজধানীর ফার্মগেটে আ. কা. মু. গিয়াসউদ্দীন মিল্কী সম্মেলনকক্ষে আয়োজিত ফুলের টব ও গাছ বিতরণ কর্মসূচির উদ্বোধনী অনুষ্ঠানে আনিসুল হক এ কথা বলেন। এ সময় মেয়র বলেন, ‘মার্কেটের ব্যবসায়ীরা এখন আর দোকানের বাইরে এক ইঞ্চি জায়গাতেও দোকানের মালামাল রাখছেন না। এ অবস্থার স্থায়িত্বের জন্য মানুষের চিন্তাধারায় একটি ইতিবাচক পরিবর্তন আনতে হবে।’শহরের অভিজাত এলাকার ফুটপাত, যা ২২ বছর পর্যন্ত অবৈধ দখলে ছিল, তা দখলমুক্ত করা হয়েছে। এর ফলে ৬ ফুট চওড়া ফুটপাত এখন ১৪ ফুট পর্যন্ত চওড়া হয়েছে। বেশ কয়েকবার সতর্ক করার পর অভিজাত এলাকায় দোকানিদের দখল থেকে ফুটপাত উদ্ধার করা হয়েছে বলে জানান মেয়র।  ‘সবুজ ঢাকা’ কর্তৃক আয়োজিত অনুষ্ঠানে মেয়র আরও বলেন, ‘পাঁচ বছরের মধ্যে ছবির মতো শহরে পরিণত হবে ঢাকা শহর। বিভিন্ন রাস্তায় গেল মৌসুমে ৩১ হাজার ৮৮৫টি গাছ রোপণ করেছে উত্তর সিটি করপোরেশন। এখন আমরা গুলশান, বনানী, বারিধারা ও মোহাম্মদপুরে সার্ভে শুরু করব। পরবর্তী বছরের অক্টোবর থেকে আবারও গাছ রোপণের কার্যক্রম শুরু করা হবে।’ বাড়ির ভেতরে সিটি করপোরেশনের পক্ষে গাছ লাগানো সম্ভব হয় না। তাই তিনি বাড়ির ছাদ ও বারান্দায় গাছ লাগাতে নগরবাসী ও বাণিজ্যিক প্রতিষ্ঠানগুলোর সহযোগিতা চান। অনুষ্ঠানে মেয়র নগরবাসীর মাঝে বিনা মূল্যে গাছ ও টব বিতরণ কর্মসূচির উদ্বোধন করেন। এ সময় ৩৬টি ওয়ার্ডে প্রায় ১৯ হাজার টবসহ গাছ বিতরণ কর্মসূচির উদ্বোধন করা হয়। আগে থেকে রেজিস্ট্রেশন করা ১০০ জন বাসিন্দার মাঝে টবসহ ফুলের গাছ বিতরণ করে ‘সবুজ ঢাকা’ নামের সংগঠনটি। ডিএনসিসি ছাড়াও গাছ বিতরণ কর্মসূচির সহযোগী হিসেবে আছে কৃষি সম্প্রসারণ অধিদপ্তর, ইউনিভার্সাল মেডিকেল কলেজ অ্যান্ড হাসপাতাল ও ফ্যাশন হাউজ রঙ। ফুলের গাছ ও টব বিতরণ অনুষ্ঠানে বিশেষ অতিথি হিসেবে উপস্থিত ছিলেন কৃষি সম্প্রসারণ অধিদপ্তরের মহাপরিচালক কৃষিবিদ হামিদুর রহমান, কৃষি ফাউন্ডেশনের চেয়ারম্যান কৃষিবিদি তারিক হাসান, এসিআই ফার্টিলাইজারের বিজনেস পরিচালক কৃষিবিদ বশির আহমেদ, উত্তর সিটি করপোরেশনের ৩ নম্বর ওয়ার্ডের কাউন্সিলর জহিরুল ইসলাম মানিক, ১৯ নম্বর ওয়ার্ডের কাউন্সিলর মফিজুর রহমান ও ১ নম্বর ওয়ার্ডের কাউন্সিলর আফসার উদ্দীন খাঁন। অনুষ্ঠানে সভাপতিত্ব করেন ইউনিভার্সাল মেডিকেল কলেজ ও হাসপাতালের চেয়ারম্যান এবং সবুজ ঢাকার উপদেষ্টা প্রীতি চক্রবর্তী।
