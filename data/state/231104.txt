
নরসিংদী সরকারি কলেজ ছাত্র সংসদের সাধারণ সম্পাদক (জিএস) ও জেলা ছাত্রদলের যুগ্ম সম্পাদক বিল্লাল হোসেন ওরফে রনি হত্যা মামলায় বিএনপি ও ছাত্রদলের ১৫ জনের বিরুদ্ধে অভিযোগপত্র দেওয়া হয়েছে। মামলার তদন্ত কর্মকর্তা ও নরসিংদী পুলিশের অপরাধ তদন্ত বিভাগের (সিআইডি) পরিদর্শক এস এম আলী আজম সিদ্দিকী গত রোববার আদালতে অভিযোগপত্রটি দাখিল করেন।অভিযুক্ত ১৫ জনের ১৪ জনই ছাত্রদলের কর্মী। তাঁরা হলেন মো. নজরুল ইসলাম, জুয়েল মিয়া, জুনায়েদ আশরাফি, তারেক রশীদ ভূঁইয়া, আরিফুল ইসলাম, আতিকুর রহমান, তানভিরুল হুদা, রাদিফ তামজিদ, রতন মিয়া, আরিফুল ইসলাম ওরফে সৃজন, রফিকুল ইসলাম, নাসিক আহমেদ, হানিফ হোসেন ও মাহবুবুর রহমান। অভিযুক্ত অপর আসামি মহসিন হোসাইন জেলা বিএনপির সদস্য।২০১১ সালের ১৫ মার্চ ছাত্র সংসদের কার্যালয়ে দুর্বৃত্তদের ধারালো অস্ত্রের আঘাতে বিল্লাল খুন হন। এ ঘটনায় নিহত ব্যক্তির বড় ভাই আবুল ফজল একটি মামলা করেন।অভিযোগপত্রের আসামিদের জবানবন্দি অনুযায়ী, হত্যাকাণ্ডের কয়েক মাস আগে বিল্লাল ও তাঁর বন্ধুরা প্রধান আসামি নজরুলের শ্যালিকাকে স্কুলে যাওয়া-আসার সময় উত্ত্যক্ত করেন। এ ঘটনায় নজরুল বন্ধুদের নিয়ে বিল্লালের বাড়িতে গিয়ে তাঁকে না পেয়ে তাঁর বাবা-মাকে গালাগাল করে আসেন। ২০১০ সালের ১০ অক্টোবর বিল্লাল তাঁর বন্ধুদের নিয়ে নজরুলের ওপর হামলা চালান। এ ঘটনায় বিল্লাল ও তাঁর বড় ভাই আবুল ফজলসহ কয়েকজনের বিরুদ্ধে নজরুল মামলা করেন। এ ছাড়া বিল্লালের সঙ্গে দ্বন্দ্বের জের ধরে নজরুলের বন্ধু রাদিফ তামজিদ তাঁর (বিল্লালের) মোটরসাইকেল নিয়ে যান। এতে বিল্লাল ক্ষিপ্ত হয়ে রাদিফের বাড়িতে গিয়ে তাঁর বাবা-মাকে লাঞ্ছিত করেন। এ ঘটনায় রাদিফ ক্ষিপ্ত হয়ে নজরুলের সঙ্গে মিলে বিল্লালকে হত্যার পরিকল্পনা করেন। পরিকল্পনা অনুযায়ী মহসিন ছাড়া বাকিরা ২০১১ সালের ১৫ মার্চ বিল্লালকে হত্যা করেন।
 
