
মোয়াল্লেমের গাড়িতে করে মক্কা থেকে গতকাল সোমবার মিনায় পৌঁছালাম। বিশ্বের বিভিন্ন প্রান্ত থেকে এবার পবিত্র হজ পালন করতে আসা ধর্মপ্রাণ মুসলমানরা গতকাল মিনায় পৌঁছেছেন। মক্কার পবিত্র মসজিদুল হারাম থেকে প্রায় নয় কিলোমিটার দূরে মিনা।সেলাইবিহীন দুই টুকরা সাদা কাপড় পরে হজের নিয়ত করে তাঁরা মক্কা থেকে রওনা হন মিনার উদ্দেশে। তাঁদের মুখে ছিল তালবিয়া ‘লাব্বাইকা আল্লাহুম্মা লাব্বাইক, লাব্বাইকা লা শারিকা লাকা লাব্বাইক, ইন্নাল হামদা ওয়ান্নি’মাতা লাকা ওয়ালমুল্ক্, লা শারিকা লাকা।’ কেউ কেউ দোয়ার বই পড়ছিলেন।পবিত্র হজের অংশ হিসেবে হাজিরা মিনায় এসেছেন। মিনায় যেদিকে চোখ যায়, তাঁবু আর তাঁবু। যেন তাঁবুর শহর। চৌচালা ঘরের মতো তাঁবুতে থাকবেন হাজিরা। পুরুষ ও নারীদের জন্য পৃথক তাঁবু। শীতাতপনিয়ন্ত্রিত তাঁবুতে প্রত্যেকের জন্য আলাদা ফোম, বালিশ, কম্বল বরাদ্দ। ফোমের নিচে বালু। সঙ্গে আনা চাদর বিছিয়ে ব্যাগ রেখে তাঁবুতেই নামাজ আদায় করলাম।মিনায় খাবার বাইরে থেকে রান্না করে নিয়ে আসতে হয়। কিছুদূর পর পর আছে খাবারের দোকান। মিনায় রাতযাপন জীবনের এক পরম পাওয়া। হাজিরা নিজ নিজ তাঁবুতেই নামাজ আদায়সহ অন্যান্য ইবাদত করছেন। জামাত হলেও যাঁর যাঁর ফোমের বিছানায় জায়নামাজ বিছিয়ে নামাজে দাঁড়াই। যাঁরা ফোমে দাঁড়াতে পারেন না, চেয়ারে বসে নামাজ আদায় করেন।মিনায় মোট সাতটি জোন রয়েছে। ২, ৫, ৬ নম্বর জোনে বাংলাদেশিদের তাঁবু। আমাদের তাঁবু ২ নম্বর জোনে, তাঁবু নম্বর ৯ বাই ৫৬ (অর্থাৎ ৫৬ নম্বর রাস্তার ৯ নম্বর তাঁবু)।নওগাঁর মো. মিঠু প্রামাণিক বললেন, এখানে কোনো গাড়ি চলে না, শুধু পুলিশের গাড়ি আর অ্যাম্বুলেন্স চলে।পবিত্র হজের পাঁচ দিন ছাড়া মিনার পুরো এলাকা খালি থাকে। চারপাশের প্রবেশদ্বার, বিদ্যুৎ, পানি, টেলিফোন সংযোগ বন্ধ করে দেওয়া হয়। হজের দুই দিন আগে মিনা এলাকার ফটক খোলা হয়। হজের দুই দিন পর আবার সব বন্ধ করে দেওয়া হয়।তাঁবুগুলো দেখতে একই রকম হওয়ায় অনেক হাজির পক্ষে পথঘাট ঠিক রেখে নিজের তাঁবুতে যাতায়াত কঠিন হয়। এমন হলে সহায়তার জন্য আছে স্কাউট, হজ গাইড। সৌদি আরবে বসবাস করা ভারতীয় ও পাকিস্তানিদের একটা অংশ কর্মস্থলে ছুটি থাকায় হজের পাঁচ দিন স্বেচ্ছাসেবক হিসেবে মিনায় কাজ করেন। তাঁরা হাজিদের পথ দেখান। বাংলাদেশ হজ কার্যালয়ের পক্ষ থেকে হাজিদের সহায়ক তাঁবু নম্বর-সংবলিত মানচিত্র বিতরণ করা হয়েছে।হাজিরা মিনার বিভিন্ন দর্শনীয় স্থান ঘুরে দেখছেন। মিনার কাছেই সৌদি বাদশাহর বাড়ি, রাজকীয় অতিথি ভবন। হাজিরা মোয়াচ্ছাসা (হজের সার্বিক বিষয় দেখাশোনার দায়িত্বপ্রাপ্ত কর্তৃপক্ষ) কার্যালয়, নতুন চালু হওয়া রেলস্টেশনসহ বিভিন্ন স্থান ঘুরে দেখছেন।ঢাকার পল্লবীর ইস্টার্ন হাউজিং থেকে হজ করতে এসেছেন সামসুল হুদা ও শাহিন আকতার দম্পতি। তাঁরা দেখছিলেন মিনার মসজিদে খায়েফ। মসজিদে খায়েফ ঘুরে দেখছিলেন আল মামুন নামের বাংলাদেশি আরেক হাজি।সামান্য এই ঘোরাফেরার বাইরে হাজিরা গতকাল সারা দিন নিজ নিজ তাঁবুতে নামাজ আদায়সহ ইবাদত-বন্দিগি করেন।আজ ৮ জিলহজ মিনায় থাকবেন হাজিরা। ৯ জিলহজ ফজরের নামাজ আদায় করে তাঁরা আরাফাতের ময়দানে গিয়ে সূর্যাস্ত পর্যন্ত অবস্থান করবেন। এরপর আরাফাত থেকে মুজদালিফায় গিয়ে রাতযাপন ও পাথর সংগ্রহ করবেন। ১০ জিলহজ ফজরের নামাজ আদায় করে মুজদালিফা থেকে আবার মিনায় ফিরবেন। ১০ জিলহজ হাজিরা মিনায় বড় শয়তানকে পাথর মারবেন, কোরবানি দেবেন, মাথা মুণ্ডন বা চুল ছেঁটে মক্কায় গিয়ে কাবা শরিফ তাওয়াফ করবেন। তাওয়াফ, সাঈ শেষে আবার মিনায় ফিরে ১১ ও ১২ জিলহজ অবস্থান করবেন। সেখানে প্রতিদিন তিনটি শয়তানকে পাথর নিক্ষেপ করবেন তাঁরা। প্রত্যেক শয়তানকে সাতটি করে পাথর মারতে হয়।মসজিদে খায়েফ থেকে মক্কার দিকে আসার সময় প্রথমে জামারায় সগির বা ছোট শয়তান, তারপর জামারায় ওস্তা বা মেজো শয়তান, এরপর জামারায় আকাবা বা বড় শয়তান। তিন শয়তানকে তাকবিরসহ পাথর নিক্ষেপ করা হজের অপরিহার্য অংশ। শয়তানের প্রতি ঘৃণার বহিঃপ্রকাশ হিসেবে এই পাথর নিক্ষেপ করা হয়।হাজিরা যাতে নির্বিঘ্নে শয়তানকে পাথর মারতে পারেন, সে জন্য কয়েক বছর ধরে ওই জায়গা সম্প্রসারণের কাজ চলছে। সৌদি গ্রাম ও পৌরবিষয়ক মন্ত্রণালয়ের সচিব হাবিব জয়নাল আবেদিন বলেন, জামারাকে পর্যায়ক্রমে ১২ তলা করা হবে। প্রতি তলার দৈর্ঘ্য হবে ৯৫০ মিটার আর প্রস্থ ৮০ মিটার। এবার এখানে প্রতি ঘণ্টায় তিন লাখ হাজি পাথর নিক্ষেপ করতে পারবেন।জামারা কেন্দ্রীয়ভাবে শীতাতপনিয়ন্ত্রিত, এখানে তাপমাত্রা থাকে ২৯ ডিগ্রি সেলসিয়াস। সার্বক্ষণিক পর্যবেক্ষণের জন্য জামারার ভেতরে একাধিক ক্লোজড সার্কিট (সিসি) ক্যামেরা আছে। জরুরি প্রয়োজনে হেলিকপ্টার অবতরণের জন্য রয়েছে হেলিপ্যাড।
