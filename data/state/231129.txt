
স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন বলেছেন, বিএনপি নেত্রী মামলা মোকাবিলার ভয়ে দেশ ছেড়ে পালিয়ে গেছেন। তাঁর ছেলে তারেক জিয়ার সাত বছরের জেল হয়েছে। তিনিও জেল খাটার ভয়ে ফেরারি হয়ে পালিয়ে বেড়াচ্ছেন।
আজ শুক্রবার ফরিদপুরে দুস্থ, বয়স্ক ও প্রতিবন্ধী ভাতা বিতরণ অনুষ্ঠানে প্রধান অতিথির বক্তব্যে এ কথা বলেন মন্ত্রী। বেলা সাড়ে ১১টার দিকে ফরিদপুর শহরের কবি জসীমউদ্‌দীন হল মিলনায়তনে এ অনুষ্ঠানের আয়োজন করা হয়।
মোশাররফ হোসেন বলেন, তারেক জিয়া দেশ ছেড়ে পালিয়ে বিদেশে গিয়ে আমাদের দেশের ভাবমূর্তি নষ্ট করার কাজে লিপ্ত রয়েছেন। যারা দেশকে ভালোবাসে না, তারা কীভাবে এ দেশের মানুষের সমর্থন পাবে? দেশে এখন সুষমভাবে উন্নয়ন হচ্ছে। বিএনপি-জামায়াত নেত্রী বেগম জিয়া ক্ষমতা থাকা অবস্থায় দেশে উন্নয়নের নামে লুটপাট করা হয়েছে। শেখ হাসিনা রাষ্ট্রীয় ক্ষমতায় আসার পর দেশকে পিছিয়ে পড়া থেকে এখন উন্নয়নের মহাসড়কে তুলেছেন।
স্থানীয় সরকারমন্ত্রী বলেন, ‘বর্তমান সরকার রাজনৈতিকভাবে শক্ত অবস্থানে রয়েছে। ২০১৮ সালের ডিসেম্বরে জাতীয় সংসদ নির্বাচন অনুষ্ঠিত হবে। খালেদা জিয়া লেবেল ফিল্ড প্লেয়িংয়ের কথা বলছেন। তাঁর এ কথার মানে আমি বুঝি না। নির্বাচন কমিশনের দায়িত্ব নির্বাচন পরিচালনা করা। বর্তমান নির্বাচন কমিশন সে দায়িত্ব সুচারুভাবে পালন করবে।’
স্থানীয় সরকারমন্ত্রী বলেন, বিধবা ভাতা চালু করা বর্তমান সরকারের একটি উল্লেখযোগ্য কাজ। এ ছাড়া বন্ধ হয়ে যাওয়া কমিউনিটি ক্লিনিক এই সরকার পুনরায় চালু করেছে।
ফরিদপুরের জেলা প্রশাসক উম্মে সালমা তানজিয়ার সভাপতিত্বে অন্যদের মধ্যে বক্তব্য দেন ফরিদপুর সদর উপজেলা পরিষদের চেয়ারম্যান খন্দকার মোহতাসেম হোসেন বাবর, সমাজসেবা অধিদপ্তরের উপপরিচালক এ এস এম আলী আহসান।
