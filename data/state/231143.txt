
প্রধানমন্ত্রী শেখ হাসিনা বন্যাকবলিত এলাকা পরিদর্শনে আগামী শনিবার বগুড়ার সারিয়াকান্দি আসছেন। একই দিন তিনি গাইবান্ধার গোবিন্দগঞ্জ যাবেন। প্রধানমন্ত্রী বন্যাদুর্গত মানুষের মাঝে ত্রাণসামগ্রী এবং ক্ষতিগ্রস্ত কৃষকদের মধ্যে ধানের চারা বিতরণ করবেন। স্থানীয় রাজনৈতিক নেতা, সুধীসমাজ ও বন্যা ব্যবস্থাপনার সঙ্গে সংশ্লিষ্ট সরকারি কর্মকর্তাদের সঙ্গেও মতবিনিময় করবেন তিনি।
প্রধানমন্ত্রীর সফরের বিষয়টি নিশ্চিত করেছেন বগুড়ার জেলা প্রশাসক মোহাম্মদ নূরে আলম সিদ্দিকী ও বগুড়া-১ (সারিয়াকান্দি-সোনাতলা) আসনের সাংসদ আবদুল মান্নান।
প্রধানমন্ত্রীর সহকারী একান্ত সচিব-১ কাজী নিশাত রসুল স্বাক্ষরিত সফরসূচি সূত্রে জানা গেছে, প্রধানমন্ত্রী শনিবার সকাল সাড়ে ১০টায় গাইবান্ধার গোবিন্দগঞ্জ উপজেলা পরিষদ চত্বরে বন্যার্ত মানুষের মাঝে ত্রাণসামগ্রী ও বন্যায় ক্ষতিগ্রস্ত কৃষকদের মাঝে ধানের চারা বিতরণ করবেন। এরপর উপজেলা পরিষদ মিলনায়তনে স্থানীয় রাজনৈতিক নেতা, সুধীসমাজ ও বন্যা ব্যবস্থাপনা সংশ্লিষ্ট সরকারি কর্মকর্তাদের সঙ্গে মতবিনিময় করবেন। পরে বেলা আড়াইটায় তিনি সারিয়াকান্দি ডিগ্রি কলেজের মাঠে বন্যাদুর্গত মানুষের মাঝে ত্রাণসামগ্রী ও ক্ষতিগ্রস্ত কৃষকদের মাঝে ধানের চারা বিতরণ করবেন। পরে কলেজ মিলনায়তনে মতবিনিময় শেষে বিকেল চারটায় হেলিকপ্টারযোগে তিনি ঢাকায় ফিরবেন।
প্রধানমন্ত্রীর কর্মসূচি সফল করতে প্রশাসন এবং দলের পক্ষ থেকে ব্যাপক প্রস্তুতি চলছে। সারিয়াকান্দি উপজেলা আওয়ামী লীগের যুগ্ম সাধারণ সম্পাদক মতিউর রহমান বলেন, আওয়ামী লীগ সভানেত্রী শেখ হাসিনা প্রায় ২০ বছর পর যমুনাপারের জনপদ সারিয়াকান্দি আসছেন। এর আগে ১৯৯৮ সালের ২৬ ফেব্রুয়ারি শেখ হাসিনা একবার সারিয়াকান্দি সফরে এসেছিলেন। দীর্ঘদিন পর দলীয় সভানেত্রীর সফর ঘিরে দলীয় নেতা-কর্মীদের মাঝে চাঙাভাব বিরাজ করছে।
 
