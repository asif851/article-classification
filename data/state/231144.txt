
ইসলামী সহযোগিতা সংস্থার (ওআইসি) মহাসচিব আয়াদ আমিন মাদানি চারদিনের সফরে আগামীকাল শনিবার ঢাকায় আসছেন। এ বছরের ১ জানুয়ারি ওআইসির ১০ম মহাসচিব হিসেবে দায়িত্ব নেওয়ার পর এটাই হবে আমিন মাদানির প্রথম বাংলাদেশ সফর।পররাষ্ট্র মন্ত্রণালয় আজ শুক্রবার এক বিজ্ঞপ্তিতে ওআইসি মহাসচিবের সফরের খবর জানিয়েছে। বাংলাদেশের সঙ্গে ওআইসির সহযোগিতা জোরদার ও সম্প্রসারিত করাই সাবেক সৌদি মন্ত্রী আমিন মাদানির এই সফরের মূল লক্ষ্য বলে জানা গেছে।ওআইসি মহাসচিব আয়াদ আমিন মাদানি আগামী রোববার পররাষ্ট্রমন্ত্রী এ এইচ মাহমুদ আলী ও পররাষ্ট্রসচিব মো. শহীদুল হকের সঙ্গে তাদের দপ্তরে সৌজন্য সাক্ষাত্ করবেন।
সফরের সময় রাষ্ট্রপতি মো. আবদুল হামিদ, প্রধানমন্ত্রী শেখ হাসিনা, অর্থমন্ত্রী আবুল মাল আবদুল মুহিত ও শিক্ষামন্ত্রী নুরুল ইসলাম নাহিদের সঙ্গে আমিন মাদানির সৌজন্য সাক্ষাতের কথা রয়েছে। এছাড়া তিনি কয়েকটি প্রতিষ্ঠান ঘুরে দেখবেন।   
