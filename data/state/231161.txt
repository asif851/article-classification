
বিসিএস সাধারণ শিক্ষা ক্যাডারের ৩৬৭ জন সহযোগী অধ্যাপককে পদোন্নতি দিয়ে অধ্যাপক করার সিদ্ধান্ত নিয়েছে শিক্ষা মন্ত্রণালয়। আজ সোমবার মন্ত্রণালয়ে বিভাগীয় পদোন্নতি কমিটির সভায় এই সিদ্ধান্ত হয়।শিক্ষা মন্ত্রণালয়ের এ সিদ্ধান্তের পর এখন শুধু প্রজ্ঞাপনের আনুষ্ঠানিকতা বাকি। পরবর্তী সভায় সহকারী অধ্যাপক ও সহযোগী অধ্যাপক পদে আরও প্রায় দেড় হাজার শিক্ষককে পদোন্নতি দেওয়ার সিদ্ধান্ত হবে।শিক্ষা মন্ত্রণালয় এবং মাধ্যমিক ও উচ্চশিক্ষা অধিদপ্তরের (মাউশি) দায়িত্বশীল কর্মকর্তারা প্রথম আলোকে জানান, অধ্যাপকের পদোন্নতির প্রজ্ঞাপন আজ রাতেই জারির চেষ্টা চলছে। রাতে না পারলে আজকের তারিখ উল্লেখ করে আগামীকাল জারি হবে। একই সঙ্গে এখন থেকে শিক্ষা ক্যাডারে আর ‘ইনসিটু’ (পদোন্নতির পরও সুবিধামতো জায়গায় থাকতে নিচের পদে চাকরির ব্যবস্থা) না রাখার সিদ্ধান্ত হয়েছে। এই সিদ্ধান্তের আলোকে আজই ৪৩ জন অধ্যাপকের ‘ইনসিটু’ বাতিল করে তাঁদের বিভিন্ন কলেজে পদায়ন করা হয়েছে। অধ্যাপক পদটি শিক্ষকদের শীর্ষ পদ। এই অধ্যাপকেরাই শিক্ষার বিভিন্ন দপ্তরের গুরুত্বপূর্ণ পদে দায়িত্ব পালন করেন।‘ইনসিটু’ ব্যবস্থা বাতিলের বিষয়ে জানতে চাইলে শিক্ষাসচিব নজরুল ইসলাম খান আজ প্রথম আলোকে বলেন, শিক্ষার সুষ্ঠু ব্যবস্থাপনার জন্য এ ধরনের আরও কিছু সিদ্ধান্ত নেওয়া হবে। এ জন্য তিনি সংশ্লিষ্ট সবার সহযোগিতা চেয়েছেন।অভিযোগ আছে, অনেক শিক্ষক পদোন্নতি পাওয়ার পরও ঢাকাসহ বড় কলেজগুলোতে থাকতে একধাপ নিচের পদেও চাকরি করছেন। কয়েক বছর ধরে এই ব্যবস্থা চালু হয়েছে। এ নিয়ে শিক্ষা ক্যাডারের সাধারণ শিক্ষকদের মধ্যে ক্ষোভ আছে।
