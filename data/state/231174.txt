
স্বাস্থ্যমন্ত্রী মোহাম্মদ নাসিম বলেছেন, বিদেশিরা হরতাল উপভোগ করে। আজ সোমবার স্বাস্থ্য মন্ত্রণালয়ে এক সংবাদ সম্মেলনে তিনি এ কথা বলেন।সংবাদ সম্মেলনে স্বাস্থ্যমন্ত্রী বলেন, বাংলাদেশের ইতিহাসে বৃহত্তম বৈজ্ঞানিক সম্মেলন আগামী ২০-২৩ নভেম্বর ঢাকায় অনুষ্ঠিত হবে। এতে প্রায় তিন হাজার বিদেশি প্রতিনিধি ও ২৬টি দেশের স্বাস্থ্যমন্ত্রীর উপস্থিত থাকার কথা রয়েছে। এ সময় বিরোধী দল যেন কোনো হরতাল না দেয় তিনি সেই অনুরোধ করেন।এ কথা বলার পর স্বাস্থ্যমন্ত্রী বলেন, ‘বিদেশিরা হরতাল উপভোগ করে। আজ প্রেস ব্রিফিংয়ের আগে ইউএনএইডসের এ দেশীয় পরিচালক লিউ ক্যানি বলেছেন, “হ্যাপি হরতাল”।’নভেম্বরের হরতাল মানে কী? আপনি কি আশঙ্কা করছেন, তত দিন পর্যন্ত বিরোধী দলের আন্দোলন চলবে? সাংবাদিকদের এমন প্রশ্নের জবাবে তিনি বলেন, ‘বাংলাদেশে হরতাল দিতে তো কোনো কারণ লাগে না, ইচ্ছে হলেই হরতাল দেওয়া যায়।’
