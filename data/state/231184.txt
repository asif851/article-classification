
ভোলায় মা-বাবার নামে একটি ২৫০ শয্যাবিশিষ্ট বেসরকারি মেডিকেল কলেজ ও হাসপাতাল নির্মাণ করছেন বাণিজ্যমন্ত্রী তোফায়েল আহমেদ। মায়ের ১১তম মৃত্যুবার্ষিকীতে ওই মেডিকেল কলেজের ভিত্তিপ্রস্তর স্থাপন করেছেন তিনি। নাম রেখেছেন আজহার-ফাতেমা মেডিকেল কলেজ ও হাসপাতাল।
আজ সোমবার দুপুরে ভোলার উপশহর বাংলাবাজার ফাতেমা খানম কমপ্লেক্সে তিন একর জমির ওপর মেডিকেল কলেজ ও হাসপাতালের ভিত্তিপ্রস্তর স্থাপন করেন বাণিজ্যমন্ত্রী তোফায়েল আহমেদ নিজেই।
উদ্বোধনকালে বাণিজ্যমন্ত্রী তোফায়েল আহমেদ বলেন, একসময়ে পিছিয়ে থাকা জনপদ ভোলার বাংলাবাজারে প্রতিষ্ঠিত করা হচ্ছে এই মেডিকেল কলেজ। এখান থেকে ভোলার সাধারণ মানুষের উন্নত চিকিৎসাসেবা নিশ্চিত করা হবে। যাতে সব ধরনের বিশেষায়িত চিকিৎসাসেবা থাকবে। ভোলার শিক্ষার্থীরা এই মেডিকেল কলেজ হাসপাতালেই পড়তে পারবে। এ সময় উপস্থিত ছিলেন ভোলা-২ (দৌলতখান-বোরহানউদ্দিন) আসনের সাংসদ আলী আজম মুকুল, জেলা পরিষদ চেয়ারম্যান আবদুল মমিন, জেলা প্রশাসক মোহা. সেলিম উদ্দিন, পুলিশ সুপার মো. মোকতার হোসেন, ভোলা সিভিল সার্জন রথীন্দ্রনাথ মজুমদার, ভোলা পৌরসভার মেয়র মোহাম্মদ মনিরুজ্জামান, বাণিজ্যমন্ত্রীর মেয়ে আজহার-ফাতেমা মেডিকেল কলেজ ও হাসপাতালের পরিচালক তাসনিমা আহমেদ জামান, জেলা আওয়ামী লীগের সাংগঠনিক সম্পাদক মইনুল হোসেন প্রমুখ।
