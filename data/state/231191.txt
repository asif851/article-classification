
সিলেটে কাজীরবাজার এলাকায় সুরমা নদীতীর দখল করে স্থাপন করা সেই বিলাসী শৌচাগার ২৪ ঘণ্টার মধ্যে ভাঙা হবে বলে পরিবেশবাদীদের আশ্বস্ত করেছেন সিলেটের জেলা প্রশাসক মো. জয়নাল আবেদীন।
‘সুস্থ নদী, সুস্থ নগর’ প্রতিপাদ্য সামনে রেখে গতকাল রোববার বিশ্ব নদী দিবস উদ্‌যাপন করা হয়। সিলেটের জেলা প্রশাসকের কার্যালয়ের সামনে অবস্থান নিয়ে বাংলাদেশ পরিবেশ আন্দোলন (বাপা) ও সুরমা রিভার ওয়াটার কিপার সাংগঠনিকভাবে সুরমা নদীতীর দখল করে শৌচাগার ভাঙার দাবি জানায়। জবাবে জেলা প্রশাসক বলেন, ‘এটি নিয়ে আমি নিজেও বিব্রত। বিশ্ব নদী দিবসের প্রতিপাদ্য বিবেচনায় এটি কোনো রুচির মধ্যেই পড়ে না। কোনোভাবেই মানা যায় না। আমি ২৪ ঘণ্টার মধ্যে এটি ভাঙার ব্যবস্থা নেব।’
এর আগে বেলা সাড়ে ১১টার দিকে জেলা প্রশাসকের কার্যালয়ের সামনে ‘কাজীরবাজারে সুরমা নদীতীর দখল করে বিলাসী শৌচাগার ভাঙতে প্রশাসনের নীরবতায় প্রতিবাদী অবস্থান ও স্মারকলিপি পেশ’ শীর্ষক ব্যানার নিয়ে প্রায় আধা ঘণ্টা প্রতিবাদী অবস্থান চলে। এতে প্রবীণ আইনজীবী ও মুক্তিযোদ্ধা মুজিবুর রহমান চৌধুরী, টিআইবির সচেতন নাগরিক কমিটির সভাপতি ইরফানুজ্জামান চৌধুরী, সিলেট জেলা প্রেসক্লাবের সভাপতি আজিজ আহমদ সেলিম, সিলেট প্রেসক্লাবের সভাপতি ইকরামুল কবির, বাংলাদেশ জাতীয় মহিলা আইনজীবী সমিতির সিলেট বিভাগীয় প্রধান সৈয়দা শিরিন আক্তার, মরমি কবি হাসন রাজা গবেষক সামারীন দেওয়ান, সংবাদকর্মী ছামির মাহমুদসহ পরিবেশবাদী নাগরিকেরা একাত্ম হন।
প্রতিবাদী অবস্থান চলাকালে বাপা সিলেটের সাধারণ সম্পাদক ও সুরমা রিভার ওয়াটারকিপার আবদুল করিম কিম লিখিত বক্তব্য পাঠ করেন।
 
