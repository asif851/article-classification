
জাতীয় সংগীত ও পতাকা উত্তোলনের মধ্য দিয়ে আজ বৃহস্পতিবার সকাল নয়টার দিকে ফরিদপুর আঞ্চলিক গণিত উৎসবের উদ্বোধন করা হয়েছে। ফরিদপুর ও এর আশপাশের জেলা থেকে ৮৭০ জন শিক্ষার্থী উৎসবে অংশ নিয়েছে।
ফরিদপুর উচ্চবিদ্যালয় প্রাঙ্গণে উৎসবের উদ্বোধনী পর্বে জাতীয় পতাকা উত্তোলন করেন ফরিদপুরের জেলা প্রশাসক উম্মে সালমা তানজিয়া। আন্তর্জাতিক গণিত অলিম্পিয়াডের পতাকা উত্তোলন করেন ডাচ্‌–বাংলা ব্যাংক ফরিদপুরের শাখা ব্যবস্থাপক (এমডি) শহীদুল ইসলাম। জাতীয় গণিত অলিম্পিয়াডের পতাকা তোলেন ফরিদপুর উচ্চবিদ্যালয়ের প্রধান শিক্ষক সিদ্দিকুর রহমান।
প্রতিযোগিতায় ফরিদপুর, গোপালগঞ্জ, রাজবাড়ী, শরীয়তপুর ও মাদারীপুরের ৮৭০ জন শিক্ষার্থী অংশ নিচ্ছে। সকাল সাড়ে নয়টার দিকে শুরু হয়েছে পরীক্ষা। চলবে সকাল সাড়ে ১০টা পর্যন্ত। এর পরে প্রশ্নোত্তর পর্ব, অতিথিদের বক্তব্য, সমাপনী ও পুরস্কার বিতরণ অনুষ্ঠিত হবে।
