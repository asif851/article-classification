
কক্সবাজারের মহেশখালী উপজেলার মাতারবাড়িতে নির্মাণ প্রক্রিয়াধীন কয়লাভিত্তিক বিদ্যুৎকেন্দ্রের জন্য জমি হস্তান্তর করা হয়েছে ‘কোল পাওয়ার জেনারেশন কোম্পানি’র কাছে। এই কোম্পানি প্রকল্পটি বাস্তবায়ন করবে।
গতকাল রোববার স্থানীয় সাংসদ (কক্সবাজার-২, মহেশখালী-কুতুবদিয়া) আশেক উল্লাহ রফিক কোম্পানির ব্যবস্থাপনা পরিচালক আবুল কাশেমের কাছে আনুষ্ঠানিকভাবে এক হাজার ৪১৪ একর জমি হস্তান্তর করেন। প্রকল্পের জন্য এই জমি অধিগ্রহণ করা হয়।
যোগাযোগ করা হলে সন্ধ্যায় আবুল কাশেম মুঠোফোনে বিষয়টি নিশ্চিত করে প্রথম আলোকে বলেন, সেখানে পানি উন্নয়ন বোর্ডের কিছু জমি আছে। সেই জমিও বিদ্যুৎ প্রকল্পের জন্য দেওয়া হবে। সব মিলে মোট দেড় হাজার একর জমিতে গতকালই তাঁরা সীমানা নির্ধারণী খুঁটি বসিয়েছেন।
