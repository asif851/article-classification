
দাবি মেনে নেওয়ার আশ্বাসে স্বাস্থ্য সহকারীরা লাগাতার ধর্মঘট কর্মসূচি স্থগিত করেছেন। কাল বুধবার স্বাস্থ্যকর্মীরা কাজে যোগ দেবেন। আজ মঙ্গলবার স্বাস্থ্য মন্ত্রণালয়ের সভাকক্ষে স্বাস্থ্যমন্ত্রী ও ঊর্ধ্বতন কর্মকর্তাদের সঙ্গে আলোচনা শেষে কর্মসূচি স্থগিতের ঘোষণা দেন স্বাস্থ্য সহকারী অ্যাসোসিয়েশনের নেতারা।
স্বাস্থ্য সহকারী অ্যাসোসিয়েশন কেন্দ্রীয় কমিটির সভাপতি ও দাবি বাস্তবায়ন কমিটির আহ্বায়ক এনায়েত রাব্বি সন্ধ্যায় প্রথম আলোকে বলেন, ‘সরকার আমাদের সব দাবি মেনে নিয়েছে। তাই আমরা আন্দোলন স্থগিত ঘোষণা করছি। কাল (বুধবার) থেকে দেশের সব স্বাস্থ্য সহকারী কাজে যোগ দেবেন।’
গতকাল সোমবার ও আজ মঙ্গলবার দুই দিন সারা দেশের গ্রামাঞ্চলে টিকাদানসহ প্রাথমিক স্বাস্থ্যসেবার বড় অংশ বন্ধ ছিল। স্বাস্থ্য সহকারী অ্যাসোসিয়েশন কেন্দ্রীয় কমিটির ডাকা লাগাতার ধর্মঘটের কারণে দেশের ২৬ হাজার স্বাস্থ্য সহকারী কর্মস্থলে না গিয়ে উপজেলা স্বাস্থ্যকেন্দ্রের সামনে অবস্থান ধর্মঘট করেন।
অবশ্য স্বাস্থ্য অধিদপ্তর থেকে দাবি করা হয়েছে, মাঠপর্যায়ের সব স্বাস্থ্যকর্মী এই কর্মসূচিতে অংশ নেননি। তা ছাড়া আজ দেশের বহু স্থানে পরিবার পরিকল্পনা অধিদপ্তরের মাঠকর্মীরা টিকাদানে সহায়তা করেন।
স্বাস্থ্য সহকারীদের চার দফা দাবি হচ্ছে—স্বাস্থ্য সহকারীদের বেতন স্কেলসহ টেকনিক্যাল পদমর্যাদা দিতে হবে, মাঠ/ভ্রমণ ভাতা ও ঝুঁকি মূল বেতনের ৩০ শতাংশ হারে দিতে হবে, প্রতি ৬ হাজার জনগোষ্ঠীর জন্য একজন করে স্বাস্থ্য সহকারী নিয়োগ দেওয়ার পাশাপাশি দ্রুততম সময়ে শূন্য পদে নিয়োগ দিতে হবে এবং ১০ শতাংশ পোষ্য কোটা প্রবর্তন করতে হবে।
