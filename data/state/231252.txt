
নরসিংদী সদর উপজেলার পাঁচদোনা গ্রামে পবিত্র কোরআন শরিফের প্রথম পূর্ণাঙ্গ বাংলা অনুবাদক ভাই গিরিশ চন্দ্র সেনের বাড়ির প্রত্নতাত্ত্বিক সংরক্ষণ ও জাদুঘরের নির্মাণকাজ গতকাল মঙ্গলবার উদ্বোধন করা হয়েছে।ভারতীয় হাইকমিশনের অর্থায়নে জেলা প্রশাসনের উদ্যোগে ঐতিহ্য অন্বেষণ নামের একটি প্রত্নতাত্ত্বিক গবেষণা কেন্দ্র বাড়িটি সংরক্ষণ ও জাদুঘর নির্মাণের এ কাজ করবে। প্রধানমন্ত্রীর পররাষ্ট্রবিষয়ক উপদেষ্টা গওহর রিজভী প্রধান অতিথি হয়ে এর উদ্বোধন করেন।স্থানীয় বাসিন্দা সূত্র জানায়, উত্তরাধিকারী না থাকায় সংস্কারের অভাবে গিরিশ চন্দ্রের স্মৃতিবিজড়িত বাড়িটি নিশ্চিহ্ন হতে চলেছে। ২০০৮ সালে তৎকালীন ভারতীয় হাইকমিশনার পিনাক রঞ্জন চক্রবর্তী বাড়িটি দেখে দুঃখ প্রকাশ করেন। এর পরিপ্রেক্ষিতে গত বছরের ২৪ মে জেলা প্রশাসন ও ঐতিহ্য অন্বেষণের মধ্যে বাড়িটি সংরক্ষণ ও জাদুঘর নির্মাণের চুক্তি হয়। সরকারের পূর্ণ নিয়ন্ত্রণে ও দিকনির্দেশনায় ঐতিহ্য অন্বেষণ কাজ করবে। মূল অবকাঠামো অক্ষুণ্ন রেখে বৈজ্ঞানিক পদ্ধতিতে বাড়িটি মেরামত ও সংরক্ষণ করা হবে। প্রকল্পটি বাস্তবায়নে ভারতীয় হাইকমিশন ঐতিহ্য অন্বেষণকে ১ কোটি ২০ লাখ টাকা অনুদান দিচ্ছে।ঐতিহ্য অন্বেষণ সূত্রে জানা যায়, ভাই গিরিশ চন্দ্র সেন ১৮৩৪ সালের এপ্রিল-মের দিকে জন্মগ্রহণ করেন। ১৯১০ সালের ১৫ আগস্ট তিনি ঢাকায় মারা যান।
