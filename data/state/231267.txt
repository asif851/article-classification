
যুক্তরাজ্যের লন্ডনে চোখের চিকিৎসা করাচ্ছেন প্রধানমন্ত্রী শেখ হাসিনা। সফরের প্রথম দুই দিনে তিনি দুই দফা চোখের চিকিৎসকের কাছে গিয়েছেন। বাকি সময় তিনি হোটেলকক্ষে পরিবারের সদস্যদের সঙ্গেই ছিলেন।ছয় দিনের ব্যক্তিগত সফরে গত শুক্রবার বিকেলে লন্ডনে পৌঁছান প্রধানমন্ত্রী। সেখান থেকে সরাসরি তিনি চলে যান পশ্চিম লন্ডনের হিলটন পার্ক লেইন হোটেলে। সফরকালে তিনি ওই হোটেলেই থাকছেন। ছোট বোন শেখ রেহানা ও তাঁর মেয়ে টিউলিপ রেজওয়ানা সিদ্দিক এবং পরিবারের অন্য সদস্যরা হোটেলে প্রধানমন্ত্রীর সঙ্গে সাক্ষাৎ করেন।প্রধানমন্ত্রীর মেয়ে সায়মা ওয়াজেদ পুতুল গত বৃহস্পতিবারই কানাডা থেকে লন্ডনে আসেন। শুক্রবার সন্ধ্যায় মেয়েকে নিয়ে প্রধানমন্ত্রী চোখের চিকিৎসক দেখিয়ে আসেন। গতকাল শনিবার সকালে প্রধানমন্ত্রী আবার চিকিৎসকের কাছে যান। সেখান থেকে সোজা তিনি আবারও হোটেলকক্ষে ফেরেন।যুক্তরাজ্যে বাংলাদেশ হাইকমিশনের প্রেস মিনিস্টার নাদিম কাদির প্রথম আলোকে বলেন, আজ রোববার বিকেলে যুক্তরাজ্যপ্রবাসী বাংলাদেশিদের পক্ষ থেকে প্রধানমন্ত্রীকে একটি সংবর্ধনা দেওয়া হবে। এ ছাড়া প্রধানমন্ত্রীর অন্য কোনো কর্মসূচি আপাতত নেই।নাদিম কাদির জানান, প্রধানমন্ত্রী হোটেলকক্ষেই পরিবারের সদস্যদের সঙ্গে সময় পার করছেন। এর পাশাপাশি যুক্তরাজ্য আওয়ামী লীগের নেতারা মাঝেমধ্যে এসে প্রধানমন্ত্রীর সঙ্গে সাক্ষাৎ করছেন।১৭ জুন বুধবার প্রধানমন্ত্রী বাংলাদেশের উদ্দেশে রওনা হবেন। ১৮ জুন সকালে তাঁর ঢাকায় পৌঁছানোর কথা রয়েছে।
