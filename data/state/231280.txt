
বিএনপির স্থায়ী কমিটির সদস্য মওদুদ আহমদ অভিযোগ করেছেন, রাজনৈতিক প্রতিহিংসার কারণে বিএনপির চেয়ারপারসন খালেদা জিয়ার বিরুদ্ধে দুর্নীতির মামলা চালানো হচ্ছে। আদালত নিরপেক্ষ থাকলে খালেদা জিয়া খালাস পাবেন।
আজ শুক্রবার জাতীয় প্রেসক্লাবে এক আলোচনা সভায় মওদুদ আহমদ এসব কথা বলেন। ডেমোক্রেটিক কাউন্সিল নামের একটি সংগঠন ‘মহান মুক্তিযুদ্ধের চেতনা এবং গণতন্ত্র পুনরুদ্ধারে করণীয়’ শীর্ষক ওই আলোচনা সভার আয়োজন করে।
বিএনপির এই নেতা বলেন, সুষ্ঠু নির্বাচনের পথ উন্মুক্ত করতে হলে এখন থেকেই সবার জন্য সমান সুযোগ (লেভেল প্লেয়িং ফিল্ড) নিশ্চিত করতে হবে। বিএনপি আলাপ আলোচনার মাধ্যমে রাজনৈতিক সংকটের সমাধান চায়। না হলে আন্দোলন ছাড়া উপায় থাকবে না। তিনি বলেন, অনেকে মনে করেন নির্বাচনের তিন মাস বা এক মাস আগে লেভেল প্লেয়িং ফিল্ড থাকলে হলো। কিন্তু এটি যথেষ্ট নয়। এখন থেকেই লেভেল প্লেয়িং ফিল্ড তৈরি করতে হবে। এ জন্য তিনি নির্বাচন কমিশনের ভূমিকা আশা করেন।
মওদুদ বলেন, সংবিধান মানুষের জন্য। একটি সমঝোতা হলে প্রয়োজনে সংবিধান সংশোধন করা যাবে। তিনি সরকারকে একটি নির্বাচনকালীন সরকার নিয়ে আলোচনায় বসার আহ্বান জানান।
বিএনপিকে সভা-সমাবেশ করতে দেওয়ার আহ্বান জানিয়ে মওদুদ বলেন, সরকার বিএনপিকে ভয় পায়। এ কারণে তারা বিএনপিকে সভা-সমাবেশ করতে দেয় না। তিনি অভিযোগ করেন, রাজনৈতিক প্রতিহিংসার কারণে বিএনপির চেয়ারপারসন খালেদা জিয়ার বিরুদ্ধে দুর্নীতির মামলা চালানো হচ্ছে। আদালত নিরপেক্ষ থাকলে খালেদা জিয়া খালাস পাবেন।
অন্যদিকে জাতীয়তাবাদী বন্ধু দল নামের একটি সংগঠন আয়োজিত মানববন্ধনে বিএনপির ভাইস চেয়ারম্যান আব্দুল্লাহ আল নোমান বলেন, নির্বাচনে অংশ নেওয়ার সক্ষমতা বিএনপির আছে। কিন্তু সরকার জোর করে বিএনপিকে নির্বাচনে নিতে চাইলে দল নিজস্ব কৌশল ব্যবহার করবে।
