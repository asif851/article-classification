
নারায়ণগঞ্জের সোনারগাঁ উপজেলার কাঁচপুর এলাকায় সড়ক ও জনপথ অধিদপ্তরের (সওজ) জায়গায় অবৈধভাবে গড়ে ওঠা আট শতাধিক স্থাপনা উচ্ছেদ করা হয়েছে। গতকাল বুধবার এ অভিযান চালানো হয়। এ সময় আওয়ামী লীগের নেতাদের চাপে দলীয় কার্যালয় উচ্ছেদ না করায় ক্ষুদ্র ব্যবসায়ীরা প্রশাসনের সামনেই বিক্ষোভ করেন। অনুসন্ধানে জানা যায়, কাঁচপুর বাসস্ট্যান্ডের দুই পাশে আওয়ামী লীগ ও শ্রমিক লীগের স্থানীয় নেতারা সিন্ডিকেট করে ক্ষুদ্র ব্যবসায়ীদের কাছ থেকে এক থেকে পাঁচ লাখ টাকা অগ্রিম নিয়ে প্রতি দোকান থেকে মাসে ১৫ থেকে ২৫ হাজার টাকা পর্যন্ত ভাড়া নিয়ে টংঘর, ফলের দোকান, কাঁচাবাজার, কাপড়ের দোকান, চায়ের দোকানসহ বিভিন্ন স্থাপনা বসিয়েছে। অভিযোগ রয়েছে, আওয়ামী লীগ ও শ্রমিক লীগের নেতারা এসব দোকান থেকে উত্তোলন করা টাকা থানা-পুলিশ ও সওজ কর্মকর্তাদের মধ্যে ভাগাভাগি করে নিতেন।ফুটপাতের দোকানদার ফল ব্যবসায়ী আবদুল হক, আলম মিয়া, কামাল হোসেন বলেন, ‘দুই লাখ টাকা করে অগ্রিম ও মাসে ২৫ হাজার টাকা ভাড়া দিয়ে নেতাদের কাছ থেকে আমরা দোকান ভাড়া নিয়ে ব্যবসা করছি। দোকান উচ্ছেদের পর নেতারা আমাদের অগ্রিম টাকা ফেরত দেবে না বলে ঘোষণা দিয়েছে। এখন আমরা কোথায় যাব?’এদিকে সওজের জায়গার ওপর অবৈধভাবে গড়ে ওঠা বিভিন্ন স্থাপনা উচ্ছেদ করলেও আওয়ামী লীগের নেতাদের চাপে ইউনিয়ন আওয়ামী লীগের স্থানীয় কার্যালয় উচ্ছেদ করেনি প্রশাসন। এ ঘটনায় ক্ষুব্ধ হয়ে প্রশাসনের কর্মকর্তাদের সামনেই বিক্ষোভ করেন ক্ষুদ্র ব্যবসায়ীরা। ক্ষুদ্র ব্যবসায়ীদের দাবি, ‘আইন সবার জন্য সমান, আমাদের উচ্ছেদ করা হলো অথচ আওয়ামী লীগের কার্যালয় উচ্ছেদ হলো না কেন?’নারায়ণগঞ্জ সড়ক বিভাগের উপবিভাগীয় প্রকৌশলী (ভিটিকান্দি) জাকির আলম জানান, সড়ক ও জনপথের জায়গা অবৈধ দখল করে স্থানীয় চাঁদাবাজেরা দোকানপাট নির্মাণ করে মোটা অঙ্কের চাঁদা আদায় করছে। মন্ত্রণালয়ের নির্দেশে এসব অবৈধ স্থাপনা উচ্ছেদ করা হয়েছে। সোনারগাঁ উপজেলা নির্বাহী কর্মকর্তা (ইউএনও) আবু নাছের ভূঞা জানান, মহাসড়ক যানজটমুক্ত করার লক্ষ্যেই এ অভিযান চালানো হয়েছে। আট শ অবৈধ স্থাপনা উচ্ছেদ করা হয়েছে। অভিযান অব্যাহত থাকবে।উচ্ছেদ অভিযানের নেতৃত্ব দেন নারায়ণগঞ্জের বিচারিক হাকিম আবদুল্লাহ আল জাকী।কাঁচপুর শিল্পাঞ্চল জাতীয় শ্রমিক লীগের সভাপতি আবদুল মান্নান বলেন, ‘আমাদের দলীয় কর্মীরা কিছু দোকানপাট নির্মাণ করে এখানে ব্যবসা করছিল এ কথা সত্য। প্রশাসনকে অনুরোধ করে আওয়ামী লীগ কার্যালয়টি রক্ষা করা হয়েছে।’
