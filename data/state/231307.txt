
নওগাঁর সাপাহার উপজেলায় ব্যাটারিচালিত ইজিবাইকের চাপায় গতকাল শনিবার এক শিশু নিহত হয়েছে। লালমনিরহাটের কালীগঞ্জে গত শুক্রবার ট্রাকের ধাক্কায় এক দোকানি এবং জয়পুরহাটের কালাই উপজেলায় সড়ক দুর্ঘটনায় ট্রাকচালকের এক সহকারী নিহত হয়েছে। আমাদের প্রতিনিধিদের পাঠানো খবর:আদমদীঘি (বগুড়া): নওগাঁর সাপাহারে নানাবাড়ি বেড়াতে এসে ইজিবাইকের নিচে চাপা পড়ে আরমান হোসেন (৩) নামের এক শিশু মারা গেছে। গতকাল সকাল সাড়ে নয়টায় উপজেলার ওড়নপুর গ্রামে এ ঘটনা ঘটে। প্রত্যক্ষদর্শী সূত্রে জানা গেছে, পোরশা উপজেলার কোঁচপুর গ্রামের শহিদুল ইসলাম তাঁর ইজিবাইকে স্ত্রী ও ছেলে আরমানকে নিয়ে ওড়নপুরে শ্বশুড়বাড়ি বেড়াতে আসেন। তাঁর শ্যালক শফিজুল আরমানকে নিয়ে ইজিবাইকে ঘুরতে বের হন তাঁরা। এ সময় নিয়ন্ত্রণ হারিয়ে এটি রাস্তার পাশের একটি গাছের সঙ্গে ধাক্কা খায়। এতে আরমান ইজিবাইকের নিচে পড়ে মারা যায়।লালমনিরহাট: লালমনিরহাট-বুড়িমারী আঞ্চলিক মহাসড়কে ট্রাকের ধাক্কায় আবদুস সামাদ (৫৫) নামের এক পান দোকানি নিহত হয়েছেন। তাঁর বাড়ি কালীগঞ্জ উপজেলার পাইকারটারী গ্রামে। গত শুক্রবার রাত ১০টার দিকে লালমনিরহাটগামী একটি ট্রাকের চালক কালীগঞ্জের চিড়ারমিল মোড়ে নিয়ন্ত্রণ হারিয়ে সড়কের পাশে সামাদের পান দোকানে ধাক্কা মারে। এ সময় সামাদ ট্রাকের ধাক্কায় গুরুতর আহত হওয়ার কিছুক্ষণ পর মারা যান। পরে পুলিশ ট্রাকচালকের সহকারীকে আটক করে।জয়পুরহাট: ক্ষেতলাল-কালাই সড়কে গত শুক্রবার আলুবাহী ট্রাক উল্টে ট্রাকচালকের সহকারী ইলিয়াস আলী (২২) নিহত হয়েছেন। নিহতের বাড়ি বগুড়ার শাহজাহানপুর উপজেলার সাবগাড়ী গ্রামে। সন্ধ্যা সাড়ে সাতটার দিকে কালাই উপজেলার হারুঞ্জা বাজার থেকে একটি ট্রাক আলু নিয়ে ফরিদপুরের দিকে রওনা দেয়। পথে উপজেলার অ্যাঁচার মোড়ে অন্য একটি ট্রাককে সাইড দিতে গিয়ে এটি উল্টে পাশের একটি পুকুরে পড়ে যায়। এতে ইলিয়াস ট্রাকের নিচে চাপা পড়ে নিহত হন। কালাই থানার ওসি রমজান আলী জানান, এ ঘটনায় নিহতের ভাগনে ফারুক আহম্মেদ বাদী হয়ে চালক শামিমকে আসামি করে মামলা করেছেন।
