
 
চট্টগ্রাম নগরের রাস্তায় চলাচল করা গাড়ির মধ্যে ৯২ শতাংশই ছোট আকৃতির (রিকশা, অটোরিকশা ও ব্যক্তিগত গাড়ি)। এসব গাড়ি যাত্রী পরিবহন করে মাত্র ৩০ শতাংশ। বাকি ৭০ শতাংশ যাত্রী পরিবহন করে গণপরিবহন। অথচ মোট গাড়ির মাত্র ৮ শতাংশ গণপরিবহন। ‘চিটাগাং স্ট্র্যাটেজিক আরবান ট্রান্সপোর্ট মাস্টারপ্ল্যান’ (চট্টগ্রাম নগরের কৌশলগত পরিবহন মহাপরিকল্পনা)-এর ওপর অনুষ্ঠিত কর্মশালায় এই তথ্য তুলে ধরেন বাংলাদেশ প্রকৌশল ও প্রযুক্তি বিশ্ববিদ্যালয়ের (বুয়েট) অধ্যাপক শামসুল হক।
গতকাল রোববার নগরের জিইসি মোড় এলাকার একটি হোটেলে যৌথভাবে এ কর্মশালার আয়োজন করে চট্টগ্রাম উন্নয়ন কর্তৃপক্ষ (সিডিএ) ও বিশ্বব্যাংক। সিডিএর সহযোগিতায় বিশ্বব্যাংক নগরের কৌশলগত পরিবহন মহাপরিকল্পনা প্রণয়ন করবে। বর্তমানে ‘ই-জেন কনসালট্যান্ট’ নামের একটি পরামর্শক প্রতিষ্ঠান মহাপরিকল্পনা নিয়ে জরিপ কার্যক্রম পরিচালনা করছে।
কর্মশালায় চট্টগ্রাম নগরের যানজট নিরসনে অযান্ত্রিক যানবাহনগুলো নিয়ন্ত্রণ করার পরামর্শ দেন বুয়েটের অধ্যাপক শামসুল হক। তিনি বলেন, যতই অজনপ্রিয় হোক না কেন, এই সিদ্ধান্ত নিতে হবে। নগরের মোড়গুলোয় গাড়ি থামিয়ে যাতে যাত্রী ওঠানামা করতে না পারে সে জন্য ব্যবস্থা নেওয়ার পরামর্শ দেন তিনি। গণপরিবহনগুলো যথাযথ সেবা দিতে পারছে না উল্লেখ করে তিনি বলেন, শীতাতপ নিয়ন্ত্রিত বাস চালু করা হলে মানুষ গণপরিবহন ব্যবহারে আগ্রহী হবে।
কর্মশালায় অন্য বক্তারা বলেন, চট্টগ্রাম নগরের মূল সড়কগুলোয় গণপরিবহনের চেয়ে অযান্ত্রিক যানবাহনের (রিকশা, ভ্যান ইত্যাদি) সংখ্যা বেশি। এটি যানজটের অন্যতম কারণ। নগরের যানজট নিরসনের জন্য প্রয়োজনে মূল সড়ক থেকে অযান্ত্রিক বাহন তুলে দেওয়ার মতো অজনপ্রিয় সিদ্ধান্ত নিতে হবে।
কর্মশালায় বক্তারা নগরে পর্যাপ্ত বাস ও ট্রাক টার্মিনাল নির্মাণ, শিক্ষা ও শিল্পপ্রতিষ্ঠানের সামনে পদচারী-সেতু (ফুটওভার ব্রিজ) নির্মাণ, বিপণিবিতান ও শিক্ষাপ্রতিষ্ঠানগুলোয় গাড়ি রাখার পর্যাপ্ত জায়গার দাবি জানান। নগরের ওপর চাপ কমাতে আশপাশের উপজেলাগুলোর উন্নয়নে জোর দেন তাঁরা। এ ছাড়া চট্টগ্রামের দোহাজারি, নাজিরহাট পর্যন্ত রেলসেবা উন্নত করার পরামর্শ দেন তাঁরা।
বিশ্বব্যাংকের জ্যেষ্ঠ নগর পরিবহন বিশেষজ্ঞ শিগে সাকাকি বলেন, নগরের পরিবহনব্যবস্থার উন্নয়নে জরিপ কার্যক্রম চলছে। আগামী ডিসেম্বরের মধ্যে এই বিষয়ে পূর্ণাঙ্গ প্রতিবেদন দেওয়া হবে। এর ওপর ভিত্তি করে প্রকল্প বাস্তবায়ন করা হলে যানজট সমস্যা থেকে উত্তরণ সম্ভব হবে।
সিডিএ নগরের সড়ক যোগাযোগের উন্নয়নে ধারাবাহিকভাবে কাজ করে যাচ্ছে বলে কর্মশালায় জানান প্রতিষ্ঠানটির তত্ত্বাবধায়ক প্রকৌশলী কাজী হাসান বিন শামস।
সিটি করপোরেশনের প্রধান প্রকৌশলী লেফটেন্যান্ট কর্নেল মহিউদ্দিন আহমদ বলেন, শহরের ট্রাফিক ব্যবস্থাপনার দায়িত্বে আছে চট্টগ্রাম নগর পুলিশ। যথাযথ ট্রাফিক ব্যবস্থাপনার জন্য এই সংস্থার জনবলকাঠামোয় ‘ট্রাফিক ইঞ্জিনিয়ার’ পদ অন্তর্ভুক্ত করা উচিত বলে তিনি মন্তব্য করেন।
চট্টগ্রাম নগর পুলিশের অতিরিক্ত উপকমিশনার ওয়াহিদুল হক চৌধুরী বলেন, অনেকে ফুটপাত ও রাস্তা অবৈধভাবে দখল করে বসে আছে। এ জন্য পথচারীদের বাধ্য হয়ে রাস্তায় হাঁটতে হচ্ছে।
নারী পোশাকশ্রমিকদের কার্যক্রম পরিচালনা করা সংগঠন ‘অগ্রযাত্রা’র সহসভাপতি নীলিমা আক্তার বলেন, গণপরিবহনে উঠতে গিয়ে নারীরা বিভিন্নভাবে উত্ত্যক্তের শিকার হন। এর প্রতিরোধে পদক্ষেপ নিতে হবে।
কর্মশালায় বক্তব্য দেন ইস্ট ডেল্টা বিশ্ববিদ্যালয়ের উপাচার্য মুহাম্মদ সিকান্দার খান, চট্টগ্রাম বন্দর পর্ষদের সদস্য জাফর আলম ও প্রধান প্রকৌশলী মাহমুদুল হাসান খান, চট্টগ্রাম সিটি করপোরেশনের কাউন্সিলর গিয়াস উদ্দিন, হাসান মুরাদ বিপ্লব, প্রধান নগর পরিকল্পনাবিদ এ কে এম রেজাউল করিম, সিডিএর প্রধান নগর পরিকল্পনাবিদ শাহীনুল ইসলাম খান, বিশ্বব্যাংকের প্রতিনিধি কারলা গঞ্জালেজ, বাংলাদেশ সড়ক পরিবহন মালিক গ্রুপের সহসভাপতি গোলাম রসুল প্রমুখ।
 
