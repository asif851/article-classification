
লক্ষ্মীপুরের রামগতি পৌরসভার আটজন কাউন্সিলর আওয়ামী লীগে যোগ দিয়েছেন। তাঁদের যোগদান উপলক্ষে গতকাল শনিবার সকালে লক্ষ্মীপুর শহরের একটি কমিউনিটি সেন্টারে এক অনুষ্ঠানের আয়োজন করা হয়।আওয়ামী লীগে যোগ দেওয়া কাউন্সিলরেরা হলেন: মো. নিজাম উদ্দিন, মো. বেলাল, মো. মনিরুল ইসলাম, মাহবুবুল আলম, প্রদীপ মজুমদার, রীনা রানী দাস, ফকরুন নাহার ও তৃতীয় প্যানেল মেয়র নাছিমা বেগম।অনুষ্ঠানে প্রধান অতিথি ছিলেন লক্ষ্মীপুর-৪ (রামগতি-কমলনগর) আসনের সংসদ সদস্য মো. আবদুল্লাহ আল মামুন। সভাপতিত্ব করেন রামগতি উপজেলা আওয়ামী লীগের সভাপতি গোলাম মাওলা চৌধুরী। আরও উপস্থিত ছিলেন জেলা আওয়ামী লীগের সাধারণ সম্পাদক মো. মিজানুর রহিম, তথ্য ও গবেষণা সম্পাদক মো. জেবাহ উদ্দিন, লক্ষ্মীপুর সদর উপজেলা পরিষদের চেয়ারম্যান এ কে এম সালাউদ্দিন, কমলনগর উপজেলা আওয়ামী লীগের সভাপতি মো. নুরুল আমিন, সাধারণ সম্পাদক নুরুল আমিন। রামগতি উপজেলা আওয়ামী লীগের সাধারণ সম্পাদক ও রামগতি উপজেলা পরিষদের চেয়ারম্যান আবদুল ওয়াহেদ জানান, জেলা আওয়ামী লীগের সভাপতি এম আলাউদ্দিন মিয়ার হাতে ফুলের তোড়া দিয়ে বিএনপি-সমর্থিত ওই কাউন্সিলরেরা আওয়ামী লীগে যোগ দেন।
