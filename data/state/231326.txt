
ভারত থেকে বিদ্যুৎ আমদানির আনুষ্ঠানিক উদ্বোধন হবে কাল শনিবার। প্রধানমন্ত্রী শেখ হাসিনা কাল বেলা ১১টার দিকে কুষ্টিয়ার ভেড়ামারা থেকে নয়াদিল্লিতে অবস্থানরত ভারতের প্রধানমন্ত্রী মনমোহন সিংয়ের সঙ্গে এক ভিডিও কনফারেন্সের মাধ্যমে যৌথভাবে বিদ্যুৎ আমদানি-রপ্তানির উদ্বোধন ঘোষণা করবেন। পাশাপাশি কাল বাগেরহাটের রামপাল বিদ্যুৎকেন্দ্রের ভিত্তিপ্রস্তরের ফলকও উন্মোচন হবে।এর মধ্যে দিয়ে ৫০০ মেগাওয়াট বিদ্যুতের সঞ্চালন কেন্দ্র আনুষ্ঠানিকভাবে উদ্বোধন হবে। এ উপলক্ষে উপকেন্দ্রের মধ্যে সভা মঞ্চ তৈরি করা হয়েছে। প্রধানমন্ত্রী কাল বেলা ১১টার আগে হেলিকপ্টারে ভেড়ামারায় আসার কথা রয়েছে। এ জন্য দুটি হেলিপ্যাড প্রস্তুত রাখা হয়েছে। হেলিপ্যাডে অবতরণের পর তিনি সভা মঞ্চে ভারতের প্রধানমন্ত্রী মনমোহন সিংয়ের সঙ্গে ভিডিও কনফারেন্সের মাধ্যমে কথা বলবেন। একই সময় রিমোট টিপে উদ্বোধন করবেন ভারত-বাংলাদেশ বিদ্যুৎ সঞ্চালন লাইনের। সঙ্গে সঙ্গে বাংলাদেশ-ভারত বিদ্যুৎ সঞ্চালন কেন্দ্র, ভেড়ামারায় ৩৬০ মেগাওয়াট কম্বাইন্ড সাইকেল বিদ্যুৎকেন্দ্র উদ্বোধন করবেন। এর পাশাপাশি বাগেরহাটের রামপালে মৈত্রী সুপার থারমাল পাওয়ার প্রকল্পের ভিত্তিপ্রস্তর স্থাপনের উদ্বোধন হবে কাল।
মার্বেল পাথর দিয়ে তৈরি করা নামফলকে বাংলা ও ইংরেজিতে পৃথকভাবে লেখা হয়েছে, ‘বাংলাদেশ-ভারত বিদ্যুৎ সঞ্চালন লাইন কেন্দ্র, শুভ উদ্বোধন করেন বাংলাদেশের প্রধানমন্ত্রী শেখ হাসিনা ও ভারতের প্রধানমন্ত্রী মনমোহন সিং।’ এ ছাড়াও ভেড়ামারায় ৩৬০ মেগাওয়াট কম্বাইন্ড সাইকেল বিদ্যুৎকেন্দ্রের ভিত্তিপ্রস্তর এবং বাগেরহাটের রামপালে মৈত্রী সুপার থারমাল পাওয়ার প্রকল্পের ভিত্তিপ্রস্তর স্থাপনের উদ্বোধন করা হবে। উদ্বোধনের নামফলকে তিনটি প্রকল্পরেই নাম রয়েছে।আন্তসংযোগ বিদ্যুৎ প্রকল্পের ব্যবস্থাপক মো. আলমগীর হোসেন মুঠোফোনে প্রথম আলো ডটকমকে বলেন, সব প্রস্তুতি সম্পন্ন করা হয়েছে। তবে রামপাল বিদ্যুৎকেন্দ্রের ব্যাপারে তিনি কিছু জানেন না বলে জানান। এ ব্যাপারে বিদ্যুৎসচিবের সঙ্গে কথা বলতে বলেন তিনি। জেলা প্রশাসক সৈয়দ বেলাল হোসেনও কিছু জানেন না বলে জানান।এ ব্যাপারে জানতে চাইলে বাংলাদেশ-ভারত ফ্রেন্ডশিপ পাওয়ার কোম্পানির চেয়ারম্যান ও বিদ্যুৎসচিব মনোয়ার ইসলাম প্রথম আলো ডটকমকে বলেন, বিদ্যুৎ আমদানি ও রামপাল বিদ্যুৎকেন্দ্রের ভিত্তিপ্রস্তর স্থাপনের জন্য ভারতের প্রধানমন্ত্রীর আলাদা সময় চাওয়া হয়েছিল। কিন্তু তিনি তা দিতে না পারায় দুটি প্রকল্প সম্পর্কেই দুই প্রধানমন্ত্রীর যৌথ ঘোষণা কাল একই দিনে হবে। ২২ অক্টোবর রামপালে বিদ্যুৎকেন্দ্রের ভিত্তিপ্রস্তর স্থাপন করবেন প্রধানমন্ত্রী শেখ হাসিনা।
