
ব্রাহ্মণবাড়িয়ার বাঞ্ছারামপুর উপজেলার তিনটি ইউনিয়নের বিভাজনের কাজ শুরু করেছে প্রশাসন। উপজেলার ছলিমাবাদ, ফরদাবাদ ও মানিকপুর ইউনিয়নে গত মঙ্গলবার থেকে এ বিভাজনের কাজ শুরু হয়।
উপজেলা নির্বাহী কর্মকর্তার কার্যালয় সূত্রে জানা গেছে, ২০১২ সালের ২৫ জানুয়ারিতে উপজেলা উন্নয়ন সমন্বয় পরিষদের সভায় মানিকপুর, ফরদাবাদ ও ছলিমাবাদ ইউনিয়ন বিভক্তির সিদ্ধান্ত হয়। গত বছরের ১৭ ফেব্রুয়ারি সংশোধনক্রমে পুনরায় উপজেলা উন্নয়ন সমন্বয় পরিষদের সভায় সিদ্ধান্ত হয়। গত মঙ্গলবার ওই তিন ইউনিয়নের বিভাজনের কাজ করতে সীমানা নির্ধারণ কর্মকর্তা নিয়োগ করা হয়। সীমানা নির্ধারণ কর্মকর্তারা হলেন ছলিমাবাদ ইউনিয়নে উপজেলা সহকারী কমিশনার (ভূমি) মো. দিদারুল আলম, ফরদাবাদ ইউনিয়নে উপজেলা প্রকৌশলী এ বি এম খোরশেদ আলম এবং মানিকপুর ইউনিয়নে উপজেলা প্রকল্প বাস্তবায়ন কর্মকর্তা মহিদুল আলম।
উপজেলা নির্বাচন কর্মকর্তার কার্যালয় সূত্রে জানা গেছে, ছলিমাবাদ ইউনিয়নে ২৩ হাজার ৬২৭ জন, ফরদাবাদ ইউনিয়নে ১৫ হাজার ২৪৮ জন এবং মানিকপুর ইউনিয়নে ১৫ হাজার ৪৪৬ জন ভোটার আছেন।
মো. দিদারুল আলম বলেন, ‘ছলিমাবাদ ইউনিয়ন বিভক্তির চিঠি পেয়েছি।’ এ বি এম খোরশেদ আলম ও মহিদুল আলম চিঠি যাওয়ার বিষয়টি নিশ্চিত করেন।
 
