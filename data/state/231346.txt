
ময়মনসিংহের ত্রিশালে প্রিজন ভ্যানে গুলি চালিয়ে ও বোমা মেরে পুলিশ খুন করে ছিনিয়ে নেওয়া জেএমবির তিন জঙ্গির মধ্যে দুজনের সন্ধান দিলে মিলবে ১০ লাখ টাকা। প্রতিজনকে ধরিয়ে দিলে মিলবে পাঁচ লাখ টাকা করে। পুলিশ সদর দপ্তরের জনসংযোগ কর্মকর্তা কামরুল আহসান আজ সোমবার প্রথম আলোকে এ তথ্য জানান।গতকাল গাজীপুরের কাশিমপুর কারাগার থেকে ময়মনসিংহের আদালতে নেওয়ার পথে ত্রিশালে প্রকাশ্যে ফিল্মি কায়দায় আসামি ছিনতাই করা হয়। এই তিনজন হলেন রাকিব হাসান ওরফে হাফেজ মাহমুদ ওরফে রাসেল, সালাউদ্দিন ওরফে সজীব ওরফে তৌহিদ ও মিজান ওরফে বোমা মিজান ওরফে জাহিদুল হাসান সুমন। তাঁরা তিনজনই নিষিদ্ধঘোষিত জঙ্গি সংগঠন জামাআতুল মুজাহিদীন বাংলাদেশের (জেএমবি) সঙ্গে যুক্ত। তাঁদের মধ্যে সালাউদ্দিন ও রাকিব মৃত্যুদণ্ডপ্রাপ্ত এবং মিজান যাবজ্জীবন দণ্ডপ্রাপ্ত আসামি।পরে গতকাল বিকেলে রাকিব হাসান ওরফে হাফেজ মাহমুদ (৩৫) টাঙ্গাইলের সখীপুর উপজেলা থেকে গ্রেপ্তার হন। পুলিশের কাছ থেকে ছিনতাই হওয়ার পর ধরা পড়া জেএমবির এই নেতা আজ ভোরে ‘বন্দুকযুদ্ধে’ নিহত হয়েছেন। টাঙ্গাইলের মির্জাপুর থানার ভারপ্রাপ্ত কর্মকর্তা (ওসি) গোলাম মোস্তফা ঘটনার সত্যতা নিশ্চিত করে বলেন, তিনি জেএমবির মজলিসে শুরার সদস্য ছিলেন।গতকাল পুলিশ সদরদপ্তর এই তিনজনকে ধরিয়ে দিলে দুই লাখ টাকা করে পুরস্কার ঘোষণা করেছিল। এ ছাড়া এঁদের ধরিয়ে দিলে ময়মনসিংহ জেলা পুলিশ সুপার মইনুল হক আসামিপ্রতি এক লাখ টাকা পুরস্কার দেওয়ার ঘোষণা দেন।
