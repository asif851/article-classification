
পররাষ্ট্রমন্ত্রী আবুল হাসান মাহমুদ আলী ‘হোয়াইট হাউস কাউন্টারিং ভায়োলেন্ট এক্সট্রিমিজম সামিট’-এর মন্ত্রী পর্যায়ের বৈঠকে যোগদানের লক্ষ্যে আজ মঙ্গলবার যুক্তরাষ্ট্রের রাজধানী ওয়াশিংটন ডিসির উদ্দেশে ঢাকা ত্যাগ করবেন। ১৯ ফেব্রুয়ারি ওয়াশিংটন ডিসিতে মার্কিন পররাষ্ট্র মন্ত্রণালয়ে এ সম্মেলন অনুষ্ঠিত হবে। মার্কিন পররাষ্ট্রমন্ত্রী জন কেরির আমন্ত্রণে বাংলাদেশের পররাষ্ট্রমন্ত্রী ওই সম্মেলনে যোগ দিচ্ছেন। গতকাল সোমবার ঢাকায় পররাষ্ট্র মন্ত্রণালয়ের এক সংবাদ বিজ্ঞপ্তিতে এ কথা জানানো হয়। খবর বাসসের।এটা হবে পররাষ্ট্রমন্ত্রী হিসেবে দায়িত্ব গ্রহণের পর তাঁর প্রথম সরকারিভাবে যুক্তরাষ্ট্র সফর।সম্মেলনের পাশাপাশি ১৯ ফেব্রুয়ারি বাংলাদেশের পররাষ্ট্রমন্ত্রী আবুল হাসান মাহমুদ আলী এবং মার্কিন পররাষ্ট্রমন্ত্রী জন কেরির মধ্যে দ্বিপক্ষীয় বৈঠক অনুষ্ঠিত হবে বলে আশা করা হচ্ছে।
