
ধর্ষণ মামলার আসামি বাহাউদ্দিন ইভানকে ধরতে ৫ জুলাই তাঁর বনানীর ন্যাম ভিলেজের বাড়িতে অভিযানে গিয়েছিল পুলিশ। এ সময় গ্রেপ্তার এড়াতে বাড়ির ছাদে আত্মগোপন করেছিলেন তিনি। পুলিশ চলে যাওয়ার পর বাহাউদ্দিন সাধারণ পোশাকে বাড়ি থেকে বের হয়ে যান।
বাহাউদ্দিনকে গ্রেপ্তারের বিষয়ে আজ শুক্রবার দুপুরের দিকে রাজধানীর কারওয়ান বাজারে নিজেদের মিডিয়া সেন্টারে আয়োজিত ব্রিফিংয়ে এসব তথ্য জানান র‍্যাবের আইন ও গণমাধ্যম শাখার পরিচালক মুফতি মাহমুদ খান।
গতকাল বৃহস্পতিবার বিকেলে নারায়ণগঞ্জের ফতুল্লার পশ্চিম দেওভোগ এলাকায় খালার বাড়ি থেকে বাহাউদ্দিনকে গ্রেপ্তার করে র‍্যাব।
মুফতি মাহমুদ খান বলেন, গ্রেপ্তারের পর বাহাউদ্দিনকে প্রাথমিকভাবে জিজ্ঞাসাবাদ করা হয়েছে। ঘটনার বিষয়ে র‍্যাবের কাছে স্বীকারোক্তি দিয়েছেন তিনি।
র‍্যাবের ব্রিফিংয়ে বলা হয়, বুধবার পুলিশি অভিযানের পর ন্যাম ভিলেজের বাসা থেকে বের হয়ে বনানীর চেয়ারম্যান বাড়ি এলাকায় আত্মগোপন করেন বাহাউদ্দিন। সন্ধ্যায় উত্তরার কাওলা হয়ে দক্ষিণখানে এক আত্মীয়ের বাসায় রাত কাটান। পরদিন (৬ জুলাই) সকালে উত্তরা থেকে নারায়ণগঞ্জে যান। ফতুল্লার পশ্চিম দেওভোগে খালার বাড়িতে ওঠেন বাহাউদ্দিন। গোয়েন্দা তথ্যের ভিত্তিতে র‍্যাব-১১-এর একটি দল বিকেল সাড়ে চারটার দিকে ওই বাসা থেকে তাঁকে গ্রেপ্তার করে।
৫ জুলাই বনানীর ন্যাম ভিলেজের বাসায় পুলিশের অভিযানের কথা বাহাউদ্দিন আগেই কীভাবে জানলেন—সাংবাদিকদের এমন প্রশ্নে র‍্যাবের আইন ও গণমাধ্যম শাখার পরিচালক বলেন, ওই আবাসিক এলাকার বাসাবাড়ির নিরাপত্তাব্যবস্থা বেশ ভালো। সেখানে নিরাপত্তাপ্রহরী থাকেন। বাহাউদ্দিন কোনো না-কোনোভাবে পুলিশ আসার তথ্য জেনে থাকতে পারেন।
র‍্যাবের দাবির বিষয়ে বক্তব্য জানতে পুলিশের গুলশান বিভাগের এক ঊর্ধ্বতন কর্মকর্তার সঙ্গে যোগাযোগ করা হয়। তবে এ ব্যাপারে তিনি কোনো মন্তব্য করতে রাজি হননি।
র‍্যাবের ব্রিফিংয়ে বলা হয়, ব্যবসায়ী বোরহান উদ্দিনের ছেলে বাহাউদ্দিন ঢাকার ক্যামব্রিয়ান স্কুল অ্যান্ড কলেজে নবম শ্রেণি পর্যন্ত পড়ালেখা করেছেন। পরে তিনি তাঁর বাবার ব্যবসা দেখাশোনা করতেন। তাঁর স্ত্রী-সন্তান আছে। ২০০৫ সাল থেকে তিনি মাদক সেবন শুরু করেন। নানান অপকর্মে তাঁর জড়িয়ে পড়ার তথ্য মিলেছে।
জন্মদিনের দাওয়াতের কথা বলে গত মঙ্গলবার রাতে বনানীর ন্যাম ভিলেজের বাসায় ডেকে নিয়ে ধর্ষণের অভিযোগে বাহাউদ্দিনের বিরুদ্ধে বুধবার বনানী থানায় মামলা করেন এক তরুণী অভিনেত্রী। ওই তরুণীর শারীরিক পরীক্ষা গতকাল দুপুরে ঢাকা মেডিকেল কলেজ হাসপাতালে সম্পন্ন হয়েছে।
মামলার এজাহারে ওই তরুণী অভিযোগ করেন, ১১ মাস আগে ফেসবুকে বাহাউদ্দিনের সঙ্গে তাঁর বন্ধুত্ব হয়। মঙ্গলবার রাতে তাঁকে জন্মদিনের অনুষ্ঠানের কথা বলে বাড়িতে আমন্ত্রণ জানান। তিনি বাড়িতে গেলে নেশাজাতীয় দ্রব্য সেবন করিয়ে ধর্ষণ করেন। এরপর রাত সাড়ে তিনটার দিকে বাহাউদ্দিন তাঁকে বাড়ি থেকে বের করে দেন।
আরও  পড়ুন...ধর্ষণের কথা স্বীকার করেছেন বাহাউদ্দিন
