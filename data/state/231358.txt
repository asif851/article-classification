
একের পর এক খুনের ঘটনায় আতঙ্কের জনপদে পরিণত হয়েছে লক্ষ্মীপুর৷ গত সাড়ে পাঁচ মাসে জেলায় ৩৫টি হত্যাকাণ্ডের ঘটনা ঘটেছে। এ অবস্থায় আইনশৃঙ্খলা নিয়ন্ত্রণে যৌথ অভিযান শুরু হয়েছে৷ গত ২৪ ঘণ্টায় জেলার বিভিন্ন স্থান থেকে ৩৯ জনকে গ্রেপ্তার করা হয়েছে৷ এঁদের মধ্যে সাজাপ্রাপ্ত আসািমও রয়েছেন৷গতকাল বুধবার সন্ধ্যায় লক্ষ্মীপুরের পুলিশ সুপার (এসপি) শাহ মিজান শাফিউর রহমান তাঁর কার্যালয়ে সাংবাদিকদের এসব তথ্য জানান। তিনি বলেন, জেলার অস্ত্রধারী সন্ত্রাসী, মাদক ব্যবসায়ীসহ অন্য অপরাধীদের গ্রেপ্তারে পুলিশ, বিজিবি ও ডিবি যৌথ অভিযান চালাচ্ছে। এর মাধ্যমে দু-এক মাসের মধ্যে সন্ত্রাসী বাহিনীগুলো নির্মূল করা সম্ভব হবে।পুলিশ সুপার জানান, সদর উপজেলার দত্তপাড়া গ্রামে স্থানীয় সন্ত্রাসী বাহিনী বিপ্লব বাহিনীর প্রধান বিপ্লবের বাড়িতে গত মঙ্গলবার রাতে অভিযান চালিয়ে একটি বিদেিশ এলজি ও ১৮টি গুলি উদ্ধার করে যৌথ বাহিনী। এ ছাড়া সন্ত্রাসী সলেমান উদ্দিন জিসান, নাছির হোসেন ও কাশেম জিহাদীর বাড়ি এবং আস্তানায়ও অভিযান চালানো হয়৷ কিন্তু তাঁরা যৌথ বাহিনীর উপস্থিতি টের পেয়ে পালিয়ে যান।পুলিশ সুপার জানান, গ্রেপ্তারকৃত সবাই কোনো না কোনো মামলার আসামি৷ এঁদের মধ্যে সাড়ে তিন বছরের সাজাপ্রাপ্ত ইমরান হোসেন (৩০) নামে এক আসামিও রয়েছেন৷ সদর উপজেলার মোজুপুর গ্রাম থেকে তাঁকে গ্রেপ্তার করা হয়৷
