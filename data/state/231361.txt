
রাজধানীর খিলগাঁও রেলগেট এলাকায় নিজের বহন করা ককটেলের বিস্ফোরণে মো. কবির (৩০) নামের এক যুবক আহত হয়েছেন। আজ রোববার সকাল সাড়ে ১০টার দিকে এ ঘটনা ঘটে।
খিলগাঁও থানার ভারপ্রাপ্ত কর্মকর্তা (ওসি) মুস্তাফিজ ভূঁইয়া প্রথম আলোকে বলেন, মো. কবির একটি বেসরকারি প্রতিষ্ঠানের হয়ে পণ্য পরিবেশকের কাজ করতেন। আজ সকালে খিলগাঁওয়ের আমানুল্লাহ সুপার মার্কেট থেকে একটি বড় কার্টন নিয়ে তিনি ইসলামপুর যাচ্ছিলেন। এ সময় কার্টনের ভেতরে থাকা ককটেল বিকট শব্দে বিস্ফোরিত হয়। এতে কবিরের বাঁ হাতের তালু ও কবজি এবং বাঁ পায়ের পাতায় জখম হয়। পরে কবিরকে উদ্ধার করে স্থানীয় একটি হাসপাতালে প্রাথমিক চিকিৎসা দেওয়া হয়। কবিরকে পুলিশ হেফাজতে ঢাকা মেডিকেল কলেজ হাসপাতালে পাঠানো হয়েছে।
ওসি মুস্তাফিজ ভূঁইয়া আরও জানান, কার্টনটির ভেতরে কয়টি ককটেল ছিল তা এখনো জানা যায়নি। তবে ককটেলগুলো শক্তিশালী ছিল। এতে সাধারণ মানুষের বড় ধরনের ক্ষতি হওয়ার আশঙ্কা ছিল।
