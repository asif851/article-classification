
১২ পাউন্ড সাপের বিষসহ পাঁচ ব্যক্তিকে আটক করেছে ঢাকা মহানগর পুলিশের গোয়েন্দা শাখা (ডিবি-উত্তর)।
গতকাল সোমবার রাতে ওই পাঁচ ব্যক্তিকে আটক করা হয়। আজ মঙ্গলবার সকালে ঢাকা মহানগর পুলিশের (ডিএমপি) পক্ষ থেকে গণমাধ্যমে পাঠানো মোবাইল ফোনের খুদে বার্তায় এই তথ্য জানানো হয়।
এ ছাড়া জাল মুদ্রা তৈরির সঙ্গে জড়িত থাকার অভিযোগে পাঁচ ব্যক্তিকে আটক করার কথা জানিয়েছে ডিবি।
ডিবি বলছে, আটক ব্যক্তিদের কাছ থেকে বিপুল পরিমাণ জাল মুদ্রা, জাল মুদ্রা তৈরির সরঞ্জাম ও উপকরণ উদ্ধার করা হয়েছে।
ঘটনা দুটির বিষয়ে বিস্তারিত তথ্য জানায়নি পুলিশ। আটক হওয়া ব্যক্তিদের নাম-পরিচয়ও জানানো হয়নি।
বিস্তারিত তথ্য জানাতে আজ সাংবাদিকদের ব্রিফ করার কথা ডিবির।
