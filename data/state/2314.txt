
সিরাজগঞ্জের শাহজাদপুর উপজেলায় সড়ক দুর্ঘটনায় তিনজন নিহত হয়েছেন। আজ শনিবার ঈদের দিন ভোর সাড়ে পাঁচটার দিকে নগরবাড়ি-বগুড়া মহাসড়কে উপজেলার তালগাছি করতোয়া কলেজের সামনে এ দুর্ঘটনা ঘটে।
নিহত ব্যক্তিরা হলেন গরু ব্যবসায়ী শাহজাদপুর উপজেলার বাতিয়ারপাড়া গ্রামের মো. সিদ্দিক হোসেন (৪৫) ও উল্লাপাড়া উপজেলার ডুবডাঙ্গা গ্রামের গরু ব্যবসায়ী ইব্রাহীম খলিল (৫০) এবং অটোরিকশাচালক মো. জামাল হোসেন (৪২)।
শাহজাদপুর থানার উপপরিদর্শক (এসআই) নুরুল হুদা জানান, গরু ব্যবসায়ী সিদ্দিক ও ইব্রাহীম চট্টগ্রামে গরু বিক্রি করে বাড়ি ফিরছিলেন। তাঁরা প্রথমে বাসে করে এসে তালগাছি বাসস্ট্যান্ডে নামেন। পরে একটি অটোরিকশায় করে তাঁরা বাড়ি ফিরছিলেন। অটোরিকশাটি মহাসড়কের তালগাছি করতোয়া কলেজের সামনে পৌঁছালে অজ্ঞাতনামা একটি গাড়ি সামনে থেকে অটোরিকশাটিকে চাপা দিয়ে পালিয়ে যায়। অটোরিকশাটি দুমড়েমুচড়ে যায়। ঘটনাস্থলেই গরু ব্যবসায়ী ইব্রাহীম মারা যান। চালক জামাল ও অপর গরু ব্যবসায়ী সিদ্দিক মারা যান শাহজাদপুর স্বাস্থ্য কমপ্লেক্সে নেওয়ার পথে।
ঈদের আগের দিন গতকাল শুক্রবার দেশের বিভিন্ন স্থানে সড়ক দুর্ঘটনায় ১৩ জন মারা যান।
আরও পড়ুন... 
সড়কে মৃত্যুর মিছিল, নিহত ১৩
