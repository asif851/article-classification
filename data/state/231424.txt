
রংপুরের কাউনিয়া উপজেলায় শনিবার রাতে ঢাকাগামী রংপুর এক্সপ্রেসের ধাক্কায় গরুবাহী একটি নছিমনে থাকা চারজন নিহত হয়েছেন। আহত হয়েছেন আরও চারজন। এ ঘটনায় সাতটি গরুও মারা গেছে।
নিহত ব্যক্তিরা হলেন: কাউনিয়ার হারাগাছ পৌরসভার মেনাজ বাজার এলাকার হাফিজার রহমান (২৫), আবু বক্কর (৩৫), মুকুল মিয়া (২৬) ও তাঁর ভাই আজিজার রহমান (৩০)। হতাহতরা কাউনিয়ার টেপামধুপুর হাট থেকে গরু কিনে নছিমন নিয়ে হারাগাছের দিকে যাচ্ছিলেন।
কাউনিয়া থানার ভারপ্রাপ্ত কর্মকর্তা (ওসি) আবদুল কাদের জিলানি বলেন, শনিবার রাত সাড়ে নয়টার দিকে কাউনিয়ার মানাসপুরের শিবুকুঠিরপাড় রেলক্রসিং পার হওয়ার সময় গরুবাহী নছিমনের ইঞ্জিন বিকল হয়ে পড়ে। এ সময় রংপুর থেকে আসা ট্রেনটি নছিমনটিকে ধাক্কা দিলে ঘটনাস্থলে চারজন নিহত ও চালকসহ চারজন আহত হয়। এ ঘটনায় সাতটি গরুও মারা গেছে।
