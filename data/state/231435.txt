
নেত্রকোনার খালিয়াজুরী উপজেলার সদর ইউনিয়নে ভোট গণনার সময় গুলিবিদ্ধ হয়ে আওয়ামী লীগের একজন কর্মী নিহত হয়েছেন। আজ মঙ্গলবার সন্ধ্যা সাতটার দিকে আদাউড়া সরকারি প্রাথমিক বিদ্যালয় ভোটকেন্দ্রের বাইরে এ ঘটনা ঘটে। নিহত ব্যক্তির নাম গোলাম আবু কাউছার ওরফে কাউছার মিয়া (৩২)। তিনি খালিয়াজুরী সদর ইউনিয়নের আওয়ামী লীগ মনোনীত চেয়ারম্যান প্রার্থী ও গোলাম আবু ইছাহাকের ছোট ভাই। তবে তাঁদের আরেক ভাই আরিফুল ইসলাম অভিযোগ করেছেন, পুলিশের গুলিতে কাউছার নিহত হয়েছেন। নেত্রকোনার অতিরিক্ত পুলিশ সুপার হাবিবুর রহমান প্রামাণিক গুলিতে একজন নিহত হওয়ার বিষয়টি প্রথম আলোকে নিশ্চিত করেন। তবে কি কারণে গুলি করা হয়েছে বা কারা গুলি করেছে, সে ব্যাপারে তাৎ​ক্ষণিকভাবে নিশ্চিত হতে পারেনি পুলিশ। রাত আটটার দিকে আবু ইছাহাককে ফোন করা হলে তিনি প্রথম আলোকে বলেন, ‘শুনেছি আমার ভাই গুলিবিদ্ধ হয়েছে। আমি ঘটনাস্থলে যাচ্ছি।’ অপর প্রশ্নের জবাবে তিনি বলেন, ‘ফলাফল ঘোষণা করতে দেরি হওয়ায় আমার লোকেরা একটু ঝামেলা করেছিল।’ এদিকে প্রত্যক্ষদর্শী কয়েকজনের সঙ্গে কথা বলে জানা যায়, ফল প্রকাশ করতে দেরি হওয়ায় কেন্দ্রের বাইরে অপেক্ষমাণ আওয়ামী লীগ প্রার্থীর সমর্থকেরা উত্তেজিত হয়ে উঠলে তাদের সঙ্গে পুলিশের পাল্টাপাল্টি ধাওয়া শুরু হয়। এ সময় পুলিশ গুলি ছুড়লে কাউছার গুলিবিদ্ধ হন। পরে তাঁকে খালিয়াজুরী উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাঁকে মৃত ঘোষণা করেন। নেত্রকোনা জেলা প্রশাসক মো. মুশফিকুর রহমান প্রথম আলোকে বলেন, ‘শুনেছি আওয়ামী লীগের একজন চেয়ারম্যান প্রার্থীর ভাই গুলিবিদ্ধ হয়ে মারা গেছেন। তবে কীভাবে, কার গুলিতে তিনি মারা গেছে, তা এখনো স্পষ্ট নয়। আমি ঘটনাস্থলে যাচ্ছি।’
