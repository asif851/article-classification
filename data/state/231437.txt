
বিভিন্ন শিক্ষাপ্রতিষ্ঠানে শিক্ষার্থীদের ভর্তি ফি এবং মাসিক বেতন বাড়ানোয় উদ্বেগ প্রকাশ করেছে কনজুমারস অ্যাসোসিয়েশন অব বাংলাদেশের (ক্যাব)। শিক্ষাপ্রতিষ্ঠানের অবৈধ ভর্তি-বাণিজ্য বন্ধ করার পাশাপাশি দোষী ব্যক্তিদের বিরুদ্ধে যথাযথ ব্যবস্থা নিতে প্রশাসনের প্রতি দাবি জানিয়েছেন সংগঠনের নেতারা। গতকাল শুক্রবার গণমাধ্যমে পাঠানো ক্যাবের চট্টগ্রাম বিভাগীয় ও নগর কমিটির বিবৃতিতে এসব দাবি জানানো হয়।বিবৃতিতে বলা হয়, সরকারি বিদ্যালয়ে আসনসংখ্যা বৃদ্ধির কথা বলা হলেও প্রকৃতপক্ষে বিভিন্ন কোটার কারণে সাধারণ শিক্ষার্থীরা বর্ধিত আসনগুলোতে ভর্তি হওয়ার সুযোগ পায় না। অন্যদিকে চট্টগ্রাম সিটি করপোরেশন, চট্টগ্রাম উন্নয়ন কর্তৃপক্ষ, চট্টগ্রাম বন্দর কর্তৃপক্ষ এবং বিভিন্ন সংস্থার পরিচালিত বিদ্যালয়গুলোতে বেতন ও ভর্তির ফি প্রায় দ্বিগুণ করা হয়েছে। এ নিয়ে অভিভাবক ও শিক্ষার্থীরা দুশ্চিন্তার মধ্যে রয়েছেন।বর্ধিত ফি কমানো এবং দায়ী ব্যক্তিদের বিরুদ্ধে কঠোর ব্যবস্থা নেওয়ার দাবি জানানো হয় বিবৃতিতে। বিবৃতিতে স্বাক্ষর করেন ক্যাবের কেন্দ্রীয় নির্বাহী কমিটির সহসভাপতি এস এম নাজের হোসাইন, চট্টগ্রাম বিভাগীয় সাধারণ সম্পাদক কাজী ইকবাল বাহার ছাবেরী, মহানগর কমিটির সভাপতি জেসসিন সুলতানা ও সাধারণ সম্পাদক অজয় মিত্র।নাজের হোসাইন বলেন, ভর্তির ফি ও বেতন যে হারে বাড়ানো হয়েছে তা মধ্যবিত্ত ও নিম্নমধ্যবিত্তদের নাগালের বাইরে। এ অবস্থার পরিবর্তন হওয়া দরকার।
