
দৌলতদিয়া ফেরিঘাটের চার নম্বর ঘাট দিয়ে সীমিতভাবে যান চলাচল শুরু হয়েছে। আজ রাত পৌনে দশটার দিকে এই যান চলাচল শুরু হয়। তবে এখনো দুটি ঘাট পুরোপুরি বন্ধ রয়েছে। আর তিন নম্বর ঘাট দিয়ে আগে থেকেই সীমিতভাবে যান চলাচল চালু ছিল।
বিআইডব্লিউটিসি দৌলতদিয়া কার্যালয়ের ব্যবস্থাপক (বাণিজ্য) শফিকুল ইসলাম রাতে প্রথম আলোকে জানান, পৌনে দশটার দিকে কে টাইপ ফেরি ‘কপোতীর’ মাধ্যমে সীমিতভাবে যান চলাচল শুরু হয়েছে। এর আগে তিনি জানিয়েছিলেন, আজ রাতের মধ্যেই একটি ঘাট চালুর জন্য তাঁরা কাজ করে যাচ্ছেন।
এদিকে সব ঘাট চালুর জন্য সংস্কার কাজ চলার মধ্যেই পদ্মায় আবারও ভাঙন শুরু হয়। সোমবার দিবাগত রাতে ১ ও ২ নম্বর ঘাট এলাকার আরও প্রায় ১২০ ফুট অংশ পদ্মায় বিলীন হয়ে গেছে। গত ২৭ জুলাই দৌলতদিয়ার ৪ নম্বর ঘাটটি বন্ধ হয়ে যায়। এরপর ৩১ জুলাই ২ নম্বর এবং ৫ আগস্ট ১ নম্বর ঘাটেও ফেরি চলাচল বন্ধ হয়ে যায়। গত কয়েক দিন ধরে ৩ নম্বর ঘাটের একটি মাত্র র‌্যাম দিয়ে কোনোরকমে ছোট গাড়ি আর অ্যাম্বুলেন্স পারাপার হচ্ছিল।
বাংলাদেশ অভ্যন্তরীণ নৌপরিবহন কর্তৃপক্ষ (বিআইডব্লিউটিএ) আরিচা কার্যালয়ের উপসহকারী প্রকৌশলী শাহ আলম জানান, সোমবার দিবাগত রাতে ১ নম্বর ফেরিঘাট সড়ক ও ঘাটের প্রায় ৮০ ফুট অংশ পদ্মায় বিলীন হয়। সোমবার সন্ধ্যা পর্যন্ত দুই নম্বর ঘাটটি কিছুটা ঠিক করা হলেও, ভাঙন অব্যাহত থাকায় এবং তীব্র স্রোতের কারণে রাত সাড়ে আটটার দিকে একটি ফেরি ভেড়ার চেষ্টা করেও পারেনি। রাতে ওই ঘাটের আরও প্রায় ৪০ ফুট নদীতে ভেঙে যায়।
দুই নম্বর ঘাটের পন্টুনের লস্কর শামসুল আলম জানান, সোমবার সন্ধ্যায় ঘাটের প্রাথমিক কাজ শেষ করে ফেরি ভেড়ানোর নির্দেশ পেলে রাত সাড়ে আটটার দিকে কেটাইপ ফেরি ‘কপোতী’ যাত্রী ও ছোট গাড়ি নিয়ে ঘাটে ভেড়ার চেষ্টা করে। কিন্তু ঘাটে তীব্র স্রোতে ‘আলাদ’ (বিশেষ ধরনের রশি) ছিঁড়ে ফেরিটি ভাটিতে ভেসে যায়। পরে চেষ্টা করে তিন নম্বর ঘাটে ভেড়ানো হয়।
ঘাটের এই অচলাবস্থা না কাটায় দৌলতদিয়ায় আজ মঙ্গলবার বিকেল পর্যন্ত তিন শতাধিক যানবাহন আটকে ছিল। এর মধ্যে শতাধিক বাস ও ট্রাক আটকে রয়েছে প্রায় এক সপ্তাহ ধরে। একেকটি ফেরি ঘাটে ভিড়ছে প্রায় দেড়-দুই ঘণ্টা পর। এতে তাদের চরম দুর্ভোগে পড়তে হচ্ছে।
সাতক্ষীরার ভোমরা থেকে আসা ট্রাক চালক মিঠু সরদার জানান, গত বৃহস্পতিবার রাতে তারা ঘাটে যানজটে আটকা পড়েন। ফেরির টিকিট হাতে পাওয়ার পরও ফেরিতে উঠতে পারেননি। ফেরিতে বড় গাড়ি পারাপার বন্ধ হওয়ায় ঘাটেই পড়ে আছেন। যশোর থেকে সবজি নিয়ে ঢাকার উদ্দেশ্যে রওনা দিয়ে গত শনিবার সন্ধ্যায় ঘাটে পৌঁছে ট্রাক চালক খোকন নদী পাড়ি দিতে না পেরে, বাধ্য হয়ে পরদিন কম দামে কাঁচা পণ্যগুলো রাজবাড়ী গিয়ে বিক্রি করেন।
এর আগে মঙ্গলবার বিকেলে দৌলতদিয়া কার্যালয়ের ব্যবস্থাপক (বাণিজ্য) শফিকুল ইসলাম প্রথম আলোকে জানান, ‘৩ নম্বর ঘাটের আংশিক দিয়ে সীমিত আকারে ফেরি পারের সঙ্গে ৪ নম্বর ঘাটটি মঙ্গলবার রাতে চালুর চেষ্টা চলছে। এ ছাড়া ২ নম্বর ঘাটটি মোটামুটি চলাচলের উপযোগী থাকলেও তীব্র স্রোতের কারণে ফেরি ভিড়তে না পারায় কার্যত বন্ধ রয়েছে। আর ১ নম্বর ঘাটের ভাঙন অব্যাহত থাকায় সেটি এই মুহূর্তে চালু করা যাচ্ছে না।’
এদিকে, ঘাট ও সড়ক মেরামতে নিম্নমানের ইট ব্যবহারের অভিযোগ উঠেছে। নাম প্রকাশ না করার শর্তে স্থানীয় কয়েকজন বলেন, ঘাটের ভাঙন ঠেকাতে গাব গাছের বল্লি ও বাঁশ দিয়ে পাইলিং করা হয়েছে। এই পাইলিং টিকবে কি না তা নিয়ে সন্দেহ আছে। এ ছাড়া সড়কের কাজে যে ইট ব্যবহার করা হচ্ছে তার মানও ভালো নয় বলে জানান তারা।
সংস্কার কাজে নিয়োজিত শ্রমিক সর্দার আবদুল জববার বলেন, ‘বর্তমানে অধিকাংশ ইটভাটা তলিয়ে গেছে। ভাটা থেকে জরুরি কাজে এই ইট আনা হয়েছে। তবে প্রথম শ্রেণির না হলেও খারাপ ইট নয়।’
সওজ রাজবাড়ীর উপসহকারী প্রকৌশলী ও কাজের তদারকি কর্মকর্তা মাহবুবুর রহমান দাবি করেন, বৃষ্টি ও বন্যার পানি পাওয়ায় ইটের রং এ রকম দেখা যাচ্ছে। তবে মান খারাপ মানতে নারাজ তিনি। দুই একটির সমস্যা থাকতে পারে। এ জন্য কাজের কোনো ক্ষতি হবে না বলে তিনি জানান।
