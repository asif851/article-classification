
সোনার দাম দুই সপ্তাহের ব্যবধানে আবারও কমল। মানভেদে এবারে দাম কমেছে ভরিপ্রতি ১ হাজার ২২৫ টাকা পর্যন্ত।
নতুন দামে কাল বৃহস্পতিবার থেকে স্বর্ণ বিক্রি হবে বলে জানিয়েছে বাংলাদেশ জুয়েলার্স সমিতি (বাজুস)। গয়না ব্যবসায়ীদের এই সংগঠনটি আজ বুধবার সন্ধ্যায় সংবাদ বিজ্ঞপ্তির মাধ্যমে বিষয়টি নিশ্চিত করেছে।এর আগে সর্বশেষ গত ২২ জুলাই সোনার দাম কমেছিল।বাজুসের নতুন মূল্যতালিকা অনুযায়ী, সবচেয়ে ভালো মানের অর্থাৎ ২২ ক্যারেটের স্বর্ণ কাল থেকে প্রতি ভরি ৪১ হাজার ৭৫৭ টাকায় কিনতে পারবেন ক্রেতারা। আজ পর্যন্ত এই স্বর্ণ কিনতে ৪২ হাজার ৯৮২ টাকা খরচ করতে হয়েছে।২১ ক্যারেটের স্বর্ণের ভরি আজ পর্যন্ত ৪০ হাজার ৮৮২ টাকা ছিল। কিন্তু কাল থেকে কেনা যাবে ৩৯ হাজার ৬৫৭ টাকায়। প্রতি ভরি ১৮ ক্যারেটের স্বর্ণ কাল থেকে বিক্রি হবে ৩৩ হাজার ৯ টাকায়। আজ পর্যন্ত এর দাম ছিল ৩৪ হাজার ২৩৪ টাকা। ২২ হাজার ৮৬১ টাকার বদলে সনাতন পদ্ধতির প্রতি ভরি সোনা কাল থেকে ২১ হাজার ৮৭০ টাকায় বিক্রি হবে।এদিকে সোনার দাম কমার সঙ্গে সঙ্গে কমে যাচ্ছে রুপার দামও। প্রতি ভরি রুপার দাম আজ পর্যন্ত ছিল ৯৯১ টাকা। কাল থেকে তা বিক্রি হবে ৯৩৩ টাকায়। অর্থাৎ প্রতি ভরিতে রুপার দাম কমেছে ৫৮ টাকা।বাজুস বলছে, আন্তর্জাতিক বাজারের সঙ্গে সংগতি রেখে দেশের বাজারেও সোনার দাম পুনর্নির্ধারণ করা হয়েছে।
