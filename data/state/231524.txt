
ঢাকার কেরানীগঞ্জের কামাল হত্যা ও পরাগ অপহরণ মামলার আসামি মোক্তার হোসেন আমীর পুলিশের হেফাজত থেকে হাতকড়াসহ পালিয়ে গেছেন। আজ বৃহস্পতিবার ঢাকার সপ্তম অতিরিক্ত জেলা জজ আদালতে মামলাটির তারিখ ধার্য ছিল।
আদালত সূত্রে জানা গেছে, মামলায় হাজিরা দেওয়ার জন্য আসামি মুক্তার হোসেন আমীরকে আজ কাশিমপুর কারাগার থেকে আনা হয়। তাঁকে জেলা জজ আদালতে পুলিশের হেফাজতখানায় রাখা হয়। আদালতে হাজির করার আগেই পুলিশের চোখ ফাঁকি দিয়ে তিনি হাতকড়াসহ পালিয়ে যান। এ ঘটনায় কোতোয়ালি থানায় তাঁর বিরুদ্ধে মামলা করা হয়েছে। আসামি মুক্তার হোসেন আমীর কেরানীগঞ্জের পরাগ অপহরণসহ কয়েকটি মামলার আসামি।
আদালতের পুলিশ পরিদর্শক মো. আসাদুজ্জামান প্রথম আলোকে বলেন, আসামি পালিয়ে যাওয়ায় কর্তব্যরত পুলিশ সদস্যদের অবহেলা আছে কি না, তা জানতে তদন্ত কমিটি গঠন করা হয়েছে। দায়ী ব্যক্তিদের বিরুদ্ধে ব্যবস্থা নেওয়া হবে। পাশাপাশি আসামিকে গ্রেপ্তারের চেষ্টা চলছে।
কোতোয়ালি থানার ভারপ্রাপ্ত কর্মকর্তা (ওসি) আবুল হোসেন প্রথম আলোকে বলেন, মোক্তার হোসেন আমীরের বিরুদ্ধে মামলা হয়েছে। সদর কোর্ট আদালতের উপপরিদর্শক বাহাছ উদ্দিন বাদী হয়ে এই মামলা করেছেন।
