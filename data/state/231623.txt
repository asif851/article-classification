
দিনাজপুরের ঘোড়াঘাট উপজেলায় এক ব্যক্তি খুন হওয়ার ঘটনায় ছোট ভাই, তাঁর স্ত্রী ও ছেলেকে গ্রেপ্তার করেছে পুলিশের গোয়েন্দা শাখার (ডিবি) সদস্যরা। আজ শুক্রবার ভোরে গাজীপুর জেলার কালিয়াকৈর থেকে তাঁদের গ্রেপ্তার করা হয়।
গ্রেপ্তার হওয়া ব্যক্তিরা হলেন উপজেলার বিন্যাগাড়ি গ্রামের আলী আকবর ওরফে লাল মিয়া (৪৫), তাঁর স্ত্রী পিয়ারা বেগম (৩৮) ও ছেলে রবিউল আউয়াল (১৬)। দিনাজপুর ডিবি কার্যালয় বলছে, বিন্যাগাড়ি গ্রামের আশরাফুল ইসলামের সঙ্গে তাঁর ছোট ভাই আলী আকবরের জমি নিয়ে অনেক দিন ধরে বিরোধ চলছিল। গত বছর ৩০ অক্টোবর এ নিয়ে ঝগড়াঝাঁটির একপর্যায়ে আলী আকবর তাঁর স্ত্রী পিয়ারা বেগম এবং তাঁদের ছেলে রবিউল আউয়াল লাঠি দিয়ে আশরাফুলকে বেদম পিটুনি দেন। এতে ঘটনাস্থলে আশরাফুল মারা যান। ওই দিন আশরাফুলের ছেলে মনিরুজ্জামান বাদী হয়ে ঘোড়াঘাট থানায় ওই তিনজনের বিরুদ্ধে একটি হত্যা মামলা করেন। গত ২০ ফেব্রুয়ারি মামলাটি দিনাজপুর ডিবির কাছে স্থানান্তর করা হয়। আজ ভোরে ডিবির উপপরিদর্শক (এসআই) বজলুর রশীদের নেতৃত্বে একটি দল তাঁদের গ্রেপ্তার করে।
