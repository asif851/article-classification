
দুর্নীতি প্রতিরোধ সপ্তাহ উপলক্ষে নেত্রকোনায় দুর্নীতিবিরোধী চিত্রাঙ্কন প্রতিযোগিতা অনুষ্ঠিত হয়েছে। গতকাল মঙ্গলবার সকাল সাড়ে ১০টার দিকে শহরের সাতপাই এলাকায় আদর্শ বালিকা উচ্চবিদ্যালয়ের সম্মেলন কক্ষে জেলা দুর্নীতি প্রতিরোধ কমিটি এ কর্মসূচির আয়োজন করে। এতে শহরের বিভিন্ন শিক্ষাপ্রতিষ্ঠানের সততা সংঘের ৩০ জন শিক্ষার্থী-সদস্য অংশ নেন। প্রতিযোগিতা শেষে একই স্থানে আলোচনা সভা হয়। জেলা দুর্নীতি প্রতিরোধ কমিটির সভাপতি বেগম রোকেয়ার সভাপতিত্বে ও সাধারণ সম্পাদক আলী আমজাদ খানের পরিচালনায় বক্তব্য দেন শিক্ষাবিদ মতীন্দ্র সরকার, এন আকন্দ আলিয়া মাদ্রাসার অধ্যক্ষ আবদুল বাতেন, নারীনেত্রী কোহিনুর বেগম, বিদ্যালয়ের প্রধান শিক্ষক লুৎফুল হায়দার ফকির প্রমুখ। 
