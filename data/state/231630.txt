
মন্ত্রিসভা থেকে জাতীয় পার্টির (জাপা) নেতাদের পদত্যাগের বিষয়ে দলের সিদ্ধান্ত মেনে নেবেন বলে জানিয়েছেন দলের প্রেসিডিয়াম সদস্য ও শ্রম প্রতিমন্ত্রী মুজিবুল হক চুন্নু।আজ সোমবার সচিবালয়ে নিজ দপ্তরে এ-সংক্রান্ত প্রশ্নের জবাবে মুজিবুল হক বলেন, ‘দল সিদ্ধান্ত নিলে আমি অবশ্যই পদত্যাগ করব। আমি কাল সংসদীয় কমিটির সভায় ছিলাম না। আমি যতটুকু জেনেছি, বিষয়টি নিয়ে আলোচনা হয়েছে। তবে এ ব্যাপারে কোনো সিদ্ধান্ত হয়েছে বলে আমার জানা নেই।’প্রতিমন্ত্রী আরও বলেন, ‘যে বিষয়টি নিয়ে প্রশ্ন উঠেছে, আমার কাছে মনে হয় না এটা কোনো সমস্যা। এতে আইনগতভাবে সমস্যা হয়নি এবং বর্তমান প্রচলিত আইনের ব্যত্যয় ঘটেনি।’
জনগণের ভোটে নির্বাচিত প্রতিনিধিদের মধ্যে যাঁরা সংসদে যান না, তাঁদের প্রতি ইঙ্গিত করে মুজিবুল হক বলেন, ‘দিনের পর দিন সংসদে না যাওয়া ভালো, নাকি সরকারের সঙ্গে কাজ করা, সহযোগিতা করা ভালো?’
গতকাল রোববার জাপার সংসদীয় দলের বৈঠকে মন্ত্রিসভা থেকে জাতীয় পার্টির নেতাদের পদত্যাগ করানোর বিষয়ে এরশাদ ও রওশন একমত হয়েছেন বলে দলীয় সূত্র জানায়।
বৈঠক ছিলেন এমন একাধিক নেতা প্রথম আলোকে জানান, বৈঠকে এইচ এম এরশাদ, রওশন এরশাদসহ বেশ কয়েকজন সাংসদ বলেছেন, দেশের মানুষ জাতীয় পার্টিকে বিরোধী দল মনে করে না। কারণ সরকারের মন্ত্রিসভায় তাদের মন্ত্রী ও প্রতিমন্ত্রী রয়েছেন। তাঁরা এ অধিবেশনে জোরালোভাবে বিরোধী দলের ভূমিকা পালন করতে চান। সে জন্য দলের যে তিনজন নেতা সরকারের মন্ত্রী-প্রতিমন্ত্রীর দায়িত্বে আছেন, তাঁদের পদত্যাগ করতে দলীয়ভাবে অনুরোধ জানানোর নীতিগত সিদ্ধান্ত নেওয়া হয়।
বৈঠকে পানিসম্পদমন্ত্রী আনিসুল ইসলাম মাহমুদ ও স্থানীয় সরকার প্রতিমন্ত্রী মসিউর রহমান বলেন, বিষয়টি পদত্যাগের আগে প্রকাশ করা যাবে না। প্রকাশ হলে পদত্যাগের আগে মন্ত্রী হিসেবে তাঁদের গুরুত্ব কমে যাবে।
