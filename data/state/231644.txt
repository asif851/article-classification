
ঢাকা উত্তর সিটি করপোরেশন হাসপাতালের সামনে গরুর হাট বসানোর অনুমতি দিয়ে ‘ক্রিমিনাল অফেন্স’ করেছে এবং ওই সিটি করপোরেশনের প্রশাসক একজন ক্রিমিনাল ও কাণ্ডজ্ঞানহীন ব্যক্তি।আজ বুধবার স্বাস্থ্য মন্ত্রণালয়ের সভাকক্ষে হাসপাতালের সামনে পশুর হাট বসানো নিয়ে করা সংবাদ সম্মেলনে এভাবেই ক্ষোভ ঝাড়লেন স্বাস্থ্যমন্ত্রী মোহাম্মদ নাসিম। রাজধানীর শেরেবাংলা নগর এলাকায় হাসপাতালের সামনে গরুর হাট বসানোর অনুমতি দিয়েছিল ঢাকা উত্তর সিটি করপোরেশন। এতে ওই এলাকায় অবস্থিত আটটি হাসপাতালের রোগীদের দুর্ভোগে পড়তে হয়।সংবাদ সম্মেলনে ঢাকা উত্তর সিটি করপোরেশনের প্রশাসকের উদ্দেশে স্বাস্থ্যমন্ত্রী নাসিম বলেন, কোন স্বার্থের বিনিময়ে তিনি রোগীদের অন্যায়ভাবে এমন কষ্ট দিয়েছেন, তা জানি না। তবে এমন দায়িত্বজ্ঞানহীন ও কাণ্ডজ্ঞানহীন ব্যক্তি এমন পদে থাকতে পারেন না।
সংবাদ সম্মেলনে প্রশাসককে অপসারণের জন্য স্থানীয় সরকার মন্ত্রণালয়কে অনুরোধ জানান মন্ত্রী। রোগীদের কষ্ট ও দুর্ভোগের জন্য গভীর দুঃখ প্রকাশ করে স্বাস্থ্যমন্ত্রী নাসিম জানান, তিন মাস ধরে তিনি হাসপাতালের সামনে যাতে পশুর হাট বসানো না হয়, এজন্য সংশ্লিষ্ট কর্তৃপক্ষকে বারবার চিঠি দিয়েছেন এবং অনুরোধ করেছেন।
আগামী বছর কোনো হাসপাতালের সামনে পশুর হাট বসবে না বলেও অঙ্গীকার করেন স্বাস্থ্যমন্ত্রী।
যুবলীগের এক নেতা শেরেবাংলা নগরের গরুর হাট ইজারা নিয়েছিলেন। তাঁর বিরুদ্ধে কোনো ব্যবস্থা নেওয়া হবে কি না, জানতে চাইলে স্বাস্থ্যমন্ত্রী বলেন, এ ব্যাপারে তাঁর দল সিদ্ধান্ত নেবে। হাসপাতালের সামনে হাট ইজারা দেওয়াই ঠিক হয়নি বলে তিনি উল্লেখ করেন।
স্বাস্থ্য মন্ত্রণালয়ের অনুরোধ স্থানীয় সরকার মন্ত্রণালয় উপেক্ষার বিষয়ে সাংবাদিকদের প্রশ্নের জবাবে নাসিম বলেন, ভবিষ্যতে যেন এমনটি আর না ঘটে, এ জন্য তিনি প্রধানমন্ত্রীর হস্তক্ষেপ কামনা করেন।
সংবাদ সম্মেলনে স্বাস্থ্য মন্ত্রণালয়ের সচিব এম এন নিয়াজউদ্দিন স্বাগত বক্তব্য দেন। এ সময় স্বাস্থ্য প্রতিমন্ত্রী জাহিদ মালেক উপস্থিত ছিলেন। 
