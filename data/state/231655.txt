

জাতীয় ঐক্য গড়তে বিএনপি জামায়াতকে ছাড়বে কি না—এমন প্রশ্নের জবাবে বিএনপির স্থায়ী কমিটির সদস্য নজরুল ইসলাম খান পাল্টা প্রশ্ন ছুড়ে দিয়ে বলেন, ‘অলটারনেটিভ করার চেষ্টা করছেন কেন? আমরা বলছি জাতীয় ঐক্যের কথা। সেখান আলোচনা যখন শুরু হবে, তখন এটি দেখা যাবে।’ তিনি সাংবাদিকদের বলেন, ‘রাজাকার-স্বৈরাচারদের সঙ্গে যখন সরকার গঠন হয়, এটা নিয়ে তখন আপনারা প্রশ্ন করেন না কেন?’
আজ শনিবার রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে সাংবাদিকদের প্রশ্নের জবাবে নজরুল ইসলাম খানে এসব কথা বলেন।
বিএনপির এই নেতা বলেন, সরকারকে সহযোগিতা করার জন্য বিএনপি জাতীয় ঐক্যের আহ্বান জানিয়েছে। সরকার যদি শর্তারোপ করে সে প্রস্তাব ফিরিয়ে দিতে চায়, তা পারে। জাতীয় ঐক্য না হলে সন্ত্রাস ও উগ্রবাদ প্রতিরোধে বিএনপির পক্ষে যা করা সম্ভব, সবই করবে। বিভিন্ন শ্রেণি-পেশার মানুষের সঙ্গে বিএনপির চেয়ারপারসন খালেদা জিয়া কথা বলছেন, তাঁর ওপরই কর্মসূচি ঘোষণা দায়িত্ব দেওয়া হয়েছে। তিনিই কর্মসূচি ঘোষণা করবেন।
সংবাদ সম্মেলনে নজরুল ইসলাম খান বলেন, বিএনপির চেয়ারপারসন জাতীয় ঐক্যের যে ডাক দিয়েছেন, তা দেশে-বিদেশে প্রশংসিত হয়েছে। কিন্তু সরকারের কয়েকজন মন্ত্রী ও নেতা ‘ব্লেইম গেমের’ আশ্রয় নিয়ে খালেদা জিয়া ও বিএনপিকে দোষারোপ করছেন। এভাবে বিভ্রান্তি ছড়িয়ে জনগণকে হতাশ করা হচ্ছে বলে তিনি অভিযোগ করেন। এর সঙ্গে তিনি যোগ করেন, শুধু আইনশৃঙ্খলা রক্ষাকারী বাহিনী-প্রশাসন দিয়ে সন্ত্রাসবাদ দমন সম্ভব হয়নি, হবেও না। এ জন্য জাতীয় ঐক্যের বিকল্প নেই। কিন্তু সরকার সে ঐক্যের আহ্বানে সাড়া না দিয়ে চরম দায়িত্বহীনতার পরিচয় দিচ্ছে। আর কার্যত তারা প্রকৃত অপরাধীদের আড়াল করে সন্ত্রাসবাদে উৎসাহ দিচ্ছে।
সংবাদ সম্মেলনে দলের চেয়ারপারসনের উপদেষ্টা আহমেদ আযম খান, যুগ্ম মহাসচিব খায়রুল কবির খোকন ও মজিবর রহমান সরোয়ার, সাংগঠনিক সম্পাদক সৈয়দ এমরান সালেহ প্রিন্স প্রমুখ উপস্থিত ছিলেন।
