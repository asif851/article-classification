
যেসব বেসরকারি বিশ্ববিদ্যালয় এখনো নিজস্ব ক্যাম্পাসে যায়নি, সেগুলোতে নতুন শিক্ষার্থী ভর্তি বন্ধসহ আইনি ব্যবস্থা নেওয়া হবে বলে জানিয়েছেন শিক্ষামন্ত্রী নুরুল ইসলাম নাহিদ।
আজ রোববার ইনডিপেনডেন্ট ইউনিভার্সিটি, বাংলাদেশের ১৮তম সমাবর্তনে সভাপতির বক্তৃতায় তিনি এই হুঁশিয়ারি দেন। বিশ্ববিদ্যালয়ের আচার্য ও রাষ্ট্রপতি মো. আবদুল হামিদের প্রতিনিধি হিসেবে সমাবর্তনে সভাপতিত্ব করেন শিক্ষামন্ত্রী। সমাবর্তনে ১ হাজার ৪১৯ জন শিক্ষার্থীকে স্নাতক ও স্নাতকোত্তর ডিগ্রি দেওয়া হয়।
বর্তমানে দেশে ৯৫টি বেসরকারি বিশ্ববিদ্যালয় রয়েছে। এর মধ্যে পুরোনো ৫১টিকে নিজস্ব ক্যাম্পাসে যাওয়ার জন্য চার দফায় সময় দেয় সরকার। সর্বশেষ সময় শেষ হয়েছে গত মাসে। কিন্তু বিশ্ববিদ্যালয় মঞ্জুরি কমিশন (ইউজিসি) শিক্ষা মন্ত্রণালয়ে প্রতিবেদন দিয়ে জানিয়েছে, পুরোনো বিশ্ববিদ্যালয়গুলোর মধ্যে মাত্র ১২টি পূর্ণাঙ্গভাবে নিজস্ব ক্যাম্পাসে শিক্ষা কার্যক্রম পরিচালনা করছে। বাকি ৩৯টি এখনো পুরোপুরিভাবে যেতে পারেনি। এদের কেউ কেউ নিজস্ব ক্যাম্পাসে আংশিক কার্যক্রম শুরু করেছে। কেউ কেউ ক্যাম্পাস নির্মাণ করছে। কেউ কেউ এখনো নির্মাণকাজ শুরু করেনি। একটি আইনানুযায়ী জমিই কেনেনি।
এমন প্রেক্ষাপটে শিক্ষামন্ত্রী এই হুঁশিয়ারি দিলেন। তিনি বলেন, কিছু বেসরকারি বিশ্ববিদ্যালয় এখনো তাদের ন্যূনতম শর্ত পূরণ করতে পারেনি। এভাবে তারা বেশি দিন চলতে পারবে না। যেসব বিশ্ববিদ্যালয় সফল হতে পারেনি, শর্ত পূরণে ব্যর্থ হয়েছে, যারা নিজস্ব ক্যাম্পাসে যায়নি, যারা একাধিক ক্যাম্পাসে পাঠদান করাচ্ছে, তারা আইনানুসারে সঠিকভাবে বিশ্ববিদ্যালয় চালাতে না পারলে নতুন শিক্ষার্থী ভর্তি বন্ধসহ আইনি ব্যবস্থা নেওয়া হবে।
এবারে সমাবর্তন বক্তা ছিলেন ব্র্যাকের প্রতিষ্ঠাতা স্যার ফজলে হাসান আবেদ। তিনি শিক্ষার্থীদের পরিবর্তনশীল বিশ্বের উপযুক্ত নাগরিক হওয়ার ওপর গুরুত্বারোপ করে বলেন, ‘তোমাদের অধিকাংশই নিজের ক্যারিয়ার তৈরি, কর্মক্ষেত্রে পদোন্নতি ও নিজেদের পরিবার নিয়ে ব্যস্ত হয়ে পড়বে। কিন্তু নিজের জন্য নয়, সমাজের জন্য কী করেছ, সেটাই হয়ে থাকবে বিশ্ব মানচিত্রে তোমাদের সাফল্যের ছাপ।’
সমাবর্তনে আরও বক্তব্য দেন ইউজিসির চেয়ারম্যান অধ্যাপক আবদুল মান্নান, বিশ্ববিদ্যালয়টির উপাচার্য অধ্যাপক এম ওমর রহমান, বিশ্ববিদ্যালয়টির ট্রাস্টি বোর্ডের চেয়ারম্যান রাশেদ চৌধুরী প্রমুখ।
