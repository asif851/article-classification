
সুন্দরবনের শ্যালা নদীতে তেলবাহী ট্যাংকারডুবে তেল ছড়িয়ে পড়ার ঘটনায় ক্ষয়ক্ষতি নির্ণয় ও তথ্য সংগ্রহে জাতিসংঘের বিশেষজ্ঞ দল ঘটনাস্থলে যাচ্ছেন। আজ সকাল সাতটার দিকে মংলার উদ্দেশে ঢাকা ছাড়েন ২২ সদস্যের দলটি।
এ দলে রয়েছেন জাতিসংঘ পরিবেশ কর্মসূচির (ইউএনইপি) সদস্য, তেল নিঃসরণে বিশেষজ্ঞসহ জাতিসংঘের বিভিন্ন অঙ্গ সংগঠনের সদস্যরা। এ ছাড়া ঢাকা ও খুলনা বিশ্ববিদ্যালয়ের বেশ কয়েকজন শিক্ষকও এ দলের রয়েছেন।
সুন্দরবনের চাঁদপাই রেঞ্জের কাছে শ্যালা নদীতে ৯ ডিসেম্বর একটি জাহাজের ধাক্কায় তেলবাহী ট্যাংকার ওটি সাউদার্ন স্টার-৭ সাড়ে তিন লাখ লিটার তেল নিয়ে ডুবে যায়। এতে পূর্ব সুন্দরবনের ৩৫০ বর্গকিলোমিটার এলাকাজুড়ে তেল ছড়িয়ে পড়ে। এ ঘটনায় বাংলাদেশ সরকার ১৫ ডিসেম্বর জাতিসংঘের কাছে সহায়তা চেয়ে একটি চিঠি দেয়। এজন্য জাতিসংঘ এই বিশেষজ্ঞ দল পাঠিয়েছে।
সুন্দরবনে ছয় দিন অবস্থান করে দলটি তেল ছড়িয়ে পড়ায় সুন্দরবনের কী ধরনের ক্ষতি হলো, তা মোকাবিলায় কী করা যেতে পারে, তা নির্ধারণ করবে। প্রাথমিকভাবে তারা পরিবেশগত ক্ষয়ক্ষতি কমানো এবং তেল নিঃসরণ নিয়ন্ত্রণের উপায় নিয়ে একটি গবেষণা করে সরকারকে এ ব্যাপারে সুপারিশ দেবে।
