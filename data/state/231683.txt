
রাজবাড়ীর গোয়ালন্দ উপজেলার ছোটভাকলা ইউনিয়নের চর বালিয়াকান্দি গ্রামের এক কিশোর দুই সপ্তাহ ধরে নিখোঁজ। ২ ফেব্রুয়ারি কর্মস্থল থেকে অভিমান করে বেরিয়ে যাওয়ার পর তার আর খোঁজ পাওয়া যায়নি।নিখোঁজ কিশোরের নাম ওহিদুল শেখ (১৫)। সে চর বালিয়াকান্দি গ্রামের দিনমজুর সামাদ শেখের ছেলে।ওহিদুল শেখের বড় ভাই আরিফ শেখ জানান, ঢাকার নিউমার্কেট এলাকার টপটেন টেইলার্স অ্যান্ড ফেব্রিকস কারখানার মালিক চাচাতো ভাই শাবজাল শেখের কাছে থেকে ওহিদুল কাজ শিখত। ২ ফেব্রুয়ারি কারখানার মালিক কাজের ভুলের জন্য কিছুটা বকাঝকা করেন। এ সময় অভিমান করে ওহিদুল কারখানা থেকে বেরিয়ে যায়। এর পর থেকে তাকে আর খুঁজে পাওয়া যাচ্ছে না। এ ঘটনায় ৪ ফেব্রুয়ারি ঢাকার নিউমার্কেট থানায় আরিফ শেখ বাদী হয়ে একটি সাধারণ ডায়েরি (জিডি) করেন। পরিবারের দাবি, তাদের সঙ্গে কারও কোনো বিরোধ নেই।
