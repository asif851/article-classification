
দেশে এক ভয়ংকর নৈরাজ্য চলছে বলে মন্তব্য করেছেন বিএনপির চেয়ারপারসন খালেদা জিয়া। তিনি বলেছেন, মানুষের জান, সহায়-সম্পদের কোনো নিরাপত্তা নেই। দেশের বর্তমান অবস্থায় সবার পক্ষে ঈদের আনন্দ যথাযথভাবে উপভোগ করা সম্ভব হবে না।পবিত্র ঈদুল আজহা উপলক্ষে খালেদা জিয়া এক বাণীতে আজ শনিবার এসব কথা বলেন।খালেদা জিয়া বলেন, দ্রব্যমূল্যের লাগামহীন ঊর্ধ্বগতি দরিদ্র ও কম আয়ের মানুষকে চরম দুর্ভোগের মুখে ঠেলে দিয়েছে। পানি, জ্বালানি তেল, গ্যাস, বিদ্যুতের তীব্র সংকট জনজীবনে দুর্বিষহ অবস্থার সৃষ্টি করেছে। আবারও গ্যাসের দাম বাড়ানো হচ্ছে। গৃহস্থা​লি কাজে ব্যবহৃত গ্যাসের দাম দ্বিগুণ করার তোড়জোড় চলছে। যেকোন মুহূর্তে সাধারণ মানুষের ওপর দাম বৃদ্ধির বোঝা চাপানো হবে। এতে মধ্যবিত্ত ও নিম্নবিত্তের মানুষ আরও বিপন্ন হয়ে পড়বে।
দেশের সব বিত্তবান ও সামর্থ্যবান মানুষকে দরিদ্র ও অসহায় মানুষের দিকে সাহায্য ও সহমর্মিতার হাত প্রসারিত করার জন্য আহ্বান জানিয়ে খালেদা জিয়া বলেন, ‘ঈদের আনন্দের দিনে কেউ যাতে অভুক্ত না থাকে, সেদিকে আমাদের সবাইকে খেয়াল রাখতে হবে। সবাইকে ঈদের আনন্দ একসাথে ভাগ করে নিতে হবে এক কাতারে মিলে।’পবিত্র ঈদুল আজহা উপলক্ষে খালেদা জিয়া বাংলাদেশসহ সারা বিশ্বের মুসলমানদের আন্তরিক শুভেচ্ছা জানিয়েছেন।
