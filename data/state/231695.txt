
দিনাজপুরের পার্বতীপুরে ছেলের হাতে বাবা মকসেদ আলী (৬০) খুন হয়েছেন। গত সোমবার রাতে উপজেলার মমিনপুর ইউনিয়নের গোবিন্দপুর বাজার এলাকায় এ ঘটনা ঘটে। এ ঘটনায় মকসেদ আলীর স্ত্রী আসমা খাতুন ছেলে আবদুল মালেকের (৪০) বিরুদ্ধে গতকাল মঙ্গলবার একটি হত্যা মামলা করেছেন।এদিকে গাইবান্ধার গোবিন্দগঞ্জ উপজেলায় টেলিভিশন দেখতে গিয়ে নিখোঁজ সুমন মিয়া (১৩) নামের এক স্কুলছাত্রের লাশ গতকাল উদ্ধার করেছে পুলিশ। সুমন উপজেলার শালমারা ইউনিয়নের মিরাপাড়া গ্রামের মাইদুল ইসলামের ছেলে। সে মিরাপাড়া সরকারি প্রাথমিক বিদ্যালয়ের পঞ্চম শ্রেণির ছাত্র ছিল।আসমা খাতুন বলেন, তাঁর স্বামী মকসেদ একটু বেপরোয়া ছিলেন। তিনি জমি বেচতেন আর জুয়া খেলতেন। গত রোববার তিনি ৩১ শতক জমি মাত্র সাড়ে ১২ লাখ টাকায় বিক্রি করেন। এসব নিয়ে সোমবার রাতে বাবার সঙ্গে বড় ছেলে রিকশাভ্যানচালক মালেকের বচসা হয়। একপর্যায়ে মালেক ধারালো অস্ত্র দিয়ে বাবার মাথা, বুক ও পিঠে আঘাত করেন। এতে মকসেদ মারা যান।মকসেদের বৃদ্ধ মা মাইশরি বেগম জানান, মকসেদকে তাঁর স্ত্রী ও ছেলে হত্যা করেছেন। তবে মকসেদের অন্য দুই ছেলের অভিযোগ, জমি নিয়ে বিরোধকে ঘিরেই বড় ভাই মালেক বাবাকে হত্যা করেছেন।এলাকার কয়েকজন বাসিন্দা বলেন, ঘটনার পর থেকেই খুঁজে পাওয়া যাচ্ছে না মালেককে। তিনি হত্যাকাণ্ড ঘটিয়ে বউ-ছেলে নিয়ে পালিয়েছেন।এ ব্যাপারে পার্বতীপুর মডেল থানার ভারপ্রাপ্ত কর্মকর্তা (ওসি) মাহামুদুল আলম বলেন, প্রাথমিকভাবে মনে হচ্ছে, কয়েকজন মিলে হত্যাকাণ্ডটি ঘটিয়েছেন। আলামত উদ্ধারে চেষ্টা চলছে। লাশ উদ্ধার করে দিনাজপুর মেডিকেল কলেজ হাসপাতালের মর্গে পাঠানো হয়েছে। এ ঘটনায় আসমা একটি হত্যা মামলা দায়ের করেছেন।গোবিন্দগঞ্জ থানার পুলিশ ও সুমনের পরিবার সূত্রে জানা গেছে, সুমন সোমবার রাত আটটার দিকে বাড়ির পাশের ফকিরেরহাট বাজারে ভারতের টেলিভিশন চ্যানেল স্টার জলসার ধারাবাহিক নাটক কিরণমালা দেখতে যায়। কিন্তু সে ওই দিন রাতে আর বাড়ি ফিরে না আসায় তাকে খোঁজাখুঁজি করা হয়। এরপরও তার সন্ধান মেলেনি। গতকাল সকালে স্থানীয় লোকজন বাড়ির অদূরে মিরাপাড়া সরকারি প্রাথমিক বিদ্যালয়ের পাশে একটি ধানখেতে কাদামাখা অবস্থায় সুমনের লাশ দেখে থানায় খবর দেন। বেলা দুইটার দিকে পুলিশ এসে তার লাশ উদ্ধার করে। পরে ময়নাতদন্তের জন্য লাশ গাইবান্ধা সদর হাসপাতালের মর্গে পাঠানো হয়।সুমনের বাবা মাইদুল বলেন, ‘আমার বাড়িতে টেলিভিশন নেই। তাই সুমন প্রায় প্রতিদিনই ফকিরেরহাট বাজারে টেলিভিশন দেখতে যেত। সোমবারও দেখতে গিয়ে বাড়ি ফেরেনি। গতকাল সকালে ছেলের লাশ পাই।’ তিনি কান্নাজড়িত কণ্ঠে বলেন, ‘আমার ছেলেকে কারা মারল, ওদের খুঁজে বের করে শাস্তি দ্যান।’গোবিন্দগঞ্জ থানার ওসি মোজাম্মেল হক বলেন, ঘটনাটি তদন্ত করে দেখা হচ্ছে। তবে সুমনকে শ্বাসরোধে হত্যার পর দুর্বৃত্তরা তার লাশ ফেলে রেখে গেছে বলে ধারণা করা হচ্ছে।
