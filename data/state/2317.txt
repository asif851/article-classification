
‘এক দাবি এক দেশ, টেস্ট খেলবে বাংলাদেশ’,  ‘তিন দেশের মাতব্বরি থেকে  ক্রিকেটকে রক্ষা করো’, ‘ক্রিকেট প্রাণের দাবি, ক্রিকেট নিয়ে ষড়যন্ত্র চলবে না’, ‘তিন শেয়ালের কাছে মুরগি বর্গা দেব না’ এবং ‘বিসিবি সে নো’। এ রকম শত শত স্লোগানে মুখরিত হয়েছে শাহবাগ চত্বর।আজ শনিবার বিকেল চারটায় শাহবাগে জাতীয় জাদুঘরের সামনে থেকে জাতীয় গণগ্রন্থাগার ও চারুকলার গেট পর্যন্ত রাস্তার দুই পাশে সারিবদ্ধভাবে শত শত তরুণ ব্যানার, ফেস্টুন ও পতাকা নিয়ে মানববন্ধনে অংশ নিয়েছেন। ‘তিন জমিদার’ ভারত, ইংল্যান্ড ও অস্ট্রেলিয়ার বিশ্ব ক্রিকেট শাসন করার প্রস্তাবের বিরোধিতায় ওই মানববন্ধন অনুষ্ঠিত হয়। তাঁদের সবার দাবি একটাই—টেস্ট ক্রিকেট নিয়ে দেশের বিরুদ্ধে কোনো ষড়যন্ত্র চলবে না। বিকেল পাঁচটার দিকে মানববন্ধন শেষ হয়।মানববন্ধনে এসেছেন স্কুল, কলেজ, বিশ্ববিদ্যালয়ের শিক্ষার্থী, গৃহিণী, চাকরিজীবী থেকে শুরু করে বিভিন্ন শ্রেণী-পেশার মানুষ। তাঁরা একদিকে যেমন ক্রিকেট নিয়ে চলা ষড়যন্ত্রের প্রতিবাদ জানিয়েছেন, তেমনি বাংলাদেশ ক্রিকেট বোর্ডকে শক্ত অবস্থান নেওয়ারও দাবি জানিয়েছেন।তেজগাঁও থেকে আসা গৃহিণী মাহমুদা সরকার বলেন, ‘ফেসবুকে এ রকম প্রতিবাদ সমাবেশ হচ্ছে জানতে পেরে শাহবাগে এসেছি। ক্রিকেট হচ্ছে আমাদের প্রাণ, মানুষের আবেগ। এটা নিয়ে কোনো ষড়যন্ত্র চলবে না। তাই প্রতিবাদ সমাবেশে অংশ নিয়েছি।’ রাষ্ট্রবিজ্ঞান বিভাগের শিক্ষার্থী দেলওয়ার হোসেন বলেন, ‘আমাদের ক্রিকেট নিয়ে চলা চক্রান্ত রুখতে চাই।’ তিনি বলেন, ক্রিকেট জাতি, ধর্ম, বর্ণ-নির্বিশেষে আমাদেরকে এক করেছে। তাই ক্রিকেট নিয়ে কোনো ধরনের ষড়যন্ত্র করতে দেওয়া হবে না।ভারত, ইংল্যান্ড ও অস্ট্রেলিয়ার দেওয়া খসড়া প্রস্তাবে বলা হয়, টেস্ট র্যাঙ্কিংয়ের ৯ ও ১০ নম্বরে থাকা দল টেস্ট ক্রিকেটে অংশ নিতে পারবে না। তাদের খেলতে হবে আইসিসি ইন্টারকন্টিনেন্টাল কাপে। বর্তমান টেস্ট র্যাঙ্কিংয়ে ৩৪ রেটিং পয়েন্ট নিয়ে ৯ নম্বরে আছে জিম্বাবুয়ে, ১৮ পয়েন্ট নিয়ে দশে বাংলাদেশ। র্যাঙ্কিংয়ের আটে থাকা নিউজিল্যান্ডের পয়েন্ট ৮২, সাতে থাকা ওয়েস্ট ইন্ডিজের ৮৭। প্রস্তাব পাস হলে বাংলাদেশ টেস্ট খেলতে পারবে না। এর প্রতিবাদেই মানববন্ধনে জড়ো হয়েছে দেশের ক্রিকেটপ্রেমী মানুষ।
