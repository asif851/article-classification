
বিএনপির যুগ্ম মহাসচিব রুহুল কবির রিজভী বলেছেন, পৃথিবীর নির্দয় শাসকদের প্রতিভূ হচ্ছে বর্তমান সরকার। সরকারের বর্তমান বিরোধী দলহীন শাসনব্যবস্থার ধরন হিটলারের ইহুদিশূন্য ইউরোপ ভাবনার সঙ্গে হুবহু মিলে যায়। তিনি বলেন, সরকার নির্বাচনের দিকে এগিয়ে যাচ্ছে না, বরং পিছিয়ে যাচ্ছে। দেশকে পেছনে নিয়ে যাচ্ছে।আজ সোমবার নয়াপল্টনে বিএনপির কেন্দ্রীয় কার্যালয়ে আয়োজিত সংবাদ সম্মেলনে রিজভী এসব মন্তব্য করেন। ৮৪ ঘণ্টার হরতালের দ্বিতীয় দিনের পরিস্থিতি তুলে ধরতে ওই সংবাদ সম্মেলনের আয়োজন করা হয়। আওয়ামী লীগের মনোনয়নপত্র বিক্রি নিয়ে সাংবাদিকদের এক প্রশ্নের উত্তরে রিজভী বলেন, সরকার বাকশালের পথে হাঁটছে। এটি এগিয়ে যাওয়া নয়।বিএনপির এই নেতা বলেন, প্রধানমন্ত্রী পদত্যাগ করলে দেশে স্থিতিশীলতা আসবে। প্রধানমন্ত্রী গতকাল যে বক্তব্য দিয়েছেন তাতে অন্তর্গত স্বচ্ছতা থাকলে প্রধানমন্ত্রী তা ধারণ করে পদত্যাগ করবেন। তাহলে তিনি মানুষের আস্থা ফিরে পাবেন। না হলে মানুষ ভাববে প্রধানমন্ত্রী যে শান্তির কথা বলছেন তা কবরের শান্তি, নাগরিক শান্তি নয়।রিজভী বলেন, সর্বদলীয় সরকার গঠনের উদ্যোগকে বিএনপি পুরোপুরি প্রত্যাখ্যান করেছে। এই গণতন্ত্রের যুগে সরকার গণতন্ত্রের বিরুদ্ধে অবস্থান নিয়েছে। সরকারের এই ভূমিকাকে তিনি ‘মহাপাপ’ বলে মন্তব্য করেন। রিজভী বলেন, দেশজুড়ে অশান্তি আর সংঘাতের আগুন জ্বালিয়ে দিয়ে সরকার একতরফা নির্বাচনের জন্য মনোনয়নপত্র বিলি করছে।বিএনপির চেয়ারপারসন খালেদা জিয়ার বাসায় এখনো মাঝেমধ্যে বিভিন্ন প্রতিবন্ধকতা সৃষ্টি করা হচ্ছে বলে অভিযোগ করেন রিজভী। তাঁর অভিযোগ, খালেদা জিয়াকে টার্গেট করে সরকার নানামুখী চক্রান্তের জাল বুনছে। রিজভী দাবি করেন, ৮৪ ঘণ্টার হরতাল শুরুর আগের দিন থেকে আজ পর্যন্ত জোটের এক হাজার ২০০-এর বেশি নেতা-কর্মী গ্রেপ্তার হয়েছেন, আহত হয়েছেন তিন হাজার ২০০ জনের বেশি, ১৩ হাজারের বেশি নেতা-কর্মীর নামে মামলা দেওয়া হয়েছে।
