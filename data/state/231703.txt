
ঢাকা উত্তরের ১২ নম্বর ওয়ার্ডের প্রার্থী রুনু আক্তারের মেয়ে শারফিন আক্তারকে পুলিশ আটক করেছে। পুলিশ বলছে, শারফিন মেয়র পদপ্রার্থী তাবিথ আউয়ালের পক্ষে ভোট চেয়ে আজ সোমবার দুপুর বেলা টাকা বিলাচ্ছিলেন।
শারফিনকে তুলে নিয়ে যাওয়ার পর থেকে রুনু আক্তারের মুঠোফোনটি বন্ধ পাওয়া যাচ্ছে। স্থানীয় বাসিন্দাদের অভিযোগ, রুনু আক্তারকে নির্বাচনের মাঠ থেকে সরাতেই এমনটি করা হয়েছে। এ বিষয়ে জানতে রুনু আক্তারের প্রতিবেশীর সঙ্গে যোগাযোগ করা হলে নাম প্রকাশ না করার শর্তে একজন বলেন, ঠিক কি হয়েছে তা তাঁদের মহল্লার দোকানপাটে থাকা মানুষ দেখেছেন। তাঁরাই ভালো বলতে পারবে। এর চেয়ে বেশি কিছু তিনি বলতে চাননি।এর আগে রুনু আক্তার ও তাঁর মেয়ে শারফিন পুলিশি হয়রানির অভিযোগ করেছিলেন। প্রথম আলো কার্যালয়ে এসে তাঁরা জানান, প্রায়ই পুলিশের গাড়ি তাঁদের আহাম্মদনগরের বাসার সামনে টহল দিচ্ছে। ঝুঁকি এড়াতে মা রুনু আক্তার অন্যত্র থাকতেন। শারফিন চাটার্ড অ্যাকাউন্টেসি পড়ছেন। পড়ালেখা প্রায় শেষ পর্যায়ে।এ দিকে মিরপুর থানার ভারপ্রাপ্ত কর্মকর্তা সালাউদ্দিন জানিয়ে​ছিলেন, তাবিথ আউয়ালের পক্ষে ভোট চেয়ে টাকা বিলানোর অভিযোগ শারফিনকে আটক করা হয়েছে। ওই একই ওয়ার্ড থেকে নির্বাচনে প্রতিদ্বন্দ্বিতা করছেন বিএনপির বিদ্রোহী প্রার্থী বাবুল আক্তার। গত শনিবার বাবুল আক্তারের ছেলে শাহরিয়ার ওমর প্রথম আলোকে জানায়, বিএনপি তাঁর বাবার ওপর থেকে সমর্থন প্রত্যাহার করে নিলেও তাবিথ আউয়ালের পক্ষে প্রচারের জন্য কর্মীদের খরচের টাকা পয়সা, পোস্টার, ব্যানার, লিফলেট বাবুল আক্তারকে দেওয়া হচ্ছে।শারফিনের মা রুনু আক্তার আহাম্মদনগরে কমিশনার হিসেবে দায়িত্ব পালন করেছেন। রুনুর আগে তাঁর স্বামী শওকত আলী মিস্টারও ওই একই ওয়ার্ডে কমিশনার ছিলেন। এই ওয়ার্ডে আওয়ামী লীগের বিদ্রোহী প্রার্থী ইকবাল হোসেন তিতুকে স্থানীয় সাংসদ আসলামুল হক এবং বিএনপির বিদ্রোহী প্রার্থী বাবুল আক্তারকে সাবেক সাংসদ এস এ খালেক সমর্থন দিয়ে আসছেন। আসলামুল হক এ অভিযোগ বরাবর অস্বীকার করে আসছেন। এস এ খালেকের সঙ্গে যোগাযোগের চেষ্টা করেও তাঁকে পাওয়া যায়নি।
