
সিরাজগঞ্জের তাড়াশ উপজেলায় এক কাঠমিস্ত্রিকে অপহরণ করায় এলাকাবাসী অপহরণকারী চক্রের ছয় সদস্যকে আটক করে গণপিটুনি দিয়ে পুলিশে সোপর্দ করেছেন। গত সোমবার দিবাগত রাতে উপজেলার নওগাঁ গ্রামে এ ঘটনা ঘটে।থানা-পুলিশ ও এলাকাবাসী জানান, উল্লাপাড়া উপজেলার প্রতাপ গ্রামের হায়দার আলী আকন্দের ছেলে কাঠমিস্ত্রি হাসান আলীকে (৩০) গত সোমবার সন্ধ্যার দিকে অজ্ঞাতব্যক্তিরা বাড়ি থেকে ডেকে নিয়ে অপহরণ করে। পরে রাতেই মুঠোফোনের মাধ্যমে অপহূত ব্যক্তির পরিবারের কাছে এক লাখ টাকা মুক্তিপণ দাবি করে অপহরণকারীরা। পরে ২০ হাজার টাকায় রফা হয়। অপহূত ব্যক্তিকে মুক্তি দিতে একটি স্থান নির্ধারণ করা হয়। টাকা দেওয়ার সময় কৌশলে অপহূত ব্যক্তি ও তাঁর পরিবারের লোকজন এক অপহরণকারীকে ধরে ফেলেন। বাকিরা পালিয়ে যাওয়ার সময় গ্রামবাসী টের পেয়ে ধাওয়া করে আরও পাঁচ অপহরণকারীকে ধরে ফেলেন। আটক হওয়া ছয় অপহরণকারী হলেন কামারখন্দ উপজেলার ভদ্রঘাট গ্রামের আলমাস, মনিরুল ইসলাম, রফিকুল ইসলাম, তাড়াশ উপজেলার শ্রীকৃষ্ণপুর গ্রামের মাসুদ রানা, আবদুল করিম ও নাসির উদ্দিন। পরে এলাকাবাসী তাঁদের গণপিটুনি দিয়ে পুলিশে দেন।তাড়াশ থানার ওসি জানান, এই অপহরণকারী চক্রের সদস্য ১২ জন। বাকিদেরও গ্রেপ্তারের চেষ্টা চলছে। অপহূত ব্যক্তির বাড়ি উল্লাপাড়া উপজেলায় হওয়ায় এ ঘটনায় উল্লাপাড়া থানায় মামলা হবে।
