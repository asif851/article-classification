
ঠাকুরগাঁওয়ের রানীশংকৈল পৌরসভা নির্বাচনে জামায়াতে ইসলামীর প্রার্থীর পক্ষে ভোট চাইলেন বিএনপির ভারপ্রাপ্ত মহাসচিব ও জেলা বিএনপির সভাপতি মির্জা ফখরুল ইসলাম আলমগীর।রানীশংকৈলে গণসংযোগ ও পথসভা করে গত শনিবার বিএনপির নেতৃত্বাধীন ২০-দলীয় জোটের স্বতন্ত্র মেয়র প্রার্থী মো. মোকাররম হোসেনের পক্ষে ভোট চান মির্জা ফখরুল। মোকাররম হোসেন ইসলামী ছাত্রশিবিরের রানীশংকৈল উপজেলার সাবেক সভাপতি।রানীশংকৈলের বন্দরে আয়োজিত পথসভায় মির্জা ফখরুল বলেন, ‘দলীয় ভিত্তিতে এই প্রথমবারের মতো পৌরসভার মেয়র নির্বাচন হবে রাজনৈতিক দলের প্রতীকে। সে কারণে এ নির্বাচন অত্যন্ত গুরুত্বপূর্ণ। আপনারা জানেন বিএনপি, জামায়াত, ইসলামী ঐক্যজোট ও জাতীয় পার্টিসহ ২০টি দল স্বৈরতান্ত্রিক, একনায়কতান্ত্রিক, ফ্যাসিবাদী সরকারের দলননীতি, দমননীতি ও নির্যাতনের বিরুদ্ধে দীর্ঘকাল ধরে সংগ্রাম করছে।’মির্জা ফখরুল বলেন, ‘এই সরকার দেশের শ্রদ্ধেয় মানুষগুলোকে অন্যায়ভাবে নিপীড়ন করছে। কাউকে কাউকে ফাঁসি দিয়েছে। কাউকে কাউকে বিনা বিচারে আটক করে রেখেছে।’ তিনি বলেন, ‘আমরা জানি সরকার তাদের রাষ্ট্রযন্ত্র ব্যবহার করে নির্বাচনে কারচুপি ও দখল নেওয়ার চেষ্টা করবে। ইতিমধ্যে বিভিন্ন জায়গায় তার আলামত দেখতে পাচ্ছি। জনগণের শক্তির কাছে কোনো শক্তি টিকে থাকতে পারে না।’তিনি বলেন, ‘এটা মোকাররম সাহেবের নির্বাচন নয়। এটা জনগণের অধিকার রক্ষার নির্বাচন। এ দেশকে বাঁচাতে হলে, মানুষকে বাঁচাতে হলে এই স্বৈরাচারী সরকারের বিরুদ্ধে গণতান্ত্রিক উপায়ে রুখে দাঁড়াতে হবে।’তিনি জামায়াতের মেয়র প্রার্থী মো. মোকাররম হোসেনের পক্ষে ভোট চাইতে গিয়ে বলেন, ‘মোকাররম সাহেব একজন অত্যন্ত তরুণ মানুষ, কর্মঠ, কাজ করতে পারবেন। তিনি নিশ্চয় সততার সঙ্গে পৌরসভার কাজগুলো করতে পারবেন।’মির্জা ফখরুল বলেন, ‘আসুন আল্লাহর হুকুমে সবাই একজোট হয়ে ইনশা আল্লাহ আগামী ৩০ তারিখে মোকাররম হোসেনকে জয়যুক্ত করব। আপনারা সবাই জগ মার্কায় ভোট দেবেন।’‘নারায়ে তাকবির, আল্লাহু আকবর’ স্লোগান দিয়ে বক্তব্য শেষ করেন মির্জা ফখরুল।
