
চাঁদপুরের মতলব উত্তর উপজেলার বাহাদুরপুর এলাকায় মেঘনা নদীতে গতকাল মঙ্গলবার দুর্বৃত্তের হামলায় একটি ট্রলারের বাবুর্চি খুন হয়েছেন। ট্রলারটিতে অবৈধভাবে বালু উত্তোলন করা হচ্ছিল বলে অভিযোগ পাওয়া গেছে।নিহত ব্যক্তির নাম মো. রাসেল প্রধান (৩৮)। তাঁর বাড়ি হানিরপাড় গ্রামে। তিনি বালু উত্তোলনের কাজে ব্যবহৃত ‘আনিকা’ নামের একটি ট্রলারে বাবুর্চির কাজ করতেন। ট্রলারটির মালিক সোলেমান মিয়া। তাঁর বাড়ি দশানী গ্রামে।পুলিশ সূত্র জানায়, গতকাল ওই ট্রলারটিতে ড্রেজার মাধ্যমে পাঁচ-ছয়জন শ্রমিক বাহাদুরপুর এলাকা থেকে অবৈধভাবে বালু উত্তোলন করছিলেন। এ সময় বাবুর্চি রাসেল রান্না করছিলেন। সকাল সাড়ে দশটার দিকে কয়েকজন লোক অন্য একটি ট্রলারে করে এসে বালু উত্তোলনে ব্যবহৃত ট্রলারটি ঘিরে ফেলে। তাঁরা ট্রলারে ঢুকে লাঠিসোঁটা ও রড দিয়ে রাসেলসহ শ্রমিকদের পেটাতে থাকেন। এ সময় শ্রমিকেরা নদীতে ঝাঁপ দিয়ে পালিয়ে গেলেও রাসেল পালাতে পারেননি। হামলায় তাঁর মাথা, বুক, পিঠ ও মুখমণ্ডল জখম হয়। চিৎকারে আশপাশের লোকজন এগিয়ে এলে হামলাকারীরা পালিয়ে যায়। বেলা সাড়ে ১১টার দিকে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক রাসেলকে মৃত ঘোষণা করেন।রাসেলের ভাই আবুল বাশার বলেন, স্থানীয় প্রতিপক্ষরা পরিকল্পিতভাবে তাঁর ভাইকে খুন করেছে। এ ঘটনায় তিনি মামলার প্রস্তুতি নিচ্ছেন। এ হত্যাকাণ্ডের সঙ্গে জড়িত ব্যক্তিদের দৃষ্টান্তমূলক শাস্তির দাবি করেন তিনি।ট্রলারটির মালিক সোলেমান মিয়া বলেন, বিষয়টি স্থানীয়ভাবে মীমাংসার চেষ্টা চলছে।
