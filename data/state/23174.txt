
‘শুদ্ধ বাংলা, শুদ্ধ উচ্চারণ’ স্লোগানে বাংলা ভাষার মর্যাদা রক্ষার দাবিতে আজ শুক্রবার নওগাঁয় সাইকেল শোভাযাত্রা অনুষ্ঠিত হয়েছে। স্থানীয় সামাজিক-সাংস্কৃতিক সংগঠন একুশে পরিষদ এর আয়োজন করে। শোভাযাত্রায় স্থানীয় বিভিন্ন স্কুল-কলেজের সহস্রাধিক কিশোর-তরুণ অংশ নেন। 
একুশের চেতনা ছড়িয়ে দিতে ‘একুশে পরিষদ নওগাঁ’ এ বছর ১ ফেব্রুয়ারি থেকে ২১ দিনব্যাপী কর্মসূচি হাতে নেয়। ১ ফেব্রুয়ারি থেকে নওগাঁর বিভিন্ন স্কুল-কলেজে গিয়ে শুদ্ধ বাংলা ও শুদ্ধ উচ্চারণ বিষয়ে শিক্ষার্থীদের উদ্দেশ্যে প্রচারণা চালায় সংগঠনটি। এ ছাড়া স্কুল-কলেজে গিয়ে ভাষার মর্যাদা রক্ষায় বাঙালির আত্মত্যাগের ইতিহাস জানাতে ছাত্র সমাবেশ করে সংগঠনটি।
আজকের শোভাযাত্রাটি শহরের প্রধান সড়ক ঘুরে নওগাঁ সরকারি কেডি স্কুল মাঠে এসে শেষ হয়। সাইকেল শোভাযাত্রা দেখতে শহরের বাসস্ট্যান্ড মোড় থেকে কেডি স্কুল পর্যন্ত প্রায় তিন কিলোমিটার এলাকায় রাস্তার দুই পাশে বিপুলসংখ্যক মানুষ ভিড় করেন। আজ সকাল সাড়ে ১০টায় নওগাঁ পুলিশ লাইনস মাঠে সাইকেল শোভাযাত্রার উদ্বোধন করেন নওগাঁর পুলিশ সুপার ইকবাল হোসেন। শোভাযাত্রায় নেতৃত্ব দেন যমুনা টেলিভিশনের বিশেষ প্রতিনিধি মোহসিনুল হাকিম।  একুশে পরিষদের সভাপতি ডি এম আব্দুল বারীর সভাপতিত্বে এ সময় বক্তব্য দেন অতিরিক্ত জেলা প্রশাসক মাহবুবুর রহমান, একুশে পরিষদের উপদেষ্টা ময়নুল হক প্রমুখ।
