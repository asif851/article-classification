
অপরিকল্পিত ও অনিয়ন্ত্রিত নগরায়ণের ফলে নগরে বসবাসকারী জনগোষ্ঠীর একটি বড় অংশ প্রত্যাশিত নাগরিকসেবা থেকে বঞ্চিত হচ্ছে। এর ফলে শহরাঞ্চলে বেকারত্ব, পরিবেশের অবনতি, নগরে দরিদ্র জনসংখ্যা বৃদ্ধিসহ আরও বহুমাত্রিক সমস্যা প্রতিনিয়ত বাড়ছে। নাগরিক এসব সমস্যা সমাধানে সঠিক পরিকল্পনার পাশাপাশি বাস্তবায়নে বেশি গুরুত্ব দিতে হবে। বাংলাদেশ আরবান ফোরাম ও পরিকল্পনা কমিশনের যৌথ আয়োজনে ‘সপ্তম পঞ্চবার্ষিক পরিকল্পনায় নগরায়ণ ভাবনা’ শীর্ষক এক পরামর্শ সভায় এমন মতামত দিয়েছেন নগরবিশেষজ্ঞরা। রাজধানীর বঙ্গবন্ধু আন্তর্জাতিক সম্মেলন কেন্দ্রে গত শনিবার আয়োজিত এ সভায় প্রধান অতিথি ছিলেন প্রধানমন্ত্রীর অর্থনীতিবিষয়ক উপদেষ্টা মসিউর রহমান। পরিকল্পনা কমিশনের সদস্য অধ্যাপক শামসুল আলমের সভাপতিত্বে এ সভায় নগরবিদ অধ্যাপক নজরুল ইসলাম সূচনা বক্তব্য দেন। পরিকল্পনা কমিশনের সাধারণ অর্থনৈতিক বিভাগের ‘সপ্তম পঞ্চবার্ষিক পরিকল্পনায় নগরায়ণ’বিষয়ক খসড়া উপস্থাপনায় বলা হয়, মোট দেশজ উৎপাদনে (জিডিপি) কৃষির অবদান কমছে, নগর খাত তথা শিল্পের অবদান বাড়ছে। সুষম ও টেকসই নগরায়ণ নিশ্চিত করতে নগর সুশাসন, আবাসন, পরিবহন ও নগর দারিদ্র্য—এ চারটি বিষয়ে গুরুত্বারোপ করে ‘সপ্তম পঞ্চবার্ষিক পরিকল্পনায় নগরায়ণ’বিষয়ক খসড়া প্রস্তুত করা হয়েছে। মসিউর রহমান বলেন, বাংলাদেশের পরিপ্রেক্ষিতে ভূমি ব্যবস্থাপনা সুষ্ঠু ও টেকসই নগরায়ণের জন্য বেশি গুরুত্বপূর্ণ। প্রশাসনিক বিকেন্দ্রীকরণ ও প্রশিক্ষণসুবিধা দেশব্যাপী ছড়িয়ে দেওয়া প্রয়োজন। সীমিত সম্পদের মধ্যে নগর সুশাসন ও নাগরিকসেবাগুলোর পর্যাপ্ততা নিশ্চিত করাকে অন্যতম প্রধান সমস্যা হিসেবে মোকাবিলা করার পরিকল্পনা নিতে হবে। হোসেন জিল্লুর রহমান বলেন, নগরায়ণের ধারায় বাংলাদেশের রাজধানী ঢাকার সঙ্গে অন্য বিভাগীয় শহরগুলোর পার্থক্য দিন দিন বেড়েই চলেছে। নগরের দরিদ্র ব্যক্তিরা গ্রামীণ দরিদ্রের চেয়ে বেশি আয় করলেও শহরের দরিদ্র জনগণ বিভিন্ন সামাজিক সূচকে পিছিয়ে আছে, যা সুদূরপ্রসারী প্রভাব ফেলতে পারে। আলোচকেরা বলেন, নগরায়ণের বর্তমান ধারায় অন্যতম প্রধান চ্যালেঞ্জ হলো ক্রমবর্ধমান নগর দারিদ্র্য ও বস্তি সমস্যা। কেননা, নগরে বসবাসকারী ৪০ ভাগ মানুষ দারিদ্র্যসীমার নিচে বাস করছে ও বিভিন্ন সেবাপ্রাপ্তির ক্ষেত্রে তাদের সবচেয়ে বেশি ভোগান্তিতে পড়তে হয়। নগর দারিদ্র্যবিমোচনে সমন্বিত পরিকল্পনা ও দিকনির্দেশনা সপ্তম পঞ্চবার্ষিক পরিকল্পনায় থাকা দরকার। পরিকল্পনা কমিশনের সাধারণ অর্থনৈতিক বিভাগের সপ্তম পঞ্চবার্ষিক পরিকল্পনার খসড়া উপস্থাপনার ওপর আলোচনায় অংশ নেন সাবেক তত্ত্বাবধায়ক সরকারের উপদেষ্টা হোসেন জিল্লুর রহমান, বুয়েট নগর অঞ্চল ও পরিকল্পনা বিভাগের অধ্যাপক রোকসানা হাফিজ, বাংলাদেশ পরিবেশ আন্দোলনের যুগ্ম সম্পাদক স্থপতি ইকবাল হাবিব প্রমুখ।
