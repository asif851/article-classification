
রানা প্লাজা ধসের ঘটনার পর বাংলাদেশের সম্ভাবনাময় পোশাকশিল্প সম্পর্কে সচেতন হয়ে উঠেছে বিশ্ব। বিশেষজ্ঞরা মনে করছেন, এ ঘটনা বাংলাদেশের পোশাকশিল্পকে সঠিক পথে এগিয়ে নিয়ে যাওয়ার চেষ্টা করতে পারে। এ ব্যাপারে চট্টগ্রামের জাহাজ তৈরির কারখানা ওয়েস্টার্ন মেরিনের উদাহরণ দিয়েছে নিউইয়র্ক টাইমস। দ্য নিউইয়র্ক টাইমস পত্রিকার অভিমত কলামে লিখেছে, পোশাকশিল্পকে সঠিক পথে এগিয়ে নিয়ে যেতে বাংলাদেশের সামনে এখন সুযোগ সৃষ্টি হয়েছে। চট্টগ্রামের জাহাজ তৈরির কারখানা ওয়েস্টার্ন মেরিনের উদাহরণ দিয়ে নিউইয়র্ক টাইমস বলেছে, একসময় ওয়েস্টার্ন মেরিনে কর্মকালীন মাত্রাতিরিক্ত দুর্ঘটনা ঘটত, কিন্তু পরে সঠিক পদক্ষেপ নেওয়ায় বিশ্বের অন্যতম নিরাপত্তামূলক কর্মপরিবেশের স্বীকৃতি পেয়েছে ওয়েস্টার্ন মেরিন। নিউইয়র্ক থেকে নির্বাচিত মার্কিন কংগ্রেস সদস্য এবং কংগ্রেসে বাংলাদেশ ককাসের সদস্য গ্র্যাস ম্যাং বাংলাদেশের তৈরি পোশাক কারখানার কর্মপরিবেশ উন্নয়নে সবাইকে ঐক্যবদ্ধ হওয়ার আহ্বান জানিয়েছেন। গত বুধবার এক বিবৃতিতে তিনি এ আহ্বান জানান। এদিকে যুক্তরাষ্ট্রে বাংলাদেশের তৈরি পোশাকের বৃহত্তর খুচরা বিক্রেতা সিয়ার্স ও ওয়ালমার্ট ঘুরে দেখা গেল রানা প্লাজার দুর্ঘটনার পর ক্রেতা-বিক্রেতারা এখন অনেকটাই সচেতন। নিউ জার্সির সিয়ার্সে কর্মরত ব্যবস্থাপক ব্রায়ান উইলিয়াম বলেন, স্বল্পমূল্যে পোশাক কিনতে ক্রেতারা সব সময়ই আগ্রহী। রানা প্লাজার ঘটনার পর তাঁরা পণ্য উৎপাদনের উৎস নিয়ে সচেতন। রানা প্লাজার ব্যাপক প্রাণহানি পশ্চিমা ক্রেতাদের চোখ খুলে দিয়েছে। ওয়ালমার্টে বাংলাদেশে তৈরি জামা কিনছিলেন সামান্তা কিলার। তিনি জানান, গত বছর রানা প্লাজার দুর্ঘটনা তাঁকে আহত করেছে। মূল্য কম রাখার জন্য ঝুঁকিপূর্ণ কারখানায় শ্রমিকদের দিয়ে পোশাক তৈরির বিষয়টি তাঁর আগে জানা ছিল না। ওয়ালমার্টের ব্যবস্থাপনা কর্মী টনি এন্টাসিও বলেন, সংবাদমাধ্যমে দেখেছেন পশ্চিমা সহযোগিতায় বাংলাদেশের তৈরি পোশাক কারখানায় কর্মপরিবেশের দ্রুত উন্নতি হচ্ছে। পোশাকশিল্পে বাংলাদেশ একদিন সারা বিশ্বে সেরা ব্র্যান্ডে পরিণত হবে বলে আশা প্রকাশ করেন তিনি। তবে তিনি এ-ও বলেন, পোশাকশিল্প উন্নতির শিখরে পৌঁছালেও রানা প্লাজায় শ্রমিকদের আত্মাহুতির কথা মনে থাকবে মানুষের।
