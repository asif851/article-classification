
নড়াইলের কালিয়া উপজেলায় ইউনিয়ন পরিষদের (ইউপি) নির্বাচনে বিজয়ী ও পরাজিত প্রার্থীর সমর্থকদের মধ্যে ব্যাপক সংঘর্ষ, ভাঙচুর ও লুটপাট হয়েছে। সংঘর্ষে উপজেলা আওয়ামী লীগের ১ নেতা নিহত এবং প্রায় ২০ জন আহত হয়েছেন।প্রত্যক্ষদর্শী ও পুলিশ সূত্রে জানা যায়, গত মঙ্গলবার উপজেলার পেড়লী ইউপির নির্বাচন অনুষ্ঠিত হয়। এতে আওয়ামী লীগের প্রার্থী জাহাঙ্গীর হোসেন (নৌকা) পরাজিত হন; বিজয়ী হন স্বতন্ত্র প্রার্থী জারজিদ মোল্যা (ঘোড়া)। গতকাল সকাল আটটার দিকে পেড়লীর মহসিন মোড় এলাকায় জাহাঙ্গীরের সমর্থক মুরাদ মুন্সিকে মারধর করেন জারজিদের সমর্থকেরা। এ খবর ছড়িয়ে পড়লে জাহাঙ্গীরের সমর্থক মন্নু শেখ, উজ্জ্বল শেখসহ বেশ কয়েকজন মিলে প্রতিপক্ষের মোফাজ্জেল শেখ (৫০), তাঁর ছেলে সাদ্দাম শেখ (২৫), ভাই শামীম শেখ (৪০) ও প্রতিবেশী মোজাহের হোসেনকে (৪৫) কুপিয়ে জখম করেন। গুরুতর অবস্থায় তাঁদের খুলনা মেডিকেল কলেজ হাসপাতালে পাঠানো হয়। সেখানে কিছুক্ষণ চিকিৎসা নেওয়ার পর মোফাজ্জেল শেখ মারা যান। তিনি কালিয়া উপজেলা আওয়ামী লীগের সহসভাপতি ছিলেন।পেড়লী গ্রামের বাসিন্দা ও পরাজিত প্রার্থীর সমর্থক নজরুল শেখ বলেন, মোফাজ্জেল শেখসহ কয়েকজনকে কুপিয়ে আহত করা হয়েছে, এ খবর ছড়িয়ে পড়লে প্রতিপক্ষের লাভলু ভূঁইয়া, ফোরকান শেখ ও মিরাজ মোল্যার নেতৃত্বে দেড় থেকে দুই শ লোক একজোট হন। তাঁরা দেশীয় অস্ত্রশস্ত্র নিয়ে প্রতিপক্ষের বাড়িঘরে ভাঙচুর ও লুটপাট করেন। বাধা দিতে গেলে বদরুল ইসলাম (৫৫), আজিজুর রহমান (৪৮), হানেফ শেখ (৫৩), নজরুল ইসলাম (৫০), পারভিন বেগমসহ (৪৪) অন্তত ১৫ জনকে কুপিয়ে জখম করা হয়।আহত ব্যক্তিদের মধ্যে ১৫ জনকে খুলনা মেডিকেল কলেজ হাসপাতালে ভর্তি করা হয়েছে। এর মধ্যে আটজনের অবস্থা গুরুতর।প্রতিপক্ষের লোকজনের ওপর হামলায় নিজের সমর্থকদের জড়িত থাকার অভিযোগ অস্বীকার করেছেন পরাজিত প্রার্থী জাহাঙ্গীর। তিনি বলেন, ইউপি নির্বাচনে ব্যাপক কারচুপি হয়েছে। নৌকার ব্যাজ পরে অনেকে ঘোড়ার পক্ষে ভোট করেছেন। এরপর প্রতিপক্ষের লোকজনই তাঁর সমর্থকদের ওপর হামলা করেছে।অভিযোগের বিষয়ে বক্তব্য জানতে বিজয়ী প্রার্থী জারজিদের মুঠোফোনে একাধিকবার ফোন দেওয়া হলেও সেটি বন্ধ পাওয়া যায়।গতকাল দুপুরে সরেজমিনে ঘটনাস্থলে গিয়ে দেখা যায়, পেড়লী এলাকায় নড়াইল-পেড়লী সড়কের ওপর অসংখ্য ইটের টুকরা ছড়িয়ে-ছিটিয়ে আছে। প্রায় ২০টি বাড়িঘর ভাঙচুর ও লুটপাট করা হয়েছে। মোড়ে মোড়ে পুলিশ মোতায়েন থাকলেও এলাকায় তখনো থমথমে অবস্থা বিরাজ করছিল। গ্রেপ্তার আতঙ্কে আশপাশের পেড়ালী, মধ্য পেড়ালী, খড়ড়িয়া, জামরিলডাঙাসহ কয়েকটি গ্রামের অনেকে বাড়িঘর ছেড়ে পালিয়েছেন। বাড়িতে থাকা নারীরাও আতঙ্কের মধ্যে রয়েছেন। ভাঙচুরের শিকার বাড়িঘরের ছবি তুলতে গেলে পুলিশ বাধা দেয়।কালিয়া থানার ভারপ্রাপ্ত কর্মকর্তা (ওসি) মো. গণি মিয়া বলেন, এলাকায় অতিরিক্ত পুলিশ মোতায়েন করা হয়েছে। পরিস্থিতি এখন শান্ত। সংঘর্ষের ঘটনায় গতকাল বিকেল পর্যন্ত কেউ থানায় অভিযোগ করেনি। অভিযোগ পেলে আইনানুগ ব্যবস্থা নেওয়া হবে।
