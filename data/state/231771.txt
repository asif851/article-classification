
মাত্র একদিনের ব্যবধানে শেরপুরের ঝিনাইগাতী সীমান্তে বন্য হাতির আক্রমণে মোমেনা বেওয়া (৬০) নামে এক নারী নিহত হয়েছেন। তিনি উপজেলার কাংশা ইউনিয়নের তাওয়াকুচা গ্রামের বাসিন্দা ছিলেন। এ সময় মোমেনার ঘরটিও বিধ্বস্ত হয়।গতকাল শনিবার ভোরে সীমান্তঘেঁষা তাওয়াকুচা গ্রামে এ ঘটনা ঘটে। এ নিয়ে গত চার মাসে বন্য হাতির আক্রমণে শেরপুরের ঝিনাইগাতী ও শ্রীবরদী সীমান্তে ১০ ব্যক্তি নিহত হলেন।সর্বশেষ গত বৃহস্পতিবার রাতে হাতির আক্রমণে ঝিনাইগাতী উপজেলার উত্তর পানবর ও গুরুচরণ দুধনই গ্রামে তিনজন নিহত হন।উপজেলা প্রশাসন ও বন বিভাগ সূত্রে জানা গেছে, দেড় মাস ধরে একদল বন্য হাতি ঝিনাইগাতীর কাংশা ইউনিয়নের সীমান্তবর্তী পানবর, গুরুচরণ দুধনই, বাকাকুড়া, ছোট গজনী, বড় গজনী ও তাওয়াকুচা গ্রামে অবস্থান করছে। হাতির দল গতকাল ভোরে তাওয়াকুচা গ্রামে মোমেনার বাড়িতে আক্রমণ করে। হাতি মোমেনাকে পদপিষ্ট করে। ঘটনাস্থলেই মারা যান তিনি। হাতির দল তাঁর বসতঘর ভাঙচুর ও কয়েক একর জমির ধান নষ্ট করে।
