
গাজীপুরের শ্রীপুর উপজেলায় সড়ক পার হতে গিয়ে বাসচাপায় এক শ্রমিক নিহত হয়েছেন। আজ শনিবার সকাল সাতটার দিকে উপজেলার নয়নপুর এলাকায় এই দুর্ঘটনা ঘটে।
নিহত শ্রমিকের নাম সুমন মিয়া (৩০)। তিনি উপজেলার তালতিল গ্রামের আলতাফ মোল্লার ছেলে। নিহত সুমন স্থানীয় ডিবিএল সিরামিকস কারখানার কর্মী ছিলেন। মাওনা হাইওয়ে থানার ভারপ্রাপ্ত কর্মকর্তা (ওসি) দেলোয়ার হোসেন ও শ্রীপুর ফায়ার সার্ভিস স্টেশন কর্মকর্তা আল আমিন জানান, আজ সকালে কারখানায় যাওয়ার উদ্দেশ্যে রাস্তা পার হচ্ছিলেন সুমন মিয়া। এ সময় ঢাকাগামী একটি অজ্ঞাত বাস চাপা দিলে ঘটনাস্থলেই তাঁর মৃত্যু হয়। খবর পেয়ে শ্রীপুর ফায়ার সার্ভিসের কর্মীরা ঘটনাস্থলে যান। পরে মাওনা হাইওয়ে পুলিশও ঘটনাস্থলে হাজির হয়।
সুমনের লাশের ময়নাতদন্তের জন্য গাজীপুর শহীদ তাজউদ্দীন আহমদ মেডিকেল কলেজ হাসপাতালে পাঠানো হয়েছে।
