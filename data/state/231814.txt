
মুন্সিগঞ্জের লৌহজং ও টঙ্গিবাড়ী উপজেলার বালিগাঁও-লৌহজং সড়কের পাশের বিস্তীর্ণ কৃষিজমি, জমি-সংলগ্ন খাল ও হালট যথেচ্ছভাবে ভরাট করা হচ্ছে। এতে কমে যাচ্ছে কৃষিজমি। দেখা দিচ্ছে জলাবদ্ধতা।
২০ জানুয়ারি সরেজমিনে লৌহজং ও টঙ্গিবাড়ী উপজেলার বালিগাঁও, খিদিরপাড়া, গাউদিয়া, কনকসার ইউনিয়নের বিভিন্ন এলাকায় দেখা গেছে, বালিগাঁও-লৌহজং সড়কের ১০ কিলোমিটারে দুই পাশের বিস্তীর্ণ কৃষিজমি ভরাটের কাজ চলছে। খাল ও হালট ভরাট করায় অনেক জায়গায় জমি ও সড়ক আর আলাদা করা যাচ্ছে না।
এলাকাবাসীর সঙ্গে কথা বলে জানা যায়, লৌহজং ও টঙ্গিবাড়ী উপজেলার পাশ দিয়ে বয়ে যাওয়া পদ্মা নদী থেকে খননযন্ত্র দিয়ে বালু তুলে এসব জমি, খাল ও হালট ভরাট করা হচ্ছে। এখানে তাই কিছু দূর পরপরই খননযন্ত্রের পাইপ দেখা যায়।
স্থানীয় একাধিক ব্যক্তি অভিযোগ করেন, একসময় এ খাল দিয়ে ইঞ্জিনচালিত নৌকা চলত। জমিতে সেচের দরকার হলে এখন আর পানি পাওয়ার উপায় নেই।
লৌহজংয়ের গাউদিয়া ইউনিয়নের ভুলুগাঁও সরকারি প্রাথমিক বিদ্যালয়-সংলগ্ন এলাকায় নিজের কৃষিজমি ভরাট করছেন স্থানীয়ব্যবসায়ী বাদল রহমান। এতে জমি-সংলগ্ন খালের মুখও ভরাট করে ফেলেছেন তিনি। নাম প্রকাশ না করার শর্তে এলাকার কয়েকজন বাসিন্দা বলেন, এতে বর্ষার পানি ঠিক সময়ে না নামায় এখানে এবার লামি আবাদ (বিলম্বিত আবাদ) করতে হয়েছে। এ ব্যাপারে বাদল রহমানের সঙ্গে যোগাযোগের চেষ্টা করেও তাঁকে পাওয়া যায়নি।
একই ইউনিয়নের খেতেরপাড়া এলাকায় কৃষিজমি ও হালট ভরাট করেছেন স্থানীয় খলিল শিকদার। এই ভরাট কাজের তদারকি করছেন কাজল মাঝি। কাজল মাঝি বলেন, এখানে আলু সংরক্ষণের জন্য একটি হিমাগার করা হবে। তবে জমির পাশ দিয়ে বয়ে যাওয়া হালট ভরাট সম্পর্কে বলেন, এটিও ব্যক্তিমালিকানায় রেকর্ডভুক্ত। তাই ভরাট করা হয়েছে।
টঙ্গিবাড়ীর বালিগাঁও ইউনিয়নের তৌলকাই এলাকায় সড়ক-সংলগ্ন বিস্তীর্ণ কৃষিজমি ও হালট ভরাটের কাজ প্রায় শেষ পর্যায়ে। স্থানীয় ব্যবসায়ী আবদুর রব ব্যাপারী, মোশারফ ব্যাপারী ও মফিজল ব্যাপারী—এই তিন ভাই মিলে নিজেদের কৃষিজমি ভরাট করতে গিয়ে হালটও ভরাট করে ফেলেছেন। এলাকাবাসী জানান, ব্যাপারী পরিবারের সড়ক-সংলগ্ন বাড়িটিও হালট ভরাট করে করা হয়েছে।
এ ব্যাপারে আবদুর রব বলেন, ‘আমরা তিন ভাই ও আমাদের অন্য আত্মীয়স্বজনের জমি মিলিয়ে সড়কের এক পাশে তিন বিঘা জায়গা ভরাট করা হচ্ছে। রাস্তার অন্য পাশে বাউন্ডারি আকারে জমি ভরাট করা হচ্ছে। ওখানে পুকুর করে মাছ চাষ করা হবে।’ হালট ভরাটের কারণ জানতে চাইলে তিনি বিষয়টি এড়িয়ে যান।
এভাবে ভরাটের কারণে এলাকার কৃষিজমি কমে যাওয়ার বিষয়টি স্বীকার করেন জেলা কৃষি সম্প্রসারণ অধিদপ্তরের উপপরিচালক আবদুল আজিজ। তিনি বলেন, পরিবেশ সংরক্ষণ ২০০০ আইনে স্পষ্টভাবে উল্লেখ করা হয়েছে কোনো জলাধার, পুকুর, খাল, নদী, হালট, হাওর, বাঁওড়, নদী-নালা ভরাট করা যাবে না। যাঁরা করছেন, তাঁদের বিরুদ্ধে আইনিব্যবস্থা নেওয়া হবে।
এ ব্যাপারে (লৌহজং ও টঙ্গিবাড়ী) আসনের সাংসদ ও সাবেক হুইপ সাগুফতা ইয়াসমিন বলেন, ‘২০ জানুয়ারি জেলা আইনশৃঙ্খলা সভায় খাল, হালট ও কৃষিজমি ভরাটের বিষয়টি আলোচনা করা হয়েছে। এলাকার যত খাল ও হালট ভরাট করা হয়েছে, সেগুলো উদ্ধারে জেলা প্রশাসককে ব্যবস্থা নিতে বলেছি। পরিবেশ রক্ষায় এসব খাল উদ্ধার জরুরি।’
জেলা প্রশাসক সাইফুল হাসান জানান, লৌহজং ও টঙ্গিবাড়ী উপজেলার ভরাট করা খাল ও হালটগুলো উদ্ধারে আইনগত ব্যবস্থা গ্রহণ করা হবে।
তবে পরিবেশ অধিদপ্তরের সহকারী পরিচালক নুরে আলম জানান, বালিগাঁও-লৌহজংয়ে খাল ও হালট ভরাটের বিষয়টি তাঁর জানা নেই।
