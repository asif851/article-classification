
কিশোরগঞ্জের ভৈরব রেলওয়ে স্টেশনে বিভিন্ন আন্তনগর ট্রেন থেকে ১ হাজার ৯৯ জন যাত্রীকে ২ লাখ ২ হাজার ৫৩৫ টাকা জরিমানা করা হয়েছে। আজ রোববার সকাল থেকে বিকেল পর্যন্ত ১২টি আন্তনগর ট্রেনে ভ্রাম্যমাণ আদালত পরিচালনা করে বিনা টিকিটে ট্রেন ভ্রমণকারীদের কাছ থেকে দণ্ডের এ অর্থ আদায় করা হয়।
ভৈরব রেলওয়ে স্টেশনমাস্টার কার্যালয় সূত্র জানায়, বাংলাদেশ রেলওয়ে ট্রেনের অভ্যন্তরীণ শৃঙ্খলা জোরদার করার পরিকল্পনার অংশ থেকে ভৈরব স্টেশনে বিনা টিকিটধারীদের বিরুদ্ধে ভ্রাম্যমাণ আদালত বসানো হয়। আদালতে নেতৃত্ব দেন বাংলাদেশ রেলওয়ের পূর্বাঞ্চলীয় জোনের প্রধান বাণিজ্যিক কর্মকর্তা সরদার শাহাদাৎ আলী। অভিযান চলে সকাল নয়টা থেকে বিকেল পাঁচটা পর্যন্ত। ঢাকা-চট্টগ্রাম, ঢাকা-সিলেট, ঢাকা-নোয়াখালী, ঢাকা-ময়মনসিংহ ভায়া ভৈরবসহ পূর্বাঞ্চলীয় জোনে চলাচলকারী আন্তনগর ট্রেনে অভিযান চালানো হয়।
বিনা টিকিটে আন্তনগর এগারো সিন্ধু ট্রেন দিয়ে কিশোরগঞ্জ যাওয়ার পথে আক্কেলসেলামি দিতে হয় সোহরাব উদ্দিন নামে এক যাত্রীকে। সোহরাব বলেন, ‘আমি যখন ঢাকার কমলাপুর স্টেশনের কাউন্টারের সামনে দাঁড়ায়, তখন টিকিট বিক্রি বন্ধ করে দেওয়া হয়েছে। ট্রেন ছাড়ার মাত্র কয়েক মিনিট বাকি ছিল। কিন্তু বিশেষ প্রয়োজনে কিশোরগঞ্জ যাওয়া জরুরি ছিল। তাই বাধ্য হয়ে টিকিট ছাড়া ট্রেনে উঠতে হয়েছি।’ সোহরাবের বাড়ি কিশোরগঞ্জ সদরের খড়মপট্টি মহল্লায়।
একই ট্রেনে বিনা টিকিটে ভ্রমণ করা ভৈরবের গোছামারা গ্রামের হাবিবুর রহমান নামের এক যাত্রী বলেন, ‘কাউন্টার থেকে টিকিট পায়নি। দ্বিগুণ দাম চাওয়ায় কালোবাজারির কাছ থেকেও টিকিট নেওয়া সম্ভব হয়নি। এ কারণে বিনা টিকিটে ট্রেন চড়তে হয়েছিল।’ উভয় যাত্রী স্বীকার করেন, আর যা হোক বিনা টিকিটে ট্রেন ভ্রমণ করা ঠিক হয়নি।
বাংলাদেশ রেলওয়ের পূর্বাঞ্চলীয় জোনের প্রধান বাণিজ্যিক কর্মকর্তা সরদার শাহাদাৎ আলী বলেন, বিনা টিকিটধারী ব্যক্তিদের রোধ করা না গেলে রেলওয়ের উন্নয়ন সম্ভব নয়। উন্নত রেলসেবার সঙ্গে টিকিট কেটে ট্রেন ভ্রমণের মানসিকতা গড়ে ওঠার সম্পর্ক রয়েছে। এ অভিযান অব্যাহত থাকবে বলে জানান তিনি।
ভৈরব রেলওয়ে স্টেশনমাস্টার অমৃত লাল দাস বলেন, ভ্রাম্যমাণ আদালতকে ৪০ জন টিটি, ৫ জন পরিদর্শক, রেলওয়ের নিরাপত্তা বাহিনী ও পুলিশ সদস্যরা সহযোগিতা করেন।
