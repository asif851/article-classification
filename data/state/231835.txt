
‘যারা হরতাল দিয়ে মানুষ পুড়িয়ে মারে, তারা মানুষের জাত না’ বলে মন্তব্য করেছেন আওয়ামী লীগের সভানেত্রী শেখ হাসিনার তথ্যপ্রযুক্তি উপদেষ্টা সজীব ওয়াজেদ জয়। তিনি বলেছেন, ‘আমার তো এখন বিএনপির প্রতি ঘৃণা হচ্ছে। এদের কঠিন শান্তি হওয়া উচিত। এ ছাড়া আমার বলার কিছু নেই।’বিএনপি নেতৃত্বাধীন ১৮-দলীয় জোটের হরতাল চলাকালে অগ্নিদগ্ধ লোকজনকে দেখতে আজ মঙ্গলবার বিকেলে ঢাকা মেডিকেল কলেজের বার্ন ইউনিটে যান প্রধানমন্ত্রীর ছেলে সজীব ওয়াজেদ জয়। এ সময় সাংবাদিকদের কাছে ওই মন্তব্য করেন তিনি।যারা মানুষ পুড়িয়েছে তাদের বিরুদ্ধে আইনানুগ ব্যবস্থা নেওয়া উচিত মন্তব্য  করে জয় বলেন, ‘কোনো রাজনৈতিক দল এটা করতে পারে না। ৭১-এর পর এমন অবস্থা আর সৃষ্টি হয়নি। যারা এসব ঘটনা ঘটানোর হুকুম দিচ্ছে, তাদের গ্রেপ্তার করা হোক।’হরতাল চলাকালে আগুনে পোড়ানো, বোমা হামলার ঘটনা অহরহ হচ্ছে, তাহলে কি সরকার জনগণের নিরাপত্তা দিতে ব্যর্থ হচ্ছে—সাংবাদিকদের এমন প্রশ্নের জবাবে জয় বলেন, ‘না। গতকালও আইনশৃঙ্খলা বাহিনী বিপুলসংখ্যক বোমা ও বোমা তৈরির সরঞ্জাম উদ্ধার করেছে। আশা করি সরকার এগুলো বিরুদ্ধে যথাযথ ব্যবস্থা নেবে।’
