
নাটোরের সিংড়া উপজেলা বিএনপির সাংগঠনিক সম্পাদক ইব্রাহিম খলিল, কলম ইউনিয়ন যুবদলের সভাপতি রিপন হোসেনসহ নিখোঁজ পাঁচ নেতা-কর্মীর সন্ধানের দাবিতে আজ শনিবার সিংড়া উপজেলায় আধাবেলা হরতাল ডেকেছে জেলা বিএনপি। জেলা বিএনপির সাধারণ সম্পাদক আমিনুল হক জানান, গত ১৮ জানুয়ারি সিংড়ার কলম ইউনিয়ন পরিষদের চেয়ারম্যান আওয়ামী লীগের নেতা ফজলার রহমান দুর্বৃত্তদের হাতে খুন হন। এ ঘটনায় তাঁর ভাই মইনুল হক বাদী হয়ে উপজেলা বিএনপির সাংগঠনিক সম্পাদক ও সাবেক ইউপি চেয়ারম্যান ইব্রাহীম খলিলসহ ১২ জনের বিরুদ্ধে মামলা করেন। ১০ ফেব্রুয়ারি ইব্রাহিম খলিল হাইকোর্ট থেকে জামিন নেন। এ সময় আদালত প্রাঙ্গণে আইনশৃঙ্খলা রক্ষাকারী বাহিনীর সদস্য পরিচয়ে সাদা পোশাকের কিছু লোক তাঁকেসহ বিএনপির সাত নেতা-কর্মীকে ধরে নিয়ে যান। পরে অবশ্য চারজনকে ছেড়ে দেওয়া হয়। এর আগে ঢাকা ও মানিকগঞ্জ থেকে আটক করা হয় আরও দুই নেতা-কর্মীকে। কিন্তু তাঁদের কোনো আদালতে হাজির করা হয়নি। এমনকি তাঁদের কোনো সন্ধানও পাওয়া যাচ্ছে না।জেলা বিএনপির সাধারণ সম্পাদকের দাবি, ইউপি চেয়ারম্যান ফজলার রহমান হত্যাকাণ্ডে জড়িত প্রকৃত সন্ত্রাসীদের আড়াল করতেই রাজনৈতিক কারণে বিএনপির নেতা-কর্মীদের নামে মিথা মামলা দিয়ে তাঁদের গুম করা হচ্ছে।
