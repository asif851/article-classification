
৫৬তম আন্তর্জাতিক গণিত অলিম্পিয়াডে বাংলাদেশ দলগতভাবে দক্ষিণ এশিয়ার দেশগুলোর মধ্যে শীর্ষ স্থানে রয়েছে। ময়মনসিংহের আনন্দ মোহন কলেজের সানজিদ আনোয়ারের রৌপ্য এবং আদিব হাসান, আসিফ-ই-এলাহী, সাব্বির রহমান ও সাজিদ আকতারের ব্রোঞ্জপদক পাওয়ার মাধ্যমে শেষ হলো বাংলাদেশের এ বছরের আন্তর্জাতিক গণিত অলিম্পিয়াড (আইএমও) মিশন। এ ছাড়া এম নাঈমুল ইসলাম পেয়েছে সম্মানজনক স্বীকৃতি।এবার মোট ৯৭ নম্বর পেয়েছে বাংলাদেশ দল। আইএমওতে টানা ১১ বার অংশগ্রহণে বাংলাদেশের পাওয়া এটাই সর্বোচ্চ নম্বর। ১১৪টি দেশের মধ্যে বাংলাদেশের অবস্থান ৩৩তম। ভারতের অবস্থান ৩৭তম। মোট ১৮৫ নম্বর পেয়ে শীর্ষস্থানে রয়েছে যুক্তরাষ্ট্র। এরপরে চীন, দক্ষিণ ও উত্তর কোরিয়া। গতকাল মঙ্গলবার রাতে আইএমওর বিচারকদের সভায় এ ফলাফল চূড়ান্ত হয়েছে। আজ বুধবার বিজয়ীদের হাতে পুরস্কার তুলে দেওয়া হবে আইওমওর সমাপনী অনুষ্ঠানে।গণিত দলের এ ফলাফল জেনে বাংলাদেশ গণিত অলিম্পিয়াড কমিটির সভাপতি অধ্যাপক জামিলুর রেজা চৌধুরী বলেন, ‘এটি একটি অসাধারণ সাফল্য। কারণ, দক্ষিণ এশিয়ার ভারত, পাকিস্তান ও শ্রীলঙ্কার ওপরে আমাদের অবস্থান। প্রাথমিক পর্যায় থেকে শিক্ষার্থীদের গণিত অলিম্পিয়াডে যুক্ত করার যে কাজ গণিত অলিম্পিয়াড কমিটি দশকজুড়ে করে যাচ্ছে তার সুফল আমরা পাচ্ছি। দলের সব সদস্য ও কোচকে জানাই আমার আন্তরিক অভিনন্দন ও শুভেচ্ছা।’বাংলাদেশ দলের সাফল্যের জন্য অভিনন্দন জানিয়ে বাংলাদেশ গণিত অলিম্পিয়াড কমিটির সহসভাপতি মুহম্মদ জাফর ইকবাল বলেন, ‘আমি ভীষণ খুশি হয়েছি, তবে বিস্মিত হইনি। কারণ, আমি জানি আমাদের শিশু-কিশোরদের সামান্য সুযোগ দিলেই তারা যেকোনো কিছুই করতে পারে। উৎসাহিত করা ছাড়া আমরা তাদের জন্য তেমন কিছু করতে পারি নাই। কিন্তু তাতেও তারা আমাদের কত কিছু ফিরিয়ে দিয়েছে।’বাংলাদেশ গণিত দলকে অভিনন্দন জানিয়েছেন ডাচ্-বাংলা ব্যাংকের ব্যবস্থাপনা পরিচালক কে এস তাবরেজ। তিনি বলেন, ‘এটা আমাদের সবার জন্য অনেক বড় সাফল্য ও অর্জন। আগামী বছর আশা করছি আমাদের দল স্বর্ণপদক অর্জন করবে। ডাচ্-বাংলা ব্যাংক ভবিষ্যতেও এ আয়োজনের সঙ্গে থাকবে।’বাংলাদেশ দলের প্রতিযোগীদের ব্যক্তিগত প্রাপ্ত নম্বর হলো সানজিদ আনোয়ার ২১, আসিফ-ই-এলাহী ও আদিব হাসান ১৭, সাব্বির রহমান ১৫, সাজিদ আকতার ১৪ এবং এ এম নাঈমুল ইসলাম ১৩।বাংলাদেশ দলের কোচ ও দলনেতা মাহবুব মজুমদার অবশ্য আরও ভালো ফলাফলের প্রত্যাশা করেছিলেন। তাঁর ধারণা, তাড়াহুড়া না করলে আদিব ও সাজিদ আরও ভালো করতে পারত। দলনেতার লক্ষ্য আগামী বছরের মধ্যে দলীয় নম্বর ১০০ অতিক্রম করা।দেশজুড়ে আয়োজিত ডাচ্-বাংলা ব্যাংক-প্রথম আলো গণিত উৎসবের মাধ্যমে ধাপে ধাপে আইএমওর জন্য প্রতিযোগী নির্বাচন করে বাংলাদেশ গণিত অলিম্পিয়াড কমিটি। ডাচ্-বাংলা ব্যাংকের পৃষ্ঠপোষকতায় এবং প্রথম আলোর ব্যবস্থাপনায় এই নির্বাচন সম্পন্ন হয়।আগামী বছরে হংকংয়ে অনুষ্ঠেয় অলিম্পিয়াডের বাছাই শুরু হবে চলতি বছরের ডিসেম্বর মাস থেকে।
