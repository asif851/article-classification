
নাটোরের গুরুদাসপুরে দোকান থেকে আপেল চুরি করার অভিযোগে শিশু নির্যাতনের ঘটনায় মামলা হয়েছে। গতকাল শনিবার রাতে শিশু সাইদুলের মা মাজেদা বেগম বাদী হয়ে আপেল ব্যবসায়ী হানিফ শেখ (৪২) ও আউয়াল (৪৫) নামের আরেক ব্যক্তিকে আসামি করে মামলা করেন। তবে আজ রোববার পর্যন্ত কাউকে গ্রেপ্তার করা যায়নি।
এজাহারের নথিতে বলা হয়, নির্যাতনের শিকার শিশু সাইদুল (৯) একজন বুদ্ধিপ্রতিবন্ধী। গত শনিবার তার হতদরিদ্র মা-বাবা সাইদুলকে বাড়িতে আটকে রেখে কাজে চলে যান। সুযোগ বুঝে সে বাসা থেকে পালিয়ে চাঁচকৈড় বাজারে গিয়ে দোকান থেকে একটি আপেল নেয়। এরপরই এমন অমানবিক পরিস্থিতির শিকার হয় সাইদুল।
মামলার তদন্তকারী কর্মকর্তা (উপপরিদর্শক) সুব্রত কুমার মাহাতো বলেন, শিশুটিকে গতকাল দুপুরে উদ্ধার করা হয়। পরে রাতে পুলিশ পাঠিয়ে সাইদুলের মা মাজেদা বেগম ও তার মেয়ে আজেদা বেগমকে (৩০) থানায় আনা হয়। তাঁদের দেওয়া তথ্যের ভিত্তিতে এজাহারটি গ্রহণ করা হয়েছে। আসামিদের গ্রেপ্তারের চেষ্টা চলছে।
অভিযুক্ত আউয়ালের সঙ্গে আজ মুঠোফোনে যোগাযোগ করা হলে তিনি দাবি করেন, চাঁচকৈড়-কাছিকাটা রুটের সিএনজি স্টেশনমাস্টার তিনি। নির্যাতনের সময় তিনি পেশাগত দায়িত্ব পালন করছিলেন। অন্যায়ভাবে তাঁকে মামলায় জড়ানো হয়েছে। শিশু সাইদুলকে নির্যাতনের ঘটনার জড়িত নন বলেও দাবি করেন তিনি।
এদিকে গতকাল রাতে শিশু সাইদুলের মা মাজেদা বেগম থানায় বসে সাংবাদিকদের জানান, সাইদুল বুদ্ধিপ্রতিবন্ধী। কাজে যাওয়ার সময় সাইদুলকে বাড়িতে আটকে রাখেন তাঁরা। গতকাল সুযোগ বুঝে বাড়ি থেকে বের হয়ে চাঁচকৈড় বাজারে এসে এমন নির্যাতনের শিকার হয়েছে সে।
পরিবারটির মামলা করার বিষয়ে তেমন আগ্রহ না থাকলেও গুরুদাসপুর থানার ওসি (তদন্ত) মো. তারেকুর রহমান বলেন, গরিব পরিবারের প্রতি মানবিক বিবেচনা ও ন্যায়বিচার প্রতিষ্ঠার জন্য মামলাটি নেওয়া হয়েছে। পুলিশ অসহায় পরিবারটিকে সব ধরনের সহায়তা দেবে।
গুরুদাসপুর পৌরসভার চাঁচকৈড় বাজারের মার্কাস মসজিদের সামনে গতকাল দোকান থেকে আপেল চুরির অভিযোগে শিশু সাইদুলকে নির্যাতন করা হয়।
