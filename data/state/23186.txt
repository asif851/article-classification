
প্রধানমন্ত্রী শেখ হাসিনা বলেছেন, অবৈধভাবে ক্ষমতা দখলকারী জিয়াউর রহমানের হাতে গঠিত দল বিএনপিও অবৈধ। আজ শনিবার সন্ধ্যায় গণভবনে টুঙ্গিপাড়া উপজেলার নবনির্বাচিত চেয়ারম্যান ও ভাইস  চেয়ারম্যানদের শুভেচ্ছা বিনিময়ের পর শেখ হাসিনা এসব কথা বলেন। 
প্রধানমন্ত্রী বলেন, জিয়াউর রহমানের ক্ষমতা দখল প্রক্রিয়াকে অবৈধ বলেছেন হাইকোর্ট। কিন্তু বিএনপি ইতিহাসও মানে না, হাইকোর্টও মানে না। স্বাধীনতার চেতনায় বিশ্বাস করে না বলেই মুক্তিযুদ্ধের ইতিহাস বিকৃত করে আবোল-তাবোল কথা বলছে।
শেখ হাসিনা বলেন, ‘অবৈধভাবে ক্ষমতা দখলকারী জিয়াউর রহমানের হাতে গঠিত দল বিএনপিও অবৈধ। যার (তারেক রহমান) একাডেমিক ক্যারিয়ার ইন্ডারমিডিয়েট পাস করেনি বলে শোনা যায়; যার মা অষ্টম শ্রেণি পাস; তারা যদি মুক্তিযুদ্ধের ইতিহাস, সংবিধান শিক্ষা দেয়, এর চেয়ে দুর্ভাগ্যজনক কী হতে পারে?’
প্রধানমন্ত্রী বলেন, ‘বাংলাদেশের অস্থায়ী সরকারের রাষ্ট্রপতি ছিলেন বঙ্গবন্ধু আর প্রধানমন্ত্রী ছিলেন তাজউদ্দিন সাহেব। জিয়াউর রহমান সেই সরকারের বেতনভুক্ত কর্মচারী। এই জিয়াউর রহমানকে সাহায্য করেছিল কর্নেল তাহের। যার একটি পা পঙ্গু ছিল। পঙ্গুদের ফাঁসি দেওয়ার নিয়ম না থাকলেও তাঁকে ফাঁসি দেওয়া হয়। কত বড় মোনাফেক হলে ক্ষমতা দখল করতে তাকে যারা সাহায্য করেছিল, তাদের হত্যা করা হয়।’
 
অনুষ্ঠানে টুঙ্গিপাড়া উপজেলার চেয়ারম্যান গাজী গোলাম মোস্তফা, ভাইস চেয়ারম্যান অসীম কুমার বিশ্বাস ও মহিলা ভাইস চেয়ারম্যান আফসানা বেগম বক্তব্য দেন। অনুষ্ঠান পরিচালনা করেন আওয়ামী লীগের ধর্মবিষয়ক সম্পাদক শেখ মো. আবদুল্লাহ।
