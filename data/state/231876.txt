
চট্টগ্রাম উন্নয়ন কর্তৃপক্ষের (চউক) ভ্রাম্যমাণ আদালত গতকাল সোমবার একটি ভবনের নকশা বহির্ভূত অংশ অপসারণ শুরু করেছেন। রেজাউল করিমের মালিকানাধীন এ ভবন চট্টগ্রামের দক্ষিণ খুলশীর ১ নম্বর সড়কে অবস্থিত। অভিযানে নেতৃত্ব দেন চউকের নির্বাহী ম্যাজিস্ট্রেট আশরাফুল আমিন। তিনি প্রথম আলোকে জানান, রেজাউল করিম ছয়তলা ভবনের অনুমতি নিয়ে আটতলা ভবন নির্মাণ করেছেন। এ ছাড়া বেআইনিভাবে ভবনের চারপাশে দুই ফুট করে বর্ধিত করেছেন।নির্বাহী ম্যাজিস্ট্রেট আশরাফুল আমিন জানান, ভবন মালিককে নকশা বহির্ভূত অংশ অপসারণ করার জন্য চূড়ান্ত নোটিশ দেওয়া হয়েছিল। কিন্তু তিনি তা অমান্য করেছেন। তাই এ অভিযান পরিচালনা করা হয়। অভিযানে উপস্থিত ছিলেন চউকের নির্বাহী প্রকৌশলী মনজুর হাসান।
