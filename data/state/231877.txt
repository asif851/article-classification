
কবিরা মানুষের মনে স্বপ্ন রচনা করেন। তাঁরা ভবিষ্যতের পথ দেখাতে পারেন। যখন মানুষের আর কিছুই করার থাকে না, অতীত কিংবা ভবিষ্যৎ সম্পর্কে কোনো কূলকিনারা পায় না, তখন তারা কবির আশ্রয় নেয়। গতকাল শুক্রবার চট্টগ্রামে ভক্ত ও পাঠকের মুখোমুখি হওয়ার এক আয়োজনে কবি আল মাহমুদ এসব কথা বলেছেন। নগরের বই বিপণিকেন্দ্র বাতিঘর আয়োজিত ‘আমার জীবন আমার রচনা’ অনুষ্ঠানে ভক্ত ও কাব্যপ্রেমীদের উদ্দেশে নিজের কাব্য ও জীবন সম্পর্কে কথা বলেন কবি আল মাহমুদ। এ সময় অনুরাগী পাঠকদের বিভিন্ন প্রশ্নের জবাব দেন তিনি। কবি জানান, চট্টগ্রামে তাঁর জীবনের বহু সময় কেটেছে। তখন দারিদ্র্য আর কবিতা ছিল তাঁর সঙ্গী। চট্টগ্রামের অনেক অনুষঙ্গ তাঁর কবিতায় উঠে এসেছে। তিনি বলেন, শিল্প-সাহিত্যে প্রতিষ্ঠিত হওয়ার পথ বড় দুরূহ। কঠিন সাধনার পথ এটি। তরুণ কবিদের উদ্দেশে আল মাহমুদ বলেন, কবিতা লিখতে হলে বিস্তর পাঠের কোনো বিকল্প নেই।অনুষ্ঠানে কবি আল মাহমুদের সাহিত্য নিয়ে আলোচনা করেন অধ্যাপক গোলাম মোস্তফা।প্রথম আলোর সহকারী বার্তা সম্পাদক কবি ওমর কায়সারের সঞ্চালনায় অনুষ্ঠানে কবির গদ্য থেকে পাঠ করে শোনান আবৃত্তিকার দুলাল দাশগুপ্ত। আল মাহমুদের কবিতা পাঠ করেন শান্তনু বিশ্বাস, রুম্মান আহমেদ ও তৃষা।
