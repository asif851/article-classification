
দক্ষিণ ও মধ্য এশিয়াবিষয়ক সহকারী মার্কিন পররাষ্ট্রমন্ত্রী নিশা দেশাই বিসওয়াল বিরোধীদলীয় নেতা রওশন এরশাদের কাছে জানতে চেয়েছেন, পরবর্তী নির্বাচন কবে হবে? এর জবাবে রওশন এরশাদ বলেছেন, বাংলাদেশের পরবর্তী নির্বাচন ‘স্বাভাবিক নিয়মে’, ‘ডিউ টাইমে’ হবে।আজ শুক্রবার পাঁচটা ১০ মিনিট থেকে পাঁচটা ৪০ মিনিট পর্যন্ত রওশন এরশাদের রাজধানীর গুলশানের বাসভবনে নিশা দেশাই বিসওয়ালের সঙ্গে এক বৈঠক অনুষ্ঠিত হয়। বৈঠকে নিশা রওশনের কাছে বাংলাদেশের নির্বাচন নিয়ে জানতে চাইলে রওশন এ কথা জানান।বৈঠক শেষে সাংবাদিকদের এসব কথা জানান বিরোধীদলীয় চিপ হুইফ এ বি এম তাজুল ইসলাম। তিনি এ-ও জানান, পরবর্তী নির্বাচন নিয়ে বিরোধীদলীয় নেতার বক্তব্যের জবাবে নিশা দেশাই কোনো প্রতিক্রিয়া দেখাননি।তাজুল ইসলাম সাংবাদিকদের জানান, নিশা-রওশন বৈঠকে বাংলাদেশের সার্বিক পরিস্থিতি নিয়ে আলোচনা করেছেন। ৫ জানুয়ারির নির্বাচনে জাতীয় পার্টি কেন অংশ নিয়েছিল, নির্বাচন না হলে কী হতো, বাংলাদেশের পোশাক খাত ও শ্রমিকদের নিয়ে তাঁরা বিস্তারিত আলোচনা করেছেন।বৈঠকে রওশন বলেন, বিএনপি ভুল সিদ্ধান্তের কারণে নির্বাচনে অংশ নিইনি। নির্বাচনে অংশ নিলে অবস্থা অন্য রকম হতে পারত। নিশা তাঁর বক্তব্যে ভিন্নমত পোষণ করেননি।
বৈঠকে এ সময় নিশার সঙ্গে বাংলাদেশে নিযুক্ত মার্কিন রাষ্ট্রদূত ড্যান ডব্লিউ মজীনাসহ দূতাবাসের কর্মকর্তারা উপস্থিত ছিলেন। বৈঠকে জাতীয় পার্টির নেতাদের মধ্যে এ বি এম রুহুল আমিন হাওলাদার, ফখরুল ইমাম, সাংসদ সেলিম উদ্দিন, রওশনের রাজনৈতিক সচিব গোলাম মসিহ উপস্থিত ছিলেন।
গতকাল বৃহস্পতিবার রাতে তিন দিনের সফরে বাংলাদেশে এসেছেন দক্ষিণ ও মধ্য এশিয়াবিষয়ক সহকারী মার্কিন পররাষ্ট্রমন্ত্রী নিশা দেশাই বিসওয়াল।যুক্তরাষ্ট্রের পররাষ্ট্র মন্ত্রণালয় সূত্রে জানা গেছে, নিশা দেশাই বাংলাদেশ সরকারের উচ্চপর্যায়ের কর্মকর্তা, শ্রমিক ও পোশাক ব্যবসায়ী নেতা, বিএনপির চেয়ারপারসন খালেদা জিয়ার সঙ্গে বৈঠক করবেন। মার্কিন দূতাবাস জানিয়েছে, নিশা দেশাই গাজীপুরে অবস্থিত বাংলাদেশ ইনস্টিটিউট অব পিস সাপোর্ট অপারেশন ট্রেনিং পরিদর্শন করবেন। কাল শনিবার তিনি বাংলাদেশ ত্যাগ করবেন।
