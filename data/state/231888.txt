
নোয়াখালীর বেগমগঞ্জ উপজেলার মিরওয়ারিশপুর এলাকায় ঢাকা-নোয়াখালী মহাসড়কে ট্রাকের চাপায় দিনমজুর পিতা-পুত্র ঘটনাস্থলে নিহত হয়েছেন।গত বৃহস্পতিবার দিবাগত রাত ১০টার দিকে এ দুর্ঘটনা ঘটে।নিহত মহিব উল্লা ওরফে আক্তার (৪০) ও তাঁর ছেলে রিয়াজ হোসেন (১৪) মিরওয়ারিশপুর ইউনিয়নের মিরআলীপুর গ্রামের বাসিন্দা। দুর্ঘটনার সময় ট্রাকটি সড়কের পাশে উল্টে পড়ে যায়।পরে খবর পেয়ে বেগমগঞ্জ থানা ও চন্দ্রগঞ্জ হাইওয়ে ফাঁড়ির পুলিশ ট্রাকটি আটক করে।পুলিশ ও স্থানীয় সূত্রে জানা গেছে, মহিব উল্লা ও রিয়াজ হোসেন বৃহস্পতিবার দিনভর ভাঙারি মালামাল সংগ্রহ করে ভ্যানে করে বিকেলে চৌমুহনী বাজারে বিক্রি করতে যান।মালামাল বিক্রি শেষে রাত ১০টার দিকে বাড়ি ফেরার পথে তাঁদের ভ্যানটি মিরওয়ারিশপুর রশিদিয়া মাদরাসার কাছে পৌঁছলে চৌমুহনী অভিমুখী আমবোঝাই একটি ট্রাক ভ্যানটিকে চাপা দিয়ে রাস্তার পাশে উল্টে পড়ে যায়। এতে ঘটনাস্থলেই পিতা-পুত্রের মৃত্যু হয়।হাইওয়ে পুলিশের উপপরিদর্শক (এসআই) আবুল হাশেম জানান, এ ঘটনায় থানায় একটি মামলা দায়ের করা হয়েছে।
