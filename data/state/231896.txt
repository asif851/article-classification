
মৌলভীবাজারের কমলগঞ্জ উপজেলায় এসএসসি পরীক্ষায় অন্যের হয়ে পরীক্ষা দেওয়ায় শাকিল আহমেদ নামের এক কলেজছাত্রকে আটক করা হয়েছে। কমলগঞ্জ বহুমুখী মডেল উচ্চবিদ্যালয় কেন্দ্রে গতকাল রোববার সকালে এ ঘটনা ঘটে।
শাকিল কমলগঞ্জ গণমহাবিদ্যালয়ের দ্বাদশ শ্রেণির ছাত্র। সে উপজেলার মাধবপুর ইউনিয়নের ভাষানীগাঁও গ্রামের শহীদ মিয়ার ছেলে।
কমলগঞ্জ বহুমুখী মডেল উচ্চবিদ্যালয়ের প্রধান শিক্ষক ও কেন্দ্রসচিব নরেন্দ্র কুমার দেব বলেন, এ বিদ্যালয়ের ছাত্র মাধবপুর ইউনিয়নের ভাষানীগাঁও গ্রামের রসিদ মিয়ার ছেলে সুজেল মিয়া অনিয়মিত হিসেবে পরীক্ষা দিচ্ছে। গতকাল তার পৌরনীতি বিষয়ের পরীক্ষায় অংশ নেওয়ার কথা ছিল। কিন্তু তার স্থলে শাকিল পরীক্ষার কেন্দ্রে আসে। কক্ষ পরিদর্শকের সন্দেহ হওয়ায় বিদ্যালয়ে সংরক্ষিত এসএসসি ফরমের ছবির সঙ্গে প্রবেশপত্র মিলিয়ে দেখেন। তখন জালিয়াতির ঘটনা ধরা পড়ে। পরে শাকিলকে আটক করে থানা-পুলিশের কাছে সোপর্দ করা হয়। মূল পরীক্ষার্থী সুজেল মিয়ার প্রবেশপত্র ও নিবন্ধনপত্র জব্দ করে তাকে পরীক্ষা থেকে বহিষ্কার করা হয়েছে।
কমলগঞ্জ থানার ভারপ্রাপ্ত কর্মকর্তা (ওসি) বদরুল হাসান গতকাল সন্ধ্যা সাড়ে সাতটায় বলেন, মামলা প্রক্রিয়াধীন আছে। কেন্দ্রসচিব বাদী হয়ে শাকিলের বিরুদ্ধে মামলা করবেন।
 
