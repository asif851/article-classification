
সিলেটের কানাইঘাট উপজেলার সাতবাক ইউনিয়নের চড়িপাড়া গ্রামে ‘ডাকাত’ ধরতে গিয়ে পুলিশের গুলিতে হাবিবুরের নিহত হওয়ার ঘটনাটি হত্যাকাণ্ড বলছেন তাঁর মা সায়াবান বিবি। ওই ঘটনার পর আরেক ছেলে ফয়জুরকে পুলিশ গুম করেছে বলেও অভিযোগ করেন তিনি।
গতকাল সোমবার দুপুরে সিলেট প্রেসক্লাবে সংবাদ সম্মেলন করে সায়াবান বিবি এসব কথা বলেন। সংবাদ সম্মেলনে লিখিত বক্তব্য পড়ে শোনান তিনি। বলেন, ওই ঘটনার চার দিন পর আদালতে তাঁর ছেলের বউ ফারহানা আক্তার মামলা করেন। এতে ঘটনার সব বর্ণনা উল্লেখ আছে। মামলায় কানাইঘাট থানার ভারপ্রাপ্ত কর্মকর্তা (ওসি) আবদুল আহাদ, উপপরিদর্শক (এসআই) আবু কাওছার, কনস্টেবল পারভেজসহ জড়িত ব্যক্তিদেরআসামি করা হয়েছে। এক ছেলেকে গুলি করে হত্যা ও আরেক ছেলেকে গুম করে রাখার পরও উল্টো পুলিশের ওপর আক্রমণের অভিযোগে মামলা করায় তাঁর (সায়াবান) পরিবার হয়রানির শিকার হচ্ছে।
পুলিশের দাবি, গত ২১ ডিসেম্বর রাতে চড়িপাড়ায় ডাকাতি মামলার আসামি ধরার পর পুলিশের ওপর হামলা করে আসামি ছিনিয়ে নেওয়ার চেষ্টা হয়। হামলা থেকে রক্ষা পেতে পুলিশ ফাঁকা গুলি ছোড়ে। এতে ঘটনাস্থলে হাবিবুর রহমান (৩২) নিহত হন। এ ঘটনার পর থেকে ফয়জুর রহমান (২৮) পলাতক।


