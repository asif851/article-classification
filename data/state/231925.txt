
সকাল থেকে ঝুম বৃষ্টি। বিকেল গড়াতে বৃষ্টির ঝাপটা কমে এলেও থামেনি। তারপরও এসব বাধা মানে কে! ফয়’স লেকের ঈদ কনসার্টে বৃষ্টি মাথায় নিয়ে হাজির হন দর্শকেরা। ঈদ পেরিয়েছে সপ্তাহ পার হচ্ছে। এখনো ঈদের আমেজ কাটেনি। ঈদ আনন্দকে আরও বর্ণিল করে তুলতে গত শুক্রবার নগরের ফয়’স লেক অ্যামিউজমেন্ট পার্কে বসেছিল গানের আসর। বিকেল পাঁচটায় ঝিরি ঝিরি বৃষ্টিতে শুরু হয় কনসার্ট। শিল্পী আনিকার কণ্ঠে ‘ভালো আছি ভালো থেকো’ গানের সুর। এরপর মেতে ওঠেন ‘ধিম তানা, ধিম তানা’ গানের মাধ্যমে বৃষ্টি বন্দনায়। এ ছাড়া আনিকার কণ্ঠে একে একে পরিবেশিত হয় ‘দোলা দেরে’, ‘জল পড়ে’, ‘সুন্দরী কমলা’সহ সাতটি গান। এরপর মঞ্চ মাতাতে আসে ব্যান্ডদল ‘লালন’। ‘বসন্ত বাতাসে সই গো’ গানের মাধ্যমে ‘লালন’ শুরু করে তাদের পরিবেশনা। গেয়ে শোনায় ‘এক চোখেতে হাসন কাঁন্দে’, ‘পাগল ছাড়া দুনিয়া চলে না’, ‘সময় গেলে সাধন হবে না’, ‘দিবা নিশি ভাবি তারে’ গানগুলো। সন্ধ্যা নামতেই মঞ্চে আসেন হৃদয় খান। তখন তুমুল বৃষ্টি। কিন্তু তাই বলে তো আর আনন্দ আয়োজনে ভাটা পড়ে না! বৃষ্টি মাথায় নিয়েই হৃদয় খানের গানের তালে নেচে আনন্দ প্রকাশ করেন অনেকে। শুরুতে পরিবেশন করেন ‘আড়ালে ডেকে যাই’ গানটি। এরপর তাঁর পরিবেশিত ‘বল না তুই বল না’, ‘কি জ্বালা দি গেলা মোরে’, ‘অবুঝ ভালোবাসা’, ‘চাই না মেয়ে তুমি’ গানগুলোতে মেতে ওঠে পুরো ফয়’স লেক। হৃদয় খান যখন তাঁর শেষ গান ‘কেন এভাবে কাঁদাও’ গেয়ে মঞ্চ ছাড়ছিলেন তখনো দর্শনার্থীদের ভিড় ছিল চোখে পড়ার মতো।
