
ঢাকার খিলক্ষেতে ট্রেনের ধাক্কায় গত মঙ্গলবার সন্ধ্যায় দিনাজপুরের বিরামপুর উপজেলার কাটলা ইউনিয়নের দামারপাড়া গ্রামের অটোচালক হায়দার আলীর ছেলে শাহনেওয়াজের (২০) মৃত্যু হয়েছে। একমাত্র সন্তানের মৃত্যুতে হায়দার আলী ও মা নুর বানু দিশেহারা হয়ে পড়েছেন। শোকের ছায়া নেমে এসেছে দামারপাড়া গ্রামে। শাহনেওয়াজের খালাতো ভাই শোহানুর রহমান বলেন, গত বছর কাটলা কলেজ থেকে বাণিজ্য বিভাগে উচ্চমাধ্যমিক পাস করেন শাহনেওয়াজ। এ বছর নৌবাহিনীর কর্মচারী শ্রেণিতে চাকরি পান তিনি। চাকরির যোগদানপত্র নিতে ও সেনানিবাসে রক্ত পরীক্ষার জন্য ঢাকায় বন্ধুর কাছে যান শাহনেওয়াজ। ১ জুলাই খুলনার নৌঘাঁটিতে যোগদান করার কথা ছিল শাহনেওয়াজের। 
