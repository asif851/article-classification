
মাইক্রোবাসসহ সব ধরনের যানবাহন থেকে কালো গ্লাস খুলে ফেলার নির্দেশ দিয়েছে স্বরাষ্ট্র মন্ত্রণালয়। স্বরাষ্ট্র মন্ত্রণালয় মনে করছে, সম্প্রতি অপহরণ, গুমসহ যেসব ঘটনা বেশি ঘটছে, তাতে মাইক্রোবাসসহ বিভিন্ন গাড়িতে কালো গ্লাস ব্যবহার করা হচ্ছে। এর ফলে গাড়ির ভেতরে কে আছে, তা শনাক্ত করা যাচ্ছে না।এ অবস্থায় স্বরাষ্ট্র মন্ত্রণালয় একটি সাধারণ বিজ্ঞপ্তি দেওয়ার সিদ্ধান্ত নিয়েছে। আজ বৃহস্পতিবার সন্ধ্যায় এ-সংক্রান্ত একটি বিজ্ঞপ্তি জারি করা হবে।
স্বরাষ্ট্র প্রতিমন্ত্রী আসাদুজ্জামান খান আজ প্রথম আলোকে এসব তথ্য জানিয়েছেন। তিনি জানান, যানবাহন থেকে কালো গ্লাস খুলে ফেলার জন্য ১০ মে পর্যন্ত সময় দেওয়া হবে।
নারায়ণগঞ্জের ঘটনায় কাউকে গ্রেপ্তার করা হয়েছে কি না, জানতে চাইলে স্বরাষ্ট্র প্রতিমন্ত্রী বলেন, নির্দেশ দেওয়া আছে, যেকোনো সময় গ্রেপ্তার করা হবে। অপরাধী যত বড় দলেরই হোক না কেন, তাকে ছাড় দেওয়া হবে না। নারায়ণগঞ্জের আওয়ামী লীগের কোনো প্রভাবশালী নেতাকে গ্রেপ্তার করা হবে কি না, জানতে চাইলে তিনি বলেন, ‘গ্রেপ্তার হলেই জানতে পারবেন।’
