
লক্ষ্মীপুর-১ (রামগঞ্জ) আসনে মোট পাঁচটি কেন্দ্রে আইনশৃঙ্খলা রক্ষাকারী বাহিনীর সদস্যদের উপস্থিতি বেশ থাকলেও ভোটার ছিলেন খুবই কম। একটি কেন্দ্রে ভোট পড়েছে ৬৪ শতাংশ। গতকাল বৃহস্পতিবার কেন্দ্রগুলো ঘুরে এ চিত্র দেখা গেছে।সকাল ১০টায় মাসিমপুর উচ্চবিদ্যালয় কেন্দ্রে ১০০ ভোট, সাড়ে ১০টায় উত্তর হরিরচর সরকারি প্রাথমিক বিদ্যালয় কেন্দ্রে ১৩২ ভোট, নারায়ণপুর সরকারি প্রাথমিক বিদ্যালয় কেন্দ্রে বেলা ১১টায় ৩৯০ ভোট পড়েছে বলে সংশ্লিষ্ট প্রিসাইডিং কর্মকর্তারা জানান। যদিও প্রতিটি কেন্দ্রে অন্তত আধা ঘণ্টা দাঁড়িয়ে থেকে দেখা গেছে, ভোটারের সংখ্যা ছিল হাতে গোনা।দুপুর ১২টায় শ্রীরামপুর উচ্চবিদ্যালয় কেন্দ্রে ভোট পড়ে প্রায় এক হাজার ৩০০। তখন কেন্দ্রে কোনো ভোটারই ছিলেন না। কিছুক্ষণের মধ্যেই দেখা গেল, হঠাৎ কেন্দ্রের সামনে দুই সারিতে দাঁড়িয়ে কিছু লোক। একপর্যায়ে তাঁদের ১০-১২ জন দুটি বেঞ্চ টেনে নিয়ে বসে পড়েন। তবে কিছুক্ষণ পরই তাঁদের সেখান থেকে সরিয়ে দেন প্রিসাইডিং কর্মকর্তা।তাঁদের একজনের সঙ্গে কথা হয়। জানালেন, তিনি ভোট আগেই দিয়েছেন। এখন ঘুরতে এসেছেন। হাতে কালির দাগ আর বৃদ্ধাঙ্গুলে বেগুনি রঙের ছাপ।দুপুর দুইটার দিকে প্রিসাইডিং কর্মকর্তা মো. শামসুল আলমের সঙ্গে আরেক দফা কথা হলো। তিনি জানালেন, ততক্ষণে এক হাজার ৪৮১টি ভোট পড়েছে। কেন্দ্রে নৌকা ছাড়া অন্য প্রার্থীর পক্ষে এজেন্ট ছিলেন না। ভোট নিয়ে কেউ অভিযোগ বা প্রশ্নও তোলেননি।প্রিসাইডিং কর্মকর্তা বলেন, ওই কেন্দ্রে মোট এক হাজার ৯০৩ (৬৪%) ভোট পড়ে। এর মধ্যে নৌকা এক হাজার ৮৪০টি, স্বতন্ত্র প্রার্থীর আনারসে ২১টি, লাঙ্গলে ২৪টি পড়ে। ১৮টি ভোট বাতিল হয়। মোট ভোট দুই হাজার ৯৬৮।
