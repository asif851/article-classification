
ফুল ভালোবাসতেন শিপ্রা কুণ্ডু। তা ছাড়া পূজার জন্যও প্রতিদিন ফুল লাগত তাঁর। ফুল কিনতে যেতেন খুলনা নগরের শীতলাবাড়ী মন্দিরের পাশে। গতকালও গিয়েছিলেন। কিন্তু ফুল নিয়ে আর বাড়ি ফেরা হলো না। আওয়ামী লীগ নেতা জেড এ মাহমুদকে ছোড়া গুলি লক্ষ্যভ্রষ্ট হয়ে বিঁধল তাঁর গায়ে। ঘটনাস্থলেই মৃত্যু। পূজার ফুলে লাগল রক্তের ছোপ।শিপ্রা কুণ্ডুর স্বামী চিত্তরঞ্জন কুণ্ডু বাংলাদেশ ডেভেলপমেন্ট ব্যাংক লিমিটেডের (বিডিবিএল) খুলনা শাখার উপমহাব্যবস্থাপক। তাঁদের দুই ছেলে-মেয়ে বিশ্ববিদ্যালয়ে পড়েন। ঘটনার আকস্মিকতায় হতবাক পরিবারটি। চিত্তরঞ্জন বারবার বিড়বিড় করে বলছিলেন, ‘এখন আমার কী হবে? আমরা তো কোনো রাজনীতি করি না। তাহলে আমার স্ত্রীকে এভাবে মরতে হলো কেন? এ বিচার আমি কার কাছে দেব?’ চিত্তরঞ্জন জানান, স্ত্রী শিপ্রা তাঁকে সকালের নাশতা করিয়ে বের হন ফুল কিনতে। ছুটির দিন বলে তিনি এরপর হাঁটতে বের হন। নগরের শহীদ হাদিস পার্কের সামনে আসার পর হঠাৎ ফোনে এই দুঃসংবাদ।
