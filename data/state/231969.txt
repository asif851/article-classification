
গাজীপুরের শ্রীপুরে মেলার নামে জুয়া, অশ্লীল নৃত্য ও হাউজির আসরে গত রোববার অভিযান চালিয়েছে জেলা প্রশাসন। এ সময় ২৫ জনকে আটক, পাঁচটি ব্যক্তিগত গাড়ি ও তিনটি মোটরসাইকেল জব্দ করা হয়। মেলার বিভিন্ন সরঞ্জাম ও প্যান্ডেল আগুনে পুড়িয়ে দেওয়া হয়।
জেলা প্রশাসন সূত্রে জানা গেছে, শ্রীপুর উপজেলার ২ নম্বর সিঅ্যান্ডবি এলাকায় বেশ কয়েকজন প্রভাবশালী মেলার নামে জুয়া ও অশ্লীল নৃত্যের আয়োজন করেন। সেখানে জুয়ার ২০টি বোর্ড এবং দুটি নৃত্যের মঞ্চ রয়েছে। প্রতিদিন শত শত লোক সেখানে গিয়ে প্রতারণার শিকার হচ্ছেন। জুয়া খেলে লাখ লাখ টাকা খোয়াচ্ছেন তাঁরা। এলাকাবাসী এ বিষয়ে জেলা প্রশাসক দেওয়ান মোহাম্মদ হুমায়ুন কবীরের কাছে অভিযোগ দেয়। অভিযোগের ভিত্তিতে রোববার সন্ধ্যায় র‌্যাব ও আনসার সদস্যদের নিয়ে জুয়ার আসরে অভিযান চালানো হয়। আটক ২৫ ব্যক্তিকে র‍্যাব-১-এর কাছে হস্তান্তর করা হয়েছে। জব্দকৃত তিনটি মোটরসাইকেল ও মেলার বিভিন্ন স্থাপনা আগুন দিয়ে পুড়িয়ে দেওয়া হয়। অভিযানে নেতৃত্ব দেন গাজীপুরের অতিরিক্ত জেলা ম্যাজিস্ট্রেট রাহেনুল ইসলাম, নির্বাহী ম্যাজিস্ট্রেট ও এনডিসি মো. কুদরত-এ-খুদা ও নির্বাহী ম্যাজিস্ট্রেট রাসেল মিয়া।
কুদরত-এ-খুদা প্রথম আলোকে বলেন, এই এলাকাটিতে কয়েক দিন ধরে মেলার নামে জুয়া, লটারি, হাউজি, অশ্লীল নৃত্যের আসর বসিয়েছে একটি চক্র। স্থানীয় বিভিন্ন সূত্রে খবর পেয়ে অভিযান পরিচালনা করা হয়েছে। এমন অভিযান অব্যাহত থাকবে।
