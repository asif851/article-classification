
যুক্তরাজ্যে লেবার পার্টির এমপি জো কক্সকে হত্যার ঘটনায় গভীর শোক প্রকাশ করেছেন প্রধানমন্ত্রী শেখ হাসিনা।ব্রিটিশ প্রধানমন্ত্রী ডেভিড ক্যামেরনকে পাঠানো এক শোকবার্তায় প্রধানমন্ত্রী বলেন, ‘ব্যাটলি ও স্পেন আসন থেকে নির্বাচিত লেবার পার্টির তরুণ ও প্রতিশ্রুতিশীল এমপি জো কক্সের মর্মান্তিক হত্যাকাণ্ডের ঘটনায় আমি গভীরভাবে শোকাহত ও দুঃখিত। তাঁর মৃত্যুতে ব্রিটেন একজন অগ্রসর রাজনৈতিক সংগ্রামীকে হারাল, যিনি অনগ্রসর ও প্রান্তিক জনগোষ্ঠীর পাশে দৃঢ়তার সঙ্গে দাঁড়িয়েছিলেন।’ডেভিড ক্যামেরনকে শেখ হাসিনা বলেন, ‘বিশ্বশান্তি ও সম্প্রীতিতে নিঃস্বার্থ অঙ্গীকারের জন্য জো কক্স স্মরণীয় হয়ে থাকবেন। বাংলাদেশ সরকার ও জনগণের পক্ষ থেকে আপনার প্রতি এবং আপনার মাধ্যমে জো কক্সের শোকসন্তপ্ত পরিবার ও তাঁর বন্ধুদের প্রতি আমি আন্তরিক সমবেদনা ও গভীর শোক জানাচ্ছি।’উত্তর ইংল্যান্ডে নিজের নির্বাচনী এলাকায় গত বৃহস্পতিবার জো কক্সকে গুলি করে ও ছুরি মেরে হত্যা করা হয়। পরে সন্দেহভাজন হামলাকারীকে গ্রেপ্তার করে পুলিশ।
