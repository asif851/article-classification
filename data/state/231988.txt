
কক্সবাজারের চকরিয়া উপজেলার সাহারবিল ও পূর্ব বড়ভেওলা ইউনিয়নের বাসিন্দাদের চলাচলের একমাত্র মাধ্যম হচ্ছে আট কিলোমিটার দৈর্ঘ্যের সাহারবিল-বেতুয়া বাজার সড়ক। বন্যা ও ভারী বৃষ্টিতে সড়কটির তিন কিলোমিটার এলাকা ক্ষতিগ্রস্ত হওয়ায় চলাচলে দুর্ভোগ পোহাচ্ছেন এলাকাবাসী। ২০১০ সাল থেকে বিভিন্ন সময়ে বন্যা ও ভারী বৃষ্টিপাতে সড়কটির তিন কিলোমিটার অংশ ব্যাপক ক্ষতিগ্রস্ত হয়। এতে সড়কটি যান ও জন চলাচলের অনুপযোগী হয়ে পড়লেও সংস্কার হচ্ছে না।স্থানীয় জনপ্রিতিনিধিরা অভিযোগ করেন, সড়কটির বেহাল অবস্থা সম্পর্কে জেলা ও উপজেলার সংশ্লিষ্ট কর্মকর্তাদের জানানো হলেও তাঁরা সংস্কারের উদ্যোগ নিচ্ছেন না।স্থানীয় সরকার ও প্রকৌশল অধিদপ্তরের চকরিয়া উপজেলা কার্যালয় থেকে জানা যায়, গত ২০০৭-০৮ অর্থবছরে ৫৭ লাখ টাকা ব্যয়ে সাহাবরবিল ইউনিয়ন পরিষদ কার্যালয় থেকে উবিনিগ কার্যালয় পর্যন্ত তিন কিলোমিটার এলাকার সড়কে পিচ ঢালাই দেওয়া হয়। এরপর ২০১০ ও ২০১১ সালের বন্যায় সড়কটি তলিয়ে গেলে ওই অংশের সড়কের পিচঢালাই উঠে যায়। এখন সড়কটি ওই অংশ খানাখন্দে ভরা।এ প্রসঙ্গে পূর্ব বড়ভেওলা ইউনিয়ন পরিষদ চেয়ারম্যান ইব্রাহিম খলিল বলেন, কয়েক দফা বন্যায় সাহারবিল বেতুয়া বাজার সড়কটির তিন কিলোমিটার অংশ ভেঙে গেছে। সংস্কার না হওয়ায় চরম দুর্ভোগ পোহাচ্ছে সাহারবিল ও পূর্ব বড়ভেওলা ইউনিয়নের মানুষজন। সাহারবিল ইউনিয়ন পরিষদের চেয়ারম্যান আবদুল হাকিম বলেন, বন্যা পরবর্তী সময়ে সড়কটি সংস্কারের জন্য স্থানীয় সরকার ও প্রকৌশল অধিদপ্তর (এলজিইডি) এবং উপজেলা নির্বাহী কর্মকর্তার কাছে আবেদন জানানো হয়েছে। কিন্তু এরপরও সংস্কারকাজ শুরু হয়নি। উপজেলা প্রকৌশলী মো. জাকির হোসেন বলেন, ‘সাহারবিল-বেতুয়া বাজার সড়কের ২ দশমিক ৩৮২ কিলোমিটার অংশ সংস্কারের জন্য ৬২ লাখ ৪৪ হাজার ৯৬৭ টাকা ব্যয় ধরে নির্বাহী প্রকৌশলী বরাবর চাহিদাপত্র পাঠানো হয়েছে। আশা করছি শিগগরই বরাদ্দ মিলবে।’
