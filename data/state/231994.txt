
অবরোধকারীদের ককটেল নিক্ষেপে প্ররোচিত করার অভিযোগে বেসরকারি টেলিভিশন চ্যানেল আরটিভির সিটি রিপোর্টার তানজিদ রনি ও ক্যামেরা পারসন প্রশান্ত মোদককে আটক করেছে পুলিশ। আজ রোববার সকাল সাড়ে সাতটার দিকে কামরাঙ্গীর চরের ৫৬ নম্বর ওয়ার্ড এলাকা থেকে তাঁদের আটক করা হয়। আটক হওয়া দুই সাংবাদিকের বিরুদ্ধে একটি মামলা করেছেন কামরাঙ্গীর চরের এক দোকানমালিক।
প্রত্যক্ষদর্শী সূত্রে জানা গেছে, কামরাঙ্গীর চরের ৫৬ নম্বর ওয়ার্ড হাসপাতাল গেটের সামনে সকাল সাড়ে সাতটার দিকে মিছিল বের করে অবরোধকারীরা। এ সময় কয়েকটি ককটেল বিস্ফোরিত হয়। এর পর পরই এ দুই সাংবাদিককে আটক করা হয়।
পুলিশের দাবি, আটক হওয়া সাংবাদিকেরা অবরোধকারীদের ককটেল ছোড়ায় প্ররোচনা দিচ্ছিলেন। এলাকাবাসী তাঁদের গণপিটুনি দেওয়ার প্রস্তুতি নিচ্ছিল। এ সময় পুলিশ তাঁদের দুজনকে উদ্ধার করে কামরাঙ্গীর চর থানায় নিয়ে যায়।
কামরাঙ্গীর চর থানার ভারপ্রাপ্ত কর্মকর্তা (ওসি) শেখ মহসিন আলম প্রথম আলো ডটকমকে বলেন, এ দুই সাংবাদিক অবরোধকারীদের ককটেল বিস্ফোরণে প্ররোচনা দিচ্ছিলেন। এলাকাবাসী এক পর্যায়ে তাঁদের ওপর চড়াও হয়।ঘটনাস্থলে উপস্থিত পুলিশের সদস্যরা তাঁদের সেখান থেকে রক্ষা করেন। তিনি আরও বলেন, ওই এলাকার দোকানমালিক শাহ আলম দুপুরে তাঁদের বিরুদ্ধে একটি মামলা করেন। এর পরিপ্রেক্ষিতে এখনো তাঁদের থানাতেই রাখা হয়েছে।
এ ব্যাপারে জানতে চাইলে আরটিভির প্রধান বার্তা সম্পাদক লুত্ফর রহমান প্রথম আলো ডটকমকে বলেন, ‘সংশ্লিষ্ট এলাকায় ভোর থেকে তাঁদের ডিউটি ছিল। একজন সাংবাদিক কখনো বোমা বা ককটেলের প্ররোচনা দিতে পারেন না। সম্পূর্ণ উদ্দেশ্যপ্রণোদিতভাবে এ ঘটনা ঘটানো হয়েছে। মিথ্যা অভিযোগে তাঁদের বিস্ফোরক মামলায় রিমান্ডে নেওয়া হয়েছে।’
এ বিষয়ে লালবাগ বিভাগীয় পুলিশের উপকমিশনার হারুনুর রশিদ প্রথম আলো ডটকমকে জানান, একটি মামলা হয়েছে। ঘটনাটি খতিয়ে দেখা হচ্ছে।
