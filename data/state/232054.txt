
প্রধানমন্ত্রী শেখ হাসিনার ছেলে সজীব ওয়াজেদ জয় বলেছেন, ‘সামনে নির্বাচন। মানুষকে মনে করিয়ে দিতে হবে, আওয়ামী লীগ সরকার গত সাড়ে চার বছরে কী কী উন্নয়ন করেছে। এই উন্নয়ন বিগত বিএনপি-জামায়াত জোট সরকারের আমলের সঙ্গে তুলনা করতে হবে। নিজেদের মধ্যে তর্কবিতর্ক থাকতে পারে। তবে সবকিছু ভুলে আমাদের ঐক্যবদ্ধ হতে হবে। আওয়ামী লীগ ঐক্যবদ্ধ হয়ে মাঠে নামলে আমাদের কেউ হারাতে পারবে না।’সভায় আজ রোববার সন্ধ্যায় ময়মনসিংহ জেলা ক্রীড়া সংস্থার মাঠে দিনের সর্বশেষ কর্মিসভায় সজীব ওয়াজেদ জয় এসব কথা বলেন। এরপর তিনি স্থানীয় আওয়ামী লীগের নেতা-কর্মীদের সঙ্গে মতবিনিময় করেন। এ নিয়ে আজ তিনি তিনটি পথসভা ও একটি কর্মিসভায় অংশ নেন।বিএনপি এলে বাংলাদেশকে অন্ধকার করে দেবে:এর আগে বিকেলে ময়মনসিংহের মুক্তগাছার রামকিশোর মডেল হাই স্কুল মাঠে আয়োজিত পথসভায় সজীব ওয়াজেদ জয় বলেন, বিএনপি-জামায়াত জোট ক্ষমতায় ফিরে আসলে আওয়ামী লীগ সরকারের সময়ে বানানো ১৪ হাজার ইউনিয়ন তথ্য কেন্দ্র বন্ধ করে দেবে। বিএনপির রেখে যাওয়া সাড়ে তিন মেগাওয়াট থেকে বাড়িয়ে আওয়ামী লীগ সরকার বিদ্যুতের উত্পাদন নিয়ে গেছে নয় হাজার মেগাওয়াটে। সেই বিদ্যুত্ উত্পাদন আবার বন্ধ হয়ে যাবে। তখন আবার বাংলাদেশকে অন্ধকার করে দেবে। জঙ্গিবাদ আবার দেশে ফিরে আসবে।
সজীব ওয়াজেদ জয় আরও বলেন, বিএনপি আমলে বাংলাদেশকে ব্যর্থ রাষ্ট্র বলা হত। আর এখন বাংলাদেশকে বলা হয় রাইজিং স্টার। উপস্থিত জনতার উদ্দেশে তিনি বলেন, সামনে নির্বাচন দেখতে হবে দেশ কোথায় যাচ্ছে। ভিশন-২০২১ পরিপূর্ণভাবে বাস্তবায়নের জন্য তিনি আবারও নৌকায় ভোট চান।
ক্ষমতায় গেলে আয় দ্বিগুণ হবে:
ময়মনসিংহ যাওয়ার পথে আজ গাজীপুরের চান্দনা চৌরাস্তা স্কুলমাঠে দুপুর পৌনে ১২টার দিকে এক সংক্ষিপ্ত পথসভায় ভাষণ দেন প্রধানমন্ত্রীর ছেলে সজীব ওয়াজেদ জয়। তিনি জনগণের উদ্দেশে বলেন, ‘গত পাঁচ বছরে আপনাদের আয় দ্বিগুণ হয়েছে। আমরা ওয়াদা করছি, আবার ক্ষমতায় গেলে আয় দ্বিগুণ করব।’
জয় বলেন, ‘গত পাঁচ বছরে দেশের প্রত্যেক মানুষের আয় বেড়েছে। গড় আয় ৪০ হাজার টাকা থেকে বেড়ে ৮০ হাজার টাকা হয়েছে। মোটা চালের দাম ৪২ টাকা থেকে ২৮ টাকায় নেমে এসেছে। গত সাড়ে চার বছরে আমরা সারা দেশে একটিও বোমা হামলা হতে দিইনি। যদি বিএনপি-জামায়াত ক্ষমতায় আসে, তবে আবার সন্ত্রাস, বোমা হামলা, হাওয়া ভবন ফিরে আসবে। দুর্নীতিতে প্রথম স্থান থেকে আমরা ৪০তম স্থানে নামিয়ে এনেছি। সেটা আবারও প্রথম স্থানে ফিরে যাবে।’
সজীব ওয়াজেদ বলেন, আওয়ামী লীগ আবার ক্ষমতায় গেলে পোশাক কারখানার পাশাপাশি টেলিভিশন কারখানা, কম্পিউটার কারখানা, তথ্যপ্রযুক্তি কারখানা করবে। বাংলাদেশকে এগিয়ে নিয়ে যাওয়ার জন্য তিনি নৌকায় ভোট চান।
টঙ্গীর পথসভা:
এর আগে বেলা সোয়া ১১টার দিকে টঙ্গীর টেশিস (টেলিফোন শিল্প সংস্থা) মাঠে আয়োজিত এক পথসভায় বক্তব্য দেন সজীব ওয়াজেদ জয়। সেখানে তিনি বলেন, আওয়ামী লীগ আগামীতে ক্ষমতায় গেলে গাজীপুরে ইলেকট্রনিক শিল্প কারখানা প্রতিষ্ঠা করা হবে। দেশের উন্নয়নের ধারা অব্যাহত রাখার স্বার্থে তিনি আগামী জাতীয় সংসদ নির্বাচনে আওয়ামী লীগকে ভোট দেওয়ার আহ্বান জানান।
পোশাকশ্রমিকদের উদ্দেশে সজীব ওয়াজেদ জয় বলেন, ‘আমরা ক্ষমতায় এসে আপনাদের বেতন বাড়িয়েছি। এখন আবার বেতন বাড়ানো হচ্ছে। আগামীতে ক্ষমতায় আসলে আরও বাড়ানো হবে।’ এর সঙ্গে তিনি যোগ করলেন, বর্তমান সরকার গরিব মানুষের জন্য স্বল্পমূল্যে অ্যাপার্টমেন্টের ব্যবস্থা করছে। ঘরে ঘরে বিদ্যুতের ব্যবস্থা করেছে। ভিশন-২০২১-এর অর্ধেক পথ পর্যন্ত আমরা গিয়েছি। বাকি অর্ধেক পথ যাওয়ার জন্য আওয়ামী লীগকে ভোট দিতে হবে।
পথসভাগুলোতে স্থানীয় ছাত্রলীগ, যুবলীগ ও আওয়ামী লীগের নেতা-কর্মীরা ব্যানার, ফেস্টুন, প্ল্যাকার্ড নিয়ে উপস্থিত ছিলেন।
জয় আজ সকাল ১০টার দিকে ময়মনসিংহের উদ্দেশে ঢাকা ছাড়েন। প্রধানমন্ত্রীর সরকারি বাসভবন গণভবন থেকে তিনি গাড়িতে ওঠেন। বিকেল চারটার দিকে ময়মনসিংহের সার্কিট হাউস মাঠসংলগ্ন জিমনেশিয়ামে আওয়ামী লীগের কর্মী সমাবেশে তিনি বক্তৃতা করবেন।
