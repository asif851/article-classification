
সরকারি প্রাথমিক স্কুলে সহকারী শিক্ষক পদে পুলভুক্ত প্রায় আড়াই হাজার জনকে নিয়োগে প্রাথমিক শিক্ষা অধিদপ্তরকে নির্দেশ দিয়েছেন হাইকোর্ট। আজ বুধবার এ-সংক্রান্ত ৭২টি রিট আবেদনের ওপর চূড়ান্ত শুনানি শেষে বিচারপতি তারিক উল হাকিম ও বিচারপতি ভীষ্মদেব চক্রবর্তীর সমন্বয়ে গঠিত বেঞ্চ এ রায় দেন।
আদালতে রিট আবেদনকারীদের পক্ষে ছিলেন জ্যেষ্ঠ আইনজীবী এম আমীর-উল ইসলাম।
রিট আবেদনকারীদের আরেক আইনজীবী ছিদ্দিক উল্লাহ মিয়া প্রথম আলোকে বলেন, ২০১১ সালে দেশের ৬১টি জেলায় সরকারি প্রাথমিক স্কুলে সহকারী শিক্ষক নিয়োগে বিজ্ঞপ্তি দেয় প্রাথমিক শিক্ষা অধিদপ্তর। এই পদে লিখিত পরীক্ষায় প্রায় ১১ লাখ পরীক্ষার্থী অংশ নেন। লিখিত ও মৌখিক পরীক্ষা শেষে ২৭ হাজার ৭২০ জনকে চূড়ান্ত করা হয়। এঁদের মধ্য থেকে ওই সময় ১২ হাজার ৭০১ জনকে নিয়োগ দেওয়া হয়। বাকি ১৫ হাজার ১০৯ জনকে পুলভুক্ত করে ছয় মাসের জন্য ছয় হাজার টাকা বেতনে নিয়োগ দেওয়া হয়।২০১৪ সালের প্রাথমিক শিক্ষা অধিদপ্তর আবার নতুন করে সহকারী শিক্ষক পদে নিয়োগের বিজ্ঞপ্তি দেয়। তখন পুলভুক্ত প্রায় আড়াই হাজার সহকারী শিক্ষক ৭২টি রিট আবেদন করেন। এসব আবেদনের ওপর শুনানি শেষে আদালত আজ এ আদেশ দেন।
