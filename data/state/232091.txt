
খুলনা রেঞ্জের পুলিশের উপমহাপরিদর্শক (ডিআইজি) এস এম মনিরুজ্জামান বলেছেন, ‘কোনটা রাজনীতি আর কোনটা নাশকতা, তা বিভাজন করতে হবে। রাজনীতির নামে নাশকতা সৃষ্টি করে দেশের ১৬ কোটি মানুষকে জিম্মি করতে দেওয়া যাবে না। নাশকতা সৃষ্টিকারী ও তাঁদের গডফাদারদের দেশের প্রচলিত আইনে শাস্তি পেতে হবে।’
আজ বুধবার বিকেলে চুয়াডাঙ্গা শহীদ হাসান চত্বরে অপরাধ প্রতিরোধবিষয়ক মতবিনিময় সভায় প্রধান অতিথির বক্তব্যে এস এম মনিরুজ্জামান এ মন্তব্য করেন। সদর উপজেলা পুলিশিং কমিটি এ সভার আয়োজন করে।
চুয়াডাঙ্গার পৌর মেয়র রিয়াজুল ইসলাম জোয়ার্দ্দারের সভাপতিত্বে মতবিনিময় সভায় আরও বক্তব্য দেন র‌্যাব-৬-এর অধিনায়ক আরিফ সুমন, পুলিশের অতিরিক্ত ডিআইজি দিদার আহম্মেদ ও খন্দকার রফিকুল ইসলাম, রেঞ্জ রিজার্ভ ফোর্স খুলনার কমান্ড্যান্ট নাজমুল হক, চুয়াডাঙ্গা জেলা প্রশাসক মো. দেলোয়ার হোসাইন, পুলিশ সুপার (এসপি) মো. রশীদুল হাসান, ঝিনাইদহের এসপি আলতাফ হোসেন ও বিজিবি-৬ চুয়াডাঙ্গার অতিরিক্ত পরিচালক মেজর আনোয়ার জাহিদ।
সভা শেষে চুয়াডাঙ্গা সদর থানা চত্বরে সাংবাদিকদের সঙ্গে মতবিনিময় করেন এসএম মনিরুজ্জামান। তিনি এ সময় বলেন, ‘৫ জানুয়ারির নির্বাচন যেভাবেই হোক না কেন, ওই নির্বাচন না হলে গত এক বছরে দেশ আরও অস্থিতিশীল হতো। আমরা কেউ বর্তমান অবস্থানে থাকতে পারতাম না। ২০১৩ সালে একটি গোষ্ঠী দেশজুড়ে অরাজকতা সৃষ্টি করেছিল। বর্তমানে যারা জনগণের জানমাল বিনষ্ট করতে চায়, তাদের কোনোভাবেই ছাড় দেওয়া হবে না।’
