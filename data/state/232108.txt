
ঝোড়ো হাওয়ার সঙ্গে সঙ্গে গত কয়েক দিনের তুলনায় বৃষ্টির দাপট কিছুটা কমে এসেছে। নামিয়ে নেওয়া হয়েছে দেশের সমুদ্র বন্দরগুলো থেকে ৩ নম্বর সতর্কসংকেত। একই সঙ্গে দেশের নৌবন্দরগুলোয় ১ নম্বর সতর্কতা–সংকেতও নেই।
আবহাওয়া অধিদপ্তর জানায়, উত্তর বঙ্গোপসাগর ও তৎসংলগ্ন বাংলাদেশ উপকূলীয় এলাকায় ঝোড়ো হাওয়া বয়ে যাওয়ার সম্ভাবনা নেই। এ কারণে চট্টগ্রাম, মোংলা ও পায়রা সমুদ্রবন্দর এবং ও কক্সবাজারকে ৩ নম্বর সতর্কতা–সংকেত নামিয়ে ফেলতে বলা হয়েছে।  আবহাওয়া অধিদপ্তরের আবহাওয়াবিদ রুহুল কুদ্দুস প্রথম আলোকে বলেন, বৃষ্টির মাত্রা যেমন কমেছে, এর সঙ্গে বৃষ্টির পরিধিও কমেছে। তবে আপাতত বৃষ্টি পুরোপুরি থামছে না। পুরো সেপ্টেম্বর মাসেই দেশের কোথাও না কোথাও বৃষ্টি থেমে থেমে হবে। মৌসুমি বায়ু সক্রিয় থাকায় আবহাওয়া এমন আচরণ করবে।
অক্টোবর মাসের প্রথম দিকে মৌসুমি বায়ু দেশের ওপর থেকে সরে যেতে পারে উল্লেখ করেন এই আবহাওয়াবিদ। বলেন, তাই অক্টোবরের মাঝামাঝি সময়ের আগে প্রকৃতিতে শুষ্ক ভাব আসছে না।
এদিকে আজ সকাল ৬টা থেকে দুপুর ১২টা পর্যন্ত সবচেয়ে বেশি ২২ মিলিমিটার বৃষ্টি হয়েছে পটুয়াখালী জেলায়। এ ছাড়া বাগেরহাটের মোংলায় ২০, পঞ্চগড়ের তেঁতুলিয়ায় ১২, নোয়াখালীর মাইজদী কোর্টে ৯ মিলিমিটার বৃষ্টি হয়েছে বলে জানিয়েছে আবহাওয়া অধিদপ্তর। একই সময় রাজধানী ঢাকায় বৃষ্টি হয়েছে ২ মিলিমিটার।
আবহাওয়া অধিদপ্তরের পূর্বাভাসে বলা হয়, আজ সকাল ছয়টা থেকে পরবর্তী ২৪ ঘণ্টায় ঢাকাসহ দেশের কিছু কিছু জায়গায় দমকা হাওয়াসহ হালকা থেকে মাঝারি ধরনের বৃষ্টি অথবা বজ্রবৃষ্টি হতে পারে।
