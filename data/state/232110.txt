
ভাঙাচোরা রাস্তার কারণে কুমিল্লা নগরে রিকশাভাড়া বেড়ে প্রায় দ্বিগুণ হয়েছে। আর এ নিয়ে রিকশার যাত্রীদের সঙ্গে চালকদের প্রতিনিয়ত কথা-কাটাকাটি, হাতাহাতি ও মারামারির ঘটনা ঘটছে। বাড়তি এই ভাড়া দিতে গিয়ে কুমিল্লা নগরের প্রায় পাঁচ লাখ বাসিন্দাও পড়েছেন বিপাকে।যাত্রীদের দাবি চালকেরা কুমিল্লা সিটি করপোরেশনের অনুমোদিত ভাড়ার প্রায় দ্বিগুণ দাবি করছে। অন্যদিকে চালকদের কথা—ভাঙাচোরা রাস্তার কারণে রিকশা খানাখন্দে পড়ে গিয়ে বিকল হচ্ছে। গন্তব্যে যেতে সময়ও লাগছে। ওই কারণে বাড়তি ভাড়া নেওয়া হচ্ছে।কুমিল্লা সিটি করপোরেশনের লাইসেন্স পরিদর্শক কাজী আতিকুর রহমান বলেন, কুমিল্লা নগরে এক স্থান থেকে অন্য স্থানে যাতায়াতের প্রধান বাহন রিকশা। নগরের পুরোনো ১৮টি ওয়ার্ডে ১৪৭ কিলোমিটার রাস্তায় ১০ হাজার ৫৩০টি রিকশা চলাচল করে। ২০১২ সালের সেপ্টেম্বর মাসে সিটি করপোরেশন নগরের কান্দিরপাড়কে কেন্দ্র ধরে ৮৩টি এলাকায় রিকশাভাড়া নির্ধারণ করে দেয়। এরপর অনুমোদিত রিকশাভাড়ার তালিকা-সংবলিত বোর্ড স্থাপন করা হয় নগরের বিভিন্ন এলাকায়। কিছুদিন সিটি করপোরেশনের তালিকা অনুযায়ী রিকশার চালকেরা ভাড়া নিয়েছেন। কিন্তু এক বছর ধরে তাঁরা ওই তালিকা মেনে ভাড়া নেন না।গতকাল শুক্রবার কান্দিরপাড় মোড়ে অন্তত ১০ জন রিকশাচালকের সঙ্গে কথা হয়। তাঁরা বলেন, কান্দিরপাড় থেকে পুলিশ লাইন, ধর্মপুর, আদালত, পশ্চিম বাগিচাগাঁও, রানীরবাজার, কাপ্তানবাজার ও ধর্মসাগরপাড় শহীদ ধীরেন্দ্রনাথ দত্ত সড়কের বেহাল দশা। এক বছরেও এই সড়কগুলো সংস্কার করা হয়নি। একেকটি সড়কে হাজারো ছোট-বড় গর্ত রয়েছে। এসব গর্ত মাড়িয়ে রিকশা টেনে নেওয়া খুব কঠিন। যে কারণে বাড়তি ভাড়া নিতে হচ্ছে। এ ছাড়া আগে ১২ ঘণ্টার জন্য মালিককে রিকশার জন্য ভাড়া দেওয়া হতো ৭০ টাকা করে। এখন দিতে হয় ১০০-১২০ টাকা।নগর ভবন সূত্রে ও রিকশার যাত্রীদের সঙ্গে আলাপ করে জানা গেছে, কান্দিরপাড় থেকে নগর ভবন ও জেলা প্রশাসকের কার্যালয়ে যেতে সিটি করপোরেশনের নির্ধারিত ভাড়া ১০ টাকা। কিন্তু এখন ২০ টাকা করে দিতে হয়। এ ছাড়া পশ্চিম কান্দিরপাড় থেকে বাগিচাগাঁও দমকল পুকুরপাড়ে যেতে দিতে হয় ১২ টাকার পরিবর্তে ২৫ টাকা। পুলিশ লাইন যেতে ১০ টাকার পরিবর্তে ১৫ টাকা এবং রানিরবাজার যেতে ১০ টাকার পরিবর্তে ১৫ টাকা করে দিতে হয়।দৌলতপুর এলাকার বাসিন্দা মো. শহিদুল ইসলাম বলেন, আগে ঘণ্টাপ্রতি হিসাবে ৫০ টাকা ভাড়ায় রিকশা নিয়ে ঘোরা যেত। এখন তা বেড়ে ৮০ টাকা হয়েছে।কুমিল্লা সিটি করপোরেশনের মেয়র মো. মনিরুল হক সাক্কু বলেন, ‘আগামী ছয় মাসের মধ্যে কুমিল্লা নগরের ছোট-বড় সব সড়কের সংস্কার ও মেরামতকাজ শেষ হবে। ইতিমধ্যে সবকটি সড়কের জন্য দরপত্র আহ্বান করা হয়েছে। কিন্তু বৃষ্টির কারণে কাজ শুরু করা যাচ্ছে না। সড়কের বেহাল দশার কারণে রিকশাভাড়া বেড়েছে।’
