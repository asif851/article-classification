
ইয়াবা ব্যবসার সঙ্গে জড়িত থাকার অভিযোগে কক্সবাজারের টেকনাফে কক্সবাজার-৪ (উখিয়া-টেকনাফ) আসনের আওয়ামী লীগের সাংসদ আবদুর রহমান বদির ভাইকে গ্রেপ্তারে তাঁদের বাড়িতে অভিযান চালিয়েছে পুলিশ।
আজ শুক্রবার ভোর ও গতকাল বৃহস্পতিবার দিবাগত রাতে পুলিশ এই অভিযান চালায়।তবে কাউকে গ্রেপ্তার করতে পারেনি পুলিশ।
পুলিশ জানায়, স্বরাষ্ট্র মন্ত্রণালয়ে ইয়াবা ব্যবসায়ীদের নামের যে তালিকা পাওয়া গেছে, এতে বর্তমান সাংসদ আবদুর রহমান বদিসহ তাঁর পাঁচ ভাই আবদুল আমিন, মৌলভী মুজিব, আবদুস শুক্কুর, মো. শফিক ও মো. ফয়সাল এবং সাবেক সাংসদ মোহাম্মদ আলীর ছেলে রাশেদ মাহমুদের নাম থাকায় তাঁদের গ্রেপ্তারে বাড়িতে বাড়িতে অভিযান চালানো হয়েছে।টেকনাফ মডেল থানার ভারপ্রাপ্ত কর্মকর্তা (ওসি) মুক্তার হোসেন ও পুলিশের পরিদর্শক (তদন্ত) দিদারুল ফেরদৌসের নেতৃত্বে একদল পুলিশ এই অভিযান চালায়।
টেকনাফ মডেল থানার ওসি মুক্তার হোসেন জানান, রাত দুইটার দিকে সাংসদ বদির ভাই শুক্কুরকে গ্রেপ্তারের জন্য টেকনাফ পৌরসভার অলিয়াবাদের বাড়িতে অভিযান চালানো হয়।ওই সময় তিনি বাড়িতে ছিলেন না।একই সময় তাঁদের আরেক ভাই মো. ফয়সালের পৌরসভার চৌধুরীপাড়ার বাড়িতে অভিযান চালানো হয়।কিন্তু তাঁকে বাড়িতে পাওয়া যায়নি।
আজ ভোর চারটার দিকে উপজেলার হ্নীলা ইউনিয়নের ফুলেরডেল এলাকায় সাবেক সাংসদ ও উপজেলা আওয়ামী লীগের সভাপতি মোহাম্মদ আলীর বাড়িতে তাঁর ছেলে রাশেদ মাহমুদের খোঁজে অভিযান চালায় পুলিশ।এ সময় রাশেদকে পাওয়া যায়নি।
ওসি জানান, মাদক ব্যবসায়ীদের গ্রেপ্তারে পুলিশের অভিযান অব্যাহত থাকবে।
