
সুনামগঞ্জের ধরমপাশা উপজেলা পরিষদের খানিকটা পশ্চিমে অবস্থিত উপজেলার একমাত্র গণপাঠাগারটি দীঘদিন ধরে বন্ধ রয়েছে। এটি দ্রুত চালুর দাবিতে গতকাল বুধবার সকালে ধরমপাশা-জয়শ্রী সড়কে মানববন্ধন করে স্থানীয় সচেতন ছাত্রসমাজ নামের একটি সংগঠন।এতে স্কুল-কলেজের ছাত্রছাত্রী, শিক্ষক, ব্যবসায়ীসহ বিভিন্ন পেশার মানুষ অংশ নেন। উপজেলা প্রশাসন ও স্থানীয় সূত্রে জানা যায়, ১৯৯৩ সালে পাঠাগারটি প্রতিষ্ঠিত হয়। এর কার্যক্রম ভালোভাবেই চলছিল। ২০০৪ সালে ভয়াবহ বন্যায় এ পাঠাগারে পানি ঢুকে বেশ কিছু মূল্যবান বই ও আসবাবপত্র নষ্ট হয়। ফলে বন্ধ হয়ে যায় পাঠাগারের কার্যক্রম। ২০০৭ সালের জানুয়ারির প্রথম দিকে উপজেলা প্রশাসন ও এলাকাবাসীর সহায়তায় পুনরায় এটি চালু করা হয়।২০০৮ সালের ১০ মার্চ রাতে দুর্বৃত্তরা এ পাঠাগার থেকে আট শতাধিক মূল্যবান বই ও কিছু আসবাবপত্র চুরি করে নিয়ে যায়। এর পর থেকেই এটিতে তালা ঝুলছে। সচেতন ছাত্রসমাজের আহ্বায়ক মবিন আনসারী বলেন, ‘পাঠাগারটি চালুর জন্য আমরা মানববন্ধন করেছি। দ্রুত এটি চালু করা না হলে এ নিয়ে ভবিষ্যতে আরও কঠিন কর্মসূচি দেওয়া হবে।’ ধরমপাশা সাহিত্য পরিষদের সভাপতি কবি আনিসুল হক লিখন বলেন, জ্ঞানার্জন, ইতিহাস ও ঐতিহ্য সম্পর্কে ধারণা, দেশ-বিদেশের খবরাখবর জানার অন্যতম মাধ্যম হচ্ছে পাঠাগার। এটি চালু করার জন্য প্রশাসনের কাছে একাধিকবার আবেদন করলেও এখন পর্যন্ত এটি চালু হয়নি। বিষয়টি অত্যন্ত দুঃখ ও হতাশাজনক। উপজেলা নির্বাহী কর্মকর্তা (ইউএনও) মোহামঞ্চদ খালেদুর রহমান প্রথম আলোকে বলেন, এটি প্রশাসনের ব্যবস্থাপনাধীন হলেও এ বাবদ সরকারি কোনো বরাদ্দ নেই। তবে শিগগিরই পাঠাগারটি চালুর ব্যাপারে যথাযথ উদ্যোগ নেওয়া হবে।
