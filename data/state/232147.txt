
বগুড়া শহরে একটি বাসে এবং জেলার শিবগঞ্জ উপজেলায় একটি ট্রাকে পেট্রল ঢেলে আগুন দিয়েছে দুর্বৃত্তরা। এতে একজন দগ্ধ ও একজন আহত হয়েছেন। গতকাল রোববার গভীর রাতে ও আজ সোমবার সকালে পৃথক এ ঘটনা দুটি ঘটে।
ট্রাকে আগুন দেওয়ায় ট্রাকে থাকা গরু ব্যবসায়ী আবদুল কাদের দগ্ধ হয়েছেন। আহত হয়েছেন ট্রাকের চালক সেলিম মিয়া। তাঁদের বগুড়ার শহীদ জিয়াউর রহমান মেডিকেল কলেজ হাসপাতালে ভর্তি করা হয়েছে।
আহত সেলিম মিয়ার ভাষ্য, গতকাল রাতে কুড়িগ্রাম থেকে ট্রাকে করে গরু নিয়ে চট্টগ্রামে যাচ্ছিলেন তিনি। রাত তিনটার দিকে ট্রাকটি বগুড়ার পাকুরতলায় পৌঁছালে দুর্বৃত্তরা ট্রাকটি লক্ষ্য করে ইটপাটকেল নিক্ষেপ করে। এতে তিনি ট্রাকের গতি কমাতে বাধ্য হন। এ সময় হামলাকারীরা চালকের কেবিনের েভতরে পেট্রল ছিটিয়ে তাতে আগুন ধরিয়ে দেয়। তিনি ট্রাক থেকে লাফিয়ে নেমে পড়লেও আবদুল কাদের কেবিনের ভেতরে আটকা পড়েন। দুর্বৃত্তদের লাঠির আঘাতে তিনি আহত হন। পরে তাঁদের চিৎকার শুনে আশপাশের লোকজন এসে আগুন নেভান।
এদিকে আজ সকাল ছয়টার দিকে বগুড়া শহরের ঠনঠনিয়া কোচ টার্মিনাল এলাকায় বাবলু পরিবহনের একটি বাসে পেট্রল দিয়ে আগুন িদয়েছে দুর্বৃত্তরা।
প্রত্যক্ষদর্শীদের ভাষ্য, দুর্বৃত্তরা টার্মিনাল এলাকায় প্রথমে তিনটি ককটেলের বিস্ফোরণ ঘটায়। পরে থামিয়ে রাখা ওই গাড়িটিতে পেট্রল ঢেলে আগুন েদয়। খবর পেয়ে ফায়ার সার্ভিসের কর্মীরা এসে আগুন নেভান। আগুনে বাসটির অধিকাংশ আসন পুড়ে গেছে। বাসটিতে ওই সময় কেউ না থাকায় হতাহতের ঘটনা ঘটেনি।
ঘটনা দুটির সত্যতা নিশ্চিত করে বগুড়ার সহকারী পুলিশ সুপার (এএসপি) গাজিউর রহমান বলেন, বাসে আগুনের ঘটনায় সাবেক কাউন্সিলর জাহাঙ্গীর আলমকে আটক করা হয়েছে।
