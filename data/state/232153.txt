
বিএনপির চেয়ারপারসন খালেদা জিয়া আপাতদৃষ্টিতে ভালো আছেন। তবে তাঁর প্রকৃত অবস্থা জানা যাবে এক্স-রে রিপোর্টগুলো পাওয়ার পর।
বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) পরিচালক আবদুল্লাহ আল হারুন সংবাদ ব্রিফিংয়ে এ কথা জানিয়েছেন। এই হাসপাতালে কারাবন্দী খালেদা জিয়ার এক্স-রে করা হয়েছে।
আবদুল্লাহ আল হারুন সাংবাদিকদের বলেন, বিএনপির চেয়ারপারসন হেঁটে ৫১২ নম্বর কক্ষ থেকে এক্স-রে কক্ষে ঢুকেছেন। সেখান থেকে হেঁটে গাড়িতে উঠেছেন। আবদুল্লাহ আল হারুন আরও বলেন, ‘তাঁর (খালেদা জিয়া) জন্য হুইলচেয়ারের ব্যবস্থা ছিল। কিন্তু তিনি আমাকে বলেছেন, হেঁটে যেতে পারবেন।’
বিএসএমএমইউর এই পরিচালক বলেন, বিএনপির চেয়ারপারসনের স্বাস্থ্যের প্রকৃত অবস্থা জানা যাবে তাঁর হাড়ের বিভিন্ন অংশের যেসব এক্স-রে করা হয়েছে, সেগুলোর প্রতিবেদন পাওয়ার পর। সেই পর্যন্ত অপেক্ষা করতে হবে। হাসপাতাল থেকে মেডিকেল প্রতিবেদন কারা কর্তৃপক্ষের কাছে পাঠানো হবে। কারা কর্তৃপক্ষ ঢাকা মেডিকেল কলেজ হাসপাতালের গঠন করা মেডিকেল বোর্ডকে দেবে। বোর্ডই পরবর্তী করণীয় নির্ধারণ করবে।
আবদুল্লাহ আল হারুন বলেন, বিএনপির চেয়ারপারসন তাঁর পছন্দের চারজন চিকিৎসককে এক্স-রে কক্ষে রাখার অনুরোধ করেছিলেন। সেই অনুযায়ী ওই চিকিৎসকদের সেখানে রাখা হয়। তাঁরা হলেন ডা. ওয়াহিদুর রহমান, ডা. মামুন, ডা. এফ এম সিদ্দিকী এবং কারাগারে তাঁর ব্যক্তিগত চিকিৎসক।
