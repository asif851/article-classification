
সরকারদলীয় সাংসদ গোলাম মাওলা রনির দুই সাংবাদিককে পেটানোর ঘটনায় ভীষণ বিব্রত ক্ষমতাসীন দল আওয়ামী লীগ। এ ঘটনার জন্য তাঁকে আওয়ামী লীগের পক্ষ থেকে কারণ দর্শানোরও নোটিশ দেওয়া হতে পারে। এ ছাড়া আগামী জাতীয় সংসদ নির্বাচনে তাঁকে আওয়ামী লীগ থেকে মনোনয়ন না দেওয়ার প্রাথমিক সিদ্ধান্ত নেওয়া হয়েছে। দলের একজন নীতিনির্ধারক বলেছেন, ‘গোলাম মওলা রনি আওয়ামী লীগের শনি’। গোলাম মওলার এ ঘটনার পর আওয়ামী লীগ কি বিব্রত—এ বিষয়ে জানতে চাইলে আওয়ামী লীগের সভাপতিমণ্ডলীর সদস্য কাজী জাফরউল্লাহ প্রথম আলো ডটকমকে বলেন, ‘এই ঘটনায় শুধু আওয়ামী লীগ নয়, পুরো জাতি বিব্রত। এটা গণতন্ত্রের জন্য হুমকি। সাংবাদিকদের প্রতিবেদনে বা আচরণে সমস্যা হলে আইনানুগ ব্যবস্থা গ্রহণ করা যেত। একজন জনপ্রতিনিধি কখনো গণমাধ্যমের জন্য হুমকি হতে পারেন না। এই ঘটনার জন্য আওয়ামী লীগের পক্ষ থেকে তাঁকে কারণ দর্শানোর নোটিশ দেওয়া হতে পারে। পরবর্তী দলীয় ফোরামে আমি এ বিষয়টি উত্থাপন করব।’ দলের আরেক সভাপতিমণ্ডলীর সদস্য নূহ উল আলম লেনিন প্রথম আলো ডটকমকে বলেন, তাঁর (গোলাম মওলা) ঘটনায় আওয়ামী লীগ ভীষণ বিব্রত। তাঁর অতি কথনে আওয়ামী লীগ অতিষ্ঠ। তাঁর বিষয়টি প্রধানমন্ত্রীর আমলে নিয়ে দলীয় সিদ্ধান্ত নেওয়া উচিত।
চলতি বছরের ১৮ এপ্রিল পটুয়াখালী জেলার তৃণমূল নেতা-কর্মীরা গোলাম মওলাকে পটুয়াখালী থেকে মনোনয়ন না দেওয়ার পক্ষে মত দেন। তাঁরা বলেন, তিনি (গোলাম মওলা) দলীয় কোনো কর্মকাণ্ডে সক্রিয় নন। ঢাকায় অবস্থান করে কেবল তিনি দলের সমালোচনা করেন।
আওয়ামী লীগের দায়িত্বশীল একাধিক সূত্র জানায়, তৃণমূলের এই মনোভাবের পর গোলাম মাওলাকে দল থেকে বাদ দেওয়ার শক্ত কারণ খোঁজা হচ্ছিল। সাংবাদিক পেটানোর ঘটনায় তাঁর বিরুদ্ধ তাই শক্ত ব্যবস্থা নেওয়া হবে।
আওয়ামী লীগের একজন যুগ্ম সাধারণ সম্পাদক প্রথম আলো ডটকমকে জানিয়েছেন, গোলাম মাওলার বিষয়টি ইতিমধ্যে প্রধানমন্ত্রী জেনেছেন এবং তাঁর বিরুদ্ধে সাংগঠনিক ব্যবস্থা নেওয়ার প্রক্রিয়াও শুরু হয়েছে। আগামী জাতীয় সংসদ নির্বাচনে তাঁকে আওয়ামী লীগ থেকে মনোনয়ন না দেওয়ার প্রাথমিক সিদ্ধান্তও নেওয়া হয়েছে।
গতকাল শনিবার দুপুরে পেশাগত দায়িত্ব পালন করতে গিয়ে ইনডিপেনডেন্ট টেলিভিশনের অপরাধবিষয়ক অনুসন্ধানমূলক অনুষ্ঠান ‘তালাশ’-এর প্রতিবেদক ইমতিয়াজ মোমিন ও ভিডিও চিত্রগ্রাহক মহসীন মুকুলকে বেধড়ক পেটান পটুয়াখালী-৩ আসনের সাংসদ গোলাম মাওলা ও তাঁর সহযোগীরা। গুরুতর আহত মহসীনকে ঢাকা মেডিকেল কলেজ হাসপাতাল থেকে প্রাথমিক চিকিত্সা দেওয়ার পর রাজধানীর একটি বেসরকারি হাসপাতালে ভর্তি করা হয়।  
