
ধর্মীয় অনুভূতিতে আঘাতের অভিযোগে ঠাকুরগাঁওয়ে করা মামলায় জামিন পেয়েছেন প্রথম আলোর সম্পাদক মতিউর রহমান ও ফটোসাংবাদিক সাজিদ হোসেন। একই সঙ্গে আবেদনের পরিপ্রেক্ষিতে আদালত সম্পাদককে ব্যক্তিগত হাজিরা থেকে অব্যাহতি দিয়েছেন।
আজ সোমবার ঠাকুরগাঁওয়ের মুখ্য বিচারিক হাকিম জুলফিকার আলী খান এ আদেশ দেন।
গত বছরের ১৩ নভেম্বর ধর্মীয় অনুভূতিতে আঘাতের অভিযোগে প্রথম আলোর সম্পাদক ও ফটোসাংবাদিকের বিরুদ্ধে মামলা করেন ঠাকুরগাঁওয়ের আইনজীবী ইন্দ্রনাথ রায়।
আদালতের সমন পেয়ে মতিউর রহমান ও সাজিদ হোসেন আজ আদালতে হাজির হন। আদালতে তাঁদের পক্ষে মামলা পরিচালনা করেন আইনজীবী মোস্তাক আলম, মমতাজুর রহমান, আবদুল করিম, ইমরান হোসেন চৌধুরী প্রমুখ।
