
ময়মনসিংহে ট্রেনের নিচে কাটা পড়ে আবদুল্লাহ আল মমিন (১৭) নামের এক কলেজছাত্রের মৃত্যু হয়েছে। গত শনিবার রাতে জেলার সরকারি আনন্দ মোহন কলেজসংলগ্ন রেল ক্রসিং এলাকায় এ ঘটনা ঘটে। মমিন ওই কলেজের উচ্চমাধ্যমিক দ্বিতীয় বর্ষের শিক্ষার্থী ছিল।
প্রত্যক্ষদর্শী ও রেলওয়ে পুলিশ জানান, ওই দিন রাত সাড়ে নয়টার দিকে মমিন কলেজ রোডের রেল ক্রসিং এলাকায় রেললাইন ধরে মুঠোফোনে কথা বলতে বলতে হাঁটছিল। এ সময় সে জামালপুরগামী বেসরকারি ‘কমিউটার’ ট্রেনের নিচে কাটা পড়ে ঘটনাস্থলেই মারা যায়। মমিনের বাড়ি গৌরীপুর উপজেলার সিধলা গ্রামে।
ময়মনসিংহ রেলওয়ে পুলিশের ভারপ্রাপ্ত কর্মকর্তা (ওসি) আব্দুস সাত্তার ঘটনার সত্যতা নিশ্চিত করেছেন।
