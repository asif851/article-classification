
কুড়িগ্রামের রাজারহাট উপজেলার ১৫টি সরকারি প্রাথমিক বিদ্যালয়ে দপ্তরি কাম নৈশপ্রহরী নিয়োগের পরীক্ষায় অনিয়মের অভিযোগ উঠেছে।কয়েকজন ভুক্তভোগী প্রার্থী ও স্থানীয় লোকজন বলেন, গত সোমবার উপজেলা অফিসার্স ক্লাব ও উপজেলা রিসোর্স সেন্টারে রাজারহাটের ১৫টি প্রাথমিক বিদ্যালয়ের দপ্তরি কাম নৈশপ্রহরী পদে নিয়োগ পরীক্ষা হওয়ার কথা ছিল। কিন্তু পরীক্ষার আগের রাতে হঠাৎ করে কেন্দ্র পরিবর্তন করা হয়। প্রতিষ্ঠানগুলো তাদের পছন্দমতো ছয়টি স্থানে নিয়োগ পরীক্ষার কেন্দ্র ঠিক করে। সোমবার সকাল নয়টায় কেন্দ্রগুলোতে পরীক্ষা শুরু হয়। এ খবর ছড়িয়ে পড়লে প্রার্থী ও স্থানীয় লোকজন ক্ষুব্ধ হয়ে ওঠেন। একপর্যায়ে তাঁরা নিয়োগ পরীক্ষার কেন্দ্রে হামলা চালান। ফলে নয়টি শিক্ষাপ্রতিষ্ঠানের পরীক্ষা বন্ধ হয়ে যায়।উপজেলা সহকারী শিক্ষা কর্মকর্তা আবু সালেক ও আফজাল হোসেন বলেন, ইউএনওর নির্দেশে পরীক্ষার কেন্দ্র পরিবর্তন করা হয়েছে। ইউএনও এস এম মাজহারুল ইসলাম বলেন, বিষয়টি খতিয়ে দেখা হচ্ছে।
 
