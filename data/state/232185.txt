
শ্রমিকনেতা কল্পনা আক্তার ও বাবুল আক্তারের বিরুদ্ধে করা আটটি মামলা প্রত্যাহারে প্রজ্ঞাপন জারি করেছে স্বরাষ্ট্র মন্ত্রণালয়।
আজ বৃহস্পতিবার স্বরাষ্ট্র মন্ত্রণালয়ের আইন শাখা থেকে জারি করা উপসচিব মিজানুর রহমান স্বাক্ষরিত প্রজ্ঞাপনে বলা হয়েছে, সরকার ফৌজদারি কার্যবিধি ১৯৯৮-এর ৪৯৪ ধারার আওতায় শ্রমিকনেতা কল্পনা আক্তার ও বাবুল আক্তারের বিরুদ্ধে করা ঢাকা মহানগর এলাকার ও ঢাকা জেলা এলাকার মামলা প্রসিকিউশন না চালানোর সিদ্ধান্ত নিয়েছে।এ জন্য এই আট মামলা প্রত্যাহারে ঢাকা মহানগর এলাকার সরকারি কৌঁসুলি ও ঢাকা জেলার সরকারি কৌঁসুলিকে প্রয়োজনীয় ব্যবস্থা নেওয়ার নির্দেশ দেওয়া হয়েছে।
যুক্তরাষ্ট্রের বাজারে বাংলাদেশি পণ্যের অগ্রাধিকারমূলক বাজারসুবিধা (জিএসপি) ফিরে পেতে এই উদ্যোগ নেওয়া হয়েছে বলে মনে করা হচ্ছে।সম্প্রতি যুক্তরাষ্ট্র বাংলাদেশের শ্রমিকদের নিরাপত্তা, কর্মপরিবেশ ও সংগঠিত হওয়ার অধিকারের ক্ষেত্রে অগ্রগতি না হওয়ায় জিএসপি স্থগিত করে।
যুক্তরাষ্ট্রের শ্রম অধিকার সংস্থা আমেরিকান ফেডারেশন অব লেবার অ্যান্ড কংগ্রেস অব ইন্ডাস্ট্রিয়াল অর্গানাইজেশন (এএফএল-সিআইও) অভিযোগ করে আসছিল, আলোচিত মামলাগুলো রাজনৈতিকভাবে প্রভাবিত ও ভিত্তিহীন অপরাধের মামলা।কিন্তু এসব মামলা প্রত্যাহারে সরকার কোনো ধরনের ভূমিকা রাখছে না।
 
