
স্থানীয় এক সাংবাদিককে মারধরের হুমকি দেওয়ার অভিযোগে নারায়ণগঞ্জের সোনারগাঁ থানার ভারপ্রাপ্ত কর্মকর্তা (ওসি) মঞ্জুর কাদেরের বিরুদ্ধে আদালতে মামলা হয়েছে। দৈনিক জনতার সোনারগাঁ প্রতিনিধি শফিকুল ইসলাম ১২ আগস্ট ওই মামলা করেন।এদিকে বিষয়টি তদন্ত করে প্রতিবেদন দিতে আদালত গতকাল বুধবার নারায়ণগঞ্জের সহকারী পুলিশ সুপারকে (এএসপি) নির্দেশ দিয়েছেন।শফিকুল ইসলাম বলেন, দৈনিক জনতা পত্রিকায় একটি সংবাদ প্রকাশিত হওয়ার পর গত ২৯ জুলাই ওসি থানার ভেতরে তাঁকে মারধর করার হুমকি দেন ও গালাগালি করেন। এ ব্যাপারে তিনি পুলিশের মহাপরিদর্শক (আইজিপি) ও নারায়ণগঞ্জের পুলিশ সুপার বরাবর লিখিত অভিযোগ দেন। এ ঘটনার কোনো প্রতিকার না পেয়ে তিনি ১২ আগস্ট নারায়ণগঞ্জের জ্যেষ্ঠ বিচারিক হাকিমের আদালতে ওই মামলাটি করেন।শফিকুলের আইনজীবী আবদুল মান্নান জানান, গতকাল শুনানির পর জ্যেষ্ঠ বিচারিক হাকিম এইচ এম শফিকুল ইসলাম মামলাটির তদন্ত করে আগামী ২০ সেপ্টেম্বর প্রতিবেদন দিতে নারায়ণগঞ্জের সহকারী পুলিশ সুপারকে (বি সার্কেল) নির্দেশ দেন।এ ব্যাপারে ওসি মঞ্জুর কাদের বলেন, সম্পূর্ণ মিথ্যা তথ্য দিয়ে তাঁকে সামাজিকভাবে হেয়প্রতিপন্ন করতে আদালতে ওই মামলা করা হয়েছে।
