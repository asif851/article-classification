
কুমিল্লা সিটি করপোরেশন নির্বাচনে প্রগতিশীল গণতান্ত্রিক দলের (পিডিপি) মেয়র পদপ্রার্থী সোয়েবুর রহমানের মনোনয়নপত্র বাতিল করা হয়েছে। দলের মহাসচিবের ভুয়া নাম ব্যবহার করে মনোনয়নপত্র দাখিল করার কারণে সেটি অবৈধ ঘোষণা করা হয়।
গত সোমবার রিটার্নিং কর্মকর্তা ও কুমিল্লার আঞ্চলিক নির্বাচন কর্মকর্তা রকিব উদ্দিন মণ্ডল ওই মনোনয়নপত্র বাতিল করেন। যদিও গত রোববার তাঁর মনোনয়নপত্র বৈধ বলে ঘোষণা করেন রিটার্নিং কর্মকর্তা।
এ প্রসঙ্গে রিটার্নিং কর্মকর্তা রকিব উদ্দিন মণ্ডল বলেন, গত রোববার মনোনয়নপত্রটি বৈধ ঘোষণা করা হয়। পরবর্তী সময়ে নির্বাচন কমিশন ও পিডিপির কেন্দ্রীয় নেতাদের অভিযোগের পরিপ্রেক্ষিতে তাঁর মনোনয়নপত্র গত সোমবার বাতিল করা হয়। আগে বৈধ ঘোষণা করলেও পরে অসংগতি থাকলে সেটি বাতিল করার বিধান রয়েছে।
সোয়েবুর রহমান বলেন, ‘রিটার্নিং কর্মকর্তা অযৌক্তিকভাবে আমার মনোনয়নপত্র বাতিল করেছেন। বৈধ ঘোষণার পর তিনি তা করতে পারেন না। আমাদের দলের বর্তমান মহাসচিব এম এ হোসেন। আমি তাঁর সই করা চিঠিই জমা দিয়েছি। এ বিষয়ে আপিল করব। একই সঙ্গে ন্যায়বিচার পাওয়ার জন্য লড়াই করব।’
বর্তমানে কুমিল্লা সিটি করপোরেশনে মেয়র পদে তিনজন বৈধ প্রার্থী রয়েছেন। তাঁরা হলেন আওয়ামী লীগের আঞ্জুম সুলতানা সীমা, বিএনপির মো. মনিরুল হক সাক্কু ও জাতীয় সমাজতান্ত্রিক দলের (জেএসডি-রব) শিরিন আক্তার। ১৪ মার্চ মনোনয়নপত্র প্রত্যাহারের শেষ দিন। নির্বাচন হবে ৩০ মার্চ।
আচরণবিধি দেখতে রাতে মাঠে নামলেন রিটার্নিং কর্মকর্তা
কুমিল্লা সিটি করপোরেশন নির্বাচন উপলক্ষে গঠিত পরিদর্শক ও পর্যবেক্ষক দল এবং আইনশৃঙ্খলা রক্ষাকারী সমন্বয় সেলের যৌথ সভা গতকাল মঙ্গলবার বিকেল তিনটায় রিটার্নিং কর্মকর্তার দপ্তরে অনুষ্ঠিত হয়। সভায় নির্বাচন আচরণবিধি পর্যবেক্ষণ করার জন্য কমিটির সদস্যদের নির্দেশ দেওয়া হয়। একই সঙ্গে নির্বাচনী পরিবেশ ঠিক রাখার ওপর গুরুত্বারোপ করা হয়। সভায় কমিটির ১৮ জন সদস্য উপস্থিত ছিলেন। পরে সন্ধ্যা সাতটায় রিটার্নিং কর্মকর্তা রকিব উদ্দিন মণ্ডলের নেতৃত্বে কমিটির সদস্যরা নগরের বিভিন্ন এলাকায় আচরণবিধি পর্যবেক্ষণ করতে মাঠে নামেন।
