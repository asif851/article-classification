
ইতালি ও ভ্যাটিকান সিটিতে চার দিনের সরকারি সফর শেষে গতকাল শনিবার রাতে দেশে ফিরেছেন প্রধানমন্ত্রী শেখ হাসিনা।
ইতিহাদ এয়ারওয়েজের একটি বিমান প্রধানমন্ত্রী ও তাঁর সফরসঙ্গীদের নিয়ে রাত সোয়া ৮টার দিকে ঢাকার হজরত শাহজালাল আন্তর্জাতিক বিমানবন্দরে অবতরণ করে। এর আগে প্রধানমন্ত্রী স্থানীয় সময় বেলা ১টা ৩৫ মিনিটে ঢাকার উদ্দেশে সংযুক্ত আরব আমিরাতের (ইউএই) আবুধাবি আন্তর্জাতিক বিমানবন্দর ত্যাগ করেন।
ইউএইতে নিযুক্ত বাংলাদেশের রাষ্ট্রদূত মো. ইমরান প্রধানমন্ত্রীকে বিদায় জানান। রোম থেকে ফেরার পথে প্রধানমন্ত্রী শেখ হাসিনা ইউএইর রাজধানী আবুধাবিতে দুদিনের যাত্রাবিরতি করেন।
ইতালিতে প্রধানমন্ত্রী শেখ হাসিনা আন্তর্জাতিক কৃষি উন্নয়ন তহবিলের (ইফাদ) পরিচালনা পর্ষদের বার্ষিক বৈঠকে যোগ দেন। ইফাদ প্রেসিডেন্ট গিলবার্ট এফ হুয়াংবোর আমন্ত্রণে প্রধানমন্ত্রী এ সফরে যান। ক্যাথলিক খ্রিষ্টান সম্প্রদায়ের প্রধান গুরু পোপ ফ্রান্সিসের আমন্ত্রণে প্রধানমন্ত্রী ভ্যাটিকান সিটি সফরে যান। সেখানে পোপ ছাড়াও ভ্যাটিকান সিটির সেক্রেটারি স্টেট কার্ডিনাল পিয়েত্রো প্যারোলিনের সঙ্গে বৈঠক করেন তিনি।
ইফাদ পরিচালনা পর্ষদের বৈঠকে যোগদানের পাশাপাশি প্রধানমন্ত্রী শেখ হাসিনা ইফাদের প্রেসিডেন্ট গিলবার্ট এফ হুয়াংবো এবং বিশ্ব খাদ্য কর্মসূচির (ডব্লিউএফপি) নির্বাহী পরিচালক ডেভিড বিসলের সঙ্গে বৈঠক করেন। প্রধানমন্ত্রী রোমে একটি গণসংবর্ধনায়ও যোগ দেন। আওয়ামী লীগের রোম শাখা এ সংবর্ধনার আয়োজন করে। 
