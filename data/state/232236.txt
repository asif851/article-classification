
কুষ্টিয়ার কুমারখালী উপজেলার কয়া গ্রামের চরে আজ বৃহস্পতিবার ভোরে র‍্যাপিড অ্যাকশন ব্যাটালিয়নের (র‍্যাব) সঙ্গে ‘বন্দুকযুদ্ধে’ এক চরমপন্থী নেতা নিহত হয়েছেন। নিহত ব্যক্তি হলেন কুদ্দুস ওরফে সাগর (৪২)। আজ সকালে র‍্যাব-১২ কুষ্টিয়া ক্যাম্প থেকে পাঠানো এক খুদে বার্তায় এ তথ্য জানানো হয়।
র‍্যাব জানায়, নিহত কুদ্দুস নিষিদ্ধঘোষিত পূর্ব বাংলা কমিউনিস্ট পার্টির (লাল-পতাকা) আঞ্চলিক প্রধান ছিলেন। ঘটনাস্থল থেকে একটি একনলা বন্দুক, একটি পিস্তল, একটি রিভলবার, একটি রামদা ও ১৩টি গুলি উদ্ধার করা হয়েছে।
র‍্যাবের পাঠানো খুদে বার্তায় বলা হয়েছে, বন্দুকযুদ্ধের ঘটনায় র‍্যাবের দুই সদস্য আহত হয়েছেন।
