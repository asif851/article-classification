
সুনামগঞ্জের তাহিরপুর উপজেলার টাঙ্গুয়ার হাওরে নৌকা ডুবে এক শিশুসহ চারজন নিখোঁজ হয়েছেন। গতকাল মঙ্গলবার সকালে হাওরের হাতিরগাতা এলাকায় এ ঘটনা ঘটে।
নিখোঁজ ব্যক্তিরা হলেন উপজেলার রতনপুর গ্রামের হযরত আলী (৩০), দাতিয়াপাড়া গ্রামের ফজলুল হক (৫০) ও তাঁর ছেলে জুবায়ের আহমদ (৩) এবং লাকমা গ্রামের জাকির হোসেন (২৫)। পুলিশ ও স্থানীয় সূত্রে জানা গেছে, উপজেলার উত্তরশ্রীপুর ইউনিয়নের লামাগাঁও এলাকায় বাসন্তী পূজা উপলক্ষে মেলার আয়োজন করা হয়েছে। ওই মেলা দেখতে গতকাল সকালে স্থানীয় বাগলি গ্রামের ঘাট থেকে আট-নয়জন লোক ইঞ্জিনচালিত ছোট একটি নৌকায় করে লামাগাঁও যাচ্ছিলেন। পথে সকাল সাতটার দিকে টাঙ্গুয়ার হাওরের হাতিরগাতা এলাকায় ঝোড়ো বাতাসের কবলে পড়ে নৌকাটি ডুবে যায়। এ সময় অন্যরা সাঁতরে তীরে উঠলেও ওই চারজন নিখোঁজ হন।
তাহিরপুর থানার ওসি নন্দন কান্দি ধর গতকাল বিকেলে বলেন, ‘আমরা সুনামগঞ্জ থেকে আসা ফায়ার সার্ভিসের ডুবরি দল নিয়ে দিনভর তাঁদের উদ্ধারে চেষ্টা চালিয়েছি। কিন্তু তাঁদের পাইনি। নৌকার খোঁজও মেলেনি।’
