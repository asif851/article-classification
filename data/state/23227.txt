
অবেদনবিদ না থাকায় বগুড়ার শিবগঞ্জ উপজেলা স্বাস্থ্য কমপ্লেক্সে গত ১০ বছরে অস্ত্রোপচার করা সম্ভব হয়নি। এতে স্বাস্থ্যসেবা থেকে বঞ্চিত হচ্ছেন এলাকার দরিদ্র রোগীরা।স্বাস্থ্য কমপ্লেক্স সূত্রে জানা গেছে, ৩১ শয্যার স্বাস্থ্য কমপ্লেক্সটি ২০০৪ সালের ১০ জুলাই ৫০ শয্যায় উন্নীত করা হয়। এরপর অস্ত্রোপচারকক্ষের জন্য প্রয়োজনীয় আধুনিক যন্ত্রপাতি সরবরাহ করা হয়। কিন্তু অবেদনবিদ না থাকায় এত বছরেও সেখানে অস্ত্রোপচার করা সম্ভব হয়নি। এ কারণে ব্যবহার না হওয়ায় মূল্যবান যন্ত্রপাতিগুলো নষ্ট হয়ে যাচ্ছে।উপজেলা সদরের কয়েকজন বাসিন্দা জানান, এ স্বাস্থ্য কমপ্লেক্সের ওপর উপজেলার প্রায় সাড়ে চার লাখ মানুষ নির্ভরশীল। কিন্তু প্রয়োজনীয় সব ব্যবস্থা থাকার পরও এখানে অস্ত্রোপচার করা যায় না। খুব বেশি হলে সামান্য কেটে গেলে সেলাই আর ব্যথা বা জ্বরের ওষুধ মেলে। রোগের মাত্রা বেশি হলে চড়া খরচে গাড়ি ভাড়া করে বগুড়া শহরে ছুটতে হয়।উপজেলার কুড়াহার গ্রামের বাসিন্দা এনামুল হক (৪৫) বলেন, এ স্বাস্থ্য কমপ্লেক্সে অস্ত্রোপচারকক্ষ আছে বলে তাঁরা শুনেছেন, তবে তা কোনো দিন তাঁদের কাজে আসেনি।নাম প্রকাশ না করার শর্তে স্বাস্থ্য কমপ্লেক্সের একটি সূত্র জানায়, এ নিয়ে তাঁদের প্রতিনিয়ত রোগীর স্বজনদের সামনে নানা প্রশ্নের মুখে পড়তে হচ্ছে।শিবগঞ্জ উপজেলা স্বাস্থ্য ও পরিবার পরিকল্পনা কর্মকর্তা মুছা আল মুনছুর বলেন, বিষয়টি ঊর্ধ্বতন কর্তৃপক্ষকে জানানো হয়েছে।
