
অবিলম্বে আবাসিক গ্যাস-সংকট সমাধান, বাড়িভাড়া নিয়ন্ত্রণ আইন কার্যকর, ঢাকার স্কুলগুলোতে অযৌক্তিক বেতন বাড়ানো বন্ধ করার দাবি জানিয়েছে বাংলাদেশের কমিউনিস্ট পার্টি (সিপিবি)। গতকাল শুক্রবার জাতীয় প্রেসক্লাবের সামনে আয়োজিত বিক্ষোভ সমাবেশে সিপিবি এ দাবি জানায়।সমাবেশে বক্তারা উচ্চ আদালতের রায় উপেক্ষা করে পুনর্বাসন ছাড়া কল্যাণপুর পোড়া বস্তি উচ্ছেদের প্রতিবাদ জানান। তাঁরা বলেন, কল্যাণপুর বস্তি উচ্ছেদের ষড়যন্ত্র বাস্তবায়নের জন্য স্থানীয় সন্ত্রাসীরা প্রথমত ভাঙচুর, লুটপাট চালায়। তারপর অগ্নিসংযোগ করে। এটাই বর্তমান সরকারের উন্নয়নের মডেল।সিপিবির নেতারা বলেন, আবাসিক গ্যাস-সংকট সমাধান না করে উল্টো জ্বালানি প্রতিমন্ত্রী নসরুল হামিদের ‘আবাসিক গ্যাস ব্যবহারকারীরা সিলিন্ডার গ্যাসে চলে যান’ বক্তব্য মানুষের দুর্ভোগের প্রতি উপহাসের নামান্তর। বাড়িভাড়া ও নিত্যপ্রয়োজনীয় জিনিসের মূল্য বাড়ছে লাগামহীনভাবে। স্কুলের বেতন ১০ থেকে ১০০ শতাংশ পর্যন্ত বেড়ে গেছে।ঢাকা কমিটির সাধারণ সম্পাদক সাজেদুল হক বলেন, সিটি করপোরেশনের দুই মেয়র ঢাকাকে এক বিলাসবহুল, তিলোত্তমা নগরীতে রূপান্তরের স্বপ্ন দেখাচ্ছেন, যেখানে সীমিত আয়ের মধ্যবিত্ত, শ্রমিক-কর্মচারী, ক্ষুদ্র ব্যবসায়ী, হকার, বস্তিবাসীদের ঠাঁই নেই। ঢাকা কমিটির সভাপতি আবদুল কাদেরের সভাপতিত্বে সমাবেশে বক্তব্য দেন কেন্দ্রীয় কমিটির প্রেসিডিয়াম সদস্য কাজী সাজ্জাদ জহির, আসলাম খান, মাকসুদা আক্তার, সাইফুল ইসলাম প্রমুখ। সমাবেশ সঞ্চালনা করেন মানবেন্দ্র দেব। বিজ্ঞপ্তি।
