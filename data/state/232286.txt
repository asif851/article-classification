
রাজধানীর মতিঝিলের কবি জসীমউদ্‌দীন রোডে নির্মাণাধীন বহুতল একটি ভবনে কাজ করার সময় পাঁচতলা থেকে পড়ে এক শ্রমিক নিহত হয়েছেন। আজ শনিবার সকালে এ দুর্ঘটনা ঘটে।
নিহত শ্রমিকের নাম নাম মো. হারুন (১৮)।
সহকর্মী রুবেল জানান, ১০ তলা একটি ভবনের পাঁচতলার বাইরে কাজ করতে গিয়ে নিচে পড়ে যান হারুন। গুরুতর আহত অবস্থায় তাঁকে ঢাকা মেডিকেল কলেজ হাসপাতালের জরুরি বিভাগে নিয়ে যাওয়া হয়। কর্তব্যরত চিকিৎসকেরা সকাল পৌনে নয়টার দিকে হারুনকে মৃত ঘোষণা করেন।
ঢাকা মেডিকেল কলেজ হাসপাতালের পুলিশ ফাঁড়ির সহকারী উপপরিদর্শক (এএসআই) মো. বাবুল মিয়া জানান, হারুনের মৃতদেহ মর্গে রাখা হয়েছে। হারুনের বাড়ি চাঁপাইনবাবগঞ্জের নরতপুরে। তাঁর লাশ গ্রামের বাড়ি নিয়ে যাওয়া হবে।
