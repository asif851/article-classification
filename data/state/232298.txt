
৫ জানুয়ারি বিএনপির সমাবেশের বিষয়ে এখনো কোনো সিদ্ধান্ত হয়নি বলে জানিয়েছেন স্বরাষ্ট্র প্রতিমন্ত্রী আসাদুজ্জামান খান। তিনি বলেন, ৫ জানুয়ারি আসতে এখনো দুই-তিন দিন বাকি। বিষয়টি ভেবে দেখা হচ্ছে।আজ শুক্রবার বেলা সাড়ে ১১টায় রাজধানীর বঙ্গবন্ধু আন্তর্জাতিক সম্মেলন কেন্দ্রে সাংবাদিকদের প্রশ্নের জবাবে স্বরাষ্ট্র প্রতিমন্ত্রী এ কথা বলেন। হজ এজেন্সিস অ্যাসোসিয়েশন অব বাংলাদেশের (হাব) চার দিনব্যাপী অষ্টম হজ-ওমরাহ মেলার উদ্বোধন করতে প্রতিমন্ত্রী সেখানে যান।আসাদুজ্জামান খান বলেন, ‘যদি কোনো ধরনের নাশকতার আশঙ্কা থাকে তাহলে বিএনপিকে সমাবেশ করতে দেওয়া হবে না। তবে যদি নাশকতার বিষয়টি না থাকে এবং শা‌ন্তিপূর্ণ সমাবেশের বিষয় হয় তাহলে আমরা ব্যাপারটি ভেবে দেখব।’৫ জানুয়ারি বিএনপি যেকোনো মূল্যে সমাবেশ করার ঘোষণা দিয়েছে। এটি আইনশৃঙ্খলার জন্য হুমকি কি না—সাংবাদিকদের এই প্রশ্নের কোনো উত্তর দেননি স্বরাষ্ট্র প্রতিমন্ত্রী।
রাজধানীর সোহরাওয়ার্দী উদ্যান, শাপলা চত্বর বা নয়াপল্টন—এই তিন জায়গার যেকোনো একটিতে ৫ জানুয়ারি সমাবেশ করার অনুমতি চেয়ে ২২ ডিসেম্বর আবেদন করেছিল বিএনপি। তবে সমাবেশের অনুমতির বিষয়ে ঢাকা মেট্রোপলিটন পুলিশের (ডিএমপি) পক্ষ থেকে এখনো কোনো সাড়া পায়নি দলটি।

