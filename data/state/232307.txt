
লক্ষ্মীপুরের রায়পুর উপজেলার চরপাতা ইউনিয়নের পূর্বচরপাতা গ্রামের চৌনুর বাড়ির তিনটি ঘরে গত সোমবার দিবাগত রাতে ডাকাতি সংঘটিত হয়েছে। ডাকাত দল টাকা, মুঠোফোন ও স্বর্ণালংকারসহ মূল্যবান মালামাল লুট করে নিয়েছে। ঘটনার সঙ্গে জড়িত থাকার অভিযোগে গতকাল মঙ্গলবার সকালে এলাকাবাসী উত্তর কেরোয়া গ্রামের মো. সোহেল ও মো. রাশেদ নামের দুই ব্যক্তিকে আটক করেন। পরে তাদের রায়পুর থানা-পুলিশে সোপর্দ করা হয়। এ ঘটনায় মো. মোহসীন বাদী হয়ে আটজনকে আসামি করে মামলা করেন। ক্ষতিগ্রস্ত শুকুর আহমেদ জানান, সোমবার দিবাগত রাতে ১০-১২ জন ডাকাত তাঁর ঘরের দরজা ভেঙে ভেতরে ঢোকে। ডাকাতেরা আট ভরি সোনা ও ৫০ হাজার টাকাসহ মালামাল নিয়ে যায়। রায়পুর (লক্ষ্মীপুর) প্রতিনিধি|
