
বিএনপির স্থায়ী কমিটির সদস্য মওদুদ আহমদ বলেছেন, মানবতাবিরোধী অপরাধের মামলায় সালাউদ্দিন কাদের চৌধুরীর (সাকা) রায় ঘোষণা পর্যন্ত অপেক্ষা করবে বিএনপি। রায়ের পর বিএনপি প্রতিক্রিয়া জানাবে।আজ সোমবার জাতীয় প্রেসক্লাবে জাতীয় ভূমিহীন দলের আলোচনা সভা শেষে সাংবাদিকদের প্রশ্নের উত্তরে এ কথা বলেন মওদুদ। সালাউদ্দিন কাদের চৌধুরী বিএনপির স্থায়ী কমিটির সদস্য ও সাংসদ।প্রেসক্লাবে আলোচনা অনুষ্ঠানে মওদুদ আহমদ বলেন, নির্বাচন নিয়ে  সরকারই সংকট সৃষ্টি করেছে। তাদেরই সংকট নিরসনের উদ্যোগ নিতে হবে। তিনি বলেন, প্রধানমন্ত্রী জাতিসংঘের মহাসচিব বান কি মুন ও  ভারতের প্রধানমন্ত্রী মনমোহন সিংকে বলেছেন, সংবিধান অনুযায়ী নির্বাচন হবে এবং তাতে বিএনপিও যাবে। তিনি বলেন, ‘প্রধানমন্ত্রীই আমাদের কথা বলে দিচ্ছেন। তাহলে আমাদের নেতা আছেন কেন। দল আছে কেন।’মওদুদ আহমদ বলেন, ‘প্রধানমন্ত্রীকে বলতে চাই, সংবিধান সংশোধন করে তিনি নির্দলীয় সরকারের অধীনে নির্বাচন দিতে বাধ্য হবেন। সে নির্বাচনে বিএনপি অংশ নেবে।’আলোচনা সভায় বক্তব্য দেন ভূমিহীন দলের সভাপতি কামালউদ্দিন আহমেদ, ঢাকা মহানগর বিএনপির সদস্যসচিব  এম এ সালাম প্রমুখ।
