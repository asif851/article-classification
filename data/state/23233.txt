
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর এলিট ফোর্স র‌্যাবকে ‘ভাড়াটে খুনি’ বলে আখ্যায়িত করে বলেছেন, টাকার বিনিময়ে তাঁরা খুন করছে। তিনি বলেন, ‘র‌্যাব মানুষের নিরাপত্তা দেওয়া পরিবর্তে জীবন নিয়ে নিচ্ছে। এই বাহিনীর আর প্রয়োজন নেই। অবিলম্বে এই বাহিনীকে বিলুপ্ত করতে হবে।’
বিএনপির চেয়ারপারসন খালেদা জিয়া ও সিনিয়র ভাইস চেয়ারম্যান তারেক রহমানের মামলার এজলাস স্থানান্তরের প্রতিবাদে ছাত্রদল আয়োজিত প্রতিবাদ সমাবেশে মির্জা ফখরুল এসব কথা বলেন। জাতীয় প্রেসক্লাবে আজ সোমবার এই প্রতিবাদ সমাবেশ অনুষ্ঠিত হয়।
সমাবেশে মির্জা ফখরুল বলেন, বিএনপি চেয়ারপারসন খালেদা জিয়াও বলেছেন র‌্যাবের আর প্রয়োজন নেই। তাঁর এই বক্তব্য ন্যায়সংগত। এটা এখন সময়ের দাবি। তিনি অভিযোগ করেন, ‘উচ্চ আদালতের দেওয়া নির্দেশের পর এটা স্পষ্ট যে নারায়ণগঞ্জে সাত খুনের ঘটনায় র‌্যাব জড়িত। তবে কেবল র‌্যাবকে দায়ী করলেই হবে না, কেননা সরকার ও প্রধানমন্ত্রী এই বাহিনী পরিচালনায় ব্যর্থ হয়েছেন।’
বিএনপি র‌্যাব সৃষ্টি করেছে, এখন তারাই র‌্যাবের বিলুপ্তি চাচ্ছে—বিভিন্ন মহলের এমন সমালোচনার জবাবে মির্জা ফখরুল বলেন, র‌্যাব গঠন করা হয়েছিল জঙ্গিবাদ ও সন্ত্রাস নির্মূলের জন্য। কিন্তু এখন এই বাহিনীকে সরকার বিরোধী দল দমনের কাজে ব্যবহার করছে। এই বাহিনী সাধারণ মানুষকে খুন করছে। তিনি র‌্যাব বিলুপ্ত করে জনগণের সেবার জন্য আলাদা বাহিনী গঠনের দাবি জানান।
বিএনপির ভারপ্রাপ্ত মহাসচিব অভিযোগ করেন, সাম্প্রতিক সময়ে যে সব গুম-অপহরণের পর খুনের ঘটনা ঘটেছে, তার সবই করেছে র‌্যাব। সরকারকে উদ্দেশ করে তিনি বলেন, ‘পাঁচ বছরের আগে ক্ষমতা ছাড়বেন না, এই হুমকি দিয়ে কোনো লাভ হবে না। ক্ষমতা ছাড়তেই হবে। কেননা এই সরকার জনগণের ভোটে ক্ষমতায় আসেনি।’ ক্ষমতাসীনদের কারণে বাংলাদেশ পুলিশি রাষ্ট্রে পরিণত হয়েছে বলে অভিযোগ করেন তিনি।
মির্জা ফখরুল বলেন, বিএনপির চেয়ারপারসন খালেদা জিয়াকে রাজনীতি থেকে দূরে রাখতে দুর্নীতি দমন কমিশনকে দিয়ে তাঁর বিরুদ্ধে মিথ্যা মামলা দায়ের করা হয়েছে। এখন আদালত স্থানান্তর করা হচ্ছে।
প্রতিবাদ সমাবেশে সভাপতিত্ব করেন ছাত্রদলের সভাপতি আবদুল কাদের ভূঁইয়া। সমাবেশে আরও বক্তব্য দেন বিএনপির চেয়ারপারসনের উপদেষ্টা শামসুজ্জামান, যুগ্ম মহাসচিব আমানউল্লাহ, আন্তর্জাতিকবিষয়ক সম্পাদক আসাদুজ্জামান, ছাত্রবিষয়ক সম্পাদক শহীদউদ্দিন চৌধুরীসহ সাবেক ও বর্তমান ছাত্রনেতারা।
