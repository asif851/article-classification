
বরিশালের উজিরপুরের দক্ষিণ বৈরকাঠী তাঁতীপাড়া সরকারি প্রাথমিক বিদ্যালয়ের প্রধান শিক্ষক ও এক সহকারী শিক্ষিকার বিরুদ্ধে অনিয়ম ও স্বেচ্ছাচারিতার অভিযোগ উঠেছে। ওই দুই শিক্ষককে প্রত্যাহারের দাবিতে গতকাল রোববার বিদ্যালয় চত্বরে শিক্ষার্থী ও অভিভাবকেরা মানববন্ধন ও বিক্ষোভ মিছিল করেছেন।শিক্ষক, শিক্ষার্থী ও অভিভাবকদের সঙ্গে কথা বলে জানা গেছে, দক্ষিণ বৈরকাঠী তাঁতীপাড়া সরকারি প্রাথমিক বিদ্যালয়ের প্রধান শিক্ষক আবুল হোসেন ১৯৮৮ সাল থেকে এবং সহকারী শিক্ষিকা আঁখি সুলতানা ১৯৯৩ সাল থেকে বিদ্যালয়ে কর্মরত। বিদ্যালয় ব্যবস্থাপনা কমিটির সভাপতি ও আওয়ামী লীগের নেতা সাইদুল ইসলাম ওই দুই শিক্ষকের ঘনিষ্ঠ আত্মীয়। এতে প্রভাব খাটিয়ে দুই শিক্ষক একের পর এক স্বেচ্ছাচারিতা, অনিয়ম, দুর্নীতি করে আসছেন। গত ৩১ মার্চ দুই শিক্ষকের বিরুদ্ধে উজিরপুর উপজেলা শিক্ষা কর্মকর্তার কাছে স্মারকলিপি দেন শিক্ষক, অভিভাবক ও এলাকাবাসী।জানতে চাইলে শিক্ষিকা আঁখি সুলতানা বলেন, ‘আমার বিরুদ্ধে মিথ্যা অভিযোগ দেওয়া হয়েছে।’ প্রধান শিক্ষক আবুল হোসেন বলেন, ‘সামান্য কিছু সমস্যা হয়েছিল। সমাধান হয়ে গেছে। আমার বিরুদ্ধে আনা সব অভিযোগ মিথ্যা।’উপজেলা প্রাথমিক শিক্ষা কর্মকর্তা শহিদুল ইসলাম বলেন, তদন্ত সাপেক্ষে প্রয়োজনীয় ব্যবস্থা নেওয়া হবে।
