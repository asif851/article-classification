
সারা দেশে জামায়াতে ইসলামীর ডাকা প্রথম দফার টানা ২৪ ঘণ্টার হরতাল চলছে। বিভিন্ন স্থানে বিচ্ছিন্নভাবে ককটেল বিস্ফোরণ, ঝটিকা মিছিল, টায়ারে অগ্নিসংযোগের খবর পাওয়া গেছে। জামায়াত-শিবিরের বেশ কিছু নেতা-কর্মী আটকও হয়েছেন।আজ বৃহস্পতিবার ভোর ছয়টা থেকে কাল শুক্রবার ভোর ছয়টা পর্যন্ত প্রথম দফায় এই হরতাল দেওয়া হয়েছে। এরপর দুই দিন বিরতি দিয়ে দ্বিতীয় দফায় আগামী রোববার ভোর ছয়টা থেকে মঙ্গলবার ভোর ছয়টা পর্যন্ত ৪৮ ঘণ্টা হরতালের কর্মসূচি রয়েছে।মানবতাবিরোধী অপরাধে দলের আমির মতিউর রহমান নিজামীর ফাঁসির রায়ের প্রতিবাদে তিন দিন দুই দফায় সারা দেশে ৭২ ঘণ্টার হরতালের কর্মসূচি দিয়েছে দলটি। গতকাল বুধবার নিজামীর মৃত্যুদণ্ডের রায় ঘোষণার এক ঘণ্টার মধ্যে হরতালের কর্মসূচি ঘোষণা করে জামায়াত।আজ সকাল সাড়ে ১০টায় এ প্রতিবেদন লেখা পর্যন্ত রাজধানীসহ দেশের কোথাও বড় ধরনের অপ্রীতিকর ঘটনার খবর পাওয়া যায়নি। তবে বিভিন্ন স্থানে বিচ্ছিন্নভাবে ককটেল বিস্ফোরণ, যানবাহন ভাঙচুর, সড়কে টায়ারে অগ্নিসংযোগ, ঝটিকা মিছিল করেছেন হরতাল-সমর্থকেরা।দেশের বিভিন্ন স্থান থেকে জামায়াত-শিবিরের বেশ কিছু নেতা-কর্মীকে আটক করেছে পুলিশ।রাজধানীতে হরতালে জনজীবন প্রায় স্বাভাবিক রয়েছে। সকাল থেকেই সড়কে যাত্রীবাহী বাস, সিএনজিচালিত অটোরিকশাসহ অন্যান্য যানবাহন চলছে। সময়ের সঙ্গে সঙ্গে যানবাহনের সংখ্যা বাড়ছে। ব্যক্তিগত গাড়ির সংখ্যা কিছুটা কম। তবে গাবতলী থেকে দূরপাল্লার বাস ছাড়ছে না।হরতালে যেকোনো অপ্রীতিকর ঘটনা মোকাবিলায় আইনশৃঙ্খলা রক্ষাকারী বাহিনীর সদস্যরা সতর্ক রয়েছেন।নিজামীর ফাঁসির রায় ঘোষণার প্রতিবাদে ও হরতালের সমর্থনে গতকাল রাজধানীসহ দেশের বিভিন্ন স্থানে বিক্ষোভ মিছিল করেছেন জামায়াত-শিবিরের কর্মীরা। এ সময় জামায়াত-শিবিরের কর্মী ও আইনশৃঙ্খলা রক্ষাকারী বাহিনীর মধ্যে সংঘর্ষ হয়েছে। এর মধ্যে চাঁপাইনবাবগঞ্জ, সিলেট ও রাজশাহীতে জামায়াত-শিবিরের নেতা-কর্মীরা ছিলেন বেশি সহিংস। সেসব জায়গায় গুলি, রাবার বুলেট ও কাঁদানে গ্যাসের শেল ছুড়ে পরিস্থিতি নিয়ন্ত্রণে আনতে হয়। সংঘর্ষে পাঁচ পুলিশ সদস্যসহ আহত হয়েছেন প্রায় অর্ধশত।
