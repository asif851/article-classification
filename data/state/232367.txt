
বেসরকারি টেলিভিশন এনটিভির চেয়ারম্যান মোহাম্মদ মোসাদ্দেক আলী ফালু ও তাঁর স্ত্রী মাহবুবা সুলতানার নামে সম্পদ বিবরণী জমা দেওয়ার নোটিশ জারি করেছে দুর্নীতি দমন কমিশন (দুদক)।
আজ বুধবার বিকেলে কমিশনের পক্ষ থেকে তাঁদের ঠিকানায় নোটিশ পাঠানো হয় বলে দুদকের জনসংযোগ বিভাগ প্রথম আলোকে নিশ্চিত করেছে।
দুদক সূত্র জানায়, মোসাদ্দেক আলীর বিরুদ্ধে জ্ঞাত আয়বহির্ভূত সম্পদ অর্জনের অভিযোগ অনুসন্ধান করছেন সংস্থার উপপরিচালক জাহাঙ্গীর আলম। প্রাথমিক অনুসন্ধানে ২০০৮-০৯ অর্থবছর থেকে ২০১৫-১৬ অর্থবছর পর্যন্ত মোসাদ্দেক আলীর ১৭৭ কোটি টাকার বেশি সম্পদের তথ্য পাওয়া গেছে। তাঁর স্ত্রীর সম্পদের পরিমাণ পাঁচ কোটি টাকার বেশি। এ অনুসন্ধানের অংশ হিসেবে তাঁদের নামে সম্পদ বিবরণীর নোটিশ জারি করা হয়েছে বলে সংস্থাটি জানিয়েছে।
দুদকের উপপরিচালক মলয় কুমার সাহা স্বাক্ষরিত নোটিশে আগামী সাত কর্মদিবসের মধ্যে দুদক বরাবর সম্পদ বিবরণী জমা দেওয়ার জন্য বলা হয়েছে।
দুদক আইন অনুসারে, সম্পদ বিবরণী নোটিশ জারি করার পর সাত কর্মদিবস সময় দেওয়া হলেও চাইলে যৌক্তিক কারণ দেখিয়ে আরও সাত দিন সময় নেওয়া যায়। ওই সময়ের মধ্যে বিবরণী দাখিলে ব্যর্থ হলে ‘নন-সাবমিশন’ মামলা করে দুদক।
