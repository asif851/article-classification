
বিএনপির কারাবন্দী চেয়ারপারসন খালেদা জিয়ার মুক্তির দাবিতে সাত দিনের কর্মসূচি ঘোষণা করেছে দলটি। বিএনপির জ্যেষ্ঠ যুগ্ম মহাসচিব রুহুল কবির রিজভী এক সংবাদ সম্মেলনে এই কর্মসূচি ঘোষণা করেন। আজ রোববার দুপুর পৌনে ১২টায় রাজধানীর নয়াপল্টনে বিএনপির কেন্দ্রীয় কার্যালয়ে এ সংবাদ সম্মেলন হয়।
কর্মসূচির মধ্যে রয়েছে, আজ দুপুরে ঢাকা মহানগর উত্তর বিএনপির বিক্ষোভ। আগামীকাল সোমবার ঢাকা মহানগর দক্ষিণ বিএনপির বিক্ষোভ। ২৫ এপ্রিল বিএনপির উদ্যোগে মানববন্ধন করা হবে। মানববন্ধনের স্থান ও সময় পরে জানানো হবে। ২৬ এপ্রিল জাতীয়তাবাদী ছাত্রদলের উদ্যোগে ঢাকাসহ সারা দেশে বিক্ষোভ কর্মসূচি পালন করা হবে। ২৭ এপ্রিল বাদ জুমা সারা দেশে খালেদা জিয়ার মুক্তি ও আরোগ্য কামনা করে দোয়া অনুষ্ঠিত হবে।
২৮ এপ্রিল জাতীয়তাবাদী যুবদলের উদ্যোগে ঢাকাসহ সারা দেশে বিক্ষোভ হবে। এ ছাড়া আগামী ১ মে জাতীয়তাবাদী শ্রমিক দলের উদ্যোগে সোহরাওয়ার্দী উদ্যানে শ্রমিক সমাবেশ ডাকা হয়েছে বলেও জানান রুহুল কবির রিজভী।
খালেদা জিয়ার মুক্তির দাবিতে সর্বশেষ ৩ এপ্রিল রাজধানীর থানায় থানায় বিক্ষোভ কর্মসূচি করেছিল বিএনপি।
আজকের সংবাদ সম্মেলনে উপস্থিত ছিলেন বিএনপির যুগ্ম মহাসচিব খায়রুল কবির খোকন, মোয়াজ্জেম হোসেন আলাল, সহসাংগঠনিক সম্পাদক আবদুস সালাম আজাদ, সেলিমুজ্জামান সেলিম, সহদপ্তর সম্পাদক মুহাম্মদ মুনির হোসেন প্রমুখ।
