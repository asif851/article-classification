
চট্টগ্রাম শাহ আমানত আন্তর্জাতিক বিমানবন্দরে এক যাত্রীর দেহে তল্লাশি চালিয়ে সোনার ২৬টি বার উদ্ধার করেছে অভিবাসন শাখা পুলিশ ও শুল্ক গোয়েন্দা বিভাগ। এর মূল্য আনুমানিক এক কোটি ৪৩ লাখ টাকা বলে দাবি করেছেন তাঁরা।নগর পুলিশের অতিরিক্ত উপকমিশনার (অভিবাসন) মোহাম্মদ মিজানুর রহমান প্রথম আলোকে বলেন, সন্ধ্যা সাড়ে সাতটায় দুবাই থেকে ফ্লাই দুবাই নামের একটি ফ্লাইট বিমাবন্দরে অবতরণ করে। গোপন সংবাদের ভিত্তিতে অভিবাসন শাখা পুলিশ ও শুল্ক গোয়েন্দা বিভাগের একটি দল ওই উড়োজাহাজের যাত্রী আবুল হাশেমকে আটক করে তল্লাশি চালায়। এ সময় তাঁর পায়ের মোজার ভেতর থেকে সোনার ২৬টি বার পাওয়া যায়, যার আনুমানিক মূল্য প্রায় এক কোটি ৪৩ লাখ টাকা। এ ঘটনায় নগরের পতেঙ্গা থানায় মামলা দায়েরের প্রস্তুতি চলছে।
আটক হওয়া আবুল হাশেম চট্টগ্রামের হাটহাজারী উপজেলার ধলই গ্রামের বাসিন্দা।
