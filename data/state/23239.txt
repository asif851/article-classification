
লিবারেল ডেমোক্রেটিক পার্টির (এলডিপি) সভাপতি অলি আহমদ বলেছেন, এলডিপি কখনো ধ্বংসাত্মক কর্মকাণ্ডের সঙ্গে জড়িত ছিল না। এখনো নেই, আগামীতেও থাকবে না। এলডিপি সব সময় আইন ও সংবিধান মেনে রাজনীতি করে।গতকাল বুধবার এক বিবৃতিতে অলি আহমদ এ কথা বলেন। এলডিপির সিনিয়র যুগ্ম মহাসচিব শাহাদাত হোসেনের (সেলিম) বিরুদ্ধে ‘মিথ্যা’ মামলা দায়ের এবং গণমাধ্যমে রাজধানীতে নাশকতাকারীদের আশ্রয়-প্রশ্রয় দিচ্ছেন এমন ব্যক্তিদের তালিকায় তাঁর নাম প্রকাশের প্রতিবাদ জানিয়ে তিনি এ বিবৃতি দেন।প্রসঙ্গত, পুলিশের গাড়িতে বোমা হামলার অভিযোগে ১৮ জানুয়ারি রমনা থানায় দায়ের করা মামলায় বিএনপির স্থায়ী কমিটির সদস্য এম কে আনোয়ারের সঙ্গে এলডিপির শাহাদাত হোসেনকেও আসামি করা হয়। এ ছাড়া গোয়েন্দা পুলিশের (ডিবি) বরাত দিয়ে ‘রাজধানীতে নাশকতায় যুক্ত ৪৫-৫০ জন?’ শিরোনামে মঙ্গলবার প্রকাশিত এক প্রতিবেদনেও তাঁর নাম আসে।
