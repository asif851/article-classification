
নাটোরের বড়াইগ্রাম উপজেলার গড়মাটি ঘাটে বাঁশের সাঁকো পার হওয়ার সময় নদীতে পড়ে লিখন হোসেন (১০) নামের এক ছাত্র নিখোঁজ হয়েছে। আজ শুক্রবার সকালে এ ঘটনা ঘটে। ফায়ার সার্ভিসের ডুবুরিরা লাশটি উদ্ধারের চেষ্টা চালাচ্ছেন।
গড়মাটি ঘাট এলাকার বাসিন্দা ইয়াকুব আলীর ভাষ্য, সকাল ছয়টার সময় পারগোপালপুর গ্রামের জুয়েল প্রামাণিকের ছেলে লিখন হোসেন (১০) খলিসাডাঙ্গা নদীর ওপরের বাঁশের সাঁকো পার হয়ে দোকানে যাচ্ছিল। এ সময় পা ফসকে সে নদীতে পড়ে যায়। সঙ্গে সঙ্গে লিখনের সঙ্গে থাকা তার বন্ধু বিজয় কুমার পানিতে ঝাঁপ দিয়ে তাকে উদ্ধারের চেষ্টা চালায়। এরপর ইয়াকুব পানিতে নেমে তাকে উদ্ধারের চেষ্টা চালান। কিন্তু নদীতে স্রোত থাকায় লিখনকে উদ্ধার করা সম্ভব হয়নি। খবর পেয়ে বেলা ১১টার দিকে রাজশাহী থেকে ডুবুরিরা এসে শিশুটিকে উদ্ধারের কাজ শুরু করেছেন।
লিখন বরমত্ব পারগোপালপুর সরকারি প্রাথমিক বিদ্যালয়ের চতুর্থ শ্রেণির ছাত্র। তার বোন বেবি বেগম জানান, নিখোঁজ হওয়ার ছয় ঘণ্টা পার হয়ে গেছে। এখন আর লিখনকে জীবিত উদ্ধারের আশা তিনি দেখছেন না।
