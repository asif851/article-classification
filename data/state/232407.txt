
কর্নেল আবু তাহের বীর উত্তমের ফাঁসির ৩৭তম বার্ষিকী আজ। মুক্তিযুদ্ধের ১১ নম্বর সেক্টরের কমান্ডার কর্নেল তাহেরকে ১৯৭৬ সালের এই দিনে এক সামরিক ট্রাইব্যুনালের রায়ে ফাঁসি দেওয়া হয়। কর্নেল তাহের সংসদ দিনটিকে ‘তাহের দিবস’ হিসেবে পালন করে। মুক্তিযুদ্ধ চলাকালে পাকিস্তানের কোয়েটা স্টাফ কলেজে প্রশিক্ষণরত তাহের পাকিস্তানি বাহিনীর গণহত্যার প্রতিবাদে কলেজ ত্যাগ করে মুক্তিযুদ্ধে অংশ নেন। ১৯৭৫ সালের আগস্ট মাসে বঙ্গবন্ধু নিহত হওয়ার পর একের পর এক সামরিক অভ্যুত্থানের সময় তাহের ওই বছরের ৭ নভেম্বর সিপাহি জনতার বিপ্লব সংঘটিত করেন। তবে ২০১১ সালের ২২ মার্চ বিশেষ সামরিক ট্রাইব্যুনালে কর্নেল আবু তাহের ও তাঁর সঙ্গীদের এই গোপন বিচার অবৈধ ও বেআইনি ঘোষণা করেন হাইকোর্টের একটি বেঞ্চ। দিনটি স্মরণ করে কর্নেল তাহের সংসদ আজ বিকেল চারটায় ঢাকা বিশ্ববিদ্যালয়ের ছাত্র-শিক্ষক কেন্দ্র মিলনায়তনে ‘সামরিক আদালতে কর্নেল তাহের ও অন্যান্যের গোপন বিচারকে অবৈধ ঘোষণাকারী উচ্চ আদালতের পূর্ণাঙ্গ রায়: ঐতিহাসিক তাৎপর্য’ বিষয়ে এক আলোচনা সভার আয়োজন করেছে।
