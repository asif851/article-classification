
দুটি আইনের খসড়া নীতিগতভাবে অনুমোদন দিয়েছে মন্ত্রিসভা। এর মধ্যে একটি হচ্ছে সংক্রামক রোগ প্রতিরোধ, নিয়ন্ত্রণ ও নির্মূল আইন এবং অন্যটি হলো ক্যাডেট কলেজ আইন, ২০১৬।গতকাল সোমবার সচিবালয়ে প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিসভার বৈঠকে এ অনুমোদন দেওয়া হয়।বৈঠক শেষে মন্ত্রিপরিষদ সচিব মোহাম্মদ শফিউল আলম সংবাদ ব্রিফিংয়ে এ কথা জানান। বিদ্যমান ম্যালেরিয়া নির্মূল বোর্ড (রহিতকরণ) অধ্যাদেশ, ১৯৭৭ ও ম্যালেরিয়া প্রতিরোধ (বিশেষ বিধান), ১৯৭৮ আইন দুটি একীভূত করে নতুন আইনটি করা হচ্ছে।মন্ত্রিপরিষদ সচিব বলেন, আগের আইনে শুধু ম্যালেরিয়া রোগের বিষয়টি ছিল, এখন সংক্রামক-সংক্রান্ত সব রোগই এই আইনের আওতায় আসবে। অর্থাৎ জীবাণুঘটিত রোগ ইত্যাদি এই আইনের আওতায় আসবে।প্রস্তাবিত আইন অনুযায়ী, সংক্রামক ব্যাধিতে আক্রান্ত একজন রোগীকে সাধারণ মানুষ থেকে নিরাপদে রাখা হবে। আক্রান্ত ব্যক্তিকে পরীক্ষা-নিরীক্ষার মাধ্যমে তার রোগ নির্ণয়ের ব্যবস্থা করতে হবে।মন্ত্রিপরিষদ সচিব বলেন, ক্যাডেট কলেজ আইনটি মূলত আগের অধ্যাদেশ থেকে বাংলায় করা হচ্ছে। মূল অধ্যাদেশটি পাকিস্তান আমলে করা। গতকালের বৈঠকে তিনজন মন্ত্রীর বিদেশ সফর সম্পর্কে মন্ত্রিসভাকে জানানো হয়।বৈঠকে উপস্থিত একজন মন্ত্রী প্রথম আলোকে বলেন, অনির্ধারিত আলোচনায় আইসিডিডিআরবির জমিসহ বিভিন্ন সমস্যা নিয়ে আলোচনা হয়।
