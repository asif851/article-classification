
বাংলা নববর্ষে ঢাকা বিশ্ববিদ্যালয় এলাকা ও জাহাঙ্গীরনগর বিশ্ববিদ্যালয় এলাকায় নারী লাঞ্ছনার ঘটনায় নারী সমাজের কাছে দুঃখ প্রকাশ করেছে ও ক্ষমা চেয়েছে বিএনপি। প্রতিকার করার সুযোগ না থাকায় বিএনপি নারীসমাজের কাছে ক্ষমা চায়।
আজ শনিবার রাজধানীর নয়াপল্টনে বিএনপির কেন্দ্রীয় কার্যালয়ে অনুষ্ঠিত সংবাদ সম্মেলনে দলের আন্তর্জাতিক বিষয়ক সম্পাদক ও মুখপাত্রের দায়িত্বপ্রাপ্ত নেতা আসাদুজ্জামান রিপন ক্ষমা চান। তিনি এ ঘটনাকে জাতির জন্য লজ্জাকর বলে মন্তব্য করেন। অবিলম্বে ধর্ষক ও নিপীড়কদের দ্রুত বিচার ট্রাইব্যুনালের আওতায় আনার দাবি জানায় বিএনপি।
নারী লাঞ্ছনা তদন্তে দুই কমিটি ডিএমপির
আসাদুজ্জামান রিপন বলেন, ঢাকা বিশ্ববিদ্যালয় এলাকায় নারী লাঞ্ছনার ঘটনায় অপরাধীদের জনগণ তাৎক্ষণিকভাবে ধরে পুলিশকে দিয়েছিল। কিন্তু পুলিশ তাদের ছেড়ে দিয়েছে। তিনি বলেন, ধর্ষক ও নিপীড়ককে যখন ছেড়ে দেওয়া হয় তখনই তাদের জোর বাড়ে। তিনি আরও বলেন, যখন একটি সমাজ গণতান্ত্রিকভাবে বিকশিত হয় না, শাসকদল জবাবদিহির ধার ধারে না তখন এ রকম নৈরাজ্যকর ঘটনা ঘটে।
সংবাদ সম্মেলনে বিএনপি চেয়ারপারসনের উপদেষ্টা সৈয়দ সিজাউদ্দিন আহমেদ, আইন বিষয়ক সহ সম্পাদক নিতাই রায় চৌধুরী, সহ দপ্তর সম্পাদক শামীমুর রহমান, আসাদুল করিম প্রমুখ উপস্থিত ছিলেন।
