
ঢাকা মহানগর বিএনপির কমিটিতে কোনো পরিবর্তন আসছে না। কমিটির কোনো সদস্যের ক্ষমতা কমানো বা বাড়ানোও হচ্ছে না। ঘোষিত কমিটির সব সদস্যকে ঐক্যবদ্ধভাবে কাজ করতে হবে। কারো কারণে কমিটির কাজে বাধা সৃষ্টি হলে তাঁর বিরুদ্ধে ব্যবস্থা নেওয়া হবে। 
আজ মঙ্গলবার রাতে বিএনপি চেয়ারপারসনের গুলশান কার্যালয়ে ঢাকা মহানগর বিএনপির সদ্য গঠিত কমিটির সঙ্গে মতবিনিময়কালে বিএনপি চেয়ারপারসন খালেদা জিয়া তাঁর এমন মনোভাবের কথা জানিয়ে দিয়েছেন।  খালেদা জিয়ার মনোভাবের কথা বুঝতে পেরে কমিটির সদস্যদের কেউ কারো বিরুদ্ধে কোনো বক্তব্য দেননি। তাঁরা ঐক্যবদ্ধভাবে কাজ করার ব্যাপারে দলীয় চেয়ারপারসনকে আশ্বস্ত করেছেন।
কমিটির নাম প্রকাশে অনিচ্ছুক একজন যুগ্ম আহ্বায়ক প্রথম আলোকে বলেছেন, সভার শুরুতেই বিএনপি চেয়ারপারসন তাঁর এক পাশে ঢাকা মহানগর কমিটির আহ্বায়ক মির্জা আব্বাসকে এবং অপর পাশে সদস্য সচিব হাবিব উন নবী খান সোহেলকে বসান। নিয়ম অনুযায়ী সভায় সভাপতিত্ব করেন মির্জা আব্বাস। আর পরিচালনা করেন হাবিব উন নবী। কমিটির অন্য সদস্যদের তখন আর বুঝতে বাকি ছিল না বিএনপি চেয়ারপারসন কী বোঝাতে যাচ্ছেন। তা ছাড়া সভা শেষে মির্জা আব্বাস ও সোহেলকে একসঙ্গে পাশাপাশি হেঁটে বের হওয়ার নির্দেশ দেন খালেদা জিয়া। ওই নেতা বলেন, তাঁদের মনে হয়েছে এই দুজনকে নিয়ে যে দোটানা কমিটিতে ছিল তা আর নেই।
গত ১৯ জুলাই কমিটি ঘোষণার পর মির্জা আব্বাস মহানগরের সদস্য সচিব হিসেবে সোহেলকে মেনে নিতে পারছিলেন না। কয়েকটি বৈঠক করলেও সেখানে তিনি সোহেলকে ডাকেননি। ফলে কমিটি তাদের কাজ শুরু করতে পারছিল না। দুই নেতার সমর্থকদের মধ্যেও দ্বন্দ্ব দেখা দেয়।
এদিকে আজকের মতবিনিময়ে খালেদা জিয়া কমিটির সদস্যদের এক সঙ্গে আন্দোলন করা এবং ঢাকার থানা ও ওয়ার্ডের কমিটির গঠনের কাজ করতে নির্দেশ দিয়েছেন বলে জানিয়েছেন কমিটির সদস্য মোয়াজ্জেম হোসেন আলাল।
কমিটির যুগ্ম আহ্বায়ক সালাউদ্দিন আহমেদ বলেন, তাঁদের মধ্যে কোনো দ্বন্দ্ব বা পক্ষ-বিপক্ষ নেই। সবাই একসঙ্গে কাজ করবেন।
মতবিনিময় সভায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, ঢাকা মহানগর কমিটির উপদেষ্টা রফিকুল ইসলাম মিয়া ও আ স ম হান্নান শাহ, আহ্বায়ক মির্জা আব্বাস, সদস্য সচিব হাবিব উন নবী, সদস্য গয়েশ্বর চন্দ্র রায় প্রমুখ বক্তব্য দেন। মির্জা ফখরুল সিঙ্গাপুর থেকে ফিরেই সভায় যোগ দেন।  
