
কুমিল্লায় সড়ক দুর্ঘটনায় ইস্পাহানী পাবলিক স্কুল অ্যান্ড কলেজের ছাত্র রাফসান জানি ইবনে কাইয়ুম নিহত হওয়ার ঘটনার প্রতিবাদে এবং দুর্ঘটনাকবলিত বাসের চালক ও তাঁর সহকারীর ফাঁসির দাবিতে মানববন্ধন হয়েছে।গতকাল রোববার প্রতিষ্ঠানটির শিক্ষার্থীরা কুমিল্লা প্রেসক্লাবের সামনে ওই মানববন্ধন করে।দুপুর ১২টায় শুরু হওয়া ওই মানববন্ধনে শতাধিক শিক্ষার্থী ও তাদের অভিভাবকেরা উপস্থিত ছিলেন। গত শনিবার ওই শিক্ষাপ্রতিষ্ঠানের একটি বাস কুমিল্লা সদর আদর্শ উপজেলার উন্মুক্ত বিশ্ববিদ্যালয় কেন্দ্র এলাকায় নিয়ন্ত্রণ হারিয়ে গাছের সঙ্গে ধাক্কা খায়। এতে রাফসান জানি নিহত ও আরও ৩০ জন আহত হয়। এ নিয়ে গতকাল প্রথম আলোতে ‘কুমিল্লায় বাস দুর্ঘটনায় এক শিক্ষার্থী নিহত, আহত ৩০’ শিরোনামে প্রতিবেদন ছাপা হয়। মানববন্ধন চলাকালে অংশগ্রহণকারীরা বাসচালক ও তাঁর সহকারীর ফাঁসি ছাড়াও নিরাপদে শিক্ষাপ্রতিষ্ঠানে যাতায়াতের নিশ্চয়তা দেওয়ার দাবি জানায়।সড়ক দুর্ঘটনার ঘটনায় কুমিল্লার কোতোয়ালি মডেল থানায় গতকাল সকালে একটি মামলা দায়ের করা হয়েছে। উপপরিদর্শক জাহাঙ্গীর আলম বাদী হয়ে ওই মামলা দায়ের করেন। মামলায় অজ্ঞাতনামা বাসচালক ও তাঁর সহকারীকে আসামি করা হয়েছে।
