
পাওয়ার টিলারের সঙ্গে স্থাপন করা ফ্যানে শাড়ি পেঁচিয়ে মৃত্যু হয়েছে এক বৃদ্ধার। ফ্যানের বাতাসে ধানের চিটা সরাতে গিয়ে তিনি এ দুর্ঘটনার শিকার হন। আজ বুধবার সকালে বগুড়ার ধুনট উপজেলার সরু গ্রামে এ ঘটনা ঘটে।
নিহত বৃদ্ধার নাম পারুল বেগম (৮০)। তিনি আজিজার রহমান শাকিদারের (৯০) স্ত্রী। এই দম্পতির তিন ছেলে ও তিন মেয়ে রয়েছে।
নিহত বৃদ্ধার ভাতিজা মজনু মিয়া জানান, ১৫ দিন ধরে পাওয়ার টিলারে স্থাপন করা ফ্যানের বাতাসে ধানের চিটা সরানোর কাজ করছিলেন পারুল বেগম। বয়স অনুপাতে তিনি বেশ শক্ত-সামর্থ্য হওয়ায় পরিবারের কাজ নিজেই করতেন। আজ সকালে চিটা সরানোর কাজ করার সময় অসাবধানতাবশত তাঁর শাড়ি ফ্যানের ব্লেডে পেঁচিয়ে যায়। নিয়ন্ত্রণ হারিয়ে তিনি ফ্যানের ওপর গিয়ে পড়লে তাঁর পেট কেটে যায়। এতে ঘটনাস্থলেই তাঁর মৃত্যু হয়।
ঘটনার সত্যতা নিশ্চিত করেছেন ধুনট থানার সহকারী উপপরিদর্শক (এএসআই) রেজাউল ইসলাম। তিনি বলেন, খবর পেয়ে পুলিশ ঘটনাস্থলে যায়। পরিবারের কোনো অভিযোগ না থাকায় লাশ দাফনের অনুমতি দেওয়া হয়েছে। এ ঘটনায় থানায় একটি অপমৃত্যুর মামলা করা হয়েছে বলে তিনি জানান।
