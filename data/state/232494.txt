
সাংবাদিক আওরঙ্গজেব সজীব হত্যা মামলার ঘটনায় আলিফা খাতুন অঞ্জনা নামের এক নারীকে গ্রেপ্তার করেছে র‍্যাব। আজ বৃহস্পতিবার সকালে রাজধানীর মিরপুর এলাকা থেকে তাঁকে গ্রেপ্তার করা হয়। 
গত রোববার কয়েকটি গণমাধ্যমের ঢাকা মেডিকেল কলেজ হাসপাতাল প্রতিনিধি আওরঙ্গজেব সজীব নিখোঁজ হন। তিন দিন পর গতকাল বুধবার বিকেলে মুন্সিগঞ্জের সদর উপজেলার নয়াগাও এলাকায় ধলেশ্বরী নদী থেকে ভাসমান অবস্থায় তাঁর লাশ উদ্ধার করা হয়। তাঁকে কেউ হত্যা করতে পারে-এমন আশঙ্কার কথা জানিয়ে গতকালই আওরঙ্গজেবের স্ত্রী মোরশেদা বেগম অজ্ঞাতনামা আসামিদের বিরুদ্ধে একটি হত্যা মামলা করেন। আর এ ঘটনায় আজ সকাল দশটার দিকে মিরপুর সেনপাড়া পর্বতা এলাকা থেকে আলিফা নামের ওই নারীকে গ্রেপ্তার করে র‍্যাব-৪ এর একটি দল। র‍্যাব-৪ এর অধিনায়ক খন্দকার লুৎফুল কবির প্রথম আলোকে বলেন, প্রাথমিক জিজ্ঞাসাবাদে ওই নারী র‍্যাবকে জানিয়েছেন, তিনি সাংবাদিক আওরঙ্গজেবের দ্বিতীয় স্ত্রী। যেহেতু মুন্সিগঞ্জ সদর থানায় হত্যা মামলা হয়েছে তাই গ্রেপ্তার আলিফাকে ওই থানা-পুলিশের কাছে সোপর্দ করার প্রক্রিয়া চলছে।
