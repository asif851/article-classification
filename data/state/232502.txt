
নরসিংদীতে একটি পণ্যবাহী ট্রাকে পেট্রলবোমা নিক্ষেপ করেছে দুর্বৃত্তরা। এতে চালকসহ তিনজন দগ্ধ হয়েছেন। আজ বৃহস্পতিবার রাত সাড়ে আটটার দিকে সদর উপজেলার ভাটপাড়ায় টঙ্গী-পাঁচদোনা বাইপাস সড়কের এ ঘটনা ঘটে।
দগ্ধ ব্যক্তিরা হলেন, ট্রাক চালক জাহিদ মিয়া, তাঁর সহকারী সেলিম মিয়া ও জুয়েল মিয়া। তাঁদের নরসিংদী জেলা হাসপাতালে ভর্তি করা হয়েছে।পুলিশ ও এলাকাবাসী জানান, প্রাণ কোম্পানির ঘোড়াশাল ফ্যাক্টরি থেকে পণ্য নিয়ে একটি ট্রাক নরসিংদীর পাঁচদোনায় যাচ্ছিল। ট্রাকটি ভাটপাড়া এলাকায় পৌঁছালে কয়েকজন দুর্বৃত্ত এটি লক্ষ্য করে পেট্রলবোমা নিক্ষেপ করে। এতে ওই তিনজন দগ্ধ হন। পরে স্থানীয় লোকজন তাঁদের উদ্ধার করে নরসিংদী জেলা হাসপাতালে ভর্তি করে। খবর পেয়ে ফায়ার সার্ভিসের কর্মীরা ঘটনাস্থলে গিয়ে আগুন নেভান।নরসিংদী সদর মডেল থানার ভারপ্রাপ্ত কর্মকর্তা (ওসি) কে এম আবুল কাশেম ঘটনার সত্যতা নিশ্চিত করেছেন।
