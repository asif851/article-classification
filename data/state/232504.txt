
কুড়িগ্রামের রাজীবপুর উপজেলার বড়বেড় এলাকায় নৌকা থেকে পড়ে তিন ব্যক্তি নিখোঁজ হয়েছেন। গত বৃহস্পতিবার দিবাগত রাতে ব্রহ্মপুত্র নদের একটি ডুবোচরে ধাক্কা লেগে তাঁরা নৌকা থেকে পড়ে যান।ওই তিনজন হলেন গাইবান্ধা সদর উপজেলার বারবলদিয়া গ্রামের ইব্রাহিম মুন্সির ছেলে বাবলু মুন্সি (৪৩), গিদারি গ্রামের হাবিল উদ্দিনের ছেলে ফুল মিয়া (৪৫) ও সুন্দরগঞ্জ উপজেলার শ্রীপুর গ্রামের আকবর মিয়ার ছেলে হাশেন আলী (৫০)। ঘটনার সত্যতা নিশ্চিত করে গাইবান্ধা সদর উপজেলা নির্বাহী কর্মকর্তা (ইউএনও) মামুনুর রশিদ বলেন, গতকাল বিকেলে বারবলদিয়া ও গিদারি গ্রামে গিয়ে নিখোঁজ ব্যক্তিদের স্বজনদের আর্থিক সহায়তা দেওয়া হয়েছে। গাইবান্ধা সদর থানার ভারপ্রাপ্ত কর্মকর্তা (ওসি) গোপাল চন্দ্র চক্রবর্তী বলেন, কামারজানিসহ নদীতীরের ইউনিয়ন পরিষদগুলোর চেয়ারম্যানদের নিখোঁজ ব্যক্তিদের ব্যাপারে সন্ধান চালানোর জন্য অনুরোধ করা হয়েছে।
 
