
আগামী ডিসেম্বরের শেষার্ধে রংপুর সিটি করপোরেশনের নির্বাচন করার সিদ্ধান্ত নিয়েছে নির্বাচন কমিশন (ইসি)। আজ বুধবার কমিশনের সভায় এ সিদ্ধান্ত নেওয়া হয়। সভা শেষে নির্বাচন কমিশন সচিবালয়ের সচিব মোহাম্মদ আবদুল্লাহ সাংবাদিকদের এ তথ্য জানান।
মোহাম্মদ আবদুল্লাহ বলেন, ভোটের তারিখ এখনো চূড়ান্ত হয়নি। ডিসেম্বরের দ্বিতীয় সপ্তাহের পরে যেকোনো দিন নির্বাচন হবে। সাধারণত ভোটের দিনের ৪৫ দিন আগে নির্বাচনের তফসিল ঘোষণা করা হয়।
এক প্রশ্নের জবাবে নির্বাচন কমিশন সচিব বলেন, রংপুর সিটি করপোরেশন নির্বাচনে এক বা একাধিক ওয়ার্ডে ডিজিটাল ভোটিং মেশিন পরীক্ষামূলকভাবে ব্যবহার করা যায় কি না, সে বিষয়ে আলোচনা হয়েছে। সম্ভব হলে দু-তিনটি ওয়ার্ডে ভোটিং মেশিন ব্যবহার করা হবে।
