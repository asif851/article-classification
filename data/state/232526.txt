
দিনাজপুর-ঠাকুরগাঁও মহাসড়কে যাত্রীবাহী বাস ও ইজিবাইকের মুখোমুখি সংঘর্ষে দুজন নিহত হয়েছেন। আহত হয়েছেন চারজন। নিহত ব্যক্তিরা হলেন কাহারোল উপজেলার জয়নব বেগম (৫৫) ও চিরিরবন্দর উপজেলার মাজেদুর রহমান (৩২)।
কাহারোল-বীরগঞ্জ থানা সার্কেলের সিনিয়র এএসপি রুহুল আমিন জানান, সকাল নয়টার দিকে দিনাজপুর থেকে ছেড়ে আসা ঠাকুরগাঁওগামী একটি যাত্রীবাহী বাস মহাসড়কের রামপুর মোড় এলাকায় যাত্রীবাহী বাসটি একটি মালবাহী ট্রাককে অতিক্রম করতে গেলে বিপরীত দিক থেকে আসা ইজিবাইকের সঙ্গে সংঘর্ষ হয়। এতে ঘটনাস্থলেই দুজন মারা যান।
কাহারোল থানার পুলিশ সার্জেন্ট মো. সারওয়ার জাহান জানান, ইজিবাইকের চারজন যাত্রী আহত হয়েছেন। তবে বাসের কোনো যাত্রী আহত হয়নি। নিহত দুজনের লাশ শনাক্ত এ সুরতহাল করার জন্য থানার উপপরিদর্শক সাদেকুর রহমানকে দায়িত্ব দেওয়া হয়েছে। বাসটি আটক করে থানা হেফাজতে রাখা হয়েছে।
আহত চারজনকে দিনাজপুর এম আবদুর রহিম হাসপাতালের জরুরি বিভাগে ভর্তি করা হয়েছে। তাঁরা হলেন দিনাজপুর জেলার বিরল উপজেলার ওকড়াবাড়ীর আবদুর রশিদের ছেলে মো. আশরাফুল (৩৫), একই গ্রামের মৃত জহুর আলীর ছেলে মাহাবুব আলম (৪০), কাহারোল উপজেলার দ্বীপনগরের আবদুস সালামের ছেলে সালমান (২৫) এবং ঠাকুরগাঁও জেলার পীরগঞ্জের ছোট বেগুনবাড়ির জয়নুলের ছেলে রফিকুল (২০)।
