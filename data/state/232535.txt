
ইউনিয়ন পরিষদ (ইউপি) নির্বাচনে ঘটে যাওয়া সহিংসতাকে সামাজিক দ্বন্দ্বের ফল বলে মন্তব্য করেছেন আওয়ামী লীগের সভাপতিমণ্ডলীর সদস্য ও কৃষিমন্ত্রী মতিয়া চৌধুরী।গতকাল শুক্রবার ধানমন্ডিতে আওয়ামী লীগের সভানেত্রী শেখ হাসিনার রাজনৈতিক কার্যালয়ে এক সভা শেষে সাংবাদিকদের প্রশ্নের জবাবে মতিয়া চৌধুরী এ মন্তব্য করেন।সাংবাদিকদের প্রশ্ন ছিল, ইউপি নির্বাচনে সহিংসতার দায় কে নেবে? জবাবে মতিয়া চৌধুরী বলেন, ‘ইউনিয়ন পরিষদ নির্বাচনে সামাজিক দ্বন্দ্বের কারণে সহিংসতা হয়। এর দায় কেন আমরা নিব? আর নির্বাচন সুষ্ঠুভাবে পরিচালনা করার কাজ নির্বাচন কমিশনের। আমরা নির্বাচন কমিশনকে সহযোগিতা করতে পারি।’এ সময় আওয়ামী লীগের সভাপতিমণ্ডলীর আরেক সদস্য শেখ ফজলুল করিম সেলিম বলেন, ‘ইউনিয়ন পরিষদ নির্বাচনে সামাজিক অনেক দ্বন্দ্ব থাকে। এই পাড়া-ওই পাড়া, খালের এপার-ওপার নিয়ে সামাজিক দ্বন্দ্ব থাকে, যার প্রভাব নির্বাচনে পড়ে। এর জন্য সহিংসতা হয়।’আগামী ১০ ও ১১ জুলাই আওয়ামী লীগের ২০তম জাতীয় সম্মেলন সামনে রেখে ঘোষণাপত্র উপকমিটির এ সভা অনুষ্ঠিত হয়। বৈঠকে আরও উপস্থিত ছিলেন আওয়ামী লীগের যুগ্ম সাধারণ সম্পাদক মাহবুব উল আলম হানিফ, সাংগঠনিক সম্পাদক আহমেদ হোসেন, বি এম মোজাম্মেল হক প্রমুখ। বিএনপির প্রতিক্রিয়া ভাঙা রেকর্ড: উপকমিটির সভায় শেখ সেলিম বাজেট নিয়ে বিএনপির প্রতিক্রিয়াকে ‘ভাঙা রেকর্ড’ বলে মন্তব্য করেন। তিনি বলেন, এই বাজেট উন্নয়নশীল বাজেট।
