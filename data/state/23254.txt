
বাংলা লোকগানের অগ্রগণ্য সাধক বাউলসম্রাট শাহ আবদুল করিমের চতুর্থ মৃত্যুবার্ষিকী আজ ১২ সেপ্টেম্বর। এ উপলক্ষে মরহুমের গ্রামের বাড়ি ও সিলেট নগরে নানা কর্মসূচি পালন করা হবে। আয়োজকদের সূত্রে জানা গেছে, আজ বৃহস্পতিবার বিকেল পাঁচটায় সিলেট নগরের বারুতখানা এলাকায় শিল্প-সাহিত্য-সংস্কৃতিবিষয়ক সংগঠন ‘চৌদ্দভুবন’-এর উদ্যোগে শাহ আবদুল করিম সঞ্চরণে আলোচনা ও সংগীতানুষ্ঠান হবে। বাউলসাধক শাহ আবদুল করিম সুনামগঞ্জের দিরাই উপজেলার ধলআশ্রম গ্রামে ১৯১৬ সালের ১৫ ফেব্রুয়ারি এক দরিদ্র কৃষক পরিবারে জন্ম নেন। তাঁর বাবা ইব্রাহিম আলী, মা নাইওরজান বিবি। ২০০৯ সালের ১২ সেপ্টেম্বর সকাল সাতটা ৫৮ মিনিটে তাঁর বৈচিত্র্যপূর্ণ জীবনের অবসান ঘটে। প্রথম আলোর দিরাই (সুনামগঞ্জ) প্রতিনিধি জানিয়েছেন, প্রয়াতের গ্রামের বাড়ি দিরাইয়ের উজানধলে বেলা দুইটায় তাঁর কবরে পুষ্পস্তবক অর্পণের পরপরই আলোচনা সভা ও বাউলগানের আসর হবে।
