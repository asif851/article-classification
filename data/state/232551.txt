
কোনো নোটিশ নেই, কোনো অর্ডার নেই, তারা বিদ্যুতের লাইন, গ্যাসের লাইন কেটে দিয়েছে। এখন শুনছি মালামালও তুলে নেবে। এটা সম্পূর্ণ অন্যায়, অবিচার। এ মন্তব্য করেছেন বিএনপির স্থায়ী কমিটির সদস্য মওদুদ আহমদ। আজ বুধবার বেলা ২টার দিকে মওদুদ আহমদের গুলশানের বাড়ির নিয়ন্ত্রণ নেওয়ার কার্যক্রম শুরু করেছে রাজউক। এ ঘটনায় প্রতিক্রিয়ায় প্রথম আলোকে এ কথা বলেন তিনি।
মওদুদ আহমদ বলেন, ‘এটা সম্পূর্ণ অন্যায়। সম্পূর্ণ অবিচার। জোর করে যা ইচ্ছা মনে হয় তা–ই করা।’
মওদুদ আহমদকে যখন ফোন করা হয়, তখন তিনি বনানীতে ছিলেন। খবর পেয়ে বাড়ির উদ্দেশে যাচ্ছেন বলে প্রথম আলোকে জানান।
এখন কী পদক্ষেপ নেবেন—এমন প্রশ্ন করলে মওদুদ আহমদ বলেন, ‘পেশিশক্তির সঙ্গে আমার কী করার আছে। এ মুহূর্তে আদালতে যাব সে উপায়ও নেই।’
মওদুদ আহমদ বলেন, ‘উচ্ছেদ অভিযান না চালানোর আবেদন জানিয়ে গতকাল আমি একটি দেওয়ানি মামলা করেছিলাম। মামলা নম্বর ৫৬১। এই মামলায় আদালত রাজউককে একটি সমনও জারি করেছেন। এর মধ্যেই এই অভিযান চালানো হলো। এখন আমি কীই–বা করতে পারি।’
আরও পড়ুন:মওদুদের বাড়ির নিয়ন্ত্রণ নিতে কাজ শুরু রাজউকের
