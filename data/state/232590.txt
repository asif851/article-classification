
নোয়াখালীর চাটখিল উপজেলার সাহাপুর বাজার থেকে মো. এয়াছিন (২৮) নামের এক ব্যক্তিকে পিটিয়ে হত্যা করেছে স্থানীয় লোকজন। গতকাল মঙ্গলবার রাতে এ ঘটনা ঘটে।
নিহত এয়াছিন সাহাপুর বাজার থেকে বাবু নামের অন্য এক যুবককে অপহরণের চেষ্টা করার সময় স্থানীয় লোকজন তাঁকে ধরে ফেলে। পরে গণপিটুনিতে ঘটনাস্থলেই তাঁর মৃত্যু হয়।
খবর পেয়ে রাত সাড়ে নয়টার দিকে থানা-পুলিশ ঘটনাস্থলে পৌঁছে লাশ উদ্ধার করে থানায় নিয়ে আসে। নিহত এয়াছিন সাহাপুর গ্রামের মৃত মো. মোস্তফার ছেলে। তাঁর লাশ ময়নাতদন্তের জন্য আজ বুধবার নোয়াখালী জেনারেল হাসপাতালে পাঠানো হবে বলে পুলিশ জানিয়েছে।
পুলিশ ও স্থানীয় লোকজনের ভাষ্য, গতকাল রাত আটটার দিকে এয়াছিন সিএনজিচালিত একটি অটোরিকশা নিয়ে সাহাপুর বাজারে এসে মো. বাবু নামের এক যুবকে তুলে নেওয়ার চেষ্টা করেন। এ সময় ওই যুবক চিৎকার দিলে বাজারের লোকজন এয়াছিনকে ঘেরাও করে ধরে ফেলে। পরে উত্তেজিত লোকজন তাঁকে (এয়াছিন) স্থানীয় সাহাপুর উচ্চবিদ্যালয়ের মাঠে নিয়ে মারধর করে। এতে ঘটনাস্থলেই তাঁর মৃত্যু হয়।
এয়াছিনের মৃত্যুর বিষয়ে তাঁর পরিবারের কোনো বক্তব্য পাওয়া যায়নি।
চাটখিল থানার ভারপ্রাপ্ত কর্মকর্তা (ওসি) জহিরুল আনোয়ার প্রথম আলোকে বলেন, এয়াছিন সাহাপুর বাজার থেকে এক ছেলেকে সিএনজিচালিত অটোরিকশায় তুলে নেওয়ার চেষ্টা করলে স্থানীয় লোকজন তাঁকে ধরে গণপিটুনি দেয়। ওসি জানান, নিহত এয়াছিন একজন চিহ্নিত সন্ত্রাসী ও ডাকাত ছিলেন। তাঁর বিরুদ্ধে হত্যা, ডাকাতি ও অস্ত্র মামলাসহ বিভিন্ন অপরাধের সাত-আটটি মামলা রয়েছে।
হত্যার ঘটনায় এখন পর্যন্ত থানায় কোনো মামলা হয়নি।
