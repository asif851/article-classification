
দিনাজপুরের বিরামপুর উপজেলায় ভারত থেকে ইয়াবা আনার সময় মো. সুমন মিয়া (২৫) নামের এক যুবককে আটক করেছেন বর্ডার গার্ড বাংলাদেশের (বিজিবি) সদস্যরা।
গতকাল শুক্রবার দিবাগত রাতে উপজেলার কাটলা সীমান্ত এলাকায় এ ঘটনা ঘটে। আটক সুমন কাটলা ইউনিয়ন পরিষদের (ইউপি) চেয়ারম্যান মো. নাজির হোসেনের ছেলে।
আজ শনিবার সকালে বিজিবি দাউদপুর ক্যাম্পের কমান্ডার নায়েক সুবেদার মো. রফিকুল ইসলাম মোবাইল ফোনে প্রথম আলোকে বলেন, সুমন ইয়াবা আনতে অবৈধভাবে দাউদপুর সীমান্ত দিয়ে ভারতে গেছেন—বিজিবির কাছে এমন গোপন সংবাদ ছিল। এ কারণে বিজিবির সদস্যরা সীমান্তের দক্ষিণ দাউদপুর এলাকার ২৮৯ মেইন পিলারের ৫২ সাব পিলারের কাছে অবস্থান নেন। রাত ১২টার দিকে সুমন ভারত থেকে আসা মাত্র বিজিবির সদস্যরা তাঁকে আটক করেন। এ সময় সুমনের কোমরে থাকা একটি সিগারেটের প্যাকেট থেকে পাঁচটি ইয়াবা জব্দ করা হয়। ক্যাম্প কমান্ডার মো. রফিকুল ইসলাম বলেন, সুমনের বিরুদ্ধে মাদক দ্রব্য নিয়ন্ত্রণ আইনে এবং ভারতে অবৈধ অনুপ্রবেশের অপরাধে মামলা করা হবে।
