
সড়ক পরিবহন ও মহাসড়ক বিভাগের সচিব এম এ এন ছিদ্দিক বলেছেন, জাতীয় মহাসড়কে তিন চাকার যান চলাচলে নিষেধাজ্ঞা বলবৎ থাকবে এবং সরকার এ সিদ্ধান্ত বাস্তবায়ন করবে। এ থেকে সরে আসার সম্ভাবনা নেই ।
আজ রোববার সচিবালয়ে সাংবাদিকদের প্রশ্নের জবাবে সচিব বলেন, মহাসড়কে তিন চাকার যান চলাচল নিষেধাজ্ঞার সিদ্ধান্ত বাস্তবায়নে বিভাগীয় কমিশনার, জেলা প্রশাসক, ডিআইজি, ডিআইজি হাইওয়ে এবং এসপিদের অনুরোধ করা হয়েছে। এ ছাড়া বিআরটিএ’র নিজস্ব ম্যাজিস্ট্রেটরা এ সিদ্ধান্ত বাস্তবায়নে কাজ করছেন ।
সচিব বলেন, সরকারের সিদ্ধান্ত প্রাথমিকভাবে না বুঝে অনেকেই আন্দোলন করছেন। আস্তে আস্তে স্তিমিত হয়ে যাবে। মানুষের জীবনও রক্ষা পাবে। তিনি বলেন, জাতীয়, আঞ্চলিক, জেলা, স্থানীয়সহ সব সংস্থার অধীন বাংলাদেশে আড়াই লাখ কিলোমিটার সড়ক রয়েছে। এর মধ্যে মাত্র তিন হাজার ৫৭০ কিলোমিটার জাতীয় মহাসড়কে তিন চাকার যান চলাচলে নিষেধাজ্ঞা আরোপ করা হয়েছে। জাতীয় মহাসড়ক বাদে অন্যসব সড়কেই তিন চাকার যান চলতে পারবে।
অটোরিকশা চলাচল বন্ধের প্রতিবাদে অবরোধ-বিক্ষোভ
কোনো জেলায় কতটুকু জাতীয় মহাসড়ক রয়েছে তা মানচিত্রের মাধ্যমে চিহ্নিত করা হয়েছে জানিয়ে সড়ক সচিব বলেন, ওই মানচিত্র ওয়েবসাইটেও দেওয়া আছে ।
এম এ এন ছিদ্দিক বলেন, মাঠ পর্যায়ের লোকজন সরকারের এই সিদ্ধান্তকে সাধুবাদ জানিয়েছে। দ্রুতগতির যানের সঙ্গে একই সড়কে ধীর গতির বাহনের চলাচল মহাসড়কে দুর্ঘটনার অন্যতম কারণ।
