
বরিশালে তিন কলেজছাত্র ট্রাফিক পুলিশের এক কর্মকর্তাকে মারধর করেছে বলে অভিযোগ পাওয়া গেছে। ওই তিন ছাত্রকে পুলিশ আটক করেছে। তারা নিজেদের ছাত্রলীগের কর্মী বলে দাবি করেছে।
গতকাল মঙ্গলবার সন্ধ্যা ছয়টার দিকে নগরের বান্দ রোডে হেমায়েত উদ্দিন ঈদগাহ মাঠসংলগ্ন এলাকায় এ ঘটনা ঘটে।
আটক ছাত্ররা হলো নগরের অমৃত লাল দে কলেজের দ্বাদশ শ্রেণির ছাত্র আমির হোসেন খান, রেদওয়ানুল ইসলাম রিফাত ও সিটি কলেজের দ্বাদশ শ্রেণির ছাত্র মরকিনুল ইসলাম মারুফ।
পুলিশ সূত্রে জানা গেছে, মহানগর পুলিশের ট্রাফিক বিভাগের সহকারী টাউন উপপরিদর্শক (এটিএসআই) আবদুল মতিন মোটরসাইকেলে করে বান্দ রোড হেমায়েত উদ্দিন ঈদগাহ এলাকা দিয়ে যাচ্ছিলেন। এ সময় ওই তিন ছাত্রকে বহন করা একটি মাহেন্দ্রর (ডিজেলচালিত তিন চাকার যান) সঙ্গে মোটরসাইকেলটির ধাক্কা লাগে। এতে ক্ষিপ্ত হয়ে ওই তিন ছাত্র আবদুল মতিনকে মারধর করে। স্থানীয় লোকজন আবদুল মতিনকে উদ্ধার করে। খবর পেয়ে পুলিশ ঘটনাস্থলে গিয়ে ওই তিন ছাত্রকে আটক করে। পুলিশের কাছে নিজেদের তারা ছাত্রলীগের কর্মী বলে দাবি করে।
বরিশাল কোতোয়ালি মডেল থানার সহকারী কমিশনার ফরহাদ সরদার বলেন, তিন শিক্ষার্থী ট্রাফিক পুলিশের কর্মকর্তাকে মারধর করেছে। এ ঘটনায় তাদের আটক করা হয়েছে। তাদের বিরুদ্ধে আইনানুগ ব্যবস্থা নেবে পুলিশ।
