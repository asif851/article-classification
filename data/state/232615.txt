
মানবতাবিরোধী অপরাধে মতিউর রহমান নিজামীর মৃত্যুদণ্ডাদেশের প্রতিবাদে আগামীকাল বৃহস্পতিবার সারা দেশে সকাল-সন্ধ্যা হরতাল ডেকেছে জামায়াতে ইসলামী। নিজামী দলটির বর্তমান আমির। তিনি বিএনপি-জামায়াত জোট সরকারের মন্ত্রীও ছিলেন।
জামায়াতে ইসলামী আজ বুধবার সকালে একটি সংবাদ বিজ্ঞপ্তিতে হরতাল কর্মসূচির কথা জানায়। জামায়াতের কেন্দ্রীয় প্রচার বিভাগ থেকে এম আলম সংবাদ বিজ্ঞপ্তিটি পাঠান। এতে বলা হয়, দলের ভারপ্রাপ্ত আমির মকবুল আহমাদ ও ভারপ্রাপ্ত সেক্রেটারি জেনারেল শফিকুর রহমান এই হরতাল ডেকেছেন।
আজ দেশের সর্বোচ্চ আদালত একাত্তরের মানবতাবিরোধী অপরাধে নিজামীর মৃত্যুদণ্ডাদেশ বহাল রাখেন। এর আগে আন্তর্জাতিক অপরাধ ট্রাইব্যুনাল নিজামীকে ফাঁসির দণ্ড দেন। এই রায়ের বিরুদ্ধে আপিল করেন নিজামী। আপিল বিভাগও তিনটি অপরাধে নিজামীর ফাঁসির দণ্ড বহাল রাখেন।
সংবাদ বিজ্ঞপ্তিতে বলা হয়, অ্যাম্বুলেন্স, লাশবাহী গাড়ি, হাসপাতাল, ওষুধের দোকান, ফায়ার সার্ভিস ও সংবাদপত্রের গাড়ি হরতালের আওতামুক্ত থাকবে।
