
মুন্সীগঞ্জের গজারিয়া উপজেলার ভবেরচর এলাকায় আজ বুধবার ঢাকা-চট্টগ্রাম মহাসড়ক অবরোধ করে রেখেছেন বিএনপির নেতা-কর্মীরা। এ সময় সেখানে কয়েকটি ককটেলের বিস্ফোরণ হয়।
পুলিশ ও প্রত্যক্ষদর্শী সূত্রে জানা গেছে, বেলা সোয়া ১১টার দিকে মুন্সীগঞ্জ জেলা বিএনপির সভাপতি আবদুল হাইয়ের নেতৃত্বে কয়েক হাজার নেতা-কর্মী ভবেরচর এলাকায় ঢাকা-চট্টগ্রাম মহাসড়ক অবরোধ করেন। পুলিশ ঘটনাস্থলে গিয়ে তাঁদের সেখান থেকে চলে যাওয়ার অনুরোধ করলে দুপুর ১২টার দিকে কিছুসংখ্যক নেতা-কর্মী ওই স্থান ত্যাগ করেন। চলে যাওয়ার সময় তাঁরা বেশ কয়েকটি ককটেলের বিস্ফোরণ ঘটান।
দুপুর ১২টার দিকে শেষ খবর পাওয়া পর্যন্ত এখনো ওই মহাসড়কে জেলা বিএনপির কিছু নেতা-কর্মী অবস্থান করছেন। আইনশৃঙ্খলা পরিস্থিতি নিয়ন্ত্রণে সেখানে বিপুল পরিমাণ পুলিশ মোতায়েন রয়েছে। কোনো অপ্রীতিকর ঘটনা ঘটেনি।
ঘটনাস্থলে উপস্থিত মুন্সীগঞ্জের পুলিশ সুপার জাকির হোসেন মজুমদার ঘটনার সত্যতা নিশ্চিত করে প্রথম আলো ডটকমকে জানান, কে বা কারা ককটেলের বিস্ফোরণ ঘটিয়েছে, এ ব্যাপারে তিনি কিছু জানেন না।
