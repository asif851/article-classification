
সিলেটে বাটা কোম্পানির কর্মকর্তা রকিবুল ইসলাম ওরফে রাজীবকে (২৮) খুন করে টাকা ছিনতাইয়ে জড়িত থাকার অভিযোগে নয়জনকে আটক করেছে পুলিশ। গতকাল শুক্রবার ভোরে মহানগর পুলিশের একটি বিশেষ দল তালতলা এলাকা থেকে তাদের আটক করে। এর মধ্যে ‘ছিনতাইকারী দলের প্রধান’ রাজু আহমদের (৩০) কাছ থেকে ছিনতাই করা এক লাখ এক হাজার টাকা এবং ছিনতাইয়ে ব্যবহূত মোটরসাইকেল ও অস্ত্র উদ্ধার করা হয়েছে।গত বুধবার বিকেলে নগরের বারুতখানা এলাকায় একটি ব্যাংকে টাকা জমা দিতে গিয়ে ছিনতাইকারীদের ছুরিকাঘাতে খুন হন সিলেটের দক্ষিণ সুরমা উপজেলার বাটা কোম্পানির বিপণন বিভাগের কর্মকর্তা রকিবুল। দুটি মোটরসাইকেলে ছয়জন ছিনতাইকারী তাঁর কাছ থেকে চার লাখ ২৫ হাজার টাকা নিয়ে পালিয়ে যায়।সিলেট মহানগর পুলিশের অতিরিক্ত উপকমিশনার (গণমাধ্যম) মোহাম্মদ আইয়ুব জানান, হত্যাকারী ছিনতাইকারী দলকে ধরতে বৃহস্পতিবার রাত থেকে গতকাল ভোর পর্যন্ত নগরের বিভিন্ন স্থানে অভিযান চালায় পুলিশের একটি দল। এ অভিযানে রাজু ছাড়াও আটজনকে গ্রেপ্তার করা হয়েছে।
