
রাজধানীর যাত্রাবাড়ী বাসস্ট্যান্ডে গতকাল মঙ্গলবার দুপুরে স্কুলব্যাগে গাঁজাসহ দুই কিশোরকে গ্রেপ্তার করেছে পুলিশ। এদের কাছ থেকে ১০ কেজি গাঁজা উদ্ধার করা হয়।
গ্রেপ্তার হওয়া দুই কিশোর হলো রবি চৌধুরী (১৪) ও কাওছার হোসেন (১৪)।
যাত্রাবাড়ী থানা-পুলিশ জানায়, গতকাল দুপুর ১২টার দিকে ব্রাহ্মণবাড়িয়া থেকে একটি যাত্রীবাহী বাস যাত্রাবাড়ীতে আসে। এ সময় দুই কিশোর স্কুলব্যাগ কাঁধে করে বাস থেকে নেমে পড়ে। তবে তাদের গতিবিধি দেখে পুলিশের সন্দেহ হয়। এরপর কিশোরের ব্যাগ তল্লাশি করে পাঁচ কেজি করে গাঁজা পায়। 
পুলিশের ওয়ারী বিভাগের উপকমিশনার মো. ইলিয়াছ শরীফ প্রথম আলোকে বলেন,  দুই কিশোর পুলিশকে জানিয়েছে, বিল্লাল ওরফে কাদির ওরফে কালু নামের এক ব্যক্তি ব্যাগে গাঁজা ভরে তাদের বাসে উঠিয়ে দেন। তাদের বলা হয়েছিল, অন্য এক ব্যক্তি এসে ব্যাগ দুটি নিয়ে যাবে।
জিজ্ঞাসাবাদে দুজনই জানায়, প্রতি কেজি গাঁজা বহনের জন্য তাদের ২০০ টাকা করে দেওয়া হয়। এর বাইরে আছে বাসের আসা-যাওয়া ভাড়া ও খাওয়ার খরচ। আরও কয়েকজন এভাবে গাঁজা আনা-নেওয়ার কাজ করে বলে তারা জানায়। থাকার জন্য গাঁজা ব্যবসায়ী কাদির কুমিল্লার লাকসামে কাদির তাদের একটি বাসা ভাড়া করে দিয়েছেন।
 যাত্রাবাড়ী থানার ভারপ্রাপ্ত কর্মকর্তা (ওসি) রফিকুল ইসলাম বলেন, মাদক ব্যবসায়ী কাদিরকে গ্রেপ্তারের চেষ্টা চলছে। এ ঘটনায় পুলিশ বাদী হয়ে দুই কিশোরসহ তিনজনের বিরুদ্ধে মামলা করা হয়েছে।
