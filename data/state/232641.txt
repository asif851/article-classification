
জিয়া অরফানেজ ট্রাস্ট দুর্নীতি মামলার রায়ের অনুলিপি পেতে আদালতের সামনে অপেক্ষা করছেন খালেদা জিয়ার আইনজীবীরা। আজ সোমবার সকাল থেকেই সানাউল্লাহ মিঞাসহ বিএনপিপন্থী কয়েকজন আইনজীবীকে আদালতের সামনে অপেক্ষা করতে দেখা গেছে। আজ বেলা দেড়টায় সানাউল্লাহ মিঞা প্রথম আলোকে বলেন, এই মামলার রায়ের অনুলিপি দেওয়া হবে জেনে তাঁরা আদালতে এসেছেন।এর আগে গতকাল রোববার সানাউল্লাহ মিঞা রায়ের অনুলিপি কখন দেওয়া হবে, তা আদালতের কাছে জানতে চান। এর পরিপ্রেক্ষিতে ঢাকার বিশেষ জজ আদালত-৫-এর বিচারক আখতারুজ্জামান তাঁকে রায়ের অনুলিপি দেওয়ার বিষয়ে সময় জানিয়েছিলেন। ৮ ফেব্রুয়ারি জিয়া অরফানেজ ট্রাস্ট দুর্নীতি মামলায় খালেদা জিয়াকে পাঁচ বছর কারাদণ্ড দেন ঢাকার বিশেষ জজ-৫ আদালত। আদালত অন্য পাঁচজনের ১০ বছর করে কারাদণ্ড দেন। রায়ের পর খালেদা জিয়াকে পুরান ঢাকার নাজিমুদ্দিন রোডের কারাগারে নেওয়া হয়।
