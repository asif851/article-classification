
চাঁপাইনবাবগঞ্জে ভুয়া নিবন্ধনে স্বামী-স্ত্রী হিসেবে বসবাস করার অভিযোগে তরুণ-তরুণীকে গ্রেপ্তার করা হয়েছে। ওই ভুয়া বিয়ে নিবন্ধনের জন্য সদর উপজেলার বিয়ে নিবন্ধক (ম্যারেজ রেজিস্ট্রার) মিলন চন্দ্র সিংহকেও গ্রেপ্তার করা হয়। আজ মঙ্গলবার বিকেলে তাঁদের আদালতের মাধ্যমে কারাগারে পাঠানো হয়েছে। সদর থানার ভারপ্রাপ্ত কর্মকর্তা (ওসি) সাবের রেজা আহমেদের ভাষ্য, জেলার সদর উপজেলায় এক তরুণের (২৩) সঙ্গে ভিন্নমতাবলম্বী এক তরুণীর (১৯) চার বছর ধরে প্রেমের সম্পর্ক। তাঁরা ১৫ নভেম্বর ভুয়া কাগজপত্র দিয়ে মিলন চন্দ্র সিংহের কাছে বিয়ে নিবন্ধন করেন। এরপর তাঁরা স্বামী-স্ত্রী হিসেবে বাসা ভাড়া নিয়ে একই এলাকায় বসবাস শুরু করেন। এ নিয়ে স্থানীয় লোকজনের মধ্যে উত্তেজনা দেখা দেয়। তাঁরা থানায় খবর দিলে গতকাল সোমবার বিকেলে পুলিশ তাঁদের আটক করে থানায় নিয়ে যায়। এ ঘটনায় বিয়ে নিবন্ধক মিলন সিংহের কাছে বিয়ের কাগজপত্র দেখতে চাইলে তিনি সঠিক তথ্যাদি দেখাতে পারেননি। এ অভিযোগে তাঁকেও গতকাল রাতেই গ্রেপ্তার করা হয়। পরে রাতেই সদর থানার উপপরিদর্শক (এসআই) মোজাহারুল বাদী হয়ে মামলা করেন।
আজ বিকেলে আদালতের মাধ্যমে তাঁদের কারাগারে পাঠানো হয়েছে বলে ওসি জানান। তিনি বলেন, এ ঘটনায় তরুণ-তরুণীর পরিবারের পক্ষ থেকে কেউ কোনো যোগাযোগ বা অভিযোগ করেননি।
