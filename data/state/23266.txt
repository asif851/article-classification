
মাঠপর্যায়ে কমিটি পুনর্গঠনের পাশাপাশি নভেম্বর থেকে জনসংযোগে নামছে বিএনপি। দলীয় সূত্র জানায়, সরকারের ‘জাতীয় স্বার্থবিরোধী কর্মকাণ্ডের’ প্রতিবাদ এবং ‘গণতন্ত্র ও ভোটাধিকার পুনরুদ্ধারের’ দাবি সামনে এনে নতুন করে জনসংযোগে নামার জন্য প্রস্তুতি নেওয়া হচ্ছে।বিএনপির একাধিক কেন্দ্রীয় নেতা প্রথম আলোকে বলেছেন, হজে যাওয়ার আগে বিএনপির চেয়ারপারসন খালেদা জিয়া দায়িত্বশীল একাধিক নেতাকে দেশব্যাপী জনসংযোগ কর্মসূচির পরিকল্পনা ও প্রস্তুতি নিতে বলেছেন। কর্মসূচিতে নেতৃত্ব দেবেন খালেদা জিয়া। তিনি ঢাকার বাইরে একাধিক বিভাগীয় ও জেলা শহরে জনসভা করবেন।বিএনপির মহাসচিব মির্জা ফখরুল ইসলাম আলমগীর গতকাল শুক্রবার তাঁর উত্তরার বাসায় সাংবাদিকদের বলেন, ‘এখন আন্দোলনের কৌশল ও ধরন পরিবর্তন হয়েছে। আপনারা হয়তো দৃশ্যমান কিছু দেখতে পারছেন না। আমরা কাজ করছি, সবকিছু গুছিয়ে পুনরায় গণসংযোগে নামব। সেখানে ম্যাডামসহ (খালেদা জিয়া) সিনিয়র নেতারা থাকবেন।’দলীয় সূত্রগুলো বলছে, খালেদা জিয়া পবিত্র হজ পালন শেষে সৌদি আরব থেকে অন্য কোথাও না গেলে ২২ সেপ্টেম্বর দেশে ফিরতে পারেন। হজের পর দেশে ফিরে অন্তত ৪০ দিন তিনি ঢাকার বাইরে কোনো কর্মসূচিতে অংশ নেবেন না। ফলে নভেম্বরের আগে বিএনপির জনসংযোগ কর্মসূচি শুরু হচ্ছে না। অক্টোবর মাসে উপজেলা-জেলা কমিটি পুনর্গঠনে মনোযোগ দেওয়া হবে।ইতিমধ্যে মাঠপর্যায়ের কমিটি পুনর্গঠন করতে বিএনপির চেয়ারপারসন খালেদা জিয়া দলের নবনিযুক্ত ভাইস চেয়ারম্যান মো. শাহজাহানকে দায়িত্ব দিয়েছেন। এ লক্ষ্যে সাংগঠনিক সম্পাদক ও সহসাংগঠনিক সম্পাদকদের সঙ্গে যৌথ সভা হয়েছে। এরই অংশ হিসেবে গত ২৯ আগস্ট ঢাকা ও দিনাজপুর জেলা কমিটি ঘোষণা করা হয়। পাশাপাশি ঢাকা মহানগর বিএনপির নতুন কমিটি গঠনের কাজও চলছে। এ ছাড়া তিন অঙ্গসংগঠন মহিলা দল, যুবদল ও স্বেচ্ছাসেবক দলের নতুন কমিটিও শিগগির ঘোষণার প্রক্রিয়া চলছে বলে জানা গেছে।
ঢাকা মহানগর বিএনপির কমিটির বিষয়ে জানতে চাইলে দলের ভাইস চেয়ারম্যান আবদুল আউয়াল মিন্টু প্রথম আলোকে বলেন, ঢাকা উত্তর ও দক্ষিণের জন্য দুটি কমিটির খসড়া প্রস্তুত করা হয়েছে। বিএনপির চেয়ারপারসন দেশে ফিরলে তাঁর হাতে দেওয়া হবে। এরপর তাতে কোনো সংযোজন বা বিয়োজন মনে করলে তা করে তিনি কমিটি ঘোষণা দেবেন।
জানা গেছে, খালেদা জিয়া দেশে না থাকায় কমিটি পুনর্গঠন প্রক্রিয়া স্থগিত আছে। মো. শাহজাহানও ঈদের ছুটিতে নিজ এলাকা নোয়াখালীতে সাংগঠনিক কার্যক্রমে ব্যস্ত আছেন। শাহজাহান প্রথম আলোকে বলেন, ঈদের ছুটি শেষে উপজেলা-জেলা পর্যায়ের কমিটি পুনর্গঠনের কাজ পুরোদমে শুরু হবে।
অবশ্য গত আড়াই বছরে বিএনপি অন্তত তিন দফা মাঠপর্যায়ে দল গোছানোর কাজে হাত দিয়েছিল। কিন্তু কোনো বারই পুনর্গঠনের কাজ শেষ করতে পারেনি। প্রথম দফায় ২০১৪ সালের এপ্রিলে কমিটি পুনর্গঠনের উদ্যোগ নেয় বিএনপি। সেবার ৭৫টি সাংগঠনিক জেলার মধ্যে ১০-১২টির কমিটি গঠন করা সম্ভব হয়। সর্বশেষ গত মার্চে অনুষ্ঠিত দলের কেন্দ্রীয় সম্মেলনের আগে আবার কমিটি পুনর্গঠনের উদ্যোগ নিয়ে রাঙামাটি, কুড়িগ্রাম, নীলফামারী, নেত্রকোনা, ব্রাহ্মণবাড়িয়া, সৈয়দপুর, সিলেট, ঝিনাইদহসহ ১৪টি জেলার কমিটি পুনর্গঠন করতে পেরেছিল।
পুনর্গঠনের সঙ্গে যুক্ত নেতারা বলছেন, নতুন করে শুরু হওয়া পুনর্গঠন কার্যক্রম পুরোপুরি শেষ করা না গেলেও এবার তা একটা অর্থবহ অবস্থায় গিয়ে দাঁড়াবে। পরিকল্পনামতো এ কার্যক্রম শেষ করা গেলে নেতারা আশা করছেন, ডিসেম্বর নাগাদ মাঠপর্যায়ের নেতা-কর্মীদের মধ্যে ঘুরে দাঁড়ানোর মনোভাব সৃষ্টি হবে।
জানতে চাইলে বিএনপির ভাইস চেয়ারম্যান মো. শাহজাহান প্রথম আলোকে বলেন, ‘আমরা নভেম্বর-ডিসেম্বর বুঝি না। বর্তমানে দেশের গণতন্ত্র, সার্বভৌমত্ব, নিরপেক্ষ নির্বাচন ও প্রশাসনের যে অবস্থা, তা কারও কাছে কাম্য নয়। দেশকে প্রতিবেশী একটি দেশের ওপর নির্ভরশীল করে ফেলা হয়েছে। এর বিরুদ্ধে দেশের আশা-আকাঙ্ক্ষার প্রতীক খালেদা জিয়া। তিনি দেশবাসীর চাহিদা পূরণে সময়মতোই সামনে আসবেন।’
বিএনপির নীতিনির্ধারণী পর্যায়ের নেতারা বলছেন, সরকার ভেতরে-ভেতরে নির্বাচনের প্রস্তুতি শুরু করেছে। আগামী কয়েক মাসে তা আরও প্রকাশ পাবে। বিএনপির নেতারা মনে করছেন, সবার অংশগ্রহণে একটি গ্রহণযোগ্য নির্বাচন অনুষ্ঠানের জন্য আন্তর্জাতিক চাপ আছে। এ ছাড়া ‘একতরফা’ নির্বাচনের মাধ্যমে ক্ষমতায় আসায় সরকার ভেতর থেকেই নৈতিকভাবে দুর্বল অবস্থায় আছে। এ জন্য সরকার আরেকটি নির্বাচনের জন্য সুবিধাজনক সময়-সুযোগ খুঁজছে। সরকারের মন্ত্রীরা বক্তৃতায় মধ্যবর্তী নির্বাচনের সম্ভাবনা নাকচ করে দিচ্ছেন।
বিএনপির নেতাদের আশঙ্কা, চুপচাপ বসে থাকলে সরকার ৫ জানুয়ারির মতো আবারও একটি ‘সাজানো’ বা ‘পাতানো’ নির্বাচন করে ফেলবে। মানি লন্ডারিং মামলায় তারেক রহমানের সাত বছরের সাজা ও দুর্নীতির মামলায় খালেদা জিয়ার বিচার—এ রকম কোনো পাঁয়তারার অংশ বলে সন্দেহ করছেন নেতারা। এই অবস্থায় মাঠে নামা ও দলকে গোছানোর বিষয়টি বিএনপির জন্য গুরুত্বপূর্ণ হয়ে উঠেছে।
 
