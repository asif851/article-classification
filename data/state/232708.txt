
নারায়ণগঞ্জ আদালত বোমা মেরে উড়িয়ে দেওয়ার হুমকি দিয়ে দুই আইনজীবীর মোবাইল ফোনে খুদে বার্তা এসেছে বলে তাঁরা জানিয়েছেন। এ ঘটনায় আদালতপাড়ায় নিরাপত্তা জোরদার করা হয়েছে।
জেলা আইনজীবী সমিতির সভাপতি সাখাওয়াত হোসেন বলেন, আইনজীবী সমিতির দুই জুনিয়র আইনজীবী বিএনপিপন্থী সাইদুর রহমান ও আওয়ামী লীগপন্থী রেখা আক্তারের মোবাইল ফোনে খুদে বার্তা পাঠিয়ে বলা হয়েছে, ‘শীঘ্রই নারায়ণগঞ্জ জজ কোর্টে হামলা চালানো হবে।’ এ ঘটনায় আইনজীবীদের মধ্যে আতঙ্কের সৃষ্টি হয়েছে। বিষয়টি জেলা ও দায়রা জজ এবং পুলিশকে জানানো হয়েছে। তবে পুলিশ আদালতের যে নিরাপত্তাব্যবস্থা গ্রহণ করেছে, তা যথাযথ নয় বলে অভিযোগ করেন তিনি।
মোবাইলে হুমকির খুদে বার্তা পাওয়া সাইদুর রহমান বলেন, শনিবার দুপুরে তাঁর মোবাইল ফোনে ‘শীঘ্রই বোমা হামলা চালানো হবে জজ কোর্টে’ এ রকম একটি খুদে বার্তা আসে। এরপর তিনি বিষয়টি জেলা আইনজীবীর সমিতির সভাপতি সাখাওয়াত হোসেনকে জানান।আজ রোববার বেলা দুইটা ৪৪ মিনিটে অপর আইনজীবী রেখা আক্তারও তাঁর মোবাইল ফোনেও খুদে বার্তা পাঠিয়ে হুমকি দেওয়া হয়েছে বলে জানান।
আদালত পুলিশের পরিদর্শক মো. হাবীবুর রহমান বলেন, হুমকির ঘটনায় আদালতপাড়ার নিরাপত্তায় অতিরিক্ত পুলিশ মোতায়েন করা হয়েছে। আদালতপাড়ার মূল ফটক বন্ধ করে দেওয়া হয়েছে। মেটাল ডিটেক্টর দিয়ে তল্লাশি করে সবাইকে পকেট গেট দিয়ে ভেতরে প্রবেশ করতে দেওয়া হয়েছে।
