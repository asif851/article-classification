
মানুষের সেবা ও উন্নয়নে জেলা পরিষদের হাতে পর্যাপ্ত ক্ষমতা থাকবে বলে জানিয়েছেন প্রধানমন্ত্রী শেখ হাসিনা। তিনি সরকারের উন্নয়নকাজের ধারাবাহিকতা রক্ষা করে সততা, নিষ্ঠা ও একাগ্রতার সঙ্গে নবনির্বাচিত জেলা পরিষদ চেয়ারম্যানদের দায়িত্ব পালনের আহ্বান জানিয়েছেন।
প্রধানমন্ত্রী আজ বুধবার সকালে তাঁর তেজগাঁও কার্যালয়ে জেলা পরিষদের নবনির্বাচিত চেয়ারম্যানদের শপথ পাঠ করানো শেষে দেওয়া ভাষণে এ আহ্বান জানান।সংশ্লিষ্ট জেলা পরিষদ আইনটি ২০০০ সালে পাস হওয়ার ১৬ বছর পর গত ২৮ ডিসেম্বর ৫৯টি জেলা পরিষদ নির্বাচন অনুষ্ঠিত হয়। এটিই ছিল জেলা পরিষদের ১৩১ বছরের ইতিহাসে প্রথম সরাসরি নির্বাচন।এদিন ৫৯ জন জেলা পরিষদ চেয়ারম্যানকে শপথ পাঠ করান প্রধানমন্ত্রী।শেখ হাসিনা বলেন, ‘সরকারের উন্নয়নকাজের ধারাবাহিকতা যাতে বজায় থাকে; আমি চাই, আপনারা (জেলা পরিষদ চেয়ারম্যানরা) অন্তত সেই দায়িত্বটা ভালোভাবে পালন করবেন। দেশ ও জাতির সেবায় আপনাদের নিবেদিতপ্রাণ হয়ে কাজ করতে হবে।’চেয়ারম্যানদের উদ্দেশে প্রধানমন্ত্রী বলেন, আপনাদের দায়িত্ব হবে প্রতিটি উন্নয়নকাজ যেন যথাযথভাবে বাস্তবায়ন করা এবং নিজ নিজ জেলার সার্বিক উন্নয়ন এবং সমস্যা খুঁজে বের করা। কী করলে সেই জেলার আরও উন্নতি হতে পারে, সেদিকে দৃষ্টি দেওয়া।প্রধানমন্ত্রী বলেন, ‘জাতির জনক বঙ্গবন্ধু ক্ষমতাকে বিকেন্দ্রীকরণ করে তৃণমূল পর্যায় পর্যন্ত নিয়ে যেতে চেয়েছিলেন। তাই মানুষের সেবা নিশ্চিত করার জন্য তাঁর সেই লক্ষ্য সামনে রেখে আমরা ’৯৬ সালে ক্ষমতায় এসে উদ্যোগ নিই এবং স্থানীয় সরকার আইন পাস করি।’প্রধানমন্ত্রী বলেন, ‘জেলা পরিষদে নির্বাচন এবারই প্রথম হলো। আমরা ইলেকট্রোরাল কলেজের মাধ্যমে এই নির্বাচন অনুষ্ঠানের আইন পাস করি এবং সেভাবেই নির্বাচন অনুষ্ঠিত হয়।’মুক্তিযুদ্ধের নেতৃত্বদানকারী সংগঠন বিধায় আওয়ামী লীগ সরকারের প্রধান উদ্দেশ্য জনসেবা উল্লেখ করে প্রধানমন্ত্রী বলেন, ‘আমাদের লক্ষ্য দেশের মানুষকে সেবা দেওয়া। আমরা যখন স্বাধীনতা অর্জন করি, তখন দেশে সাড়ে সাত কোটি মানুষ ছিল। আজকে ১৬ কোটি মানুষ। আমাদের ভূখণ্ড সীমিত, তার মাঝে এত মানুষের কাছে সেবা পৌঁছানো সত্যিই খুব কষ্টসাধ্য।’অনুষ্ঠানে স্থানীয় সরকার, পল্লী উন্নয়ন ও সমবায়মন্ত্রী খন্দকার মোশাররফ হোসেন এবং সড়ক পরিবহন ও সেতুমন্ত্রী ওবায়দুল কাদের উপস্থিত ছিলেন।স্থানীয় সরকার বিভাগের সচিব মো. আবদুল মালেক শপথ গ্রহণ অনুষ্ঠানটি পরিচালনা করেন।মন্ত্রিপরিষদ সদস্য, প্রধানমন্ত্রীর উপদেষ্টা, জেলা আওয়ামী লীগের সভাপতি ও সাধারণ সম্পাদকেরাসহ উচ্চপদস্থ সরকারি কর্মকর্তারা অনুষ্ঠানে উপস্থিত ছিলেন।
