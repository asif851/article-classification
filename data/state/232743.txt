
৫ জানুয়ারির নির্বাচনের মাধ্যমে গঠিত বর্তমান সরকারকে ‘অবৈধ’ আখ্যা দিয়ে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, এরা জনগণের ভোটে ক্ষমতায় আসেনি। জনসমর্থনশূন্য সরকার বেশি দিন ক্ষমতায় টিকে থাকতে পারে না। এ সরকারও পারবে না।সদ্য কারামুক্ত বিএনপির চেয়ারপারসনের উপদেষ্টা খন্দকার মাহবুব হোসেনকে নিয়ে গতকাল শনিবার সকালে চন্দ্রিমা উদ্যানে বিএনপির প্রতিষ্ঠাতা জিয়াউর রহমানের কবরে শ্রদ্ধা নিবেদন শেষে সাংবাদিকদের এসব কথা বলেন মির্জা ফখরুল।মির্জা ফখরুল দাবি করেন, বিরোধী দলকে নিশ্চিহ্ন করে আওয়ামী লীগ একদলীয় বাকশাল গঠনের উদ্যোগ নিয়েছে। আওয়ামী লীগ গণতন্ত্রে বিশ্বাস করে না। পঁচাত্তরে তারা বাকশাল করেছিল। ৫ জানুয়ারির নির্বাচনের মাধ্যমে আবারও তারা গণতন্ত্রকে হত্যা করেছে। তিনি বলেন, অতীতে কোনো স্বৈরাচারী সরকার বেশি দিন ক্ষমতায় থাকতে পারেনি। এবারও ‘স্বৈরাচারীদের’ পতন হবে। নির্দলীয় সরকারের অধীনে নির্বাচন দিতে এই সরকার বাধ্য হবে।সাংবাদিকদের এক প্রশ্নের জবাবে মির্জা ফখরুল বলেন, তাঁদের দল গোছানের বিষয়টি চলমান প্রক্রিয়া। এটি চলছে।বিএনপির চেয়ারপারসনের উপদেষ্টা খন্দকার মাহবুব হোসেন বলেন, এ সরকার সম্পূর্ণ সংবিধানপরিপন্থী। তাদের দীর্ঘদিন ক্ষমতায় থাকতে দেওয়া হবে না। এ সরকার বন্দুকের নলে ক্ষমতায় টিকে আছে, তাদের কোনো জনসমর্থন নেই।
