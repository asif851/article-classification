
ঢাকা বিশ্ববিদ্যালয়ের শিক্ষার্থীদের কয়েকটি আবাসিক হলের প্রাধ্যক্ষের পদত্যাগের গুঞ্জনের পরিপ্রেক্ষিতে আজ বুধবার বিকেলে প্রাধ্যক্ষদের নিয়ে সভা করেছেন নতুন উপাচার্য মো. আখতারুজ্জামান। সভায় ১৯টি হলের প্রাধ্যক্ষ ও ভারপ্রাপ্ত প্রাধ্যক্ষ এবং ৫টি হোস্টেলের ওয়ার্ডেন উপস্থিত ছিলেন বলে একাধিক সূত্র জানিয়েছে। সভায় কেউই পদত্যাগ বা পদত্যাগের ইচ্ছা প্রকাশ করেননি। উপাচার্য সবাইকে যথাযথভাবে নিজ দায়িত্ব পালনের আহ্বান জানান।
গতকাল বুধবার সকালে নতুন উপাচার্য দায়িত্ব গ্রহণের পর বিকেলের দিকে গুঞ্জন ছড়ায়, অধ্যাপক আখতারুজ্জামানের নিয়োগের বিরোধিতা করে আগের দিন কয়েকটি হলের প্রাধ্যক্ষ ও বিশ্ববিদ্যালয়ের প্রক্টর পদত্যাগ করেছেন। এর পক্ষে সাবেক উপাচার্য অধ্যাপক আ আ ম স আরেফিন সিদ্দিকের বরাবর লেখা একটি আবেদন ছড়িয়ে পড়ে। কিন্তু তাতে কোনো হলের নাম, প্রাধ্যক্ষের নাম বা তাঁদের সই ছিল না।এর পরিপ্রেক্ষিতে গতকাল বিকেলে ঢাকা বিশ্ববিদ্যালয় ক্লাবে হলগুলোর প্রাধ্যক্ষদের ‘স্ট্যান্ডিং কমিটি’র বৈঠক ডাকেন নতুন উপাচার্য। সভায় রোকেয়া হলের প্রাধ্যক্ষ নাজমা শাহীন, সূর্যসেন হলের এ এস এম মাকসুদ কামাল, কবি জসীমউদ্‌দীন হলের রহমত উল্লাহ, বিজয় একাত্তর হলের আ জ ম শফিউল আলম ভূইয়া, মুক্তিযোদ্ধা জিয়াউর রহমান হলের জিয়া রহমান, পিজে হার্টগ আন্তর্জাতিক হলের লুৎফর রহমান উপস্থিত ছিলেন। প্রাধ্যক্ষ ছুটিতে থাকায় স্যার এ এফ রহমান হল, বঙ্গমাতা শেখ ফজিলাতুন্নেছা মুজিব হল, ডক্টর মুহম্মদ শহীদুল্লাহ হল ও অমর একুশে হলের ভারপ্রাপ্ত প্রাধ্যক্ষরা সভায় উপস্থিত হন।প্রাধ্যক্ষদের মধ্যে অনেকে আরেফিন সিদ্দিকের সমর্থক হিসেবে পরিচিত। কেউ কেউ আখতারুজ্জামানের নিয়োগকে ১৯৭৩ সালের বিশ্ববিদ্যালয় আদেশের লঙ্ঘন বলে মন্তব্য করেছিলেন।সভায় উপস্থিত একাধিক প্রাধ্যক্ষ প্রথম আলোকে বলেন, সভায় প্রত্যেক প্রাধ্যক্ষ বক্তব্য দেন। তাঁদের নিজেদের বক্তব্য ও অবস্থান তুলে ধরেন। যাঁরা আখতারুজ্জামানের বিরোধিতা করছেন, তাঁরাও নিজেদের মত দেন। পরে উপাচার্য আখতারুজ্জামান সবাইকে নিজ নিজ দায়িত্ব যথাযথভাবে পালনের নির্দেশ দিয়ে সভা শেষ করেন।সভার পরে উপাচার্য মো. আখতারুজ্জামান সাংবাদিকদের বলেন, সবাই হল পরিচালনায় তাঁদের পরামর্শ ও প্রস্তাব তুলে ধরেছেন এবং অতীতে যেভাবে দায়িত্বশীলতার সঙ্গে কাজ করেছেন, সেভাবে আগামী দিনে কাজ করে যাবেন বলে জানিয়েছেন।এর আগে সকালে আখতারুজ্জামান ধানমন্ডির ৩২ নম্বরে বঙ্গবন্ধু শেখ মুজিবুর রহমানের প্রতিকৃতিতে ফুল দেন। এ সময় বিশ্ববিদ্যালয়ের কোষাধ্যক্ষ অধ্যাপক কামাল উদ্দীনসহ শিক্ষক, কর্মকর্তা ও কর্মচারীরা উপস্থিত ছিলেন।
