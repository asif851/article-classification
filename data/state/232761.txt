
পিরোজপুরে এক যুবলীগ কর্মীকে কুপিয়ে হত্যা করার অভিযোগ উঠেছে। গতকাল সোমবার রাত সাড়ে ১১টার দিকে খুলনা মেডিকেল কলেজ হাসপাতালে চিকিৎসাধীন অবস্থায় তিনি মারা যান। এ ঘটনায় পিরোজপুর পৌর যুবলীগের সদস্য আবু সাঈদকে আটক করেছে পুলিশ।
নিহত যুবলীগ কর্মীর নাম রাসেল শেখ (৩৫)। রাসেল ইন্দুরকানি উপজেলার লাহুরি গ্রামের ইউনিয়ন পরিষদের (ইউপি) সাবেক সদস্য আবদুর রাজ্জাক শেখের ছেলে। তিনি ইন্দুরকানি উপজেলার পাড়েরহাট ইউনিয়ন যুবলীগের কর্মী ছিলেন। একই সঙ্গে পিরোজপুর জেলা পরিষদের প্যানেল চেয়ারম্যান রফিকুল ইসলামের ব্যক্তিগত মোটরসাইকেল চালাতেন।
হাসপাতাল, প্রত্যক্ষদর্শী ও নিহত ব্যক্তির পরিবার সূত্রে জানা গেছে, রাসেল পিরোজপুর পৌরসভার মাছিমপুর এলাকায় একটি বাসায় সপরিবারে ভাড়া থাকতেন। গতকাল বিকেলে তিনি শহরের বাইপাস সড়কের আল্লামা ফাউন্ডেশনের সামনে একটি দোকানে বসে চা খাচ্ছিলেন। এ সময় ছয়জন যুবক তাঁর ওপর হামলা চালায়। ধারালো অস্ত্র দিয়ে তারা রাসেলকে এলোপাতাড়ি কুপিয়ে জখম করে। স্থানীয় লোকজন তাঁকে উদ্ধার করে পিরোজপুর সদর হাসপাতালে নিয়ে যান। পরে উন্নত চিকিৎসার জন্য খুলনা মেডিকেল কলেজ হাসপাতালে ভর্তি করা হয় তাঁকে। রাত সাড়ে ১১টার দিকে সেখানে চিকিৎসাধীন অবস্থায় রাসেল মারা যান।
পিরোজপুর জেলা পরিষদের প্যানেল চেয়ারম্যান রফিকুল ইসলাম বলেন, পিরোজপুরে আওয়ামী লীগের অভ্যন্তরীণ কোন্দল রয়েছে। রাসেল শেখ পিরোজপুর-১ (সদর) আসনের সাংসদ এ কে এম এ আউয়ালের অনুসারী ছিলেন। প্রতিপক্ষের লোকজন তাঁকে কুপিয়ে জখম করে। মৃত্যুর আগে রাসেল এ ঘটনায় জড়িত ব্যক্তিদের নাম স্বজন ও পুলিশের কাছে বলে গেছেন।
পিরোজপুর সদর হাসপাতালের কর্তব্যরত চিকিৎসা কর্মকর্তা ইশতিয়াক আহমেদ বলেন, ‘রাসেল শেখের গলায় গুরুতর জখমসহ শরীরে অনেক আঘাত ছিল। তাঁর শারীরিক অবস্থা আশঙ্কাজনক হওয়ায় আমরা প্রাথমিক চিকিৎসা দিয়ে দ্রুত খুলনা মেডিকেল কলেজ হাসপাতালে নিতে বলি।’
পিরোজপুর সদর থানার ভারপ্রাপ্ত কর্মকর্তা (ওসি) মাসুমুর রহমান বিশ্বাস বলেন, এ হত্যাকাণ্ডে জড়িত সন্দেহে আবু সাঈদ নামের এক ব্যক্তিকে আটক করা হয়েছে। এ ঘটনায় মামলার প্রক্রিয়া চলছে।
 
