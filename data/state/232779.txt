
নাটোরের বড়াইগ্রাম উপজেলার বড়াইগ্রাম ইউনিয়নের লক্ষ্মীপুর গ্রামে গত বৃহস্পতিবার রাতে আগুন লেগে তিনটি বসতঘর, ১৫০ মণ রসুন, একটি ভ্যানগাড়িসহ সব মালামাল পুড়ে গেছে। এ সময় ঘরে থাকা জিনিসপত্র বের করতে গিয়ে আনোয়ারা বেগম (৫৫) ও মনি (২৮) নামের দুজন আহত হয়েছেন।
আহত দুজনকে উদ্ধার করে উপজেলা স্বাস্থ্য কমপ্লেক্সে ভর্তি করা হয়। ক্ষতিগ্রস্ত ব্যক্তিরা জানিয়েছেন, এতে তাঁদের ২০ লাখ টাকার ক্ষতি হয়েছে।
এলাকার কয়েকজন বাসিন্দা ও ফায়ার সার্ভিস সূত্রে জানা গেছে, বৃহস্পতিবার রাত নয়টার দিকে আজাহার হোসেনের বাড়িতে ওই অগ্নিকাণ্ডের ঘটনা ঘটে। খবর পেয়ে গুরুদাসপুর ফায়ার সার্ভিসের কর্মীরা ও স্থানীয় লোকজন প্রায় দেড় ঘণ্টা চেষ্টা চালিয়ে আগুন নিয়ন্ত্রণে আনেন। শর্টসার্কিট থেকে ওই অগ্নিকাণ্ডের ঘটনা ঘটে। পরে মুহূর্তের মধ্যে তা ছড়িয়ে পড়ে। 
 
