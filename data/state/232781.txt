
নবম ওয়েজ বোর্ড ঘোষণা না করা এবং তথ্য ও যোগাযোগ প্রযুক্তি (আইসিটি) আইনের বিতর্কিত ৫৭ ধারার পক্ষে অবস্থান নেওয়ায় তথ্যমন্ত্রী হাসানুল হক ইনুর অপসারণ দাবি করেছে সরকার-সমর্থক সাংবাদিকদের দুটি সংগঠন।
আজ রোববার সচিবালয়ে পশ্চিম পাশে বাংলাদেশ ফেডারেল সাংবাদিক ইউনিয়ন (বিএফইউজে) এবং ঢাকা সাংবাদিক ইউনিয়নের (ডিইউজে) একাংশের উদ্যোগে আয়োজিত অবস্থান কর্মসূচি থেকে এই দাবি করা হয়।
অবস্থান কর্মসূচিতে সভাপতির বক্তৃতায় বিএফইউজের সভাপতি মনজুরুল আহসান বুলবুল বলেন, প্রধানমন্ত্রী শেখ হাসিনা সাংবাদিকদের সম্মান দিতে চান, অন্যদিকে তথ্যমন্ত্রী চান ৫৭ ধারা বহাল থাকুক। এটা কি প্রধানমন্ত্রীর চেতনার সঙ্গে গেল?
মনজুরুল আহসান বুলবুল তথ্যমন্ত্রীর অপসারণ দাবি করে বলেন, এটা প্রধানমন্ত্রীর বিরুদ্ধে নয়। তিনি হুমকি দিয়ে বলেন, যদি আগামী ১৫ আগস্টের মধ্যে নবম ওয়েজ বোর্ড ঘোষণা না করা হয় এবং ৫৭ ধারা বাতিলের ব্যবস্থা না করা হয়, তাহলে তথ্যমন্ত্রীর অনুষ্ঠান ও খবর বর্জন করার মতো কর্মসূচি নেওয়া হতে পারে। তবে এটা কবে থেকে হবে, তা পরে ঠিক করা হবে।
অবস্থান কর্মসূচিতে আরও বক্তব্য দেন বিএফইউজের মহাসচিব ওমর ফারুক, ডিইউজের সভাপতি শাবান মাহমুদ, সাধারণ সম্পাদক সোহেল হায়দার চৌধুরী, ঢাকা রিপোর্টার্স ইউনিটির (ডিআরইউ) সভাপতি সাখাওয়াত হোসেন, সাধারণ সম্পাদক মুরসালিন নোমানী, বাংলাদেশ নারী সাংবাদিক কেন্দ্রের সভাপতি নাসিমুন হক প্রমুখ।
অবস্থান কর্মসূচি শেষে একটি মিছিল বের করে আশপাশের রাস্তা প্রদক্ষিণ করা হয়।
 
