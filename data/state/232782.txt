
নীলফামারীর ডিমলা উপজেলার সীমান্তঘেঁষা কিসামত ছাতনাইচর গ্রামে ভারতীয় দুষ্কৃতকারীরা ধারালো অস্ত্র দিয়ে কুপিয়ে দুই বাংলাদেশিকে জখম করেছে। তারা চারটি গরু ও মালামাল নিয়ে গেছে। গত বৃহস্পতিবার রাতে এ ঘটনা ঘটে।আহত দুজন হলেন কিসামত ছাতনাইচর গ্রামের আবু তাহের (৫৫) ও তাঁর ছেলে রফিকুল ইসলাম (২৮)। তাঁদের আশঙ্কাজনক অবস্থায় রংপুর মেডিকেল কলেজ হাসপাতালে ভর্তি করা হয়েছে। এ ঘটনায় ওই সীমান্তে উত্তেজনা ছড়িয়ে পড়ায় গতকাল শুক্রবার বর্ডার গার্ড বাংলাদেশ (বিজিবি) ও ভারতীয় সীমান্তরক্ষী বাহিনীর (বিএসএফ) মধ্যে পতাকা বৈঠক হয়।ওই চরের বাসিন্দা আবদুল মান্নান ও খগাখড়িবাড়ি ইউনিয়ন পরিষদের (ইউপি) চেয়ারম্যান রবিউল ইসলাম জানান, বৃহস্পতিবার রাত আটটার দিকে তিস্তা নদীর ধারের ভারতীয় ফখরতের চর এলাকার একদল দুষ্কৃতকারী অতর্কিত বাংলাদেশের কিসামত ছাতনাইচরের বাসিন্দাদের ওপর হামলা চালায়। তারা আবু তাহেরের বাড়ির চারটি গরুসহ মালামাল লুট করে নিয়ে যায়। এ সময় তাদের ধারালো অস্ত্রের আঘাতে আহত হন আবু তাহের ও তাঁর ছেলে রফিকুল ইসলাম।
