
পুলিশের মহাপরিদর্শক (আইজিপি) এ কে এম শহীদুল হক বলেছেন, নব্য জেএমবির বর্তমান প্রধান আইয়ুব বাচ্চুসহ যে কজন জঙ্গি বাইরে আছে, তারা আইনশৃঙ্খলা রক্ষাকারী বাহিনীর নজরদারির মধ্যে রয়েছে। যে কোনো সময় তারা ধরা পড়বে।
আজ রোববার দুপুরের দিকে পুলিশ সদর দপ্তরে সাংবাদিকদের প্রশ্নের জবাবে এ কথা বলেন আইজিপি। সেখানে বিভিন্ন গণমাধ্যমের অপরাধ-বিষয়ক প্রতিবেদকদের সঙ্গে ঈদ পরবর্তী সৌজন্য সাক্ষাৎ করেন আইজিপি।
শহীদুল হক বলেন, গত বছর ঢাকার গুলশানে হোলি আর্টিজান বেকারিতে হামলার পর জঙ্গি দমন নতুন মোড় নেয়। জঙ্গিবাদের বিরুদ্ধে আইনশৃঙ্খলা রক্ষাকারী বাহিনী ‘জিরো টলারেন্সে’ আছে।  হোলি আর্টিজানে হামলায় জড়িত আরও পাঁচজন জঙ্গি এখনো অধরা। তা ছাড়া নব্য জেএমবির বর্তমান প্রধান আইয়ুব বাচ্চুকেও গ্রেপ্তার করা যায়নি। এ বিষয়ে আইজিপির কাছে সাংবাদিকেরা জানতে চান, এসব জঙ্গিরা বাইরে থাকায় তারা হামলা চালাতে পারে কি না?
জবাবে শহীদুল হক বলেন, নব্য জেএমবি-প্রধান আইয়ুব বাচ্চুসহ বাইরে থাকা জঙ্গিরা আইনশৃঙ্খলা রক্ষাকারী বাহিনীর নজরদারির মধ্যে রয়েছে। হামলা চালানোর সক্ষমতা তাদের নেই। তারা যেকোনো সময় ধরা পড়বে।
হোলি আর্টিজানে হামলায় জড়িত যে পাঁচ জঙ্গি এখনো অধরা আছেন, তাঁরা হলেন—সোহেল মাহফুজ ওরফে হাতকাটা মাহফুজ ওরফে নসরুল্লাহ, হাদিসুর রহমান ওরফে সাগর, বাশারুজ্জামান ওরফে চকলেট, মিজানুর রহমান ওরফে ছোট মিজান ও রাশেদ ওরফে র‍্যাশ।
আইনশৃঙ্খলা রক্ষাকারী বাহিনীর ভাষ্যমতে, নব্য জেএমবির বর্তমান প্রধান আইয়ুব বাচ্চু। মইনুল ওরফে মুসা মৌলভীবাজারের বড়হাটের জঙ্গি আস্তানায় নিহত হওয়ার পর আইয়ুব বাচ্চু নব্য জেএমবির প্রধান হন। এটা তাঁর ছদ্মনাম।
গতকাল শনিবার কুষ্টিয়ার ভেড়ামারা পৌরসভায় সন্দেহভাজন একটি জঙ্গি আস্তানা থেকে আইয়ুব বাচ্চুর স্ত্রী তিথিসহ তিন নারী ও দুই শিশুকে আটক করার কথা জানিয়েছে পুলিশ।
আরও পড়ুন:নব্য জেএমবির নতুন প্রধান আইয়ুব বাচ্চু
 
