
বঙ্গোপসাগরের নিরাপত্তা নিশ্চিত করার লক্ষ্যে গুরুত্বপূর্ণ ভূমিকা রাখতে বাংলাদেশকে অব্যাহতভাবে সহযোগিতা দেওয়ার আশ্বাস দিয়েছে মার্কিন যুক্তরাষ্ট্র।গতকাল মঙ্গলবার ঢাকায় অনুষ্ঠিত তৃতীয় বাংলাদেশ-যুক্তরাষ্ট্র নিরাপত্তা সংলাপ শেষে মার্কিন পররাষ্ট্র দপ্তরের রাজনৈতিক ও সামরিকবিষয়ক ব্যুরোর মুখ্য উপসহকারী মন্ত্রী টম কেলি সাংবাদিকদের এ কথা জানান।বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজ (বিস) মিলনায়তনে অনুষ্ঠিত সংলাপে মার্কিন প্রতিনিধিদলের নেতৃত্ব দেন টম কেলি। বাংলাদেশ প্রতিনিধিদলের নেতৃত্ব দেন পররাষ্ট্র মন্ত্রণালয়ের সচিব (দ্বিপক্ষীয়) মুস্তাফা কামাল। সংলাপ শেষে যৌথ সংবাদ সম্মেলনে তাঁরা কথা বলেন।টম কেলি বলেন, একটি গুরুত্বপূর্ণ অঞ্চলে অবস্থানের কারণে বঙ্গোপসাগরের নিরাপত্তায় বাংলাদেশের বিশেষ ভূমিকা পালনের অপরিহার্যতা রয়েছে। সামুদ্রিক নিরাপত্তা জোরদারে বাংলাদেশকে ভবিষ্যতে সহযোগিতা দিতে আশাবাদী যুক্তরাষ্ট্র। তিনি বলেন, শুধু বাংলাদেশের জন্যই নয়, এ অঞ্চলের দেশগুলোর স্বার্থে বঙ্গোপসাগরে নির্বিঘ্নে নৌচলাচল জরুরি।বঙ্গোপসাগরের নিরাপত্তা-সংক্রান্ত এক প্রশ্নের জবাবে মুস্তাফা কামাল বলেন, বঙ্গোপসাগরে বাংলাদেশের অর্থনৈতিক অঞ্চলে কোনো দস্যুতা হয় না। তবে বিশাল সামুদ্রিক এলাকায় নিরাপত্তা নিশ্চিত করার লক্ষ্যে নৌবাহিনী ও কোস্টগার্ডের সামর্থ্য বাড়ানো দরকার।টম কেলি বলেন, ‘দুই দেশের স্বার্থেই একটি উন্নত প্রতিরক্ষা সম্পর্ক প্রয়োজন। এ অঞ্চলের স্থিতিশীলতা, শান্তি ও সমৃদ্ধির অভিন্ন লক্ষ্যে আমাদের সহযোগিতা অব্যাহত থাকবে।’ তিনি জানান, নিরাপত্তা খাতে সামর্থ্য বাড়াতে বাংলাদেশকে আরও সমরাস্ত্র দিতে রাজি হয়েছে যুক্তরাষ্ট্র। সন্ত্রাসবাদ দমন, সামুদ্রিক নিরাপত্তা ও শান্তিরক্ষা কার্যক্রমে এ সহযোগিতা দিতে যুক্তরাষ্ট্রের আগ্রহ রয়েছে।যুক্তরাষ্ট্রের বাড়তি সামরিক সরঞ্জাম (ইডিএ-এক্সেস ডিফেন্স আর্টিকেল) কর্মসূচির আওতায় সমরাস্ত্র পাওয়ার বিষয়ে বাংলাদেশ সংলাপে আলোচনা করেছে কি না—জানতে চাইলে টম কেলি বলেন, বাংলাদেশ আরও কিছু সমরাস্ত্র সংগ্রহের বিষয়ে সংলাপের কথা বলেছে। এ বিষয়ে যুক্তরাষ্ট্রের ইতিবাচক মনোভাব রয়েছে। বিশেষ করে এ কর্মসূচির আওতায় ইতিমধ্যে যুক্তরাষ্ট্রের কাছ থেকে পাওয়া একটি বৃহদায়তনের জাহাজ ‘সমুদ্র জয়’-এর সহায়তায় বঙ্গোপসাগরের সামুদ্রিক নিরাপত্তা যেভাবে জোরদার করেছে, তাতে যুক্তরাষ্ট্র সন্তুষ্ট। ভবিষ্যতেও এ ধরনের সহযোগিতা অব্যাহত থাকবে।এক প্রশ্নের জবাবে টম কেলি জানান, বৈদেশিক সামরিক অর্থায়ন কর্মসূচির আওতায় গত বছর বাংলাদেশকে ২৫ লাখ ডলার দিয়েছে যুক্তরাষ্ট্র।সরকারি সূত্রে জানা গেছে, সন্ত্রাসবাদ দমনে এ পর্যন্ত বাংলাদেশকে দুই কোটি ডলারের বেশি আর্থিক সহায়তা দেওয়া হয়েছে।সংবাদ সম্মেলনের শুরুতে টম কেলি আঞ্চলিক যোগাযোগ স্থাপন ও ভারতের সঙ্গে সম্পর্কোন্নয়নে বাংলাদেশের ভূমিকার প্রশংসা করেন।
