
ছাত্রদলের তেজগাঁও কলেজ শাখার সাধারণ সম্পাদক আমিনুল ইসলামকে আইন শৃঙ্খলা রক্ষাকারী বাহিনীর সদস্যরা সাদা পোশাকে ধরে নিয়ে গেলেও স্বীকার করা হচ্ছে না বলে অভিযোগ করেছে বিএনপি।
এ ঘটনায় বিএনপির পক্ষ থেকে উদ্বেগ জানিয়েছেন দলটির যুগ্ম মহাসচিব বরকত উল্লাহ। তিনি আমিনুলের সন্ধান দেওয়ার দাবি জানান। ছাত্রদলও এক বিবৃতিতে আমিনুলকে আদালতে হাজির করার দাবি জানিয়েছে।আজ বুধবার এক বিবৃতিতে বরকত উল্লাহ দাবি করেন, গত মঙ্গলবার রাতে আমিনুলকে ধরে নিয়ে যাওয়া হয়। তিনি বলেন, সরকার গণতান্ত্রিক আচার আচরণ ত্যাগ করে অগণতান্ত্রিক পন্থায় একপেশে নীতিতে দেশ শাসন করছে। আইন শৃঙ্খলা রক্ষাকারী বাহিনীর ওপর অতি মাত্রায় নির্ভরশীলতার কারণেই দেশের আইন শৃঙ্খলা পরিস্থিতির চরম অবনতি হয়েছে। ফলে বিরোধীদলীয় নেতা-কর্মীসহ সাধারণ নাগরিকদের জীবনযাত্রা এখন চরম হুমকির মুখে। সারা দেশে বিরোধীদলীয় নেতা-কর্মীদের গ্রেপ্তারের পাশাপাশি চলছে গুম আতঙ্ক। তারই ধারাবাহিকতায় গত রাতে জাতীয়তাবাদী ছাত্রদল তেজগাঁও কলেজ শাখার সাধারণ সম্পাদক আমিনুল ইসলাম জাকিরকে আইন শৃঙ্খলা বাহিনীর সাদা পোশাকধারী সদস্যরা ধরে নিয়ে গেলেও এখনো পর্যন্ত তাঁকে গ্রেপ্তারের কথা স্বীকার করা হয়নি।
