
ব্রাহ্মণবাড়িয়ার সরাইল উপজেলায় বসতবাড়ির সীমানা নিয়ে বিরোধের জের ধরে প্রতিপক্ষের হামলায় এক যুবক নিহত হয়েছেন। আজ বুধবার সকাল নয়টার দিকে পানিশ্বর ইউনিয়নের শাখাইতি গ্রামে এই ঘটনা ঘটে।
নিহত ব্যক্তির নাম কালু মিয়া (৩৫)। তিনি ওই গ্রামের মলাই মিয়ার ছেলে। এ ঘটনায় আহত হয়েছেন কালু মিয়ার চাচাতো ভাই ইকবাল মিয়া (২৮)।
পুলিশ ও গ্রামবাসী সূত্র জানা যায়, বসতবাড়ির সীমানা নিয়ে গ্রামের ইউনিয়ন পরিষদের (ইউপি) সাবেক সদস্য নুরু মিয়ার সঙ্গে প্রতিবেশী মিলন মিয়ার তিন-চার বছর ধরে বিরোধ চলে আসছিল। সকাল নয়টার দিকে বসতবাড়ির পাশে মিলন মিয়ার পক্ষের লোক কালু মিয়া ও তাঁর চাচাতো ভাই ইকবাল মিয়া বসে কথা বলছিলেন। এ সময় নুরু মিয়ার ছেলে মোরশেদ মিয়াসহ বেশ কয়েকজন যুবক লাঠিসোঁটা নিয়ে তাঁদের ওপর হামলা চালায়। পরে আহত অবস্থায় তাঁদের উদ্ধার করে জেলা সদর হাসপাতালে নেওয়া হলে কর্তব্যরত চিকিৎসক কালু মিয়াকে মৃত ঘোষণা করেন। গুরুতর আহত ইকবাল মিয়াকে ঢাকায় পাঠানো হয়েছে।
এ ঘটনার কিছুক্ষণ পর উভয় পক্ষের লোকজন লাঠিসোঁটা নিয়ে সংঘর্ষে জড়িয়ে পড়ে। এতে দুই পক্ষের অন্তত ৩০ জন আহত হয়। এদের মধ্যে তিনজনকে জেলা সদর হাসপাতালে ভর্তি করা হয়েছে। কালু মিয়ার মৃত্যুর খবর গ্রামে ছড়িয়ে পড়লে তাঁর পক্ষের লোকজন প্রতিপক্ষের অন্তত পাঁচটি বসতবাড়ি ভাঙচুর ও লুটপাট করে।
সরাইল থানার ভারপ্রাপ্ত কর্মকর্তা (ওসি) রুপক কুমার সাহা বলেন, লাশ পুলিশের কাছে রয়েছে। গ্রামে পুলিশ মোতায়েন করা হয়েছে।
 
