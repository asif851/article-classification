
কক্সবাজারের রামুর বাঁকখালী নদীতে গতকাল রোববার থেকে শুরু হয়েছে নৌকাবাইচ। তিন দিনব্যাপী নৌকাবাইচ দেখতে নদীর দুই তীরে সমবেত হন হাজারো নারী-পুরুষ।বেলা দুইটার দিকে তেমুহনী স্টেশনের পূর্ব পাশে বাঁকখালী নদীতে নৌকাবাইচের উদ্বোধন করেন উপজেলা পরিষদের চেয়ারম্যান রিয়াজ উল আলম। উদ্বোধনী অনুষ্ঠানে প্রধান অতিথি ছিলেন কক্সবাজার-৩ আসনের সাংসদ সাইমুম সরওয়ার। ‘রামু সোনালী অতীত ফুটবল ক্লাব’ নামের একটি সংগঠন এই নৌকাবাইচের আয়োজন করে আসছে।ক্লাবের সভাপতি ছিদ্দিক আহমদের সভাপতিত্বে সভায় বক্তব্য দেন উপজেলা নির্বাহী কর্মকর্তা (ইউএনও) সেলিনা কাজী, উপজেলা সহকারী কমিশনার ভূমি মো. মাহবুবল করিম, রামু থানার ভারপ্রাপ্ত কর্মকর্তা (ওসি) মো. আবদুল মজিদ প্রমুখ।প্রতিযোগিতায় কক্সবাজার সদর ও রামু উপজেলার ২২টি দল অংশ নেয়।সাংসদ সাইমুম সরওয়ার বলেন, কয়েক যুগ ধরে রামুর বাঁকখালী নদীতে এই ঐতিহ্যবাহী নৌকাবাইচ হয়ে আসছে। নৌকাবাইচ রামুর ঐতিহ্যের অংশ।
