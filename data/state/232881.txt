
প্রায় সাড়ে পাঁচ ঘণ্টা পর ভৈরব-ময়মনসিংহ রেলপথে আবার ট্রেন চলাচল শুরু হয়েছে। কিশোরগঞ্জের কটিয়াদী উপজেলার মানিকখালী স্টেশনে দুটি ট্রেন একই লাইনে চলে আসা এবং একটি ট্রেনের চাকা লাইনচ্যুত হওয়ার ঘটনার পর আজ বেলা সাড়ে তিনটা থেকে ওই রেলপথে ট্রেন চলাচল বন্ধ ছিল। আখাউড়া থেকে উদ্ধারকারী ট্রেন গিয়ে লাইনচ্যুত হওয়া ট্রেনটি উদ্ধার করার পর আজ রাত নয়টার দিকে ট্রেন চলাচল শুরু হয়।
মানিকখালী স্টেশন মাস্টার কার্যালয় সূত্র জানায়, সন্ধ্যা সাতটার দিকে উদ্ধার কাজ শুরু হয়। দুই ঘন্টা চেষ্টা চালানোর পর দুর্ঘটনাকবলিত বগিটি লাইনে তুলে আনা হয়।সহকারী স্টেশন মাস্টার মতিউর রহমান বলেন, একই লাইনে দুটি ট্রেন চলে আসার কারণ অনুসন্ধান করতে একটি তদন্ত কমিটি গঠন করা হবে।ময়মনসিংহ থেকে ছেড়ে আসা ঢাকাগামী ঈশা খা এক্সপ্রেস ট্রেনটি আজ বেলা তিনটা ২০ মিনিটে মানিকখালী স্টেশনের এক নম্বর লাইনে যাত্রাবিরতি দিয়ে থেমে ছিল। কয়েক মিনিট পর একই লাইনে ভৈরব থেকে ছেড়ে আসা একটি লোকাল ট্রেন ঢুকে পড়ে। লোকাল ট্রেনের চালক তা বুঝতে পেরে দ্রুত থামানোর চেষ্টা চালায়। এতে লোকাল ট্রেনটির পেছনের বগির দুটি চাকা লাইনচ্যুত হয়। তবে বড় ধরনের দুর্ঘটনা থেকে রক্ষা পান দুটি ট্রেনের পাঁচ শতাধিক যাত্রী।
