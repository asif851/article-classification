
কুমিল্লার দেবীদ্বার উপজেলায় গতকাল শুক্রবার রাতে পুলিশের গোয়েন্দা শাখার (ডিবি) সদস্যদের সঙ্গে কথিত বন্দুকযুদ্ধে দুজন নিহত হয়েছেন। উপজেলার হাতিমারা গ্রামে দিবাগত রাত তিনটার দিকে এ ঘটনা ঘটে।ডিবি পুলিশ বলছে, নিহত দুজন ডাকাত দলের সদস্য ছিলেন। এ ঘটনায় পাঁচ পুলিশ সদস্য আহত হয়েছেন। ডাকাতির সঙ্গে জড়িত সন্দেহে পাঁচজনকে ঘটনাস্থল থেকে আটক করা হয়েছে।নিহত দুজন হলেন দেবীদ্বারের কুরুইন গ্রামের ওমর ফারুক (২২) ও উপজেলার তেছরা পুকুরিয়া গ্রামের মো. রাসেল (২৮)।
ডিবি পুলিশের দাবি, ঘটনাস্থল থেকে তারা একটি রিভলবার, চারটি রামদা, তিনটি শাবলসহ বিভিন্ন ধরনের দেশীয় অস্ত্র উদ্ধার করেছে।
জেলা গোয়েন্দা পুলিশের ভারপ্রাপ্ত কর্মকর্তা (ওসি) এ কে এম মনজুর আলম প্রথম আলোকে বিষয়টি নিশ্চিত করেছেন। তাঁর ভাষ্য, উপজেলার হাতিমারা এলাকা দিয়ে ডিবি পুলিশের একটি দল অভিযানে যাচ্ছিল। এ সময় পুলিশের উপস্থিতি টের পেয়ে ডাকাত দল এলোপাতাড়ি গুলি ছোড়ে। তখন পুলিশও পাল্টা গুলি ছুড়ে। এতে ডিবির এক এসআই, চার কনস্টেবলসহ পাঁচজন আহত হন। তাঁদের কুমিল্লা জেনারেল হাসপাতালে ভর্তি করা হয়েছে।
ওসি জানান, আটক পাঁচজনকে ডিবি কার্যালয়ে রাখা হয়েছে। তাঁদের বিরুদ্ধে অস্ত্র আইনে ও পুলিশের কাজে বাধা দেওয়ার অভিযোগে মামলা হবে। লাশ দুটি কুমিল্লা মেডিকেল কলেজ হাসপাতালের মর্গে পাঠানো হয়েছে।
