
নারায়ণগঞ্জের রূপগঞ্জে আগুনে পুড়ে সাত বছরের এক শিশুর মৃত্যু হয়েছে। গত মঙ্গলবার গভীর রাতে উপজেলার গোলাকান্দাইল ইউনিয়নের বৌবাজার এলাকায় এ দুর্ঘটনা ঘটে। শিশুটির নাম মজিবুর রহমান। সে বৌবাজার এলাকার খলিলুর রহমানের ছেলে। শিশুর মা কুলসুম আক্তার বলেন, মঙ্গলবার দিবাগত রাত তিনটার দিকে মশার কয়েলের আগুন ঘরে ছড়িয়ে পড়ে। এ সময় ঘর থেকে দৌড়ে সবাই বেরিয়ে আসেন। কিন্তু তাঁর ঘুমন্ত ছেলে মজিবুর পুড়ে মারা যায়। রূপগঞ্জ থানার ওসি ইসমাইল হোসেন এ ঘটনার সত্যতা নিশ্চিত করেছেন। 
