
গাজীপুরের টঙ্গীর হোসেন মার্কেট এলাকায় কাভার্ড ভ্যানের চাপায় দুই ব্যক্তি নিহত হয়েছেন। আজ মঙ্গলবার ভোর পাঁচটার দিকে হোসেন মার্কেট এলাকায় ঢাকা-ময়মনসিংহ মহাসড়কে এ দুর্ঘটনা ঘটে।
নিহত দুজন হলেন আলাউদ্দিন (৪৭) ও নূরুল হক (৪০)। সম্পর্কে তাঁরা ভায়রাভাই। নূরুল হকের বাড়ি নেত্রকোনার দুর্গাপুর থানার কালিশাপাড়া এলাকায়। আলাউদ্দিনের গ্রামের বাড়ি একই থানার গুজিরকোনায়।
টঙ্গী থানার উপপরিদর্শক (এসআই) নাজির হোসেন জানান, টঙ্গীর হোসেন মার্কেট এলাকায় আলাউদ্দিনের ভাড়া বাসায় বেড়াতে আসেন তাঁর স্ত্রীর বোনের স্বামী নূরুল হক। আজ নূরুল হকের গ্রামের বাড়িতে ফিরে যাওয়ার কথা ছিল। ভোরে তাঁকে এগিয়ে দিতে এসে হোসেন মার্কেট এলাকায় মহাসড়কের পাশে গাড়ির জন্য দাঁড়িয়ে অপেক্ষা করছিলেন দুই ভায়রাভাই। হঠাৎ দ্রুতগতির একটি কাভার্ড ভ্যান তাঁদের চাপা দিয়ে পালিয়ে যায়। এতে ঘটনাস্থলেই দুজনের মৃত্যু হয়।
ঘটনাস্থল থেকে লাশ উদ্ধার করে হাসপাতালের মর্গে পাঠানো হয়েছে বলে জানিয়েছে পুলিশ।
