
রাজধানীর পয়োব্যবস্থাপনা সেবা সম্প্রসারণের লক্ষ্যে খিলগাঁও এলাকার দাশেরকান্দিতে একটি শোধনাগার নির্মাণের কাজ শুরু করেছে ঢাকা ওয়াসা। চীনের এক্সিম ব্যাংক, বাংলাদেশ সরকার এবং ঢাকা ওয়াসার অর্থায়নে এটি হচ্ছে। এ জন্য খরচ হবে ৩ হাজার ৩১৭ কোটি টাকা। ২০১৯ সালে প্রকল্পের কাজ শেষ হবে।গতকাল রোববার চীনের ঠিকাদারি প্রতিষ্ঠান হাইড্রোচায়না করপোরেশনের সঙ্গে ঢাকা ওয়াসা এ ব্যাপারে বাণিজ্যিক চুক্তি করে। ঢাকা ওয়াসার ব্যবস্থাপনা পরিচালক তাকসিম এ খান এবং হাইড্রোচায়নার ভাইস প্রেসিডেন্ট চেন গুয়ানফু চুক্তিতে স্বাক্ষর করেন।অনুষ্ঠানে স্থানীয় সরকার, পল্লী উন্নয়ন ও সমবায় মন্ত্রণালয়ের অতিরিক্ত সচিব আকমার আল হোসাইন, ঢাকা ওয়াসা বোর্ডের সদস্য শাহজাহান খান, আবদুল জলিল ভূঁইয়া, ঢাকা ওয়াসার কর্মকর্তা সিরাজউদ্দিন এবং প্রকল্প পরিচালক মোহসিন আলী বক্তব্য দেন।
