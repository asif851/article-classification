
বিএনপির স্থায়ী কমিটির সদস্য মওদুদ আহমদ বলেছেন, নির্বাচনকালীন সহায়ক সরকার না হলে বর্তমান নির্বাচন কমিশনের (ইসি) পক্ষে নিরপেক্ষভাবে নির্বাচন পরিচালনা করা সম্ভব নয়। শেষ মুহূর্তে এই কমিশন সরকারের তল্পিবাহক বা আজ্ঞাবহ প্রতিষ্ঠান হিসেবে কাজ করতে বাধ্য হবে।আজ শুক্রবার বিকেলে জাতীয় প্রেসক্লাবে এক প্রতিবাদ সভায় মওদুদ আহমদ এ কথা বলেন। বিএনপির চেয়ারপারসনের উপদেষ্টা জয়নুল আবদিন ফারুকের মুক্তির দাবিতে এ সভা হয়।ভারতের নির্বাচন কমিশনের কথা উল্লেখ করে মওদুদ বলেন, ‘আমাদের নির্বাচন কমিশনের মধ্যে সে ধরনের সাহসী মানুষ, নিরপেক্ষ মানুষ নেই। সুতরাং যত দিন পর্যন্ত দলীয় সরকারের অধীনে নির্বাচন হবে, এই রোডম্যাপ বলুন, যতই তারা (ইসি) প্রচেষ্টা করুক না কেন—সবই শেষ মুহূর্তে অর্থহীন হবে।’বিএনপির এই নেতা বলেন, এই নির্বাচন কমিশন সত্যিকার অর্থে নিরপেক্ষ কমিশন না। আজকে প্রধানমন্ত্রীসহ এই সরকারের মন্ত্রী-নেতারা জনসভা করে নৌকায় ভোট চেয়ে বেড়াচ্ছেন। স্বয়ং প্রধানমন্ত্রী প্রকাশ্যে ভোট চেয়ে জনগণকে আহ্বান জানাচ্ছেন।
‘এই কমিশনের প্রতি আমাদের আস্থা নাই’ জানিয়ে মওদুদ আহমদ বলেন, জাতির স্বার্থে, দেশের জনগণের স্বার্থে’ বিএনপি এই নির্বাচন কমিশনের সঙ্গে সংলাপে অংশ নেবে।
সভায় ঢাকা মহানগর দক্ষিণের সভাপতি হাবিব-উন-নবী খান ও আয়োজক সংগঠনের সভাপতি হারুন-অর রশিদ বক্তব্য দেন।
