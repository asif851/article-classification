
রাঙামাটির লংগদুতে প্রশাসনের সহযোগিতায় পাহাড়ি গ্রামে আগুন দেওয়া হয়েছে বলে অভিযোগ পাওয়া গেছে। গতকাল সোমবার খাগড়াছড়ি ত্রাণ সংগ্রহ ও বিতরণ কমিটির ডাকা সংবাদ সম্মেলনে এ অভিযোগ করা হয়। গতকাল সোমবার বেলা ১১ টায় খাগড়াছড়ি শহরের মহাজনপাড়ার একটি রেস্তোরাঁয় সংবাদ সম্মেলন অনুষ্ঠিত হয়। রাঙামাটির লংগদুতে ক্ষতিগ্রস্তদের সাহায্যে এ ত্রাণ কমিটি গঠন করা হয়।
ত্রাণ কমিটির নেতারা এ ঘটনায় বিচার বিভাগীয় তদন্ত ও ক্ষতিগ্রস্তদের পুনর্বাসনসহ ছয় দফা দাবি জানান। অভিযোগ করা হয়, এ ধরনের হামলা পাহাড়ি জনগোষ্ঠীর অধিকার আদায়ের আন্দোলনকে বাধাগ্রস্ত করার পরিকল্পনার অংশ।
সংবাদ সম্মেলনে লিখিত বক্তব্য পড়ে শোনান ত্রাণ কমিটির সদস্য ও খাগড়াছড়ি সদর উপজেলা চেয়ারম্যান চঞ্চুমনি চাকমা। সাংবাদিকদের বিভিন্ন প্রশ্নের উত্তর দেন কমিটির আহ্বায়ক ও খাগড়াছড়ি পানছড়ি উপজেলা চেয়ারম্যান সর্বোত্তম চাকমা। উপস্থিত ছিলেন সদস্যসচিব ও খাগড়াছড়ি উপজেলা ভাইস চেয়ারম্যান রণিক ত্রিপুরা, লক্ষ্মীছড়ি উপজেলা চেয়ারম্যান সুপার জ্যোতি চাকমা ও সমাজকর্মী ধীমান খীসা।
লিখিত বক্তব্যে ক্ষতিগ্রস্তদের উদ্ধৃতি দিয়ে অভিযোগ করা হয়, লংগদু উপজেলায় পাহাড়ি গ্রামে কয়েক ঘণ্টা ধরে বাড়িঘরে হামলা, লুটপাট ও অগ্নিসংযোগ করে তাদের পুরোপুরি সর্বস্ব হারা করা হয়। এ সময় প্রশাসন আক্রমণকারীদের কোনো ধরনের বাধা দেয়নি। হামলাকারীদের হাতে গান পাউডারসহ স্প্রে করার শিশি বা বোতলে বহনযোগ্য দাহ্য পদার্থ, হাতে পেট্রল ও আগুন  লাগানোর উপাদান ছিল। 
প্রশাসনের বিরুদ্ধে আনা অভিযোগ প্রসঙ্গে লংগদুর অতিরিক্ত দায়িত্বে থাকা বাঘাইছড়ি উপজেলা নির্বাহী কর্মকর্তা (ইউএনও) মো. তাজুল ইসলাম বলেন, এ অভিযোগ ভিত্তিহীন। প্রশাসন পাহাড়িদের বাড়িঘর রক্ষা করার চেষ্টা করেছে।
১ জুন দুপুরে খাগড়াছড়ি-দীঘিনালা সড়কের চার মাইল এলাকা থেকে লংগদু উপজেলা সদর ইউনিয়ন যুবলীগের সাংগঠনিক সম্পাদক নুরুল ইসলামের লাশ উদ্ধার করে পুলিশ। তাঁর বাড়ি লংগদু উপজেলা সদরে। এ ঘটনাকে কেন্দ্র করে পরদিন সকালে রাঙামাটির লংগদুর চারটি গ্রামের দুই শতাধিক পাহাড়িদের বাড়িঘর পুড়িয়ে দেওয়া হয়। ক্ষতিগ্রস্ত গ্রামগুলো হচ্ছে তিনটিলা, মানিকজোড়ছড়া, বড়াদম ও বাত্যাপাড়া। ঘটনার সময় আতঙ্কে এসব গ্রামের শতাধিক পাহাড়ি পরিবার পালিয়ে আত্মীয়স্বজনের বাড়ি, মন্দির, বন, পরিত্যক্ত ঘর ও গাছতলায় আশ্রয় নেয়। ক্ষতিগ্রস্ত বেশির ভাগ পরিবার এখনো গ্রামে ফিরে যায়নি।
