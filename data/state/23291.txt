
নাটোরে ট্যাঙ্কলরির চাপায় অটোরিকশার তিন যাত্রী নিহত হয়েছে। আহত হয়েছে চালকসহ চারজন। আজ মঙ্গলবার বেলা দুইটার দিকে নাটোর-বড় হরিশপুর বাইপাস সড়কে ব্রিজের কাছে এ দুর্ঘটনা ঘটে।
নিহত ব্যক্তিরা হলো জেলার সদর উপজেলার করোটা গ্রামের জনাব আলী, লালমনিপুর গ্রামের সাত বছর বয়সী শিশু তাজমিরা এবং বাগাতিপাড়া উপজেলার মিশ্রিপাড়া গ্রামের রফিকুল ইসলাম।
প্রত্যক্ষদর্শী ব্যক্তিদের বরাত দিয়ে নাটোর সদর থানার ভারপ্রাপ্ত কর্মকর্তা (ওসি) আসলাম উদ্দিন জানান, অটোরিকশার চালক সদর উপজেলার করোটা গ্রাম থেকে ছয়জন যাত্রী নিয়ে নাটোর রেলস্টেশনের দিকে যাচ্ছিলেন। অটোরিকশাটি শহরের বড় হরিশপুর বাইপাস সড়কের রামাইগাছি ১ নম্বর ব্রিজের কাছে পৌঁছালে জ্বালানি তেলবাহী ট্যাঙ্কলরি সেটিকে চাপা দেয়। লরিটি রাজশাহী থেকে নাটোরের দিকে যাচ্ছিল।
ওসি জানান, লরির চাপায় অটোরিকশাটি দুমড়েমুচড়ে যায়। স্থানীয় লোকজন ও ফায়ার সার্ভিসের কর্মীরা অটোরিকশার আহত আরোহীদের উদ্ধার করে নাটোর সদর হাসপাতালে ভর্তি করান। হাসপাতালের কর্তব্যরত চিকিত্সক আলী ও রফিকুলকে মৃত ঘোষণা করেন। আর রাজশাহী মেডিকেল কলেজ হাসপাতালে নেওয়ার পথে তাজমিরার মৃত্যু হয়। স্থানীয় লোকজন লরিটিকে আটক করেছে।
