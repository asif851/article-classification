
যুক্তরাজ্যের হাউস অব লর্ডসে বাংলাদেশ নিয়ে এক সেমিনারে অংশ নিচ্ছে ক্ষমতাসীন আওয়ামী লীগ ও বিএনপির দুটি পৃথক প্রতিনিধিদল। আওয়ামী লীগের পক্ষে নেতৃত্ব দিচ্ছেন প্রধানমন্ত্রী উপদেষ্টা এইচ টি ইমাম ও বিএনপির পক্ষে নেতৃত্বে আছেন দলটির মহাসচিব মির্জা ফখরুল ইসলাম আলমগীর।
১৯ জুলাই সেমিনার অনুষ্ঠিত হবে। এতে বাংলাদেশ পরিস্থিতি নিয়ে আলোচনা হবে। সেমিনারে অংশগ্রহণকারীরা বাংলাদেশের সাম্প্রতিক রাজনৈতিক পরিস্থিতি, জঙ্গি ও সন্ত্রাসী হামলাসহ বিভিন্ন বিষয় নিয়ে কথা বলবেন। আজ শনিবার আওয়ামী লীগ ও বিএনপির প্রতিনিধিরা যুক্তরাজ্যের লন্ডনের উদ্দেশে ঢাকা ত্যাগ করেছেন। আওয়ামী লীগ ও বিএনপি সূত্রে এ কথা জানা গেছে। আওয়ামী লীগ প্রতিনিধিদলের অন্য সদস্যরা হলেন প্রধানমন্ত্রীর উপদেষ্টা মসিউর রহমান, ডাক ও টেলিযোগাযোগ প্রতিমন্ত্রী তারানা হালিম, মৎ​স্য ও প্রাণিসম্পদ-বিষয়ক প্রতিমন্ত্রী নারায়ণ চন্দ্র চন্দ এবং আওয়ামী নেতা দীপক তালুকদার। বিএনপির প্রতিনিধিদলের অপর সদস্যরা হলেন দলের চেয়ারপারসনের উপদেষ্টা আমীর খসরু মাহমুদ চৌধুরী, সাবিহ উদ্দীন আহমেদ, কেন্দ্রীয় নেতা নিতাই রায়চৌধুরী ও আইনজীবী রুমিন ফারহানা।
