
নিউইয়র্ক সফররত রাষ্ট্রপতি আবদুল হামিদের সম্মানে আয়োজিত একটি সংবর্ধনা অনুষ্ঠান বাতিল হয়েছে। যুক্তরাষ্ট্র আওয়ামী লীগের অভ্যন্তরীণ কোন্দলের কারণে অনুষ্ঠানটি বাতিল হয়।
স্থানীয় সময় গতকাল মঙ্গলবার বিকেলে হোটেল মেরিয়টে অনুষ্ঠানটি হওয়ার কথা ছিল। এ নিয়ে প্রবাসীদের মধ্যে ক্ষোভ বিরাজ করছে।
বলিভিয়া হয়ে রাষ্ট্রপতি আবদুল হামিদ গত সোমবার নিউইয়র্কে পৌঁছান। প্রবাসীদের পক্ষ থেকে তাঁকে সংবর্ধনা দেওয়ার জন্য একটি কমিটি গঠন করা হয়। কমিটিতে যুক্তরাষ্ট্র আওয়ামী লীগের সক্রিয় নেতা এবং সংগঠকদের রাখা হয়নি বলে অভিযোগ ওঠে।
সোমবার রাতে আওয়ামী লীগের একাংশ হোটেলে গিয়ে রাষ্ট্রপতিকে ওই সংবর্ধনা অনুষ্ঠানে না যাওয়ার অনুরোধ করে। তারা অভিযোগ করে, যুক্তরাষ্ট্রে আওয়ামী লীগের বিরুদ্ধে সব সময় তত্পর থাকা লোকজনকে সংবর্ধনা কমিটিতে রাখা হয়েছে। বিএনপি নেতা আবদুল লতিফ সম্রাটসহ কয়েকজনের নাম উল্লেখ করে তারা অভিযোগ করে, ‘সর্বজনীন সংবর্ধনার’ নামে রাষ্ট্রপতিকে বিব্রত করার জন্য অনুষ্ঠানের আয়োজন করা হয়েছে।
এদিকে সংবর্ধনার বিষয়ে ব্যাপক প্রচারের কারণে আশপাশের অঙ্গরাজ্য থেকে প্রবাসীরা গতকাল দুপুর থেকে অনুষ্ঠানে আসতে শুরু করেন। অনুষ্ঠান শুরুর কিছুক্ষণ আগে জানানো হয়, রাষ্ট্রপতি সভায় আসছেন না। সাধারণ প্রবাসীরা এ নিয়ে ক্ষোভ প্রকাশ করেন। এ সময় দুই পক্ষের মধ্যে উত্তেজনা দেখা দেয়। এর মধ্যে দুই পক্ষই সংবাদ সম্মেলন করে অনুষ্ঠান বাতিলের জন্য পরস্পরকে দায়ী করে।
যুক্তরাষ্ট্র আওয়ামী লীগের সাধারণ সম্পাদক সাজ্জাদুর রহমান এ প্রতিবেদকের কাছে দাবি করেন, দলের কিছু ষড়যন্ত্রকারীর কারণেই সংবর্ধনা অনুষ্ঠান বাতিল হয়েছে। তাঁদের চিহ্নিত করে সাংগঠনিক ব্যবস্থা নেওয়া হবে।
অন্যদিক জ্যাকসন হাইটসে করা পাল্টাসংবাদ সম্মেলনে অপর পক্ষ অভিযোগ করে, সম্মানিত রাষ্ট্রপতিকে বিতর্কিত করার জন্য যুক্তরাষ্ট্র আওয়ামী লীগের সভাপতি সিদ্দিকুর রহমান ও সাধারণ সম্পাদক সাজ্জাদুর রহমান দায়ী। মুক্তিযুদ্ধের চেতনাবিরোধী লোকজনকে নিয়ে সংবর্ধনা কমিটি গঠনের অভিযোগ এনেছে এ পক্ষটি।
বিরোধে জড়িয়ে থাকা রাজনৈতিক নেতাদের কর্মকাণ্ডে হতাশা প্রকাশ করেছেন প্রবাসীরা। রাষ্ট্রপতির সংবর্ধনা অনুষ্ঠানে যোগ দিতে পেনসিলভানিয়া থেকে আসা বাবলু আহমেদ বলেন, ‘নিজেদের মান-সম্মান বিসর্জন দিয়ে যাঁরা প্রবাসে সব সময় দলবাজি করেন, দলীয় পরিচয় দিয়ে ঘুরে বেড়ান, তাঁদের কারণেই রাষ্ট্রপতির সংবর্ধনা অনুষ্ঠানটি বাতিল হয়েছে।’
