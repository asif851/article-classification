
আওয়ামী লীগের প্রচার ও প্রকাশনা সম্পাদক হাছান মাহমুদ বলেছেন, দেশ যখন জঙ্গিবিরোধী আন্দোলনে লিপ্ত, তখন তা নিয়ে তেল-গ্যাস-খনিজ সম্পদ ও বিদ্যুৎ-বন্দর রক্ষা জাতীয় কমিটির কোনো মাথাব্যথা নেই।আজ শুক্রবার ঢাকা রিপোর্টার্স ইউনিটি (ডিআরইউ) মিলনায়তনে এক আলোচনা সভায় এই মন্তব্য করেন হাছান মাহমুদ। স্বাধীনতা পদকপ্রাপ্ত চিকিৎসক মোশারফ হোসেনের দ্বিতীয় মৃত্যুবার্ষিকী উপলক্ষে জাতীয় গণতান্ত্রিক লীগ এই আলোচনা সভার আয়োজন করে।জাতীয় কমিটির উদ্দেশে হাছান মাহমুদ বলেন, তারা জঙ্গিবিরোধী সমাবেশ না করে প্রধানমন্ত্রীর কার্যালয় অভিমুখে বিক্ষোভ মিছিল করে। রামপালে কয়লাভিত্তিক বিদ্যুৎ প্রকল্প নিয়ে তাদের প্রশ্ন বা দ্বিমত থাকতে পারে, কিন্তু তা নিয়ে আন্দোলন করার সময় এখন না।হাছান মাহমুদ বলেন, জাতীয় কমিটির উদ্দেশ্য নিয়ে প্রশ্ন দেখা দিয়েছে।রামপাল কয়লাভিত্তিক বিদ্যুৎ প্রকল্পসহ ‘দেশবিরোধী’ সব চুক্তি বাতিলের দাবিতে গতকাল বৃহস্পতিবার জাতীয় প্রেসক্লাব থেকে প্রধানমন্ত্রীর কার্যালয় অভিমুখে বিক্ষোভ মিছিল বের করে জাতীয় কমিটি।মিছিলটি কয়েক দফা বাধা পেরিয়ে শাহবাগ মোড় থেকে রূপসী বাংলা হোটেলের সামনে পৌঁছতেই কাঁদানে গ্যাসের শেল ছুড়ে মিছিলকারীদের ছত্রভঙ্গ করে দেয় পুলিশ।পুলিশের সঙ্গে ধস্তাধস্তি ও কাঁদানে গ্যাসের শেলের আঘাতে অন্তত শতাধিক ব্যক্তি আহত হয়েছেন বলে দাবি জাতীয় কমিটির। ঘটনাস্থল থেকে কয়েকজনকে আটক করে পুলিশ।
