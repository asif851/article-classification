
সুনামগঞ্জ-৪ আসনে (সুনামগঞ্জ সদর ও বিশ্বম্ভরপুর) আওয়ামী লীগের প্রার্থী হিসেবে নির্বাচন করার ঘোষণা দিয়েছেন এই আসনের সাবেক সাংসদ ও সুনামগঞ্জ জেলা আওয়ামী লীগের সভাপতি মতিউর রহমান। গতকাল বৃহস্পতিবার দুপুরে সুনামগঞ্জে অনুষ্ঠিত দলীয় মতবিনিময় সভায় তিনি এই ঘোষণা দেন।
সুনামগঞ্জ পৌর শহরের হাজিপাড়া এলাকায় মতিউর রহমানের বাসায় এই সভা হয়। এতে সুনামগঞ্জ সদর ও বিশ্বম্ভরপুর উপজেলার নেতা-কর্মীরা উপস্থিত ছিলেন। সভায় মতিউর রহমান নেতা-কর্মীদের বলেন, ২০০৮ ও ২০১৪ সালের জাতীয় নির্বাচনে এই আসনটি মহাজোটের স্বার্থে জাতীয় পার্টিকে ছাড় দেওয়া হয়েছে। আওয়ামী লীগ থেকে কোনো প্রার্থী দেওয়া হয়নি। এবার জেলা সদরের গুরুত্বপূর্ণ এই আসন আর কাউকে ছাড় দেওয়া হবে না। এখানে আওয়ামী লীগের প্রার্থী থাকবে। মাঠপর্যায়ের সব নেতা-কর্মীর দাবিও এটি।
আওয়ামী লীগ নেতা ও দক্ষিণ সুনামগঞ্জ উপজেলা পরিষদের চেয়ারম্যান আবুল কালামের সভাপতিত্বে মতবিনিময় সভায় বক্তব্য দেন দলের নেতা মুক্তিযোদ্ধা আলী আমজাদ, দলীয় নেতা মো. শফিকুল আলম, আবদুল করিম, মহরম আলী, বিশ্বম্ভরপুর উপজেলা আওয়ামী লীগের সাধারণ সম্পাদক দিলীপ কুমার বর্মণ, সদর উপজেলার জাহাঙ্গীর নগর ইউনিয়ন পরিষদের (ইউপি) চেয়ারম্যান মোকসুদ আলী, সুরমা ইউপির চেয়ারম্যান আব্দুল ছাত্তার প্রমুখ।
মতিউর রহমান প্রথম আলোকে বলেছেন, ‘দল ও দলের নেতা-কর্মীদের কাছে আমি পরীক্ষিত। তারাই আমাকে এখানে প্রার্থী হিসেবে চায়। এই আসনে আগামী নির্বাচনে আওয়ামী লীগের প্রার্থী থাকবে এবং আমি নৌকা প্রতীক নিয়ে নির্বাচন করব।’
এর আগে গত ১৯ জুন পৌর শহরে এক ইফতার অনুষ্ঠানে এ আসন থেকে নির্বাচন করার ঘোষণা দেন জেলা আওয়ামী লীগের সাধারণ সম্পাদক এনামুল কবির। তিনিও দাবি করেন, আগামী নির্বাচনে জেলা সদরের এ আসনটি অন্য কাউকে না দিয়ে এখানে আওয়ামী লীগের প্রার্থী থাকবে।
জানা গেছে, সুনামগঞ্জ-৪ আসনে মহাজোটের প্রার্থী হিসেবে ২০০৮ সালের ডিসেম্বর মাসের নির্বাচনে সাংসদ নির্বাচিত হন জাতীয় পার্টির বেগম মমতাজ ইকবাল। ২০০৯ সালের ১৭ এপ্রিল তিনি মারা যান। পরে ১৫ জুন উপনির্বাচনে মহাজোটের প্রার্থী হিসেবে সাংসদ নির্বাচিত হন আওয়ামী লীগের মতিউর রহমান। এরপর ২০১৪ সালের নির্বাচনে এখানে মহাজোটের প্রার্থী হিসেবে বিনা প্রতিদ্বন্দ্বিতায় সাংসদ হন জাতীয় পার্টির পীর ফজলুর রহমান।
