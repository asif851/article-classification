
সংযুক্ত আরব আমিরাতের দুবাইয়ে আজ শনিবার বাস ও ট্রাকের সংঘর্ষে চার বাংলাদেশিসহ ১৫ জন শ্রমিক নিহত হয়েছেন। বাকি ১১ জন ভারতীয় বলে জানা গেছে।
দুবাইয়ে নিযুক্ত বাংলাদেশের ফার্স্ট সেক্রেটারি (শ্রম) এ কে এম মিজানুর রহমান চার বাংলাদেশি নিহতের খবর প্রথম আলোকে জানান। নিহত ব্যক্তিরা হলেন চট্টগ্রামের সীতাকুণ্ডের বদরুল হাসান, চাঁদপুরের আলমগীর ও মাছুম ঢালী এবং সিলেটের জৈন্তাপুরের নজরুল ইসলাম।
মিজানুর রহমান বলেন, ক্যাম্প থেকে তাঁরা সবাই বাসে করে কর্মস্থলে যাচ্ছিলেন। বাসটিতে ২৯ জন যাত্রী ছিলেন। পথে ট্রাকের সঙ্গে মুখোমুখি সংঘর্ষ হলে তাঁরা নিহত হন। আহত লোকজনকে হাসপাতালে ভর্তি করা হয়েছে।
আহত ১৪ জনের মধ্যে নয়জন বাংলাদেশি। তাঁদের মধ্যে পাঁচজনকে প্রাথমিক চিকিত্সা দিয়ে ছেড়ে দেওয়া হয়েছে। হতাহতরা সবাই দুবাইয়ে ভারতীয় মালিকানাধীন ব্রাভো টেকনিক্যাল কন্সট্রাকশন কোম্পানিতে কর্মরত ছিলেন। বাস ও ট্রাকের দুজন চালকই পাকিস্তানের।
