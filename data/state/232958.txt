
রাজধানীর গুলশান থানার কালাচাঁদপুরে নিজেদের ভাড়া বাসায় তিলক অগাস্তিন পালমা (১৫) নামের এক স্কুলছাত্রকে হত্যা করার অভিযোগ উঠেছে। সে কালাচাঁদাপুর হাইস্কুল ও কলেজের নবম শ্রেণীর ছাত্র।গতকাল বৃহস্পতিবার দুপুরে কালাচাঁদপুরের বাসা থেকে তিলককে অচেতন অবস্থায় গুলশানের ইউনাইটেড হাসপাতালে নেওয়া হলে কর্তব্যরত চিকিৎসক তাকে মৃত ঘোষণা করেন। তার গলায় ও হাতে আঘাতের চিহ্ন পাওয়া গেছে। পুলিশ ও ছাত্রটির স্বজনদের ধারণা, দুর্বৃত্তরা বাসায় ঢুকে তিলককে শ্বাসরোধে হত্যা করে পালিয়েছে। তিলকের চাচা পরিমল পালমা পেশায় সাংবাদিক। তিনি প্রথম আলোকে বলেন, তিলক তার মা-বাবার সঙ্গে কালাচাঁদপুরের পশ্চিমপাড়ায় ক-১০০/বি নম্বর বাড়ির চতুর্থ তলায় থাকত। গতকাল সকালে তিলকের মা-বাবা কর্মস্থলে যান। তিলক স্কুলে গেলেও ১১টার আগে বাসায় ফিরে আসে। তার বড় ভাই স্ট্যানেল লরেন্স পালমা বিশ্ববিদ্যালয়ে ভর্তি হওয়ার জন্য উত্তরার একটি কোচিং কেন্দ্রে ছিলেন।
