
জাতীয় পার্টির চেয়ারম্যান ও সাবেক রাষ্ট্রপতি হুসেইন মুহম্মদ এরশাদ পার্টির মেয়াদোত্তীর্ণ ২২টি জেলা কমিটির সম্মেলন ১৫ অক্টোবরের মধ্যে সম্পন্ন করার নির্দেশ দিয়েছেন। তিনি গতকাল বুধবার তাঁর বনানীর কার্যালয়ে এক বৈঠকে সাংগঠনিক পরিস্থিতি পর্যালোচনা করে মেয়াদোত্তীর্ণ জেলা কমিটির সম্মেলন যত দ্রুত সম্ভব সম্পন্ন করার তাগিদ দেন। বৈঠকে পার্টির মহাসচিব এ বি এম রুহুল আমিন হাওলাদার, প্রেসিডিয়াম সদস্য জিয়া উদ্দিন আহমেদ (বাবলু), তাজুল ইসলাম চৌধুরী ও সুনীল শুভরায় উপস্থিত ছিলেন। আগামী ১৫ অক্টোবরের মধ্যে যেসব জেলায় সম্মেলন করতে হবে সেগুলো হচ্ছে: ঠাকুরগাঁও, রংপুর জেলা ও রংপুর মহানগর। সম্মেলনের জন্য অন্য জেলাগুলো হচ্ছে চাঁপাইনবাবগঞ্জ, নওগাঁ, সিরাজগঞ্জ, মেহেরপুর, কুষ্টিয়া, বরিশাল জেলা ও বরিশাল মহানগর, ঝালকাঠি, ভোলা, নেত্রকোনা, রাজবাড়ী, মাদারীপুর, শরীয়তপুর, মাগুরা, খুলনা ও খুলনা মহানগর। বাসস।
