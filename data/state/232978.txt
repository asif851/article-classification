
সমশের মবিন চৌধুরীর পদত্যাগ নিয়ে আওয়ামী লীগ বিভ্রান্তি ছড়াচ্ছে বলে অভিযোগ করেছেন বিএনপির স্থায়ী কমিটির সদস্য নজরুল ইসলাম খান। তিনি বিএনপির কারও অবসরে আনন্দিত না হয়ে আওয়ামী লীগকে নিজেদের ঘর সামলানোর পরামর্শ দিয়েছেন। গতকাল শনিবার বিএনপি-সমর্থক জাতীয়তাবাদী আইনজীবী ফোরামের ২৪তম প্রতিষ্ঠাবার্ষিকী উপলক্ষে শেরেবাংলা নগরে জিয়াউর রহমানের কবরে ফুল দিয়ে শ্রদ্ধা জানান নজরুল ইসলাম খান। পরে সমশের মবিনের পদত্যাগ নিয়ে আওয়ামী লীগ নেতাদের বক্তব্যের বিষয়ে প্রতিক্রিয়া জানতে চাইলে তিনি এই পরামর্শ দেন। আওয়ামী লীগকে উদ্দেশ করে বিএনপির এই নেতা বলেন, বিএনপি থেকে কে যাচ্ছে, এটা চিন্তা না করে তাদের নিজেদের ঘর সামলানো ভালো হবে। ক্ষমতা যত দিন আছে, তত দিন মনে হবে ঠিক আছে। কিন্তু ভেতরে ভেতরে কত দূর যে ক্ষয় হয়ে যাচ্ছে, এটা তাদের বোঝা উচিত। নজরুল ইসলাম খান বলেন, ‘সমশের মবিন রাজনীতি থেকে অবসর নিয়েছেন স্বাস্থ্যগত কারণে। এটাতে আওয়ামী লীগের আনন্দিত হওয়ার কোনো কারণ দেখি না। তাদের আনন্দিত হওয়ার আর তেমন কোনো কারণ নেই বলেই বোধ হয় এ ব্যাপারে একটু আনন্দিত হয়েছে। জনগণের মধ্যে বিভ্রান্তি ও কৌতূহল সৃষ্টি করার জন্য এ ধরনের কথা তারা বলছে।’ বিএনপির আরও অনেকে দল ছাড়তে পারেন—আওয়ামী লীগের নেতাদের এমন বক্তব্যের জবাবে দলের স্থায়ী কমিটির এই সদস্য বলেন, ‘যে যা ভাবে, তারা সেটাই বলতে পছন্দ করে। এটা যদি তাদের (আওয়ামী লীগ নেতাদের) স্বপ্ন হয়, আমি বলব দুঃস্বপ্ন। দুঃস্বপ্ন এই কারণে যে স্বাধীনতার ঘোষকের যে দল বিএনপি, মুক্তিযুদ্ধের পক্ষের আশ্রয়স্থল তো সেই দল।’ এ সময় আইনজীবী ফোরামের মহাসচিব এ এম মাহবুবউদ্দিন খোকন, সংগঠনের নেতা সানাউল্লাহ মিয়া, মাসুদ আহমেদ তালুকদার প্রমুখ উপস্থিত ছিলেন। মামলার কারণে সংগঠনের সভাপতি রফিকুল ইসলাম মিয়া যাননি।
