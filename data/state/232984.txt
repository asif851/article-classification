
কুমিল্লা সদর উপজেলার বানাশুয়া এলাকায় চট্টগ্রাম থেকে দিনাজপুরগামী মালবাহী একটি ট্রেনের তিনটি বগি লাইনচ্যুত হয়েছে। এতে চট্টগ্রামের সঙ্গে ঢাকা ও সিলেটের ট্রেন চলাচল বন্ধ হয়ে গেছে।
আজ শনিবার সকাল সাড়ে ১০টার দিকে গোমতী রেলসেতুর অদূরে ওই এলাকায় এ ঘটনা ঘটে।
কুমিল্লার স্টেশন মাস্টার মো. শফিকুর রহমান ভূঁইয়ার ভাষ্য, কুমিল্লা রেলস্টেশনে ঢাকা থেকে চট্টগ্রামগামী মহানগর প্রভাতী এক্সপ্রেস, লালমাই রেলস্টেশনে চট্টগ্রাম থেকে ময়মনসিংহগামী বিজয় এক্সপ্রেস ও লাকসাম জংশনে চট্টগ্রাম থেকে সিলেটগামী পাহাড়িকা এক্সপ্রেস ট্রেন আটকা পড়েছে।
শফিকুর রহমান ভূঁইয়া বলেন, আখাউড়া ও লাকসাম থেকে উদ্ধারকারী ট্রেন আসছে।
