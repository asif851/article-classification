
ব্যক্তিগত শত্রুতার জেরে গাড়িচালকের দুই পায়ে গুলি করার অভিযোগে রাজধানীর শেরেবাংলা নগর থানার উপপরিদর্শক (এসআই) আনোয়ার হোসেনকে গ্রেপ্তার করেছে পুলিশ। ওই গাড়িচালকের ভাই গতকাল বুধবার এসআই আনোয়ারের বিরুদ্ধে হত্যাচেষ্টার অভিযোগে ওই থানায় একটি মামলা করেছেন।ওই ঘটনায় দায়িত্বে অবহেলার অভিযোগে শেরেবাংলা নগর থানার ভারপ্রাপ্ত কর্মকর্তা (ওসি) আবদুল মোমিনকে প্রত্যাহার করা হয়েছে।অভিযোগ রয়েছে, গত রোববার রাতে গাড়িচালক শাহ আলমকে (২৬) মোহাম্মদপুর কৃষি মার্কেট এলাকা থেকে ধরে তালতলায় নিয়ে দুই পায়ে গুলি করেন এসআই আনোয়ার হোসেন। এরপর তাঁর কাছ থেকে অস্ত্র উদ্ধার দেখিয়ে থানায় মামলা করা হয়।জাতীয় অর্থোপেডিক হাসপাতাল ও পুনর্বাসন প্রতিষ্ঠানে (পঙ্গু হাসপাতাল) চিকিৎসাধীন শাহ আলম জানান, তাঁর স্ত্রী শান্তার সঙ্গে এসআই আনোয়ারের সম্পর্ক তৈরি হয়েছে। কেরানীগঞ্জের আরশিনগরে বাসা ভাড়া নিয়ে শান্তা ও আনোয়ার স্বামী-স্ত্রী পরিচয়ে থাকছেন। শাহ আলম কেরানীগঞ্জের আরশিনগরের গণ্যমান্য ব্যক্তিদের বিষয়টি জানিয়ে বিচার চান। এ নিয়ে সালিস-বৈঠকও হয়। এরপর এসআই আনোয়ার তাঁকে ধরে পায়ে গুলি করেন। এ বিষয়ে গতকাল বুধবার প্রথম আলোতে একটি প্রতিবেদন ছাপা হয়।পুলিশের তেজগাঁও বিভাগের উপকমিশনার বিপ্লব কুমার সরকার গতকাল প্রথম আলোকে বলেন, পুলিশ প্রাথমিক তথ্য নিয়ে দেখেছে শাহ আলমের সঙ্গে এসআই আনোয়ারের পূর্বপরিচয় রয়েছে এবং তাঁদের মধ্যে ব্যক্তিগত শত্রুতার তথ্যও মিলেছে। এরপর গতকাল শাহ আলমের ভাই গোলাম মোস্তফা এসআই আনোয়ারকে আসামি করে শেরেবাংলা নগর থানায় মামলা করলে তাৎক্ষণিকভাবে এসআই আনোয়ারকে গ্রেপ্তার করা হয়। একই সঙ্গে এ বিষয়ে দায়িত্বে অবহেলার জন্য থানার ওসিকেও প্রত্যাহার করা হয়েছে। গণেশ গোপাল বিশ্বাসকে ওই থানার ওসি করা হয়েছে।শেরেবাংলা নগর থানা থেকে জানানো হয়, মামলায় এসআই আনোয়ারের বিরুদ্ধে হত্যাচেষ্টা ও ইচ্ছে করে বিপজ্জনক অস্ত্র দিয়ে আঘাত করার অভিযোগ এনেছেন বাদী গোলাম মোস্তফা।
