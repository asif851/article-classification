
স্বাস্থ্যমন্ত্রী মোহাম্মদ নাসিম বলেছেন, ‘খেলা শুরু হয়ে গেছে, খেলা হবে নির্বাচনের মাঠে। মাঠ ছেড়ে পালাবেন না, তাহলে আমও যাবে ছালাও যাবে।’আজ বৃহস্পতিবার সিরাজগঞ্জে কেন্দ্রীয় শহীদ মিনার মুক্তির সোপান চত্বরে জেলা আওয়ামী লীগ আয়োজিত এক জনসভায় প্রধান বক্তা হিসেবে বিএনপির চেয়ারপারসন খালেদা জিয়াকে উদ্দেশ করে স্বাস্থ্যমন্ত্রী মোহাম্মদ নাসিম এ কথা বলেন।মোহাম্মদ নাসিম বলেছেন, তত্ত্বাবধায়ক সরকার মারা গেছে, তার কবর রচনা হয়েছে। এটা আর কোনো দিন ফিরে আসবে না। আওয়ামী লীগ আন্দোলনের চ্যাম্পিয়ন। আওয়ামী লীগকে আন্দোলনের ভয় দেখিয়ে লাভ নেই, আন্দোলন কীভাবে করতে হয় আওয়ামী লীগ জানে। নির্বাচন ভন্ডুল করতে বিএনপি তাদের দোসর জামায়াতকে নিয়ে আবারও মাঠে নামছে। ওরা ক্ষমতায় গেলে জাতীয় অস্তিত্ব বিপন্ন হবে, আবারও ২১ আগস্টের ভয়াবহ হত্যাযজ্ঞের পুনরাবৃত্তি ঘটবে।
জনসভায় স্থানীয় সরকার পল্লী উন্নয়ন ও সমবায়মন্ত্রী খন্দকার মোশাররফ হোসেন বলেছেন, আগামী নির্বাচনে আওয়ামী লীগকে আর ভোট ভিক্ষে চাইতে হবে না। বিএনপি আগামী জাতীয় সংসদ নির্বাচনে ভোট চাওয়ার নৈতিকতা হারিয়েছে।
জেলা আওয়ামী লীগের সভাপতি জেলা পরিষদের চেয়ারম্যান সাবেক মন্ত্রী আবদুল লতিফ বিশ্বাসের সভাপতিত্বে অন্যান্যের মধ্যে বক্তব্য দেন জেলা আওয়ামী লীগের ভারপ্রাপ্ত সাধারণ সম্পাদক স্থানীয় সাংসদ হাবিবে মিল্লাত, তানভীর ইমাম, ম ম আমজাদ হোসেন, হাসিবুর রহমান, সেলিনা বেগম, জেলা আওয়ামী লীগের নেতাদের মধ্যে আবু ইউসুফ, কে এম হোসেন আলী, বিমল কুমার দাস, মোস্তফা কামাল খান, হাজি ইসহাক আলী, উপজেলা চেয়ারম্যান রিয়াজ উদ্দিন প্রমুখ।
