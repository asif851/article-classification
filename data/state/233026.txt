
চাঁপাইনবাবগঞ্জে প্রথম আলোর নিজস্ব প্রতিবেদক ও চাঁপাইনবাবগঞ্জ প্রেসক্লাবের সদস্য আনোয়ার হোসেনসহ কয়েকজনের ওপর হামলার অভিযোগ পাওয়া গেছে।  আজ শুক্রবার দুপুর ১২টার দিকে চাঁপাইনবাবগঞ্জের নাচোল উপজেলায় স্থানীয় ব্যবসায়ী তরিকুল ইসলামের লোকজন এই হামলা চালিয়েছেন বলে অভিযোগে বলা হয়।
হামলায় আহত অন্যদের মধ্যে রয়েছেন স্থানীয় সাংবাদিক আবদুর রব নাহিদ, বন্ধুসভার সহসভাপতি আলীউজ্জামান কিরণ ও ক্ষুদ্র নৃগোষ্ঠীর এক নেতা।  আহত ব্যক্তিদের হাসপাতালে নেওয়া হচ্ছে।  স্থানীয় সূত্রের ভাষ্য, ভূমি দখল করে জলাবদ্ধতা সৃষ্টির একটি অভিযোগ পরিদর্শন করতে গেলে আনোয়ার হোসেনসহ অন্যদের ওপর একদল লোক লাঠিসোঁটা নিয়ে হামলা চালায়। হামলাকারীরা সাংবাদিকদের ক্যামেরা ভেঙে ফেলে। মোবাইল ফোন কেড়ে নেয়।
এর আগে আনোয়ার হোসেনসহ ২৪ জনের বিরুদ্ধে মিথ্যা মামলা করেন তরিকুল ইসলাম।
আরও পড়ুন:সাংবাদিক আনোয়ার হোসেনের বিরুদ্ধে মামলার নিন্দা
