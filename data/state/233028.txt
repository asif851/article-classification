
গত বছরের শুরুতে টানা অবরোধ-হরতালের মধ্যে রাজধানীর দারুস সালাম থানা এলাকায় নাশকতার ঘটনায় করা দুই মামলায় বিএনপির চেয়ারপারসন খালেদা জিয়াসহ ২৭ জনের বিরুদ্ধে আদালতে অভিযোগপত্র দিয়েছে পুলিশ। বাসে আগুন দেওয়ার ঘটনায় দারুস সালাম থানায় করা এ দুই মামলার অভিযোগপত্রে খালেদা জিয়াকে হুকুমের আসামি করা হয়েছে।এ নিয়ে নাশকতার ঘটনার আটটি মামলায় খালেদা জিয়ার বিরুদ্ধে অভিযোগপত্র দেওয়া হলো।দারুস সালাম থানার উপপরিদর্শক (এসআই) মো. শহীদুর রহমান ও ফারুকুল আলম গতকাল রোববার সন্ধ্যায় ঢাকার মুখ্য মহানগর হাকিম আদালতে অভিযোগপত্র দুটি জমা দেন।জানতে চাইলে আদালতে পুলিশের অপরাধ তথ্য ও প্রসিকিউশন বিভাগের জ্যেষ্ঠ সহকারী কমিশনার মিরাশ উদ্দিন এ দুটি অভিযোগপত্র দেওয়ার বিষয়টি নিশ্চিত করে প্রথম আলোকে বলেন, এর আগে চারটি মামলায় খালেদা জিয়াকে হুকুমের আসামি করে অভিযোগপত্র দেওয়া হয়েছে।এ নিয়ে গত বছর অবরোধ-হরতালের মধ্যে নাশকতার ঘটনায় করা মামলায় খালেদা জিয়াকে হুকুমের আসামি করে চলতি বছর মোট ছয়টি অভিযোগপত্র দেওয়া হলো। এর মধ্যে শাহ আলী থানার একটি, কাফরুল থানার একটি এবং গতকাল দুটিসহ দারুস সালাম থানার চারটি রয়েছে। গত বছরের ৬ ও ১৯ মে যাত্রাবাড়ী থানার দুটি মামলায় খালেদা জিয়াকে হুকুমের আসামি করে ৩৮ জনের বিরুদ্ধে অভিযোগপত্র দেওয়া হয়।আদালত সূত্র বলেছে, গত বছরের ৩ মার্চ গাবতলীতে পেট্রল ঢেলে যাত্রীবাহী বাসে অগ্নিসংযোগের ঘটনায় দারুস সালাম থানায় করা মামলায় এসআই শহীদুর রহমান অভিযোগপত্র দেন। এতে খালেদা জিয়াসহ ২৭ জনকে আসামি করা হয়েছে। ১৪ ফেব্রুয়ারি এস এ খালেকের মাঠের ভেতর গ্যারেজে রাখা একটি বাসে আগুন দেওয়ার ঘটনায় করা মামলায় অভিযোগপত্র দেন এসআই ফারুকুল আলম। এতে খালেদা জিয়াসহ ২৪ জনকে আসামি করা হয়েছে।আদালত সূত্র বলেছে, দুটি মামলার অভিযোগপত্রে খালেদা জিয়াসহ ২০ জনকে পলাতক দেখানো হয়েছে। অভিযোগপত্রে তদন্ত কর্মকর্তা পলাতক আসামিদের বিরুদ্ধে গ্রেপ্তারি পরোয়ানা জারির আবেদন করেছেন।খালেদা জিয়া ছাড়া অভিযোগপত্রভুক্ত উল্লেখযোগ্য আসামিরা হলেন বিএনপির নেতা আমানউল্লাহ আমান, সৈয়দা আশিফা আশরাফী, সুলতান সালাউদ্দিন, মারুফ কামাল খান, মীর সরাফত আলী, হাবিব উন নবী খান, সরোয়ার আলম ও মাসুম হাসান।খালেদা জিয়ার আইনজীবীরা বলেন, খালেদা জিয়ার বিরুদ্ধে দুর্নীতির অভিযোগে ছয়টি; হত্যা, বিস্ফোরক ও নাশকতার অভিযোগে চারটিসহ মানহানি, মুক্তিযুদ্ধের ইতিহাস বিকৃতি, রাষ্ট্রদ্রোহের অভিযোগ মিলিয়ে মোট ১৭টি মামলা রয়েছে। এর মধ্যে দুর্নীতি দমন কমিশনের (দুদক) করা জিয়া চ্যারিটেবল ও জিয়া অরফানেজ ট্রাস্ট-সংক্রান্ত দুর্নীতির দুই মামলায় সাক্ষ্য গ্রহণ চলছে। নাইকো ও গ্যাটকো দুর্নীতির মামলায় উচ্চ আদালতের স্থগিতাদেশ প্রত্যাহার হওয়ায় বিচারকাজ শুরু হয়েছে।
