
নারায়ণগঞ্জের আড়াইহাজারে শিশু সাদিয়া হত্যার দায়ে দুই আসামিকে ফাঁসির আদেশ দিয়েছেন আদালত। আজ সোমবার দুপুরে নারায়ণগঞ্জের অতিরিক্ত জেলা ও দায়রা জজ দ্বিতীয় আদালতের বিচারক ফৌজুল আজিম এ রায় ঘোষণা করেন।দণ্ডপ্রাপ্ত আসামিরা হলেন আড়াইহাজারের নাগরপাড়া এলাকার আবু হোসেন (২৩) ও নাছির মিয়া (৩০)। রায় ঘোষণার সময় আবু হোসেন উপস্থিত ছিলেন। তবে নাছির পলাতক আছেন।মামলার সংক্ষিপ্ত বিবরণে জানা যায়, ২০১০ সালের ১৭ আগস্ট আড়াইহাজারের নাগরপাড়া এলাকার ইয়াকুব আলীর আট বছরের শিশু সাদিয়াকে গলাটিপে হত্যা করা হয়। ওই ঘটনায় সাদিয়ার চাচা স্বপন বাদী হয়ে আবু হোসেন ও নাছির মিয়াকে আসামি করে মামলা করেন। আদালত নয়জনের সাক্ষ্যগ্রহণ শেষে এ রায় ঘোষণা করেন।
