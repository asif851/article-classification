
ব্রাহ্মণবাড়িয়ার কসবায় গতকাল শুক্রবার কসবা পুরান বাজারের ব্যবসায়ী প্রিয়লাল সাহার (২৮) ট্রেনে কাটা পড়া লাশ উদ্ধার করেছে রেলওয়ে থানার পুলিশ। মহাজনের ঋণের হাত থেকে রেহাই পেতে তিনি আত্মহত্যা করেছেন বলে নিহতের পরিবার অভিযোগ করেছে।পরিবার ও প্রতিবেশীদের সঙ্গে কথা বলে জানা গেছে, কসবা পৌর এলাকার সাহাপাড়া গ্রামের মৃত পল্লান সাহার ছেলে প্রিয়লালের পানের ব্যবসা ছিল। কিন্তু ব্যবসায় লোকসানের শিকার হয়ে বিপুল অঙ্কের টাকা ঋণ করেন। তিনি বিভিন্ন মহাজনের কাছ থেকে সুদে ঋণ নেন। গতকাল বেলা সাড়ে ১১টায় কসবার মন্দভাগ রেলস্টেশনে ঢাকাগামী উপকূল এক্সপ্রেস ট্রেনে তাঁর কাটা পড়া লাশ রেলওয়ে পুলিশ উদ্ধার করে।প্রিয়লালের মা মিনতি রানী সাহা জানান, তাঁর ছেলেকে মহাজনেরা সুদের জন্য তাড়া করে বেড়াতেন। বসতবাড়ি বিক্রি করে প্রিয়লাল বেশ কিছু টাকা পরিশোধও করেছিলেন। তার পরও উচ্চ সুদের কারণে ঋণ থেকে বাঁচতে পারেননি তাঁর ছেলে। তিনি জানান, সুদখোরদের তাগাদায় প্রিয়লাল দিশেহারা হয়ে পড়েন। আর কোনো উপায় না দেখে তাঁর ছেলে আত্মহত্যার পথ বেছে নিয়েছেন বলে মিনতি রানী অভিযোগ করেন।স্ত্রী পূর্ণিমা সাহা ছয় মাসের এক মেয়েকে নিয়ে স্বামী হারিয়ে এখন পাগলপ্রায়।আখাউড়া রেলওয়ে থানার সহকারী উপপরিদর্শক বোরহান উদ্দিন জানান, গতকাল বেলা ১১টার দিকে ট্রেন যাওয়ার পর রেললাইনে প্রিয়লালের টুকরো টুকরো হওয়া লাশ পড়ে থাকতে দেখা গেছে। পরিবারের কোনো অভিযোগ না থাকায় লাশ সৎকারের জন্য তাঁদের কাছে হস্তান্তর করা হয়েছে।
 
