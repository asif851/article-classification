
চাঁপাইনবাবগঞ্জের জোহরপুর সীমান্তের কাছে ভারতের চাঁদনীচক এলাকায় ভারতীয় সীমান্তরক্ষী বাহিনীর (বিএসএফ) গুলিতে বেনজির আলী (২২) নামের এক বাংলাদেশি নিহত হয়েছেন। আগের রাতে গুলিতে গুরুতর আহত হওয়ার পর গতকাল বুধবার সকালে তাঁর মৃত্যু হয়।চাঁপাইনবাবগঞ্জের ৯ বিজিবির অধিনায়ক লে. কর্নেল আহমেদ জুনায়েদ আলম খান এ তথ্য নিশ্চিত করে বলেন, মঙ্গলবার রাতে গরু আনার জন্য জোহরপুর সীমান্ত দিয়ে ভারতে যান বেনজির। সীমান্ত থেকে প্রায় দুই কিলোমিটার ভেতরে চাঁদনীচক এলাকায় বিএসএফের গুলিতে তিনি গুরুতর আহত হন। বেনজিরের সঙ্গে যাওয়া লোকেরা তাঁকে উদ্ধার করে দেশে ফিরে আসেন। গতকাল বুধবার সকালে তাঁর মৃত্যু হয়।বেনজির শিবগঞ্জ উপজেলার দুর্লভপুর ইউনিয়নের গাইপাড়া গ্রামের মো. ধুলুর ছেলে।৯ বিজিবির অধিনায়ক জুনায়েদ আলম বলেন, ওয়াহেদপুর সীমান্তে গতকাল বিকেলে অনুষ্ঠিত বিজিবি-বিএসএফ ব্যাটালিয়ন পর্যায়ের পতাকা বৈঠকে বিজিবির পক্ষ থেকে এ ঘটনার তীব্র প্রতিবাদ জানানো হয়। এ সময় দুঃখ প্রকাশ করে বিএসএফ দাবি করে, গরু চোরাচালানিদের আক্রমণের পরিপ্রেক্ষিতে বাধ্য হয়ে বিএসএফ গুলি চালিয়েছে।শিবগঞ্জ থানার উপপরিদর্শক (এসআই) মাসুদ রানা বলেন, গতকাল বেলা ১১টার দিকে বেনজিরের বাড়ি থেকে তাঁর লাশ ময়নাতদন্তের জন্য চাঁপাইনবাবগঞ্জ সদর হাসপাতালের মর্গে পাঠানো হয়েছে।
