
ঝালকাঠির কাঠালিয়া উপজেলার নবনির্বাচিত চেয়ারম্যান সিকদার মোহামঞ্চদ ফারুককে ফুলেল শুভেচ্ছা জানাতে গিয়ে এক কলেজশিক্ষক লাঞ্ছিত হয়েছেন বলে অভিযোগ পাওয়া গেছে। গতকাল মঙ্গলবার দুপুর সাড়ে ১২টার দিকে এ ঘটনা ঘটে। প্রত্যক্ষদর্শীরা জানান, দুপুরে কাঠালিয়া বাজারে নবনির্বাচিত চেয়ারম্যানের নির্বাচনী কার্যালয়ে বিভিন্ন শ্রেণী-পেশার মানুষ তাঁকে শুভেচ্ছা জানাতে আসেন। কাঠালিয়া মানিক মিয়া ডিগ্রি কলেজের শিক্ষক-কর্মচারীরা তাঁকে শুভেচ্ছা জানাতে এলে শিক্ষকদের মধ্যে দর্শন বিভাগের প্রভাষক তপন চন্দ্র হালদারকে দেখে খেপে যান নবনির্বাচিত চেয়ারম্যান। এ সময় তিনি তপন হালদারকে গালিগালাজ করে বলেন, ‘তুই নির্বাচনের দিন আমাকে আইন দেখিয়েছিস, এখন এসেছিস শুভেচ্ছা জানাতে?’ এই কথা বলে শিক্ষককে থাপড় মারা শুরু করেন ফারুক সিকদার। উপস্থিত অন্য শিক্ষকেরা তপনকে রক্ষা করে বাইরে নিয়ে আসেন। তপন হালদার বলেন, ‘নির্বাচনের দিন আমি উপজেলা সদরের আনলবুনিয়া সরকারি প্রাথমিক বিদ্যালয় কেন্দ্র প্রিসাইডিং কর্মকর্তার দায়িত্ব পালন করি। দায়িত্ব পালনের সময় আওয়ামী লীগ-সমর্থিত প্রার্থী ফারুক সিকদার লোকজন নিয়ে ভোটকেন্দ্রে প্রভাব বিস্তারের চেষ্টা করলে আমি তাঁকে নির্বাচনী বিধি মেনে চলার অনুরোধ করি। এতে তিনি ক্ষিপ্ত হয়ে আজ আমাকে লাঞ্ছিত করলেন। আমি কল্পনাও করিনি একজন নির্বাচিত চেয়ারম্যান এভাবে একজন শিক্ষককে অপমান করবেন। বিষয়টি নিয়ে আমি বাড়াবাড়ি করতে চাই না। তাহলে আমি এলাকায় থাকতে পারব না।’ মানিক মিয়া ডিগ্রি কলেজের অধ্যক্ষ মাহাতাব উদ্দিন বলেন, নিজেদের মধ্যে একটু-আধটু ভুল-বোঝাবুঝির ঘটনা ঘটেছে। বিষয়টি মীমাংসার চেষ্টা করা হচ্ছে। এটা নিয়ে লেখালেখি না করাই ভালো। নবনির্বাচিত চেয়ারম্যান ও উপজেলা আওয়ামী লীগের সভাপতি সিকদার মোহামঞ্চদ ফারুক মুঠোফোনে বলেন, ‘অনেক লোক ফুল দিতে এসেছেন। কারও সঙ্গে কোনো ঝামেলা হয়নি। শিক্ষক লাঞ্ছিত হওয়ার কোনো ঘটনা ঘটেনি।’ উপজেলা নির্বাহী কর্মকর্তা (ইউএনও) আবুল বাশার মুহামঞ্চদ আমিরউদ্দিন বলেন, ‘লোকজনের কাছে শিক্ষক লাঞ্ছিত হওয়ার ঘটনা শুনেছি, আমার কাছে কেউ অভিযোগ করেনি।’
