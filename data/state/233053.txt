
রাজধানীর রমনা থানায় দায়ের হওয়া একটি হত্যা মামলায় বিএনপির যুগ্ম মহাসচিব হাবিব-উন-নবী খান সোহেলকে গ্রেপ্তার দেখিয়ে রিমান্ডে নিয়েছে পুলিশ।আজ মঙ্গলবার ঢাকার মহানগর হাকিম আবদুল্লাহ আল মাসুদের আদালতে সোহেলকে হাজির করে পুলিশ। প্রাইভেট কারচালক আবুল কালাম হত্যা মামলায় তাঁকে ১০ দিনের রিমান্ডে নেওয়ার আবেদন জানানো হয়। শুনানি শেষে সোহেলের এক দিনের রিমান্ড মঞ্জুর করেন আদালত।আদালতে সোহেলের পক্ষে জামিনের আবেদন করা হয়। আদালত শুনানি নিয়ে এ আবেদন নামঞ্জুর করেন।মামলার নথি থেকে জানা যায়, ২০১৫ সালের ৯ জানুয়ারি অবরোধ চলকালে রমনা থানা এলাকায় একটি প্রাইভেট কারে পেট্রলবোমা ছোড়া হয়। এতে চালক আবুল কালাম দগ্ধ হন। চিকিৎসাধীন অবস্থায় তাঁর মৃত্যু হয়। এ ঘটনায় রমনা থানায় মামলা করে পুলিশ। রিমান্ডের আবেদনে বলা হয়, ওই ঘটনায় সোহেলের সংশ্লিষ্টতা পাওয়া গেছে।
গতকাল সোমবার কেরানীগঞ্জে ঢাকা কেন্দ্রীয় কারাগার থেকে মুক্তি পেয়েছিলেন সোহেল। কিন্তু তাঁকে কারাফটক থেকে গোয়েন্দা পুলিশের একটি দল নিয়ে যায় বলে অভিযোগ করে বিএনপি। আজ সোহেলকে গ্রেপ্তার দেখিয়ে রিমান্ডে নিল পুলিশ।
