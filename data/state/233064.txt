
কিশোরগঞ্জের ইটনা উপজেলায় এক ইউনিয়ন পরিষদের (ইউপি) চেয়ারম্যানের বাড়ি থেকে সর্দারসহ পাঁচজন আন্তজেলা ডাকাতকে গ্রেপ্তার করেছে পুলিশ। তাদের একজনের নামে নয়টি ডাকাতি মামলার গ্রেপ্তারি পরোয়ানা রয়েছে।ইটনা থানার ওসি আবদুস সালাম ও সুনামগঞ্জের শাল্লা থানার ওসি আনিসুর রহমান জানান, গোপন সূত্রে খবর পেয়ে পুলিশ গত শনিবার দিবাগত রাতে ইটনার এলংজুরি ইউপির চেয়ারম্যান আবদুল কুদ্দুসের বাড়িতে অভিযান চালায়। অভিযানের সময় শাল্লার কামারগাঁও গ্রামের ডাকাতসর্দার জিয়াউল হক (৩৫), সাজিজুল (২৮), আয়াত আলী (৩৬), তোফায়েল (১৮) ও দিরাই উপজেলার গোলাপকে (৩৫) গ্রেপ্তার করা হয়। তাঁরা চেয়ারম্যানের বাড়িতে আত্মগোপন করে ছিলেন বলে দাবি পুলিশের।গ্রেপ্তার ব্যক্তিদের মধ্যে জিয়াউলের নামে নয়টি, আয়াত আলীর নামে তিনটি, সাজিজুলের নামে দুটি ও তোফায়েলের নামে একটি ডাকাতি মামলার পরোয়ানা রয়েছে।ইউপি চেয়ারম্যান আবদুল কুদ্দুস ইটনা উপজেলা আওয়ামী লীগের ত্রাণ ও সমাজকল্যাণবিষয়ক সম্পাদক বলে জানিয়েছেন উপজেলা আওয়ামী লীগের সাধারণ সম্পাদক খলিলুর রহমান।
