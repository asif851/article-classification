
জাতীয় সংসদের স্পিকার শিরীন শারমিন চৌধুরী বলেছেন, ‘প্রধানমন্ত্রী ও তাঁর ছেলে পীরগঞ্জকে ভালোবাসেন। আমি সংসদ সদস্য হওয়ার পর পীরগঞ্জের মানুষের প্রতি সে ভালোবাসার কমতি হবে না। এলাকার উন্নয়ন অব্যাহত থাকবে। পীরগঞ্জের মানুষের জন্য আমার দরজা সব সময় খোলা থাকবে।’
আজ রোববার বেলা একটার দিকে জাতীয় সংসদের রংপুর-৬ (পীরগঞ্জ) আসনে মনোনয়নপত্র জমা দিতে গিয়ে শিরীন শারমিন চৌধুরী এ কথা বলেন। তিনি উপনির্বাচনে এ আসনে আওয়ামী লীগের প্রার্থী হয়েছেন। প্রধানমন্ত্রী শেখ হাসিনা আসনটি ছেড়ে দেওয়ায় তা শূন্য হয়।
দলীয় নেতা-কর্মীদের নিয়ে সহকারী রিটার্নিং কর্মকর্তা ও উপজেলা নির্বাহী কর্মকর্তার (ইউএনও) কাছে মনোনয়নপত্র জমা দেন শিরীন শারমিন চৌধুরী। উপস্থিত জনতার উদ্দেশে তিনি বলেন, ‘প্রধানমন্ত্রীর ছেলে সজীব ওয়াজেদ জয়ের বোন হয়ে পীরগঞ্জবাসীর সুখে-দুঃখে পাশে থাকতে চাই।’
আগামী ২০ ফেব্রুয়ারি অনুষ্ঠিতব্য উপনির্বাচনে শিরীন শারমিনের বিপক্ষে এ আসন থেকে কোনো দল প্রার্থী দেয়নি।
ঘটনার সত্যতা নিশ্চিত করে সহকারী রিটার্নিং কর্মকর্তা ও ইউএনও এ টি এম জিয়াউল হক বলেন, ‘একক প্রার্থী হওয়ায় শিরীন শারমিন চৌধুরী বিনা প্রতিদ্বন্দ্বিতায় সংসদ সদস্য নির্বাচিত হতে যাচ্ছেন।’
রিটার্নিং কর্মকর্তা ও জেলা প্রশাসক ফরিদ আহাম্মদ বলেন, ‘মনোনয়নপত্র জমা দেওয়ার শেষ দিন আগামীকাল সোমবার। একক প্রার্থী হিসেবে রংপুর-৬ আসনের উপনির্বাচনে  শিরীন শারমিন চৌধুরীকে বিনা প্রতিদ্বন্দ্বিতায় সংসদ সদস্য নির্বাচিত হওয়ার ঘোষণা দেওয়া হবে।’    
স্পিকার মো. আবদুল হামিদ রাষ্ট্রপতি হিসেবে শপথ নেওয়ার পর সংরক্ষিত নারী আসনের সাংসদ শিরীন শারমিন চৌধুরী নবম জাতীয় সংসদের স্পিকার নিযুক্ত হন।
৫ জানুয়ারির নির্বাচনে শেখ হাসিনা শ্বশুরবাড়ির এলাকা রংপুর-৬ আসনে এক লাখ ৪৮ হাজার ৫৯৯ ভোট পেয়ে সাংসদ নির্বাচিত হন। তাঁর নিকটতম প্রতিদ্বন্দ্বী জাতীয় পার্টির নুর আলম যাদু পান চার হাজার ৯৫৯ ভোট। একই সঙ্গে শেখ হাসিনা গোপালগঞ্জ-৩ আসন থেকেও সাংসদ নির্বাচিত হন। এরপর তিনি গোপালগঞ্জের আসনটি রেখে নিজের রংপুরের আসনটি ছেড়ে দিলে নির্বাচন কমিশন ৮ জানুয়ারি আসনটি শূন্য ঘোষণা করে গেজেট প্রকাশ করে।
