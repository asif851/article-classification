
মেঘনা নদীতে মাছ ধরতে গিয়ে বিভিন্ন সময়ে মারা যাওয়া লক্ষ্মীপুরের রামগতি উপজেলার ৩৫ জন জেলের পরিবারকে পুনর্বাসনের জন্য ৫০ হাজার টাকা করে দেওয়া হয়েছে। জেলেদের নিবন্ধন ও পরিচয়পত্র প্রদান প্রকল্পের আওতায় এসব পরিবারকে এই অর্থ সহায়তা দেওয়া হয়।মৎস্য বিভাগের উদ্যোগে গতকাল মঙ্গলবার উপজেলা পরিষদ মিলনায়তনে আয়োজিত এক অনুষ্ঠানে জেলে পরিবারগুলোর মধ্যে অর্থ সহায়তার চেক বিতরণ করা হয়। এতে প্রধান অতিথি ছিলেন সাংসদ আবদুল্লাহ আল মামুন। সভাপতিত্ব করেন উপজেলা নির্বাহী কর্মকর্তা সভাপতি মো. দেলোয়ার হোসেন। উপস্থিত ছিলেন উপজেলা পরিষদের চেয়ারম্যান আবদুল ওয়াহেদ, জেলেদের নিবন্ধন ও পরিচয়পত্র প্রদান প্রকল্পের সহকারী পরিচালক মো. কামরুল হাসান, মো. মোস্তফা কামাল। বিভিন্ন ইউনিয়ন পরিষদের চেয়ারম্যান ও মৎস্যজীবীদের বিভিন্ন সংগঠনের প্রতিনিধিরাও এ সময় উপস্থিত ছিলেন।মৎস্য কর্মকর্তা মোহাম্মদ জাকির হোসেন জানান, মাছ ধরতে গিয়ে ঘূর্ণিঝড়, জলোচ্ছ্বাস ও জলদস্যুদের হামলাসহ বিভিন্ন দুর্ঘটনায় নিহত জেলেদের পরিবারকে পুনর্বাসনের জন্য মৎস্য বিভাগ এককালীন অর্থ সহায়তা দেয়। জেলেদের নিবন্ধন ও পরিচয়পত্র প্রদান প্রকল্পের আওতায় ২০১২ সাল থেকে এ অর্থ সহায়তা দেওয়া হচ্ছে। এ প্রকল্পের আওতায় এ বছর উপকূলীয় ১৬টি জেলায় ১৬৪ জন জেলের পরিবারকে এককালীন ৫০ হাজার টাকা করে অর্থ সহায়তা দেওয়া হচ্ছে। রামগতিতে এ বছর ৩৫ জন জেলের পরিবার এ সহায়তা পেয়েছে।
