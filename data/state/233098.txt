
কিশোরগঞ্জের হোসেনপুর উপজেলার চরপুমদী সরকারি প্রাথমিক বিদ্যালয়ের জমি দখল করে দেয়াল নির্মাণের অভিযোগ উঠেছে আওয়ামী ওলামা লীগের কেন্দ্রীয় একজন নেতার বিরুদ্ধে। এর আগে তিনি লোকজন নিয়ে দুটি গাছ কাটেন।বিদ্যালয়ের শিক্ষক ও এলাকার কয়েকজন বাসিন্দা জানান, পুমদী ইউনিয়নের চরপুমদী সরকারি প্রাথমিক বিদ্যালয়ের পাশেই থাকেন ওলামা লীগের কেন্দ্রীয় কমিটির যুগ্ম সম্পাদক মাওলানা সাইফুল ইসলাম ভূঞা ও তাঁর ভাই মাহবুবুর রহমান ভূঞা। ৭ ডিসেম্বর সাইফুল লোকজন নিয়ে বিদ্যালয়ের জায়গার একটি প্রাচীন রেইনট্রি ও একটি মেহগনিগাছ কেটে বিক্রি করে দেন। পরে সেখানে দোকানপাট নির্মাণের জন্য দেয়াল নির্মাণ করেন।এ ঘটনায় ক্ষুব্ধ এলাকাবাসী হোসেনপুর উপজেলা নির্বাহী কর্মকর্তা (ইউএনও) মো. আবুল কালাম আজাদের কাছে লিখিত অভিযোগ দেন। ইউএনও বিষয়টি তদন্তের নির্দেশ দেন। কিন্তু সাইফুল কাজ বন্ধ না করে দোকান ঘর নির্মাণের কাজ করে যাচ্ছেন।নির্মাণকাজ বন্ধ করে বিদ্যালয়ের জমি উদ্ধারের দাবি জানিয়েছেন চরপুমদী সরকারি প্রাথমিক বিদ্যালয়ের সাবেক প্রধান শিক্ষক আবদুল মান্নান ভূঞা ও পুমদি ইউনিয়ন পরিষদের সদস্য গিয়াস উদ্দীন।বিদ্যালয়ের প্রধান শিক্ষক কামরুন্নাহার বলেন, ‘গাছ দুটি বিদ্যালয়ের মালিকানাধীন জায়গায়। অন্যায়ভাবে তা কেটে মার্কেট নির্মাণ করা হচ্ছে।’অভিযোগের ব্যাপারে সাইফুল ইসলাম ভূঞা বলেন, ‘আমার নিজের জমিতে মার্কেট নির্মাণ করছি। আমার বিরুদ্ধে স্বার্থান্বেষী মহল লেগেছে।’ইউএনও আবুল কালাম আজাদ জানান, এলাকাবাসীর অভিযোগ পেয়ে পুমদী ইউনিয়ন সহকারী ভূমি কর্মকর্তা শেলিনা বেগমকে বিষয়টি তদন্ত করে প্রতিবেদন দাখিল করতে বলা হয়েছে। প্রতিবেদন পাওয়ার পর ব্যবস্থা নেওয়া হবে।অন্যদিকে বিদ্যালয়ের জমি দখলের ব্যাপারে উপজেলা প্রাথমিক শিক্ষা কর্মকর্তাকে প্রতিবেদন দেওয়ার নির্দেশ দিয়েছেন জেলা প্রাথমিক শিক্ষা কর্মকর্তা মো. গোলাম মাওলা। তিনিও প্রতিবেদন পাওয়ার পর ব্যবস্থা নেওয়া হবে বলে জানিয়েছেন।
