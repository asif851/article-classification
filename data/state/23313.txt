
মোবাইল নম্বর না বদলিয়েই সুবিধামতো অপারেটরের গ্রাহক হওয়া যাবে। এ সেবার নাম মোবাইল নম্বর পোর্টেবিলিটি বা এমএনপি। দেশে প্রথমবারের মতো সেবাটি চালুর নির্দেশনা জারি করেছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। গতকাল বৃহস্পতিবার বিটিআরসির সিস্টেমস অ্যান্ড সার্ভিসেস বিভাগের পরিচালক রাকিবুল হাসান স্বাক্ষরিত ১১ পৃষ্ঠার এ নির্দেশনা দেওয়া হয়। নির্দেশনা অনুযায়ী, মোবাইল অপারেটর কোম্পানিগুলো আগামী তিন মাসের মধ্যে এ ব্যাপারে প্রস্তুতি নেবে। তবে প্রক্রিয়া শুরু করবে সাত মাস পর থেকে। বর্তমানে নম্বর না বদলিয়ে এক মোবাইল অপারেটর থেকে অন্য অপারেটরে স্থানান্তরের সুযোগ নেই গ্রাহকদের। বিটিআরসির কর্মকর্তাদের মতে, এ সুযোগ না থাকায় ভালো নেটওয়ার্ক, গ্রাহকসেবা ও সুলভ মূল্যের টেলিযোগাযোগসেবা থেকে বঞ্চিত থাকছেন গ্রাহকেরা। এমএনপি চালু হলে গ্রাহক ধরে রাখার জন্য কোম্পানিগুলোর মধ্যে নতুন করে প্রতিযোগিতা তৈরি হবে বলে মনে করছে বিটিআরসি। নির্দেশনায় বলা হয়েছে, এমএনপি সুবিধা পেতে গ্রাহকদের একটি নির্দিষ্ট পরিমাণ অর্থ দিয়ে অন্য অপারেটরে যেতে হবে।
