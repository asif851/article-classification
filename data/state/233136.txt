
কক্সবাজারের মহেশখালী উপজেলায় এক ব্যক্তিকে অপহরণের পর কুপিয়ে হত্যার অভিযোগ উঠেছে। আজ বুধবার সকাল ১০টায় মিয়াজিরপাড়া বড় কবরস্থানের পশ্চিম পাশ থেকে পুলিশ ওই ব্যক্তির লাশ উদ্ধার করে। চার লাখ টাকা ছিনতাইয়ের উদ্দেশ্যে তাঁকে হত্যা করা হয়েছে বলে ধারণা করা হচ্ছে। 
নিহত ব্যক্তির নাম নজির আহমদ (৬০)। তাঁর বাড়ি উপজেলার মাতারবাড়ি ইউনিয়নের সাতঘরপাড়ায়।
মহেশখালীর মাতারবাড়ী পুলিশ ফাঁড়ির দায়িত্বরত উপপরিদর্শক (এসআই) শাওন দাশ বলেন, নজির আহমদের মাথা, মুখ, গলাসহ দেহের বিভিন্ন স্থানে ধারালো অস্ত্রের আঘাতের চিহ্ন রয়েছে। তিনি প্রতিদিনের মতো গতকাল মঙ্গলবার রাতে মগডেইল, বাংলাবাজার ও পুরানবাজারে বিভিন্ন ব্যবসায়ীর কাছ থেকে মালামালের চালানের টাকা তুলে নিজ বাড়িতে ফেরার পথে দুর্বৃত্তরা তাঁকে কুপিয়ে হত্যা করেছে বলে প্রাথমিকভাবে ধারণা করা হচ্ছে। মাতারবাড়ি ইউনিয়ন পরিষদের সাবেক চেয়ারম্যান নুরুল ইসলাম বলেন, ‘টানা ১২ বছর ধরে নজির মাঝি আমার মালিকানাধীন এমবি প্রিয়ম নামের সার্ভিস বোট নিয়ে চট্টগ্রাম থেকে মাতারবাড়ি ইউনিয়নের বিভিন্ন ব্যবসায়ীর মালামাল নিয়ে আসেন। পরে ব্যবসায়ীদের মালামাল বুঝিয়ে দিয়ে চালানের টাকা আবার চট্টগ্রামে নিয়ে যান। গতকাল রাতে মগডেইল, বাংলাবাজার ও পুরানবাজার থেকে ব্যবসায়ীদের কাছ থেকে চালানের প্রায় চার লাখ টাকা তুলে বাড়িতে ফেরার পথে দুর্বৃত্তরা তাঁকে হত্যা করেছে বলে মনে হচ্ছে।’  স্থানীয় মাতারবাড়ি ইউপি সদস্য জাহেদুল ইসলাম বলেন, রাত ১২টার দিকে নজির মাঝির নিখোঁজের খবর পেয়ে তাঁর সন্ধানে গ্রাম পুলিশ নিয়ে বিভিন্ন স্থানে খোঁজখবর নেওয়া হয়। তাঁর নিখোঁজের খবর জানিয়ে সাইরার ডেইল মসজিদে মাইকিং করা হয়। এরপরও তাঁর কোনো সন্ধান পাওয়া যায়নি। পরে সকাল আটটার দিকে মিয়াজিরপাড়া এতিমখানার এক ছাত্র কবরস্থানের কাছে নজিরের লাশ দেখে তাঁর আত্মীয়স্বজনকে খবর দেন। মহেশখালী থানার ভারপ্রাপ্ত কর্মকর্তা (ওসি) বাবুল চন্দ্র বণিক বলেন, লাশ উদ্ধার করে ময়নাতদন্তের জন্য কক্সবাজার সদর হাসপাতালে পাঠানো হয়েছে। এ ঘটনার পেছনে কারা জড়িত, তা বের করার চেষ্টা চলছে।
