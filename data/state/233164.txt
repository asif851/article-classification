
সাতক্ষীরার তালা উপজেলার কুমিরা ইউনিয়ন পরিষদের (ইউপি) একটি কেন্দ্র দখলের চেষ্টা চালানোর সময় পুলিশের গুলিতে দুজন আহত হয়েছেন। এ ঘটনায় ওই দুজনসহ চারজনকে আটক করা হয়েছে। ওই কেন্দ্রসহ মোট পাঁচটি কেন্দ্রে ভোট স্থগিত করা হয়েছে।
গতকাল সোমবার দিবাগত রাত সাড়ে তিনটা ও আজ মঙ্গলবার সকালে দখলের চেষ্টা ও ব্যালট পেপারে সিল মারার অভিযোগে পাঁচটি কেন্দ্রে ভোট স্থগিত করা হয়।
গুলিতে আহত দুজন হলেন রুহুল কুদ্দুস ও রুহুল আমিন। তাঁরা সাতক্ষীরা সদর হাসপাতালে চিকিৎসাধীন। আটক বাকি দুজনের পরিচয় জানা যায়নি।
নাম প্রকাশ না করে পুলিশের একটি সূত্র জানায়, রাতে কয়েকজনের একটি দল কুমিরা ইউপির ভাগবা কেন্দ্র দখলের চেষ্টা চালায়। তারা ব্যালট পেপারে সিল মারার চেষ্টা করে। পুলিশ বাধা দিলে দুর্বৃত্তরা বিস্ফোরক দ্রব্য ছোড়ে। এ সময় পুলিশ গুলি ছুড়লে দুজন আহত হয়। ওই দুজনসহ ঘটনাস্থল থেকে চারজনকে আটক করা হয়। ভাগবা কেন্দ্রের ভোট স্থগিত করা হয়েছে।
প্রায় একই সময় ওই ইউনিয়নের অভয়তলা, দাঁতপুর কেন্দ্র দখল ও ব্যালট পেপারে সিল মারার চেষ্টা চলে। এসব কেন্দ্রের ভোট স্থগিত করা হয়েছে।
আজ সকালে কেন্দ্র দখল ও ব্যালট পেপারে সিল মারার চেষ্টা করার সময় দেওহাটা উপজেলার খেজুরবাড়িয়া ও কলারোয়া উপজেলার কুশুডাঙা ইউনিয়নের কলাটুপি কেন্দ্রে পুলিশ বাধা দেয়। পরে এসব কেন্দ্রের ভোট স্থগিত করা হয়।
তালা উপজেলার নির্বাহী কর্মকর্তা (ইউএনও) মাহবুবুর রহমান পাঁচটি কেন্দ্রে ভোট স্থগিত করা হয়েছে বলে জানিয়েছেন।
