
বরিশাল-৫ (সদর) আসনের উপনির্বাচনে আজ রোববার মনোনয়নপত্র দাখিলের শেষ দিনে সাবেক সাংসদ শওকত হোসেন হিরণের স্ত্রী জেবুন্নেসা আফরোজসহ তিনজন প্রার্থী মনোনয়নপত্র দাখিল করেছেন।অপর প্রার্থীরা হলেন সৈয়দ মোয়াজ্জেম হোসেন (স্বতন্ত্র) এবং বাংলাদেশ ন্যাশনালিস্ট ফন্ট (বিএনএফ) বরিশাল মহানগর সভাপতি সাইফুল ইসলাম। আঞ্চলিক নির্বাচন কর্মকর্তার কার্যালয়ের সহকারী রিটার্নিং কর্মকর্তা দুলাল তালুকদার প্রথম আলোকে বলেন, বরিশাল-৫ সদর আসনের উপনির্বাচনে মোট তিনজন প্রার্থী মনোনয়নপত্র জমা দিয়েছেন।১৪ মে মনোনয়ন যাচাই-বাছাই হবে। ২১ মে প্রার্থিতা প্রত্যাহারের শেষ দিন। এ আসনে তিন লাখ ৪২ হাজার ২২৮ জন ভোটার ১২ জুন নির্বাচনের দিন ভোট প্রদান করবেন।
আজ সকাল ১০টার দিকে প্রথমে মনোনয়নপত্র দাখিল করেন সৈয়দ মোয়াজ্জেম হোসেনের পক্ষে তাঁর দুজন প্রতিনিধি। বেলা পৌনে একটার দিকে জেবুন্নেসা আফরোজের পক্ষে মনোনয়নপত্র জমা দেন জেলা আওয়ামী লীগের সভাপতি ও সাংসদ আবুল হাসানাত আবদুল্লাহ, জেলা আওয়ামী লীগের সাধারণ সম্পাদক সাংসদ তালুকদার মো. ইউনুস, কেন্দ্রীয়  স্বেচ্ছাসেবক লীগের সাধারণ সম্পাদক সাংসদ পংকজ দেবনাথ, মহানগর আওয়ামী লীগের সাধারণ সম্পাদক আফজালুল করীম প্রমুখ।
আওয়ামী লীগের পক্ষে মনোনয়নপত্র জমা দেওয়ার আগে নগরের সোহেল চত্বরে অনুষ্ঠিত হয় কর্মিসভা। সেখানে প্রধান অতিথি ছিলেন শিল্পমন্ত্রী ও আওয়ামী লীগের উপদেষ্টা পরিষদের সদস্য আমির হোসেন আমু বলেন, জেবুন্নেসা আফরোজ নিজে মনোনয়ন চাননি। তাঁর মনোনয়ন চেয়েছেন বরিশাল মহানগরের ৩০টি ওয়ার্ড ও ১০টি ইউনিয়ন আওয়ামী লীগের নেতারা। তাঁদের দাবি পূরণ করছেন প্রধানমন্ত্রী শেখ হাসিনা। তাই প্রধানমন্ত্রীর সিদ্ধান্তের প্রতি শ্রদ্ধা জানাতে জেবুন্নেসা আফরোজকে ঐক্যবদ্ধভাবে বিজয়ী করতে হবে। আবুল হাসানাত আবদুল্লাহসহ অপর নেতারাও কর্মিসভায় একই কথা বলেন।
