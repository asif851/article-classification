
মুন্সিগঞ্জের ছয়টি উপজেলার ৯৮৭টি প্রাথমিক ও মাধ্যমিক বিদ্যালয়ের শিক্ষার্থীদের মধ্যে গাছের চারা বিতরণ করা হয়েছে। জেলা প্রশাসনের আয়োজনে ও শিক্ষার্থীদের আর্থিক সহায়তায় একযোগে গাছের চারা বিতরণ কার্যক্রমের উদ্বোধন করেন শিক্ষামন্ত্রী নুরুল ইসলাম নাহিদ।জেলা প্রশাসন সূত্র জানায়, ১৫ আগস্ট জাতীয় শোক দিবস সামনে রেখে ৯৮৭ শিক্ষাপ্রতিষ্ঠানের প্রায় তিন লাখ শিক্ষার্থীর মধ্যে ছয় লাখ চারা বিতরণ করা হয়। বেলা সাড়ে ১১টায় জেলা শিল্পকলা একাডেমি মিলনায়তনে গাছের চারা বিতরণ অনুষ্ঠানে বিভিন্ন বিদ্যালয়ের শিক্ষক ও শিক্ষার্থী এবং রাজনৈতিক নেতারা উপস্থিত ছিলেন। শিক্ষামন্ত্রীর উদ্বোধনের পর জেলার বিভিন্ন শিক্ষাপ্রতিষ্ঠানের শিক্ষকেরা শিক্ষার্থীদের মধ্যে গাছের চারা বিতরণ করেন।অনুষ্ঠানের প্রধান অতিথি শিক্ষামন্ত্রী বলেন, ‘বিতরণকৃত ছয় লাখ গাছ যত্নœসহকারে বড় করে তুললে দেশের পরিবেশের অনেক উপকারে আসবে। এসব গাছ আমাদের অক্সিজেন দেবে। বিনিময়ে আমাদের ত্যাগ করা দূষিত নিশ্বাস গ্রহণ করে পরিবেশের ভারসাম্য তৈরি করবে গাছ।’জেলা প্রশাসক মো. সাইফুল হাসানের সভাপতিত্বে অনুষ্ঠানে অন্যদের মধ্যে বক্তব্য দেন মুন্সিগঞ্জ-১ আসনের সাংসদ মৃণাল কান্তি দাস, মুন্সিগঞ্জ-২ আসনের সাংসদ সাগুফতা ইয়াসমিন, শিক্ষাসচিব মো. সোহরাব হোসেন, পরিবেশ ও বন মন্ত্রণালয়ের সচিব কামাল উদ্দিন আহমেদ, ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক, পরিবেশ অধিদপ্তরের মহাপরিচালকরইছউল আলম মণ্ডল, পুলিশ সুপার মোহাম্মদ জায়েদুল আলম, অতিরিক্ত জেলা প্রশাসক (সার্বিক) মো. হারুন-অর রশীদ ও কৃষি সম্প্রসারণ অধিদপ্তরের উপপরিচালক হুমায়ুন কবীর।প্রত্যেক শিক্ষার্থীকে একটি ফলদ ও একটি বনজ মোট দুটি করে চারা দেওয়া হয়। বিভিন্ন বিদ্যালয়ের শিক্ষার্থীরা বিদ্যালয় থেকে গাছ নিয়ে বাড়ি যাওয়ার সময় কথা হয় তাদের সঙ্গে। মুন্সিগঞ্জ বহুমুখী উচ্চবিদ্যালয়ের দশম শ্রেণির শিক্ষার্থী ফারুকুল ইসলাম বলে, ‘গাছ বিতরণের এ কর্মসূচির সঙ্গে আমরা সম্পৃক্ত থাকতে পেরে ভালো লাগছে। এ জন্য আমাদের বিদ্যালয়ের প্রত্যেক শিক্ষার্থীকে ৩০ টাকা করে দিতে হয়েছে।’এর আগে বেলা ১১টায় শিক্ষামন্ত্রী নুরুল ইসলাম নাহিদ মুন্সিগঞ্জ শহরের মধ্য কোটগাঁও এলাকায় মুন্সিগঞ্জ উচ্চ বালিকা বিদ্যালয়ের শেখ রাসেল ডিজিটাল কম্পিউটার ল্যাব উদ্বোধন করেন।এ সময় বিদ্যালয়ের ব্যবস্থাপনা কমিটির সভাপতি মো. ইনামুল ইসলামের সভাপতিত্বে অনুষ্ঠানে জেলা পরিষদের প্রশাসক ও জেলা আওয়ামী লীগের সভাপতি মো. মহিউদ্দিন, সাংসদ মৃণাল কান্তি দাস ও সাগুফতা ইয়াসমিন, বিদ্যালয়ের প্রধান শিক্ষক আক্তার হোসেন প্রমুখ উপস্থিত ছিলেন।
