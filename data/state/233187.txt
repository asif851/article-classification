
‘বাংলা ভাই কে ছিল, জঙ্গি ছিল, না বিএনপির কর্মী ছিল, না রাজনৈতিক কোনো নেতা ছিল—মির্জা ফখরুল সাহেব ব্যাখ্যা করুক।’ বিএনপির ভারপ্রাপ্ত মহাসচিব মির্জা ফখরুল ইসলামের কাছে এমন প্রশ্ন রেখেছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ।আজ রোববার সকালে কুষ্টিয়া শহরের পিটিআই সড়কে নিজ বাড়ির সামনে বেসরকারি একটি সংস্থার বিশুদ্ধ খাবার পানি সরবরাহ প্রকল্প ‘প্রবাহ’-এর উদ্বোধন শেষে হানিফ সাংবাদিকদের এসব কথা বলেন। তিনি ওই অনুষ্ঠানের প্রধান অতিথি ছিলেন।হানিফ প্রশ্ন করেন, ‘পাকিস্তানের জঙ্গি, ভারতের জঙ্গি, জিনদার আলী খান, মাওলানা তাইজ উদ্দীনের সঙ্গে হাওয়া ভবনে বসে বৈঠক করেছিল কে? মাফিয়া ডন দাউদ ইব্রাহীমের সঙ্গে দুবাইয়ে বৈঠক করা তাঁর (তারেক) ছবি পত্রিকায় এসেছিল। এগুলো কি মির্জা ফখরুল সাহেব অস্বীকার করবেন?’
মাহবুব উল আলম হানিফ অভিযোগ করে বলেন, ২০০১ সালে বিএনপি ক্ষমতায় আসার পর বাংলা ভাই প্রকাশ্যে সশস্ত্র অবস্থায় মোটরসাইকেল নিয়ে রাজপথে পুলিশ নিরাপত্তায় মহড়া দিয়েছিল।
আওয়ামী লীগের এই নেতা বলেন, বিএনপি সরকারের সময় সংসদে যখন জঙ্গিবাদের বিরুদ্ধে কথা বলা হয়েছিল, তখন বিএনপির নেত্রী খালেদা জিয়া, বিএনপি সরকারের মন্ত্রী মতিউর রহমান নিজামী বলেছিলেন, ‘বাংলা ভাই’ বলে কিছু নাই, এটা মিডিয়ার সৃষ্টি। পরে যখন তাঁদের ধরা হলো তাঁরা (খালেদা-নিজামী) তখন চুপসে গেলেন। এখন আবার কোন লজ্জায় এটাকে ঢাকার চেষ্টা করছেন।
হানিফ বলেন, ‘মির্জা ফখরুল সাহেবরা যতই শাক দিয়ে মাছ ঢাকার চেষ্টা করুক, বিএনপি রাষ্ট্রক্ষমতায় থাকা অবস্থায় এই বাংলাদেশকে জঙ্গিবাদের চারণভূমি বানিয়েছিল। হাওয়া ভবনে বসে তারেক রহমান এই জঙ্গিবাদী নেতাদের নিয়ে বিভিন্ন সময় দফায় দফায় বৈঠক করেছিলেন, সেটা বাংলাদেশের মানুষ জানে।’
এ সময় জেলা আওয়ামী লীগের ভারপ্রাপ্ত সভাপতি রবিউল ইসলাম, সাধারণ সম্পাদক আজগর আলী, ব্রিটিশ আমেরিকান টোব্যাকোর (বিএটিবি) ঊর্ধ্বতন কর্মকর্তাসহ আওয়ামী লীগের স্থানীয় নেতারা উপস্থিত ছিলেন।
