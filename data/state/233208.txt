
নোয়াখালীর হাতিয়া উপজেলার বয়রাচরের চতলারঘাট এলাকায় র‍্যাবের সঙ্গে কথিত বন্দুকযুদ্ধে দুজন ঘটনাস্থলেই নিহত হয়েছেন। র‍্যাব বলছে, তাঁদের একজন স্বরাষ্ট্র মন্ত্রণালয়ের তালিকাভুক্ত জলদস্যু বাহিনীর প্রধান সাইফুল ইসলাম ও অন্যজন তাঁর সহযোগী মো. শফিক।
গতকাল সোমবার দিবাগত রাত সাড়ে তিনটার দিকে ‘বন্দুকযুদ্ধ’ হয়। র‍্যাব বলছে, ঘটনাস্থল থেকে ছয়টি আগ্নেয়াস্ত্র, বেশ কিছু গুলি, ডাকাতির অন্যান্য সরঞ্জাম উদ্ধার করা হয়েছে।
অভিযান পরিচালনাকারী র‍্যাব–১১–এর লক্ষ্মীপুর ক্যাম্পের জ্যেষ্ঠ সহকারী পুলিশ সুপার মো. জসীম উদ্দিন চৌধুরীর ভাষ্য, কয়েক দিন ধরে মেঘনার বিভিন্ন এলাকায় জলদস্যু সাইফুল বাহিনী কয়েকটি ডাকাতির ঘটনা ঘটায়। ডাকাতির প্রস্তুতির খবর পেয়ে গতকাল রাতে র‍্যাব অভিযান চালায়। টের পেয়ে র‍্যাবকে লক্ষ্য করে গুলি ছোড়ে সাইফুল বাহিনী। র‍্যাবও পাল্টা গুলি চালায়। ঘটনাস্থল থেকে র‍্যাব দুজনকে আহত অবস্থায় উদ্ধার করে চরজব্বর উপজেলা স্বাস্থ্য কমপ্লেক্সে নিয়ে যায়। সেখানে দায়িত্বরত চিকিৎসক তাঁদের মৃত ঘোষণা করেন। পরে লাশ নোয়াখালী জেনারেল হাসপাতালের মর্গে নেওয়া হয়।
র‍্যাব বলছে, সাইফুলকে তারা শনাক্ত করেছে। স্থানীয় কয়েকজন শফিককে শনাক্ত করেছেন। সাইফুলের বিরুদ্ধে হত্যা, ডাকাতিসহ বিভিন্ন অপরাধের নয়টি মামলা রয়েছে বলে র‍্যাব জানিয়েছে।  এ ঘটনায় মামলা করার প্রস্তুতি চলছে।
