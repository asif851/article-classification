
সারা দেশ থেকে নির্বাচিত সাড়ে তিন শর বেশি নারীকে উচ্চশিক্ষার বৃত্তি, কারিগরি প্রশিক্ষণের অনুদান ও ব্যবসা শুরুর মূলধন দিয়েছে ইউনিলিভার বাংলাদেশের সামাজিক উন্নয়নমূলক উদ্যোগ ফেয়ার অ্যান্ড লাভলী ফাউন্ডেশন।
আজ শুক্রবার রাজধানীর বসুন্ধরা আন্তর্জাতিক কনভেনশন সিটিতে আয়োজিত এক অনুষ্ঠানে এই বৃত্তি, অনুদান ও মূলধন এবং সনদ তুলে দেন ইউনিলিভার বাংলাদেশ লিমিটেডের চেয়ারম্যান ও ব্যবস্থাপনা পরিচালক কামরান বাকার, সাবেক তত্ত্বাবধায়ক সরকারের উপদেষ্টা গীতিআরা সাফিয়া চৌধুরী, কথাসাহিত্যিক সেলিনা হোসেন, মোহাম্মদী গ্রুপের ব্যবস্থাপনা পরিচালক রুবানা হক প্রমুখ।অনুষ্ঠানে গীতিআরা সাফিয়া চৌধুরী বলেন, ‘আমাদের মেয়েরা সব অসুবিধা ও বাধা পেরিয়ে আরও এগিয়ে যাবে। চেষ্টা করলে তারা সব করতে পারবে—এই সাহস রেখে এগিয়ে যাবে। তাদের এগিয়ে যাওয়ার জন্য শুভকামনা রইল।’সেলিনা হোসেন বলেন, ‘যে মেয়েরা নির্বাচিত হয়েছে, তারা সবাই স্বপ্ন পূরণের পথে। আমাদের মেয়েরা যেন সব থেকে বড় জায়গায় যেতে পারে, এই শুভকামনা রইল।’রুবানা হক বলেন, ‘এখানে যে মেয়েরা নির্বাচিত হয়েছে, তাদের জীবনের গল্পগুলো একেকটা উপন্যাসের মতো।’অনুষ্ঠানে সাংবাদিকদের দেওয়া সংবাদ বিজ্ঞপ্তিতে জানানো হয়, প্রতিটি নারী ভবিষ্যতে প্রতিষ্ঠিত হওয়ার স্বপ্ন দেখে। এই স্বপ্নকে বাস্তব রূপ দিতে ২০০৩ সাল থেকে ইউনিলিভার বাংলাদেশ লিমিটেডের সামাজিক উদ্যোগ ফেয়ার অ্যান্ড লাভলী ফাউন্ডেশন কাজ শুরু করে। উচ্চশিক্ষা, কারিগরি শিক্ষা এবং ব্যবসা ক্ষেত্রে সহযোগিতার হাত বাড়িয়ে নারীকে তাঁর স্বপ্ন পূরণের পথে এগিয়ে দেওয়াই এই উদ্যোগের মূল উদ্দেশ্য। এরই পথ ধরে ২০১৫ সালে ফেয়ার অ্যান্ড লাভলী ফাউন্ডেশন আয়োজন করেছে ‘তোমার স্বপ্ন করো সত্যি’ ক্যাম্পেইন। এই ক্যাম্পেইনের কার্যক্রম অনুসারে প্রাথমিকভাবে উচ্চশিক্ষা, কারিগরি শিক্ষা এবং ব্যবসা শুরু করতে আগ্রহী নারীদের কাছ থেকে আবেদনপত্র গ্রহণ করা হয়। সারা দেশে থেকে আবেদনকারী নারীদের মধ্যে চূড়ান্তভাবে নির্বাচিত সাড়ে তিন শতাধিক নারীকে উচ্চশিক্ষার জন্য বৃত্তি, কারিগরি প্রশিক্ষণের জন্য অনুদান এবং ব্যবসা শুরু করার মূলধন প্রদান করা হয়।
