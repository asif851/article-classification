
সুনির্দিষ্ট অভিযোগ ছাড়া মহাসড়কে তল্লাশির নামে যানবাহন না থামানোর নির্দেশ দিয়েছেন পুলিশের মহাপরিদর্শক (আইজিপি) এ কে এম শহীদুল হক। গতকাল মঙ্গলবার দুপুরে পুলিশ সদর দপ্তরের সম্মেলনকক্ষে এক সভায় পুলিশ কর্মকর্তাদের এ নির্দেশ দেন তিনি।আসন্ন পবিত্র রমজান মাস ও ঈদুল ফিতর উপলক্ষে আইনশৃঙ্খলা এবং ট্রাফিক ব্যবস্থাপনা নিয়ে সভাটি অনুষ্ঠিত হয়। সভায় আইজিপি আসন্ন পবিত্র রমজান মাস ও ঈদুল ফিতরকে কেন্দ্র করে সব ধরনের চাঁদাবাজি বন্ধে পুলিশ কর্মকর্তাদের তৎপর থাকতে বলেন। পাশাপাশি ফরমালিন ও রাসায়নিক উপাদানমিশ্রিত ফলবিরোধী ভ্রাম্যমাণ আদালত পরিচালনার প্রতি জোর দেন তিনি।মাদক নির্মূল প্রসঙ্গে পুলিশ বাহিনীর প্রধান বলেন, মাদক উদ্ধার অভিযান জোরদার করতে হবে। সমাজের সব শ্রেণি-পেশার মানুষকে সঙ্গে নিয়ে মাদকের বিরুদ্ধে সামাজিক আন্দোলন গড়ে তুলতে হবে। তিনি বলেন, জনগণের সঙ্গে পুলিশের দূরত্ব কমাতে হবে। তাদের সঙ্গে সুসম্পর্ক বজায় রাখতে হবে।আইজিপির সভাপতিত্বে সভায় অতিরিক্ত আইজিপি (অ্যাডমিন অ্যান্ড অপস) মোখলেসুর রহমান, সিআইডির অতিরিক্ত আইজিপি শেখ হিমায়েত হোসেন, রেলওয়ে রেঞ্জের অতিরিক্ত আইজিপি আবুল কাশেম, এপিবিএনের অতিরিক্ত আইজিপি সিদ্দিকুর রহমান, ঢাকা মহানগর পুলিশের কমিশনার আছাদুজ্জামান মিয়াসহ পুলিশের ঊর্ধ্বতন কর্মকর্তারা উপস্থিত ছিলেন।সভায় বিভিন্ন সিদ্ধান্ত নেওয়া হয়। এর মধ্যে রয়েছে ঢাকা মহানগরসহ সারা দেশে চাঁদাবাজি, ছিনতাই ও সন্ত্রাসী কার্যকলাপ রোধে বিশেষ নিরাপত্তামূলক ব্যবস্থা গ্রহণ; ঢাকা মহানগরসহ দেশের বড় শহরগুলোর বিপণিবিতান ও শপিংমল যথাসম্ভব সিসিটিভির আওতায় এনে প্রয়োজনীয় নিরাপত্তার ব্যবস্থা নিশ্চিত করা; জনসাধারণের কেনাকাটার সুবিধার্থে এবং অপরাধমূলক তৎপরতা প্রতিরোধে গভীর রাত পর্যন্ত টহলের ব্যবস্থা করা প্রভৃতি।
