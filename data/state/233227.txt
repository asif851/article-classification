
চাঁদপুরের মতলব উত্তরের ব্যবসায়ী মাসুদ রানা (২৭) হত্যা মামলায় তিনজন অভিযুক্তকে ফাঁসির আদেশ দিয়েছেন আদালত। একই সঙ্গে তাঁদের কাছ থেকে এক লাখ টাকা জরিমানা আদায়ের নির্দেশ দেওয়া হয়। আজ বুধবার চাঁদপুরের অতিরিক্ত জেলা ও দায়রা জজ মামুনুর রশীদ এই রায় দেন।
দণ্ডপ্রাপ্ত আসামিরা হচ্ছেন মতলব উত্তর উপজেলার রসুলপুর এলাকার শাহজাহান শিকদারের ছেলে সুফিয়ান আহমেদ ওরফে শিবির (২২), ফতেহপুর এলাকার সফিকুল ইসলামের ছেলে সাইফুল ইসলাম ওরফে সুজন (২৩) ও একই এলাকার মোশারফ হোসেনের ছেলে শরীফ সরদার (১৯)।
মামলার সরকারপক্ষের আইনজীবী অতিরিক্ত পিপি মো.সাইয়েদুল ইসলাম জানান, ২০০৯ সালের ২৬ ফেব্রুয়ারি রাতে দক্ষিণ ফতেয়পুর গ্রামের আবদুল মান্নান ওরফে মনু ব্যাপারীর ছেলে কসমেটিকস ব্যবসায়ী মাসুদ রানার কাছে আসামিরা প্রতারণা করে একটি নকল স্বর্ণের চেইন দুই হাজার টাকায় বিক্রি করেন। পরে মাসুদ রানা চেইনটি নকল বুঝে ওই টাকা ফেরত চাইতে গেলে আসামিরা মাসুদ রানাকে নির্মমভাবে ধারালো চাপাতি দিয়ে কুপিয়ে হত্যার পর পার্শ্ববর্তী একটি পুকুরে পাড়ে ফেলে পালিয়ে যান। পরদিন সকালে তাঁর লাশ স্থানীয় লোকজন দেখতে পায়। এ ঘটনায় মাসুদ রানার বড় ভাই ফারুক ব্যাপারী ওই দিনই বাদী হয়ে মতলব উত্তর থানায় ওই তিনজনকে আসামি করে একটি হত্যা মামলা করেন। পরে আদালত আসামি শরীফ সরদারের ১৬৪ ধারার জবানবন্দিতে এই ঘটনায় অন্য দুই আসামির সম্পৃক্ততার সত্যতা প্রমাণিত হওয়ায় আদালত আসামিদের বিরুদ্ধে এই রায় দেন।
