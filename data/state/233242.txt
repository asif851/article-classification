
ভ্রমণ ভিসায় ভারতে যেতে ইচ্ছুক রাজশাহী ও রংপুরের আবেদনকারীরা আগামী ১০ সেপ্টেম্বর থেকে কোনো আগাম অ্যাপয়েন্টমেন্ট ছাড়াই এই দুই স্থানের আইভিএসিতে সরাসরি তাঁদের ভিসা আবেদন জমা দিতে পারবেন। আজ বৃহস্পতিবার ঢাকার ভারতীয় হাইকমিশনের এক সংবাদ বিজ্ঞপ্তিতে এই তথ্য জানানো হয়।  রাজশাহী ও রংপুরের আইভিএসিতে সকাল সাড়ে ৮টা থেকে দুপুর সাড়ে ১২টা পর্যন্ত ভিসা আবেদন নেওয়া হবে।
ভ্রমণ ছাড়া অন্যান্য ভিসা আবেদন আগের মতোই সরাসরি জমা দেওয়া যাবে।
প্রবীণ নাগরিক ও মুক্তিযোদ্ধাদের জন্য সরাসরি অন্য কাউন্টারে আবেদনপত্র জমাদানের ব্যবস্থা বলবৎ থাকবে।
ভ্রমণ ভিসার জন্য ভারতে ভ্রমণের নিশ্চিত টিকিট জমাদানের প্রয়োজন হবে না।
গত ৯ জুলাই চট্টগ্রামে পরীক্ষামূলকভাবে নতুন এই ব্যবস্থা চালু হয়। এখন রাজশাহী ও রংপুর আইভিএসিতে তা পরীক্ষামূলকভাবে চালু হচ্ছে।
ভারতীয় ভিসাপ্রাপ্তি সহজতর করা এবং ভারত ও বাংলাদেশের জনগণের মধ্যে সংযোগ বৃদ্ধি এই উদ্যোগের লক্ষ্য।
