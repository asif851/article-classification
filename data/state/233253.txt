
বাংলাদেশে দুই বিদেশি নাগরিক হত্যা এবং তাজিয়া মিছিলের প্রস্তুতিতে হামলার ঘটনায় জঙ্গি সংগঠন ইসলামিক স্টেট বা আইএস জড়িত বলে আবারও দাবি করেছে যুক্তরাষ্ট্রভিত্তিক ওয়েবসাইট ‘সাইট ইন্টেলিজেন্স গ্রুপ’। আইএসের দায় স্বীকারের তথ্য ‘সঠিক’ দাবি করে বাংলাদেশ সরকারকে ওই ‘সত্যের মুখোমুখি’ হওয়ার পরামর্শ দিয়েছে জঙ্গি তৎপরতা পর্যবেক্ষণকারী এই ওয়েব সাইটটি।‘সাইট ইন্টেলিজেন্স গ্রুপ’ নামে এই ওয়েবসাইটটি ‘বাংলাদেশের সরকার এসব ঘটনায় আইএসের হামলার দায়িত্ব স্বীকারকে গ্রহণ করতে অনিচ্ছুক’ এই শিরোনামে গতকাল মঙ্গলবার এই সংবাদ প্রকাশ করে। এতে বলা হয়, বাংলাদেশে গত ২৮ সেপ্টেম্বর ঢাকায় ইতালির নাগরিক সিজার তাবেলা, এরপর ৩ অক্টোবর রংপুরের আলুটিলায় জাপানি নাগরিক কুনিও হোশি এবং ২৩ অক্টোবর রাতে আশুরার তাজিয়া মিছিলের প্রস্তুতিকালে বোমা হামলার দায় আইএস স্বীকার করেছিল।‘সাইটে’ প্রকাশিত সংবাদে বলা হয়, ‘কিন্তু বাংলাদেশের সরকার ওই তিনটি হামলার ঘটনায় আইএসের সম্পৃক্ততার বিষয়টি তীব্রভাবে নাকচ করে দিয়েছে।’ এসব হামলায় আইএসের সম্পৃক্ততার দাবি নাকচের মাধ্যমে তাদের আড়ালে রাখার ‘বিভ্রান্তিকর’ চেষ্টা চালানো হয়েছে বলে সাইটটি উল্লেখ করেছে। বাংলাদেশ সরকার এই সাইট এবং এর পরিচালক রিটা ক্যাটজ-এর বিরুদ্ধে নেতিবাচক প্রচার চালানোর চেষ্টা করছে।
এই সাইটটি শুরু থেকেই ইতালির নাগরিক সিজার তাবেলা হত্যার ঘটনায় আইএস জড়িত থাকার বিষয়ে দাবি করলেও এই ঘটনার সঙ্গে ‘বড় ভাই’ জড়িত বলে গত সোমবার এক সংবাদ সম্মেলনে জানায় ঢাকা মহানগর পুলিশের (ডিএমপি) কমিশনার আছাদুজ্জামান মিয়া। এই ঘটনায় জড়িত থাকার অভিযোগে ইতিমধ্যে চারজনকে গ্রেপ্তার করেছে পুলিশ। তাঁদের মধ্যে একজন সোমবার আদালতে স্বীকারোক্তিমূলক জবানবন্দি দিয়েছেন। তবে ওই দিনের সংবাদ সম্মেলনে ডিএমপি কমিশনার ‘বড় ভাই’-এর পরিচয় নিশ্চিত করেননি।
এদিকে গতকাল মঙ্গলবার সিজার তাবেলা হত্যাকাণ্ডের নেপথ্যে ওই ‘বড় ভাই’ বিএনপির ঢাকা মহানগরের যুগ্ম আহ্বায়ক এম এ কাইয়ুম ওরফে কাইয়ুম কমিশনার বলে স্বরাষ্ট্রমন্ত্রী আসাদুজ্জামান খাঁন কামাল প্রথম আলোকে জানিয়েছেন। তিনি বলেছেন, তাঁকে খোঁজা হচ্ছে।
