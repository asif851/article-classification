
সাবেক অর্থ ও পরিকল্পনামন্ত্রী এম সাইফুর রহমানের চতুর্থ মৃত্যুবার্ষিকী আজ। এ উপলক্ষে মৌলভীবাজার সদর উপজেলার বাহারমর্দানে মরহুমের গ্রামের বাড়িতে মিলাদ মাহফিলের আয়োজন করা হয়েছে।জেলা বিএনপির সভাপতি এম নাসের রহমানের নেতৃত্বাধীন অংশ বাদ আসর মৌলভীবাজার শহরের শাহ মোস্তফার (রহ.) দরগায় মিলাদ মাহফিল ও শিরনি বিতরণের আয়োজন করেছে।সাইফুর রহমান ১৯৩২ সালের ৬ অক্টোবর মৌলভীবাজার সদর উপজেলার বাহারমর্দান গ্রামে জন্মগ্রহণ করেন। তাঁর রাজনৈতিক জীবন শুরু হয় ১৯৭৬ সালে জিয়াউর রহমান সরকারের বাণিজ্য উপদেষ্টা হিসেবে। অর্থমন্ত্রী হিসেবে সংসদে ১২ বার বাজেট উপস্থাপন করেন তিনি। মৃত্যুর আগ পর্যন্ত তিনি বিএনপির স্থায়ী কমিটির সদস্য ছিলেন। ২০০৯ সালের এই দিনে ঢাকা-সিলেট মহাসড়কের ব্রাহ্মণবাড়িয়া এলাকায় এক মর্মান্তিক সড়ক দুর্ঘটনায় তিনি মারা যান।
