
ঘন কুয়াশার কারণে আজ রোববারও বঙ্গবন্ধু সেতুতে কয়েক ঘণ্টা যান চলাচল বন্ধ ছিল। এ কারণে সেতুর উভয় পাড়ে দীর্ঘ যানজট সৃষ্টি হয়।
পুলিশ ও প্রত্যক্ষদর্শী ব্যক্তিদের ভাষ্য, আজ ভোর সাড়ে চারটা থেকে সকাল সাড়ে সাতটা পর্যন্ত বঙ্গবন্ধু সেতুতে যান চলাচল বন্ধ ছিল।
সকাল সাড়ে সাতটার পর সেতু দিয়ে যান চলাচল শুরু হয়। এখন ধীরগতিতে সেতু দিয়ে যানবাহন চলছে।
যান চলাচল তিন ঘণ্টা বন্ধ থাকায় সেতুর উভয় পাড়ে দীর্ঘ যানজট সৃষ্টি হয়। এতে চালক ও যাত্রীরা দুর্ভোগ পোহান।
বঙ্গবন্ধু সেতু পূর্ব থানার ভারপ্রাপ্ত কর্মকর্তা (ওসি) আচাবুর রহমান বলেন, ঘন কুয়াশার কারণে সেতুতে দুর্ঘটনা ঘটতে পারে—এই আশঙ্কায় যান চলাচল বন্ধ রাখা হয়। এখন যান চলাচল ফের শুরু হয়েছে। পরিস্থিতি স্বাভাবিক হচ্ছে।
