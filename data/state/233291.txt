
কৃষক শ্রমিক জনতা লীগের সভাপতি আব্দুল কাদের সিদ্দিকী বীরোত্তমকে উন্নত চিকিৎসার জন্য টাঙ্গাইল থেকে রোববার বিকেলে হেলিকপ্টারে করে ঢাকায় পাঠানো হয়েছে। তিনি ডেঙ্গু জ্বরে আক্রান্ত।
কৃষক শ্রমিক জনতা লীগের সাধারণ সম্পাদক হাবিবুর রহমান তালুকদার বীর প্রতীক জানান, গত বৃহস্পতিবার ঢাকা থেকে টাঙ্গাইল আসার পথে সাভার এলাকায় পোঁছানোর পর তাঁর জ্বর আসে। একপর্যায়ে তিনি বারইপাড়ায় তাঁর এক রাজনৈতিক কর্মীর বাড়িতে ওঠেন। পরদিন টাঙ্গাইল এসে নিজ বাসভবনে প্রাথমিক চিকিৎসা নেন। এরপরও অবস্থার উন্নতি না হয়ে ঈদের দিন গতকাল শনিবার সন্ধ্যায় জ্বর আরও বেড়ে যায়। সন্ধ্যাতেই তাঁকে টাঙ্গাইল জেনারেল হাসপাতালে ভর্তি করা হয়।
টাঙ্গাইল জেনারেল হাসপাতালের তত্ত্বাবধায়ক পুতুল রায় জানান, শনিবার কাদের সিদ্দিকী ১০৪ ডিগ্রি জ্বর নিয়ে হাসপাতালে ভর্তি হন। পরে তার জ্বর কমে আসে। প্রাথমিকভাবে সব পরীক্ষায় ধরা পরেছে তিনি ডেঙ্গু জ্বরে আক্রান্ত হয়েছেন।
কাদের সিদ্দিকীর পারিবারিক সূত্র জানায়, আজ (রোববার) বিকেলে একটি হেলিকপ্টারে করে কাদের সিদ্দিকীকে উন্নত চিকিৎসার জন্য ঢাকায় নিয়ে যাওয়া হয়। তাঁকে ঢাকায় বঙ্গবন্ধু শেখ মুজিব মেডিকেল বিশ্ববিদ্যালয় হাসপাতালে ভর্তি করা হবে।
