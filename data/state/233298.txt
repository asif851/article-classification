
আসন্ন মাধ্যমিক স্কুল সার্টিফিকেট (এসএসসি) ও সমমানের পরীক্ষায় পরীক্ষার্থীদের পরীক্ষা শুরুর আধা ঘণ্টা আগে অবশ্যই কেন্দ্রে প্রবেশ করতে হবে। তা না হলে পরীক্ষায় অংশ নিতে পারবে না। আজ বুধবার শিক্ষা মন্ত্রণালয়ে পাবলিক পরীক্ষা অনুষ্ঠানে বিভিন্ন ধরনের ব্যবস্থা গ্রহণের লক্ষ্যে সুপারিশ প্রণয়নে গঠিত কমিটির এক সভায় এ সিদ্ধান্ত হয়।
মন্ত্রণালয়ের সংবাদ বিজ্ঞপ্তিতে বলা হয় নকলমুক্ত পরিবেশে পরীক্ষা অনুষ্ঠানের জন্য এ সিদ্ধান্ত নেওয়া হয়েছে। এর আগে পরীক্ষা শুরুর আধা ঘণ্টা আগে কেন্দ্রে প্রবেশের বিষয়ে কড়াকড়ি করলেও বাধ্যতামূলক ছিল না।  সভায় দীর্ঘমেয়াদি ব্যবস্থা হিসেবে প্রশ্নব্যাংক প্রস্তুত করার সিদ্ধান্ত হয়। পরীক্ষাকেন্দ্রে প্রশ্নপত্র বহনের ক্ষেত্রে নিরাপত্তা ট্যাপযুক্ত বিশেষ খামে পরিবহনের ব্যাপারে আলোচনা হয়। এ ছাড়া বহু সেট প্রশ্ন প্রস্তুত রাখা, নির্ধারিত সময়ের আগে প্রশ্ন না খোলা, পিন কোড ব্যবহার, অনলাইনে বা ইউএসবি ডিভাইসের মাধ্যমে পরীক্ষা কেন্দ্রে প্রশ্ন পাঠানো এবং পরীক্ষা শুরুর আগে থেকে কিছু সময়ের জন্য কেন্দ্র এলাকায় ইন্টারনেট বন্ধ রাখার ব্যাপারেও আলোচনা হয়।
সভায় জানানো হয়, পরীক্ষাকেন্দ্রে কেউ স্মার্টফোন ব্যবহার করতে পারবে না। শুধু কেন্দ্র সচিব একটি সাধারণ ফোন ব্যবহার করতে পারবেন।
সভায় মাধ্যমিক ও উচ্চশিক্ষা বিভাগের সচিব মো. সোহরাব হোসাইন বলেন, আসন্ন এসএসসি ও সমমান পরীক্ষা সম্পূর্ণ নকলমুক্ত পরিবেশে অনুষ্ঠিত হবে। এ ব্যাপারে কোনো ছাড় দেওয়া হবে না।  সভায় বিভিন্ন মন্ত্রণালয়ের প্রতিনিধি ও একাধিক শিক্ষা বোর্ডের চেয়ারম্যান উপস্থিত ছিলেন।
