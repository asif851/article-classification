
অর্থ পাচারের অভিযোগে করা পৃথক তিন মামলায় আপন জুয়েলার্সের মালিক দিলদার আহমেদ সেলিম ও তাঁর দুই ভাই গুলজার আহমেদ ও আজাদ আহমেদ জামিন স্থগিতের মেয়াদ বাড়িয়েছেন চেম্বার বিচারপতি। ২ জানুয়ারি আপিল বিভাগের নিয়মিত বেঞ্চে বিষয়টি শুনানির জন্য রাখা হয়েছে। সে পর্যন্ত স্থগিতাদেশ চলমান থাকবে বলা হয়েছে।
আজ বৃহস্পতিবার অবকাশকালীন চেম্বার বিচারপতি মির্জা হোসেইন হায়দার এই আদেশ দেন।
এর আগে হাইকোর্টের দেওয়া জামিন স্থগিত চেয়ে রাষ্ট্রপক্ষের করা পৃথক লিভ টু আপিলের পরিপ্রেক্ষিতে চেম্বার বিচারপতি ২১ ডিসেম্বর পর্যন্ত জামিন স্থগিত করে আজ শুনানির জন্য দিন রেখেছিলেন। এর ধারাবাহিকতায় আজ শুনানি হয়। জামিন স্থগিতের আদেশ চলমান থাকায় ওই তিনজন এখনই মুক্তি পাচ্ছেন না বলে জানিয়েছেন সংশ্লিষ্ট আইনজীবীরা। আদালতে রাষ্ট্রপক্ষে শুনানি করেন, ডেপুটি অ্যাটর্নি জেনারেল মোতাহার হোসেন সাজু । তিনজনের পক্ষে ছিলেন, আইনজীবী শেখ ফজলে নূর তাপস।
অর্থ পাচারের অভিযোগে একটি করে মামলায় আপন জুয়েলার্সের ওই তিন মালিক গত ১৪ ডিসেম্বর হাইকোর্ট থেকে জামিন পান।
বনানীতে বিশ্ববিদ্যালয়ের দুই ছাত্রীকে ধর্ষণের অভিযোগের ঘটনায় আপন জুয়েলার্সের নাম সামনে আসে। ওই ঘটনায় করা মামলায় আপন জুয়েলার্সের মালিক দিলদার আহমেদের ছেলে শাফাত আহমেদসহ পাঁচজনকে আসামি করা হয়। গত ৪ জুন শুল্ক বিভাগ আপন জুয়েলার্সের ডিএনসিসি মার্কেট, উত্তরা, মৌচাক, সীমান্ত স্কয়ার ও সুবাস্তু ইনম শাখা থেকে প্রায় ১৫ মণ সোনা ও ৪২৭ গ্রাম ডায়মন্ড জব্দ করার পর তা রাষ্ট্রীয় অনুকূলে বাংলাদেশ ব্যাংকে জমা রাখা হয়। এরপর দিলদার আহমেদ সেলিম এবং তার দুই ভাই গুলজার আহমেদ ও আজাদ আহমেদের বিরুদ্ধে কর মানি লন্ডারিংয়ের অভিযোগ পৃথক ৫টি মামলা করে শুল্ক গোয়েন্দা ও তদন্ত অধিদপ্তর। এসব মামলায় উচ্চ আদালত থেকে তারা জামিন নিলেও আদালতে হাজির না হওয়ায় তাদের বিরুদ্ধে গ্রেপ্তারি পরোয়ানা জারি হয়। পরে গত ২৪ অক্টোবর তারা নিম্ন আদালতে আত্মসমর্পণ করলে তাদের কারাগারে পাঠানো হয়। এরপর পৃথক পাঁচ মামলায় তিনজন হাইকোর্টে জামিন চেয়ে আবেদন করেন। গত ২২ নভেম্বর হাইকোর্ট তিনজনের জামিন প্রশ্নে রুল দেন।
আইনজীবী সূত্র বলেছে, রুলের শুনানি শেষে ১৪ ডিসেম্বর রমনা থানার এক মামলায় দিলদার হোসেন এবং গুলশান থানায় করা পৃথক দুই মামলায় অপর দুই ভাই জামিন পান। উত্তরা ও ধানমন্ডি থানায় করা পৃথক দুই মামলায় দিলদার আহমেদের জামিন আবেদন সেদিন মুলতবি রাখা হয়।
