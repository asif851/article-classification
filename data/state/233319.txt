
চট্টগ্রামে বহিষ্কৃত ছাত্রলীগ নেতা সাইফুল আলম লিমনকে অস্ত্র মামলায় তার তিন সহযোগীসহ কারাগারে পাঠানো হয়েছে। আজ শুক্রবার বিকেলে চট্টগ্রাম মহানগর হাকিম মোহাম্মদ ফরিদ আলম শুনানি শেষে এ আদেশ দেন।
নগর পুলিশের সহকারী কমিশনার নির্মলেন্দু বিকাশ চক্রবর্তী প্রথম আলোকে বলেন, তিন সহযোগীসহ সাইফুল আলম লিমনকে অস্ত্র মামলায় কারাগারে পাঠানোর আদেশ দিয়েছেন আদালত। আসামিদের পক্ষে কেউ জামিনের আবেদন করেননি।খুলশী থানার ভারপ্রাপ্ত কর্মকর্তা (ওসি) নিজাম উদ্দিন জানান, তিন সহযোগীসহ লিমনকে জিজ্ঞাসাবাদ করতে সাত দিন করে রিমান্ডের আবেদন করেছে পুলিশ। আগামীকাল রোববার রিমান্ড আবেদনের শুনানি হতে পারে।গত মঙ্গলবার রাতে নগরের খুলশী থানার লালখান বাজার এলাকায় লিমনের বাসা থেকে তিন সহযোগী সাদ্দাম হোসেন, তৌহিদুল ইসলাম ও আজিজুল হককে অস্ত্র-গুলিসহ গ্রেপ্তার করে র‍্যাব-৭। এ ঘটনায় পরদিন র‍্যাব-৭-এর সহকারী পরিচালক আবদুল মুজিব বাদী হয়ে অস্ত্র আইনে লিমনসহ চারজনকে আসামি করে থানায় মামলা করেন।পুলিশ জানায়, ২০১৩ সালের ২৪ জুন একটি দরপত্র নিয়ে সিআরবিতে ছাত্রলীগ-যুবলীগের সংঘর্ষে এক শিশুসহ দুজন নিহত হয়। ঘটনার পর কেন্দ্রীয় ছাত্রলীগের সহ-সম্পাদক পদ থেকে লিমনকে বহিষ্কার করা হয়। এ ঘটনায় করা মামলায় লিমনসহ ৬২ জনের বিরুদ্ধে গত সোমবার আদালতে অভিযোগপত্র দেয় নগর গোয়েন্দা পুলিশ।
