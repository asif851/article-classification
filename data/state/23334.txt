
চাঁদাবাজির প্রতিবাদ করায় এক বাসমালিকের দুটি বাসের চলাচল বন্ধ করে দিয়েছেন নিউ আনন্দ ট্রান্সপোর্টের ব্যবস্থাপনা পরিচালক (এমডি) মুক্তার হোসেন৷ গত রোববার দুপুরে নারায়ণগঞ্জ প্রেসক্লাবে সংবাদ সম্মেলনে ওই অভিযোগ করেন বাসমালিক আকরাম হোসেন প্রধান৷আকরাম বলেন, নয় দিন ধরে জীবিকা অর্জনের একমাত্র উপায় দুটি বাসের চলাচল বন্ধ করে দেওয়ায় পরিবার-পরিজন নিয়ে বিপাকে পড়েছেন৷ বাস দুটি পুনরায় চলাচলের ব্যবস্থা করতে স্থানীয় প্রশাসনের দৃষ্টি ও হস্তক্ষেপ চান তিনি৷মুক্তার নারায়ণগঞ্জ-৪ আসনে আওয়ামী লীগের সাংসদ শামীম ওসমানের অনুগত হিসেবে পরিচিত৷সংবাদ সম্মেলনে আকরাম প্রধান অভিযোগ করেন, গত বছরের ২ অক্টোবর নারায়ণগঞ্জ প্রেসক্লাবে ‘আনন্দ পরিবহন’-এর সাধারণ মালিকেরা সংবাদ সম্মেলন করে শামীম ওসমানের ক্যাডার মুক্তার ও তাঁর সহযোগীদের বিরুদ্ধে গত পাঁচ বছরে ২৩ কোটি ৭০ লাখ টাকা চাঁদাবাজির অভিযোগ করেন৷ চাঁদা দেওয়া বন্ধ করে তাঁরা পরিবহনটির পরিচালনার দায়িত্ব নিজেরাই নেন৷ কিন্তু আনন্দ পরিবহন হাতছাড়া হওয়ার কিছু দিন পর তারা জয়েন্ট স্টক কোম্পানিতে নিবন্ধন করে ‘দি নিউ আনন্দ ট্রান্সপোর্ট’ নামে আরেকটি পরিবহন চালু করে৷ ওই সময় ঢাকা-নারায়ণগঞ্জ পথে আনন্দ পরিবহন ও দি নিউ আনন্দ ট্রান্সপোর্ট একই সঙ্গে চলছিল৷ কিন্তু ৫ জানুয়ারি দশম জাতীয় সংসদ নির্বাচনের পর শামীম ওসমান সাংসদ হওয়ার পর আনন্দ পরিবহনের বাসগুলো চলাচলে বাধা দেওয়া হয়৷ বাধ্য হয়ে মালিকেরা মোক্তারের নিউ আনন্দ ট্রান্সপোর্টে নিজেদের বাস দিতে যোগাযোগ করেন৷সংবাদ সম্মেলনে অভিযোগ করা হয়, ওই সুযোগে মুক্তার ও তাঁর লোকজন প্রতি মালিকের কাছ থেকে এক থেকে দুই লাখ করে টাকা নিয়ে বাস তাঁদের কোম্পানিতে অন্তর্ভুক্ত করেন৷ ওই সময় আকরাম প্রধানও তাঁর দুটি বাস চালানোর অনুমতি দিতে অনুরোধ করেন৷ কিন্তু শর্ত দেওয়া হয়, তাঁর বাস চালানোর বিষয়টি গোপন রাখতে হবে৷ কিন্তু বিষয়টি শামীম ওসমান জানার পর তিনি মুক্তারকে আকরামের বাস বন্ধ রাখার নির্দেশ দেন৷ ১৭ মে থেকে মুক্তার তাঁর দুটি বাস চলতে দিচ্ছেন না৷ কারণ জানতে চাইলে শামীম ওসমানের নির্দেশের কথা জানান এবং বেশি বাড়াবাড়ি করলে হত্যার হুমকি দেন৷ বিষয়টি নারায়ণগঞ্জের জেলা প্রশাসক, পুলিশ সুপার, র্যাব-১১-এর অধিনায়ক ও সদর মডেল থানার ভারপ্রাপ্ত কর্মকর্তাকে (ওসি) লিখিতভাবে জানিয়েছেন আকরাম৷অভিযোগ অস্বীকার করে মুক্তার হোসেন বলেন, ‘আকরাম প্রধানের নামে কোনো বাসের ব্লু বুক (নিবন্ধন-সংক্রান্ত কাগজের বই) আছে বলে আমার জানা নেই৷ তা ছাড়া অনেক গাড়ি কাজ করানোর জন্য স্ট্যান্ডে ফেলে রাখা হয়৷ সেখানে আকরামের কোনো বাস আছে কি না খোঁজ নিয়ে দেখতে হবে৷ আমি কোনো বাসের চলাচল বন্ধ করিনি৷’
