
আওয়ামী লীগের নবনির্বাচিত সভাপতিমণ্ডলীর প্রথম বৈঠক আজ শুক্রবার সন্ধ্যায় সাতটায় প্রধানমন্ত্রীর বাসভবন গণভবনে অনুষ্ঠিত হবে। এ বৈঠকে সভাপতিত্ব করবেন দলীয় সভানেত্রী শেখ হাসিনা।
আজকের প্রথম বৈঠকে দলের সদ্যবিদায়ী সাধারণ সম্পাদক ও বর্তমান সভাপতিমণ্ডলীর সদস্য সৈয়দ আশরাফুল ইসলাম ছাড়া বাকি সদস্যরা উপস্থিত থাকবেন বলে জানা গেছে। সৈয়দ আশরাফ আজ দুপুরে যুক্তরাজ্যের রাজধানী লন্ডনের উদ্দেশে ঢাকা ছেড়েছেন। তিনি ১৫ দিনের জন্য ছুটি নিয়েছেন। ইতিমধ্যে প্রধানমন্ত্রী তাঁর ছুটি অনুমোদনও করেছেন।
আওয়ামী লীগের সভাপতিমণ্ডলীর মোট সদস্য ১৯ জন। এর মধ্যে সভাপতি শেখ হাসিনা ও সাধারণ সম্পাদক ওবায়দুল কাদের পদাধিকারবলে সভাপতিমণ্ডলীর সদস্য। বাকি ১৭ জন সদস্যের মধ্যে ২৩ অক্টোবর জাতীয় কাউন্সিলে ১৪ জনকে সভাপতিমণ্ডলীর সদস্য নির্বাচিত করা হয়। এখন পর্যন্ত সভাপতিমণ্ডলীর তিনটি পদ খালি আছে।
নতুন কমিটির দুজন সভাপতিমণ্ডলীর সদস্য বলেছেন, আজকের বৈঠকটি গুরুত্বপূর্ণ। এই বৈঠকে কেন্দ্রীয় কার্যনির্বাহী কমিটির বাকি ৩৮টি পদে কারা থাকবেন, সে ব্যাপারে আলোচনা হবে। এই বৈঠকের পর যেকোনো সময় আওয়ামী লীগের নতুন কেন্দ্রীয় কার্যকরী কমিটির পূর্ণাঙ্গ কমিটি গঠনের কাজ শেষ হবে।
২৬ অক্টোবর দলের সম্পাদকমণ্ডলীর ২২ জন সদস্যের নাম ঘোষণার সময় আওয়ামী লীগের নতুন সাধারণ সম্পাদক ওবায়দুল কাদের সাংবাদিকদের বলেন, কেন্দ্রীয় কমিটির সদস্যদের নাম পরে ঘোষণা করা হবে। দলের সভাপতিমণ্ডলীর সদস্যরা নাম চূড়ান্ত করবেন।
আওয়ামী লীগের কেন্দ্রীয় কার্যকরী কমিটির আকার এবারের কাউন্সিলে বাড়ানো হয়েছে। আটটি পদ বাড়ানোর পর কমিটির মোট সদস্য এখন ৮১ জন। কাউন্সিলের দিন ২১ জনের এবং এরপর ২৬ অক্টোবর আরও ২২ জন সদস্যের নাম ঘোষণা করা হয়। এখনো ৩৮টি পদে কারও নাম ঘোষণা করা হয়নি।
