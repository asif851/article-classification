
অবরোধ এবং আধা বেলার হরতাল চলাকালে আজ বুধবার রাজশাহীতে পুলিশের সঙ্গে হরতালকারীদের সংঘর্ষে সিটি করপোরেশনের মেয়রসহ ৫০ জন আহত হয়েছেন। এ ঘটনায় পুলিশ ১১ জনকে আটক করেছে।প্রত্যক্ষদর্শী ও পুলিশ জানায়, ১৮-দলীয় জোটের নেতা-কর্মীরা নগরের কাদিরগঞ্জ এলাকা থেকে অবরোধ ও হরতালের সমর্থনে মিছিল বের করেন। মিছিলটি নগরের মালোপাড়া ও সোনাদীঘি মোড় হয়ে রাজশাহী কলেজের সামনে গিয়ে নেতা-কর্মীরা রাস্তায় বসে পড়েন। সকাল সোয়া আটটার দিকে পুলিশ সাঁজোয়া যান দিয়ে রাস্তায় বসে থাকা নেতা-কর্মীদের সরিয়ে যেতে বলে। তখন নেতা-কর্মীরা পালাতে শুরু করেন। পুলিশের ওই গাড়ি লক্ষ্য করে বিএনপি নেতা-কর্মীরা ককটেল ও ইটপাটকেল নিক্ষেপ করতে থাকেন। পুলিশও পাল্টা রাবার বুলেট ও কাঁদানে গ্যাসের শেল নিক্ষেপ করতে থাকলে নেতা-কর্মীরা রাজশাহী কলেজের ভেতরে অবস্থান নেন। পুলিশ কলেজের বাইরে থেকে রাবার বুলেট ও কাঁদানে গ্যাসের শেল নিক্ষেপ করলে কলেজের প্রশাসন ভবনের সামনে ধোঁয়ায় আচ্ছন্ন হয়ে যায়। বিএনপির নেতা-কর্মীদের ছোড়া ককটেলের আঘাতে পুলিশের তিন সদস্য আহত হয়েছেন। পুলিশ  এ সময় ১১ জনকে আটক করে।এ সংঘর্ষে রাজশাহী সিটি করপোরেশনের মেয়র মোসাদ্দেক হোসেন বুলবুল, বিএনপির যুগ্ম মহাসচিব মিজানুর রহমান মিনুসহ দলের নেতা-কর্মী আহত হন।রাজশাহী সিটি মেয়রের ব্যক্তিগত সহকারী আবু জাফর টুটু প্রথম আলো ডটকমকে জানান, পুলিশের রাবার বুলেট ও কাঁদানে গ্যাসের শেলে সিটি মেয়র মোসাদ্দেক হোসেন, সাবেক মেয়র মিজানুর রহমানসহ দলের অসংখ্য নেতা-কর্মী আহত হয়েছেন।রাজশাহী মহানগর পুলিশ কমিশনার মাহবুবুর রহমান জানান, বিএনপির নেতা-কর্মীদের ককটেলে তিন পুলিশ সদস্য আহত হয়েছেন। তাঁদের প্রাথমিক চিকিত্সা দেওয়া হয়েছে। পুলিশের ওপর হামলার সঙ্গে জড়িত থাকায় পুলিশ আটক করেছে ১১ জনকে।দশম জাতীয় সংসদ নির্বাচনের তফসিল ঘোষণার প্রতিবাদে ১৮-দলীয় জোটের ডাকা অবরোধ কর্মসূচি চলাকালে মহানগর বিএনপির সাধারণ সম্পাদক শফিকুল হক মিলনসহ দলীয় নেতা-কর্মীদের ওপর হামলার প্রতিবাদে রাজশাহীতে আজ আধা বেলা হরতাল পালিত হয়।
