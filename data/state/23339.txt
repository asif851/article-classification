
দশম জাতীয় সংসদের পঞ্চদশ অধিবেশন আজ মঙ্গলবার বিকেল পাঁচটায় শুরু হয়েছে। এ অধিবেশন চলবে ৯ মে পর্যন্ত। অধিবেশনের শুরুতে স্পিকার শিরীন শারমিন চৌধুরী সদস্যদের স্বাগত জানান। পরে স্পিকার চলতি অধিবেশনের সভাপতিমণ্ডলী মনোনয়ন দেন। স্পিকার বা ডেপুটি স্পিকারের অনুপস্থিতিতে সভাপতিমণ্ডলীর সদস্যদের মধ্যে একজন সংসদ পরিচালনা করবেন। এ অধিবেশনে সভাপতিমণ্ডলীর সদস্যরা হলেন তাজুল ইসলাম, তালুকদার মো. ইউনূস, নজরুল ইসলাম চৌধুরী, ফখরুল ইমাম ও সফুরা বেগম।
এরপর স্পিকার সাবেক সংসদ সদস্য নূরুল হুদা, এ এ মারুফ সাকলান, ধীরেন্দ্র নাথ সাহা, কে এম আবদুল খালেক, কাজী মো. আনোয়ার হোসেন, এহসান আলী খান এবং আহসান আহমেদের মৃত্যুতে সংসদে শোকপ্রস্তাব উপস্থাপন করেন।
এ ছাড়া ঐতিহাসিক আগরতলা ষড়যন্ত্র মামলার অন্যতম আসামি মাহফুজুল বারী, সাবেক পররাষ্ট্রসচিব মিজারুল কায়েস, ভাষাসৈনিক খাজা জহিরুল হক, শিল্পপতি মির্জা আলী বেহরুজ ইস্পাহানি, নরসিংদী জেলা পরিষদের চেয়ারম্যান আসাদুজ্জামান, জাতীয় নেতা এ এইচ এম কামরুজ্জামানের স্ত্রী জাহানারা জামান, বিশ্ববিদ্যালয় মঞ্জুরি কমিশনের সাবেক চেয়ারম্যান এ টি এম জহুরুল হক, সাংবাদিক সিদ্দিক আহমেদ, ইংরেজি দৈনিক ডেইলি সানের সম্পাদক আমির হোসেন, সংগীতশিল্পী লাকী আখান্দ্‌, সুরকার ও সংগীত পরিচালক কুটি মনসুর, চলচ্চিত্র অভিনেতা মিজু আহমেদের মৃত্যুতে শোক প্রকাশ করা হয়। ব্রিটিশ পার্লামেন্ট ভবনের বাইরে ও আফগানিস্তানে সেনাঘাঁটিতে সন্ত্রাসী হামলা এবং দেশে-বিদেশের বিভিন্ন স্থানে দুর্ঘটনায় নিহত ব্যক্তিদের স্মরণেও শোক জানানো হয়। তাদের আত্মার মাগফিরাত কামনা করে দোয়া এবং এক মিনিট নীরবতা পালন করা হয়।
