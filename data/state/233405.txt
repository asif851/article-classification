
রাষ্ট্রপতি আবদুল হামিদ বলেছেন, খুব দ্রুত কিশোরগঞ্জের হাওরের তিন উপজেলা অষ্টগ্রাম, মিঠামইন ও ইটনার যোগাযোগ এক হয়ে যাবে। তিনি আফসোস প্রকাশ করে বলেন, ১৯৭০ সাল থেকে তিনি কিশোরগঞ্জ-৪ (অষ্টগ্রাম-ইটনা-মিঠমাইন) আসন থেকে সংসদ সদস্য নির্বাচিত হচ্ছেন৷ কিন্তু কখনো গাড়ি নিয়ে নিজের নির্বাচনী এলাকায় আসতে পারেননি।রাষ্ট্রপতি গতকাল বুধবার কিশোরগঞ্জের অষ্টগ্রামে নির্মাণাধীন দুটি সড়ক পরিদর্শন শেষে এক সভায় এসব কথা বলেন। তিনি বলেন, ‘এবারও আসতে হয়েছে হেলিকপ্টারে। আর সভাস্থলে আসতে হয়েছে ইজিবাইকে করে। তবে তখন (যোগাযোগ এক হয়ে গেলে) আমি আর হেলিকপ্টারে নয়, গাড়িতে করে হাওরে আসব।’রাষ্ট্রপতিকে বহনকারী হেলিকপ্টারটি অষ্টগ্রামে অবতরণ করে দুপুর একটা ৪০ মিনিটে। পরে তিনি একটি ইজিবাইকে করে নির্মাণাধীন অষ্টগ্রাম-বাহাদুরপুর সড়কটি পরিদর্শন করেন। পরে উপজেলার কাস্তুল গ্রামে এক সভায় যোগ দেন।এর আগে রাষ্ট্রপতি মিঠামইন উপজেলার গোপদীঘি ইউনিয়নে যান। সেখানে তিনি তিনটি নির্মাণাধীন সড়কের কাজসহ কয়েকটি উন্নয়ন প্রকল্প পরিদর্শন করেন। পরে গোপদীঘি ইউপি মাঠে সমাবেশে বক্তব্য দেন৷রাষ্ট্রপতির সফরসঙ্গী যোগাযোগমন্ত্রী ওবায়দুল কাদের হাওরের যোগাযোগ ব্যবস্থার উন্নয়নে তিনটি ফেরি দেওয়ার ঘোষণা দেন।
