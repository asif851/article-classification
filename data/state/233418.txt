
গত সোমবার থেকে গতকাল মঙ্গলবার বিকেল পর্যন্ত ১২টি জেলার বিভিন্ন স্থান থেকে বিএনপি-জামায়াতের প্রায় ২০০ নেতা-কর্মীকে গ্রেপ্তার করেছে পুলিশ। তাঁদের বিরুদ্ধে যানবাহনে অগ্নিসংযোগ, ভাঙচুরসহ নানা সহিংসতায় জড়িত থাকা কিংবা সহিংসতার পরিকল্পনার অভিযোগ রয়েছে।দেশের বিভিন্ন স্থান থেকে নিজস্ব প্রতিবেদক, অফিস ও প্রতিনিধিদের পাঠানো খবর:সাতক্ষীরা: সোমবার রাত থেকে গতকাল বেলা দুইটা পর্যন্ত অন্তত ৭৪ জনকে গ্রেপ্তার করা হয়। এর মধ্যে জামায়াত-বিএনপির ৩০ জন কর্মী রয়েছেন। জেলা পুলিশের তথ্য কর্মকর্তা উপপরিদর্শক (এসআই) কামাল হোসেন জানান, সোমবার রাতে অভিযান চালিয়ে ৩৪ জনকে গ্রেপ্তার করা হয়। এর মধ্যে ১৩ জন জামায়াত-বিএনপির কর্মী। গতকাল সকাল থেকে বেলা দুইটা পর্যন্ত অভিযান চালিয়ে গ্রেপ্তার করা হয় আরও ৪০ জনকে। তাঁদের মধ্যে ১৭ জন জামায়াত-বিএনপির কর্মী। তাঁদের বিরুদ্ধে নাশকতাসহ বিভিন্ন অভিযোগে মামলা রয়েছে।পাবনা: জেলা জামায়াতের আমিরসহ ৫০ জনকে গ্রেপ্তার করা হয়েছে। গতকাল সকালে জামায়াতের ঘাঁটি হিসেবে খ্যাত পাবনা কেন্দ্রীয় বাস টার্মিনাল এলাকার দারুল আমান ট্রাস্ট থেকে জেলা জামায়াতের আমির মাওলানা আবদুর রহিমসহ দলীয় তিন নেতাকে গ্রেপ্তার করে পুলিশ। সোমবার রাতে জেলার বিভিন্ন এলাকা থেকে জামায়াত ও বিএনপির আরও ৪৭ জন কর্মীকে গ্রেপ্তার করা হয়। পাবনার অতিরিক্ত পুলিশ সুপার সিদ্দিকুর রহমান জানান, তাঁদের আদালতের মাধ্যমে কারাগারে পাঠানো হয়েছে।পাবনায় জামায়াতের শীর্ষ নেতা-কর্মীসহ দেশব্যাপী নেতা-কর্মীদের গ্রেপ্তারের প্রতিবাদে আজ জেলায় সকাল-সন্ধ্যা হরতাল ডেকেছে বিএনপির নেতৃত্বাধীন জেলা ২০-দলীয় জোট। এ ছাড়া কেন্দ্রীয় নেতা-কর্মীদের গ্রেপ্তারের প্রতিবাদে ও তাঁদের মুক্তির দাবিতে পৃথক এক বিজ্ঞপ্তিতে হরতাল আহ্বান করেছে জেলা ছাত্রদল।মাগুরা: বিএনপির চেয়ারপারসন খালেদা জিয়াকে অবরুদ্ধ এবং মাগুরা জেলা বিএনপির সভাপতি কবির মুরাদসহ ৪২ নেতা-কর্মীর বিরুদ্ধে মামলার প্রতিবাদে ২০-দলীয় জোটের ডাকা গতকাল সকাল-সন্ধ্যা হরতাল ঢিলেঢালাভাবে পালিত হয়েছে। সহকারী পুলিশ সুপার (সার্কেল) সুদর্শন রায় বলেন, হরতাল ও অবরোধে নাশকতার আশঙ্কায় গত ২৪ ঘণ্টায় অভিযান চালিয়ে আটজনকে গ্রেপ্তার করা হয়েছে।ময়মনসিংহ: পুলিশের ওপর হামলা, ভাঙচুর ও ককটেল বিস্ফোরণে জড়িত থাকার অভিযোগে ময়মনসিংহে গতকাল বিএনপি-জামায়াতের ২৩৬ জন নেতা-কর্মীকে আসামি করে কোতোয়ালি মডেল থানা, ভালুকা মডেল থানা ও ফুলবাড়িয়া থানায় তিনটি মামলা হয়েছে। এসব মামলায় গতকাল সন্ধ্যা পর্যন্ত বিএনপির আট কর্মীকে গ্রেপ্তার করেছে পুলিশ।লক্ষ্মীপুর: নাশকতার আশঙ্কায় সদর উপজেলা, রায়পুর, রামগতি, কমলনগর, রামগঞ্জ, চন্দ্রগঞ্জ থানাসহ জেলার বিভিন্ন স্থানে গতকাল ভোরে অভিযান চালিয়ে বিএনপি, জামায়াত ও শিবিরের ২৩ জন নেতা-কর্মীকে গ্রেপ্তার করেছে পুরিশ।টেকনাফ (কক্সবাজার): টেকনাফ উপজেলা থেকে গতকাল ভোর সাড়ে পাঁচটার দিকে নাশকতার পরিকল্পনার অভিযোগে বিএনপি-জামায়াতের চার নেতা-কর্মীকে গ্রেপ্তার করেছে পুলিশ। টেকনাফ মডেল থানার ভারপ্রাপ্ত কর্মকর্তা (ওসি) মো. আতাউর রহমান খন্দকার প্রথম আলোকে জানান, গ্রেপ্তার করা বিএনপি-জামায়াতের এই নেতা-কর্মীদের কক্সবাজার বিচািরক হাকিম আদালতে পাঠানো হয়।গাজীপুর: টঙ্গী থানার এসআই সাজেদা লতা জানান, গাজীপুরে সোমবার সকাল-সন্ধ্যা হরতালের সমর্থনে টঙ্গীর চেরাগ আলী মার্কেট এলাকায় গাড়ি ভাঙচুর, ব্যক্তিগত গাড়িতে অগ্নিসংযোগ ও ককটেল বিস্ফোরণ ঘটিয়ে মিছিল করার ঘটনায় আটজনকে গ্রেপ্তার করা হয়েছে। সোমবার সকাল সাড়ে সাতটার দিকে ঘটনাস্থল থেকে স্বেচ্ছাসেবক দলের কেন্দ্রীয় ধর্মবিষয়ক সম্পাদক আরিফ হোসেন হাওলাদার ও শিবিরের কর্মী একরামুল হককে আটক করা হয়। সোমবার রাতে চেরাগ আলী এলাকা থেকে ছাত্রদলের কর্মী সোলায়মান মিয়া, ইব্রাহিম মিয়া ও সজীব রহমানকে গ্রেপ্তার করা হয়।কালিয়াকৈর থানার এসআই সাইফুল আলম জানান, সোমবার সন্ধ্যায় কালিয়াকৈর উপজেলার চন্দ্রা ত্রিমোড় এলাকায় গাড়ি ভাঙচুরের ঘটনায় সোমবার রাতেই বিএনপির কর্মী ফারুক মিয়া, রুবেল হোসেন ও রতনকে গ্রেপ্তার করা হয়েছে।সিলেট: সিলেট মহানগর জামায়াতের আমির এহসানুল মাহবুব জুবায়েরকে গতকাল সকালে নগরের জিন্দাবাজার এলাকা থেকে গ্রেপ্তার করা হয়েছে। তিনি সিলেটে গণজাগরণ মঞ্চের সংগঠক জগৎজ্যোতি হত্যা মামলার এজাহারভুক্ত আসামি। মহানগর পুলিশের অতিরিক্ত উপকমিশনার (গণমাধ্যম) মো. রহমত উল্লাহ জানান, জামায়াত নেতা জুবায়েরের বিরুদ্ধে হত্যা মামলা ছাড়াও গাড়ি ভাঙচুরসহ নাশকতামূলক কর্মকাণ্ডের একাধিক মামলা রয়েছে। এসব মামলায় তাঁকে গ্রেপ্তার দেখানো হয়েছে।এদিকে বিএনপির চেয়ারপারসন খালেদা জিয়াকে অবরুদ্ধ ও নেতা-কর্মীদের ওপর পুলিশি ধরপাকড়ের প্রতিবাদে আজ বুধবার সিলেট জেলায় হরতাল ডেকেছে জাতীয়তাবাদী ছাত্রদল। গতকাল সন্ধ্যায় জেলা ছাত্রদলের সভাপতি সাঈদ আহমদ প্রথম আলোকে জানান, পুলিশি ধরপাকড়ের প্রতিবাদে তাঁরা পলাতক অবস্থায় এ হরতাল পালন করবেন।পঞ্চগড়: বিএনপি-জামায়াতের আট নেতা-কর্মীকে গ্রেপ্তার করেছে পুলিশ। সোমবার গভীর রাতে জেলা শহরের ডোকরোপাড়ায় দুজনকে গ্রেপ্তার করা হয়। অন্যদিকে বোদা উপজেলার বিভিন্ন স্থানে অভিযান চালিয়ে বিএনপি-জামায়াতের চার নেতা-কর্মীকে গ্রেপ্তার করা হয়। সদর থানার ওসি বলেন, নাশকতার মামলায় আদালতের মাধ্যমে তাঁদের কারাগারে পাঠানো হয়েছে।দুপচাঁচিয়া (বগুড়া): সোমবার রাতে অভিযান চালিয়ে বিএনপি ও ছাত্রদলের দুই কর্মীকে গ্রেপ্তার করা হয়। দুপচাঁচিয়া থানার ওসি গোপাল চন্দ্র চক্রবর্তী বলেন, অবরোধে নাশকতামূলক কর্মকাণ্ডে জড়িত থাকার অভিযোগে তাঁদের গ্রেপ্তার করা হয়েছে।সাতকানিয়া (চট্টগ্রাম): সাতকানিয়া উপজেলার কেঁওচিয়া ইউনিয়নে সোমবার গভীর রাতে অভিযান চালিয়ে সহিংসতায় জড়িত থাকার অভিযোগে মো. আবদুল হামিদ নামে শিবিরের এক নেতাকে গ্রেপ্তার করেছে পুলিশ। তিনি ছদাহা ইউনিয়ন ছাত্রশিবিরের সভাপতি। সাতকানিয়া থানার এসআই মো. নাজমুল হক বলেন, হামিদের বিরুদ্ধে সহিংসতা সৃষ্টি ও নাশকতায় জড়িত থাকার অভিযোগে একাধিক মামলা আছে।সিরাজগঞ্জ: সোমবার রাতে উল্লাপাড়া উপজেলার বিভিন্ন স্থানে অভিযান চালিয়ে বিএনপি-জামায়াতের ছয় নেতা-কর্মীকে গ্রেপ্তার করা হয়েছে। উল্লাপাড়া থানার এসআই আবদুল জলিল জানান, তাঁদের বিরুদ্ধে নাশকতা সৃষ্টির মামলা রয়েছে।
