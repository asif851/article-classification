
স্কিলস কমপিটিশন ২০১৬-এর প্রথম পর্ব (প্রতিষ্ঠান পর্যায়) গতকাল রোববার দেশব্যাপী একযোগে অনুষ্ঠিত হয়েছে। আয়োজনে ছিলেন ডিপ্লোমা-ইন-ইঞ্জিনিয়ারিংয়ের শিক্ষার্থীরা। সহযোগিতায় রয়েছে বাংলাদেশ সরকার, বিশ্বব্যাংক ও কানাডার আর্থিক সহায়তায় শিক্ষা মন্ত্রণালয়ের নিয়ন্ত্রণাধীন কারিগরি শিক্ষা অধিদপ্তরের আওতায় স্কিলস অ্যান্ড ট্রেনিং এনহ্যান্সমেন্ট প্রকল্প।  স্টেপ কর্তৃক নির্বাচিত ১৬২টি সরকারি-বেসরকারি পলিটেকনিক ইনস্টিটিউটের প্রায় দেড় লাখ শিক্ষার্থী নিজ নিজ প্রতিষ্ঠানে আয়োজিত ওই প্রতিযোগিতায় অংশ নেন। তাঁরা আট শতাধিক উদ্ভাবন/প্রকল্প মূল্যায়নের জন্য উপস্থাপন করেন। দেশ, সময় ও বর্তমান বাজারের চাহিদার পরিপ্রেক্ষিত বিবেচনায় রেখে মেধা, মনন, উদ্ভাবন ও সৃজনশীলতার ভিত্তিতে প্রতিটি প্রতিষ্ঠান থেকে সেরা তিনটি উদ্ভাবন/প্রকল্প নির্বাচন করা হয়েছে। এভাবে নির্বাচিত মোট ৪৮৬টি উদ্ভাবন/প্রকল্প আগামী ২৩ নভেম্বর দেশব্যাপী ১৩টি ভেন্যুতে অনুষ্ঠেয় আঞ্চলিক পর্যায়ের প্রতিযোগিতায় (দ্বিতীয় পর্ব) প্রদর্শিত হবে। প্রতিযোগিতাটির চূড়ান্ত পর্ব (জাতীয় পর্যায়) আগামী ডিসেম্বরের মাঝামাঝি সময়ে ঢাকায় অনুষ্ঠিত হবে। স্কিলস কমপিটিশন ২০১৬-এর ক্যারিয়ার পার্টনার প্রথম আলোর ওয়েব পোর্টাল চাকরি ডটকম (Chakri.com)।
