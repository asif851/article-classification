
জিয়াউর রহমানকে দেশের প্রথম রাষ্ট্রপতি বলায় বিএনপির চেয়ারপারসন খালেদা জিয়া ও তাঁর ছেলে দলটির সিনিয়র ভাইস চেয়ারম্যান তারেক রহমানের বিরুদ্ধে আইনি ব্যবস্থা নেওয়ার দাবি জানিয়েছে ক্ষমতাসীন আওয়ামী লীগের নেতৃত্বাধীন ১৪ দল। গতকাল বৃহস্পতিবার আওয়ামী লীগের ধানমন্ডির কার্যালয়ে ১৪ দলের বৈঠক থেকে এ দাবি জানানো হয়।বৈঠক শেষে ১৪ দলের মুখপাত্র ও স্বাস্থ্যমন্ত্রী মোহাম্মদ নাসিম এক সংবাদ ব্রিফিংয়ে আলোচনার সিদ্ধান্ত জানান।বৈঠকে ‘বিএনপি-জামায়াতের নৈরাজ্যের’ বিরুদ্ধে ২৮, ২৯ ও ৩০ এপ্রিল জেলা ও বিভাগীয় শহরে গণসংযোগ ও সমাবেশ করার কর্মসূচির সিদ্ধান্ত হয়।সংবাদ ব্রিফিংয়ে মোহাম্মদ নাসিম বলেন, দেশের প্রথম রাষ্ট্রপতি নিয়ে খালেদা জিয়া ও তাঁর ছেলে তারেক রহমান যে বক্তব্য দিয়েছেন, তা রাষ্ট্রদ্রোহের শামিল এবং সংবিধানের লঙ্ঘন। তিনি তাঁদের বিরুদ্ধে দ্রুত ব্যবস্থা নেওয়ার দাবি জানান।বৈঠক সূত্র জানায়, কর্মসূচি ঘোষণা করার ব্যাপারে ন্যাপের এনামুল হক বলেন, কীভাবে কর্মসূচি পালন করবেন, তার জন্য আগে কমিটি ঠিক করতে হবে।এ সময় আওয়ামী লীগের যুগ্ম সাধারণ সম্পাদক মাহবুব উল আলম হানিফ তাঁর উদ্দেশে বলেন, ‘আপনারা আগে নিজ নিজ দলের কর্মসূচি দিন।’তখন গণতন্ত্রী পার্টির নুরুর রহমান সেলিম বলেন, ‘আমরা মর্যাদা নিয়ে জোটে থাকতে চাই।’মোহাম্মদ নাসিমের সভাপতিত্বে অনুষ্ঠিত বৈঠকে আরও উপস্থিত ছিলেন আওয়ামী লীগের জাহাঙ্গীর কবির নানক, দীপু মনি, আহমদ হোসেন, খালিদ মাহমুদ চৌধুরী, জাতীয় পার্টির (জেপি) শেখ শহিদুল ইসলাম, সাম্যবাদী দলের দিলীপ বড়ুয়া, ওয়ার্কার্স পার্টির আনিসুর রহমান মল্লিক, কমিউনিস্ট কেন্দ্রের ওয়াজেদুল ইসলাম খান প্রমুখ।
 
