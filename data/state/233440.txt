
প্রধানমন্ত্রী শেখ হাসিনা প্রাকৃতিক দুর্যোগের পাশাপাশি মানুষের সৃষ্ট দুর্যোগ মোকাবিলায় তাঁর সরকারের দৃঢ় অঙ্গীকার পুনর্ব্যক্ত করে বলেছেন, ইসলামের নামে যারা মানুষ হত্যা করছে তারা এ পবিত্র ধর্মের সর্বনাশ করছে। আজ মঙ্গলবার গণভবনে বন্যাদুর্গতদের সাহায্যার্থে অনুদানের চেক গ্রহণকালে এসব কথা বলেন প্রধানমন্ত্রী।শেখ হাসিনা বলেন, ইসলামের নামে যারা মানুষ হত্যা করছে তারা এ পবিত্র ধর্মের সর্বনাশ করছে। আমি বুঝতে পারি না, যারা ধর্মের নামে মানুষ হত্যা করছে তা কীভাবে ইসলামের জন্য ভালো হতে পারে। আমি মনে করি, এতে করে ইসলামকে কলঙ্কিত এবং পবিত্র ধর্মকে প্রশ্নবিদ্ধ করা হচ্ছে। এ ধরনের কাপুরুষোচিত কর্মকাণ্ডকে দুঃখজনক উল্লেখ করে তিনি বলেন, তারা প্রকৃতপক্ষে ইসলামের ক্ষতি করছে।
প্রধানমন্ত্রী বলেন, সমস্যা আসবে এবং আমরা এসব সমস্যা সমাধান করব। আমাদের অবশ্যই সমস্যা সমাধান করতে হবে। আমরা যেভাবে প্রাকৃতিক দুর্যোগ মোকাবিলা করছি, ইনশা আল্লাহ সেভাবেই মানুষের সৃষ্ট দুর্যোগ মোকাবিলা করব।জঙ্গিবাদ ও সন্ত্রাসবাদ মোকাবিলায় সকলের সহযোগিতা কামনা করে শেখ হাসিনা বলেন, বাংলাদেশের মাটিতে তার সরকার জঙ্গিবাদ ও সন্ত্রাসবাদ চলতে দেবে না। তিনি বলেন, তাই আমরা সন্ত্রাস ও জঙ্গিবাদ মোকাবিলায় সকলের সহযোগিতা চাই। যে যেখানেই থাকুন, সবাইকে সতর্ক থাকতে হবে-যাতে কেউ এই দুই দানবের সঙ্গে জড়িত হতে না পারে।
বর্তমানে দেশের বিভিন্ন স্থানে বন্যার কথা উল্লেখ করে প্রধানমন্ত্রী বলেন, বন্যা মোকাবিলায় তাঁর সরকার বসে নেই-বরং বন্যাদুর্গতদের কাছে খাদ্য, পানীয় এবং ওষুধের মতো ত্রাণসামগ্রী পৌঁছে দিতে নিরলস কাজ করে যাচ্ছে। পাশাপাশি তার দল আওয়ামী লীগ দেশব্যাপী বন্যাদুর্গতদের সাহায্যার্থে আটটি দল গঠন করেছে।
বাংলাদেশ অ্যাসোসিয়েশন অব ব্যাংকসের (বিএবি) অধীন ৩১টি ব্যাংক এবং ওয়ালটন গ্রুপ, বসুন্ধরা গ্রুপ, শিপ ব্রেকার্স অ্যাসোসিয়েশন, বাংলাদেশ অ্যাসোসিয়েশন অব ইন্টারন্যাশনাল রিক্রুটিং এজেন্সি (বায়রা), ইনস্টিটিউশন অব ইঞ্জিনিয়ার্স বাংলাদেশ ও গুরুদুয়ারা ম্যানেজমেন্ট কমিটি প্রধানমন্ত্রী কাছে অনুদানের চেক প্রদান করেন।
এ সময় অন্যান্যের মধ্যে প্রধানমন্ত্রী উপদেষ্টা এইচ টি ইমাম, এফবিসিসিআইয়ের সাবেক সভাপতি কাজী আকরাম উদ্দিন আহমেদ এবং প্রধানমন্ত্রীর প্রেস সচিব ইহসানুল করিম উপস্থিত ছিলেন। বিএবি সভাপতি ও এবি ব্যাংকের চেয়ারম্যান নজরুল ইসলাম মজুমদার অনুষ্ঠান পরিচালনা করেন।
