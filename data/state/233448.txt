
বাংলাদেশ আইন কমিশনের চেয়ারম্যানের পদ থেকে বিচারপতি এ বি এম খায়রুল হককে অপসারণ ও গ্রেপ্তার দাবি করেছে জাতীয়তাবাদী আইনজীবী ফোরাম। সংবিধানের ষোড়শ সংশোধনী বাতিল করে সুপ্রিম কোর্টের আপিল বিভাগের রায় সম্পর্কে বিরূপ মন্তব্যের অভিযোগে খায়রুল হকের বিরুদ্ধে এ দাবি তোলা হয়েছে।
আজ শুক্রবার রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে এ দাবি করেন জাতীয়তাবাদী আইনজীবী ফোরামের মহাসচিব মাহবুব উদ্দিন খোকন। একই সঙ্গে ওই রায় নিয়ে মন্ত্রীদের বক্তব্যের প্রতিবাদ ও নিম্ন আদালতের বিচারকদের চাকরিবিধির গেজেট শিগগিরই প্রকাশের দাবিতে আগামী রোববার, বুধবার ও বৃহস্পতিবার তিন দিনের বিক্ষোভ কর্মসূচি ঘোষণা করে সংগঠনটি।
প্রত্যেক জেলা বারে ফোরামের নেতা-কর্মীদের এই কর্মসূচি পালনের আহ্বান জানিয়ে মাহবুব উদ্দিন খোকন বলেন, ‘যাঁরা আইনের শাসনে বিশ্বাস করেন, যাঁরা সংবিধানে বিশ্বাস করেন, যাঁরা গণতন্ত্রে বিশ্বাস করেন, তাঁরা যেন এই কর্মসূচিতে অংশগ্রহণ করেন।’
সাবেক প্রধান বিচারপতি খায়রুল হকের সমালোচনা করে সুপ্রিম কোর্ট আইনজীবী সমিতির সাধারণ সম্পাদক মাহবুব উদ্দিন বলেন, ‘খায়রুল হক সাহেব তাঁর ত্রয়োদশ সংশোধনী বাতিলের রায়ে বলেছেন, বিচারপতিদের অবসরে যাওয়ার পরে কোনো সরকারি দায়িত্ব নেওয়া উচিত নয়। অথচ তিনি নিজেই নিজের রায় ভঙ্গ করে আইন কমিশনের চেয়ারম্যান হয়েছেন।’
মাহবুব উদ্দিন বলেন, আইন কমিশনের চেয়ারম্যান প্রজাতন্ত্রের একজন কর্মচারী মাত্র। প্রজাতন্ত্রের কর্মচারী হিসেবে তাঁর বক্তব্য দেওয়ার ক্ষেত্রে সীমাবদ্ধতা আছে, কোড অব কনডাক্ট আছে। আইন কমিশনের চেয়ারম্যান হিসেবে খায়রুল হক সাহেবেরও কোড অব কনডাক্ট আছে। তিনি কোড অব কনডাক্ট অনুযায়ী সাংবাদিক সম্মেলন করতে পারেন না, তিনি চাকরির শর্ত ভঙ্গ করেছেন। রায়ের সমালোচনা করে আইন কমিশনের চেয়ারম্যান সুপ্রিম কোর্টকে ‘বিতর্কিত’ করেছেন।
সংবাদ সম্মেলনে আরও উপস্থিত ছিলেন বিএনপির জ্যেষ্ঠ যুগ্ম মহাসচিব রুহুল কবির রিজভী, কেন্দ্রীয় নেতা আবুল খায়ের ভূঁইয়া, হারুনুর রশীদ, সানাউল্লাহ মিয়া প্রমুখ।
