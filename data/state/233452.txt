
লালমনিরহাট সরকারি বালিকা উচ্চবিদ্যালয়ের তৃতীয় শ্রেণির কক্ষের ছাদের পলেস্তারা খসে পড়লে তিনজন ছাত্রী আহত হয়েছে। গতকাল রোববার দুপুরে এ ঘটনা ঘটে।আহত শিক্ষার্থীরা হলো আফিয়া জান্নাত, সুজানা জাহান ও ছোঁয়া খাতুন। আফিয়ার মাথায়, ছোঁয়া ঘাড়ে ও সুজানা কপালে আঘাত পায়। বিদ্যালয় কর্তৃপক্ষ তাদের প্রাথমিক চিকিৎসা দিয়েছে।এ ঘটনায় জেলা শহরের এ বিদ্যালয়ের শিক্ষার্থীদের মধ্যে আতঙ্ক বিরাজ করছে। বিদ্যালয়ের একাডেমিক ভবন-১-এর নিচতলার ৯ ও ১০ নম্বর কক্ষের অবস্থা খারাপ। তাই বিদ্যালয় কর্তৃপক্ষ ওই দুটি শ্রেণিকক্ষ আপাতত বন্ধ রেখেছে।বিদ্যালয়ের প্রধান শিক্ষক আবদুল কুদ্দুস মিয়া বলেন, তৃতীয় শ্রেণির ক্লাস চলাকালে হঠাৎ করে কক্ষের ছাদ থেকে পলেস্তারা খুলে পড়তে থাকে। এতে এই শ্রেণির তিন শিক্ষার্থী সামান্য আঘাত পেয়েছে। তাদের প্রাথমিক চিকিৎসা দেওয়া হয়েছে।লালমনিরহাট জেলা শিক্ষা প্রকৌশল অধিদপ্তরের উপসহকারী প্রকৌশলী নরেন্দ্রনাথ রায় বলেন, ঘটনাস্থল পরিদর্শন করা হয়েছে। বিষয়টি সম্পর্কে ঊর্ধ্বতন কর্তৃপক্ষকে জানানো হবে।
