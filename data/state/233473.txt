
গাজীপুরের কালীগঞ্জ উপজেলায় বেশ কয়েকটি গ্রামে দীর্ঘদিন ধরে তৈরি হচ্ছে তোয়ালে। এসব তোয়ালে গ্রামের মানুষের ভাগ্যও অনেক বদলে দিয়েছে। এখানকার তোয়ালে যাচ্ছে বিদেশেও।এলাকার অন্তত ১০ জন তোয়ালে ব্যবসায়ীর সঙ্গে কথা বলে জানা যায়, প্রায় দুই যুগ আগে কালীগঞ্জের খঞ্জনা গ্রামে চালু হয় তোয়ালে তৈরির কারখানা। ওই গ্রামের কয়েকজন তখন তোয়ালে তৈরি করে বেশ লাভবান হন। এ খবর ছড়িয়ে পড়ে উপজেলার আশপাশের এলাকাতেও। সেখান থেকে কালীগঞ্জের কয়েকটি ইউনিয়নে ছড়িয়ে পড়ে তোয়ালের ব্যবসা। বর্তমানে উপজেলার ৭০ জন মালিকের ৪৫০টির বেশি তোয়ালে তৈরির কারখানা (পাওয়ার লুম) রয়েছে। এসব কারখানায় প্রতিদিন পাঁচ শতাধিক শ্রমিক কাজ করছেন। তাঁদের উৎপাদিত বিভিন্ন ধরনের তোয়ালে ও রুমাল রপ্তানিও হচ্ছে। কালীগঞ্জের তোয়ালে রাজধানী ঢাকার সদরঘাট, চকবাজার, সিলেট, পাবনা, সিরাজগঞ্জ, টাঙ্গাইল, শেখেরচর, ভৈরব, রাজশাহী, বগুড়া, রংপুর, দিনাজপুর ও চট্টগ্রামের বিভিন্ন এলাকায় নিয়ে বিক্রি করা হচ্ছে।১৭ মে খঞ্জনা গ্রামের রাস্তা ধরে যাওয়ার সময় ভেসে আসে ‘খট্ খট্’ শব্দ। এমন শব্দ শুনে একটি বাড়িতে গিয়ে কথা হয় জালাল উদ্দিনের সঙ্গে। জালাল উদ্দিনের বাড়িতে ছয়টি পাওয়ার লুম আছে। সেখানে কাজ করেন ১৫-১৬ জন শ্রমিক। তাঁর প্রতিষ্ঠানের নাম কেয়া টেক্সটাইল।ব্যবসায়ী জালাল উদ্দিন বলেন, প্রায় ২০ বছর আগে তিনি তিনটি পাওয়ার লুম দিয়ে টিনের ছাপরাঘরে কারখানা চালু করেন। ধারদেনা মিটিয়ে আয় থেকে বর্তমানে তাঁর ছয়টি পাওয়ার লুম হয়েছে।একই গ্রামের তোয়ালে তৈরির কারখানা সিটি ডাইংয়ের মালিক নুরুল ইসলাম বলেন, ‘২০০৮ সালে একটি টিনের ঘরে দুটি পাওয়ার লুম বসিয়ে ব্যবসা শুরু করি। বর্তমানে আমার ছয়টি পাওয়ার লুম। তবে স্বল্প সুদে ব্যাংক থেকে টাকা পেলে ব্যবসার আরও বিস্তার করতে পারতাম।’শুধু খঞ্জনা গ্রাম নয়, আশপাশের প্রায় সব কটি গ্রামের চিত্র প্রায় একই রকম। রাস্তা দিয়ে হেঁটে গেলে চোখে পড়ে বাড়ির আঙিনায়, রাস্তার ধারে বাঁশ টাঙিয়ে তার মধ্যে বিভিন্ন রঙের সুতা রোদে শুকানো হচ্ছে। যেদিকে চোখ যায়, সেদিকে একই চিত্র।কালীগঞ্জ থানা তাঁতি সমিতির সভাপতি মো. আমজাদ হোসেন বলেন, কালীগঞ্জের বালিগাঁও, উত্তরগাঁও, যুগলী, কিশোরপুর, দক্ষিণবাগ, খঞ্জনা, ঈশ্বরপুর, জামালপুর, খলাপাড়া, যেতুয়া, চৌড়া, বড়নগর, ভাতগাতি, মোয়ানী, টাঙ্গাইয়া ও দেওয়ালের টেক গ্রামের তোয়ালে কারখানাগুলোতে প্রায় আট হাজার মানুষের কর্মসংস্থান হয়েছে। তিনি বলেন, এখানকার তৈরি তোয়ালে মালয়েশিয়া, কানাডা, সিঙ্গাপুরেও রপ্তানি হচ্ছে।
