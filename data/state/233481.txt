
স্বাস্থ্য ও পরিবার কল্যাণমন্ত্রী মোহাম্মদ নাসিম বলেছেন, জামায়াতের ইসলামীর আমির মতিউর রহমান নিজামীর রায়কে কেন্দ্র করে দেশের যে কোন স্থানে নৈরাজ্য সৃষ্টির চেষ্টা করলে আইনশৃঙ্খলা রক্ষাকারী বাহিনী কঠোর হাতে তা দমন করবে। রায় নিয়ে কেউ সংক্ষুব্ধ হতেই পারে, নেজন্য আইনশৃঙ্খলার অবনতি হতে পারে না।আজ মঙ্গলবার সন্ধ্যায় পাবনা সার্কিট হাউজে নিজামীর রায় নিয়ে সাংবাদিকদের এক প্রশ্নের জবাবে স্বাস্থ্যমন্ত্রী একথা বলেন।এর আগে দুপুরে স্বাস্থ্যমন্ত্রী মোহাম্মদ নাসিম পাবনা মেডিকেল কলেজ চত্বরে স্বাস্থ্য ও পরিবার-পরিকল্পনা বিভাগের উদ্যোগে আয়োজিত এক সুধী সমাবেশে বক্তব্য দেন। এ সময় স্বাস্থ্যমন্ত্রী বিএনপির উদ্দেশে বলেন, আন্দোলনের নামে মানুষ হত্যা ও দেশে অশান্তি সৃষ্টি করবেন না। আন্দোলনের হুমকি দিয়ে সংলাপের কথা বলে কোনো লাভ নেই। সংবিধান অনুযায়ী পাঁচ বছর পর দেশে নির্বাচন হবে । ২০১৯ সালের একদিন আগেও নির্বাচন হবে না।
বিএনপি চেয়ারপারসন খালেদা জিয়াকে উদ্দেশ্য করে নাসিম বলেন, আন্দোলনের নামে সময় নষ্ট না করে নিজের দল গোছান। ২০১৯ সালের নির্বাচনের জন্যে প্রস্ত্ততি নিন। দেশের মানুষকে শান্তিতে থাকতে দিন, আপনিও শান্তিতে থাকুন। নির্বাচনের ট্রেন ঈশ্বরদী থেকে ছেড়ে কমলাপুর চলে গেছে। ৫ বছরের আগে ওই ট্রেন ফিরবে না। এখন আর ২০১৯ সালের একদিন আগেও নির্বাচন হবে না। সংলাপ হবে নির্বাচন কমিশনের সঙ্গে, অন্য কারোর সাথে নয়। শেখ হাসিনার নেতৃত্বে বর্তমান সরকার নির্বাচিত গণতান্ত্রিক সরকার।
পাবনা জেনারেল হাসপাতালের পরিচালক মনোয়ার-উল-আজিজের পরিচালনায় সুধী সমাবেশে আরও বক্তব্য দেন সাবেক স্বরাষ্ট্র প্রতিমন্ত্রী ও জেলা আওয়ামী লীগের সাধারণ সম্পাদক শামসুল হক টুকু, স্বাস্থ্য ও পরিবার পরিকল্পনা মন্ত্রণালয়ের সচিব এস এম নিয়াজ উদ্দিন আহমেদ, পাবনা সদর আসনের সাংসদ গোলাম ফারুক, পাবনা-২ আসনের সাংসদ খন্দকার আজিজুল হকসহ স্থানীয় সুধীজনেরা।
সুধী সমাবেশে মন্ত্রী পাবনা মেডিকেল কলেজে পাঁচশ শঘ্যার হাসপাতাল ও মেডিকেল কলেজের শিক্ষার্থীদের চলাচলের জন্য একটি বাস দেওয়ার ঘোষণা দেন। এ ছাড়া পাবনা জেনারেল হাসপাতালে সিসিইউ, আইসিইউসহ চিকিৎসার জন্য আধুনিক যন্ত্রপাতি সংযোজনেরও আশ্বাস দেন।
