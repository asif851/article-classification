
মাদারীপুরে ২০১৪ সালের সরকারি প্রাথমিক বিদ্যালয়ের সহকারী শিক্ষক নিয়োগ পরীক্ষার প্রশ্নপত্র ফাঁসকারী চক্রের ১৫ জনকে আটক করেছে ডিবি পুলিশ। এ সময় ল্যাপটপ, প্রিন্টার, পেনড্রাইভ, স্ক্যানারসহ পরীক্ষার প্রশ্নপত্র জব্দ করা হয়। শুক্রবার বেলা সাড়ে ১১টার দিকে শহরের পাঠককান্দি থেকে তাঁদের আটক করা হয়।
আটক ব্যক্তিরা হলেন পলাশ মণ্ডল (৩৫), মনতোষ সরকার (৩২), আকরাম হোসেন (২৪), অপূর্ব হাওলাদার (৩৫), বিনয় ভক্ত (২৭), অনাদী বিশ্বাস (২৭), শশাঙ্ক বৈদ্য (৩২), তানভীর আহম্মেদ (৩১), মৃদুল হালাদার (৩০), আশিষ বালা (২৯), মৃত্যুঞ্জয় বালা (২৫), অলোক বালা (২০), সন্তোষ হালদার (৪০), সুরঞ্জন পাণ্ডে (৪২) ও মকসেদুল আলম (৩৫)।
মাদারীপুরের গোয়েন্দা পুলিশের সূত্র জানায়, মাদারীপুরে স্কুল ও কলেজের ১৬টি কেন্দ্রে সকাল ১০টায় শুরু হয় ২০১৪ সালের সরকারি প্রাথমিক বিদ্যালয়ের সহকারী শিক্ষক নিয়োগ পরীক্ষা। এ নিয়োগ পরীক্ষাকে কেন্দ্র করে প্রশ্নপত্র ফাঁসকারী একটি চক্র টাকার বিনিময়ে উত্তরপত্র সরবরাহ করছে—এমন সংবাদের ভিত্তিতে শহরের পাঠককান্দি এলাকার একটি বাসায় অভিযান চালায় ডিবি পুলিশ। এ সময় সেখান থেকে প্রথমে ১১ জনকে আটক করা হয়। তাঁদের দেওয়া তথ্য অনুযায়ী পাশের আরেকটি বাসায় অভিযান চালিয়ে আরও ৪ জনকে আটক করে জেলার গোয়েন্দা পুলিশের কার্যালয়ে নেওয়া হয়।
মাদারীপুরের অতিরিক্ত পুলিশ সুপার সুমন দেব প্রথম আলোকে বলেন, আটক ব্যক্তিদের মধ্যে অনেকেই সরকারি-বেসরকারি বিভিন্ন দপ্তরের উচ্চপর্যায়ে কর্মরত বলে জানা গেছে। তাঁদের কাছে পাওয়া প্রশ্নপত্রের সঙ্গে সরকারি প্রাথমিক বিদ্যালয়ের সহকারী শিক্ষক নিয়োগ পরীক্ষার প্রশ্নপত্রের মিল পাওয়া গেছে। চক্রের বাকি সদস্যদের ধরতে পুলিশের অভিযান অব্যাহত রয়েছে।
