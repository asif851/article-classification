
চট্টগ্রামের সাতকানিয়া পৌরসভার খলিফাপাড়ার রহমত বেগের টেক এলাকায় গত বুধবার রাতে যুবলীগের এক নেতাকে পিটিয়ে আহত করেছে প্রতিপক্ষের লোকজন।আহত মো. হাসমত আলীর (৩৫) বাড়ি দক্ষিণ ঢেমশার খলিফাপাড়া এলাকায়। তিনি পৌরসভার ৯ নম্বর ওয়ার্ড যুবলীগের সাধারণ সম্পাদক।পুলিশ সূত্র জানায়, বুধবার রাত সাড়ে ১১টার দিকে রহমত বেগের টেক এলাকার একটি চায়ের দোকানে বসে ছিলেন হাসমত আলী। এ সময় মো. ফয়সাল নামের একজন মাটি ব্যবসায়ী ছয়-সাতজন সহযোগীকে নিয়ে হাসমতের ওপর হামলা চালায়। এতে হাসমতের মাথা ফেটে যায়। পরে হামলাকারীরা পালিয়ে যায়। হাসমত আলী প্রথম আলোকে বলেন, ‘আমি ও ফয়সাল আলাদাভাবে মাটির ব্যবসা করি। ফয়সাল প্রায়ই আমাকে মাটির ব্যবসা থেকে সরে যেতে হুমকি দিতেন। বুধবার রাতে ফয়সাল ও তাঁর লোকজন অতর্কিতে আমার ওপর হামলা চালায়। রডের আঘাতে আমার মাথা ফেটে গেছে।’এ ব্যাপারে মো. ফয়সালের বক্তব্য নেওয়া সম্ভব হয়নি।সাতকানিয়া পৌরসভা যুবলীগের সভাপতি মো. সাইফুল আলম বলেন, ফয়সাল ও তাঁর সহযোগীরা হাসমতের ওপর হামলা চালিয়েছে। এ হামলার ঘটনায় হাসমত আলী গতকাল বৃহস্পতিবার ফয়সালসহ সাতজনকে আসামি করে থানায় মামলা করেছেন।সাতকানিয়া থানার ওসি মো. ফরিদ উদ্দিন খন্দকার বলেন, মামলার আসামিদের গ্রেপ্তারের চেষ্টা চলছে।
