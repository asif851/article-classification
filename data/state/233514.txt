
প্রধানমন্ত্রীর গণ-অভ্যর্থনার স্থান থেকে পিস্তলসহ আটক যুবলীগের নেতা সেলিম খানকে মুচলেকা নিয়ে ছেড়ে দিয়েছে পুলিশ। সেলিম খান ঢাকা মহানগর (উত্তর) যুবলীগের তথ্য ও গবেষণা সম্পাদক।
বিমানবন্দর থানার ভারপ্রাপ্ত কর্মকর্তা (ওসি) নূরে আযম মিয়া আজ শনিবার প্রথম আলোকে বলেন, শুক্রবার বিকেলে ঢাকায় হজরত শাহজালাল আন্তর্জাতিক বিমানবন্দরের ভিআইপি ফটক থেকে সেলিম খানকে পিস্তলসহ আটক করা হয়। পিস্তলে দুটি গুলি ছিল। তিনি প্রধানমন্ত্রীর অভ্যর্থনা কর্মসূচিতে এসেছিলেন। পরে দেখা যায়, পিস্তলটি লাইসেন্স করা। পিস্তলের বৈধ কাগজপত্র থাকায় মুচলেকা নিয়ে শুক্রবার রাতেই সেলিম খানকে ছেড়ে দেওয়া হয়। প্রয়োজনে তাঁর বিরুদ্ধে পরে ব্যবস্থা নেওয়া যাবে।
ওসি বলেন, ভিআইপি কর্মসূচিতে আইনশৃঙ্খলা রক্ষাকারী বাহিনীর সদস্য ছাড়া অন্য কারোর লাইসেন্স করা অস্ত্র বহন করা নিষিদ্ধ, এই অলিখিত নিয়ম দীর্ঘদিন ধরে চলে আসছে।
