

বাংলাদেশ থেকে দারিদ্র্য দূর করার লড়াইয়ে নারীর অংশগ্রহণের প্রয়োজনীয়তার ওপর গুরুত্বারোপ করেছেন প্রধানমন্ত্রী শেখ হাসিনা। তিনি বলেছেন, দেশের উন্নয়নের জন্য নারীর উন্নয়ন অপরিহার্য। নারীকে অবহেলা করার কোনো সুযোগ নেই।রোকেয়া দিবস উপলক্ষে আজ শুক্রবার রাজধানীর ওসমানী স্মৃতি মিলনায়তনে এক অনুষ্ঠানে এসব কথা বলেন প্রধানমন্ত্রী। অনুষ্ঠানে দুই নারীর হাতে চলতি বছরের রোকেয়া পদক তুলে দেন শেখ হাসিনা।নারীর উন্নয়নে অসাধারণ অবদানের স্বীকৃতি হিসেবে এবার রোকেয়া পদক পেয়েছেন অ্যারোমা দত্ত ও বেগম নূর জাহান।
নারীদের আরও উৎসাহী করতে আগামী বছর থেকে পাঁচজনকে রোকেয়া পদক দেওয়া হবে বলে জানান প্রধানমন্ত্রী।
প্রধানমন্ত্রী বলেন, তাঁর সরকার বাংলাদেশকে দারিদ্র্যমুক্ত করতে চায়। এই লড়াইয়ে নারীদের যুক্ত না করলে স্বপ্ন পূরণ করা সম্ভব হবে না।
বর্তমান সরকার নারীর কথা মাথায় রেখে সব ধরনের উন্নয়ন কর্মসূচি গ্রহণ করেছে বলে জানান প্রধানমন্ত্রী।
দেশের অর্ধেক জনগোষ্ঠী নারী—এ কথা উল্লেখ করে প্রধানমন্ত্রী বলেন, দেশের উন্নয়নের জন্য নারীর উন্নয়ন অপরিহার্য। নারীরা যদি শিক্ষাসহ অন্যান্য ক্ষেত্রে অগ্রসর না হয়, তা হলে কখনোই যথাযথভাবে সমাজ গড়ে উঠবে না। সবাইকে বুঝতে হবে, নারীদের অবহেলা করার কোনো সুযোগ নেই।
