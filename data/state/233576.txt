
সাবেক রাষ্ট্রপতি ও বিএনপির প্রতিষ্ঠাতা জিয়াউর রহমানের পরিবারের প্রয়াত সদস্যদের আত্মার মাগফিরাত কামনা করে তাঁর ভাই আহমেদ কামালের দেওয়া মিলাদ মাহফিলে বিএনপির বর্তমান চেয়ারপারসন ও জিয়ার স্ত্রী খালেদা জিয়াকে আমন্ত্রণ জানানো হয়েছে। দাওয়াত দেওয়া হয়েছে বিএনপির শীর্ষ পর্যায়ের প্রায় সব নেতাকেই।
আগামী ৪ নভেম্বর রাজধানীর ডিপ্লোমা ইঞ্জিনিয়ার্স ইনস্টিটিউশনে এই দোয়া অনুষ্ঠিত হবে। বিএনপির চেয়ারপারসনসহ দলটির নেতাদের আমন্ত্রণ জানিয়ে জিয়াউর রহমানের পরিবারের কোনো সদস্যের এটাই এ ধরনের প্রথম মিলাদ মাহফিল। জিয়ার ছোট ভাই এই মিলাদের আয়োজক হলেও মূল পৃষ্ঠপোষকতায় আছেন খালেদা জিয়ার পরিবারের এক সদস্য শফিকুল আলম ডন, যিনি এস আলম ডন নামেই পরিচিত।জিয়াউর রহমানেরা পাঁচ ভাই। জিয়াসহ চারজন মারা গেছেন। অপর তিন ভাই হলেন রেজাউর রহমান, মিজানুর রহমান ও খলিলুর রহমান। তাঁদের বাবা-মাও মারা গেছেন। তাঁদের একমাত্র জীবিত ভাই আহমেদ কামাল। অবিবাহিত। এখন অবসরে আছেন। তিনিই এই মিলাদ মাহফিলের আয়োজন করেছেন। তাঁর প্রয়াত বাবা-মা ও চার ভাই এবং ভাইপো জিয়ার ছেলে আরাফাত রহমান কোকোর আত্মার মাগফিরাত কামনার জন্য এই মিলাদ মাহফিলের আয়োজন করা হচ্ছে।জানতে চাইলে আহমেদ কামাল প্রথম আলোকে বলেন, ‘আমি দীর্ঘদিন অসুস্থ ছিলাম। এখনো খুব ভালো নেই। নিজের মৃত্যুর আগে চেয়েছি পরিবারের প্রয়াতদের জন্য একটা মিলাদ দিতে। সবার জন্য দোয়া করে যেতে চাই। এটা জানালে ওরা (এস আলম ডন) বলল, জিয়াউর রহমানের জন্যও করেন। এ ধরনের মিলাদ দিলে খালেদা জিয়া ও বিএনপির নেতাদের দাওয়াত দেন। আমি বললাম, জিয়ার জন্য তো দল আলাদাভাবে করেই। তারপর ওদের বললাম, তোমরা করো, আমার দ্বিমত নেই।’ইতিমধ্যে বিএনপির শীর্ষ পর্যায়ের নেতাদের এই মিলাদ মাহফিলে আমন্ত্রণ জানানো হয়েছে। প্রথম আলোর সঙ্গে আলাপকালে দলটির স্থায়ী কমিটির কয়েকজন সদস্য আমন্ত্রণ পাওয়ার কথা জানিয়েছেন।এস আলম ডন খালেদা জিয়ার মায়ের এক বোন লিলিমন বিবির দিকের আত্মীয়। তিনি সম্পর্কে খালেদা জিয়ার ভাগনে হন। জানতে চাইলে এস আলম বলেন, আহমেদ কামালের শরীর অসুস্থ ছিল। উনি (কামাল) চেয়েছিলেন মিলাদ দিতে। তিনি বলেন, ‘আমিই ওনাকে বলেছি জিয়ার জন্যও করেন। খালেদা জিয়াসহ বিএনপির নেতাদের আমন্ত্রণ জানান। উনি অবশ্য বলেছিলেন, জিয়ার জন্য তো আলাদাভাবেই কর্মসূচি করছে। পরে উনি আর দ্বিমত করেননি।’হঠাৎ এ ধরনের কর্মসূচির পেছনে অন্য কোনো কারণ আছে কি না—জানতে চাইলে এস আলম বলেন, অন্য কোনো কারণ নেই। অতীতে তার ভিন্ন অবস্থানের ব্যাপারে জানতে চাইলে বলেন, ‘এখনো সে পর্যায়ে আসিনি। ভবিষ্যতে দেখা যাক।’ সে ধরনের কোনো সম্ভাবনা আছে কি না—জানতে চাইলে তিনি বলেন, ‘শরীর ঠিক থাকলে ভবিষ্যতে দেখা যাবে।’
