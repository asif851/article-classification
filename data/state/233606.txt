
গাজীপুরের কাশিমপুর কারাগার থেকে গতকাল মঙ্গলবার বিএনপির   নেতা মওদুদ আহমদ, রফিকুল ইসলাম মিয়া ও খন্দকার মাহবুব হোসেন জামিনে মুক্তি পেয়েছেন।
কাশিমপুরে ঢাকা কেন্দ্রীয় কারাগার-১ থেকে দুপুর সাড়ে ১২টায় মুক্তি পান মওদুদ আহমদ। কারাগার-২ থেকে বেলা ১১টার পর রফিকুল ইসলাম মিয়া ও খন্দকার মাহবুব হোসেন মুক্তি পান।
কারাগার-১-এর কারাধ্যক্ষ আবদুল কুদ্দুস জানান, মওদুদ আহমদের বিরুদ্ধে ভাঙচুর ও বিস্ফোরক দ্রব্য আইনে মতিঝিল থানায় ছয়টি মামলা রয়েছে। এসব মামলার মধ্যে ইতিপূর্বে পাঁচটিতে জামিন পান তিনি। সর্বশেষটির জামিন পান গত সোমবার। গত সোমবার রাত ১১টার দিকে তাঁর জামিনের কাগজপত্র কারাগারে পৌঁছায়। কাগজপত্র যাচাই-বাছাই করে দুপুরে তাঁকে মুক্তি দেওয়া হয়।
কারাগার-২-এর সুপার মো. জাহাঙ্গীর কবির জানান, রফিকুল ইসলাম মিয়ার বিরুদ্ধে ভাঙচুর, অগ্নিসংযোগ ও বিস্ফোরক দ্রব্য আইনে মতিঝিল থানায় করা পাঁচটি মামলার মধ্যে ইতিপূর্বে চারটিতে জামিন পান তিনি। সর্বশেষ মামলায় জামিন পান গত সোমবার।
 
