
যশোরের বেনাপোল স্থলবন্দরে আজ মঙ্গলবার স্যান্ডেলের সোলের ভেতর থেকে আড়াই কেজি সোনা উদ্ধার করেছে বর্ডার গার্ড বাংলাদেশ (বিজিবি)। এ ঘটনায় নুরুল ইসলাম নামের এক ব্যক্তিকে আটক করা হয়েছে।
আটক নুরুল ইসলাম বেনাপোলের মহিউদ্দিন আহমেদ অ্যান্ড সন্স নামের ক্লিয়ারিং অ্যান্ড ফরোয়ার্ডিং (সিঅ্যান্ডএফ) এজেন্টে বর্ডারম্যান হিসেবে কাজ করেন বলে প্রাথমিকভাবে জানা গেছে। তাঁর বাড়ি শার্শা উপজেলার গাতিপাড়া গ্রামে।
বিজিবির ২৬ ব্যাটালিয়নের অধিনায়ক লে. কর্নেল জাহাঙ্গীর হোসেন প্রথম আলোকে বলেন, স্যান্ডেলের সোলের ভেতর বিশেষভাবে লুকিয়ে প্রায় আড়াই কেজি সোনা ভারতে পাচার করা হচ্ছিল। গোপন খবরের ভিত্তিতে নুরুল ইসলাম নামের এক ব্যক্তিকে বেনাপোল আন্তর্জাতিক তল্লাশি চৌকি থেকে আটক করে সোনা উদ্ধার করা হয়। নুরুল মূলত ওই সোনার বাহক। আসল চোরাচালানিকে ধরার চেষ্টা চলছে। এ ঘটনায় চোরাচালানের একটি মামলা হয়েছে। নুরুলকে বেনাপোল থানায় সোপর্দ করা হয়েছে।
বিজিবি সূত্রে জানা যায়, গত বছরের এপ্রিল থেকে এ বছরের এপ্রিল পর্যন্ত বেনাপোল সীমান্ত থেকে ১০টি সোনার চালান ধরা পড়ে। এসব চালান থেকে ১৯ কেজি সোনা উদ্ধার করা হয়। এসব সোনা পাচারের সঙ্গে জড়িত থাকার অভিযোগে ২০ জনকে আটক করা হয়।
