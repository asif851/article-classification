
মুক্তিযুদ্ধে সমুদ্রবন্দর ও প্রধান প্রধান নদীবন্দরে নৌ কমান্ডোদের একযোগে পরিচালিত সফল অভিযান ‘অপারেশন জ্যাকপট’ অবলম্বনে তৈরি হচ্ছে চলচ্চিত্র। চট্টগ্রাম বন্দর কর্তৃপক্ষ এই চলচ্চিত্র নির্মাণের উদ্যোগ নিয়েছে। চলচ্চিত্রের পাণ্ডুলিপি তৈরি ও পরিচালক হিসেবে নির্মাতা গিয়াস উদ্দিন সেলিমকে নিয়োগ করা হয়েছে।
আজ বুধবার নৌপরিবহন মন্ত্রণালয় সম্পর্কিত সংসদীয় স্থায়ী কমিটির বৈঠকে এ তথ্য জানায় চট্টগ্রাম বন্দর কর্তৃপক্ষ। মুক্তিযুদ্ধে চট্টগ্রাম বন্দরের অবদান এবং নৌ কমান্ডোদের দুঃসাহসী অভিযানকে স্মরণীয় করে রাখতে এই চলচ্চিত্র নির্মাণের উদ্যোগ নেওয়া হয়েছে। অপারেশন জ্যাকপটের চূড়ান্ত তারিখ ছিল পাকিস্তানের জাতীয় দিবস ১৫ আগস্টে। ১৯৭১ সালের ১৫-১৬ আগস্ট মুক্তিবাহিনীর প্রশিক্ষণপ্রাপ্ত নৌ কমান্ডোরা তৎকালীন পূর্ব পাকিস্তানের সমুদ্রবন্দর ও প্রধান প্রধান নদীবন্দরে একযোগে অভিযান চালান। আকাশবাণী রেডিওতে প্রচারিত ‘আমার পুতুল আজকে যাবে প্রথম শ্বশুরবাড়ি’ গানটি ছিল কমান্ডোদের জন্য এই অভিযানের সংকেত। এ অভিযানের বিশালতা ও ক্ষয়ক্ষতি ছিল ব্যাপক, যা পাকিস্তানসহ বিশ্বকে হতভম্ব করে দেয়। বিশ্বের বিভিন্ন গণমাধ্যমে এই অভিযানের খবর ফলাও করে প্রচার করা হয়েছিল। সংসদ সচিবালয়ের এক সংবাদ বিজ্ঞপ্তিতে জানানো হয়, বৈঠকে জানানো হয়, সমুদ্রপথে বাণিজ্যের প্রসারসহ আঞ্চলিক যোগাযোগ বাড়ানো এবং মোংলা বন্দরের সক্ষমতা বৃদ্ধির লক্ষ্যে ২০০৯ সাল থেকে গত বছরের জুন পর্যন্ত ৪২৩ কোটি ৬৯ লাখ ৪০ হাজার টাকা ব্যয়ে মোট আটটি উন্নয়ন প্রকল্প এবং চারটি উন্নয়ন কর্মসূচি বাস্তবায়ন করা হয়েছে। এখন আটটি প্রকল্পের কাজ চলছে।কমিটির সভাপতি রফিকুল ইসলামের সভাপতিত্বে বৈঠকে কমিটির সদস্য নৌপরিবহনমন্ত্রী শাজাহান খান, মো. নূরুল ইসলাম, এম আবদুল লতিফ, রণজিৎ কুমার রায়, মমতাজ বেগম ও বদরুদ্দোজা মো. ফরহাদ হোসেন বৈঠকে অংশ নেন।
