
রাজবাড়ী জেলা বিএনপির সভাপতি আলী নেওয়াজ মাহমুদ খৈয়ম তাঁর গাড়িতে পুলিশি হামলার অভিযোগ করেছেন। আজ সন্ধ্যায় শহরে সজ্জনকান্দায় নিজের বাড়িতে এক সংবাদ সম্মেলনে এ অভিযোগ করেন রাজবাড়ী-১ আসনের এই সাবেক সংসদ সদস্য।
খৈয়ম অভিযোগ করেন, তিনি আজ ঢাকা থেকে রাজবাড়ীর উদ্দেশে যাত্রা শুরু করেন। বিকেল সাড়ে চারটার দিকে তিনি দৌলতদিয়া ঘাটে পৌঁছান। তাঁর আগমনের খবর শুনে সংগঠনের নেতা-কর্মীরা ঘাট এলাকায় অভ্যর্থনা জানাতে যান। কিন্তু পুলিশ তাঁর সমর্থকদের লাঠিপেটা করে। ৫০ থেকে ৬০টি মোটরসাইকেলের চাবি ছিনিয়ে নেয়। বেশ কিছু গাড়ি ভাঙচুর করা হয়। রাজবাড়ী শহরে বাড়িতে আসা পর্যন্ত আটটি স্থানে তাঁর গাড়ি আটকে দেওয়া হয়।খৈয়ম বলেন, ‘আওয়ামী লীগ সরকার দুর্বৃত্তদের সরকার। আমি নিজে তিনবার পৌর চেয়ারম্যান ছিলাম। একবার সংসদ সদস্য ছিলাম। কিন্তু কখনো বিরোধী দলের কারও গাড়ি আটকাইনি।’ সংবাদ সম্মেলনে জেলা বিএনপির সহসভাপতি আসাদুজ্জামান লাল, সহসভাপতি অধ্যক্ষ এ বি এম মঞ্জুরুল আলম দুলাল, পৌর কমিটির সাধারণ সম্পাদক চৌধুরী আহসানুল করিম প্রমুখ নেতা উপস্থিত ছিলেন। জানতে চাইলে জেলার জ্যেষ্ঠ সহকারী পুলিশ সুপার (এএসপি) আছাদুজ্জামান বলেন, লাঠিপেটার অভিযোগ সঠিক নয়। আগামীকাল ৭ নভেম্বর। দিনটি বিএনপি বিশেষভাবে প্রতিবছর পালন করে থাকে। এই বিশেষ দিবস কেন্দ্র করে সারা দেশের পুলিশের সতর্কতা বাড়ানো হয়েছে।
