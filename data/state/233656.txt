
কুমিল্লা বিশ্ববিদ্যালয়ে ২০১৭-২০১৮ শিক্ষাবর্ষে প্রথম বর্ষ স্নাতক (সম্মান) শ্রেণিতে ভর্তি পরীক্ষার নতুন তারিখ ঘোষণা করা হয়েছে। আগামী ২৩ ফেব্রুয়ারি ‘এ’ ও ‘বি’ ইউনিট এবং ২৪ ফেব্রুয়ারি ‘সি’ ইউনিটের ভর্তি পরীক্ষা অনুষ্ঠিত হবে।
আজ বুধবার বিকেল চারটায় কেন্দ্রীয় ভর্তি পরীক্ষা কমিটির এক সভায় এ সিদ্ধান্ত নেওয়া হয়। বিশ্ববিদ্যালয়ের রেজিস্ট্রার মো. মজিবুর রহমান মজুমদার প্রথম আলোকে বিষয়টি নিশ্চিত করেন। এর আগে গত ১৭ ও ১৮ নভেম্বর ভর্তি পরীক্ষা অনুষ্ঠিত হওয়ার কথা ছিল।
বিকেল চারটায় ভর্তি পরীক্ষা কমিটির সভাপতি ও নতুন উপাচার্য এমরান কবির চৌধুরীর সভাপতিত্বে প্রশাসনিক ভবনে এক সভা অনুষ্ঠিত হয়। সভায় ভর্তি পরীক্ষার নতুন সময়সূচি নির্ধারণ করা হয়। একই সঙ্গে দ্রুত পরীক্ষা নিয়ে ক্লাস চালু করার ওপরও তাগিদ দেওয়া হয়।
বিশ্ববিদ্যালয় সূত্রে জানা গেছে, এ বছর কুমিল্লা বিশ্ববিদ্যালয়ে মোট ১ হাজার ৯৭ আসনের বিপরীতে ৫৪ হাজার ৮০৯ জন শিক্ষার্থী ভর্তির জন্য আবেদন করেছেন। প্রতি আসনে প্রতিদ্বন্দ্বিতা করছেন প্রায় ৫০ জন শিক্ষার্থী। তিনটি ইউনিটে ১৯টি বিভাগে এবারও শিক্ষার্থী ভর্তি করানো হবে। গত বছর ভর্তির জন্য আবেদন জমা পড়েছিল ৫৪ হাজার ১৮২টি। এবার ৬২৭টি আবেদন বেশি পড়েছে।
এ বছর বিজ্ঞান অনুষদের (এ ইউনিট) সাতটি বিভাগে ৩৬৮টি আসনের বিপরীতে আবেদনপত্র জমা পড়েছে ২৩ হাজার ৬২৫টি। কলা ও মানবিক, সমাজবিজ্ঞান ও আইন অনুষদের (বি ইউনিট) আটটি বিভাগে ৪৭৩ আসনের বিপরীতে ১৯ হাজার ৩৭২টি এবং ব্যবসায় শিক্ষা অনুষদের (সি ইউনিট) চারটি বিভাগে ২৫৬ আসনের বিপরীতে ১১ হাজার ৮১২ জন শিক্ষার্থী আবেদন করেছেন।
ভর্তি পরীক্ষা কমিটির সদস্যসচিব ও রেজিস্ট্রার মো. মজিবুর রহমান মজুমদার বলেন, নৈর্ব্যক্তিক (এমসিকিউ) পদ্ধতিতে এক ঘণ্টার ওই পরীক্ষা হবে। উপাচার্যবিরোধী আন্দোলনের কারণে তখন ভর্তি পরীক্ষা হয়নি।
