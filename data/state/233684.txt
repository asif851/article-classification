
রাজধানীতে উচ্চমাধ্যমিক পরীক্ষা চলাকালে পরীক্ষাকেন্দ্র-সংলগ্ন রেস্তোরাঁ থেকে দুজনকে আটক করেছে পুলিশ। আটক করা সিফাত জেসমিন নূর ঢাকার একটি শিক্ষাপ্রতিষ্ঠানের উদ্ভিদবিজ্ঞানের শিক্ষক। অপরজন মেহেদী হাসান রাজধানীর একটি কলেজের শিক্ষার্থী। তাঁদের মোহাম্মদপুর থানায় নেওয়া হয়েছে।পুলিশের দাবি, আটক হওয়া দুজন ফেসবুকে ফাঁস হওয়া প্রশ্ন মোবাইল ফোনে সমাধান করছিলেন। এ সময় সাদাপোশাকে থাকা আইনশৃঙ্খলা রক্ষাকারী বাহিনীর সদস্যরা আশপাশে ছিলেন। পরীক্ষা শুরু হওয়ার পর ফেসবুকে পাওয়া প্রশ্নের উত্তর সমাধান করার সময় ধরা পড়েন ওই দুজন। তাঁরা দুজন পৃথক দুটি গ্রুপে ছিলেন।কর্তব্যরত ম্যাজিস্ট্রেট মো. তোফাজ্জেল হোসেন তাঁদের জেরা করেন। মেহেদী হাসানের মোবাইল থেকে ‘আর কে রাহাত’ নামের এক আইডি পাওয়া যায়।
