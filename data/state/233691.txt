
জাহাঙ্গীরনগর বিশ্ববিদ্যালয়ের উপাচার্য মো. আনোয়ার হোসেনের পদত্যাগের দাবিতে শিক্ষক সমিতির ব্যানারে চলমান আন্দোলনের বিরোধিতা করে সংবাদ সম্মেলন করেছে শিক্ষক মঞ্চ। গতকাল বেলা দুইটায় সমাজবিজ্ঞান ভবনের লাউঞ্জে এ সম্মেলন হয়।সংবাদ সম্মেলনে লিখিত বক্তব্য পড়েন নৃবিজ্ঞান বিভাগের অধ্যাপক মানস কুমার চৌধুরী। উপস্থিত শিক্ষকেরা শিক্ষক সমিতির চলমান আন্দোলনকে অযৌক্তিক ও স্ববিরোধী বলে উল্লেখ করেন। শিক্ষক লাঞ্ছনার বিচারকে অকার্যকর করার পেছনে শিক্ষক সমিতির ভূমিকা রয়েছে বলে দাবি করা হয়। এ ছাড়া উপাচার্যের পদত্যাগের দাবিতে চলমান আন্দোলনের কোনো যৌক্তিক এবং গ্রহণযোগ্য কারণও শিক্ষক সমিতি দাঁড় করাতে পারেনি বলে উল্লেখ করা হয়। প্রশাসনিক ভবন অবরোধ করে শিক্ষক, কর্মকর্তা-কর্মচারীদের কাজে বাধা দেওয়াকে সংবিধানবিরোধী বলে অবহিত করেন তাঁরা। ভর্তি পরীক্ষার নীতিমালা লঙ্ঘনের যে অভিযোগ করা হয় উপাচার্যের বিরুদ্ধে, তা মিথ্যা বলে জানান উপস্থিত শিক্ষকেরা।তবে উপাচার্যকে তাঁর বক্তব্য সংযত, শালীন ও সংগতিপূর্ণ করার আহ্বান জানান উপস্থিত শিক্ষকেরা। সংবাদ সম্মেলনে অন্যান্যের মধ্যে উপস্থিত ছিলেন সরকার ও রাজনীতি বিভাগের অধ্যাপক নাসিম আখতার হোসাইন, দর্শন বিভাগের সহযোগী অধ্যাপক রায়হান রাইন প্রমুখ।
