
খাদ্যমন্ত্রী কামরুল ইসলাম দাবি করেছেন, হাওরে ক্ষতির মূল কারণ অকালবন্যা বা জলবায়ু পরিবর্তন। কিন্তু এ নিয়ে গণমাধ্যমে এমনভাবে খবর প্রচারিত হচ্ছে, তাতে জনমনে আতঙ্ক সৃষ্টি হয়েছে। গণমাধ্যমের সহায়ক শক্তি হিসেবে ভূমিকা রাখা উচিত।
রাজধানীর ইস্কাটনে বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজ (বিআইআইএসএস-বিস) মিলনায়তনে আজ রোববার এক কর্মশালায় খাদ্যমন্ত্রী এসব কথা বলেন।
‘নিরাপদ খাদ্য নিশ্চিতকরণে গণমাধ্যমের ভূমিকা’ শীর্ষক দিনব্যাপী ওই কর্মশালার আয়োজক বাংলাদেশ নিরাপদ খাদ্য নিয়ন্ত্রণ কর্তৃপক্ষ।
কর্মশালায় প্রধান অতিথির বক্তব্যে খাদ্যমন্ত্রী বলেন, কিছু অসাধু ব্যবসায়ী হাওর অঞ্চলের বাজার ঊর্ধ্বমুখী করেছিলেন। এখন তা নিম্নমুখী করা হয়েছে। সেখানকার বাজার এখন সম্পূর্ণ স্থিতিশীল।
কামরুল ইসলাম জানান, উত্তরাঞ্চলের মিল মালিকদের সঙ্গে ইতিমধ্যে ১ লাখ ২৪ হাজার মেট্রিক টন চাল সংগ্রহের জন্য চুক্তি হয়েছে। ৩১ মের মধ্যে ৮ লাখ চাল সংগ্রহের চুক্তি হয়ে যাবে।
গণমাধ্যমকর্মীদের উদ্দেশ করে খাদ্যমন্ত্রী বলেন, শুধু নেতিবাচক খবর যেন না হয়, সেদিকে খেয়াল রাখতে হবে।
নিরাপদ খাদ্য নিশ্চিতে গণমাধ্যমকর্মীরা কীভাবে ভূমিকা রাখতে পারেন, তার প্রশিক্ষণ দেওয়া হচ্ছে কর্মশালায়। বিভিন্ন প্রিন্ট ও ইলেকট্রনিক মিডিয়ার সংবাদকর্মীরা এই প্রশিক্ষণে অংশ নিচ্ছেন।
কর্মশালায় বিশেষ অতিথির বক্তব্যে প্রধানমন্ত্রীর তথ্য উপদেষ্টা ইকবাল সোবহান চৌধুরী বলেন, গণমাধ্যম সরকারের সহায়ক শক্তি। তাই সংবাদকর্মীরা নেতিবাচক সংবাদের পাশাপাশি সরকারের অর্জনগুলোও তুলে ধরবেন।
কর্মশালার উদ্বোধনী পর্বে খাদ্য মন্ত্রণালয়সম্পর্কিত সংসদীয় স্থায়ী কমিটির সভাপতি মো. আবদুল ওয়াদুদ দারা, খাদ্য মন্ত্রণালয়ের সচিব মো. কায়কোবাদ হোসেন, জাতিসংঘের খাদ্য ও কৃষি সংস্থার (এফএও) বাংলাদেশের ডেপুটি রিপ্রেজেনটেটিভ ডেভিড ডুলান, বাংলাদেশ নিরাপদ খাদ্য নিয়ন্ত্রণ কর্তৃপক্ষের চেয়ারম্যান মোহাম্মদ মাহফুজুল হক বক্তব্য দেন।
