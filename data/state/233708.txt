
‘ভারত থেকে সীমান্তপথে গরু আসবে। তবে বৈধভাবে আসবে। সামনে নির্বাচন। এ সময় গরুর সঙ্গে মৌসুমি চোরাকারবারিরা অস্ত্র ও ফেনসিডিল নিয়ে আসতে পারে। এ বিষয়ে সতর্ক থাকতে হবে।’ 
রাজশাহীর পবার চরখিদিরপুরে বিজিবি আয়োজিত মতবিনিময় সভায় বিজিবির মহাপরিচালক মেজর জেনারেল আবুল হোসেন সীমান্তে কর্তব্যরত বিজিবি সদস্য ও এলাকাবাসীর উদ্দেশে কথাগুলো বলেন। আজ বিকেল সাড়ে চারটায় রাজশাহীর পবা উপজেলার তারানগর সরকারি প্রাথমিক বিদ্যালয় মাঠে এই সভার আয়োজন করা হয়। সীমান্তবর্তী চরের মানুষের উদ্দেশে মহাপরিচালক বলেন, ছেলেমেয়েদের লেখাপড়া শিখিয়ে মানুষ করতে হবে। গরুর রাখাল বানানো যাবে না। মানুষ শিক্ষিত হলে চোরাচালান বন্ধ হয়ে যাবে। সীমান্ত দিয়ে অবৈধভাবে গরু, অস্ত্র, মাদক আসবে না। তিনি এলাকাবাসীর উদ্দেশে বলেন, তারা এই চরে যে শস্য উৎপাদন করবে, তা বিজিবি প্রয়োজনে ন্যায্যমূল্যে কিনে নেবে। তিনি বলেন, বিজিবির ব্যাংকের মাধ্যমে এই চরের মানুষের সুবিধার জন্য একটি ডেইরি ফার্ম করা যেতে পারে।  এ সভায় রাজশাহী-৩ (পবা-মোহনপুর) আসনের সংসদ সদস্য আয়েন উদ্দিন, উপজেলার হরিয়ান ইউনিয়নের চেয়ারম্যান মফিদুল ইসলাম, প্রথম আলো ট্রাস্ট পরিচালিত চরখিদিরপুর আলোর পাঠশালার পরিচালনা কমিটির সদস্য, শিক্ষক, শিক্ষার্থী, অভিভাবক ও এলাকাবাসী উপস্থিত ছিলেন।
