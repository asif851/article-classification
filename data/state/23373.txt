
কুমিল্লার হোমনা-গৌরীপুর সড়কে সিএনজিচালিত অটোরিকশার ভাড়া কোনো কারণ ছাড়াই ১০ টাকা বাড়িয়ে দিয়েছেন চালকেরা। এতে ভোগান্তির শিকার হচ্ছে যাত্রীরা। ১ জুলাই থেকে ভাড়া বাড়ানো হয়েছে বলে জানিয়েছেন চালকেরা।
অটোরিকশাচালকদের সঙ্গে কথা বলে জানা গেছে, উপজেলায় প্রতিদিন পাঁচ শতাধিক অটোরিকশা হোমনা-গৌরীপুর সড়কে চলাচল করে। হোমনা উপজেলার হোমনা চৌরাস্তা ও পুরোনো বাসস্ট্যান্ড এলাকা থেকে এবং দাউদকান্দি উপজেলার গৌরীপুর মোড় এলাকা পর্যন্ত চলাচল করে। হোমনা উপজেলা সদর থেকে গৌরীপুর মোড় পর্যন্ত ১৮ কিলোমিটার দূরত্বের জন্য প্রতি যাত্রীর কাছ থেকে ৪০ টাকা ভাড়া নেওয়া হতো। আর এসব অটোরিকশার ভাড়া কোনো কারণ ছাড়াই জনপ্রতি ১০ টাকা বাড়ানো হয়েছে বলে অভিযোগ পাওয়া গেছে।
অটোরিকশার যাত্রী আনোয়ার হোসেন সম্প্রতি অভিযোগ করেন, ‘হোমনা থেকে গৌরীপুর সড়কে ১০ টাকা করে ভাড়া বাড়িয়ে দিলেন সিএনজিচালিত অটোরিকশার চালকেরা। কোনো কারণ ছাড়াই হঠাৎ ১০ টাকা ভাড়া বাড়ানো হয়েছে। আর আমাদের মতো ক্ষুদ্র আয়ের মানুষদের এটা মুখ বুজে সহ্য করতে হচ্ছে।’
অটোরিকশাচালক কামাল হোসেন বলেন, ‘ঈদের পরে জুলাইয়ের ১ তারিখ থেকে হোমনা-গৌরীপুর সড়কে ভাড়া ১০ টাকা বাড়াইয়া ৫০ টাকা করা অইছে। গ্যাসের দাম বৃদ্ধি ও বিভিন্ন স্থানে চাঁদাবাজি বেড়ে যাওয়ায় ভাড়া বাড়ানো হয়েছে। আমরা চালকেরা মিলেই ১০ টাকা ভাড়া বাড়াইছি।’
এদিকে ইউএনও কার্যালয় সূত্রে জানা গেছে, গত বছরের ২১ আগস্ট উপজেলার ১২টি সড়কের ভাড়া পুনর্নির্ধারণ করে উপজেলা সিএনজিচালিত অটোরিকশা ভাড়া নির্ধারণ কমিটি। হোমনা-গৌরীপুর সড়কে যাত্রীপ্রতি ৪০ টাকা করে ভাড়া নির্ধারণ করা হয়। উপজেলা সিএনজিচালিত অটোরিকশা ভাড়া নির্ধারণ কমিটির সভাপতি ও ইউএনও কাজী শহিদুল ইসলামের সভাপতিত্বে এ ভাড়া নির্ধারণ করা হয়। পরবর্তী সভা না হওয়া পর্যন্ত ভাড়া না বাড়ানোর নির্দেশ ছিল ইউএনওর।
ইউএনও বলেন, ‘হোমনা-গৌরীপুর সড়কে যাত্রীপ্রতি ১০ টাকা ভাড়া বাড়ানোর বিষয়টি আমার জানা নেই। কেউ যদি সিএনজি গ্যাসের দাম বাড়ানোর কথা বলে ভাড়া বাড়িয়ে থাকে, তার বিরুদ্ধে ভ্রাম্যমাণ আদালত পরিচালনা করে ব্যবস্থা নেওয়া হবে।’
