
সোহরাওয়ার্দী উদ্যানে গত বুধবার আওয়ামী লীগের জনসভার দিন সিরিজ নারী লাঞ্ছনার ঘটনা ঘটেছে বলে অভিযোগ করেছেন বিএনপির জ্যেষ্ঠ যুগ্ম মহাসচিব রুহুল কবির রিজভী। এ ঘটনায় সারা দেশে ধিক্কারের ঝড় বইছে বলে উল্লেখ করেন তিনি।
রাজধানীর নয়াপল্টনে দলের কেন্দ্রীয় কার্যালয়ে আজ শুক্রবার বিকেলে অনুষ্ঠিত সংবাদ সম্মেলনে রিজভী এ কথা বলেন।
রিজভী অভিযোগ করেন, এমন ঘটনা ছাত্রলীগ-যুবলীগের নতুন নয়। ছাত্রলীগের দেশজুড়ে ব্যাপক অনাচারের মধ্যে একটি কুদৃষ্টান্ত হলো কয়েক বছর আগের ইডেন কলেজের ঘটনা। তার ধারাবাহিকতারই এক নতুন ও ন্যক্কারজনক ঘটনা হচ্ছে পরশু দিনের সিরিজ নারী লাঞ্ছনার ঘটনা।
রিজভী বলেন, স্বরাষ্ট্রমন্ত্রী গত পরশু দিনের ঘটনার সত্যতা স্বীকার করে লোক দেখানো বিচারের কথা বললেও গতকাল ওবায়দুল কাদের সাহেব বলেছেন, সমাবেশের বাইরে সংঘটিত এ ধরনের ঘটনার দায় নেবে না দল। তাহলে কী ওবায়দুল কাদের সাহেব বিচারের পরিবর্তে নারী লাঞ্ছনাকারীদের আরও উৎসাহিত করছেন? রিজভী অভিযোগ করেন, এই ঘটনার পরও আওয়ামী নেতাদের টনক নড়ছে না। আওয়ামী অঙ্গ সংগঠন বর্তমানে নারী সমাজের জন্য মূর্তিমান আতঙ্ক।
বিএনপির সব শান্তিপূর্ণ কর্মসূচিতে পুলিশ বর্বর হামলা চালাচ্ছে অভিযোগ করে রিজভী বলেন, ‘আমাদের শান্তিপূর্ণ কর্মসূচিতে টিয়ারশেল ছুড়ে, গরম পানি মেরে, লাঠিপেটা করে আন্দোলন বানচাল করার চেষ্টা চালাচ্ছে। রাজনৈতিক সকল শিষ্টাচার লঙ্ঘন করে বিএনপির সিনিয়র নেতৃবৃন্দকেও লাঞ্ছিত করতে কুণ্ঠাবোধ করছে না সরকারের আইনশৃঙ্খলা বাহিনী।’
বিএনপির জ্যেষ্ঠ যুগ্ম মহাসচিব অভিযোগ করেন, কারাবন্দী খালেদা জিয়ার মুক্তির দাবিতে বিএনপি ঘোষিত সব শান্তিপূর্ণ কর্মসূচিতে মানুষের ঢল দেখে বর্তমান ভোটারবিহীন সরকার দিশেহারা হয়ে পড়েছে। তাই বিএনপিসহ বিরোধী দলগুলোকে দমনে নিষ্ঠুর খেলায় মেতে উঠেছে।
সংবাদ সম্মেলনে বিএনপির নেতা ডা. এ জেড এম জাহিদ হোসেন, আবদুস সালাম আজাদ ও আমিনুল ইসলাম উপস্থিত ছিলেন।
