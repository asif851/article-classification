
তথ্য ও যোগাযোগপ্রযুক্তি আইনের মামলায় জামিন পেলেন জাতীয় দলের ক্রিকেটার আরাফাত সানি। আজ বুধবার ঢাকার সাইবার ট্রাইব্যুনালের বিচারক সাইফুল ইসলাম জামিনের এ আদেশ দেন।
আরাফাত সানির আইনজীবী জুয়েল আহমেদ প্রথম আলোকে বলেন, এই জামিনের ফলে আরাফাত সানির মুক্তিতে আর কোনো বাধা নেই। ৫০ হাজার টাকা মুচলেকায় এই জামিন মঞ্জুর করেন আদালত।
এর আগে আরাফাত সানির বিরুদ্ধে করা মামলার বাদী ওই তরুণী আদালতে লিখিত আবেদনে বলেন, আরাফাত সানির জামিনে তার কোনো আপত্তি নেই।
গত ৫ জানুয়ারি আরাফাত সানির বিরুদ্ধে তথ্য ও যোগাযোগপ্রযুক্তি আইনে মোহাম্মদপুর থানায় এই মামলা করেন ওই তরুণী। গত ১৯ জানুয়ারি সানিকে ঢাকার আমিনবাজার এলাকা থেকে গ্রেপ্তার করা হয়। পরে ওই তরুণী নিজেকে আরাফাত সানির স্ত্রী দাবি করে ২০ লাখ টাকা যৌতুক দাবির অভিযোগে যৌতুক নিরোধ আইনে গত ২০ জানুয়ারি ঢাকার মুখ্য মহানগর হাকিম আদালতে আরেকটি মামলা করেন। ১৫ ফেব্রুয়ারি এ মামলায় আরাফাত সানির জামিন নাকচ করে দেন আদালত। সম্প্রতি নারী ও শিশু নির্যাতন দমন আইনের ওই মামলায় ঢাকার একটি আদালত থেকে জামিন পান আরাফাত সানি ।
 
