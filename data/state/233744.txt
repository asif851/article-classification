
নোংরা পরিবেশে ফরমালিন ও কাপড়ের রং দিয়ে শুঁটকি প্রক্রিয়াজাত করার অপরাধে চট্টগ্রামে শুঁটকির চার আড়ত মালিককে মোট ৩ লাখ ৪০ হাজার টাকা জরিমানা করেছেন ভ্রাম্যমাণ আদালত। একই সঙ্গে ওই আড়তগুলোর চার কর্মচারীকে আট মাস করে কারাদণ্ড দেওয়া হয়েছে। চার আড়ত থেকে দেড় হাজার কেজি শুঁটকি জব্দ করা হয়।
আজ মঙ্গলবার সকালে নগরের আসাদগঞ্জে শুঁটকিপল্লিতে এ অভিযান চালানো হয়। অভিযানে নেতৃত্ব দেন জেলা প্রশাসনের নির্বাহী ম্যাজিস্ট্রেট মো. আরাফাত হোসেন। অভিযানে সহায়তা করেন জেলা মৎস্য কার্যালয়ের কর্মকর্তা মো. কামাল উদ্দিন।
জেলা প্রশাসন কার্যালয় সূত্র জানায়, শুঁটকিপল্লিতে অভিযান চালিয়ে চারটি আড়তে নোংরা পরিবেশে শুঁটকি প্রক্রিয়াজাতকরণের প্রমাণ পান ভ্রাম্যমাণ আদালত। এই আড়তগুলো থেকে ফরমালিন ও কাপড়ের রং জব্দ করা হয়েছে। অভিযানে বার আউলিয়া ট্রেডার্স, মেসার্স হাসেম সওদাগর ও মেসার্স সুনীল কান্তি বড়ুয়া—এই তিন আড়তমালিককে ৮০ হাজার টাকা করে মোট ২ লাখ ৪০ হাজার টাকা জরিমানা করা হয়েছে। এই তিন আড়তের কর্মচারী রিপন বড়ুয়া, মো. হারুন ও সুব্রত বড়ুয়াকে আট মাসের কারাদণ্ড দেওয়া হয়েছে। এ ছাড়া মেসার্স শাহী ট্রেডার্স নামের আরেকটি আড়তকে এক লাখ টাকা জরিমানা করা হয়েছে। এই আড়তের কর্মচারী মো. হেলাল উদ্দিনকেও আট মাসের কারাদণ্ড দিয়েছেন ভ্রাম্যমাণ আদালত।
জেলা প্রশাসনের নির্বাহী ম্যাজিস্ট্রেট মো. আরাফাত হোসেন বলেন, অভিযানের সময় আড়তের মালিকদের পাওয়া যায়নি। মানবদেহের জন্য ক্ষতিকর পদার্থ মেশানো ও নোংরা পরিবেশে প্রক্রিয়াজাতকরণের সময় হাতেনাতে ধরায় চার কর্মচারীকে কারাদণ্ড দেওয়া হয়েছে। এ ছাড়া আড়তগুলোকে জরিমানা করা হয়েছে। জব্দ করা শুঁটকিগুলো ধ্বংস করা হবে।
