
সড়ক দুর্ঘটনায় গত দুই দিনে চুয়াডাঙ্গায় মিঠুন মিয়া (২৬) নামের আলমসাধুচালক, মাগুরায় ইবাদত হোসেন (৩০) নামের নছিমনচালক এবং কুষ্টিয়ার মিরপুর উপজেলায় অজ্ঞাত (২৬) এক ব্যক্তি নিহত হয়েছেন। আমাদের আঞ্চলিক কার্যালয় ও প্রতিনিধিদের পাঠানো খবর:চুয়াডাঙ্গা: গতকাল শনিবার সকাল নয়টার দিকে জেলার সরোজগঞ্জ বাজার থেকে আলমসাধুভর্তি চামড়া নিয়ে ঝিনাইদহ যাচ্ছিলেন মিঠুন মিয়া। পথে চুয়াডাঙ্গা সদর উপজেলার নবীননগরে ঢাকাগামী একটি বাস আলমসাধুটিকে ধাক্কা দিলে মিঠুন মিয়া আহত হন। চুয়াডাঙ্গা সদর হাসপাতালে নেওয়ার পর কর্তব্যরত চিকিৎসক তাঁকে মৃত ঘোষণা করেন। মিঠুন ঝিনাইদহ সদর উপজেলার সাগান্না গ্রামের করিম মণ্ডলের ছেলে।মাগুরা: গত শুক্রবার দুপুর ১২টার দিকে মাগুরা-যশোর সড়কের মাগুরার মঘির ঢালে নছিমন ও যাত্রীবাহী বাসের মুখোমুখি সংঘর্ষ হয়। এ সময় দুর্ঘটনাকবলিত বাস ও নছিমনকে আরেকটি ট্রাক আঘাত করে রাস্তার পাশে পড়ে যায়। এ ঘটনায় নছিমন ও বাসের অন্তত ১০ যাত্রী আহত হন। আহত ব্যক্তিদের পাঁচজনকে মাগুরা সদর হাসপাতালে ভর্তি করা হয়। পরে চিকিৎসাধীন অবস্থায় নছিমনচালক ইবাদত হোসেন মারা যান।কুষ্টিয়া: গতকাল শনিবার বিকেল পাঁচটার দিকে মেহেরপুর থেকে একটি বাস কুষ্টিয়া আসার পথে মিরপুর উপজেলার চার মাইল এলাকায় একটি মোটরসাইকেলের সঙ্গে সংঘর্ষ হয়। এতে মোটরসাইকেল ও বাসের ২০-২২ জন যাত্রী আহত হন। আহত ব্যক্তিদের কুষ্টিয়া মেডিকেল কলেজ হাসপাতালে ভর্তি করা হয়েছে। তবে মারাত্মক আহত মোটরসাইকেল আরোহীকে হাসপাতালে নিলে কর্তব্যরত চিকিৎসক তাঁকে মৃত ঘোষণা করেন। তাৎক্ষণিকভাবে নিহত ব্যক্তির পরিচয় পাওয়া যায়নি।
