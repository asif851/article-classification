

তরুণ ও যুবকদের সরকারের বিরুদ্ধে সোচ্চার হওয়ার আহ্বান জানিয়েছেন বিএনপির ভারপ্রাপ্ত মহাসচিব মির্জা ফখরুল ইসলাম আলমগীর। আজ শনিবার সন্ধ্যায় রাজধানীর একটি হোটেলে ‘পলিটিক্যাল থট অব তারেক রহমান’ শীর্ষক বইয়ের প্রকাশনা উত্সবে তিনি এ আহ্বান জানান।
এমবিএ অ্যাসোসিয়েশন অব বাংলাদেশ (ম্যাব) এ অনুষ্ঠানের আয়োজন করে। অনুষ্ঠানে ফখরুল বলেন, ‘এখনো বোধোদয় হচ্ছে না কোন অন্ধকার তিমিরে আমরা যাচ্ছি। কোথায় সেই তরুণ-যুবক। তারা জেগে উঠছে না। এ সরকারের যারা পদলেহন করছে, তাদের বিরুদ্ধে সোচ্চার হচ্ছে না কেন?’ এ সময় তিনি ছাত্র-যুবকসহ সব শ্রেণী-পেশার মানুষকে ঐক্যবদ্ধভাবে আন্দোলনে নামার আহ্বান জানান।
এ সরকার বৈধ নয়, দাবি করে ফখরুল বলেন, এ সরকারের নির্বাচন করার নৈতিক অধিকার নেই। কিছুতেই এ সরকারের অধীনে নির্বাচন হতে পারে না।
ফখরুল বলেন, প্রধানমন্ত্রী রাষ্ট্রপতির কাছে গেলেন। রাষ্ট্রপতি তাঁকে নির্বাচন পরিচালনা করতে বললেন। অথচ রাষ্ট্রপতির প্রেস সচিবও কিছু জানালেন না। প্রধানমন্ত্রী নিজেই এ ঘোষণা দিলেন। এ ধরনের নজির পৃৃথিবীর কোনো গণতান্ত্রিক দেশে নেই বলে তিনি দাবি করেন।
অনুষ্ঠানে আরও উপস্থিত ছিলেন ঢাকা বিশ্ববিদ্যালয়ের সাবেক উপাচার্য মনিরুজ্জামান মিঞা, এমাজউদ্দীন আহমদ, জাহাঙ্গীরনগর বিশ্ববিদ্যালয়ের সাবেক উপাচার্য মোস্তাহিদুর রহমান, বিএনপির চেয়ারপারসনের উপদেষ্টা আমীর খসরু মাহমুদ চৌধুরী, বিএনপির চেয়ারপারসনের উপদেষ্টা শওকত মাহমুদ প্রমুখ।
