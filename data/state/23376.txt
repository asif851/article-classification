
প্রধানমন্ত্রী শেখ হাসিনা বলেছেন, বাংলাদেশ অবৈধ মানব পাচারের বিরুদ্ধে শক্ত অবস্থান গ্রহণ করেছে। মানব পাচারকারীদের বিরুদ্ধে ‘জিরো টলারেন্স’ নীতি গ্রহণ করতে আইনশৃঙ্খলা রক্ষাকারী বাহিনীকে নির্দেশ দেওয়া হয়েছে।আজ বুধবার সংসদে প্রধানমন্ত্রীর জন্য নির্ধারিত প্রশ্নোত্তর পর্বে সরকারি দলের সাংসদ শরীফ আহমেদের এক প্রশ্নের জবাবে প্রধানমন্ত্রী সংসদে এসব কথা বলেন। খবর বাসসেরশেখ হাসিনা বলেন, অবৈধভাবে মানব পাচারের বিষয়টি আশঙ্কাজনক হারে বৃদ্ধি পেয়েছে। স্বরাষ্ট্র মন্ত্রণালয়ে মানব পাচার প্রতিরোধসংক্রান্ত কমিটির সভা প্রতি মাসে অনুষ্ঠিত হয়। মানব পাচার বিশেষ করে নারী ও শিশু পাচার সংক্রান্ত বিচারাধীন মামলার অগ্রগতি মনিটর করার বিষয় কমিটিতে পর্যালোচনা করা হয়। মানব পাচারকারীদের বিরুদ্ধে ‘জিরো টলারেন্স’ নীতি গ্রহণ করতে আইনশৃঙ্খলা রক্ষাকারী বাহিনীকে নির্দেশ দেওয়া হয়েছে।প্রধানমন্ত্রী বলেন, মানব পাচার একটি আন্তর্জাতিক সমস্যা এবং মানব পাচারকারীরা আন্তর্জাতিক চক্রের সঙ্গে জড়িত। আইনশৃঙ্খলা রক্ষাকারী বাহিনীকে আরও উন্নত ও আধুনিক ট্রেনিং প্রদান, সমাজের বিভিন্ন শ্রেণির মানুষের সঙ্গে তথ্য আদান-প্রদান এবং সর্বমহলের সহযোগিতার মাধ্যমে মানব পাচার প্রতিরোধে জাতীয় কর্মপরিকল্পনা ২০১২-২০১৪ প্রণীত ও বাস্তবায়িত হয়েছে। এ ছাড়া মানব পাচার প্রতিরোধে জাতীয় কর্মপরিকল্পনা ২০১৫-২০১৭ এর খসড়া প্রণয়ন করা হয়েছে, যা শিগগির প্রকাশিত হবে। তিনি বলেন, সম্প্রতি বাংলাদেশ থেকে সমুদ্রপথে অবৈধভাবে মানব পাচার উদ্বেগজনক হারে বৃদ্ধি পাওয়ায় কোস্ট গার্ডের বর্তমান সময়ের কার্যক্রম আরও বিস্তৃত হয়েছে। তাদের টহল বাড়ানো হয়েছে।
প্রধানমন্ত্রী জানান, মানব পাচারবিষয়ক তথ্য পাওয়ার সঙ্গে সঙ্গে সম্ভাব্য স্বল্পতম সময়ের মধ্যে বাংলাদেশ কোস্ট গার্ড অভিযান পরিচালনা করছে। কোস্ট গার্ড সমুদ্রপথে অবৈধভাবে বিদেশ যাওয়ার সময় এ পর্যন্ত মোট ১ হাজার ৭৩৬ জন বিদেশগামী নাগরিককে আটক করেছে।
