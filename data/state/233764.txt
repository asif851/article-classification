
দুর্যোগ-ব্যবস্থাপনা ও ত্রাণমন্ত্রী মোফাজ্জল হোসেন চৌধুরী মায়া বলেছেন, ‘বিদেশিদের প্রেসক্রিপশনে এই সরকার চলে না। আমাদের নির্বাচন অবাধ ও সুষ্ঠু হয়েছে। জনগণের প্রতিনিধিরা আগামী পাঁচ বছর দেশ পরিচালনা করবেন।’ আজ শুক্রবার বিকেলে চাঁদপুরের মতলব উত্তরে সাড়ে পাঁচানি হোসনিয়া মাদ্রাসার নবনির্মিত ছাত্রাবাসের উদ্বোধন শেষে তিনি সাংবাদিকদের এসব কথা বলেন।
ত্রাণমন্ত্রী বলেন, এ দেশে আন্দোলন ও মানুষ হত্যা করে এই সরকারকে হটানোর শক্তি কারও নেই। ২০১৯ সালের ২৮ জানুয়ারির আগে কোনো নির্বাচন হবে না। সংবিধান অনুযায়ী এই সরকারকে পাঁচ বছরের ক্ষমতা দিয়েছে জনগণ।
মাদ্রাসার পরিচালনা পর্ষদের সভাপতি মো. মমিনুল হকের সভাপতিত্বে অনুষ্ঠানে প্রধান অতিথি ছিলেন মায়া। এ সময় উপস্থিত ছিলেন ছেঙ্গারচর পৌরসভার মেয়র রফিকুল আলম, চাঁদপুরের অতিরিক্ত জেলা প্রশাসক আবু আলী মো. সাজ্জাদ হোসেনসহ স্থানীয় গণ্যমান্য ব্যক্তিরা।
