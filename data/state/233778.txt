
পরীক্ষার জন্য নির্ধারিত সময় দুই ঘণ্টা ৩৫ মিনিট। কিন্তু ভুল করে প্রশ্নপত্রে লেখা হলো দুই ঘণ্টা ২০ মিনিট। আর প্রশ্নপত্রে লেখা সময় অনুযায়ী পরীক্ষার্থীদের কাছ থেকে খাতা টেনে নিলেন কেন্দ্রের দায়িত্বরত শিক্ষকেরা। ১৫ মিনিট আগেই খাতা টেনে নেওয়ায় জানা থাকলেও কিছু প্রশ্নের উত্তর দিতে পারল না পরীক্ষার্থীরা। কেঁদে কেঁদে হল থেকে বের হলো তারা।
এমন ঘটনা ঘটেছে আজ সোমবার অনুষ্ঠিত উচ্চমাধ্যমিক সার্টিফিকেট (এইচএসসি) পরীক্ষার পদার্থবিজ্ঞান (সৃজনশীল) প্রথম পত্রের পরীক্ষায়। রাজধানীর তেজগাঁও কলেজ কেন্দ্রের কয়েকটি কক্ষে এই ঘটনা ঘটেছে। এই কলেজে পরীক্ষা দিচ্ছে হলিক্রস কলেজের ছাত্রীরা।
এক পরীক্ষার্থীর বাবা অভিযোগ করেন প্রথম আলোকে বলেন, তিনি যতটুকু জেনেছেন এই কেন্দ্রের ৫১১, ৫১২ ও ৫১৩ নম্বর কক্ষে এই ঘটনা ঘটেছে। ফলে অনেক পরীক্ষার্থী কান্নাকাটি করেছে।
জানতে চাইলে ঢাকা মাধ্যমিক ও উচ্চমাধ্যমিক শিক্ষাবোর্ডের পরীক্ষা নিয়ন্ত্রক তপন কুমার সরকার প্রথম আলোকে বলেন, পদার্থবিজ্ঞানের পরীক্ষার সময় দুই ঘণ্টা ৩৫ মিনিট। কিন্তু প্রশ্নপত্রের মডারেটর বা সেটারের ভুলের কারণে সময়টা দুই ঘণ্টা ২০ মিনিট লেখা হয়েছে। বিষয়টি জানার পর সকাল সাড়ে ১০টার দিকে সব কেন্দ্র সচিবকে মুঠোফোনে বার্তা পাঠিয়ে দুই ঘণ্টা ৩৫ মিনিট পরীক্ষা নিতে বলা হয়। কিন্তু এই কলেজ কেন্দ্রের সচিব কেন প্রয়োজনীয় ব্যবস্থা নিলেন না সে বিষয়ে প্রয়োজনীয় ব্যবস্থা নেবেন তাঁরা। তিনি আশ্বাস দেন, রোল নম্বরসহ যথাযথভাবে আবেদন করলে ক্ষতিগ্রস্ত শিক্ষার্থীদের ক্ষতি পুষিয়ে দেওয়া হবে।জানতে চাইলে তেজগাঁও কলেজের অধ্যক্ষ ও এই কেন্দ্রের সচিব আব্দুর রশীদ প্রথম আলোকে বলেন, শুধু তিনটি কক্ষেই এমন ঘটনার অভিযোগ পেয়েছেন। এ জন্য কাল (মঙ্গলবার) ওই কক্ষগুলোর দায়িত্বরত শিক্ষকদের কারণ দর্শানোর নোটিশ দেবেন। যদি ঘটনা সত্য হয়, তাহলে ব্যবস্থা নেবেন। 
