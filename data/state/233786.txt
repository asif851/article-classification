
ফাঁদ পেতে ঘুষের টাকাসহ ঢাকা দক্ষিণ সিটি করপোরেশনের (ডিএসসিসি) একজন উপ কর কর্মকর্তাকে গ্রেপ্তার করেছে দুর্নীতি দমন কমিশন (দুদক)।আজ বৃহস্পতিবার বিকেল সাড়ে পাঁচটার দিকে রাজধানীর কলাবাগান থেকে তাঁকে গ্রেপ্তার করা হয়। গ্রেপ্তার ওই কর্মকর্তার নাম মো. তোফাজ্জল হোসেন জমাদ্দার।
দুদক সূত্র জানিয়েছে, কলাবাগানের জনৈক মুস্তফা আলীর অভিযোগের পরিপ্রেক্ষিতে সব আইনি প্রক্রিয়া শেষে ডিএসসিসির ওই কর্মকর্তাকে ঘুষের ২০ হাজার টাকাসহ হাতেনাতে গ্রেপ্তার করা হয়। এ ছাড়া তল্লাশি চালিয়ে তাঁর কাছ থেকে আরও এক লাখ দুই হাজার ৫০০ টাকা উদ্ধার করা হয়।
দুদকে আসা অভিযোগে বলা হয়, হোল্ডিং ট্যাক্স বাড়িয়ে দেওয়ার ভয় দেখিয়ে ওই কর্মকর্তা এর আগে ৩০ হাজার টাকা ঘুষ নেন। পরে আরও ২০ হাজার টাকা দাবি করেন। তখন মুস্তফা আলী দুদকে অভিযোগ করেন। এরই পরিপ্রেক্ষিতে দুদকের ঢাকা বিভাগীয় কার্যালয়ের পরিচালক নাসিম আনোয়ারের নেতৃত্বে এ্কটি দল গঠন করা হয়। তারই ধারাবাহিকতায় সহকারী পরিচালক আব্দুল ওয়াদুদের নেতৃত্বে দলটি কলাবাগান এলাকা থেকে অভিযুক্তকে ঘুষের টাকাসহ গ্রেপ্তার করে।
আব্দুল ওয়াদুদ প্রথম আলোকে জানান, ডিএসসিসির ওই কর্মকর্তার বিরুদ্ধে মামলা দায়েরের প্রস্তুতি চলছে।
