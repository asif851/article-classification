
সরকারি চাকরিজীবীদের জন্য ২০ শতাংশ মহার্ঘ ভাতার প্রজ্ঞাপন জারি করেছে অর্থ মন্ত্রণালয়। গত ১ জুলাই থেকে এটি কার্যকর হবে। এর ফলে সর্বনিম্ন দেড় হাজার থেকে সর্বোচ্চ ছয় হাজার টাকা পর্যন্ত ভাতা বাড়বে। প্রধানমন্ত্রী শেখ হাসিনার এ-সংক্রান্ত ঘোষণার পরের দিনই আজ সোমবার এ প্রজ্ঞাপন জারি করা হলো।গতকাল রোববার বঙ্গবন্ধু আন্তর্জাতিক সম্মেলন কেন্দ্রে পেশাজীবী সমন্বয় পরিষদের মহাসমাবেশে প্রধানমন্ত্রী শেখ হাসিনা এ ঘোষণা দেন। একই সঙ্গে তিনি পে-কমিশনও ঘোষণা করেন।আজকের প্রজ্ঞাপনে বলা হয়, জাতীয় বেতন স্কেলের আওতাভুক্ত সরকারি, আধা সরকারি, স্বায়ত্তশাসিত সংস্থা, রাষ্ট্রায়ত্ত ব্যাংক ও অর্থলগ্নি প্রতিষ্ঠানের সব কর্মকর্তা-কর্মচারী এবং সামরিক বাহিনীর সব সদস্য এই মহার্ঘ ভাতা পাবেন।মূল বেতনের ২০ শতাংশ হারে সর্বনিম্ন দেড় হাজার থেকে সর্বোচ্চ ছয় হাজার টাকা মহার্ঘ ভাতা দেওয়ার সিদ্ধান্ত হয়েছে।এ ছাড়া এমপিওভুক্ত বেসরকারি শিক্ষাপ্রতিষ্ঠানের শিক্ষক-কমর্চারীরা এই ভাতা পাবেন।একই সঙ্গে অবসরোত্তর ছুটিতে (পিআরএল) থাকা কর্মকর্তা-কর্মচারীরা ছুটি পূর্বকালীন সর্বশেষ প্রাপ্য মূল বেতনের ভিত্তিতে এই মহার্ঘ ভাতা পাবেন।
প্রধানমন্ত্রী গতকালের মহাসমাবেশে বলেন, মহার্ঘ ভাতার সঙ্গে পে-কমিশনের কোনো সম্পর্ক থাকবে না। এটা এককালীন এবং আলাদাভাবে দেওয়া হবে। বেতন যাতে ধারাবাহিকভাবে বাড়তে পারে, সে জন্য স্থায়ী পে-কমিশন গঠন করার কথা জানান প্রধানমন্ত্রী। তিনি বলেন, সরকার যে জনগণের সেবক হতে পারে, সেটা ১৯৯৬ সালে আওয়ামী লীগ ক্ষমতায় এসে দেখিয়েছে। এবারও ক্ষমতায় এসে সরকারি চাকরিজীবীদের বয়সসীমা বৃদ্ধি করে ৫৯ বছর করা হয়েছে।
