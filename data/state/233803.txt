
সিলেটের কলেজছাত্রী খাদিজা বেগমের ওপর হামলাকারী ছাত্রলীগ নেতা বদরুল আলমকে লম্পট বলে অভিহিত করেছেন শিক্ষামন্ত্রী নুরুল ইসলাম নাহিদ। তিনি বলেন, ‘খাদিজার ওপর হামলাকারী বদরুল একটা লম্পট।’
আজ রোববার সকালে সিলেটের সরকারি অগ্রগামী বালিকা উচ্চবিদ্যালয়ে ছাত্রীদের প্রথম শিল্পকর্ম উদ্বোধনী অনুষ্ঠানে মন্ত্রী এ কথা বলেন।
শিক্ষামন্ত্রী বলেন, লম্পট বদরুলদের প্রতিরোধ ও প্রতিহত করতে শিক্ষা পরিবার ঐক্যবদ্ধ আছে। আর যাতে এ রকম ঘটনা না ঘটে, এ জন্য আগামী মঙ্গলবার দেশজুড়ে সব শিক্ষাপ্রতিষ্ঠানে কর্মসূচি পালন করা হবে। ছাত্রীর নিরাপত্তা রক্ষায় ও গণসচেতনতা বাড়াতে মঙ্গলবারের কর্মসূচিতে সবাইকে একাত্ম হওয়ার আহ্বান জানান শিক্ষামন্ত্রী।
সকালে মন্ত্রী শিল্পকর্ম প্রদর্শনীর উদ্বোধন করেন। তিন দিনের প্রদর্শনীতে ছাত্রীদের আঁকা ১৪৫টি চিত্রকর্ম স্থান পেয়েছে। শিক্ষামন্ত্রী সৃজনশীল এ কর্মকে অভিনন্দিত করে বক্তব্যে আরও বলেন, শিক্ষাকে এগিয়ে নিতে হবে। তবেই দেশ এগিয়ে যাবে। মেধাবীদের উৎসাহ জোগাতে প্রতিবছর ১ কোটি ৩২ লাখ শিক্ষার্থীকে বৃত্তি দিচ্ছে সরকার। ভবিষ্যতে গবেষণাকর্মের ওপর শিক্ষার্থীদের বৃত্তি দেওয়া হবে।
অগ্রগামী বালিকা উচ্চবিদ্যালয়ের শিল্পকর্ম প্রদর্শনী শেষে শিক্ষামন্ত্রী এমসি কলেজ পরিদর্শনে যান। সেখানে ৩ অক্টোবর খাদিজার ওপর হামলার ঘটনা ও ক্যাম্পাসের বিশেষ নিরাপত্তা নিয়ে শিক্ষকদের সঙ্গে মতবিনিময় করেন।
শিক্ষামন্ত্রীর সঙ্গে সিলেট মহানগর আওয়ামী লীগের সভাপতি ও সাবেক সিটি মেয়র বদরউদ্দিন আহমদ কামরান, সিলেট জেলা আওয়ামী লীগের সাধারণ সম্পাদক শফিকুর রহমান চৌধুরী প্রমুখ উপস্থিত ছিলেন।
