
পুলিশ সুপার (এসপি) বাবুল আক্তারের স্ত্রী মাহমুদা খানমকে গুলি করে হত্যা সম্পর্কে পুলিশের মহাপরিদর্শক (আইজিপি) এ কে এম শহীদুল হক বলেছেন, এটি জঙ্গিরা করেছে কি না, এখনো নিশ্চিত নয়। তদন্ত শেষ না হওয়া পর্যন্ত কিছু বলা যাচ্ছে না।
আজ রোববার দুপুরে চট্টগ্রাম নগরের দামপাড়া পুলিশ লাইন শুটিং ক্লাব মিলনায়তনে আয়োজিত এক সুধীসমাবেশে আইজিপি এ কথা বলেন।
জঙ্গিবাদ নির্মূলে জনগণের সহযোগিতা চেয়েছেন পুলিশের মহাপরিদর্শক। তিনি সন্ত্রাসী ও জঙ্গি সম্পর্কে যেকেনো ধরনের তথ্য পুলিশকে দিতে অনুরোধ জানিয়েছেন।
আইজিপি বলেন, পুলিশের মনোবল দুর্বল করে ফায়দা লোটার কোনো সুযোগ নেই। পুলিশ রাষ্ট্রের শক্তি। এ দেশকে যারা আফগানিস্তান, পাকিস্তান বানানোর চেষ্টা করছে, তারা সফল হবে না।
নগর পুলিশ কমিশনার মো. ইকবাল বাহারের সভাপতিত্বে সুধীসমাবেশে বক্তব্য দেন চট্টগ্রাম বিভাগীয় কমিশনার রুহুল আমিন, চট্টগ্রাম সিটি করপোরেশনের মেয়র আ জ ম নাছির উদ্দীন, সাবেক মেয়র ও নগর আওয়ামী লীগের সভাপতি এ বি এম মহিউদ্দীন চৌধুরী, চট্টগ্রাম রেঞ্জ পুলিশের উপমহাপরিদর্শক শফিকুল ইসলাম, বিজিএমইএর প্রথম সহসভাপতি মইনুদ্দিন আহমেদ, চট্টগ্রাম প্রেসক্লাবের সভাপতি কলিম সরওয়ার প্রমুখ।
