
বরগুনা থেকে ঢাকাগামী একটি লঞ্চের সঙ্গে বিপরীত দিক থেকে আসা রাঙাবালিগামী আরেকটি লঞ্চের মুখোমুখি সংঘর্ষে মা, মেয়ে ও ছেলে নিহত হয়েছেন। গতকাল শনিবার রাতে মেঘনা নদীতে এ দুর্ঘটনা ঘটে। দুর্ঘটনায় লঞ্চের আরও সাত যাত্রী আহত হয়েছেন।
নিহত ব্যক্তিরা হলেন বরগুনা সদর উপজেলার নিজাম উদ্দিনের স্ত্রী তাসলিমা বেগম (৪৫), তাঁর মেয়ে জান্নাতি (৭) ও ছেলে হিরণ (২২)। তাঁরা বরগুনার বালিয়াতলী গ্রামের বাসিন্দা। তাঁরা বরগুনা থেকে ছেড়ে যাওয়া এমভি কিং সম্রাট লঞ্চের যাত্রী ছিলেন।
প্রত্যক্ষদর্শী কয়েকজন বলেন, বরগুনা থেকে ঢাকার উদ্দেশে ছেড়ে যাওয়া এমভি কিং সম্রাট নামের লঞ্চটি গতকাল রাত পৌনে দুইটার দিকে বরিশালের মেহেন্দিগঞ্জ উপজেলার কালিগঞ্জ এলাকা-সংলগ্ন মেঘনা নদীর মিয়ারচর এলাকায় পৌঁছায়। এ সময় ঢাকা থেকে রাঙাবালির উদ্দেশে ছেড়ে আসা এমভি জাহিদ-৪ নামের একটি লঞ্চের সঙ্গে সেটির মুখোমুখি সংঘর্ষ হয়। এতে এমভি কিং সম্রাট লঞ্চটির দোতলার ডেকে থাকা যাত্রী তাসলিমা বেগম ও তাঁর মেয়ে জান্নাতি ঘটনাস্থলেই মারা যান। গুরুতর আহত হন তাঁর ছেলে হিরণ। পরে আহত হিরণকে ঢাকার একটি হাসপাতালে নেওয়ার পথে আজ রোববার সকালে তিনি মারা যান। এ ছাড়া লঞ্চের আরও সাত যাত্রী আহত হন। তাঁদের ঢাকায় নিয়ে চিকিৎসা দেওয়া হয়েছে।
এমভি কিং সম্রাট লঞ্চের পরিদর্শক জাকির হোসেন আজ সকালে প্রথম আলোর কাছে দাবি করেন, ‘এমভি জাহিদ-৪ নামের লঞ্চটি বিপরীত দিক থেকে এসে আমাদের লঞ্চের ওপর হামলে পড়ে। এতে লঞ্চের দোতলার মাঝ বরাবর ডেক, কেবিন এবং তিনতলার কেবিনের বড় অংশ দুমড়ে ভেতরে ঢুকে গেছে। দুর্ঘটনার পর আমরা আহত যাত্রীদের চিকিৎসার জন্য দ্রুত কোনো রকমে ঢাকায় নিয়ে আসি।’
তবে এ ব্যাপারে এমভি জাহিদ-৪ লঞ্চ কর্তৃপক্ষের বক্তব্য পাওয়া যায়নি।
বরগুনা নৌ বন্দরের বন্দর কর্মকর্তা মো. মামুনুর রশিদ প্রথম আলোকে বলেন, ‘রাতে দুর্ঘটনার পর আমি বিষয়টি জেনেছি এবং বরগুনা জেলা প্রশাসন ও পুলিশ প্রশাসনের ঊর্ধ্বতন কর্মকর্তাদের বিষয়টি অবহিত করেছি।’
বাংলাদেশ অভ্যন্তরীণ নৌ পরিবহন কর্তৃপক্ষের (বিআইডব্লিউটিএ) বরিশাল বিভাগীয় কার্যালয়ের নৌ ট্রাফিক বিভাগের উপপরিচালক মো. আবুল বাশার প্রথম আলোকে বলেন, ‘বিষয়টি আমার জানা নেই। তবে এখনই আমি ঢাকায় খোঁজ নিয়ে ব্যবস্থা নিচ্ছি।’
