
বিএনপির জ্যেষ্ঠ যুগ্ম মহাসচিব রুহুল কবির রিজভী বলেছেন, কে এম নুরুল হুদার নির্বাচন কমিশনের অধীনে যে নির্বাচন দলীয় প্রভাবমুক্ত হবে না, তার প্রমাণ পাওয়া যাচ্ছে। আগামীকাল সোমবার অনুষ্ঠিতব্য ১৮টি উপজেলা পরিষদ নির্বাচনের আগে ‘অনাচারের নির্বাচনের’ চিত্র ফুটে উঠতে শুরু করেছে। আর কমিশন নির্বিকার।
আজ রোববার দুপুরে নয়াপল্টনে দলের কেন্দ্রীয় কার্যালয়ে এক সংবাদ ব্রিফিংয়ে রিজভী এ অভিযোগ করেন।
রিজভী দাবি করেন, পটুয়াখালীর রাঙ্গাবালী উপজেলা নির্বাচনকে কেন্দ্র করে গত ৩ মার্চ বিএনপির প্রার্থীর পথসভায় আওয়ামী লীগ হামলা চালিয়ে ৫০ জনকে আহত করে। বাগেরহাটের মোরেলগঞ্জ উপজেলায় ভাইস চেয়ারম্যান পদে উপনির্বাচনে বিএনপির প্রার্থীকে জীবননাশের হুমকি দিচ্ছে, পাবনার সুজানগরে বিএনপির প্রার্থী ও তাদের সমর্থকদের ওপর হামলা চালানো হচ্ছে। কুমিল্লা আদর্শ উপজেলা নির্বাচনে আওয়ামী সন্ত্রাসীরা পুলিশের সহায়তায় বিএনপি নেতা-কর্মীদের বাড়িতে ও হুমকি দিচ্ছে।
রিজভী অভিযোগ করেন, আওয়ামী লীগ গোটা নির্বাচনী ব্যবস্থা ছিন্নভিন্ন করে দিয়েছে। প্রধানমন্ত্রী শেখ হাসিনা দেশে সুষ্ঠু, অবাধ ও সব দলের অংশগ্রহণে নিরপেক্ষ নির্বাচনকে দেশান্তরিত করে তাঁর অনুগত ও দলীয় আশীর্বাদপুষ্ট ব্যক্তিকে প্রধান নির্বাচন কমিশনার হিসেবে নিয়োগ দিয়েছেন। নির্বাচনী পরিবেশ তৈরিতে বর্তমান নির্বাচন কমিশন সম্পূর্ণ ব্যর্থ। সহিংস সন্ত্রাস আশকারা পাচ্ছে বর্তমান নির্বাচন কমিশনের নির্লিপ্ততার কারণে। এই ‘আজ্ঞাবহ’ প্রধান নির্বাচন কমিশনার দিয়ে শাসক দলের প্রভাবমুক্ত, অবাধ ও স্বচ্ছ নির্বাচন কখনোই সম্ভব নয়।
