
সড়ক পরিবহন ও সেতুমন্ত্রী ওবায়দুল কাদের বলেছেন, ৪১ বছরে সবচেয়ে বিচক্ষণ সফল কূটনৈতিক, প্রশাসক ও রাজনৈতিক ব্যক্তির নাম শেখ হাসিনা। বাংলাদেশে গত ৪১ বছরের সবচেয়ে উন্নয়নের নামও শেখ হাসিনা। তাই যত দিন শেখ হাসিনার হাতে দেশ, পথ হারাবে না বাংলাদেশ।
আজ বৃহস্পতিবার বিকেলে জাতীয় বীর শহীদ ময়েজউদ্দিন আহমেদের ৩২ তম শাহাদত বার্ষিকী উপলক্ষে স্মরণসভায় প্রধান অতিথির বক্তব্যে এসব কথা বলেন। গাজীপুরের কালীগঞ্জ উপজেলা আওয়ামী লীগ স্থানীয় জাঙ্গালিয়া উচ্চ বিদ্যালয় মাঠে ওই স্মরণ সভার আয়োজন করে।
সেতুমন্ত্রী বলেন, বিএনপি দিয়ে দেশের কিছুই হবে না। বিএনপির রাজনীতি চোরা বালিতে আটকে গেছে। তাদের রাজনীতি এখন তিন চাকার ওপর নির্ভরশীল। তারা আন্দোলনের নামে সরকারকে বারবার হুমকি দিচ্ছে। কিন্তু মরা গাঙ্গে আর জোয়ার আসে না। তারা নির্বাচনে না গিয়ে ভুল করেছে তাই এখন তারা আবোলতাবোল প্রলাপ বকছে। বিএনপির রাজনীতি এখন ড্রয়িং রুমের ফুলের তোরা হয়ে আছে।
উপজেলা আওয়ামী লীগের সহসভাপতি ইসমাইল হোসেনের সভাপতিত্বে ও সাধারণ সম্পাদক আবদুল গণি ভূঁইয়ার পরিচালনায় অনুষ্ঠানে বিশেষ অতিথি হিসেবে বক্তব্য দেন মহিলা ও শিশু বিষয়ক প্রতিমন্ত্রী মেহের আফরোজ চুমকি, বাংলাদেশ আওয়ামী লীগের সদস্য আখতারউজ্জামান, সাংসদ সায়মন সরোয়ার, সাংসদ কামরুল আশরাফ, গাজীপুর মহানগর আওয়ামী লীগের সভাপতি আজমতউল্লাহ খান। এ সময় অন্যদের মধ্যে আর বক্তব্য দেন কালীগঞ্জ উপজেলা পরিষদের চেয়ারম্যান মো. মোয়াজ্জেম হোসেন, সাবেক চেয়ারম্যান এস. এম নজরুল ইসলাম, গাজীপুর মহানগর আওয়ামী লীগের সাধারণ সম্পাদক মো. জাহাঙ্গীর আলম, জেলা আওয়ামী লীগের সাংগঠনিক সম্পাদক আশরাফী মেহেদী হাসান প্রমুখ।
