
নরসিংদীর শিবপুরে আরিফ হোসেন পাঠান (৪০) নামের এক ইউনিয়ন পরিষদের (ইউপি) সদস্যকে আজ সোমবার দুপুরে গুলি করে হত্যা করেছে দুর্বৃত্তরা। ঢাকা-সিলেট মহাসড়কে শিবপুরের বড়ইতলা এলাকার থার্মেক্স গ্রুপের আদুরী গার্মেন্টসের এক নম্বর গেটের সামনে দুপুর একটার দিকে তাঁকে গুলি করে হত্যা করা হয়।
নিহত আরিফ হোসেন পাঠান শিবপুরের উত্তর কারারচর এলাকার আবুল হোসেন পাঠানের ছেলে। তিনি পুটিয়া ইউপির সাত নম্বর ওয়ার্ডের সদস্য ছিলেন।
পুলিশ ও প্রত্যক্ষদর্শীরা জানায়, শিবপুরের বড়ইতলা এলাকায় দুপুর একটার দিকে আরিফ হোসেন পাঠানকে দুর্বৃত্তরা গুলি করে পালিয়ে যায়। এ সময় আশপাশের লোকজন তাঁকে উদ্ধার করে নরসিংদী জেলা হাসপাতালে নিয়ে গেলে কর্তব্যরত চিকিৎসক তাঁকে মৃত ঘোষণা করেন।
কর্তব্যরত চিকিৎসা কর্মকর্তা আফসানা আক্তার জানান, নিহতের মাথায় গুলির চিহ্ন রয়েছে।
নরসিংদী জেলা হাসপাতালে নিহত আরিফের ছোট ভাই রুমান মিয়া দাবি করেন, গত ১০-১২ বছর ধরে তাঁর ভাই আরিফ জনপ্রিয়তার সঙ্গে তাঁর দায়িত্ব পালন করছিলেন। দায়িত্ব পালনকালে স্থানীয় কয়েকজন ভূমিদস্যুর সঙ্গে তাঁর বিরোধের সৃষ্টি হয়। এ ঘটনায় গত দুই থেকে তিন বছর ধরে তাঁর ভাইকে হুমকি দেওয়া হচ্ছিল। এরই ধারাবাহিকতায় আজকে তাঁর ভাইকে হত্যা করা হয়েছে।
আরিফ মৃত্যুর আগে টিটু মিয়া, মোস্তফা মিয়া, তোফাজ্জল হোসেন ও মিলন মিয়া নামের চারজনের নাম বলেছেন। এর মধ্যে মোস্তফা মিয়া আরেক ইউপি সদস্য দুলাল ভান্ডারী হত্যা মামলার অভিযোগপত্রভুক্ত আসামি।
জেলার পুলিশ সুপার আমেনা বেগম বলেন, হত্যার সঙ্গে জড়িত ব্যক্তিদের নাম পাওয়া গেছে। তাঁদের গ্রেপ্তারের প্রক্রিয়া শুরু হয়েছে।
