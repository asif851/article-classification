
বইপড়া কর্মসূচির সেরা আট পাঠককে নিয়ে ‘বাংলাদেশকে জানো’ শিক্ষাসফর শুরু করেছে বিশ্বসাহিত্য কেন্দ্র। এই আটজন আজ রোববার থেকে ৩০ মে পর্যন্ত দেশের গুরুত্বপূর্ণ বিভিন্ন স্থান ভ্রমণ করবেন।বিশ্বসাহিত্য কেন্দ্র মিলনায়তনে গতকাল শনিবার এক সংবাদ সম্মেলনের মাধ্যমে এ শিক্ষাসফরের উদ্বোধন করা হয়। বিশ্বসাহিত্য কেন্দ্র বইপড়া কর্মসূচির সেরা পাঠকদের নিয়ে ২০০৯ সাল থেকে এমন শিক্ষাসফর আয়োজন করে আসছে।এবারের শিক্ষাসফরে ঢাকা, চট্টগ্রাম ও খুলনা মহানগরের সেরা পাঠকেরা অংশ নিচ্ছেন। জাতীয় সংসদ ভবন পরিদর্শনের মধ্য দিয়ে শুরু হওয়া ভ্রমণ শেষ হবে কক্সবাজার সমুদ্রসৈকতে।সংবাদ সম্মেলনে বিশ্বসাহিত্য কেন্দ্রের সভাপতি অধ্যাপক আবদুল্লাহ আবু সায়ীদ বলেন, ‘ভালো রেজাল্ট মানে ভালো ছাত্র, তা নয়। সৃজনশীল যে, সেই সত্যিকারের ভালো ছাত্র। দেশ ভ্রমণের উদ্দেশ্য বাইরের জগৎ সম্পর্কে ধারণা অর্জন।’সংবাদ সম্মেলনে আরও উপস্থিত ছিলেন স্ট্রাকচারাল ইঞ্জিনিয়ারিং লিমি-টেডের ব্যবস্থাপনা পরিচালক মোহাম্মদ আবদুল আউয়াল, বিশ্বসাহিত্য কেন্দ্রের পরিচালক শরিফ মো. মাসুদ ও উপদেষ্টা অঞ্জন কুমার দে।বিকাশের বই অনুদান: বিশ্বসাহিত্য কেন্দ্রের বইপড়া কর্মসূচিতে ৩০ হাজার বই দিয়েছে মোবাইল আর্থিক সেবা প্রদানকারী প্রতিষ্ঠান বিকাশ। ৪০০ স্কুলে বইপড়া কর্মসূচি চলবে বিকাশের দেওয়া বইয়ের মাধ্যমে।রাজধানীর আইডিয়াল স্কুল অ্যান্ড কলেজের মতিঝিল শাখায় গতকাল সকালে এ কর্মসূচির উদ্বোধনী অনুষ্ঠান আয়োজন করা হয়। অনুষ্ঠানে আবদুল্লাহ আবু সায়ীদের হাতে অনুদানের বই তুলে দেন বিকাশের প্রধান নির্বাহী কর্মকর্তা কামাল কাদীর।অনুষ্ঠানে বেসামরিক বিমান পরিবহন ও পর্যটনমন্ত্রী রাশেদ খান মেনন বলেন, বিশ্বসাহিত্য কেন্দ্রের বইপড়া কর্মসূচি অব্যাহত রাখলে সমাজে ইতিবাচক পরিবর্তন আসবে।
