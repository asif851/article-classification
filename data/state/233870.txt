
রাজধানীর তেজগাঁওয়ের নাবিস্কো এলাকায় একটি যাত্রীবাহী বাসের ধাক্কায় সিএনজিচালিত অটোরিকশার গ্যাস সিলিন্ডার বিস্ফোরিত হয়ে এক নারী নিহত হয়েছেন। আহত হয়েছেন তিনজন। আজ সোমবার বিকেল পৌনে চারটার দিকে এ ঘটনা ঘটে।
নিহত নারীর নাম জানা যায়নি। আহত ব্যক্তিরা হলেন মো. হেলালউদ্দিন (৪৭), রবিউল ইসলাম (২৫) ও সিএনজিচালিত অটোরিকশার চালক মো. জসিম (৪০)। এঁদের মধ্যে হেলালউদ্দিন, রবিউল ও নিহত নারী মতিঝিলের দিলকুশা এলাকায় সানরাইজ প্রোপার্টিজ লিমিটেড নামের একটি প্রতিষ্ঠানে চাকরি করেন।
ঘটনার সত্যতা নিশ্চিত করে ফায়ার সার্ভিসের কেন্দ্রীয় নিয়ন্ত্রণকক্ষের কর্তব্যরত কর্মকর্তা ভজন সরকার জানান, আজ বিকেলে দুর্ঘটনার পর তেজগাঁও ফায়ার সার্ভিসের কর্মীরা আহত ব্যক্তিদের উদ্ধার করেছেন। পরে অ্যাম্বুলেন্সে করে তাঁদের ঢাকা মেডিকেল কলেজ হাসপাতালে পাঠানো হয়।
আহত ব্যক্তিদের পরিচয় নিশ্চিত করেন ঢাকা মেডিকেল কলেজ হাসপাতালে চিকিৎসাধীন মো. হেলালউদ্দিন। তাঁর ভাষ্য, তাঁরা গুলশান থেকে সিএনজিচালিত অটোরিকশায় করে সবুজবাগের গোলাপবাগে যাচ্ছিলেন। তাঁদের বহনকারী অটোরিকশাটি তেজগাঁওয়ের নাবিস্কো এলাকায় পৌঁছালে একটি যাত্রীবাহী বাস পেছন থেকে এটিকে ধাক্কা দেয়। এতে অটোরিকশার গ্যাস সিলিন্ডার বিস্ফোরিত হয়।
নাম প্রকাশ না করে ঢাকা মেডিকেল কলেজ হাসপাতালের জরুরি বিভাগের কর্তব্যরত চিকিৎসা কর্মকর্তা বলেন, বিকেল সাড়ে চারটার দিকে তাঁদের হাসপাতালে আনার পর আহত এক নারী মারা যান। আহত ব্যক্তিদের মধ্যে জসীম ও হেলালউদ্দিনের অবস্থা আশঙ্কাজনক।
ঢাকা মেডিকেল কলেজ হাসপাতাল-১-এর পুলিশ ক্যাম্পের ইনচার্জ উপপরিদর্শক (এসআই) মো. মোজাম্মেল হক বলেন, নিহত নারীর লাশ হাসপাতালের জরুরি বিভাগের লাশঘরে রাখা হয়েছে।
