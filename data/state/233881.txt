
সাতক্ষীরায় গ্রেপ্তার হওয়া আবদুল্লাহিল বাকী মানবতাবিরোধী অপরাধ কিংবা এ জাতীয় অপরাধে গ্রেপ্তার হওয়া বিশ্বের সবচেয়ে বেশি বয়সের আসামি। তাঁর বয়স এখন ১০৪ বছর। গতকাল শনিবার রাত পৌনে আটটার দিকে সাতক্ষীরা সদর উপজেলার বুলারাটি গ্রামের নিজ বাড়ি থেকে তাঁকে গ্রেপ্তার করা হয়। ১৯৭১ সালে সাতক্ষীরায় মানবতাবিরোধী অপরাধ সংঘটনের সাতটি অভিযোগে এম আবদুল্লাহিল বাকী, সাতক্ষীরা শহরের পলাশপোলের খান রোকনুজ্জামান (৬৮) ও সাতক্ষীরা সদর উপজেলার বৈকারীর জহিরুল ইসলামের (৬৯) বিরুদ্ধে গত ফেব্রুয়ারি মাসে গ্রেপ্তারি পরোয়ানা জারি করা হয়। আন্তর্জাতিক অপরাধ ট্রাইব্যুনালের প্রসিকিউটর তুরিন আফরোজ তাঁর গবেষণা থেকে প্রথম আলোকে বলেন, দ্বিতীয় বিশ্বযুদ্ধে অপরাধ সংঘটনের দায়ে নাৎসি বাহিনীর সহযোগী জার্মানির হ্যান্স লিপসিজ এখন কারাবন্দী। তাঁকে ২০১৩ সালে গ্রেপ্তার করা হয়। এখন তাঁর বয়স ৯৭ বছর চার মাস। তিনিই যুদ্ধাপরাধের অভিযোগে আটক ব্যক্তিদের মধ্যে এ পর্যন্ত সবচেয়ে বয়স্ক ছিলেন। তাঁর বিচার এখন বন্ধ রয়েছে স্মৃতিভ্রষ্টতার অজুহাতে। তুরিন আফরোজ বলেন, আবদুল্লাহিল বাকীকে গ্রেপ্তারের পর এখন তিনিই হলেন মানবতাবিরোধী অপরাধে গ্রেপ্তার হওয়া সবচেয়ে বয়স্ক ব্যক্তি।সাতক্ষীরা সদর থানার ভারপ্রাপ্ত কর্মকর্তা ফিরোজ হোসেন মোল্লা জানান, শুক্রবার বেলা দেড়টা থেকে নজরদারিতে রাখার পর শনিবার রাত পৌনে আটটার দিকে তাঁকে গ্রেপ্তার করে। শনিবার রাত ১০টার দিকে একটি অ্যাম্বুলেন্সে করে বিশেষ ব্যবস্থায় ঢাকার আন্তর্জাতিক অপরাধ ট্রাইব্যুনালে পাঠায়। এদিকে বাকীর গ্রেপ্তারের খবর প্রচারের সঙ্গে সঙ্গে শনিবার রাত ১০টায় সাতক্ষীরা শহরে মুক্তিযোদ্ধা-জনতার ব্যানারে তাৎক্ষণিক এক আনন্দ মিছিল বের হয়।
ট্রাইব্যুনালে রাষ্ট্রপক্ষের প্রসিকিউটর রেজিয়া সুলতানা চমন বলেন, রোববার সকালে ট্রাইব্যুনাল-০১ আসামিপক্ষের আবেদনের পরিপ্রেক্ষিতে বাকীর শর্তসাপেক্ষে জামিন মঞ্জুর করেছেন। এ সময় আসামিপক্ষে জামিনের আবেদন জানান, আইনজীবী এম আবদুর রউফ ও আবদুর সাত্তার পালোয়ান। আদালত আসামির আইনজীবী এম আবদুর রউফের জিম্মায় বাকীকে জামিন প্রদান করেন ও আগামীকাল সোমবার মামলার পরবর্তী শুনানির দিন ধার্য করে বাকীকে আদালতে হাজির হওয়ার নির্দেশ প্রদান করেন। পারিবারিক সূত্রে জানা যায়, এম আবদুল্লাহিল বাকী ১৯১৩ সালের ৯ ডিসেম্বর জন্মগ্রহণ করে। মানবতাবিরোধী অপরাধের অভিযোগে সাতক্ষীরা সদর উপজেলার চারজনের ইতিমধ্যেই তদন্ত সম্পন্ন করেছেন ট্রাইব্যুনালের তদন্ত সংস্থা। গত ৮ ফেব্রুয়ারি সংবাদ সম্মেলনের মাধ্যমে এসব তথ্য জানান ট্রাইব্যুনালের তদন্ত সংস্থার কো-অর্ডিনেটর আবদুল হান্নান খান।ট্রাইব্যুনালের তদন্ত সংস্থার সহকারী পরিচালক ও মামলার তদন্ত কর্মকর্তা আবদুর রাজ্জাক খান জানান, সোমবার আসামিদের বিরুদ্ধে আনুষ্ঠানিক অভিযোগ গঠনের দিন ধার্য রয়েছে। তিনি আরও জানান, রোকন, বাকী ও জহিরুল ছাড়াও মামলার অপর আসামি সাতক্ষীরা জেলা জামায়াতের সাবেক আমির ও সাবেক সাংসদ সাতক্ষীরা সদর উপজেলার বৈকারীর মাওলানা আবদুল খালেক মণ্ডল। ইতিমধ্যে গ্রেপ্তার হওয়া আবদুল খালেক মণ্ডল বর্তমানে কারাগারে রয়েছেন।
