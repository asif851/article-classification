
প্রখ্যাত কথাসাহিত্যিক হাসান আজিজুল হককে অপরিচিত একটি নম্বর থেকে ফোনে হুমকি দেওয়া হয়েছে। আজ রোববার বিকেল সাড়ে ৪টার দিকে তাঁর মোবাইলে ফোন করে এ হুমকি দেওয়া হয়। ফোনে তাঁকে হুমকি দিয়ে বলা হয়, ‘যদি চেঞ্জ হতে না পারেন তাহলে প্রস্তুত থাকেন। আমরা আসছি।’ হাসান আজিজুল হক রাজশাহী বিশ্ববিদ্যালয়ের দর্শন বিভাগের সাবেক অধ্যাপক।এর আগে গত মঙ্গলবার বিকেলে মোবাইলে খুদে বার্তা পাঠিয়ে ইমেরিটাস অধ্যাপক আনিসুজ্জামানকে চাপাতি দিয়ে কুপিয়ে হত্যার হুমকি দেওয়া হয়। বিষয়টি তিনি পুলিশকে জানিয়েছেন।এ ব্যাপারে যোগাযোগ করা হলে হাসান আজিজুল হক প্রথম আলোকে জানান, আজ বিকেল সাড়ে ৪টার দিকে মোবাইলে একটি কল আসে। তবে কোনো নম্বর ওঠেনি, unknown (অপরিচিতি) লেখা ওঠে। ফোনে বলা হয়, ‘আপনি নিজেকে চেঞ্জ (পরিবর্তন) করতে পারবেন কি না?’ জবাবে হাসান আজিজুল হক পাল্টা প্রশ্ন করেন, ‘আমি কেন এই বয়সে নিজেকে পরিবর্তন করব?’ জবাবে ফোনের ও প্রান্ত থেকে বলা হয়, ‘যদি চেঞ্জ হতে না পারেন তাহলে প্রস্তুত থাকেন। আমরা আসছি।’ জবাবে হাসান আজিজুল হক বলেন, ‘আসেন, যা বলার সামনে এসে বলেন।’ ওই প্রান্ত থেকে তখন বলা হয়, ‘ঠিক আছে, আমরা আসছি।’
হাসান আজিজুল হক বলেন, কে বা কারা ফোন করেছে জানি না। সন্ধ্যা হয়ে যাওয়ায় আজ আর বের হব না। আগামীকাল (সোমবার) থানায় এ ব্যাপারে জিডি করব।জানতে চাইলে বিশ্ববিদ্যালয়ের প্রক্টর অধ্যাপক তারিকুল হাসান বলেন, ‘বিষয়টি বিভিন্ন মাধ্যম থেকে শোনার পর পুলিশ প্রশাসনকে জানিয়েছি। তাদের এ বিষয়ে প্রয়োজনীয় ব্যবস্থা গ্রহণ করতে বলা হয়েছে।’নগরের মতিহার থানার ভারপ্রাপ্ত কর্মকর্তা (ওসি) হুমায়ুন কবির বলেন, ‘স্যারের (হাসান আজিজুল হক) সঙ্গে কথা বলে আমরা এ বিষয়ে প্রয়োজনীয় ব্যবস্থা গ্রহণ করব।’
আরও পড়ুন: 
১১৪ জনকে হুমকি, তিন বছরেও কেউ শনাক্ত হয়নিঅধ্যাপক আনিসুজ্জামানকে হুমকি
