
বান্দরবানের দুর্গম থানচি উপজেলায় গতকাল শনিবার থেকে প্রথম উচ্চমাধ্যমিক শিক্ষাপ্রতিষ্ঠান ‘থানচি কলেজ’ যাত্রা শুরু হয়েছে। বেলা ১১টায় পুরোনো উপজেলা পরিষদ ভবনে কলেজের আনুষ্ঠানিক শিক্ষা কার্যক্রম উদ্বোধন করেন পার্বত্য চট্টগ্রামবিষয়ক প্রতিমন্ত্রী বীর বাহাদুর উশৈসিং। এতে বক্তারা বলেন, এখন এসএসসি পাসের পর থানচির দরিদ্র শিক্ষার্থীদের পড়া বন্ধ হবে না। 
অনুষ্ঠানে বিশেষ অতিথি ছিলেন ভারপ্রাপ্ত জেলা প্রশাসক তানভির আজিম সিদ্দিকী ও বিজিবি (বর্ডার গার্ড বাংলাদেশ) ৩৩ ব্যাটালিয়নের অধিনায়ক লে. কর্নেল হাবিবুর হাছান। উপস্থিত ছিলেন অতিরিক্ত পুলিশ সুপার আলী হোসেন, কলেজের অধ্যক্ষ ডমিনিক ত্রিপুরা, পার্বত্য চট্টগ্রাম উন্নয়ন বোর্ডের নির্বাহী প্রকৌশলী আব্দুল আজিজ, থানচি উপজেলা চেয়ারম্যান ক্যহ্লাচিং মারমা, উপজেলা নির্বাহী কর্মকর্তা জাহাঙ্গীর আলম প্রমুখ।
প্রধান অতিথি বীর বাহাদুর উশৈসিং বলেন, আপাতত পুরোনো উপজেলা পরিষদ ভবন সংস্কার করে কলেজের কার্যক্রম চালানো হলেও দ্রুত নিজস্ব অবকাঠামো নির্মাণ করা হবে। এর আগে বীর বাহাদুর থানচি উপজেলায় ফায়ার সার্ভিস স্টেশন, উপজেলা নির্বাহী কর্মকর্তার বাসভবন ও উপজেলা বিশ্রামাগার নির্মাণের ভিত্তিপ্রস্তর উন্মোচন করেন।
