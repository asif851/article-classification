
নরসিংদী সদর উপজেলার চিনিশপুর ইউনিয়নের সোনাতলা এলাকায় অবৈধ গ্যাস সংযোগ বিচ্ছিন্নকরণ অভিযান চালানোর সময় এলাকাবাসী ও পুলিশের মধ্যে সংঘর্ষ বাধে। এতে অন্তত ১০ পুলিশ সদস্য আহত হয়েছেন। আজ বুধবার দুপুর ১২টার দিকে এ ঘটনা ঘটে।
নরসিংদীর অতিরিক্ত পুলিশ সুপার (অপরাধ) হাসিবুল আলমের ভাষ্য, সকালে ভ্রাম্যমাণ আদালত ও তিতাস গ্যাস কোম্পানির লোকজন কয়েকজন আনসার সদস্য নিয়ে সোনাতলা এলাকায় অবৈধ গ্যাস সংযোগ বিচ্ছিন্ন করতে যান। কিন্তু এলাকাবাসী এতে বাধা দেয় এবং তারা তিতাসের একটি গাড়িও ভাঙচুর করে। খবর পেয়ে পুলিশ ঘটনাস্থলে গেলে এলাকার লোকজন তাঁদের লক্ষ্য করে ঢিল ছুঁড়তে থাকে। পরিস্থিতি নিয়ন্ত্রণে পুলিশ ফাঁকা গুলি ছোড়ে।
ওই পুলিশ কর্মকর্তা দাবি, এলাকাবাসীর ছোড়া ঢিলে কমপক্ষে ১০ পুলিশ সদস্য আহত হয়েছেন। তাঁদের উদ্ধার করে চিকিৎসার জন্য নরসিংদী জেলা হাসপাতালে পাঠানো হয়েছে। এ ঘটনায় চারজনকে আটক করা হয়েছে।
ভ্রাম্যমাণ আদালতের বিচারক নির্বাহী ম্যাজিস্ট্রেট সৈয়দ সামছুল তাবরীজ বলেন, সোনাতলা এলাকায় প্রায় ৮০০ অবৈধ গ্যাস সংযোগ রয়েছে। এর আগে দুই দফায় এ এলাকায় অভিযান চালানোর পরও একইভাবে এসব অবৈধ সংযোগ নেওয়া হয়েছে। এলাকাবাসীর বাধার মুখে সকালে অভিযান শুরু করা না গেলেও দুপুরের পর পরিস্থিতি নিয়ন্ত্রণে আসায় অবৈধ সংযোগ বিচ্ছিন্ন করা হয়।
