



উৎসবের দিনগুলোর প্রতীক্ষায় থাকেন প্রকাশকেরা। 
ফাগুনের প্রথম দিনে একুশের বইমেলায় ছিল আনন্দধারা। 
আজ বুধবার বিশ্ব ভালোবাসা দিবস। 
আজও মেলা জমজমাট থাকবে বলে প্রত্যাশা করছেন প্রকাশকেরা।


‘নবীন ফাল্গুন দিন, সকল বন্ধনহীন’—রবীন্দ্রনাথের গান বাস্তব হয়ে উঠেছিল গতকাল মঙ্গলবার ফাগুনের প্রথম দিনে একুশের বইমেলায়। পুরুষেরা সাদা পাঞ্জাবি আর নারীরা বাসন্তী শাড়ি পরে দলে দলে হাজির হয়েছিলেন সোহরাওয়ার্দী উদ্যানে, বাংলা একাডেমি প্রাঙ্গণে। নারীদের অনেকেরই খোঁপায় ছিল গাঁদা ফুল। শুধু বন্ধনহীন ঘুরে বেড়ানোই নয়, বই কিনে একে অপরকে উপহারও দিয়েছেন তাঁরা। পরিবেশটাই ছিল এমন যেন আনন্দধারা বহিছে ভুবনে...।  বসন্তের রং লেগেছিল গ্রন্থমেলার ছোট-বড় প্রায় সব প্রতিষ্ঠানের ভেতরেও। বিক্রয়কর্মী, প্রকাশকদের পোশাক-পরিচ্ছদেও ছিল বসন্তের ছোঁয়া। বিকেল চারটায় সোহরাওয়ার্দী উদ্যানের মেলা প্রাঙ্গণে দাঁড়িয়ে চারপাশে তাকিয়ে দেখে মনে হচ্ছিল যেন খণ্ড খণ্ড গাঁদা ফুলের বাগান, থোকা থোকা ফুল ফুটে আছে। উৎসবের দিনগুলোর প্রতীক্ষায় থাকেন প্রকাশকেরা। গতকাল ছিল তেমন একটি দিন। কেমন যাচ্ছে জানতে চাইলে ছোট-বড় প্রায় সব প্রকাশনার প্রতিনিধির জবাবই ছিল অনেকটা এক রকমের—‘বেশ ভালো’। অবশ্য দু-একজন বলছিলেন বিক্রির পরিমাণ ভিড়ের মতো নয়। অন্যপ্রকাশের স্বত্বাধিকারী মাজহারুল ইসলাম বলেন, ‘মেলায় আসা লোকেরা একটি করে বই কিনলে সব বই শেষ হয়ে যেত আজই। তবে বিক্রির সঙ্গে একে মেলালে হবে না, উৎসবের এই পরিপূর্ণ আনন্দকেও উপভোগ করতে হবে।’ বেঙ্গল পাবলিকেশনসের নির্বাহী পরিচালক আবুল হাসনাত বলেন, ‘এবার প্রথম দিন থেকেই বেশ ভালো বিক্রি হচ্ছে। পয়লা বসন্তে এর রেশ ছিল, আশা করছি কালও (বুধবার) এই ধারা বজায় থাকবে।’ প্রথমা প্রকাশনের প্যাভিলিয়নে গতকাল বিকেল থেকেই ভিড় দেখা গেছে। ইস্কাটন থেকে আসা হোসেন রহমান কিনলেন সালেহীন শিপ্রার কবিতার বই প্রকাশ্য হওয়ার আগে, সৈয়দ শামসুল হকের উপন্যাস তুমি সেই তরবারি, আসিফ নজরুলের উপন্যাস বেকার দিনের প্রেম এবং বিশ্বজিৎ চৌধুরীর উপন্যাস ফুটো। প্রথমার একজন বিক্রয়কর্মী জানালেন, মেলায় আসা নতুন বইয়ের মধ্যে আনিসুল হকের আলো-আঁধারের যাত্রী বেশি চলছে। বাংলা একাডেমির সমন্বয় ও জনসংযোগ উপবিভাগ থেকে পাওয়া তথ্যানুযায়ী, গতকাল মেলার ১৩তম দিনে নতুন ১৫০টি বই এসেছে। এর মধ্যে বেঙ্গল পাবলিকেশনস এনেছে আসাদ চৌধুরীর কবিতার বই তৃণে ছাওয়া আদিম ঠিকানা। অনন্যা এনেছে মুস্তাফা জামান আব্বাসীর উপন্যাস সন্ধ্যে হয়নি এখনও। আগামী প্রকাশনী ও মধুপোক যৌথভাবে মেলায় এনেছে আলমগীর কবিরের রচনা সংগ্রহ চলচ্চিত্র ও জাতীয় মুক্তি। আবুল খায়ের মোহাম্মদ আতিকুজ্জামান ও প্রিয়ম প্রীতিম পাল সম্পাদিত বইটির ভূমিকা লিখেছেন সলিমুল্লাহ খান। তাঁর মতে, এটি এবারের মেলার গুরুত্বপূর্ণ সংযোজন। এ ছাড়া অনন্যা এনেছে দন্ত্যস রওশনের উপন্যাস ওল্ড হোম ও টুশির প্রেম। জাগৃতি এনেছে সুপ্রতিম হাওলাদারের কবিতার বই অনাদিকালের যাত্রী। আল হাদীর কবিতার বই অতিরিক্ত সময় এনেছে প্রাচ্য। সাহিত্য প্রকাশ এনেছে সাহাদাত পারভেজের গবেষণা গণহত্যা গজারিয়া: রক্ত মৃত্যু মুক্তি, র‍্যামন এনেছে আসাদুজ্জামান অংশুমানের কবিতার বই মাটির মৃত মগজ। আজ মেলা চলবে বিকেল তিনটা থেকে রাত নয়টা পর্যন্ত। আজ বুধবার বিশ্ব ভালোবাসা দিবস। এ উপলক্ষে আজও মেলা জমজমাট থাকবে এমনটাই প্রত্যাশা করছেন প্রকাশকেরা। মেলার মূলমঞ্চে অনুষ্ঠিত হবে ‘শিশু সংগঠনের নিষ্ক্রিয়তা ও শিশুর সাংস্কৃতিক বিকাশ’ শীর্ষক আলোচনা অনুষ্ঠান। প্রবন্ধ উপস্থাপন করবেন মোহিত কামাল। সন্ধ্যায় রয়েছে সাংস্কৃতিক অনুষ্ঠান।
