
ঢাকা-সিলেট রেলপথে সুরমা মেইল ট্রেনে মাত্র একটি যাত্রীবাহী বগি দেওয়ায় যাত্রীরা ভোগান্তির শিকার হচ্ছেন। আসন-সংকটের কারণে তাঁদের দাঁড়িয়ে চলাচল করতে হচ্ছে। এতে অনেকেই ট্রেনে ভ্রমণ করার সুযোগ পাচ্ছেন না।মৌলভীবাজারের কমলগঞ্জ উপজেলার ভানুগাছ ও শমশেরনগর স্টেশন সূত্রে জানা যায়, সুরমা মেইল ট্রেনে আগে প্রথম শ্রেণি ও শীতাতপনিয়ন্ত্রিতসহ কমপক্ষে ১২টি যাত্রীবাহী বগি ছিল। এখন এই ট্রেনে প্রথম শ্রেণি কিংবা শীতাতপনিয়ন্ত্রিত কোনো বগি নেই। তবে সুরমা মেইলে এখন গড়ে মাত্র চারটি বগি থাকে। এর মধ্যে মালামাল পরিবহনের জন্য দুটি লাগেজ ভ্যান, ডাক বিভাগের জন্য একটি বগি ও আর মাত্র একটি যাত্রীবাহী বগি থাকে। সিলেট ও ঢাকা স্টেশন থেকে রাত নয়টায় সুরমা মেইলের দুটি ট্রেন ছাড়ে। নামে সুরমা মেইল ট্রেন হলেও সব কটি স্টেশনে ট্রেনগুলো যাত্রাবিরতি করে। এ কারণে এ ট্রেনে অনেক সাধারণ যাত্রী যাতায়াত করেন।শমশেরনগর স্টেশনের মাস্টার আবদুল আজিজ ও ভানুগাছ স্টেশনের মাস্টার রোস্তম আলী ফকির বলেন, বিষয়টি রেলওয়ের ঊর্ধ্বতন কর্মকর্তাদের জানানো হয়েছে।
