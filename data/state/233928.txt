
সৌদি আরবের নারিয়া শহরে সড়ক দুর্ঘটনায় কুমিল্লার চান্দিনা ও বরুড়া উপজেলার তিন ব্যক্তি নিহত ও দুজন আহত হয়েছেন। গত মঙ্গলবার সকালে এ দুর্ঘটনা ঘটে।
দুর্ঘটনায় নিহত ব্যক্তিরা হলেন চান্দিনার শ্রীমন্তপুর গ্রামের মো. আবুল হোসেনের ছেলে কামাল হোসেন (২৮), একই গ্রামের মৃত সায়াদ আলীর ছেলে মোহাম্মদ হোসেন (৪০) ও বরুড়ার গইনখালী গ্রামের সেলিম মিয়া (৩৮)। আহত ব্যক্তিরা হলেন চান্দিনার শ্রীমন্তপুর গ্রামের আবুল কাশেমের ছেলে জাকির হোসেন (৩২) ও মো. আমিনের ছেলে মো. শরীফ (৩০)। তাঁরা একটি কারখানায় কাজ করতেন।
শ্রীমন্তপুর গ্রামের আজহারুল ইসলাম জানান, গত মঙ্গলবার সকালে কামাল হোসেনসহ উল্লিখিত পাঁচজন একটি প্রাইভেট কারে সৌদি আরবের দাম্মাম শহর থেকে কারখানার উদ্দেশে রওনা হন। প্রাইভেট কারটি নারিয়া এলাকার আল বাতেন সড়কে এলে নিয়ন্ত্রণ হারিয়ে সেটি উল্টে যায়। এতে ঘটনাস্থলেই তিনজন মারা যান ও দুজন আহত হন। দুর্ঘটনার পর স্থানীয় লোকজন আহত ব্যক্তিদের উদ্ধার করে নারিয়া শহরের একটি হাসপাতালে ভর্তি করেন।
চান্দিনার নিহত ব্যক্তিদের স্বজন মাজহারুল ইসলাম বলেন, ‘ছয় মাস আগে কামাল হোসেন ও মোহাম্মদ হোসেন সৌদি আরব যান। তাঁরা একই গ্রামের শরীফের কাছে গিয়ে ওঠেন। এরপর কাজ শুরু করেন। এখন আমরা তাঁদের লাশ কবে পৌঁছাবে, সে অপেক্ষায় আছি।’
চান্দিনা থানার ওসি নাসির উদ্দিন মৃধা বলেন, ‘সৌদি আরবে সড়ক দুর্ঘটনায় চান্দিনার দুজন মারা গেছেন বলে শুনেছি।’ 
