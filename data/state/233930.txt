
১৯৭১ সালের ১১ জুলাই যুক্তরাষ্ট্রের বাল্টিমোর সমুদ্রবন্দরে এক অভাবনীয় ঘটনা ঘটে। সেদিন ‘পদ্মা’ নামের সমুদ্রগামী একটি পাকিস্তানি জাহাজের বন্দরে নোঙর করার কথা ছিল।জাহাজটি পাকিস্তানের সামরিক বাহিনীর জন্য অস্ত্র বহন করছে—এই তথ্য জানতে পেরে পেনসিলভানিয়া ও বাল্টিমোরে বসবাসরত একদল মার্কিন নাগরিক একটা দৃঢ় সিদ্ধান্ত নিয়ে ফেলে। তারা জাহাজটিকে বন্দরে ভিড়তে দেবে না বলে ঠিক করে।যেমন ভাবনা, তেমন কাজ। ছোট ছোট ডিঙি নৌকা নিয়ে তারা জীবনবাজি রেখে কাজে নেমে পড়ে। সত্যি সত্যি সেদিন তারা অতিকায় সেই জাহাজটিকে আটকে দিয়েছিল।সত্য ওই ঘটনার ওপর ভিত্তি করে ‘ব্লকেড’ নামের একটি তথ্যচিত্র নির্মাণ করেছেন যুক্তরাষ্ট্রপ্রবাসী দুই তরুণ চলচ্চিত্রকর্মী আরিফ ইউসুফ ও তসবির ইমাম স্বাক্ষর।পাকিস্তানি জাহাজ ‘পদ্মা’ অবরোধের নেতৃত্বে ছিলেন রিচার্ড টেইলার। তিনি তাঁর অভিজ্ঞতার আলোকে ‘ব্লকেড’ নামের একটি গ্রন্থ রচনা করেন। ওই গ্রন্থের সাহায্য নিয়ে তথ্যচিত্রটি নির্মাণ করা হয়েছে।জাহাজ অবরোধে অংশ নেওয়া রিচার্ড ও তাঁর স্ত্রী ফিলিসসহ বিভিন্ন আমেরিকান ও বাংলাদেশির স্মৃতিচারণা ছাড়াও বহু দুষ্প্রাপ্য ভিডিওচিত্র এই তথ্যচিত্রে যুক্ত করা হয়েছে। সব মিলিয়ে তথ্যচিত্রটি প্রবাসে মুক্তিযুদ্ধের একটি মূল্যবান নথিতে পরিণত হয়েছে। 
তথ্যচিত্রের অন্যান্য কলাকুশলী হলেন মৃদুল চৌধুরী, রশিদ মামুন পল্লব ও রিয়াদ মাহমুদ।
আরিফ ইউসুফ প্রথম আলোকে জানান, গত ৩০ জানুয়ারি ফিলাডেলফিয়ার একটি সম্মেলনকেন্দ্রে তথ্যচিত্রটির প্রথম প্রদর্শনী হয়েছে।
প্রদর্শনীতে টেইলার দম্পতি ছাড়াও উপস্থিত ছিলেন জাহাজ অবরোধে অংশ নেওয়া ক্লাউস ক্রিপেন্ডরফ, স্যালি উইলোবি, মোনায়েম চৌধুরী, সু এডোয়ার্ডস ও জর্জ লেকি। এমন একটি তথ্যচিত্র নির্মাণের জন্য তাঁরা পরিচালকদের অভিনন্দন জানিয়েছেন।
আরিফ ইউসুফ বলেন, ফেব্রুয়ারি মাস থেকে তথ্যচিত্রটি যুক্তরাষ্ট্রের বিভিন্ন শহরে প্রদর্শনের ব্যবস্থা করা হবে। তথ্যচিত্রটি অনলাইনে দেওয়ার ব্যাপারেও তাঁরা উদ্যোগ নিচ্ছেন।
