
প্রধানমন্ত্রী শেখ হাসিনার এক বক্তব্যের জবাবে বিএনপির যুগ্ম মহাসচিব রুহুল কবির রিজভী বলেছেন, সব মাঠ থাকবে জনগণের দখলে। ঈদের পর হবে বিএনপির আন্দোলনের কুচকাওয়াজ। এবার শেখ হাসিনার বড়াইয়ের চূড়ান্ত পরিণতি দেখা যাবে।আজ সোমবার রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে রিজভী এ মন্তব্য করেন। যুক্তরাজ্য সফর-পরবর্তী সংবাদ সম্মেলনে প্রধানমন্ত্রী শেখ হাসিনা বিএনপির আন্দোলন প্রশ্নে বলেছিলেন, মাঠের খেলা মাঠেই হবে। ফুটবল মাঠে কে কয়টা গোল দেয়, সেটা সেখানেই দেখা যাবে। মাঠে নামুক না। মাঠে আওয়ামী লীগ আছে, মানুষও আছে।প্রধানমন্ত্রীর ওই বক্তব্যের জবাবে রিজভী আজ বলেন, ‘সব মাঠ থাকবে জনগণের দখলে। ক্ষমতাসীনদের বাছাই করা র্যাব-পুলিশের নিষ্ঠুর কর্মকর্তারা নিজেদের পাপে নিজেরাই ধরা খাচ্ছে। অপরাধী, খুনি, আউটলরা (চরমপন্থীরা) কখনোই বেশ দিন আইনের আওতা থেকে বাইরে থাকতে পারে না। এই সমস্ত খেলোয়াড়দের নিয়ে শেখ হাসিনা যে বড়াই করছেন, সেটির এবার চূড়ান্ত পরিণতি দেখবেন।’
রিজভী বলেন, ‘জাতির আত্মা এখনো মরে যায়নি। গোলামির হাত থেকে সার্বভৌমত্ব রক্ষা করা আর আবারও সত্যিকারের গণতন্ত্রের প্রতিষ্ঠার মৃত্যুঞ্জয়ী আশাবাদ নিয়ে ঈদের পরে হবে আমাদের আন্দোলনের কুচকাওয়াজ।’
প্রধানমন্ত্রীর বক্তব্যের সমালোচনা করে রিজভী বলেন, ‘অসত্য ভাষণে একক অভিনয়শিল্পী হচ্ছেন প্রধানমন্ত্রী। বহুমাত্রিক দুর্দশাগ্রস্ত এ দেশের সাধারণ মানুষকে বিভ্রান্ত করার জন্য অকপটে ডাহা মিথ্যা কথা বলে অভিনয়ে পারঙ্গম আমাদের প্রধানমন্ত্রী। মিথ্যার জীবনভাষ্য যেন আমাদের প্রধানমন্ত্রী।’ বিচারপতিদের অপসারণ নিয়ে প্রধানমন্ত্রী মিথ্যা বলেছেন বলেও দাবি করেন তিনি।
