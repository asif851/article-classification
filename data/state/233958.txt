
বন্দরের সম্পদ লুটেপুটে খেলে জবাব দিতে হবে বলে হুঁশিয়ার করেছেন চট্টগ্রামের সাবেক মেয়র ও নগর আওয়ামী লীগের সভাপতি এ বি এম মহিউদ্দিন চৌধুরী। বন্দর কর্মচারী পরিষদের (সিবিএ) আলোচনা সভা ও ইফতার মাহফিলে এ হুঁশিয়ারি দেন তিনি।গতকাল সোমবার বিকেলে বন্দর রিপাবলিক ক্লাবে এ ইফতার মাহফিলের আয়োজন করা হয়। অনুষ্ঠানে সভাপতিত্ব করেন বন্দর কর্মচারী পরিষদের সাধারণ সম্পাদক ওয়াহিদ উল্লাহ সরকার। অনুষ্ঠানে বন্দরের সহস্রাধিক শ্রমিক-কর্মচারী অংশ নেন। তবে বন্দর কর্মচারী পরিষদের একাংশ এই অনুষ্ঠানে যোগ দেয়নি।এ বি এম মহিউদ্দিন চৌধুরী বলেন, ‘বন্দর নিয়ে যারা দুর্নীতি করছে তাদের তালিকা আমার হাতে আছে। বন্দর নিয়ে দুর্নীতির জন্য তাদের জবাব দিতে হবে।’ তিনি বন্দর শ্রমিক-কর্মচারীদের ঐক্যবদ্ধ থাকার আহ্বান জানান। বন্দর দিয়ে ষড়যন্ত্রকারীদের বিরুদ্ধে আন্দোলন শুরু করা হবে বলেও হুঁশিয়ার করেন তিনি।অনুষ্ঠানে বন্দর কর্মচারী পরিষদের নেতারা শ্রম আইন অনুযায়ী লভ্যাংশের ৫ শতাংশ কর্মকর্তা-কর্মচারীর মাঝে সমহারে বণ্টন, কর্ণফুলী কনটেইনার টার্মিনাল ও পতেঙ্গা টার্মিনাল দ্রুত বাস্তবায়ন করা, বন্দরের নিউমুরিং টার্মিনাল বন্দরের নিজস্ব ব্যবস্থাপনায় পরিচালনার আহ্বান জানান।অনুষ্ঠানে বক্তব্য দেন বন্দর কর্মচারী পরিষদের সহসভাপতি মোহাম্মদ আলী, পেয়ার আহমদ, যুগ্ম সম্পাদক শহীদুল আলম ও নুর ছাপা ভূঁইয়া, সহসাধারণ সম্পাদক গোলাম দস্তগীর প্রমুখ।
