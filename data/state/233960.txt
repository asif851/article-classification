
কক্সবাজারের টেকনাফ পাইলট উচ্চবিদ্যালয় কেন্দ্রে এসএসসি পরীক্ষা চলাকালে পরীক্ষার্থীদের নকলে সহযোগিতা করায় এক শিক্ষককে পরীক্ষা পরিদর্শকের দায়িত্ব থেকে অব্যাহতি দেওয়া হয়েছে। এ ছাড়া দুই হাজার টাকা জরিমানা আদায় করা হয়েছে ওই শিক্ষকের কাছ থেকে।
আজ বৃহস্পতিবার ইংরেজি দ্বিতীয় পত্র পরীক্ষা চলাকালে শিক্ষক নুরুল ইসলামকে নকলসহ ধরে ফেলেন উপজেলা নির্বাহী ম্যাজিস্ট্রেট ও সহকারী কমিশনার (ভূমি) তুষার আহমদ। কেন্দ্রের ভেতর, একটি প্রশ্নের উত্তর লেখা কাগজ তাঁর পায়ের নিচ থেকে উদ্ধার করা হয়। নকলে সহযোগিতার অভিযোগে তাৎক্ষণিক তাঁকে দায়িত্ব থেকে অব্যাহতি দেওয়া হয় এবং দুই হাজার টাকা জরিমানা আদায় করা হয়।
নুরুল ইসলাম লেঙ্গুরবিল মলকাবানু উচ্চবিদ্যালয়ের সহকারী শিক্ষক। তিনি ওই কেন্দ্রে পরীক্ষা পরিদর্শক হিসেবে দায়িত্ব পালন করছিলেন।
টেকনাফ পাইলট উচ্চবিদ্যালয় কেন্দ্রের সচিব নুর হোসাইন ঘটনার সত্যতা নিশ্চিত করে বলেন, সকালে পরীক্ষা চলাকালে কেন্দ্র পরিদর্শনে আসেন উপজেলা নির্বাহী ম্যাজিস্ট্রেট। সে সময় নকলসহ নুরুল ইসলামকে হাতেনাতে ধরে ফেলেন তিনি। নকলের কাগজ নুরুল ইসলামের পায়ের নিচে লুকানো ছিল। তাঁকে দায়িত্ব থেকে অব্যাহতি ও জরিমানা করা হয়।
শিক্ষক নুরুল অভিযোগ স্বীকার করে প্রথম আলোকে বলেন, ‘আমি ম্যাজিস্ট্রেট সাহেবকে চিনতাম না। যখন ছাত্রদের সাহায্য করছিলাম তখন তিনি হঠাৎ করে আসেন। আমি দোষ স্বীকার করায় জরিমানা করেন।’
