
অসুস্থ গরুর মাংস খেয়ে কুষ্টিয়ার দৌলতপুর উপজেলায় অন্তত ১৪ জন অ্যানথ্রাক্স রোগে আক্রান্ত হয়েছেন। তাঁদের বাড়ি বাড়ি গিয়ে উপজেলা স্বাস্থ্য কমপ্লেক্সের চিকিৎসকেরা চিকিৎসা দিচ্ছেন। এ ছাড়া ঢাকা থেকে একটি চিকিৎসা দল গতকাল বৃহস্পতিবার রাতে কুষ্টিয়ায় পৌঁছার কথা। দলটি আজ শুক্রবার ঘটনাস্থলে যাবে।এলাকাবাসী সূত্রে জানা গেছে, ১০ ডিসেম্বর রাতে উপজেলার গরুড়া গ্রামে জেকের আলী নামের এক কসাই একটি অসুস্থ গরু জবাই করে মাংস বিক্রি করেন। মাংস খাওয়ার তিন দিন পর কয়েকজন নারী-পুরুষের হাত-পাসহ শরীরে বিভিন্ন অংশে ক্ষত দেখা দেয়। যাঁরা মাংস কেটেছিলেন, তাঁদের শরীরেও একই ধরনের ক্ষত দেখা যায়। এতে গ্রামবাসীর মধ্যে আতঙ্ক ছড়িয়ে পড়ে।আদাবাড়িয়া ইউনিয়ন পরিষদের (ইউপি) সাবেক চেয়ারম্যান মকবুল হোসেন বলেন, বিষয়টি জানার পর উপজেলা স্বাস্থ্য কমপ্লেক্সের সংশ্লিষ্ট কর্মকর্তা ও চিকিৎসকদের অবহিত করা হয়।উপজেলা স্বাস্থ্য কমপ্লেক্সের আবাসিক চিকিৎসা কর্মকর্তা (আরএমও) রইস উজ জামান মুঠোফোনে বলেন, রোগীদের আতঙ্কগ্রস্ত না হয়ে সঠিক চিকিৎসা নেওয়ার পরামর্শ দেওয়া হচ্ছে। এলাকায় চিকিৎসা দল কাজ করছে।গতকাল দুপুরে মুঠোফোনে জানতে চাইলে অ্যানথ্রাক্স আক্রান্ত ডলিয়ারা খাতুন প্রথম আলোকে বলেন, তাঁরা তিন কেজি মাংস কিনেছিলেন। ওই মাংস খাওয়ার পর দু-তিন দিন পর তাঁর নিজের ও ছেলের হাতসহ শরীরে ঘা হয়।আরোজ আলী নামের আরেকজন রোগী বলেন, অনেকে নিষেধ করা সত্ত্বেও জেকের কসাই তাঁর অসুস্থ গরু জবাই করে গ্রামের লোকজনের কাছে মাংস বিক্রি করেছিলেন। ওই মাংস খাওয়ার কারণে তাঁর শরীরে ঘা হয়।এ বিষয়ে মন্তব্য জানার জন্য কসাই জেকের আলীর সঙ্গে যোগাযোগ করা সম্ভব হয়নি।সিভিল সার্জন মুস্তাফিজুর রহমান বলেন, ভারতের সীমান্তবর্তী ওই গ্রামে অ্যানথ্রাক্স আক্রান্ত ওই ১৪ জনকে নিয়মিত চিকিৎসা দেওয়া হচ্ছে। বিষয়টি ঢাকায় স্বাস্থ্য মন্ত্রণালয়ে জানানো হয়েছে। ইতিমধ্যে একটি চিকিৎসা দল ঢাকা থেকে রওনা দিয়েছে। তিনি আরও বলেন, এটা ছোঁয়াচে রোগ। এ জন্য যাঁরা আক্রান্ত হচ্ছেন, তাঁদের পরিবারের অন্য সদস্যদের সতর্কতা অবলম্বন করতে বলা হচ্ছে। তবে আতঙ্কিত হওয়ার কিছু নেই। চিকিৎসার সব ব্যবস্থা করা হচ্ছে।জেলা প্রাণিসম্পদ কর্মকর্তা আসাদুল ইসলাম বলেন, ওই এলাকার পশুগুলোকে প্রতিষেধক দেওয়া হচ্ছে। এ ছাড়া ইতিমধ্যে এলাকাবাসীকে আতঙ্কিত না হওয়ার পরামর্শ দেওয়া হয়েছে।
