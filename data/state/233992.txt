
পবিত্র ঈদুল আজহাকে ঘিরে চট্টগ্রামে নিরাপত্তাব্যবস্থা জোরদার করেছে আইনশৃঙ্খলা রক্ষাকারী বাহিনী। ফাঁকা হয়ে যাওয়া নগরের নিরাপত্তায় রয়েছে পুলিশের বিশেষ টহল দল। রাস্তাঘাট ও পশুর হাটে অজ্ঞান পার্টি, মলম পার্টি ও ছিনতাইকারীরা যাতে কোনো ধরনের অপরাধ সংঘটনের সুযোগ না পায়, সে জন্য সতর্ক রয়েছে পুলিশ। অতিরিক্ত টাকা বহনের ক্ষেত্রে পুলিশি সহায়তা নেওয়ার পরামর্শ দেওয়া হয়েছে। এ ছাড়া নগরবাসীকে কোনো ধরনের গুজবে আতঙ্কিত না হওয়ার পরামর্শ দিয়েছে পুলিশ।
চট্টগ্রাম নগর পুলিশের অতিরিক্ত কমিশনার (অপরাধ ও অভিযান) দেবদাস ভট্টাচার্য প্রথম আলোকে বলেন, চামড়া ক্রয়-বিক্রয় ও পরিবহন, জাল নোটের ব্যবহার রোধ এবং কোরবানির পশুর হাটের নিরাপত্তা জোরদার করা হয়েছে। অজ্ঞান পার্টি, মলম পার্টি ও ছিনতাইকারীরা কোনো সুযোগ পাবে না। পশুর হাট ও আশপাশে অপরিচিত কারও কাছ থেকে পানীয়সহ কোনো খাবার গ্রহণ করা থেকে বিরত থাকতে হবে। পশু বিক্রেতা ও ক্রেতাদের অজ্ঞান করে টাকা লুটের ঘটনা ঘটে। এ জন্য পুলিশের পাশাপাশি ক্রেতা-বিক্রেতাদেরও সতর্ক থাকতে হবে। বেশি টাকা বহনে নগরবাসী পুলিশের সাহায্য নিতে পারবেন। প্রয়োজনে ব্যবসায়ীরা থানায় জিডি করতে পারেন।
দেবদাস ভট্টাচার্য আরও বলেন, সাদাপোশাকধারী পুলিশের পাশাপাশি বিশেষ গোয়েন্দা দলও মাঠে থাকবে। নগরের প্রবেশপথ অক্সিজেন মোড়, সিটি গেট, কাপ্তাই রাস্তার মাথা ও নতুন ব্রিজ এলাকায় পুলিশের বিশেষ দল থাকবে। ঈদের সময় ফাঁকা হয়ে থাকা নগরে যাতে কোনো ধরনের অঘটনের সুযোগ না পায় দুর্বৃত্তরা, এ জন্য নগরের গুরুত্বপূর্ণ স্থাপনাগুলোতে নিরাপত্তা জোরদার করা হয়েছে। বাসাবাড়ির পাশাপাশি ঈদ জামাতেও নিরাপত্তা থাকবে। চামড়া ছিনতাই ও পাচার বন্ধে বিশেষ পাহারা থাকবে পুলিশের।
অতিরিক্ত কমিশনার দেবদাস ভট্টাচার্য রাস্তার ওপরে কোনো অবস্থাতেই পশুর হাট বসানো যাবে না বলে জানান। তিনি বলেন, পশুবাহী গাড়িতে কোনো অবস্থাতেই চাঁদাবাজি করা যাবে না। যে করবে, তার বিরুদ্ধে সঙ্গে সঙ্গে ব্যবস্থা।
এদিকে নগর পুলিশের পাশাপাশি জেলা পুলিশও ঈদুল আজহাকে ঘিরে নিরাপত্তাব্যবস্থা জোরদার করেছে। অতিরিক্ত চট্টগ্রাম জেলা পুলিশ সুপার মো. হাবিবুর রহমান বলেন, হাইওয়ে কিংবা রাস্তায় কোনো পুলিশ সদস্য চাঁদাবাজি করলে ক্লোজড (প্রত্যাহার) করে সঙ্গে সঙ্গে ব্যবস্থা নেওয়া হবে। এর বাইরে যেকোনো দলের কিংবা মতের লোক চাঁদাবাজি করলে কঠোর ব্যবস্থা নেওয়া হবে।
তিনি আরও বলেন, ঈদুল আজহাকে ঘিরে জেলা পুলিশ চার স্তরের নিরাপত্তাব্যবস্থা নিয়েছে। সাদাপোশাকধারী, ট্রাফিক, গোয়েন্দা ও পুলিশ কাজ করবে। তিনি বলেন, রাস্তাঘাট ও পশুর হাটে অজ্ঞান পার্টি, মলম পার্টি ও ছিনতাইকারীরা যাতে কোনো ধরনের সুযোগ না পায়, সে জন্য সতর্ক থাকবে পুলিশ। রাস্তার ওপর কোনো পশুর হাট বসতে দেওয়া হবে না। চামড়া পাচার রোধেও পুলিশ সতর্ক রয়েছে। ঈদের আগে-পরে সন্দেহ ছাড়া অহেতুক কোনো গাড়ি থামিয়ে পুলিশ তল্লাশি করবে না।
র‍্যাব-৭ চট্টগ্রামের সহকারী পরিচালক চন্দন দেবনাথ জানান, ঈদুল আজহাকে ঘিরে নগর ও জেলায় র‍্যাবের বিশেষ দল মাঠে থাকবে। গুরুত্বপূর্ণ স্থাপনাগুলোতে টহলের পাশাপাশি নগরের প্রবেশপথগুলো​েত র‍্যাবের বিশেষ দল থাকবে।
 
 
