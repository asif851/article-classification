
গণমাধ্যমে কোনো বক্তব্য না দিয়ে অবসরে যাওয়া বিচারপতি এ এইচ এম শামসুদ্দিন চৌধুরী তাঁর কাছে থাকা অনিষ্পন্ন রায়ের মামলার ফাইলগুলো সুপ্রিম কোর্টের রেজিস্ট্রার জেনারেলের কার্যালয়ে দ্রুত ফেরত দেবেন বলে প্রত্যাশা করেছেন প্রধান বিচারপতি সুরেন্দ্র কুমার সিনহা।
অবসরের পর রায় লেখা নিয়ে চলা বিতর্কের মধ্যেই বিচারপতি শামসুদ্দিন চৌধুরী আজ রোববার সাংবাদিকদের কাছে নিজের বক্তব্য তুলে ধরেন। এরপর সুপ্রিম কোর্টের ভারপ্রাপ্ত রেজিস্ট্রার জেনারেল আবু সৈয়দ দিলজার হোসেনের স্বাক্ষরিত এক প্রেস বিজ্ঞপ্তিতে প্রধান বিচারপতির ওই প্রত্যাশার কথা জানানো হয়।প্রেস বিজ্ঞপ্তিতে বলা হয়, ‘প্রধান বিচারপতি আশা করেন যে, সাবেক বিচারপতি এ এইচ এম শামসুদ্দিন চৌধুরী মিডিয়াতে মামলার রায় ও আদেশসংক্রান্ত কোনোরূপ বক্তব্য না দিয়ে তাঁর নিকট যতগুলো অনিষ্পত্তিকৃত রায়ের মামলার ফাইল রয়েছে, তা সুপ্রিম কোর্টের রেজিস্ট্রার জেনারেলের অফিসে অতিসত্বর ফেরত প্রদান করবেন, যাতে বিচারপ্রার্থীদের আর ভোগান্তি না হয়।’প্রেস বিজ্ঞপ্তিতে আরও বলা হয়, ‘বিচারকাজ চলার সময়ে সুপ্রিম কোর্ট প্রাঙ্গণে অবসরপ্রাপ্ত বিচারপতি শামসুদ্দিন চৌধুরী একটি প্রেস কনফারেন্স করেছেন, বিষয়টি ইলেকট্রনিক মিডিয়ার মাধ্যমে প্রধান বিচারপতির গোচরীভূত হয়। যদিও সুপ্রিম কোর্ট প্রাঙ্গণে এ ধরনের প্রেস কনফারেন্স নজিরবিহীন। মাননীয় প্রধান বিচারপতি আশা করেন, বর্তমান ও ভবিষ্যতে মাননীয় বিচারপতিরা কোর্টের পবিত্রতা ও মর্যাদা বজায় রাখার স্বার্থে এমন কাজ থেকে বিরত থাকবেন।’অবসরে যাওয়া বিচারপতি শামসুদ্দিন চৌধুরী আজ সুপ্রিম কোর্ট প্রাঙ্গণে সাংবাদিকদের সঙ্গে কথা বলেন। এ সময় তিনি বলেন, অবসরে যাওয়ার পর হাতে লেখা রায় ও আদেশগুলো গ্রহণের জন্য প্রধান বিচারপতির কাছে তিনি চিঠি দিয়েছেন। তিনি দাবি করেন, ন্যায়বিচারের স্বার্থে এগুলো গ্রহণ করা একান্ত আবশ্যক।তবে প্রেস বিজ্ঞপ্তিতে উল্লেখ করা হয়, অবসরে যাওয়া বিচারপতি শামসুদ্দিনের বক্তব্য মাননীয় প্রধান বিচারপতির গোচরে এলে প্রধান বিচারপতি সুপ্রিম কোর্টের আপিল বিভাগের জ্যেষ্ঠতম বিচারক বিচারপতি মো. ওয়াহহাব মিঞার দৃষ্টি আকর্ষণ করেন। বিচারপতি মো. ওয়াহহাব মিঞা প্রধান বিচারপতিকে জানিয়েছেন, সাবেক বিচারপতি শামসুদ্দিন চৌধুরী তাঁর কাছে লিখিত রায় কিংবা আদেশ গ্রহণ করার জন্য জমা দেননি।
আরও পড়ুন:প্রধান বিচারপতিকে বিচারপতি শামসুদ্দিনের চিঠি
অবসরের পর রায় লেখা সংবিধান পরিপন্থী
