
সিরিয়া ও ইরাকে সক্রিয় জঙ্গি সংগঠন ইসলামিক স্টেটের (আইএস) নামে লালমনিরহাটের খ্রিষ্টান সম্প্রদায়ের যাজকদের ডাকযোগে হাতে লেখা চিঠি দিয়ে প্রাণনাশের হুমকি দেওয়ার অভিযোগ উঠেছে। আজ শনিবার রাতে স্থানীয় সাংবাদিকেরা ওই চিঠির ফটোকপি হাতে পান। লালমনিরহাটের ব্যাপিস্ট খ্রিষ্টান সম্প্রদায়ের প্রধান ধর্মযাজক রেনভারেন্ট তপন বর্মণ শনিবার রাতে ঘটনাটি পুলিশকে জানান। লালমনিরহাট সদর থানায় একটি সাধারণ ডায়েরিও (জিডি) করেন তিনি। লালমনিরহাট সদর থানায় ভারপ্রাপ্ত কর্মকর্তা (ওসি) মাহফুজুর রহমান বিষয়টি নিশ্চিত করেছেন। তিনি বলেন, ‘এ ব্যাপারে সদর থানায় জিডি হয়েছে। তদন্ত করে ব্যবস্থা নেওয়া হবে।’  ধর্মযাজক তপন বর্মণ শনিবার রাতে জানান, হুমকি পাওয়ার বিষয়টি তিনি পুলিশ ছাড়াও জেলা প্রশাসনকে জানিয়েছেন।আইএসের নামে পাঠানো ওই চিঠিতে উল্লেখ করা হয়, ‘ফাদারগণ, যাজকগণ, তোমার যা খেতে মন চায় তৃপ্তি করে ২০ ডিসেম্বর এর মধ্যে খেয়ে নাও, আর স্ত্রীর কাছে বিদায় টুকু নিতে ভুলিও না।’ চিঠিতে উল্লেখ করা হয়, লালমনিরহাট জেলায় যারা খ্রিষ্টান ধর্মের প্রচার করে, তাদের গুলি করে হত্যার নি‌র্দেশ পাওয়া গেছে। চিঠিতে কান্তজিউ মন্দির এলাকায় মেলায় হামলার দায়ও স্বীকার করা হয়। চিঠির শেষে ‘কমান্ডার আইএস, বাংলাদেশ শাখা, দিনাজপুর’ উল্লেখ করা হয়েছে।
