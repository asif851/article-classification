
২০১৩ সালের ২৯ ডিসেম্বর বিএনপি-জামায়াত সমর্থক আইনজীবীদের ওপর হামলার এক বছরপূর্তিতে গতকাল সোমবার প্রতিবাদ সভা ও বিক্ষোভ মিছিল করেছে জাতীয়তাবাদী আইনজীবী ফোরাম।দুপুরে সুপ্রিম কোর্ট আইনজীবী সমিতি ভবনের দক্ষিণ হলে আয়োজন করা হয় সংক্ষিপ্ত সভার। তবে এই সভা ও মিছিলটি হামলার বছরপূর্তিতে আয়োজিত হলেও, তা মূলত রূপ নেয় ২০-দলীয় জোটের ডাকা হরতাল সমর্থনের কর্মসূচিতে।গত বছরের ২৯ ডিসেম্বর ১৮-দলীয় জোটের ‘গণতন্ত্রের অভিযাত্রা’ কর্মসূচির অংশ হিসেবে সুপ্রিম কোর্ট প্রাঙ্গণে বিএনপি-জামায়াত সমর্থক আইনজীবীরা মিছিল ও বিক্ষোভ করেন। ওই সময় সরকারদলীয় নেতা-কর্মীরা আইনজীবীদের ধাওয়া করেন এবং মারধর করেন। হামলার শিকার হন কয়েকজন মহিলা আইনজীবী।গতকাল হামলার বছরপূর্তিতে আয়োজিত সংক্ষিপ্ত সভা শেষে একটি মিছিল হাইকোর্ট মাজারের সামনের ফটকের দিকে এগিয়ে যায়। পুলিশের বাধার মুখে মিছিলটি কোর্ট প্রাঙ্গণ থেকে বের হতে পারেনি। মিছিল থেকে হরতালের সমর্থনে নানা স্লোগান দেওয়া হয়।
