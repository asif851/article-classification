
জাহাঙ্গীরনগর বিশ্ববিদ্যালয়ের একটি বাসে আগুন দিয়েছে দুর্বৃত্তরা। আজ রোববার ভোর চারটার দিকে এ ঘটনা ঘটে। পরে নিরাপত্তা কর্মীরা আগুন নেভান।বিশ্ববিদ্যালয় প্রশাসন সূত্রে জানা যায়, বিশ্ববিদ্যালয়ের প্রশাসনিক ভবনসংলগ্ন পরিবহন চত্বরে বাসটি রাখা ছিল। ভোরে দুর্বৃত্তরা বাসটিতে আগুন দেয়। এতে বাসের সবগুলো আসন পুড়ে গেছে। এ ঘটনায় জড়িত কাউকে শনাক্ত করতে পারেনি প্রশাসন।বিশ্ববিদ্যালয়ের নিরাপত্তা কার্যালয়ের সহকারী পরিদর্শক দাউদ মোল্লা ঘটনার সত্যতা নিশ্চিত করে জানান, খবর পেয়ে তিনি ঘটনাস্থলে গিয়ে নিরাপত্তাকর্মীদের সহায়তায় আগুন নেভান।এ বিষয়ে সহ-উপাচার্য মো. আবুল হোসেন বলেন, এ ঘটনায় আশুলিয়া থানায় সাধারণ ডায়েরি (জিডি) করা হয়েছে। রাতে যেসব নিরাপত্তা কর্মী দায়িত্বে ছিলেন তাঁদের জিজ্ঞাসা করা হচ্ছে।
