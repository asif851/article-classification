
প্রধানমন্ত্রী শেখ হাসিনা বলেছেন, কোনো ধরনের জ্বালাও-পোড়াও আন্দোলনে কাজ হবে না। আগামী চার বছর পাঁচ মাস তাঁর সরকার উন্নয়ন পরিকল্পনাগুলো বাস্তবায়নে কাজ করে যাবে। গত মঙ্গলবার রাতে লন্ডনের একটি হোটেলে যুক্তরাজ্য আওয়ামী লীগ আয়োজিত এক ইফতার মাহফিলে প্রধানমন্ত্রী এ কথা বলেন।প্রায় ২৫ মিনিটের বক্তৃতায় প্রধানমন্ত্রী তাঁর সরকারের উন্নয়নের বিবরণ তুলে ধরে বলেন, তাঁর সরকারের অভাবনীয় সাফল্যে ঈর্ষান্বিত হয়ে কয়েকটি দল বিভিন্নভাবে দেশের উন্নয়নে বাধা সৃষ্টির চেষ্টা চালাচ্ছে। তিনি বলেন, তাঁর দল ২০০৮ সালের নির্বাচনে ২০২১ সাল নাগাদ দেশকে একটি মধ্য আয়ের দেশে রূপান্তরের পরিকল্পনা ঘোষণা করেছিল। আর গত নির্বাচনে ঘোষিত হয়েছে নতুন লক্ষ্যমাত্রা, যাতে ২০৪১ সালের মধ্যে বাংলাদেশ উন্নত দেশে পরিণত হবে।ব্রিটিশ প্রধানমন্ত্রী ডেভিড ক্যামেরনের সঙ্গে বৈঠকের কথা উল্লেখ করে শেখ হাসিনা বলেন, ‘বাংলাদেশের সামাজিক উন্নয়নে সন্তুষ্ট ব্রিটিশ প্রধানমন্ত্রী আমাদের উন্নয়ন কর্মকাণ্ডে সহযোগিতা অব্যাহত রাখার প্রতিশ্রুতি দিয়েছেন।’বাংলাদেশিদের ব্রিটিশ ভিসার আবেদন দিল্লিতে করতে হবে বলে প্রকাশিত খবরের বিষয়ে প্রধানমন্ত্রী বলেন, ব্রিটিশ সরকারের সঙ্গে এ বিষয়ে তাঁর আলোচনা হয়েছে এবং তাঁকে আশ্বস্ত করা হয়েছে যে ভিসা আবেদনে কোনো ধরনের সমস্যা যাতে না হয়, সেদিকে নজর দেওয়া হচ্ছে।শেখ হাসিনা বলেন, ভিসা আবেদনের প্রক্রিয়াটি অনলাইনে করার ব্যবস্থা হলে এ ক্ষেত্রে কোনো সমস্যা হওয়ার কথা নয়। তিনি আরও বলেন, সিলেটের ওসমানী আন্তর্জাতিক বিমানবন্দরে উড়োজাহাজে জ্বালানি সরবরাহের ব্যবস্থা করা হচ্ছে এবং এর ফলে লন্ডন থেকে বিমান ঢাকা হয়ে সিলেটে যাওয়ার বদলে তা সরাসরি আগে যাবে সিলেটে এবং সেখান থেকে তা ঢাকায় যাবে।আওয়ামী লীগের এ সভায় বেশ কয়েকজন ব্রিটিশ এমপি এবং এমইপি (ইউরোপীয় পার্লামেন্টের সদস্য) উপস্থিত হন এবং তিনজন বক্তব্য দেন। তাঁরা সবাই লেবার পার্টির সদস্য। ব্রিটিশ পার্লামেন্টের স্বরাষ্ট্র মন্ত্রণালয়বিষয়ক স্ট্যান্ডিং কমিটির চেয়ারম্যান কিথ ভাজ প্রধানমন্ত্রীর প্রশংসা করে তাঁকে ভবিষ্যৎ সফরের সময়ে তাঁর নির্বাচনী এলাকা লেস্টারে যাওয়ার আমন্ত্রণ জানান। ভারতীয় বংশোদ্ভূত কিথ ভাজের বোন ভ্যালেরি ভাজও প্রধানমন্ত্রীর সাহস ও দৃঢ়তার প্রশংসা করেন। পূর্ব লন্ডনের একজন এমপি জিম ফিটজপ্যাট্রিক সিলেটি ভাষায় প্রধানমন্ত্রীকে স্বাগত জানান।যুক্তরাজ্য আওয়ামী লীগের সভাপতি সুলতান শরীফের সভাপতিত্বে অনুষ্ঠিত এই সভায় আওয়ামী লীগের আদর্শিক গুরু হোসেন শহীদ সোহরাওয়ার্দীর ছেলে রাশেদ সোহরাওয়ার্দী, আওয়ামী লীগের ইউরোপীয় কয়েকটি শাখার নেতারাও বক্তৃতা করেন।ব্রিটিশ ছায়া পররাষ্ট্রমন্ত্রীর সাক্ষাৎ: বার্তা সংস্থা বাসস জানায়, ব্রিটিশ ছায়া পররাষ্ট্রমন্ত্রী ডগলাস আলেকজান্ডার মঙ্গলবার বিকেলে হোটেল হিল্টন অন পার্ক লেনে প্রধানমন্ত্রী শেখ হাসিনার সঙ্গে সাক্ষাৎ করেন। এ সময় জলবায়ু পরিবর্তন ইস্যুতে প্রধানমন্ত্রীর ভূমিকা প্রত্যাশা করেন তিনি।সর্বদলীয় সংসদীয় প্রতিনিধিদলের সাক্ষাৎ: মঙ্গলবার দুপুরে ব্রিটিশ পার্লামেন্টের পাঁচ সদস্যবিশিষ্ট সর্বদলীয় সংসদীয় প্রতিনিধিদল শেখ হাসিনার সঙ্গে তাঁর হোটেলে সাক্ষাৎ করেন বলে জানিয়েছে বাসস।বৈঠকের পর প্রধানমন্ত্রীর প্রেস সচিব এ কে এম শামীম চৌধুরী ও পররাষ্ট্রসচিব যৌথভাবে ব্রিফিং করেন। সমুদ্রসীমা নির্ধারণ মামলায় বিজয়ের কথা উল্লেখ করে প্রধানমন্ত্রী বলেন, এটি বাংলাদেশে জ্বালানি খাতে বিনিয়োগের সুযোগ সৃষ্টি করেছে। ব্রিটিশ কোম্পানি এ খাতে বিনিয়োগ করতে পারে। প্রতিনিধিদলের সদস্যরা বাংলাদেশে নারীর ক্ষমতায়ন, নারীশিক্ষা ও নারীর উন্নয়নে শেখ হাসিনার ভূমিকার প্রশংসা করেন। প্রতিনিধিদলের সদস্য ব্যারোনেস পলা মঞ্জিলা উদ্দিন ১৯৭১ সালে বাংলাদেশের মুক্তিযুদ্ধের সময় পাকিস্তানি বাহিনীর নৃশংসতার বিষয়টি আরও প্রচারের ওপর গুরুত্বারোপ করেন।বিবিসিকে সাক্ষাৎকার: বিবিসি বাংলা বিভাগকে এক সাক্ষাৎকারে প্রধানমন্ত্রী শেখ হাসিনা বলেছেন, তাঁর সরকার ২০২১ সালের মধ্যে বাল্যবিবাহ পুরোপুরি বন্ধ করে দেওয়ার পরিকল্পনা হাতে নিয়েছে। আর ১৫ বছরের নিচে বিয়ে রোধে সরকার আইন প্রণয়ন করতে যাচ্ছে। গতকাল রাতে সাক্ষাৎকারটি প্রচার করা হয়।যুক্তরাজ্য সফরের সময় প্রধানমন্ত্রী গার্ল সামিটে যোগ দেন। সম্মেলন থেকে কী অর্জিত হলো—এই পশ্নের জবাবে শেখ হাসিনা বলেন, ‘মেয়েরা সব সময় অবহেলিত। আজকে এই সামিটের মধ্য দিয়ে যে সচেতনতা সৃষ্টি হলো, তার ঢেউটা আমার দেশেও যাবে এবং মানুষের মধ্যে ওই চেতনাটা আসবে যে মেয়ে মানে অবহেলার বিষয় নয়। মেয়েদেরও অধিকার রয়েছে।’বাংলাদেশে এখনো বাল্যবিবাহ ও জোরপূর্বক বিবাহের খবর পাওয়া যায়। সরকার এসব থামাতে সাফল্য অর্জন করছে না কেন—এই প্রশ্নের জবাবে শেখ হাসিনা বলেন, ‘সাফল্য অর্জন করছে না, এটি ঠিক নয়। আমরা যদি হিসাব দেখি, তাহলে দেখব যে বাংলাদেশে আগে যে পরিমাণ বাল্যবিবাহ হতো, সেটি কিন্তু অনেক কমে গেছে, খুবই কমে গেছে।’এই মুহূর্তে বাংলাদেশে বাল্যবিবাহের হার কত—এ প্রশ্নের জবাবে শেখ হাসিনা বলেন, এটি ৫২ শতাংশ থেকে ১৭ শতাংশে নেমে এসেছে।দেশের উদ্দেশে প্রধানমন্ত্রীর লন্ডন ত্যাগ: বাসস জানায়, তিন দিনের সফর শেষে গতকাল সন্ধ্যায় দেশের উদ্দেশে লন্ডন ত্যাগ করেন প্রধানমন্ত্রী। আজ বৃহস্পতিবার সকালে তাঁর দেশে পৌঁছানোর কথা।
