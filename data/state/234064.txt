
দেশে আরও দুটি উপজেলা বাড়ছে। খাগড়াছড়ির গুইমারা ও সিলেটের ওসমানীনগর থানাকে উপজেলা করার সিদ্ধান্ত হয়েছে।আজ সোমবার মন্ত্রিপরিষদ বিভাগে প্রধানমন্ত্রী শেখ হাসিনার সভাপতিত্বে প্রশাসনিক পুনর্বিন্যাসসংক্রান্ত জাতীয় বাস্তবায়ন কমিটির সভায় এই সিদ্ধান্ত হয়েছে।সভা শেষে মন্ত্রিপরিষদ বিভাগের অতিরিক্ত সচিব এন এম জিয়াউল আলম সাংবাদিকদের এ তথ্য জানান।দেশে বর্তমানে ৪৮৭টি উপজেলা আছে। নতুন দুটি উপজেলা হলে মোট উপজেলার সংখ্যা দাঁড়াবে ৪৮৯-এ।সভায় পঞ্চগড়ের দেবীগঞ্জ ও চট্টগ্রামের ফটিকছড়ি উপজেলার নাজিরহাটে পৌরসভা করার সিদ্ধান্ত নিয়েছে সরকার। এ ছাড়া লক্ষ্মীপুরের সদর থানার চন্দ্রগঞ্জ পুলিশ তদন্তকেন্দ্রকে থানায় উন্নীত করার সিদ্ধান্ত হয়েছে আজকের সভায়।
