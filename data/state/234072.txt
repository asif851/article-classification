
স্বরাষ্ট্রমন্ত্রী আসাদুজ্জামান খান বলেছেন, রাজধানীর গুলশানের রেস্তোরাঁয় হামলায় অংশ নেওয়া সবাই বাংলাদেশি এবং তাদের সঙ্গে কারও যোগাযোগ নেই। তিনি বলেছেন, এরা সবাই স্থানীয়ভাবে গড়ে ওঠা জঙ্গি।
আজ রোববার বিকেলে রাজধানীর গুলশানের ইউনাইটেড হাসপাতালে আহত পুলিশ সদস্যদের দেখা শেষে সাংবাদিকদের প্রশ্নের জবাবে স্বরাষ্ট্রমন্ত্রী এসব কথা বলেন।
এ ঘটনায় কারা জড়িত সাংবাদিকদের এমন প্রশ্নের জবাবে আসাদুজ্জামান খান বলেন, এই সমস্ত ছেলেগুলো, যারা জঙ্গি হিসেবে শনাক্ত হতে যাচ্ছে। তবে এখনো তদন্ত শেষ হয়নি। তদন্ত শেষ হওয়ার পর কারা কী অবস্থায়, কীভাবে এখানে এল—এগুলো তদন্ত করেই বলতে পারব।’অপর এক প্রশ্নের জবাবে স্বরাষ্ট্রমন্ত্রী বলেন, যারা জঙ্গি হিসেবে ক্রসফায়ারে নিহত হয়েছেন, এরা সবাই বাংলাদেশি, এরা বিদেশি নয়। বিদেশিদের সঙ্গে এদের কানেকশন আছে বলে আমাদের মনে হয় না, এরা সবাই দেশে বেড়ে ওঠা। দেশের লোকজনের পরামর্শেই তারা কাজ করছে।
স্বরাষ্ট্রমন্ত্রী বলেন, ‘এরা সবাই দেশীয়, এরা বাইরে থেকে আসে নাই। এদের সবারই বাংলাদেশে একটা অবস্থান রয়েছে। সবারই বাংলাদেশে বাবা-মা আছে। এদের বাবা-মা হয়তো খোঁজাখুঁজি করেছিল; তারা যে জঙ্গি সংগঠনে জড়িত হয়েছে তাদের বাবা-মা জানতেন না, এখন জানলেন।’
হামলার ঘটনা বর্ণনা দিয়ে আসাদুজ্জামান খান বলেন, ওই দিন ঘটনা ঘটার ৫ মিনিটের পরেই পুলিশ সদস্যরা সেখানে পৌঁছায়। পুলিশের তখন যা করণীয় তাই করেছে, জঙ্গিরা যেন না পালিয়ে যেতে পারে এ জন্য চতুর্দিকে ঘিরে ফেলে। সেই ঘেরাওর মুহূর্তে পুলিশের ওপর আক্রমণ করা হয়। পুলিশের ঊর্ধ্বতন কর্তৃপক্ষের সবাই সেখানে উপস্থিত ছিলেন এবং পরে সেনাবাহিনী এসে এর পরিসমাপ্তি ঘটান। হাসপাতালে ২২ জন বীর পুলিশ আহত হয়ে চিকিৎসাধীন রয়েছেন বলে জানান তিনি।
আসাদুজ্জামান খান বলেন, আমাদের পুলিশ বাহিনীর সদস্যরা দেশ মাতৃকার জন্য এই জঙ্গিদের মোকাবিলা করেছেন, তারা স্থান ত্যাগ করেন নাই।
গুলশান হামলার ঘটনায় ডিএমপির কাউন্টার টেররিজম ইউনিট মামলা দায়ের করবে বলে জানান স্বরাষ্ট্রমন্ত্রীর সঙ্গে উপস্থিত পুলিশের মহাপরিদর্শক (আইজিপি) শহীদুল হক। তিনি বলেন, এই ঘটনায় মামলার প্রক্রিয়া তদন্তাধীন।
