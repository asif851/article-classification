

আওয়ামী লীগ থেকে বহিষ্কৃত স্বতন্ত্র প্রার্থী জয়নাল আবেদিন হাজারীর ফেনীর তিনটি আসনের মনোনয়নপত্র বাতিল করেছে রিটার্নিং কর্মকর্তা। মনোনয়নপত্রে সমর্থকের স্বাক্ষর জাল থাকায় ফেনী-২ (ফেনী সদর) আসনে তাঁর প্রার্থিতা বাতিল হয়েছে। মনোনয়নপত্র যাচাই-বাছাই শেষে জেলা প্রশাসক ও জেলা রিটার্নিং কর্মকর্তা হুমায়ুন কবির খোন্দকার এ ঘোষণা দেন।
এর আগে গতকাল বৃহস্পতিবার গ্যাস বিল বকেয়া থাকায় ফেনী-১ ও ৩ আসনেও এই বিতর্কিত নেতার মনোনয়নপত্র বাতিল করা হয়।
রিটার্নিং কর্মকর্তা জানান, আবুল কালাম আজাদ নামের একজন ব্যক্তি অভিযোগ করেন নাম, বাবার নামসহ ভোটার আইডির ফটোকপির মিল থাকলেও মনোনয়নপত্রে দেওয়া স্বাক্ষরটি কে বা কারা তাঁকে সমর্থক সাজিয়ে জালিয়াতি করেছে। আজ আবুল কালাম আজাদ রিটার্নিং কর্মকর্তার সামনে উপস্থিত হয়ে জানান, স্বাক্ষরটি তাঁর নয়। এ ছাড়া ১১ বছর ছয় মাস গ্যাস বিল বকেয়া থাকায় ফেনী-১ (পরশুরাম, ফুলগাজী, ছাগলনাইয়া) ও ফেনী-৩ (দাগনভূঞা-সোনাগাজী) আসনে জয়নাল হাজারীর মনোনয়নপত্র বাতিল করা হয়।
এদিকে মনোনয়নপত্র যাচাই-বাছাই উপলক্ষে জয়নাল হাজারী একটি ভাড়া করা হেলিকপ্টারে চড়ে গতকাল সকালে ফেনী পুলিশ লাইনে অবতরণ করেন। মনোনয়নপত্র বাছাই শেষে তিনি আবার পুলিশি প্রহরায় হেলিকপ্টারে করে ঢাকায় চলে যান।
জেলা পুলিশ সুপার পরিতোষ ঘোষ জানান, হেলিকপ্টার থেকে নামার পর তিনি নিরাপত্তাহীনতায় রয়েছেন বলে পুলিশের সহযোগিতা কামনা করেন। পুলিশ সে অনুযায়ী তাঁকে সহযোগিতা করেছে।
 
