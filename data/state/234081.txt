
শর্ত সাপেক্ষে আওয়ামী লীগ ও বিএনপিকে কাল মঙ্গলবার রাজধানীতে সমাবেশ করার অনুমতি দেওয়া হয়েছে। এর ফলে কাল আওয়ামী লীগ বঙ্গবন্ধু অ্যাভিনিউয়ে দলীয় কার্যালয়ের সামনে এবং বিএনপি নয়া পল্টনে কেন্দ্রীয় কার্যালয়ের সামনে সমাবেশ করবে। 
দুপুর সাড়ে ১২টার দিকে ঢাকা দক্ষিণ সিটি করপোরেশনের মেয়র নিজ কার্যালয়ে সংবাদ সম্মেলন করে দুই দলকে নিজ নিজ কার্যালয়ের সামনে সমাবেশ করার অনুমিত দেন। এরপর বিকেলে ঢাকা মহানগর পুলিশ (ডিএমপি) কিছু শর্ত সাপেক্ষে সমাবেশ করার অনুমতি দেয়। ডিএমপির গণমাধ্যম শাখার উপকমিশনার মারুফ হোসেন সর্দার প্রথম আলোকে এ কথা জানান। বিগত দুই বছর ৫ জানুয়ারি ঘিরে বিএনপি সহিংস কর্মসূচি করলেও এবার তারা শান্তিপূর্ণ কর্মসূচি পালনের ঘোষণা দিয়েছে। বিএনপি কর্মসূচি পালনের ঘোষণা দেওয়ার পর আওয়ামী লীগও সমাবেশের কর্মসূচি দেয়। দুই দল সোহরাওয়ার্দী উদ্যানে সমাবেশের ঘোষণা দেওয়ায় এ নিয়ে রাজনৈতিক অঙ্গনে উত্তেজনা তৈরি হয়। পরে অবশ্য দু্ই দলই স্থান পরিবর্তন করে নিজ নিজ দলীয় কার্যালয়ের সামনে সমাবেশ করার সিদ্ধান্ত নেয়। পু​লিশের শর্ত: ডিএমপি সূত্র জানায়, দুই দলকে দেওয়া শর্তগুলো হলো রাস্তা বন্ধ করে দিয়ে সমাবেশ করা যাবে না, হাতে লাঠিসোঁটা বহন করা যাবে না, মাইক সীমিত জায়গার মধ্যে থাকবে, মিছিল করে সমা​বেশে আসা যাবে না, যানজট সৃষ্টি করা যাবে না, সন্ধ্যার আগেই সমাবেশ শেষ করতে হবে। প্রসঙ্গত, ৫ জানুয়ারি দশম জাতীয় সংসদ নির্বাচনের দুই বছর পূর্তি হবে। দিনটিকে আওয়ামী লীগ গণতন্ত্রের বিজয় দিবস ও বিএনপি গণতন্ত্র হত্যা দিবস হিসেবে পালন করে।
আরও পড়ুন: 
১৮ নয়, দুটি স্থানে সমাবেশ করবে আ.লীগআ.লীগ ও বিএনপিকে সমাবেশের অনুমতিসমাবেশে ডিএসসিসি’র হ্যাঁ, সিদ্ধান্ত দেয়নি ডিএমপি
