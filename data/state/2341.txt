
রাঙামাটিতে ২৫ দিনব্যাপী তাঁতবস্ত্র, পাটপণ্য ও হস্তশিল্প মেলা গতকাল সোমবার থেকে শুরু হয়েছে। রাঙামাটি জেলা উদ্যোক্তা পরিষদ ও ঢাকার ডেভেলপমেন্ট পেট্রোনাইজিং সোসাইটি এ মেলার আয়োজক।শহরের কুমার সমিত রায় জিমনেসিয়াম চত্বরে আয়োজিত মেলার উদ্বোধনী অনুষ্ঠানে রাঙামাটি জেলা প্রশাসক মো. সামসুল আরেফিন বলেন, দেশীয় পণ্য ব্যবহারে মানুষকে সচেতন হতে হবে। সরকার দেশীয় পণ্য উৎপাদন ও প্রসারে নানামুখী উদ্যোগ গ্রহণ করেছে। উদ্যোক্তাদেরও সহযোগিতা দিচ্ছে।এ সময় আরও উপস্থিত ছিলেন রাঙামাটির পুলিশ সুপার মো. সাঈদ তারিকুল হাসান।রাঙামাটি উদ্যোক্তা উন্নয়ন পরিষদের সাধারণ সম্পাদক বিপ্লব চাকমা জানান, জাতীয় এবং পার্বত্য চট্টগ্রামের উদ্যোক্তাদের মধ্যে যোগাযোগ, সমন্বয় সাধন ও দেশীয় পণ্যের প্রসার ঘটাতে এ মেলা আয়োজনের উদ্যোগ নেওয়া হয়েছে। পার্বত্য চট্টগ্রামে উৎপাদিত বস্ত্র ও হস্তশিল্প পণ্যের সঙ্গে দেশের বিভিন্ন অঞ্চলের ব্যবসায়ী ও উদ্যোক্তাদের পরিচিত করতে এ মেলা সহায়তা করবে।মেলায় পার্বত্য চট্টগ্রামসহ দেশের বিভিন্ন অঞ্চলে উৎপাদিত পণ্যের ৫৮টি স্টল স্থান পেয়েছে।
