
কক্সবাজারের পেকুয়া উপজেলার সদর ইউনিয়নের চড়াপাড়া বাজারের পাহারাদারকে রশি দিয়ে বেঁধে নয়টি দোকানে ডাকাতি করেছে দুর্বৃত্তরা।ব্যবসায়ীরা জানান, শনিবার দিবাগত রাত সাড়ে তিনটার দিকে ছয়-সাতজন মুখোশধারী সশস্ত্র ডাকাত তিনটি মোটরসাইকেলে চড়ে চড়াপাড়া বাজারে গিয়ে পাহারাদার আবু তাহেরকে (৪৫) অস্ত্রের মুখে জিম্মি করে। এরপর ডাকাতেরা মামুন ফার্মেসির তালা কেটে আবু তাহেরকে ভেতরে ঢুকিয়ে চেয়ারের সঙ্গে রশি দিয়ে বেঁধে রাখে।পাহারাদার আবু তাহের বলেন, তাঁকে ফার্মেসির ভেতরে বেঁধে রেখে নুরুল কবির, নেজাম উদ্দিন, এনামুল হক ও জাফর আলমের মুদিদোকান, নুরুল আলমের প্রসাধনীর দোকান ও চড়াপাড়া ঋণদান বহুমুখী সমবায় সমিতির কার্যালয়ের তালা কেটে লুটপাট করে ডাকাতেরা।চড়াপাড়া বাজার বণিক সমিতির সাধারণ সম্পাদক মোহাম্মদ আলী বলেন, ডাকাতেরা নয়টি দোকানের দরজার তালা কাটলেও দুটি দোকানে টাকা পায়নি। অন্য সাতটি দোকান থেকে দুই লাখ ৭৯ হাজার টাকা লুট করেছে।
