
রাজধানীর কমলাপুর থেকে শুল্ক ফাঁকির অভিযোগে ১৬ হাজার ডিজিটাল মিটার আটক করেছেন শুল্ক গোয়েন্দারা। গোপন সংবাদের ভিত্তিতে আজ মঙ্গলবার শুল্কায়ন-পরবর্তী অভিযান পরিচালনা করে এগুলো আটক করা হয়।
শুল্ক গোয়েন্দা ও তদন্ত অধিদপ্তরের মহাপরিচালক মইনুল খান বলেন, আমদানিকারক প্রতিষ্ঠান ইস্ট সান চীন থেকে ডিজিটাল মিটারের পার্টস আমদানির ঘোষণা দিয়ে ডিজিটাল মিটারের মূল অংশ আমদানি করে। ঘোষণা অনুযায়ী শুল্ক কর ২ লাখ ৩৩ হাজার ৪৭৫ টাকা পরিশোধ করেন।
মইনুল খান আরও বলেন, পরীক্ষায় দেখা যায় পণ্যটি ‘এসপিইএম পিসিবি লোডেড’, যার মধ্যে মাইক্রো প্রসেসর, ক্যাপাসিটর, ব্যাটারি, রেজিস্টেন্স, বিভিন্ন ধরনের ইলেকট্রনিক চিপ, লাইট ইন্ডিকেটর, সিগন্যালিং অ্যাপ্লায়েন্স ইত্যাদি যুক্ত অবস্থায় রয়েছে। এটি ডিজিটাল মিটারের মূল অংশ। শুল্কায়নের সূত্র অনুযায়ী পণ্যটিতে ডিজিটাল মিটারের প্রয়োজনীয় বৈশিষ্ট্যগুলো রয়েছে। ফলে পণ্যটির শুল্ককর ডিজিটাল মিটারের পার্টস হিসাবে না হয়ে পূর্ণাঙ্গ ডিজিটাল মিটার হিসেবে হবে। এই পণ্য আমদানির পরিশোধযোগ্য শুল্ক কর হবে ৩০ লাখ ৭১ হাজার ৯৮৬ টাকা। এ ক্ষেত্রে প্রায় ২৮ লাখ টাকা শুল্ক কর ফাঁকি দেওয়া হয়েছে।
এ বিষয়ে একটি মামলা করা হয়েছে।
