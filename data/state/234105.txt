
যোগাযোগমন্ত্রী ওবায়দুল কাদের বলেছেন, ‘শর্তযুক্ত সংলাপ অর্থবহ হয় না, সংলাপ হতে হবে খোলা মনে। সারা দেশে বিএনপির নেতা-কর্মীরা নির্বাচনের জন্য উন্মুখ হয়ে আছেন। সংলাপ হোক আর না হোক, আমার বিশ্বাস বিএনপি নির্বাচনে না এসে পারবে না।’আজ শনিবার সকালে ফেনীর ফতেপুর রেলক্রসিংয়ে ঢাকা-চট্টগ্রাম মহাসড়কের ওভারপাস উদ্বোধনকালে যোগাযোগমন্ত্রী এসব কথা বলেন।বিরোধী দলের দেশকে অচল করে দেওয়ার হুমকির কথা উল্লেখ করে ওবায়দুল কাদের বলেন, ‘দেশ অচল করে দেওয়া মানে দেশের ১৬ কোটি মানুষের জীবনযাত্রাকে অচল করে দেওয়া। অগণতান্ত্রিক আচরণ ও সহিংসতায় সমাধান নেই। গণতন্ত্রের পথ, শান্তির পথ। আমরা এখনো আশা করি, বিএনপি নির্বাচনকালীন সরকারে যোগ দেবে।’যোগাযোগমন্ত্রী বলেন, ‘নির্বাচনকালীন অন্তর্বর্তী সরকারের কাজ হলো একটি অর্থবহ ও গ্রহণযোগ্য নির্বাচন অনুষ্ঠানে নির্বাচন কমিশনকে সহযোগিতা করা। আমরা প্রধান বিরোধী দলকে নিয়েই একটি প্রতিযোগিতামূলক নির্বাচন করতে চাই। তা না হলে প্রধানমন্ত্রী দুই দলের মহাসচিব পর্যায়ে আলোচনার কথা বলতেন না।’ তিনি বলেন, ‘এর আগে অনেকে বলেছেন, দুই নেত্রী কখনো কথা বলবেন না। কিন্তু আমরা দুই নেত্রীকে টেলিফোনে ৩৭ মিনিট কথা বলতে দেখেছি।’এ সময় ফেনীর পুলিশ সুপার পরিতোষ ঘোষ, অতিরিক্ত জেলা প্রশাসক (সার্বিক) এনামুল হক, ফেনী সদর উপজেলা পরিষদের চেয়ারম্যান ও জেলা আওয়ামী লীগের সভাপতি আবদুর রহমান প্রমুখ উপস্থিত ছিলেন।
