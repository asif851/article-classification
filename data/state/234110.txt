
রাজধানীর আগারগাঁওয়ের তালতলা নতুন রাস্তা থেকে জসিম উদ্দিন (২৩) নামের এক যুবকের লাশ উদ্ধার করেছে শেরে বাংলা থানার পুলিশ। আজ রোববার সকাল ছয়টার দিকে লাশটি উদ্ধার করে ঢাকা মেডিকেল কলেজ মর্গে আনা হয়।
মর্গে সংরক্ষিত তথ্য থেকে জানা যায়, শেরেবাংলা নগর থানার উপপরিদর্শক (এসআই) আব্দুর রব লাশটি মর্গে নিয়ে আসেন। নিহত জসিমের বাবার নাম আব্দুর রাজ্জাক। জসিম মামলার আসামি ছিলেন বলে পুলিশ এখানে তথ্য দিয়েছে। নিহতের শরীরে গুলির ১৭টি ছিদ্রের চিহ্ন রয়েছে। এর মধ্যে ডান চোখের ওপর একটি, বুকে আটটি ও পিঠে আটটি ছিদ্র রয়েছে। ভোররাত পৌনে চারটার দিকে ঘটনাস্থলে লাশ পড়ে থাকার খবর পায় পুলিশ। এরপর সকালে লাশটি উদ্ধার করা হয়।
তবে আজ দুপুর ১২টা পর্যন্ত জসিমের খোঁজে কাউকে মর্গে আসতে দেখা যায়নি।
এ ব্যাপারে তাৎক্ষণিক আর কোনো তথ্য মেলেনি।
