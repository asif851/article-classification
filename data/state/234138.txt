
কক্সবাজার শহরের বাহারছড়ায় ছিনতাইকারীর ছুরিকাঘাতে এক পর্যটক নিহত হয়েছেন। আজ শুক্রবার বেলা ১১টার দিকে এ ঘটনা ঘটে।
নিহত ব্যক্তির নাম আবু তাহের (২০)। তিনি ফেনীর সোনাগাজী উপজেলার মঙ্গলগান্ধী গ্রামের শফি উল্লাহর ছেলে। শেষ খবর পাওয়া পর্যন্ত পুলিশ এ ঘটনায় এখনো কাউকে আটক করতে পারেনি।
ঘটনার সত্যতা নিশ্চিত করে কক্সবাজার সদর মডেল থানার ভারপ্রাপ্ত কর্মকর্তা (ওসি) রনজিত কুমার বড়ুয়া প্রথম আলোকে বলেন, আবু তাহেরসহ তিন বন্ধু গতকাল বৃহস্পতিবার ফেনী থেকে কক্সবাজারে বেড়াতে আসেন। ওঠেন কলাতলী সৈকত এলাকার একটি হোটেলে। আজ বেলা ১১টার দিকে শহরের পশ্চিম বাহারছড়ার জাম্বুর দোকান এলাকায় পৌঁছালে ছিনতাইকারীরা তাঁদের ওপর হামলা চালায়।
ওসি বলেন, হামলার পর ছিনতাইকারীরা তিনজনের মুঠোফোন ও নগদ টাকা ছিনিয়ে নেয়। এ সময় আবু তাহের প্রতিবাদ করলে ছিনতাইকারীরা তাঁকে ছুরিকাঘাত করে পালিয়ে যায়। পরে আবু তাহেরকে উদ্ধার করে কক্সবাজার সদর হাসপাতালে নেওয়া হলে কর্তব্যরত চিকিৎসক তাঁকে মৃত ঘোষণা করেন। ময়নাতদন্তের জন্য আবু তাহেরের লাশ হাসপাতালের মর্গে রাখা হয়েছে।
পুলিশ জানায়, যে স্থানে হামলার ঘটনা ঘটেছে সেখানে কক্সবাজার উন্নয়ন কর্তৃপক্ষের (কউক) সিসিটিভি ক্যামেরা রয়েছে। ওই ক্যামেরার ফুটেজের মাধ্যমে অপরাধী শনাক্তকরণের কাজ চলছে।
 
