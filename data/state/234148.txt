
তফসিল ঘোষণার পর বিএনপির নেতৃত্বাধীন ১৮-দলীয় জোটের দুই দফায় ডাকা অবরোধে সারা দেশ অচল হয়ে পড়েছে। গত আট দিনের অবরোধে রাজধানী ঢাকার সঙ্গে বাকি ৬৩ জেলার সড়ক যোগাযোগ বিচ্ছিন্ন হয়ে পড়েছে। সংঘর্ষ, সহিংসতায় নিহত হয়েছেন ৫০ জন।
এর মধ্যে চরম নাশকতার শিকার হচ্ছে রেলপথ। সর্বশেষ গতকাল বুধবার গাইবান্ধায় ফিশপ্লেট খুলে রাখায় ট্রেন উল্টে চারজন নিহত হয়েছেন। ২৫ অক্টোবর থেকে গত মঙ্গলবার পর্যন্ত রেলে নাশকতার ২৪৪টি ঘটনা ঘটেছে বলে রেলওয়ের হিসাব থেকে জানা গেছে।
তবে নৌপথে রাজধানীর সঙ্গে ১২টি জেলার যোগাযোগ স্বাভাবিক আছে।
সংঘর্ষ, সহিংসতা ও নাশকতা গ্রাস করছে দেশের ২৬টি জেলাকে। ২০টি জেলায় বিচ্ছিন্নভাবে সহিংসতা বা সংঘর্ষের (অন্তত দুই দিনের হিসাব ধরে) ঘটনা ঘটেছে। পরিস্থিতি প্রায় স্বাভাবিক রয়েছে ১৮টি জেলায়।
সারা দেশে প্রথম আলোর আঞ্চলিক কার্যালয় ও প্রতিনিধিদের পাঠানো খবর ও গত আট দিনের সংবাদ পর্যালোচনা করে এসব তথ্য পাওয়া গেছে।
গত ২৫ নভেম্বর নির্বাচনের তফসিল ঘোষণার পর নয় দিন পার হয়েছে। এর মধ্যে এক দিন শুক্রবার বাদ দিয়ে বাকি আট দিনই ছিল অবরোধ। এই সময়ে ১৯ জেলায় এ পর্যন্ত ৫০ জন মারা গেছেন। প্রথম দফায় ২৬ থেকে ২৮ নভেম্বর পর্যন্ত ৭১ ঘণ্টার অবরোধে ১১ জেলায় মারা যান ২২ জন। ৩০ নভেম্বর থেকে শুরু হওয়া দ্বিতীয় দফায় ১৩১ ঘণ্টার অবরোধে গতকাল পর্যন্ত প্রাণ হারিয়েছেন ২৮ জন। দ্বিতীয় দফার অবরোধে নতুন করে আরও আটটি জেলায় প্রাণহানির ঘটনা ঘটে।
পর্যালোচনায় দেখা যায়, দুই দফা অবরোধে দেশের প্রতিটি জেলা কোনো না কোনোভাবে ক্ষতিগ্রস্ত হয়েছে। যেসব জেলায় সংঘর্ষ-সহিংসতা ছিল না, সেসব জেলাও ক্ষতিগ্রস্ত হচ্ছে সড়কে যাত্রী বা পণ্য পরিবহন না থাকায়।
