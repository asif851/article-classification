
জলবায়ু ফান্ডের ৫০৮ কেটি টাকা পরিবেশ ও বন মন্ত্রণালয়কে ফেরত দিচ্ছে না বেসরকারি খাতের ফারমার্স ব্যাংক। বিষয়টি নিয়ে অর্থ মন্ত্রণালয় ও কেন্দ্রীয় ব্যাংকের শরণাপন্ন হয়েছে পরিবেশ ও বন মন্ত্রণালয়।
সিলেটের সংসদ সদস্য সেলিম উদ্দিনের এক প্রশ্নের জবাবে পরিবেশ ও বনমন্ত্রী আনিসুল ইসলাম মাহমুদ আজ মঙ্গলবার সংসদে এসব কথা বলেন। স্পিকার শিরীন শারমিন চৌধুরীর সভাপতিত্বে প্রশ্নোত্তর অনুষ্ঠিত হয়।
বনমন্ত্রী আনিসুল ইসলাম মাহমুদ বলেন, ফারমার্স ব্যাংকের ঢাকার বিভিন্ন শাখায় জলবায়ু পরিবর্তন ফান্ডের মোট ৫০৮ কোটি ১৩ লাখ ২৯ হাজার টাকা সর্বোচ্চ সুদের হার প্রদান করায় এক বছর মেয়াদি স্থায়ী আমানত হিসাবে জমা রাখা হয়। এর মধ্যে ৪৫৫ কোটি ৩২ লাখ টাকা মেয়াদ উত্তীর্ণ হয়েছে, যা নগদায়নের জন্য পত্র প্রেরণ এবং কয়েকবার তাগিদপত্র ও ব্যাংক কর্তৃপক্ষের সঙ্গে যোগাযোগ করা হয়েছে। কিন্তু ব্যাংক থেকে জানানো হয়েছে, ব্যাংকের তারল্য-সংকটের কারণে এফডিআরগুলো নগদায়ন করা যাচ্ছে না।
