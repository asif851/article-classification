
সাংবাদিক শফিক রেহমান টার্কিশ এয়ারলাইনসের একটি উড়োজাহাজে লন্ডনের উদ্দেশে রওনা হয়েছেন। আজ শুক্রবার সকালে তিনি রওনা হন।
বিএনপির চেয়ারপারসনের প্রেস উইংয়ের সদস্য শায়রুল কবির খান শফিক রেহমানের যাত্রার বিষয়টি জানিয়েছেন।
লন্ডনে চিকিৎসাধীন স্ত্রীকে দেখতে যাওয়ার জন্য গতকাল শাহজালাল আন্তর্জাতিক বিমানবন্দরে যান সাংবাদিক শফিক রেহমান। সেখান থেকে তাঁকে ফিরিয়ে দেওয়া হয়। অভিবাসন (ইমিগ্রেশন) পুলিশের ঊর্ধ্বতন একজন কর্মকর্তা গতকাল প্রথম আলোকে বলেন, কাগজপত্র যাচাই-বাছাইয়ে দেরি হওয়ায় শফিক রেহমান বৃহস্পতিবার সকাল সাতটায় তাঁর জন্য নির্ধারিত উড়োজাহাজে লন্ডনে যেতে পারেনি। তবে এখন তাঁর লন্ডনে যেতে আর কোনো বাধা নেই। তিনি যখনই যেতে চাইবেন, তখনই যেতে পারবেন।
২৬ ও ২৭ ফেব্রুয়ারি লন্ডনের একটি হাসপাতালে চিকিৎসাধীন তাঁর স্ত্রীর (তালেয়া রেহমান) বোনম্যারোর পরীক্ষা হবে। তাঁর পাশে থাকার জন্য শফিক রেহমান লন্ডনে যাচ্ছেন।
