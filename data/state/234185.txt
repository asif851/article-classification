
মৌলভীবাজারের কুলাউড়া পৌর শহরের চাতলগাঁও এলাকায় বিদ্যুৎ উন্নয়ন বোর্ডের (পিডিবি) উপকেন্দ্রে গত মঙ্গলবার রাতে অগ্নিকাণ্ডের ঘটনা ঘটেছে। এতে পিডিবির এক প্রকৌশলীসহ চারজন আহত হয়েছে। এ ছাড়া এ দুর্ঘটনার কারণে কুলাউড়া ও জুড়ী উপজেলা বিদ্যুৎহীন হয়ে পড়েছেন।পিডিবি ও ফায়ার সার্ভিস সূত্রে জানা গেছে, চাতলগাঁও এলাকার উপকেন্দ্র থেকে চারটি ফিডার লাইনের মাধ্যমে কুলাউড়াসহ পাশের জুড়ী উপজেলায় বিদ্যুৎ সরবরাহ করা হয়। সেখানকার ব্রাহ্মণবাজার ও শহর ফিডার লাইনের ব্রেকারে (বিদ্যুৎ লাইন চালু ও বন্ধ করার যন্ত্র) ত্রুটি থাকায় গত মঙ্গলবার বিকেলের দিকে পিডিবির লোকজন মেরামতকাজ শুরু করেন। রাত নয়টার দিকে কাজ সম্পন্ন হওয়ার পর দুটি ফিডার লাইনের ব্রেকার চালু করা হলে বিকট শব্দে সেগুলো বিস্ফোরিত হয়ে সেখানে আগুন লেগে যায়। এ সময় সেখানে কর্মরত পিডিবির উপসহকারী প্রকৌশলী আনসারুল কবীর, সহকারী হেলাল আহমদ, সুইচ বোর্ড অপারেটর মামুন মিয়া ও খালেদ আহমদ আহত হন।খবর পেয়ে কুলাউড়া ফায়ার সার্ভিসের একটি ইউনিট ঘটনাস্থলে গিয়ে আগুন নিয়ন্ত্রণে আনে। আহত ব্যক্তিরা কুলাউড়া উপজেলা স্বাস্থ্য কমপ্লেক্সে প্রাথমিক চিকিৎসা নিয়েছেন। আগুন লাগায় মঙ্গলবার রাত নয়টা থেকে ব্রাহ্মণবাজার, শহর, ইসলামগঞ্জ ও কুলাউড়া-জুড়ী-বড়লেখা ফিডার লাইনে বিদ্যুৎ সরবরাহ বন্ধ হয়ে যায়। এতে কুলাউড়া ও জুড়ী উপজেলা বিদ্যুৎহীন হয়ে পড়ায় প্রায় ২৫ হাজার গ্রাহক দুর্ভোগ পোহাচ্ছেন। গতকাল বুধবার সন্ধ্যা পর্যন্ত ওই দুই উপজেলায় বিদ্যুৎ সরবরাহ পরিস্থিতি স্বাভাবিক হয়নি।ঘটনাস্থল পরিদর্শনে আসা পিডিবির সিলেটের বিভাগীয় কার্যালয়ের প্রধান প্রকৌশলী রতন কুমার বিশ্বাস গতকাল বুধবার পাঁচটার দিকে মুঠোফোনে প্রথম আলোকে বলেন, মেয়াদোত্তীর্ণ হয়ে যাওয়ায় দুটি ব্রেকারে আগুন লাগে। এখন বিকল্পভাবে চারটি ফিডার লাইন দিয়ে বিদ্যুৎ সরবরাহ চালুর চেষ্টা চলছে।
