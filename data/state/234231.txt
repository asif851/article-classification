
অধিবেশন শুরু হয় বিকেল ৪টা ৩৮ মিনিটে। এর ঠিক দুই মিনিট পরই ঘুমে ঢলে পড়েন সাবেক স্বরাষ্ট্র এবং ডাক ও টেলিযোগাযোগমন্ত্রী সাহারা খাতুন। কিছুক্ষণ পরে ‘ঘুমানোর’ দলে যোগ দেন সাবেক শ্রম প্রতিমন্ত্রী মন্নুজান সুফিয়ান এবং বর্তমান ডাক ও টেলিযোগাযোগমন্ত্রী আবদুল লতিফ সিদ্দিকীও।
দশম জাতীয় সংসদের আজ বৃহস্পতিবারের দিনটি শুরু হয়েছে এমন ঢিলেঢালাভাবেই। দিনের কার্যসূচিতে শুরুতেই ছিল প্রশ্নোত্তর পর্ব। সংসদে প্রধানমন্ত্রী শেখ হাসিনা উপস্থিত হলেও ছিলেন না বিরোধীদলীয় নেতা রওশন এরশাদ, জাতীয় পার্টির চেয়ারম্যান এইচ এম এরশাদ, পানিসম্পদমন্ত্রী আনিসুল ইসলাম মাহমুদ, জিয়াউদ্দিন বাবলুসহ জাতীয় পার্টির বেশির ভাগ সাংসদ।
সাংসদদের কেউ কেউ যেমন ঘুম দিয়েছেন, তেমনি অর্থমন্ত্রী আবুল মাল আবদুল মুহিত খবরের কাগজ পড়ছিলেন। তথ্যমন্ত্রী হাসানুল হক ইনু মুঠোফোনে কথা বলছিলেন। নিজের আসন ছেড়ে কেউ কেউ আবার অন্যের আসনে উঠে গিয়ে গল্পও করেছেন। অল্প কিছুক্ষণ সংসদে বসে থেকে অনেকে উঠে চলেও গেছেন। নিজের প্রশ্নটি উত্থাপন করেই স্বতন্ত্র সাংসদদের জোটনেতা সেলিমও উঠে গেছেন। সিলেট থেকে নির্বাচিত সাংসদ ইমরান আহমেদ নিজের আসন ছেড়ে গল্প করতে উঠে যান সাবেক পররাষ্ট্রমন্ত্রী দীপু মনির কাছে।
