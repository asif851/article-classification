
বিএনপি-সমর্থক পেশাজীবীদের সংগঠন শত নাগরিক একটি বৈঠক আহ্বান করলেও শেষ পর্যন্ত তা হচ্ছে না। আজ শনিবার ঢাকায় গণস্বাস্থ্য নগর হাসপাতালে এই বৈঠকটি হওয়ার কথা ছিল। আয়োজকেরা বৈঠকটি স্থগিত করেছেন।
বিএনপি-সমর্থক পেশাজীবীদের একটি সূত্র জানিয়েছে, মূলত পেশাজীবীদের দুটি পক্ষের দ্বন্দ্বের কারণে এক দিন আগে বৈঠক স্থগিত করা হয়। অবশ্য আয়োজকেরা দ্বন্দ্বের বিষয়টি অস্বীকার করেছেন।
জানতে চাইলে শত নাগরিকের আহ্বায়ক অধ্যাপক এমাজউদ্দীন আহমদ প্রথম আলোকে বলেন, ‘শত নাগরিকের সদস্য ও ঢাকার বাইরে বিভিন্ন বিশ্ববিদ্যালয়ের শিক্ষকদের নিয়ে একটি মতবিনিময় সভা শনিবার হওয়ার কথা ছিল। তা স্থগিত করা হয়েছে।’ তিনি বলেন, শত নাগরিকের এই অনুষ্ঠানকে ঘিরে কোনো অন্তর্দ্বন্দ্বের সুযোগ নেই।
শত নাগরিকের সদস্যসচিব আবদুল হাই শিকদার বলেন, এই বৈঠক আয়োজন ছিল তাঁদের নিয়মিত কার্যক্রমের অংশ। শত নাগরিকের ঢাকার বাইরের সদস্যদের নিয়ে মূলত এই বৈঠক করার কথা ছিল। নানা কারণে শেষ পর্যন্ত বৈঠকটি স্থগিত করা হয়। এর একটি বড় কারণ, এমাজউদ্দীন আহমদের শারীরিক অবস্থা ভালো নয়। দ্বন্দ্বের কারণে বৈঠক স্থগিত করা হয়েছে—এমন তথ্য ভিত্তিহীন।
 
