
নারায়ণগঞ্জের সোনারগাঁ উপজেলার আষাঢ়ীয়ার চর নদে আড়াআড়ি বাঁশের বেড়া দিয়ে মাছ শিকার করছে স্থানীয় একদল মানুষ। সাধারণ জেলেদের নদে নামতে দেওয়া হচ্ছে না বলে অভিযোগ পাওয়া গেছে।গতকাল রোববার সরেজমিনে উপজেলার পিরোজপুর ইউনিয়নে আষাঢ়ীয়ার চর নদে দেখা যায়, মেঘনা নদীর এই শাখা নদ উপজেলার পাচানী এলাকা থেকে ছয়হিস্যা গ্রাম পর্যন্ত প্রায় ছয় কিলোমিটার দীর্ঘ।স্থানীয় লোকজন সূত্রে জানা গেছে, উপজেলার নোয়াগাঁও গ্রামের আবুল কাসেম, নোয়াব মিয়া, পাচানী গ্রামের দৌলত হোসেন, আলমগীর মিয়াসহ ১৫-২০ জন এতে জড়িত। তাঁরা এক মাস ধরে নদটির অন্তত ১৫টি স্থানে বাঁশের আড়াআড়ি বেড়া দিয়ে জাল ফেলে মাছ শিকার করছেন। স্থানীয় জেলেরা নদে মাছ ধরার কোনো সুযোগ পাচ্ছেন না।পাচানী গ্রামের জেলে আলীনুর মিয়া ও আক্কাস আলী বলেন, ‘প্রতিবছর ওই ব্যক্তিরা এই নদ দখল করে অবৈধভাবে মাছ শিকার করেন। তাঁরা প্রভাবশালী। আমরা ভয়ে প্রতিবাদ করার সাহস পাই না। এক মাস ধরে আমরা নদে মাছ ধরতে নামতে পারছি না। এ জন্য কষ্টে দিন যাপন করছি।’জানতে চাইলে নোয়াব মিয়া, আবুল কাসেম ও দৌলত হোসেন বলেন, ‘নদটি সরকারি হলেও আমাদের বাড়ির পাশ দিয়ে বয়ে গেছে। এ কারণে আমরা নদে বেড়া দিয়ে মাছ শিকার করি। এতে অন্যায়ের কী আছে।’উপজেলা মৎস্য কর্মকর্তা জসিম উদ্দিন বলেন, উন্মুক্ত নদ ও নদীতে বেড়া দিয়ে মাছ শিকার মৎস্য আইনে সম্পূর্ণ নিষিদ্ধ। তাঁদের বিরুদ্ধে অবশ্যই ব্যবস্থা নেওয়া হবে।
 
