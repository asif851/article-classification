
নোয়াখালীর বেগমগঞ্জের চৌমুহনী পৌরসভার ডাক্তারপাড়া এলাকায় গতকাল রোববার অগ্নিকাণ্ডে সাতটি বাসার ১৪টি কক্ষ পুড়ে গেছে।ফায়ার সার্ভিস ও স্থানীয় সূত্র জানায়, সকাল সাড়ে নয়টার দিকে হাসান মঞ্জিল নামের একটি বাড়ির ভেতরের একটি বাসার গ্যাসের চুলা থেকে আগুনের সূত্রপাত হয়। মুহূর্তের মধ্যে আগুন আশপাশের আরও ছয়টি বাসায় ছড়িয়ে পড়ে। চৌমুহনী ফায়ার সার্ভিস স্টেশনের কর্মীরা ঘটনাস্থলে গিয়ে প্রায় দেড় ঘণ্টা চেষ্টার পর আগুন নেভাতে সক্ষম হন। কিন্তু এর আগেই বাসাগুলোর আসবাবপত্র ও ইলেকট্রনিক পণ্যসহ মূল্যবান মালামাল পুড়ে যায়।ফায়ার সার্ভিসের চৌমুহনী স্টেশনের কর্মকর্তা শাহদাত হোসেন বলেন, অগ্নিকাণ্ডে সাত-আট লাখ টাকার ক্ষতি হয়েছে বলে ধারণা করা হচ্ছে।
