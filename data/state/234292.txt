
একাত্তরের মানবতাবিরোধী অপরাধী মীর কাসেম আলীর ফাঁসি কার্যকরের পর তাঁর পক্ষ নিয়ে পাকিস্তানের বিবৃতিকে ন্যক্কারজনক বলে ক্ষোভ প্রকাশ করেছেন সাবেক পররাষ্ট্রমন্ত্রী ও আওয়ামী লীগের যুগ্ম সাধারণ সম্পাদক দীপু মনি। দলটির আরেক নেতা আব্দুর রাজ্জাকও পাকিস্তানের বিবৃতির প্রতিবাদ জানান।
আজ রোববার দুপুরে রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে দলটির ২০তম জাতীয় সম্মেলন উপলক্ষে গঠিত গঠনতন্ত্র উপকমিটির বৈঠকে তাঁরা পাকিস্তানের বিবৃতির প্রতিবাদ জানান।
‘মীর কাসেমের পরিবারের প্রতি গভীর সমবেদনা জানিয়ে’ পাকিস্তানের পররাষ্ট্র মন্ত্রণালয়ের আজ রোববারের বিবৃতিতে জানানো হয়, ১৯৭১-এর ডিসেম্বরের আগে সংঘটিত ‘কথিত’ অপরাধের অভিযোগে ‘ত্রুটিপূর্ণ বিচার’ প্রক্রিয়ায় মীর কাসেমের মৃত্যুদণ্ড কার্যকর করায় পাকিস্তান গভীরভাবে মর্মাহত।
এ বিষয়ে দীপু মনি সাংবাদিকদের বলেন, পাকিস্তান যুদ্ধাপরাধীদের রায়ে প্রতিক্রিয়া দেখাবে, এটা একটা স্বাভাবিক কারণ। এর আগেও তারা অন্য যুদ্ধাপরাধীদের বিচারের রায় কার্যকরের সময় এমনটা করেছিল। এ ধরনের প্রতিক্রিয়া ন্যক্কারজনক। তিনি বলেন, পাকিস্তানের এমন প্রতিক্রিয়ার মাধ্যমে আরও বেশি স্পষ্ট হয় যে এঁরা যুদ্ধাপরাধ করেছেন এবং তাঁরা পাকিস্তানি হানাদার বাহিনীর পক্ষে বাংলাদেশি নিরীহ জনগণের বিরুদ্ধে যুদ্ধাপরাধ করেছেন।
গঠনতন্ত্র উপকমিটির আহ্বায়ক ও আওয়ামী লীগের কৃষিবিষয়ক সম্পাদক আবদুর রাজ্জাক বলেন, যুদ্ধাপরাধীদের যাঁদের ফাঁসি দেওয়া হচ্ছে, তাঁদের এখনো নিজেদের লোক মনে করে পাকিস্তান। তাই নিজেদের লোক সম্পর্কে প্রতিক্রিয়া দেখায় দেশটি।
গঠনতন্ত্র উপকমিটির বৈঠকের বিষয়ে আব্দুর রাজ্জাক বলেন, ‘গঠনতন্ত্রের পরিবর্ধন, পরিবর্তন ও সংযোজন করা হবে কি না, সে বিষয়টি নিয়ে আমরা কাজ করছি। আমাদের সুপারিশ দলের কার্যনির্বাহী সভায় আলোচনা হবে। সেখান থেকে সুপারিশ আকারে আগামী সম্মেলনে যাবে এবং এর চূড়ান্ত রূপ দেওয়ার ক্ষমতা একমাত্র ডেলিগেটদেরই।’
দলের কার্যনির্বাহী কমিটির আকার বাড়ানোর সুপারিশের কথা ইঙ্গিত করে রাজ্জাক আরও বলেন, দেশের জনসংখ্যা বেড়েছে; কিন্তু আওয়ামী লীগের কার্যনির্বাহী পরিষদ হলো দলের সর্বোচ্চ গুরুত্বপূর্ণ স্তর। এর পদের সংখ্যা বাড়ানো নিয়ে গণমাধ্যমেও অনেক আলোচনা হয় যে দেশের ১৬ কোটি মানুষ আর আওয়ামী লীগের কার্যনির্বাহী কমিটি মাত্র ৭৩ সদস্যের। কিন্তু আওয়ামী লীগ সব সময় বলছে, সর্বোচ্চ নীতিনির্ধারণী পরিষদের পরিধি ঢাউস করা হবে না।
উপকমিটির প্রাথমিক সুপারিশ সম্পর্কে আব্দুর রাজ্জাক বলেন, বর্তমানে সাত বিভাগে সাতজন সাংগঠনিক সম্পাদক রয়েছে। কিন্তু এখন নতুন বিভাগ ময়মনসিংহ হওয়ায় সেখানে একজন সাংগঠনিক সম্পাদক এবং কুমিল্লা ও ফরিদপুর বিভাগ করার জন্য সরকারের যে পরিকল্পনা রয়েছে, সেখানেও নতুন সাংগঠনিক সম্পাদক পদ সৃষ্টির সুপারিশ করা হবে। প্রশিক্ষণবিষয়ক সম্পাদক পদের সুপারিশ প্রসঙ্গে তিনি বলেন, ‘প্রশিক্ষণবিষয়ক সম্পাদক পদ সৃষ্টির জন্য আমরা সুপারিশ করব। কারণ, এর মাধ্যমে আওয়ামী লীগের তৃণমূল নেতা-কর্মীদের প্রশিক্ষণ দেওয়া হবে।’ গঠনতন্ত্রে স্থানীয় সরকার নির্বাচনে প্রার্থী মনোনয়ন–প্রক্রিয়া অন্তর্ভুক্ত করা হবে বলে জানিয়েছেন তিনি।
বৈঠকে উপস্থিত ছিলেন গঠনতন্ত্র উপকমিটির সদস্যসচিব আফজাল হোসেন, সদস্য মাহবুব উল আলম হানিফ, ফারুক খান, আ ফ ম বাহাউদ্দিন নাছিম, মিসবাহ উদ্দিন সিরাজ, খালিদ মাহমুদ চৌধুরী, আখতারুজ্জামান, আবদুর রহমান, আমিনুল ইসলাম, সুজিত রায় নন্দী প্রমুখ।
