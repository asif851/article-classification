
ঢাকার আজিমপুরে নিহত জঙ্গির প্রকৃত নাম তানভীর কাদেরী। বাড়ি গাইবান্ধা সদর উপজেলার বোয়ালি ইউনিয়নের পশ্চিম বাটকামারি গ্রামে। তাঁর বাবার নাম আবদুল বাতেন কাদেরী। দুই বোন ও এক ভাইয়ের মধ্যে তিনি সবার ছোট।
তানভীরের বাবা আবদুল বাতেন কাদেরী বলেন, ‘আমার ছেলে চলতি বছরের এপ্রিলের শেষ দিকে পরিবার নিয়ে মালয়েশিয়া যাওয়ার কথা বলেছিল। তারপর থেকে তাঁর সঙ্গে আমাদের আর কোনো যোগাযোগ নেই।’
পরিবারের সদস্যদের সঙ্গে কথা বলে জানা গেছে, তানভীর ঢাকা কলেজ থেকে হিসাববিজ্ঞানে স্নাতক পাস করেন। পরে একটি বেসরকারি বিশ্ববিদ্যালয় থেকে স্নাতকোত্তর পাস করেন। এরপর তিনি ডাচ-বাংলা ব্যাংকে চাকরি শুরু করেন। তাঁর স্ত্রীর নাম আবেদাতুন ফাতেমা ওরফে আশা। তাদের যমজ ছেলে আছে।  ১০ সেপ্টেম্বর ঢাকার আজিমপুরে জঙ্গি আস্তানায় পুলিশের অভিযানের সময় তানভীর আত্মহত্যা করেন বলে ঢাকা মেডিকেল কলেজের ফরেনসিক বিভাগের চিকিৎসক জানিয়েছেন। তাঁর সাংগঠনিক নাম আবদুল করিম।
গত সোমবার বিকেলে নিহত জঙ্গির বাবা-মাকে গাইবান্ধা সদর থানায় ডেকে নিয়ে জিজ্ঞাসাবাদ করে পুলিশ। গাইবান্ধা সদর থানার ভারপ্রাপ্ত কর্মকর্তা (ওসি) মেহেদী হাসান আজ বুধবার দুপুরে প্রথম আলোকে বলেন, তানভীর কাদেরীর নামে আগে কোনো মামলা ছিল না।
আজ পশ্চিম বাটকামারি গ্রামে গিয়ে এলাকাবাসীর সঙ্গে কথা বললে তাঁরা বলেন, তানভীর কাদেরীর বাবা ও তাঁর পরিবারের লোকজন গ্রামের মানুষের সঙ্গে তেমন একটা মিশত না। ঈদের সময় তানভীর দামি গাড়ি নিয়ে বাড়িতে আসতেন। তিনি বেশি বেতনের ভালো চাকরি করতেন বলেই তাঁরা জানতেন। তাঁর স্ত্রীও বেশি বেতনে চাকরি করতেন। তানভীরের বাবা আগে চাকরি করতেন। তবে এখন জর্দার ব্যবসা করেন।
