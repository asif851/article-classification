
রাজধানীর রাজারবাগ এলাকার টেলিকম ভবনের সামনে আজ শনিবার সকাল ১০টার দিকে এক ব্যক্তির মাথায় অস্ত্র ঠেকিয়ে ২০ লাখ টাকা ছিনিয়ে নিয়েছে দুর্বৃত্তরা। ছিনতাইয়ের শিকার ওই ব্যক্তির নাম গিয়াসউদ্দিন। তিনি খিলগাঁও এলাকার বিকাশের পরিবেশক।ঘটনার সত্যতা নিশ্চিত করে পুলিশের মতিঝিল বিভাগের অতিরিক্ত উপকমিশনার মো. আসাদুজ্জামান প্রথম আলোকে জানান, এ ঘটনায় একটি মামলা হয়েছে। ছিনতাই হওয়া টাকা উদ্ধার ও ছিনতাইকারীদের গ্রেপ্তারে অভিযান চলছে।ছিনতাইয়ের শিকার গিয়াসউদ্দিন প্রথম আলোকে জানান, সকাল পৌনে ১০টার দিকে খিলগাঁও এলাকা থেকে ২০ লাখ টাকা নিয়ে মোটরসাইকেলে চড়ে তিনি ব্র্যাক ব্যাংকের মতিঝিল শাখায় জমা দিতে যাচ্ছিলেন। রাজারবাগ টেলিকম ভবনের সামনে পৌঁছালে একটি মোটরসাইকেলে চড়ে আসা তিন যুবক তাঁর মোটরসাইকেলের গতি রোধ করেন। ওই যুবকেরা তাঁর মাথায় অস্ত্র ঠেকিয়ে হাত ব্যাগে থাকা ২০ লাখ টাকা ছিনিয়ে মতিঝিল টিঅ্যান্ডটি কলোনির দিকে চলে যান। মোটরসাইকেলে তাঁর পেছনে বসা ছিল ভাতিজা রতন মিয়া। ছিনতাইকারীরা এ সময় তাঁর মাথায়ও অস্ত্র ঠেকায়।এ ঘটনায় বাদী হয়ে গিয়াসউদ্দিন মতিঝিল থানায় ছিনতাইয়ের মামলা করেছেন।
