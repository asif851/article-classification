
দুর্যোগপূর্ণ আবহাওয়ার কারণে প্রায় ২৪ ঘণ্টা বন্ধ থাকার পর আজ মঙ্গলবার বেলা পৌনে তিনটা থেকে ঢাকার সদরঘাট টার্মিনাল থেকে লঞ্চ চলাচল শুরু হয়েছে।
বিআইডব্লিউটিএর নৌ-নিরাপত্তা ও ট্রাফিক বিভাগের সহকারী পরিচালক নাদিরুজ্জামান প্রথম আলোকে এই জানান। তিনি বলেন, এখন ঢাকা নদীবন্দরে ২ নম্বর নৌ-সতর্ক সংকেত রয়েছে। আবহাওয়ার পরিস্থিতি ভালোর দিকে। এ কারণে সদরঘাট টার্মিনাল থেকে লঞ্চ চলাচল শুরুর অনুমতি দেওয়া হয়েছে।
ঘূর্ণিঝড় মোরার প্রভাবে দেশে দুর্যোগপূর্ণ আবহাওয়া সৃষ্টি হয়। এ অবস্থায় গতকাল সোমবার বেলা আড়াইটার দিকে সদরঘাট টার্মিনাল থেকে সব ধরনের যাত্রীবাহী লঞ্চ চলাচল বন্ধ করে দেয় বিআইডব্লিউটিএর নৌ-নিরাপত্তা ও ট্রাফিক বিভাগ।
লঞ্চ চলাচল বন্ধ করে দিলে দক্ষিণাঞ্চলের ৩৭টি রুটের নৌপথের যাত্রীরা বিপাকে পড়েন। অনেক যাত্রী সদরঘাট টার্মিনালে রাত্রিযাপন করেন। এখন লঞ্চ চলাচল শুরু হওয়ায় সদরঘাট টার্মিনালে থাকা যাত্রীদের মধ্যে স্বস্তি এসেছে।
 আরও পড়ুন:সদরঘাট থেকে আজও লঞ্চ ছাড়েনি
 
