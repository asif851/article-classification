
গাজীপুরের টঙ্গীর সাতাইশ এলাকায় আবদুল হান্নান নামের এক পোশাকশ্রমিককে হত্যার দায়ে স্ত্রীসহ দুজনের ফাঁসির আদেশ দিয়েছেন আদালত। মঙ্গলবার গাজীপুর অতিরিক্ত দায়রা জজের দ্বিতীয় আদালতের বিচারক মো. ইকবাল হোসেন এ রায় দেন। একই সঙ্গে অপর একটি ধারায় ১০ হাজার টাকা করে জরিমানার আদেশ দেওয়া হয়েছে।
দণ্ডপ্রাপ্ত দুজন হলেন ঝিনাইদহ সদর উপজেলার সনাতনপুর মধ্যপাড়া গ্রামের আবদুল বারেজ বিশ্বাসের ছেলে মান্নান হোসেন (৩৫) এবং সিরাজগঞ্জ সদর উপজেলার একডালা গ্রামের মোজাহার আলীর মেয়ে নাজমা বেগম (৩০)। নিহত আবদুল হান্নান ছিলেন সিরাজগঞ্জ সদর উপজেলার একডালা গ্রামের আবদুল জলিলের ছেলে।
আদালত-সংশ্লিষ্ট সূত্রে জানা যায়, ২০১২ সালের জানুয়ারি মাসে পোশাক কারখানার শ্রমিক আবদুল হান্নান ও তাঁর স্ত্রী নাজমা বেগম টঙ্গীর সাতাইশ মোল্লাপাড়া এলাকায় মোসলেম ব্যাপারীর বাড়িতে ভাড়া থাকতেন। সেখানে ভিয়েলাটেক্স নামের একটি পোশাক কারখানায় কাজ করতেন হান্নান। একই বাসায় ভাড়া থাকতেন অপর পোশাকশ্রমিক মান্নান হোসেন। এ সময় গৃহবধূ নাজমার সঙ্গে মান্নানের অবৈধ সম্পর্কের অভিযোগ ওঠে। বিষয়টি জানাজানি হলে নাজমা ও মান্নানকে সতর্ক করে দেওয়া হয়। এতে মান্নান ও নাজমা ক্ষিপ্ত হয়ে ২০১২ সালের ২৭ জানুয়ারি রাত ১০টার দিকে হান্নানের হাত-পা বেঁধে ধারালো অস্ত্র দিয়ে হত্যা করেন। নিহত হান্নানের বড় ভাই আবদুল বাদী হয়ে টঙ্গী থানায় নাজমা ও মান্নানকে আসামি করে একটি হত্যা মামলা করেন।
এ ঘটনায় মামলার তদন্তকারী কর্মকর্তা উপপরিদর্শক (এসআই) মনোয়ার হোসেন ওই দুজনকে অভিযুক্ত করে একই বছরের ১১ জুন আদালতে অভিযোগপত্র দেন।
সাক্ষ্য গ্রহণ ও শুনানি শেষে ওই মামলার রায় দেওয়া হলো। রাষ্ট্রপক্ষে মামলা পরিচালনা করেন সহকারী সরকারি কৌঁসুলি (এপিপি) ফরিদা ইয়াসমিন এবং আসামিপক্ষে ছিলেন ওয়াহিদুজ্জামান ও আবুল বাশার।
