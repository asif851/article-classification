
শহরমুখী জনসংখ্যার চাপের সঙ্গে পাল্লা দিয়ে বাড়ছে বিভিন্ন নাগরিক সমস্যা। বিদ্যমান সমস্যাগুলোর সমাধানে দেশের যুবকদের সৃজনশীল চিন্তাধারা ও পরিকল্পনা কাজে লাগাতে আয়োজন করা হয়েছে ‘আরবান ইনোভেশন চ্যালেঞ্জ’ শীর্ষক ধারণা প্রতিযোগিতার। বেসরকারি উন্নয়ন সংস্থা ব্র্যাকের উদ্যোগে আয়োজিত এ প্রতিযোগিতায় নাগরিক সমস্যার সমাধানে তরুণদের ধারণা সামাজিক উদ্যোগে পরিণত করা হবে এবং প্রয়োজনীয় সহায়তা দেওয়া হবে।গতকাল শুক্রবার ‘আমাদের শহরের সমস্যা, আমরাই করব সমাধান’ স্লোগান সামনে রেখে উদ্বোধন করা হয় আরবান ইনোভেশন চ্যালেঞ্জ প্রতিযোগিতার। বঙ্গবন্ধু শেখ মুজিবুর রহমান নভোথিয়েটার মিলনায়তনে আয়োজিত উদ্বোধনী অনুষ্ঠানের প্রধান অতিথি ছিলেন ঢাকা উত্তরের মেয়র আনিসুল হক।আনিসুল হক বলেন, শহরের সমস্যা চিহ্নিত। সমাধানে যাত্রার সব পথ জানা নেই। ঢাকার পরিবহন সমস্যার সমাধানে তিন হাজার বাস নামানোর উদ্যোগ নেওয়া হয়েছে। ফুটপাতে পথচারীদের চলাচল নিরবচ্ছিন্ন করতে চেষ্টা করা হচ্ছে। এখন এক ফুট হাঁটলে দুইবার ফুটপাত থেকে নামতে হয়। এ অবস্থা বদলানোর চেষ্টা করা হচ্ছে।বিশ্বসাহিত্য কেন্দ্রের প্রতিষ্ঠাতা অধ্যাপক আবদুল্লাহ আবু সায়ীদ বলেন, ঢাকা সম্ভাবনার শহর। অনেক কিছু করার সুযোগ আছে। সমস্যার সমাধানে অনেক আলোচনা হয়, কিন্তু কাজ হয় না। এখন আর কথা না বলে শহরের সমস্যার সমাধানে কাজে নেমে পড়তে হবে।পাওয়ার অ্যান্ড পার্টিসিপেশন রিসার্চ সেন্টারের নির্বাহী চেয়ারম্যান হোসেন জিল্লুর রহমান বলেন, শহরের অনেক সমস্যা আছে, কিন্তু কোনটাকে বেশি গুরুত্ব দিয়ে আগে সমাধান করা হবে সেটা বড় ব্যাপার। শহরগুলোর সমস্যার সমাধানে শুধু দরিদ্রদের কথা মাথায় না রেখে, সবার কথা বিবেচনা করে সমাধান খুঁজতে হবে।অনুষ্ঠানে ব্র্যাকের স্ট্র্যাটেজি, কমিউনিকেশন অ্যান্ড এমপাওয়ারমেন্ট কর্মসূচির ঊর্ধ্বতন পরিচালক আসিফ সালেহ আরবান ইনোভেশন চ্যালেঞ্জের বিস্তারিত তুলে ধরেন বলেন, এই প্রতিযোগিতার মূল লক্ষ্য হচ্ছে নগরবাসীর দৈনন্দিন জীবনযাত্রার মানোন্নয়ন। প্রতিযোগিতার মাধ্যমে সেই সব মানুষকে খুঁজে বের করা হবে, যাঁদের দৈনন্দিন সমস্যার সমাধানে ধারণা আছে। এই প্রতিযোগিতার মাধ্যমে তাঁদের প্রয়োজনীয় সহায়তা দেওয়া হবে।
