
চুয়াডাঙ্গায় ডাকাতের বোমা হামলায় নাসির উদ্দিন (৫০) নামের এক কৃষক নিহত হয়েছেন। আহত হয়েছেন তাঁর আত্মীয় লিটন হোসেন (৩৫)।
গতকাল বুধবার দিবাগত রাত দেড়টার দিকে আলমডাঙ্গা উপজেলার চিতলা ইউনিয়নের কুলপালা গ্রামে এই ঘটনা ঘটে।
নাসির পেশায় কৃষক ছিলেন। লিটনও একই পেশার। তাঁকে চুয়াডাঙ্গা সদর হাসপাতালে ভর্তি করা হয়েছে।
স্বজন ও এলাকাবাসীর ভাষ্য, গতকাল গভীর রাতে একদল ডাকাত নাসিরের বাড়ির পেছনে অবস্থান নেয়। এলাকায় ডাকাতি করার জন্য তারা পরামর্শ করছিল। এ সময় নাসিরের ঘুম ভেঙে যায়। তিনি চোর চোর বলে চিৎকার করেন। ডাকাত দল ক্ষুব্ধ হয়ে তাঁর বাড়িতে ঢোকে। তারা নাসিরকে লক্ষ্য করে বোমা ছোড়ে। এতে তিনি আহত হন। একপর্যায়ে প্রতিবেশীরা এগিয়ে আসে। তারা ডাকাতদের প্রতিরোধ করার চেষ্টা চালায়। ডাকাতেরা আরও একটি বোমা ছুড়লে লিটন আহত হন। ডাকাতেরা পালিয়ে যায়।
আহত দুজনকে চুয়াডাঙ্গা সদর হাসপাতালের জরুরি বিভাগে নেওয়া হয়। কর্তব্যরত চিকিৎসা কর্মকর্তা রাজীবুল ইসলাম নাসিরকে মৃত ঘোষণা করেন।
চিকিৎসা কর্মকর্তা বলেন, হাসপাতালে নিয়ে আসার আগেই নাসির মারা যান। লিটনের অবস্থা আশঙ্কামুক্ত।
খবর পেয়ে জেলার ভারপ্রাপ্ত পুলিশ সুপার মোহাম্মদ বেলায়েত হোসেনসহ কর্মকর্তারা ঘটনাস্থল পরিদর্শনে যান।
ভারপ্রাপ্ত পুলিশ সুপার বলেন, ডাকাতদের গ্রেপ্তারে পুলিশি তৎপরতা শুরু হয়েছে। এ ঘটনায় মামলা হবে।
