
মাদারীপুরের কাওড়াকান্দি ফেরিঘাট কাঁঠালবাড়িতে স্থানান্তর করা হয়েছে। আজ রোববার কাঁঠালবাড়ি ফেরিঘাটের উদ্বোধন করেন নৌপরিবহনমন্ত্রী শাজাহান খান। খবর বাসসের
ঘাটের উদ্বোধন করে মন্ত্রী বলেন, কাওড়াকান্দি থেকে কাঁঠালবাড়িতে ফেরিঘাট স্থানান্তরের ফলে নৌপথের দূরত্ব কমবে পাঁচ কিলোমিটার। এতে অনেক যানবাহন পার্কিং করতে পারবে, ঘাট এলাকায় কোনো যানজট থাকবে না।
মন্ত্রী বলেন, শুধু কাঁঠালবাড়ি ফেরিঘাটের উন্নয়ন নয়, সড়কপথেরও উন্নয়ন হয়েছে। যানবাহনগুলো একটি সড়ক দিয়ে ফেরিতে উঠবে, আরেকটি সড়ক দিয়ে ফেরি থেকে নামবে। এর ফলে রাস্তায় মুখোমুখি দুর্ঘটনা ও যানজট হওয়ার কোনো আশঙ্কা নেই।
এ সময় উপস্থিত ছিলেন মাদারীপুর-১ আসনের সংসদ সদস্য নুর-ই-আলম লিটন চৌধুরী, মাদারীপুরের সংরক্ষিত মহিলা আসনের সাংসদ রোকসানা ইয়াছমিন, পদ্মা সেতুর প্রকল্প পরিচালক শফিকুল ইসলাম, সেতু বিভাগের সচিব খন্দকার আনোয়ারুল ইসলাম, জেলা প্রশাসক মো. কামাল উদ্দিন বিশ্বাস, জেলা পরিষদের চেয়ারম্যান মিয়াজউদ্দিন খান, পুলিশ সুপার মোহাম্মদ সরোয়ার হোসেন প্রমুখ।
