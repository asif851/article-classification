
আগামীকাল সোমবার সকাল থেকে ঈদের অগ্রিম বাস ও ট্রেনের টিকিট দেওয়া শুরু হচ্ছে। বাস ও ট্রেন কর্তৃপক্ষ এ সিদ্ধান্ত নিয়েছে।
বাসের টিকিটের বিষয়ে জানতে চাইলে বাস-মালিক সমিতির সহকারী সাধারণ সম্পাদক খাজা গোলাম মুর্শিদ প্রথম আলোকে বলেন, আগামী কাল থেকে বিভিন্ন বাসের কাউন্টারের সামনে ঈদের অগ্রিম টিকিট বিক্রি হবে।সংশ্লিষ্ট সূত্র থেকে জানা গেছে, ৮ জুন রেল ভবনে সাংবাদিকদের সামনে ট্রেনের অগ্রিম টিকিট বিক্রির নানা দিক তুলে ধরেন রেলমন্ত্রী মুজিবুল হক। তিনি জানান, এবার ঈদ উপলক্ষে ২৩ জুন থেকে ২৫ জুন পর্যন্ত সাত জোড়া বিশেষ ট্রেন চলাচল করবে। ১২ থেকে ১৬ জুন ঢাকার কমলাপুর এবং চট্টগ্রাম স্টেশন থেকে অগ্রিম টিকিট বিক্রি হবে। প্রতিদিন সকাল আটটা থেকে কাউন্টারে টিকিট পাওয়া যাবে। কমলাপুরের ২৩টি কাউন্টার থেকে টিকিট বিক্রি হবে। নারীদের জন্য আলাদা কাউন্টার থাকবে।আগামীকাল ১২ জুন বিক্রি হবে ২১ জুনের টিকিট, ১৩ জুন বিক্রি হবে ২২ জুনের টিকিট, ১৪ জুন বিক্রি হবে ২৩ জুনের টিকিট, ১৫ জুন বিক্রি হবে ২৪ জুনের টিকিট, ১৬ জুন বিক্রি হবে ২৫ জুনের টিকিট।ঈদ শেষে কর্মস্থলে ফেরার জন্য রাজশাহী, খুলনা, রংপুর, দিনাজপুর, ও লালমনিরহাট স্টেশন থেকে ফিরতি টিকিট বিক্রি শুরু হবে। ঘোষিত সূচি অনুযায়ী, ফিরতি ১৯ জুন বিক্রি হবে ২৮ জুনের টিকিট, ২০ জুন বিক্রি হবে ২৯ জুনের টিকিট, ২১ জুন বিক্রি হবে ৩০ জুনের টিকিট, ২২ জুন বিক্রি হবে ১ জুলাইয়ের টিকিট, ২৩ জুন বিক্রি হবে ২ জুলাইয়ের টিকিট।বাস ও ট্রেন কর্তৃপক্ষের সঙ্গে কথা বলে জানা গেছে, ২৭ জুন ঈদ হলে সবচেয়ে বেশি চাপ থাকবে ২২ ও ২৩ তারিখের টিকিটের। ২২ জুন বৃহস্পতিবার। ওই দিন সরকারি চাকরিজীবীসহ অনেক বেসরকারি প্রতিষ্ঠানের চাকরিজীবীরা শেষ কর্মদিবস ধরে অফিস শেষে ঢাকা ছাড়বেন। যাঁরা এই দিনের টিকিট পাবেন না, তাঁরা পরদিন অর্থাৎ শুক্রবার ঢাকা ছাড়বেন। এ ক্ষেত্রে কম চাপ আছে ২৪ থেকে ২৬ জুনের টিকিটের।
