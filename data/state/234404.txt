
ত্রাণমন্ত্রী ও ঢাকা মহানগর আওয়ামী লীগের সাধারণ সম্পাদক মোফাজ্জল হোসেন চৌধুরী মায়া বিএনপির চেয়ারপারসন খালেদা জিয়াকে হাসপাতালে যাওয়ার পরামর্শ দিয়েছেন। এ জন্য প্রয়োজনে তাঁর চিকিৎসার ভার আওয়ামী লীগ নেবে বলে তিনি জানিয়েছেন।
আজ শুক্রবার বঙ্গবন্ধু অ্যাভিনিউতে আওয়ামী লীগের কেন্দ্রীয় কার্যালয়ে ঢাকা মহানগর আওয়ামী লীগের এক বর্ধিত সভায় তিনি খালেদা জিয়াকে এ পরামর্শ দেন।বিশ্ব ইজতেমার সময় অবরোধ কর্মসূচি প্রত্যাহার না করে বিএনপি চেয়ারপারসন খালেদা জিয়া ‘নাস্তিকতার’ পরিচয় দিয়েছেন বলেও মন্তব্য করেন ত্রাণমন্ত্রী।মোফাজ্জল হোসেন চৌধুরী বলেন, ‘আওয়ামী লীগ বিশ্ব ইজতেমা সফল করার জন্য পূর্বঘোষিত কর্মসূচি স্থগিত করেছে। অন্যদিকে ধর্মপ্রাণ মানুষ যেন ইজতেমায় আসতে না পারেন, সে জন্য খালেদা জিয়া অবরোধ প্রত্যাহার করেননি। এটা কোনো আস্তিক করতে পারেন না।’খালেদা জিয়াকে উদ্দেশ করে মায়া বলেন, ‘অসুস্থ হলে হাসপাতালে যান। আপনি সুস্থ থাকেন, আওয়ামী লীগ এটা চায়। দরকার হয় চিকিৎসার ভার আওয়ামী লীগ গ্রহণ করবে।’
একই অনুষ্ঠানে খাদ্যমন্ত্রী কামরুল ইসলাম বলেন, ‘বিএনপির সঙ্গে কোনো সংলাপ নয়। তাদের এজেন্ডা তত্ত্বাবধায়ক নয়, এদের আসল উদ্দেশ্য খালেদা-তারেকের মামলা প্রত্যাহার করা। তাদের কোনো মামলা প্রত্যাহার করা হবে না।’ তিনি বলেন, ‘খালেদা জিয়া এতিমদের টাকা মেরে খেয়েছেন। তিনি বুঝতে পেরেছেন, বিচার থেকে তিনি রেহাই পাবেন না। তাই তিনি এখন অসুস্থতার ভান করছেন।’
বঙ্গবন্ধু শেখ মুজিবুর রহমানের ঐতিহাসিক স্বদেশ প্রত্যাবর্তন দিবসের সব কর্মসূচি সফল করতে ওই বর্ধিত সভার আয়োজন করা হয়। এতে বক্তব্য দেন ঢাকা মহানগর আওয়ামী লীগের সাংগঠনিক সস্পাদক শাহে আলম মুরাদ, প্রচার ও প্রকাশনা সম্পাদক আবদুল হক প্রমুখ।
