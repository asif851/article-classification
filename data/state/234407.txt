
ঢাকা মহানগর পুলিশের চলমান ব্লক রেইডে কাউকে হয়রানি করা যাবে না বলে মন্তব্য করেছেন ডিএমপি কমিশনার মো. আছাদুজ্জামান মিয়া। তিনি বলেছেন, রেইডে নিরীহ কাউকে হয়রানি করার অভিযোগ পাওয়া গেলে সংশ্লিষ্ট পুলিশের বিরুদ্ধে ব্যবস্থা নেওয়া হবে। আজ শনিবার দুপুরে নিজ দপ্তরে ঢাকা মহানগর পুলিশের ওয়েবসাইট উদ্বোধন অনুষ্ঠানে ডিএমপি কমিশনার এ কথা বলেন।আছাদুজ্জামান মিয়া বলেন, জঙ্গি ও সন্ত্রাস দমনে ব্লক রেইড পরিচালনা করা হচ্ছে। তবে এ ব্লক রেইডের সময় কাউকে হয়রানি করা যাবে না।বাসাবাড়ি ও মেস ভাড়া দিতে কোনো আপত্তি নেই বলে জানান ডিএমপি কমিশনার। তবে মেস বা বাসায় ওঠা বাসিন্দা ও শিক্ষার্থীদের পরিচয়পত্র সংগ্রহ করার পরামর্শ দেন তিনি। একই সঙ্গে পুলিশের তথ্য ফরম পূরণ করার কথা বলেন তিনি। ওই ফরম বাড়ির মালিক থানায় জমা দেবেন। পুলিশ এ তথ্য যাচাই-বাছাই করে দেখবে।
