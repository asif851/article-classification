

ভোলার চরফ্যাশনে জ্যাকব ওয়াচ টাওয়ার, চর কুকরি-মুকরি পর্যটন কেন্দ্র এবং ইকোপার্কসহ সাতটি স্থাপনা উদ্বোধন করেছেন রাষ্ট্রপতি মো. আবদুল হামিদ। আজ বুধবার দুপুরে তিনি এসব স্থাপনা উদ্বোধন করেন।
পরে বেলা তিনটার দিকে ভোলার চরফ্যাশন টিবি মাধ্যমিক বিদ্যালয় মাঠে সুধী-সমাবেশে প্রধান অতিথির বক্তব্যে দেন রাষ্ট্রপতি মো. আবদুল হামিদ। রাষ্ট্রপতি বলেন, বিভিন্ন দেশে ওয়াচ টাওয়ারের মাধ্যমে পর্যটনশিল্পের বিকাশ হয়েছে। সে চিন্তাধারা থেকে এ চরফ্যাশনে জ্যাকব ওয়াচ টাওয়ার নির্মাণ করেছে চরফ্যাশন পৌরসভা।
চরফ্যাশনের পরিচ্ছন্ন রাস্তাঘাটের প্রশংসা করে রাষ্ট্রপতি বলেন, ‘এখানকার বিভিন্ন অবকাঠামো উন্নয়নের চিত্র দেখে আমি আনন্দিত, অভিভূত। প্রাকৃতিক সৌন্দর্যে ভরপুর এই চরফ্যাশন। চরফ্যাশনের আবহাওয়ার সঙ্গে আমার হাওর এলাকার ভৌগোলিক ও প্রাকৃতিক অনেক মিল রয়েছে। তাই এখানে আসার ইচ্ছা পোষণ করেছি। এ অঞ্চলের ঐতিহ্য কৃষি, মৎস্য, নদী। এখানে পর্যটনশিল্পের সম্ভাবনা খুব উজ্জ্বল।’
চরফ্যাশনকে জেলা করার দাবির বিষয়ে আবদুল হামিদ বলেন, জেলা করার ব্যাপারে কতগুলো পূর্বশর্ত আছে। এসব শর্ত পূরণের বিষয়ে উদ্যোগ নিতে হবে। তাহলে এখন সম্ভাবনা না থাকলেও ভবিষ্যতে জেলা হওয়ার সম্ভাবনা থাকবে। সবাই মিলে এ সম্ভাবনাকে বাস্তবে রূপ দিতে হবে।

রাষ্ট্রপতি আরও বলেন, ভোলা একটি দুর্যোগপূর্ণ এলাকা। পাহাড়ি ঢলের পলি-বালি এসে এ অঞ্চলে সাগরমোহনায় চরের সৃষ্টি হয়। এই যে চর কুকরি-মুকরির সৃষ্টি হয়েছে, চরফ্যাশন এখন উন্নয়নের কারণে ‘ফ্যাশনেবল’ চরে পরিণত হয়েছে। রাষ্ট্রপতি বলেন, ‘আমাদের দেশে জনসংখ্যা বেশি। জমি খুব কম। আমরা যদি সাগর মোহনায় পলি-বালু জমে যে চর পড়ে, সেগুলোর সংযোগ এবং ওয়াল করে দিই, চরে চরে ক্রসড্যাম দিই, তাহলে বাংলাদেশ দ্বিগুণ হয়ে যাবে। এ ব্যাপারে সরকারকে চিন্তা করতে হবে।’
আবদুল হামিদ বলেন, ‘বিশ্ববিদ্যালয় বাংলাদেশে অনেক আছে। তবে কোথাও বেশি, কোথাও একেবারে নেই। এ ব্যাপারে সুষম বণ্টন দরকার। চরফ্যাশন যে রকম জায়গা, তাতে এখানে একটি রেসিডেন্সিয়াল বিশ্ববিদ্যালয় হতে পারে। সেটি সরকারি-বেসরকারিভাবে হতে পারে। এখানেও সবার সম্মিলিত চেষ্টা দরকার।’ চরফ্যাশন পৌরসভার মেয়র বাদল কৃষ্ণ দেবনাথের সভাপতিত্বে আরও বক্তব্য দেন বাণিজ্যমন্ত্রী তোফায়েল আহমেদ, ভোলা-৪ আসনের (চরফ্যাশন-লালমোহন) সাংসদ আবদুল্যাহ আল ইসলাম জ্যাকব, ভোলা-৩ (লালমোহন-তজুমদ্দিন) আসনের সাংসদ নুরুন্নবী চৌধুরী শাওন, ভোলা-২ (দৌলতখান বোরহানউদ্দিন) আসনের সাংসদ আলী আজম মুকুল, চরফ্যাশন সরকারি কলেজের অধ্যক্ষ কায়সার আহমেদ দুলাল প্রমুখ।
বাণিজ্যমন্ত্রী তোফায়েল আহমেদ তাঁর বক্তব্যে বলেন, একজন সাংসদের স্বপ্ন যখন চরফ্যাশনকে জেলা বানানো। আপনারা যদি ভবিষ্যতে জ্যাকবকে সংসদে পাঠান, তবে নিশ্চয়ই চরফ্যাশন জেলা হবে।
