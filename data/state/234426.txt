
বাংলাদেশ ইউনিভার্সিটি অব প্রফেসনালসের ১২৮ জন শিক্ষকের মধ্যে ১১৪ জন ছুটিতে রয়েছেন। ছুটিতে থাকা শিক্ষকদের মধ্যে একজন শিক্ষা ছুটিতে, বাকি ১১৩ জন অননুমোদিত বা বিনা বেতনে ছুটিতে রয়েছেন। বিশ্ববিদ্যালয় মঞ্জুরি কমিশনের ২০১৪ সালের প্রতিবেদনে এই তথ্য দেওয়া হয়েছে। শিক্ষামন্ত্রী নুরুল ইসলাম নাহিদ গতকাল রোববার জাতীয় সংসদে এ প্রতিবেদন উত্থাপন করেন।প্রতিবেদনে দেখা গেছে, মাওলানা ভাসানী বিজ্ঞান ও প্রযুক্তি বিশ্ববিদ্যালয়ের ২৪৫ জন শিক্ষকের মধ্যে ছুটিতে আছেন ১৪৪ জন। ঢাকা বিশ্ববিদ্যালয়ের ২ হাজার ১৫৬ জন শিক্ষকের মধ্যে ছুটিতে আছেন ৬৩১ জন। এর মধ্যে ২৬৪ জন শিক্ষা ছুটি, ২৬ জন প্রেষণে এবং ৩৪০ জন অননুমোদিত বা বিনা বেতনের ছুটিতে আছেন। দেশের ৩৫টি পাবলিক বিশ্ববিদ্যালয়ের ১২ হাজার ২৬০ জন শিক্ষকের মধ্যে কর্মরত আছেন ৯ হাজার ৬৬৬ জন। ২ হাজার ৫৯৪ জন ছুটিতে আছেন। এসব বিশ্ববিদ্যালয়ের মোট শিক্ষার্থী ২৫ লাখ ৮৫ হাজার ১৩০ জন। এর মধ্যে ছাত্র ১৪ লাখ ৫৩ হাজার ১৫২ জন এবং ছাত্রী ১১ লাখ ৩১ হাজার ৯৭৮ জন। ঢাকা বিশ্ববিদ্যালয়ের মোট শিক্ষার্থী ৩০ হাজার ১৫ জন। এর মধ্যে ছাত্র ১৯ হাজার ৪১১ জন এবং ছাত্রী ১০ হাজার ৬০৪ জন। পাবলিক বিশ্ববিদ্যালয়গুলোর মধ্যে সবচেয়ে কম শিক্ষার্থী রয়েছেন চট্টগ্রাম ভেটেরিনারি ও অ্যানিমেল সায়েন্স বিশ্ববিদ্যালয়ে। এখানে মোট শিক্ষার্থী ৮৯১ জন।২০১৪ সালের হিসাবে ঢাকা বিশ্ববিদ্যালয়ের শিক্ষার্থীদের মাথাপিছু ব্যয় ৯৭ হাজার ৪৪১ টাকা। এর আগের বছর এ ব্যয় ছিল ৮৪ হাজার ১৬০ টাকা ৫০ পয়সা। পাবলিক বিশ্ববিদ্যালয়গুলোর মধ্যে মাথাপিছু সবচেয়ে বেশি ২ লাখ ২৩ হাজার ৫৭১ টাকা ব্যয় হয়েছে বঙ্গবন্ধু শেখ মুজিবুর রহমান কৃষি বিশ্ববিদ্যালয়ে।
