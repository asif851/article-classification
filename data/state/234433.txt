
দুই দিন আগেও বিরামপুর পৌরসভায় ছিল না নির্বাচনী আমেজ। প্রতীক পাওয়ার পর গা ঝাড়া দিয়ে নির্বাচনী মাঠে নেমেছেন প্রার্থীরা। তাঁদের প্রচার-প্রচারণায় গতকাল মঙ্গলবার থেকে বিরামপুরে বইতে শুরু করে নির্বাচনী হাওয়া।বিরামপুরের নির্বাচন কর্মকর্তা আতাউল হক জানান, বিরামপুর পৌরসভা নির্বাচনে মেয়র পদে পাঁচজন প্রার্থী প্রতিদ্বন্দ্বিতা করছেন।এখানে আওয়ামী লীগের থেকে সাবেক পৌর চেয়ারম্যান আক্কাস আলী, বিএনপি থেকে বর্তমান মেয়র আজাদুল ইসলাম, স্বতন্ত্র (জামায়াত) এনামুল হক ও শাহীনুর রহমান এবং আওয়ামী লীগের বিদ্রোহী প্রার্থী হিসেবে লিয়াকত আলী সরকার মেয়র পদে প্রতিদ্বন্দ্বিতা করছেন।সরেজমিনে দেখা গেছে, পাঁচ মেয়র প্রার্থীর মধ্যে আওয়ামী লীগের আক্কাস আলী, বিএনপির আজাদুল ইসলাম, জামায়াতের এনামুল হক এবং আওয়ামী লীগের বিদ্রোহী লিয়াকত আলীর পোস্টার চারদিকে। জামায়াতের স্বতন্ত্র আরেক প্রার্থী শাহিনুর রহমানের তেমন কোনো প্রচার-প্রচারণা চোখে পড়েনি।গতকাল আওয়ামী লীগের প্রার্থী আক্কাস আলীর পক্ষে জেলা এবং উপজেলা আওয়ামী লীগ ও সহযোগী সংগঠনের নেতা-কর্মীরা একযোগে মাঠে প্রচারণা শুরু করেন। বিরামপুরের ঢাকা মোড় থেকে শালবাগান মোড় পর্যন্ত প্রায় এক কিলোমিটার সড়কের দুই ধারে সব ব্যবসাপ্রতিষ্ঠানে গিয়ে প্রার্থীর পক্ষে ভোট চান তাঁরা। তাঁদের এই উপস্থিতিই মূলত পৌরসভার প্রচারণায় নতুন মাত্রা এনে দেয়। সেই সঙ্গে গতকালই আনুষ্ঠানিকভাবে নেতা-কর্মীদের নিয়ে প্রচারণায় নামেন বিএনপির প্রার্থী বর্তমান মেয়র আজাদুল ইসলাম, জামায়াতের প্রার্থী এনামুল হক ও আওয়ামী লীগের বিদ্রোহী লিয়াকত আলী।বিরামপুর উপজেলা আওয়ামী লীগের সাংগঠনিক সম্পাদক মশফিকুর রহমান বলেন, আওয়ামী লীগের বিদ্রোহী প্রার্থী থাকায় দলীয় নেতা-কর্মী ও সমর্থকদের মধ্যে যে দ্বিধাদ্বন্দ্ব ছিল, সর্বস্তরের নেতা-কর্মীরা একযোগে মাঠে নামায় তা দূর হল।আজাদুল ইসলাম ভোটারদের কাছে গিয়ে অসমাপ্ত কাজগুলো শেষ করার জন্য পুনরায় তাঁকে ভোট দিতে অনুরোধ জানান।এনামুল হক সবার অধিকার ও নাগরিক সুবিধা নিশ্চিত করার লক্ষ্যে ভোটারদের কাছে ভোট চান।লিয়াকত আলী বলেন, আওয়ামী লীগ থেকে মনোনয়ন চাননি। স্বতন্ত্র প্রার্থী হিসেবে দলমত সবার ভোট পাবেন বলে আশা করছেন।তবে চোখে পড়েনি ইস্তিরি প্রতীক পাওয়া আরেক স্বতন্ত্র প্রার্থী জামায়াতের শাহিনুর রহমানের প্রচারণা। এ বিষয়ে মুঠোফোনে যোগাযোগের চেষ্টা করেও তাঁকে পাওয়া যায়নি।
