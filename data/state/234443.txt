
চট্টগ্রামের সীতাকুণ্ডের ফৌজদারহাট এলাকায় আজ বুধবার সকাল ১০টার দিকে একটি মালবাহী ট্রেনের তিনটি বগি লাইনচ্যুত হয়েছে। এতে চট্টগ্রামের সঙ্গে সারা দেশের ট্রেন চলাচল বন্ধ হয়ে গেছে। কুমিরা স্টেশনে আটকা পড়েছে চাঁদপুর থেকে ছেড়ে আসা মেঘনা এক্সপ্রেস।
গত ৯ জুলাই ফৌজদারহাট এলাকায় ফার্নেস তেলবাহী একটি ট্রেনের ইঞ্জিন ও পাঁচটি বগি লাইনচ্যুত হয়। এ নিয়ে ওই জায়গায় গত পাঁচ মাসে দুবার ট্রেনের বগি লাইনচ্যুত হলো।
প্রত্যক্ষদর্শীরা জানান, ফৌজদারহাট স্টেশন থেকে কিছুটা দক্ষিণ পাশে কনটেইনারবাহী ট্রেনটির পেছন থেকে ৫, ৬ ও ৭ নম্বর বগি লাইনচ্যুত হয়েছে।
তথ্যের সত্যতা নিশ্চিত করে বিভাগীয় রেলওয়ে ব্যবস্থাপক (ডিআরএম) মুরাদ হোসেন প্রথম আলোকে বলেন, উদ্ধারকারী ট্রেন ঘটনাস্থলে পৌঁছেছে। উদ্ধারকাজ শুরু হয়েছে।
