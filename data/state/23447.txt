
প্রতি জেলা ও উপজেলায় ৫৬০টি মসজিদ ও ইসলামিক সাংস্কৃতিক কেন্দ্র স্থাপন করা হবে। সারা দেশে এসব মসজিদ ও অন্য অবকাঠামো নির্মাণ করতে ৯ হাজার ৬২ কোটি টাকা খরচ হবে। এ খরচের ৮ হাজার ১৭০ কোটি টাকা দেবে সৌদি সরকার। 
আজ মঙ্গলবার জাতীয় অর্থনৈতিক পরিষদের নির্বাহী কমিটিতে (একনেক) প্রতিটি জেলা ও উপজেলায় একটি করে ৫৬০টি মডেল মসজিদ ও ইসলামিক সাংস্কৃতিক কেন্দ্র স্থাপন প্রকল্প অনুমোদন দেওয়া হয়। শেরেবাংলা নগরের এনইসি সম্মেলন কক্ষে অনুষ্ঠিত সভায় সভাপতিত্ব করেন প্রধানমন্ত্রী ও একনেক চেয়ারপারসন শেখ হাসিনা। পরিকল্পনা কমিশন সূত্রে জানা গেছে, প্রতিটি মসজিদে নারী ও পুরুষদের নামাজ আদায়ের জন্য সুবিধা থাকবে। যেমন পৃথক অজু ও নামাজঘর। এ ছাড়া লাইব্রেরি, দাওয়া ওয়াল কার্যক্রম, পবিত্র কোরআন পঠন ও তাহফিজ, শিশুদের শিক্ষাসুবিধা, অতিথিশালা, মৃতদেহ গোসল করানো, হজযাত্রী ও ইমামদের প্রশিক্ষণের সুবিধা প্রতিষ্ঠা করা হবে। সব কটি মসজিদ একই নকশায় তৈরি হবে। পরিকল্পনামন্ত্রী আ হ ম মুস্তফা কামাল সাংবাদিকদের বলেন, গত বছর প্রধানমন্ত্রী সৌদি আরব সফরকালে সৌদি বাদশার সঙ্গে সাক্ষাৎ করেন। প্রধানমন্ত্রীর প্রস্তাবের পরিপ্রেক্ষিতে সৌদি বাদশা এমন প্রকল্পে সহায়তা দেওয়ার প্রতিশ্রুতি দেন। এই প্রকল্পটিসহ একনেক সভায় ২০ হাজার ৪০৩ কোটি টাকার ১৩টি প্রকল্প অনুমোদন দেওয়া হয়। অন্য প্রকল্প হলো ১ হাজার ৭৯৬ কোটি টাকার জেলা পর্যায়ে আইটি বা হাইটেক পার্ক স্থাপন; ৩ হাজার ২৯৪ কোটি টাকার পটুয়াখালী (পায়রা)- গোপালগঞ্জ ৪০০ কেভি সঞ্চালন গ্রিড উপকেন্দ্র নির্মাণ; ১ হাজার ১০৯ কোটি টাকার মহেশখালী-আনোয়ারা গ্যাস সঞ্চালন সমান্তরাল পাইপলাইন নির্মাণ; ১ হাজার ৯৭৯ কোটি টাকার কর্ণফুলী নদীর তীর বরাবর কালুরঘাট সেতু হতে চাক্তাই খাল পর্যন্ত সড়ক নির্মাণ; ৭৯৮ কোটি টাকার গুরুত্বপূর্ণ আঞ্চলিক মহাসড়ক যথাযথ মান প্রশস্ততায় উন্নীতকরণ (ময়মনসিংহ জোন); ৪৬৯ কোটি টাকার থানচি-রিমাকরি-মদক-লিকরি সড়ক নির্মাণ; ৪৫৬ কোটি টাকার কক্সবাজার-টেকনাফ-মেরিন ড্রাইভ সড়ক নির্মাণ-৩য় পর্যায় (শিলখালী থেকে টেকনাফ) (১ম সংশোধিত); ২৩৫ কোটি টাকার সিলেট শহর বাইপাস-গ্যারিসন লিংক টু শাহ পরান সেতু ঘাট সড়ক চার লেন মহাসড়কে উন্নয়ন; ৭৮ কোটি টাকার খালিশপুর-মহেশপুর-দত্তনগর-জিন্নানগর-যাদবপুর মহাসড়ক প্রশস্তকরণ ও উন্নয়ন; ৯৭ কোটি টাকা টাকার সুনামগঞ্জ টেক্সটাইল ইনস্টিটিউট স্থাপন; ৩৫০ কোটি টাকার ঢাকা শহরে তিনটি পাইকারি কাঁচাবাজার নির্মাণ (২য় সংশোধিত) এবং ৬৭৫ কোটি টাকার টেলিটকের থ্রিজি প্রযুক্তি চালুকরণ এবং ২ দশমিক ৫জি নেটওয়ার্ক সম্প্রসারণ প্রকল্প। টেলিটকের প্রকল্পটি সম্পর্কে পরিকল্পনামন্ত্রী আ হ ম মুস্তফা কামাল বলেন, টেলিটকের সেবা ও ব্যবস্থাপনার মান বৃদ্ধি করতে যৌথ মালিকানাধীন হিসেবে বিদেশি কোম্পানি পাওয়া যায় কি না, তা দেখার অনুশাসন দিয়েছেন প্রধানমন্ত্রী। যদি পাওয়া যায়, তবে টেলিটক অনেক বড় প্রতিষ্ঠান হয়ে যাবে।
