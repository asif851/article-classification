
বিএনপির চেয়ারপারসন খালেদা জিয়ার উপদেষ্টা ওসমান ফারুক বলেন, ‘প্রহসনমূলক একতরফা নির্বাচনকে না বলুন। গণতন্ত্রকে হ্যাঁ বলুন।’আজ শনিবার বিকেলে রাজধানীর গুলশানে নিজ বাসভবনে এক সংবাদ সম্মেলনে বিভিন্ন শ্রেণী-পেশার মানুষের প্রতি ওসমান ফারুক এ আহ্বান জানান। তিনি বলেন, ৫ জানুয়ারির পাতানো নির্বাচন দেশে-বিদেশে অগ্রহণযোগ্য। পার্শ্ববর্তী দেশেগুলো এ নির্বাচনকে স্থিতিশীলতার পথে অন্তরায় মনে করছে।সরকারের উদ্দেশে বিএনপির চেয়ারপারসনের উপদেষ্টা বলেন, ‘পাতানো নির্বাচন বন্ধ করুন। ইতিহাসের আস্তাকুঁড়ে নিক্ষেপ হওয়া থেকে জাতিকে রক্ষা করুন।’ তিনি বলেন, এ দেশের গণতন্ত্রপ্রিয় সংগ্রামী জনতা গণপ্রতিরোধ গড়ে তুলেছে। তিনি ১৮-দলীয় জোটের ডাকা অবরোধ ও হরতাল কর্মসূচি সফল করায় জোটের নেতা-কর্মীদের অভিনন্দন জানান। এ সময় ওসমান ফারুক বরিশাল, লালমনিরহাটসহ দেশের বিভিন্ন স্থানে বিরোধীদলীয় নেতা-কর্মীদের বাড়িঘরে যৌথ বাহিনী হামলা ও ভাঙচুর চালিয়েছে বলে অভিযোগ করেন। তিনি দাবি করেন, গতকাল থেকে এখন পর্যন্ত ১৮-দলীয় জোটের তিন শতাধিক নেতা-কর্মীকে গ্রেপ্তার করা হয়েছে।ওসমান ফারুক বলেন, দেশের বিশিষ্ট নাগরিক, সুশীল সমাজসহ আন্তর্জাতিক সম্প্রদায়ের মতামতকে বৃদ্ধাঙ্গুলি দেখিয়ে সরকার ৫ জানুয়ারি ভোটারবিহীন নির্বাচন করছে। দেশের আপামর জনগণকে ভোট বর্জনের আহ্বান জানান তিনি।

