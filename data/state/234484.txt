
পিরোজপুরের মঠবাড়িয়া উপজেলার নাপিতখালী গ্রামের সর্বজনীন দুর্গামন্দিরে অগ্নিসংযোগের প্রতিবাদে শনিবার মানববন্ধন কর্মসূচি পালিত হয়েছে। মন্দিরসংলগ্ন মঠবাড়িয়া-মিরুখালী সড়কে ঘণ্টাব্যাপী অনুষ্ঠিত মানববন্ধনে স্থানীয় গ্রামবাসীসহ নানা শ্রেণি-পেশার মানুষ অংশ নেন। মানববন্ধন শেষে প্রতিবাদ সভায় বক্তব্য দেন, উপজেলা যুবলীগের সাধারণ সম্পাদক জুলহাস শাহীন, মিরুখালী মাধ্যমিক বিদ্যালয়ের প্রধান শিক্ষক আলমগীর হোসেন, মন্দির কমিটির সভাপতি সঞ্জীব সমাদ্দার প্রমুখ। গত শুক্রবার ভোরে সর্বজনীন দুর্গামন্দিরে আগুন দেয় দুর্বৃত্তরা। আগুনে মন্দিরের টিনের বেড়ার কিছু অংশ পুড়ে যায় ও প্রতিমা ক্ষতিগ্রস্ত হয়। 
