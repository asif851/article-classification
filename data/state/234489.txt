
ধর্ষণের মামলায় যাবজ্জীবন কারাদণ্ডে দণ্ডিত এক আসামির নাম ধারণ করে বদলি সাজা খাটতে গিয়ে ধরা পড়েছেন আরিফ খান নামের এক ব্যক্তি। আরিফ মানিকগঞ্জের সিংগাইর উপজেলার চক পালপাড়া গ্রামের আরজ খানের ছেলে। আদালতের নির্দেশে তাঁকে কারাগারে পাঠানো হয়েছে।
এ-সংক্রান্ত পুলিশের তদন্ত প্রতিবেদনকে এজাহার হিসেবে গণ্য করে জালিয়াতির সঙ্গে জড়িত ব্যক্তিদের বিরুদ্ধে আইনগত ব্যবস্থা নিতে সিংগাইর থানার ওসিকে নির্দেশ দিয়েছেন হাইকোর্ট। আজ বুধবার বিচারপতি এ কে এম আবদুল হাকিম ও এস এম মজিবুর রহমানের সমন্বয়ে গঠিত হাইকোর্ট বেঞ্চ এ আদেশ দেন।
আদালতে প্রকৃত আসামি আয়নাল হকের পক্ষে ছিলেন আইনজীবী গোলাম কিবরিয়া। আরিফের পক্ষে ছিলেন আইনজীবী আবদুল মজিদ। রাষ্ট্রপক্ষে শুনানিতে ছিলেন ডেপুটি অ্যাটর্নি জেনারেল মো. হারুন-অর-রশীদ।
পরে ডেপুটি অ্যাটর্নি জেনারেল হারুন-অর-রশীদ প্রথম আলোকে বলেন, আদেশকালে আদালত বলেছেন, ওই ঘটনা জঘন্যতম, যা বিচার বিভাগের জন্য হুমকিস্বরূপ। এমন অপরাধীদের বিরুদ্ধে কঠোর ব্যবস্থা নেওয়া উচিত। এই বিষয়ে পুলিশের তদন্ত প্রতিবেদনেকে এজহার হিসেবে গণ্য করে আরিফসহ জড়িত ব্যক্তিদের বিরুদ্ধে আইনগত ব্যবস্থা নিতে সিংগাইর থানার ওসিকে নির্দেশ দিয়েছেন। আরিফ ও তাঁর মায়ের করা আবেদন দুটি খারিজ করে হাইকোর্ট আরিফকে কারাগারে পাঠানোর নির্দেশ দেন।
পুলিশের ওই প্রতিবেদনের ভাষ্য, প্রকৃতপক্ষে আরিফ ওই মামলার এজহারভুক্ত আসামি নন। প্রকৃত সাজপ্রাপ্ত আয়নাল হকের মামা আরিফকে জামিন করিয়ে বিনা টাকায় মালেশিয়া পাঠানোসহ আরো আর্থিক সহায়তার প্রলোভন দেখিয়ে বিচারিক আদালতে আত্মসমর্পণ করান, যা আরিফের বাবা-মা তখন জানতেন বলে জানান।
মামলা সূত্রে জানা গেছে, ২০০৪ সালের ২৮ জুন নারী ও শিশু নির্যাতন দমন আইনে সিংগাইর থানায় আয়নাল হকের বিরুদ্ধে মামলা হয়। এতে ঘটনার তারিখ ২০০৩ সালের ৯ ডিসেম্বর উল্লেখ করা হয়। ওই মামলায় ২০১৩ সালের ২০ জানুয়ারি মানিকগঞ্জের নারী ও শিশু নির্যাতন দমন ট্রাইব্যুনাল আসামি আয়নাল হককে যাবজ্জীবন কারাদণ্ড দেন। আয়নাল তখন মালয়েশিয়ায়।
আইনজীবীদের সঙ্গে কথা বলে জানা গেছে, আয়নাল হকের নাম ধারণ করে ওই মামলায় একই গ্রামের আরিফ খান ২০১৩ সালের ২৪ সেপ্টেম্বর মানিকগঞ্জ আদালতে আত্মসমর্পন করেন। এরপর ২০১৪ সালে নিম্ন আদালতের দেওয়া সাজার রায় বাতিল চেয়ে হাইকোর্টে আবেদন করেন আরিফ খান, যাতে রুল হয়। এরপর আরিফের মা আলেয়া বেগম তার ছেলের মুক্তির জন্য হাইকোর্টে আবেদন (হেবিয়াস করপাস) করেন, যাতে তার ছেলেকে বেআইনিভাবে আটক রাখা হয়েছে বলে দাবি করা হয়। এ আবেদনে হাইকোর্ট বিষয়টি তদন্ত করে পুলিশকে প্রতিবেদন দিতে নির্দেশ দেন। তবে প্রতিবেদন না আসায় ২০১৫ সালের ২১ এপ্রিল হাইকোর্ট রুলসহ তাঁকে ছয়মাসের জামিন দেন, পরে আরিফ মুক্তি পান।
মামলা সূত্রে জানা গেছে, ২০১৫ সালের ৫ জুন আয়নাল হক মালয়েশিয়া থেকে দেশে ফেরেন। পরে তিনি ৯ জুলাই বিচারিক আদালতে আত্মসমর্পন করেন। তখন থেকে তিনি কারাগারে। পরে আয়নাল নিম্ন আদালতের সাজা বাতিল চেয়ে হাইকোর্টে আবেদন করেন। শুনানি নিয়ে আদালত রুল দেন। এই রুল শুনানির জন্য উঠলে পর একই বিষয়ে আরেকটি আবেদন (আরিফের বাতিল আবেদন) থাকার বিষয়টি আদালতের নজরে আসে। আদালত এর নথি (আরিফ) তলব করেন। পরবর্তী সময়ে হাইকোর্ট আয়নাল হক (প্রকৃত আসামি), আরিফের মা আলেয়া বেগম ও ক্ষতিগ্রস্ত (ধর্ষণের শিকার) নারীর মাকে তলব করেন এবং বক্তব্য শোনেন। এরপর গত সপ্তাহে হাইকোর্ট আরিফকে হাজির করতে নির্দেশ দেন। আরিফকে (বদলি সাজা খাটতে যাওয়া) গ্রেপ্তার করে পুলিশ আজ আদালতে হাজির করে। আদালত তাঁর বক্তব্য শোনেন। শুনানি নিয়ে হাইকোর্ট আরিফের বাতিল আবেদন ও তাঁর মা আলেয়া বেগমের করা পৃথক আবেদনে হওয়া রুল খারিজ করে দেন। আর আয়নালের বাতিল আবেদনে হওয়া রুল শুনানির জন্য ২৬ জুলাই দিন ধার্য করেন।
