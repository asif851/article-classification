
কুমিল্লা দক্ষিণ জেলা আওয়ামী লীগের যুগ্ম আহ্বায়ক ছিলেন আফজল খান ও সফিকুল ইসলাম শিকদার। আফজল খান কুমিল্লা শহর আওয়ামী লীগের সভাপতি ও সফিকুল ইসলাম শিকদার শহর আওয়ামী লীগের সাধারণ সম্পাদক ছিলেন। দুই নেতাই বিলুপ্ত কুমিল্লা পৌরসভার চেয়ারম্যান পদে নির্বাচন করেন। এই দুই নেতার কেউই ৭১ সদস্যবিশিষ্ট কুমিল্লা মহানগর আওয়ামী লীগের প্রথম কমিটিতে স্থান পাননি।ওই দুই নেতার সঙ্গে কমিটিতে স্থান হয়নি কুমিল্লা দক্ষিণ জেলা আওয়ামী লীগের আহ্বায়ক কমিটির সদস্য ও বিগত জাতীয় সংসদ নির্বাচনে আওয়ামী লীগের বিদ্রোহী প্রার্থী মাসুদ পারভেজ খান ইমরানের। জেলা কমিটি গঠনের পর তাঁদের অনুসারীরা মনে করেছিলেন, মহানগরে যেকোনো পদে তাঁদের ঠাঁই হবে। কিন্তু পদ না পাওয়ায় প্রকাশ্যে কোনো প্রতিক্রিয়া দেখা যায়নি।দলীয় সূত্রে জানা গেছে, ২২ জুলাই কুমিল্লা মহানগর আওয়ামী লীগের ৭৫ সদস্যবিশিষ্ট কমিটির মধ্যে ৭১ জনের নামের তালিকা অনুমোদন করেন দলীয় সভাপতি শেখ হাসিনা ও সাধারণ সম্পাদক ওবায়দুল কাদের। ওই কমিটিতে সহসভাপতির দুটি, সাংগঠনিক সম্পাদকের একটি ও সদস্যের একটি পদ ফাঁকা রয়েছে। ৭১ জনের মধ্যে ৬২ জনই কুমিল্লা-৬ (আদর্শ সদর) আসনের সাংসদ ও মহানগরের সভাপতি সাংসদ আ ক ম বাহাউদ্দিনের অনুসারী। বাকি নয়জন রেলপথমন্ত্রী, পরিকল্পনামন্ত্রী ও আফজল খানের অনুসারী। কুমিল্লা মহানগর কমিটিতে জেলা কমিটির মতো কোনো পরিবারতন্ত্র ও আত্মীয়করণ করা হয়নি। এর আগে ২০০৬ সালের ১২ মে কুমিল্লা দক্ষিণ জেলা আওয়ামী লীগের আহ্বায়ক কমিটি গঠন করা হয়। তখন আ ক ম বাহাউদ্দিনের তিনজন অনুসারী ছাড়া সবাইকে বাদ দেওয়া হয়।মহানগর কমিটি অনুমোদনের পর গত মঙ্গলবার ধানমন্ডির ৩২ নম্বরে বঙ্গবন্ধু শেখ মুজিবুর রহমানের প্রতিকৃতিতে কমিটির সদস্যদের নিয়ে শ্রদ্ধা নিবেদন করেন সাংসদ। এরপর ঢাকায় নতুন কমিটির প্রথম বৈঠক হয়। ওই বৈঠকে আওয়ামী লীগকে আরও সুসংহত করার জন্য ঐকমত্য পোষণ করা হয়।সফিকুল ইসলাম শিকদার বলেন, ‘বঙ্গবন্ধু ও শেখ হাসিনার আওয়ামী লীগ করি আমি। আওয়ামী লীগের কর্মী হিসেবে আছি। কারও দয়া বা অনুকম্পা নিয়ে দল করি না। আমাকে পদ না দিলেও আমি নৌকার ভোটার। কমিটি নিয়ে ক্ষোভ আছে।’আফজল খানের বড় ছেলে মাসুদ পারভেজ খান ইমরান বলেন, ‘আমার বাবা সারা জীবন আওয়ামী লীগ করেছেন অথচ মহানগর কমিটির সদস্য পদেও তাঁকে রাখা হলো না। আমিও পদে নেই। বিগত দিনে যাঁরা নৌকা প্রতীকের বিপক্ষে ছিলেন তাঁরাই পদ পেলেন। দলের অনেক ত্যাগী নেতা বাদ পড়েছেন। আমরা কেন বাদ পড়লাম সেটা জানি না।’জানতে চাইলে কুমিল্লা মহানগর আওয়ামী লীগের সাধারণ সম্পাদক আরফানুল হক বলেন, ‘শূন্য চারটি পদের জন্য নাম প্রস্তাব করে কেন্দ্রে পাঠানো হবে। যাঁরা বাদ পড়েছেন তাঁরা দল করবেন। আমরা সবাইকে নিয়ে আওয়ামী লীগকে সুসংহত করতে চাই।’এদিকে কমিটি গঠনের পর আ ক ম বাহাউদ্দিন বলেন, কুমিল্লা আওয়ামী লীগে কোনো গ্রুপিং নেই। দলের সব নেতা-কর্মী প্রধানমন্ত্রী শেখ হাসিনার নেতৃত্বে ঐক্যবদ্ধ। ভবিষ্যতে যেকোনো চ্যালেঞ্জ গ্রহণে নতুন নেতৃত্ব প্রস্তুত। কমিটি গঠনের মধ্য দিয়ে সুবিধাবাদীদের তৈরি ধূম্রজালের অবসান হয়েছে। নগর কমিটির নেতারা শেখ হাসিনার নেতৃত্বে কুমিল্লার উন্নয়নকে এগিয়ে নেবেন। শূন্য পদগুলো কেন্দ্রীয় নেতাদের সঙ্গে আলোচনা করে পূরণ করা হবে। যোগ্য ও ত্যাগী নেতাদের এ ক্ষেত্রে মূল্যায়ন করা হবে।এর আগে ২০১৬ সালের ২৩ জুলাই রাতে আওয়ামী লীগের কেন্দ্রীয় কার্যনির্বাহী কমিটির এক সভায় দলীয় সভাপতি শেখ হাসিনা কুমিল্লা দক্ষিণ জেলা আওয়ামী লীগের ৭১ সদস্যবিশিষ্ট পূর্ণাঙ্গ কমিটির অনুমোদন দেন। ওই কমিটিতে তিন পরিবারের সাতজনের ঠাঁই হয়েছে। এর মধ্যে সভাপতি পদে পরিকল্পনামন্ত্রী আ হ ম মুস্তফা কামাল, সহসভাপতি পদে তাঁর ছোট ভাই সদর দক্ষিণ উপজেলা পরিষদের চেয়ারম্যান গোলাম সারওয়ার, সদস্য পদে মন্ত্রীর বড় ভাই আবদুল হামিদ। তাঁদের তিন ভাইয়ের মধ্যে তিনজনই কমিটিতে রয়েছেন। সাধারণ সম্পাদক পদে রেলপথমন্ত্রী মো. মুজিবুল হক ও ধর্মবিষয়ক সম্পাদক পদে তাঁর ভাতিজা আবুল খায়েরের নাম রয়েছে। অন্যদিকে জ্যেষ্ঠ সহসভাপতি পদে রয়েছেন কুমিল্লা-৯ (লাকসাম ও মনোহরগঞ্জ) আসনের সাংসদ মো. তাজুল ইসলাম ও সদস্য পদে তাঁর শ্যালক লাকসাম উপজেলা পরিষদের ভাইস চেয়ারম্যান মহব্বত আলী।
 
