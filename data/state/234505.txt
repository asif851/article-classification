
কক্সবাজারের মহেশখালী উপজেলার কুতুবজোম আদর্শ উচ্চবিদ্যালয়ের নতুন ভবনের নির্মাণকাজ শেষ হওয়ার কথা ২০১৪ সালের আগস্ট মাসে। কিন্তু কার্যাদেশের মেয়াদ পেরোনোর দুই বছর পরও কাজ শেষ হয়েছে ৬০ শতাংশ। এদিকে সাত মাস ধরে বন্ধ রয়েছে নির্মাণকাজ।
শিক্ষা প্রকৌশল অধিদপ্তরের কক্সবাজার কার্যালয় সূত্রে জানা গেছে, বিদ্যালয়ে নতুন করে দুই তলার একটি ভবন নির্মাণের জন্য ২০১২-১৩ অর্থবছরে ১ কোটি ২২ লাখ টাকা বরাদ্দ দেওয়া হয়। নির্মাণকাজের দায়িত্ব পায় ঠিকাদারি প্রতিষ্ঠান এন বি ট্রেডার্স। কার্যাদেশ অনুযায়ী, ২০১৩ সালের আগস্ট মাসে নির্মাণকাজ শুরু করে এক বছরের মধ্যে শেষ করার কথা ছিল।
১৬ আগস্ট সরেজমিনে দেখা গেছে, এখনো একতলার কাজও শেষ হয়নি। নির্মাণকাজে নিয়োজিত ঠিকাদারের কোনো শ্রমিকেরও  দেখা মেলেনি। ছড়িয়ে–ছিটিয়ে আছে নির্মাণকাজে ব্যবহৃত নানা সামগ্রী।
বিদ্যালয়ের সহকারী শিক্ষক মকছুদ মিয়া জানান, ১৯৯১ সালে বিদ্যালয়টি প্রতিষ্ঠিত হওয়ার পর টিনের ছাউনি একটি ঘরে পাঠদান চলে আসছিল। পরে ১৯৯৬ সালে তিন কক্ষের একতলা একটি ভবন নির্মাণ হলেও তা সংস্কারের অভাবে ঝুঁকিপূর্ণ হয়ে পড়ে।
মকছুদ মিয়া বলেন, সাত মাস ধরে ভবনের নির্মাণকাজ বন্ধ। ভবনের কাজ শেষ করার জন্য ঠিকাদারের লোকজনকে বারবার বলা হলেও কোনো কাজ হচ্ছে না।
বিদ্যালয়ের প্রধান শিক্ষক (ভারপ্রাপ্ত) মাহমুদুল করিম বলেন, শ্রেণিকক্ষের সংকটের কারণে বিদ্যালয়ের পাঠদান ব্যাহত হচ্ছে। ভবনের নির্মাণকাজ বন্ধ থাকার বিষয়টি শিক্ষা প্রকৌশল অধিদপ্তরে কক্সবাজারের নির্বাহী প্রকৌশলীকে অবহিত করেও কোনো কাজ হয়নি।
নির্মাণকাজে দায়িত্বরত ঠিকাদার এখতিয়ার উদ্দিন বলেন, তহবিলের অভাবে যথাসময়ে কাজ শেষ করা সম্ভব হয়নি। এখনো তহবিলের অভাবে ভবনের নির্মাণকাজ বন্ধ আছে।
জানতে চাইলে শিক্ষা প্রকৌশল অধিদপ্তরের কক্সবাজারের নির্বাহী প্রকৌশলী সমীর কুমার রজক দাশ বলেন, ওই ভবনের ৬০ শতাংশ কাজ শেষ হয়েছে। নির্মাণকাজের তহবিলের কোনো সমস্যা ছিল না। এরপরও ঠিকাদারের নিজের আর্থিক সংকটের কারণে বাকি ৪০ শতাংশের কাজ শেষ করতে পারেনি। তাই ওই দরপত্র বাতিল করে শিগগিরই ভবনের বাকি নির্মাণকাজ শেষ করতে পুনরায় দরপত্র আহ্বান করা হবে।
