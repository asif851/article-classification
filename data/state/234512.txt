
টাঙ্গাইল-৮ (সখীপুর-বাসাইল) আসনের উপনির্বাচনে কৃষক শ্রমিক জনতা লীগের সভাপতি কাদের সিদ্দিকীসহ তিন প্রার্থীর মনোনয়নপত্র বাতিল করা হয়েছে।মনোনয়নপত্র বাতিল হওয়া অন্য দুই প্রার্থী হলেন—জাতীয় পার্টির কাজী আশরাফ সিদ্দিকী ও আওয়ামী লীগের বিদ্রোহী প্রার্থী আবু সাঈদ মিয়া।আজ বুধবার টাঙ্গাইল জেলা নির্বাচন কার্যালয়ে রিটার্নিং কর্মকর্তা সৈয়দ মো. খুরশিদ আনোয়ার যাচাই-বাছাই করে ওই তিনজন প্রার্থীর মনোনয়নপত্র বাতিল ঘোষণা করেন।সৈয়দ মো. খুরশিদ আনোয়ার প্রথম আলোকে জানান, কাদের সিদ্দিকী তাঁর মালিকানাধীন সোনার বাংলা প্রকৌশল সংস্থার চেয়ারম্যান হিসেবে অগ্রণী ব্যাংক টাঙ্গাইল শাখায় ঋণখেলাপি আছেন। বাংলাদেশ ব্যাংকের ক্রেডিট ইফরমেশন ব্যুরো থেকে নির্বাচন কমিশনকে এ তথ্য জানানো হয়েছে। মনোনয়নপত্র বাতিল হওয়া আরেক প্রার্থী জাতীয় পার্টির কাজী আশরাফ সিদ্দিকীর বিরুদ্ধেও ঋণখেলাপির অভিযোগ রয়েছে। এ ছাড়া আওয়ামী লীগের বিদ্রোহী প্রার্থী আবু সাঈদ মিয়া হলফনামায় স্বাক্ষর না করায় তাঁর মনোনয়নপত্র বাতিল করা হয়।রিটার্নিং কর্মকর্তা জানান, চারজন প্রার্থীকে বৈধ ঘোষণা করা হয়েছে। তাঁরা হলেন আওয়ামী লীগের প্রার্থী অনুপম শাহজাহান জয়, আওয়ামী লীগের বিদ্রোহী প্রার্থী আবদুল মালেক মিয়া, স্বতন্ত্র প্রার্থী লিয়াকত আলী ও জাতীয় পার্টির (মঞ্জু) প্রার্থী সাদেক সিদ্দিকী। মনোনয়নপত্রের কাগজপত্রে কিছু ত্রুটি থাকায় তা সংশোধনের জন্য জাতীয় পার্টির (মঞ্জু) প্রার্থী সাদেক সিদ্দিকীকে আজ বিকেল পর্যন্ত সময় দেওয়া হয়েছিল। দুপুরের মধ্যেই কাগজ জমা দেওয়ায় তাঁকে বৈধ ঘোষণা করা হয়েছে।আগামী ২৯ মার্চ এই নির্বাচন হবে। গত ২০ জানয়ারি শওকত মোমেন শাহজাহানের মৃত্যুতে এ আসনটি শূন্য হয়।
 
 
 
