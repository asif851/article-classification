
‘ফারাজ বন্ধুত্বের প্রতীক হয়ে চিরদিন থাকবেন আমাদের মাঝে। তাঁর শুদ্ধ বন্ধুত্ব অনুপ্রাণিত করবে দেশ-বিদেশের কিশোর-তরুণদের। ফারাজের নিরন্তর বন্ধুত্বই আমাদের বাংলাদেশ।’ ব্রাহ্মণবাড়িয়ার আখাউড়ার সীমান্তবর্তী ধলেশ্বর গ্রামে প্রতিষ্ঠিত রাবিয়া খাতুন স্মৃতি পাঠাগার ও সীমান্ত সাংস্কৃতিক সংসদ আয়োজিত ‘জঙ্গিবাদ নয়, ফারাজ হোসেনই বাংলাদেশ’ শীর্ষক আলোচনায় উচ্চারিত হয় ওই কথাগুলো। পাঠাগারের মাসিক পাঠচক্রে ক্রীড়া, সংস্কৃতি, বইপড়া, দেশপ্রেম নিয়ে আলোচনা হয়।গতকাল শুক্রবার বিকেলে পাঠাগারের প্রতিষ্ঠাতা সভাপতি সুপ্রিম কোর্টের আইনজীবী আকছির এম চৌধুরীর সভাপতিত্বে আলোচনায় অংশ নিয়ে কুমিল্লার আখাউড়া ছাত্র কল্যাণ সমিতির সভাপতি সাইদুর রহমান বলেন, ‘জঙ্গিবাদ ও সন্ত্রাস আতঙ্ক ছড়িয়েছে। সচেতনতাই ভয় আর আতঙ্ক থেকে আমাদের মুক্ত করবে। একই সঙ্গে ফারাজের বন্ধুত্ব আমাদের বিপদ মোকাবিলারও সাহস দেবে।’বইপড়া, মাঠে খেলতে যাওয়া, আর সংস্কৃতিচর্চা তরুণদের ভুল পথে যেতে দেয় না। দেশের সব শিক্ষাপ্রতিষ্ঠানে নিয়মিত জাতীয় সংগীত পরিবেশন, শিক্ষার্থীদের মাঝে দেশপ্রেম জাগিয়ে তোলার ওপর জোর দেন আলোচকেরা। শিক্ষিকা শিরিন আক্তার বলেন, সীমান্তের মানুষের প্রতি অনেকের বাঁকা দৃষ্টি আছে। এই ভঙ্গি বদলাতে হবে। পাঠাগারে শিশু, কিশোর, তরুণ, বৃদ্ধ—সবাই সমবেত হচ্ছেন। আলোকিত হচ্ছেন। তিনি বলেন, পরিবারের প্রত্যেক সদস্যকে আন্তরিক হয়ে সবাইকে কাছে টানতে হবে। ভালোবাসতে হবে। গত ১ জুলাই রাজধানীর গুলশানে হলি আর্টিজান বেকারিতে যান ২০ বছর বয়সী ফারাজ আইয়াজ হোসেন। সেদিন তাঁর সঙ্গে দুই বন্ধুও ছিলেন। জঙ্গিরা ফারাজকে একা চলে যেতে বলে। কিন্তু দুই বন্ধুকে বিপদে রেখে তিনি একা আসেননি। পরদিন ওই দুই বন্ধু ও ফারাজের মৃতদেহ উদ্ধার করে পুলিশ। এরপর থেকে দেশ-বিদেশের বিভিন্ন গণমাধ্যমে তাঁর আত্মত্যাগের কথা প্রকাশিত হয়ে আসছে।আলোচনা শেষে ফারাজের আত্মার মাগরিফাত কামনা করা হয়। আলোচনায় অন্যান্যের মধ্যে অংশ নেন সাংবাদিক দীপক চৌধুরী, রহমত উল্লাহ, মাইনুল ইসলাম, কবির হোসেন, আলাউদ্দিন শিহাব, সফিকুল ইসলাম প্রমুখ।
