
স্বাস্থ্য ও পরিবার কল্যাণ মন্ত্রী মোহাম্মদ নাসিম বলেছেন, হাসপাতাল ব্যবস্থাপনার মান এখনো আশানুরূপ নয়। চিকিৎসকদের সবাই কর্মস্থলে হাজির থাকেন না। সব জায়গায় যন্ত্রপাতির রক্ষণাবেক্ষণও সুষ্ঠুভাবে হচ্ছে না।|স্বাস্থ্য মন্ত্রণালয়ের ১৮ জন কর্মকর্তা ২৩টি হাসপাতাল পরিদর্শন শেষে আজ মঙ্গলবার একটি প্রতিবেদন জমা দেন। সেটি দেখে এসব মন্তব্য করেছেন স্বাস্থ্যমন্ত্রী।মো. নাসিম বলেন, বেশির ভাগ গ্রামে চিকিৎসকদের উপস্থিতি নিশ্চিত করা গেছে। তবে বেশ কিছু জায়গায় কর্তব্যে অবহেলার ঘটনা ঘটছে। তিনি জানান, পূর্ণাঙ্গ প্রতিবেদন পর্যালোচনা করে অনুপস্থিত চিকিৎসকদের বিরুদ্ধে ব্যবস্থা নেওয়া হবে।আজ মঙ্গলবার স্বাস্থ্য মন্ত্রণালয়ের কর্মকর্তারা গত ছয় মাসের হাসপাতাল পরিদর্শন সংক্রান্ত প্রতিবেদন জমা দেন। পরিদর্শক দল হাসপাতাল ব্যবস্থাপনায় বেশ কিছু অসংগতি খুঁজে পায়। স্বাস্থ্যমন্ত্রী আজ স্বাস্থ্য প্রতিমন্ত্রীকে চিকিৎসকদের উপস্থিতি নিশ্চিত করতে উদ্যোগ নেওয়ার দায়িত্ব দেন। এ ছাড়া মন্ত্রণালয়, বিভাগ ও জেলা পর্যায়ের যে সব কর্মকর্তা পরিদর্শনে গাফিলতি করবেন তাঁদের বিরুদ্ধে ব্যবস্থা নেওয়ার ঘোষণাও দেন তিনি।
আজকের বৈঠকে স্বাস্থ্য ও পরিবার কল্যাণ প্রতিমন্ত্রী জাহিদ মালেক, সচিব সৈয়দ মঞ্জুরুল ইসলাম, স্বাস্থ্য অধিদপ্তরের মহাপরিচালক দীন মো. নূরুল হক, পরিবার পরিকল্পনা অধিদপ্তরের মহাপরিচালক নূর হোসেন তালুকদারসহ মন্ত্রণালয় ও অধিদপ্তরের ঊর্ধ্বতন কর্মকর্তারা উপস্থিত ছিলেন।
এ ছাড়া মন্ত্রণালয়ের সকল কর্মকর্তাদের নির্দিষ্ট স্বাস্থ্যসেবা প্রতিষ্ঠান সরেজমিনে পরিদর্শন করে প্রতি দুই মাসে একবার প্রতিবেদন দাখিলের জন্য দায়িত্ব দেওয়া হয়েছে। পাশাপাশি ‘হ্যালো ডক্টরস’ কর্মসূচির আওতায় তাঁদের ওই সব হাসপাতালে ফোন করে চিকিৎসকদের উপস্থিতি মনিটরিং করে প্রতি মাসে দুইবার প্রতিবেদন জমা দেওয়ার আদেশ দেওয়া হয়েছে।
