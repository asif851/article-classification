

বেসরকারি বিমান সংস্থা ইউএস-বাংলার মালয়েশিয়ার কুয়ালালামপুরগামী একটি উড়োজাহাজ আজ শনিবার সকালে হজরত শাহজালাল আন্তর্জাতিক বিমানবন্দরে জরুরি অবতরণ করে। ফ্লাইটটিতে ১৬৪ জন যাত্রী ছিল। প্রাথমিক তথ্যে জানা গেছে, ত্রুটির কারণে এটি ২০ মিনিট পর্যন্ত ওড়ার পর জরুরি অবতরণ করে। তিন ঘণ্টা পর উড়োজাহাজটি আবার কুয়ালামপুরের উদ্দেশে ঢাকা ছেড়ে যায়।
বেসরকারি বিমান চলাচল কর্তৃপক্ষ (বেবিচক) ও ইউএস-বাংলা এয়ারলাইনস সূত্রে জানা গেছে, আজ সকালে উড়োজাহাজটি যান্ত্রিক ত্রুটিতে পড়েছিল। ত্রুটির কারণে ঢাকার শাহজালাল আন্তর্জাতিক বিমানবন্দর থেকে উড্ডয়নের ২০ মিনিট পর এটি আবার একই বিমানবন্দরে ফিরে আসে। তবে কারিগরি পরীক্ষা শেষে বেলা ১১টা ৫৮ মিনিটে ইউএস বাংলার একই ফ্লাইট কুয়ালালামপুরের উদ্দেশে ঢাকা ছেড়ে গেছে।
কুয়ালালামপুরগামী ইউএস-বাংলার এ ফ্লাইটে ১৬৪জন যাত্রী রয়েছেন। বিএস ৩১৫ নামের এই ফ্লাইটটির ঢাকা ছেড়ে যাওয়ার নির্ধারিত সময় ছিল সকাল ৮টা ৫০ মিনিট। যান্ত্রিক ত্রুটি সারিয়ে নির্ধারিত সময়ের প্রায় তিন ঘণ্টা পর এটি নির্ধারিত গন্তব্যের উদ্দেশে যাত্রা শুরু করে।
বেবিচক সূত্রে জানা গেছে, বিএস ৩১৫ ফ্লাইটটি আকাশে উড্ডয়নের পরপরই এটির ‘ফুয়েল ফিল্টার বাইপাস’-এর ওয়ার্নিং লাইট বা বিপৎসংকেত বাতি জ্বলে ওঠে। এই সংকেত দেখার পরই পাইলট শাহজালাল বিমানবন্দরে উড়োজাহাজটি অবতরণের সিদ্ধান্ত নেন। অবতরণের আগে উড়োজাহাজটি আকাশে প্রায় ২০ মিনিট ছিল।
ইউএস-বাংলার জনসংযোগ বিভাগের মহাব্যবস্থাপক কামরুল ইসলাম প্রথম আলোকে বলেন, অবতরণের পরে উড়োজাহাজটি পরীক্ষা করে কোনো কারিগরি ত্রুটি পাওয়া যায়নি। এরপর একই উড়োজাহাজ কুয়ালালামপুরের উদ্দেশে ঢাকা ছেড়েছে।
