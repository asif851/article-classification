

রাজধানীর হেয়ার রোডে উল্টো পথে যাওয়ার সময় এবার ধরা পড়েছেন পুলিশের এক সদস্য। তাঁর নাম আরিফুল ইসলাম। তিনি ঢাকা মহানগর পুলিশের প্রোটেকশন বিভাগে কর্মরত রয়েছেন।
সরেজমিনে দেখা যায়, হেয়ার রোডে রাষ্ট্রীয় অতিথি ভবন সুগন্ধার সামনে আজ অভিযান চালাচ্ছেন ট্রাফিক পুলিশের সদস্যরা। বিকেলে পুলিশের পোশাক পরা অবস্থায় কালো রঙের একটি মোটরসাইকেল চালিয়ে উল্টো পথ দিয়ে হোটেল রূপসী বাংলার দিকে যাচ্ছিলেন আরিফুল। এ সময় পুলিশ সদস্যরা তাঁকে থামার নির্দেশ দেন। তিনি না থেমে পালানোর চেষ্টা করেন। এ সময় সুগন্ধা থেকে কিছুটা দূরে অবস্থান করা আরেক দল পুলিশ তাঁকে থামায়। এরপর তাঁকে ৪০০ টাকা জরিমানা ও মামলা দেওয়া হয়।
এ ব্যাপারে ঢাকা মহানগর পুলিশের ট্রাফিক বিভাগের রমনা অঞ্চলের জ্যেষ্ঠ সহকারী কমিশনার মো. আলাউদ্দিন সাংবাদিকদের বলেন, এখানে কোনো ছাড় নেই। পুলিশ বা যে-ই হোক না কেন, নিয়ম ভাঙলে ব্যবস্থা নেওয়া হবে।
আরিফুল ইসলাম বলেন, তাঁর মোটরসাইকেলটি সরকারি। তাই রেজিস্ট্রেশন নম্বর নেই। তাঁর ভাই অসুস্থ। দ্রুত যাওয়ার জন্য তিনি উল্টো পথ দিয়ে যাচ্ছিলেন।
এর আগে আজ ঢাকা বিশ্ববিদ্যালয়ের একটি বাসসহ (ঢাকা মেট্রো ব ১১-৪৯৯৫) ১০টি মোটরসাইকেল, একটি প্রাইভেট কার এবং দুটি সিএনজির চালককে জরিমানা ও মামলা দেওয়া হয়। এর মধ্যে ছিল বিচার প্রশাসন ইনস্টিটিউটের পরিচালকের সরকারি গাড়িটি। পুলিশ গাড়িটির চালকের বিরুদ্ধে মামলা করে। পুলিশ জানিয়েছে, বিচার প্রশাসন ইনস্টিটিউটের এই পরিচালক আগে নেত্রকোনার জেলা ও দায়রা জজ ছিলেন।
ঢাকা মহানগর পুলিশের ট্রাফিক বিভাগের রমনা অঞ্চলের জ্যেষ্ঠ সহকারী কমিশনার মো. আলাউদ্দিন বিকেল সোয়া ছয়টার দিকে প্রথম আলোকে বলেন, বৃষ্টির মধ্যে ভিজে তাঁরা অভিযান চালাচ্ছেন। মোটরসাইকেল ও সিএনজি অটোরিকশার কয়েকজন চালক বৃষ্টির সুযোগ নিয়ে উল্টো পথে আসছিলেন। পুলিশ তাঁদের মামলা ও জরিমানা করেছে। অভিযান অব্যাহত রয়েছে।
