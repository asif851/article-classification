
জাতীয় বেতন স্কেলে গ্রেড ও বেতনবৈষম্য নিরসনের দাবিতে আবারও তিন দিনের কর্মবিরতি শুরু করেছেন সরকারি কলেজের শিক্ষকেরা। আজ মঙ্গলবার কর্মবিরতির প্রথমদিনে দেশের অধিকাংশ কলেজেই ক্লাস হয়নি।
ঢাকা কলেজ, মিরপুর বাঙলা কলেজ ও তিতুমীর কলেজসহ বিভিন্ন কলেজেই অচলাবস্থা বিরাজ করছে। বিসিএস সাধারণ শিক্ষা সমিতির ডাকে এই কর্মসূচি চলছে।
সমিতির সদস্যসচিব আই কে সেলিম উল্লাহ খোন্দকার প্রথম আলোকে বলেন, তিনি খোঁজ নিয়ে জেনেছেন যে সারা দেশের কলেজগুলোতেই কর্মবিরতি চলছে। তিনি বলেন, পঞ্চম গ্রেডের সহযোগী অধ্যাপকদের পদোন্নতি দিয়ে সরাসরি গ্রেড-৩ ভুক্ত অধ্যাপক করতে হবে। এ ছাড়া অন্যান্য দাবিগুলো পর্যায়ক্রমে পূরণ করতে হবে।
সমিতির সিদ্ধান্ত হলো, এবার তাঁরা কয়েক ধাপে এই কর্মবিরতি পালন করবেন। চলতি প্রথম ধাপের কর্মবিরতি শেষ হবে আগামী বৃহস্পতিবার। এরপর ৫ ফেব্রুয়ারির মধ্যে দাবি মানা না হলে ৬ থেকে ১১ ফেব্রুয়ারি ক্লাস বর্জন করা হবে। এর মধ্যেও দাবি পূরণ না হলে ১৩ থেকে ১৮ ফেব্রুয়ারি পরীক্ষা ও ক্লাস বর্জন করা হবে। আর ২২ ফেব্রুয়ারির মধ্যে দাবি পূরণ না হলে ২৩ ফেব্রুয়ারি থেকে পরীক্ষা ও ক্লাস বর্জনসহ লাগাতার কর্মবিরতি পালন করা হবে।
সরকারি কলেজের অধ্যাপকদের পদটি গ্রেড-৪-এর হলেও এত দিন সিলেকশন গ্রেড পেয়ে মোট অধ্যাপকদের মধ্য থেকে ৫০ শতাংশ গ্রেড-৩-এ যেতে পারতেন। কিন্তু অষ্টম জাতীয় বেতন স্কেলে সিলেকশন গ্রেড ও টাইম স্কেল বাদ দেওয়ায় সরকারি কলেজের অধ্যাপকদের সেই সুযোগটিও রুদ্ধ হয়ে যায়। এ নিয়ে তাঁরা কয়েক মাস ধরে আন্দোলন করছেন। এর আগেও তাঁরা কয়েক দফা কর্মবিরতি ও ক্লাস বর্জনের কর্মসূচি পালন করছেন।
