
রাঙামাটির বাঘাইছড়ি উপজেলার সাজেক ইউনিয়নের কলাবনিয়া বেসরকারি প্রাথমিক বিদ্যালয়ের অলিন বিকাশ চাকমা বিদ্যালয়ে পড়ানোর পাশাপাশি সপ্তাহে দুই দিন মানুষের খেতে-খামারে কাজ করেন। আড়াই বছর ধরে বেতন বন্ধ হলেও শিক্ষকতা ছাড়েননি। দিনমজুরির টাকা দিয়ে কোনোমতে চলছে তাঁর সংসার।অনিলের মতো বেতন ছাড়াই শিক্ষকতা করছেন সাজেক ইউনিয়নের ২৫টি প্রাথমিক বিদ্যালয়ের ১০০ জন শিক্ষক। পার্বত্য চট্টগ্রামের শান্তিচুক্তির পর বিভিন্ন সময় প্রতিষ্ঠিত এই বিদ্যালয়গুলো জেলা পরিষদ ও জাতিসংঘ উন্নয়ন কর্মসূচির (ইউএনডিপি) সহায়তায় চলত। ২০১৪ সালে ইউএনডিপির সহায়তা বন্ধ হয়ে গেলে শিক্ষকদের বেতনও বন্ধ হয়ে যায়।সাজেক ইউনিয়নের পূর্ব ভুয়াছড়ি প্রাথমিক বিদ্যালয়ের শিক্ষক স্মৃতিবিকাশ চাকমা, করল্যাছড়ি প্রাথমিক বিদ্যালয়ের বিপুল চাকমা ও লংতিয়ান প্রাথমিক বিদ্যালয়ের শিক্ষক কয়েন ত্রিপুরা বলেন, ২০১০ সালে সাজেকের এই ২৫টি বিদ্যালয়ের দায়িত্ব নেয় জেলা পরিষদ ও ইউএনডিপি। কিন্তু ইউএনডিপির প্রকল্প শেষ হয়ে গেলে ২০১৪ সালের জুন মাসে শিক্ষকদের বেতন বন্ধ হয়ে যায়। এর ফলে আড়াই বছর ধরে বেতন ছাড়াই শিক্ষকতা করছেন ১০০ জন শিক্ষক।ইউনিয়ন পরিষদ সূত্রে জানা গেছে, ২০১০ সালে সাজেক এলাকার ২৫টি বিদ্যালয় পরিচালনার জন্য ইউএনডিপি ও জেলা পরিষদ একটি প্রকল্প হাতে নেয়। ওই ২৫টি বিদ্যালয়ে ১০০ জন শিক্ষক এবং ১ হাজার ৬৫৬ জন শিক্ষার্থী রয়েছে। শিক্ষকদের বেতন-ভাতা প্রদান ও বিদ্যালয়ের অবকাঠামো উন্নয়ন ছিল এই প্রকল্পের আওতাভুক্ত। ২০১৪ সালের জানুয়ারি মাসে প্রকল্পের মেয়াদ শেষ হয়। পরবর্তী ছয় মাস জেলা পরিষদ শিক্ষকদের বেতন দেয়। তবে ওই বছরের জুন মাস থেকে শিক্ষকদের বেতন একেবারে বন্ধ হয়ে যায়।বিভিন্ন বিদ্যালয়ের পরিচালনা কমিটির সূত্রে জানা গেছে, শিক্ষকদের প্রথমে ৩ হাজার ৭০০ টাকা করে বেতন দেওয়া হতো। পরবর্তী সময়ে ৫ হাজার ৫০০ করে দেওয়া হয়। ইউএনডিপির প্রকল্প বন্ধ হয়ে যাওয়ার পর ছয় মাস জেলা পরিষদ তিন হাজার টাকা করে শিক্ষকদের বেতন দেয়। এরপর বেতন একেবারেই বন্ধ হয়ে যায়।রেটকাটা বেসরকারি প্রাথমিক বিদ্যালয়ে প্রধান শিক্ষক লক্ষ্মী কুমার চাকমা প্রথম আলোকে বলেন, ‘আমরা জেলা পরিষদ ও শিক্ষা কার্যালয়ে বিদ্যালয়গুলো জাতীয়করণের জন্য নথিপত্র পাঠিয়েছি। জেলা পরিষদ চেয়ারম্যান ও শিক্ষা কর্মকর্তরা জাতীয়করণের আশ্বাস দিয়ে যাচ্ছেন। কিন্তু কবে হবে তা কেউ জানে না।’দক্ষিণ মেলাছড়া প্রাথমিক বিদ্যালয়ের পরিচালনা কমিটির সভাপতি গোবিন্দ চাকমা বলেন, ‘আমরা যখন বিদ্যালয় পরিচালনা করেছি তখন তহবিল ছিল। এখন সেই তহবিল নেই। সে জন্য শিক্ষকদের বেতন-ভাতা দিতে পারছি না।’সাজেক ইউনিয়ন পরিষদের চেয়ারম্যান ন্যালশন চাকমা বলেন, শিক্ষকেরা দীর্ঘদিন ধরে বেতন-ভাতা পাচ্ছেন না। এভাবে চলতে থাকলে ২৫টি বিদ্যালয়ের দেড় হাজারের বেশি শিশুর শিক্ষাজীবন অনিশ্চিত হয়ে পড়বে।উপজেলা প্রাথমিক ভারপ্রাপ্ত শিক্ষা কর্মকর্তা নিখিলেশ চাকমা বলেন, ‘সাজেক ইউনিয়নের ২৫টি বিদ্যালয় জেলা পরিষদ ও ইউএনডিপি পরিচালনা করেছে এত দিন। ওই বিদ্যালয়গুলোতে আমরা শুধু বই দিয়ে থাকি।’জেলা পরিষদের চেয়ারম্যান বৃষকেতু চাকমা বলেন, ইউএনডিপি ও জেলা পরিষদ যৌথভাবে বিদ্যালয়গুলো পরিচালনা করত। এখন প্রকল্প শেষ হওয়ায় শুধু জেলা পরিষদ দেখছে। তবে বরাদ্দ না থাকায় জেলা পরিষদ শিক্ষকদের বেতন দিতে পারছে না। জেলা পরিষদ বিদ্যালয়গুলো জাতীয়করণের জন্য শিক্ষা মন্ত্রণালয়ে যোগাযোগ রাখছে। সব বিদ্যালয়ের নথিপত্র শিক্ষা মন্ত্রণালয়ে পাঠানো হয়েছে।
