
অস্বাস্থ্যকর পরিবেশে চিকিৎসাসেবা দেওয়া ও বিধি না মেনে ক্লিনিক পরিচালনা করায় কুষ্টিয়ার দৌলতপুর উপজেলার তিনটি বেসরকারি হাসপাতালকে (ক্লিনিকে) সাড়ে পাঁচ লাখ টাকা জরিমানা করেছেন ভ্রাম্যমাণ আদালত।
গতকাল বৃহস্পতিবার বেলা একটা থেকে সন্ধ্যা ছয়টা পর্যন্ত দৌলতপুরের সহকারী কমিশনার (ভূমি) নাহিদা আক্তারের নেতৃত্বে দৌলতপুর, আল্লারদরগা ও হোসেনাবাদ এলাকায় ভ্রাম্যমাণ আদালত এ অভিযান চালান।
ভ্রাম্যমাণ আদালত সূত্রে জানা গেছে, উপজেলার বিভিন্ন এলাকায় অনুমোদনহীন ও সরকারি বিধি না মেনে প্রতিষ্ঠিত ক্লিনিকে রোগীদের অপারেশনসহ বিভিন্ন চিকিৎসা দেওয়া হচ্ছে—এমন খবর পেয়ে গতকাল দুপুর থেকে অভিযান চালান ভ্রাম্যমাণ আদালত। শুরুতে দৌলতপুর বাজারের নিউ সেবা ক্লিনিকে অভিযান চালিয়ে ক্লিনিক মালিক আবদুস সোবহানকে আটক করা হয়। পরে আল্লারদরগা বাজারের সিটি ক্লিনিকের মালিক আবদুল মজিদ ও হোসেনাবাদ বাজারে মুক্তি ক্লিনিকের মালিকের বাবা বদর উদ্দিন বাদলকে আটক করেন ভ্রাম্যমাণ আদালত। পরে নিউ সেবা ক্লিনিক ও সিটি ক্লিনিকের মালিককে আড়াই লাখ টাকা করে জরিমানা, অনাদায়ে দুই বছর করে কারাদণ্ড এবং মুক্তি ক্লিনিকের মালিককে ৫০ হাজার টাকা জরিমানা, অনাদায়ে ছয় মাসের কারাদণ্ডাদেশ দেন ভ্রাম্যমাণ আদালত। সন্ধ্যায় ক্লিনিকের মালিকেরা জরিমানার টাকা পরিশোধ করে মুক্তি পান।
এর আগে দৌলতপুর হাসপাতালের সামনে লাইফ কেয়ার ডায়াগনস্টিক সেন্টারে অভিযান চালিয়ে কাউকে না পেয়ে সেখানে তালা ঝুলিয়ে দেন ভ্রাম্যমাণ আদালত।
ভ্রাম্যমাণ আদালতের হাকিম নাহিদা আক্তার প্রথম আলোকে বলেন, অনুমোদন ছাড়া অস্বাস্থ্যকর পরিবেশে সেবা দেওয়ায় ও চিকিৎসক-সেবিকা প্রয়োজনের তুলনায় না থাকার কারণে এই জরিমানা করা হয়েছে।
