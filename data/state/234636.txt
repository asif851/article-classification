
ঢাকা বিশ্ববিদ্যালয়ে ২০১৩-১৪ শিক্ষাবর্ষে স্নাতক সম্মান প্রথম বর্ষে ভর্তিতে অনলাইনে আবেদন প্রক্রিয়া শেষ হয়েছে গতকাল সোমবার। ১০ অক্টোবর থেকে প্রবেশপত্র সংগ্রহ করা যাবে। এ বছর প্রতি আসনে প্রতিদ্বন্দ্বিতা করবে ৩৯ জন।গতকাল ঢাকা বিশ্ববিদ্যালয়ের পুরাতন সিনেট কক্ষে আয়োজিত সংবাদ সম্মেলনে বিশ্ববিদ্যালয়ের উপাচার্য আ আ ম স আরেফিন সিদ্দিক এসব তথ্য তুলে ধরেন। দুপুর ১২টা ৫০ মিনিটে আবেদন প্রক্রিয়া আনুষ্ঠানিকভাবে সমাপ্ত ঘোষণা করেন তিনি।সংবাদ সম্মেলনের জানানো হয়, এ বছর ছয় হাজার ৬৬৮টি আসনের বিপরীতে দুই লাখ ৬২ হাজার ৯০৩ জন শিক্ষার্থী আবেদন করেছেন।অনলাইন ভর্তি কমিটির দেওয়া তথ্য অনুসারে, ক ইউনিটে প্রতি আসনের বিপরীতে ৪৪ জন, খ ইউনিটে ১৬ জন, গ ইউনিটে ৪৬ জন, ঘ ইউনিটে ৬৭ জন ও চ ইউনিটে ৯২ জন শিক্ষার্থী পরীক্ষায় অংশ নিতে আবেদন করেছেন।যেসব শিক্ষার্থী ইতিমধ্যে অনলাইনে আবেদন প্রক্রিয়া সম্পন্ন করেছেন, তাঁরা আজ মঙ্গলবারের মধ্যে টাকা জমা দিয়ে ব্যাংক রসিদ সংগ্রহ করে আবেদন প্রক্রিয়া সম্পন্ন করতে পারবেন। সংবাদ সম্মেলনে সহ-উপাচার্য (প্রশাসন) সহিদ আকতার হুসাইন, সহ-উপাচার্য (শিক্ষা) নাসরিন আহমেদ, অনলাইন ভর্তি কমিটির আহ্বায়ক হাসিবুর রশীদ, জনসংযোগ কর্মকর্তা আশরাফ আলী প্রমুখ উপস্থিত ছিলেন।আগামী ২২ নভেম্বর ক ইউনিট, ৮ নভেম্বর খ ইউনিট, ১৫ নভেম্বর গ ইউনিট, ১ নভেম্বর ঘ ইউনিট ও ২৩ নভেম্বর চ ইউনিটের ভর্তি পরীক্ষা অনুষ্ঠিত হবে।
