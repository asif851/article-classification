
কক্সবাজারের টেকনাফ উপজেলা থেকে ৪০ হাজার ইয়াবাসহ এক ব্যক্তিকে গ্রেপ্তার করা হয়েছে। আজ শনিবার ভোর চারটার দিকে উপজেলার সাবরাং ইউনিয়নের আলিরডেইল গ্রামে ওই ব্যক্তির বাড়ির মেঝে খুঁড়ে ইয়াবা পাওয়া যায়।
গ্রেপ্তার হওয়া ব্যক্তি হলেন আবদুল করিম।
টেকনাফ মডেল থানার ভারপ্রাপ্ত কর্মকর্তা (ওসি) মো. মাইন উদ্দিন খান প্রথম আলোকে বলেন, গোপন তথ্যের ভিত্তিতে আজ ভোরে আলিরডেইল গ্রামে আবদুল করিমের বাড়িতে অভিযান চালানো হয়। তল্লাশির একপর্যায়ে বাড়ির মাটির মেঝে খুঁড়ে ব্যাগভর্তি ৪০ হাজার ইয়াবা পাওয়া যায়।ওসি বলেন, মাদক আইনে আবদুল করিমের বিরুদ্ধে মামলা করা হয়েছে। তাঁকে কক্সবাজার আদালতে পাঠানো হচ্ছে।
