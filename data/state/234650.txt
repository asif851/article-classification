
কুষ্টিয়ার ছেঁউড়িয়ায় লালন একাডেমি চত্বরে শুক্রবার থেকে শুরু হচ্ছে পাঁচ দিনের লালন মেলা। ১৬ অক্টোবর শুক্রবার (১ কার্তিক) বাউল সম্রাট ফকির লালন শাহের ১২৫ তম তিরোধান দিবস। এ উপলক্ষে সংস্কৃতি মন্ত্রণালয়ের সহযোগিতায় মেলা, আলোচনাসভা ও লালন সংগীতানুষ্ঠানের আয়োজন করেছে লালন একাডেমি। ১৮৯০ সালের ১ কার্তিক ফকির লালন শাহ কুষ্টিয়ার শহরতলি কুমারখালী উপজেলার চাপড়া ইউনিয়নের ছেঁউড়িয়া গ্রামে মারা যান। এখানে পরবর্তীতে লালন মেলার আয়োজন শুরু করে লালন একাডেমি। এবারে ‘অনুরাগ নইলে কি সাধন হয়’ শিরোনামে শুক্রবার সন্ধ্যায় অনুষ্ঠান শুরু হবে। আয়োজকেরা জানিয়েছেন, ইতিমধ্যে লালনভক্তরা ছেঁউড়িয়ায় আসতে শুরু করেছেন। এ ছাড়া কালি নদীর পাড় ঘেঁষে প্রায় দুই শতাধিক অস্থায়ী দোকান বসেছে। লালন একাডেমির সভাপতি ও জেলা প্রশাসক সৈয়দ বেলাল হোসেন বলেন, আগত লালন ভক্ত অনুসারীদের খেয়াল রাখা হচ্ছে। আশা করা যাচ্ছে, দেশ বিদেশের পাঁচ লাখের বেশি মানুষ এখানে আসবেন। প্রতি বছর লালন মেলায় বিদেশি ভক্তরাও আসেন। এবারে তাঁদের নিরাপত্তায় বিশেষ ব্যবস্থা নিয়েছে পুলিশ। পুলিশ সুপার প্রলয় চিসিম প্রথম আলোকে বলেন, লালন মেলায় নিরাপত্তায় দুই শতাধিক পুলিশ কর্মকর্তা ও সদস্য মোতায়েন থাকবে। এর মধ্যে সাদা পোশাকের গোয়েন্দা সদস্যও রয়েছে। বিদেশি নাগরিকদের বিশেষ নজরে রাখা হবে। তাঁদের থাকাসহ চলাচলে পুলিশ বিশেষ নিরাপত্তা দেবে পুলিশ।
