
শেরপুরের পল্লিতে মো. বাবুল মিয়া (২১) নামের এক যুবকের লাশ উদ্ধার করেছে পুলিশ। বাবুল সদর উপজেলার চরমোচারিয়া ইউনিয়নের চরভাবনা গ্রামের আসাদ মিয়ার ছেলে। তিনি উপজেলার কামারেরচর বাজারে পান-সিগারেট বিক্রি করতেন। 
আজ শুক্রবার সকালে সদর থানা-পুলিশ ঝগড়ারচর-নন্দীরবাজার সড়কের চরভাবনা কান্দাপাড়া এলাকার একটি মাঠ থেকে তাঁর লাশ উদ্ধার করে।  পুলিশ ও নিহত যুবকের পারিবারিক সূত্রে জানা গেছে, গতকাল বৃহস্পতিবার সন্ধ্যায় বাবুল কেন্দুয়ারচর যান। এরপর থেকে তিনি নিখোঁজ ছিলেন। আজ সকালে চরভাবনা কান্দাপাড়া গ্রামের একটি মাঠে বাবুলের লাশ পড়ে থাকতে দেখা যায়। খবর পেয়ে আজ সকাল সাড়ে ১০টার দিকে সদর থানা-পুলিশ গিয়ে বাবুলের লাশ উদ্ধার করে।  সদর থানার উপপরিদর্শক (এসআই) মোফাখির হোসেন বলেন, এ ঘটনায় সদর থানায় মামলা দায়েরের প্রস্তুতি চলছে। ময়নাতদন্তের জন্য লাশ জেলা সদর হাসপাতাল মর্গে পাঠানো হয়েছে।
