
কেনাকাটায় দুর্নীতির অভিযোগ প্রমাণ হওয়ায় ঢাকা মেডিকেল কলেজ হাসপাতালের সাবেক পরিচালক ব্রিগেডিয়ার জেনারেল (অব.) বজলে কাদেরসহ পাঁচ জনের বিরুদ্ধে অভিযোগ পত্র অনুমোদন দিয়েছে দুদক। আজ রোববার কমিশনের নিয়মিত বৈঠকে এ অভিযোগপত্র অনুমোদন দেওয়া হয়। ঢাকা মেডিকেল কলেজ হাসপাতালের কেনাকাটায় দুর্নীতি ও অনিয়মের অভিযোগে ২০১১ সালের ১৬ নভেম্বর হাসপাতালটির সেসময়কার পরিচালক বজলে কাদেরসহ ৯ জনের বিরুদ্ধে রাজধানীর শাহবাগ থানায় মামলা দায়ের করেন দুদকের সহকারি পরিচালক ফজলুল হক। তদন্ত শেষে ৪ জনকে অব্যাহতি দিয়ে পাঁচ জনের বিরুদ্ধে অভিযোগপত্র দেওয়ার সুপারিশ করেন তদন্ত কর্মকর্তা। বজলে কাদের ছাড়াও যাঁদের বিরুদ্ধে অভিযোগপত্র অনুমোদন করা হয় তাঁরা হলেন, হাসপাতালটির সেসময়ের উপপরিচালক ডা. মো. ফয়জুল্লাহ, প্র্যাকটিক্যাল ফার্মেসি বিভাগের জ্যেষ্ঠ প্রভাষক ডা. মো. মশিউর রহমান, সাবেক হিসাব রক্ষণ কর্মকর্তা মো. নজরুল ইসলাম ও জাকিয়া এন্টারপ্রাইজের স্বত্বাধিকারি জাকিয়া সুলতানা।হাসপাতালের সাবেক উপপরিচালক কাজী এনামুল কবির, সহকারি অধ্যাপক আতিয়ার রহমান, সমাজসেবা কর্মকর্তা সাঈদা আখতার ও গণপূর্ত অধিদপ্তরের সাবেক উপবিভাগীয় প্রকৌশলী সতীনাথ বসাককে অভিযোগ থেকে অব্যাহতি দেওয়া হয়েছে।
