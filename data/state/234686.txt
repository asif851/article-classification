
গাজীপুরের কাপাসিয়ায় সিনিয়র সহকারী জজ সুলতান উদ্দিন প্রধানের গ্রামের বাড়িতে অগ্নিকাণ্ডের ঘটনা ঘটেছে। গতকাল শুক্রবার রাত সাড়ে ১০টার দিকে উপজেলার দরপাড়া গ্রামে এ ঘটনা ঘটে।
সুলতান উদ্দিন প্রধান বর্তমানে সিনিয়র সহকারী জজ হিসেবে কিশোরগঞ্জে কর্মরত আছেন। তিনি প্রথম আলোকে বলেন, তাঁর গ্রামের বাড়িতে বাবা ফজলুল হক, মা ফরিদা বেগম ও বোন সোনিয়া আক্তার থাকেন। গতকাল রাত সাড়ে ১০টার দিকে বাড়ির বারান্দায় রাখা লাকড়িতে আগুন দেখতে পান পরিবারের লোকজন। পরে আশপাশের লোকজনকে ডেকে আগুন নিভিয়ে ফেলা হয়। আগুনে বাড়ির একটি টিনের চাল আংশিক পুড়ে গেছে। ঘটনাটি পুলিশ তদন্ত করে দেখছে। তদন্তের পর প্রকৃত কারণ জানা যাবে। তিনি বলেন, ‘গ্রামে আমাদের কোনো শত্রু নেই। আমার গ্রামের মানুষ সবাই খুব ভালো। মাদকাসক্ত বা ছিঁচকে চোর এ ঘটনা ঘটিয়ে থাকতে পারে।’
কাপাসিয়া থানার উপপরিদর্শক (এসআই) দুলাল মিয়া বলেন, ‘খবর পেয়ে সকালে ঘটনাস্থল পরিদর্শন করেছি। বারান্দায় রাখা কিছু লাকড়িতে আগুন লেগেছিল। ঘটনাটি তদন্ত করে দেখা হচ্ছে।’
