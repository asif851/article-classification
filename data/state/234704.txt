
টাঙ্গাইলের মধুপুরে এক যুবকের বিরুদ্ধে মাসহ দুজনকে কুপিয়ে হত্যা করার অভিযোগ উঠেছে। আজ সোমবার সকালে উপজেলার হলুদিয়া গ্রামে এ ঘটনা ঘটে। অভিযোগে বলা হয়, মাদকের টাকা না পাওয়ায় যুবক এই হত্যাকাণ্ড ঘটান।
প্রত্যক্ষদর্শী ব্যক্তিদের দেওয়া তথ্যের বরাতে মধুপুর থানার ভারপ্রাপ্ত কর্মকর্তা (ওসি) শফিকুল ইসলামের দেওয়া ভাষ্য, সকালে হলুদিয়া গ্রামের মাদকাসক্ত মিরাজ (৩৫) মায়ের কাছে নেশার টাকা চাইলে মা অস্বীকার করেন। এতে মিরাজ ক্ষিপ্ত হয়ে তাঁর মাকে দা দিয়ে কোপাতে থাকেন। এ সময় পাশের বাড়ির এক নারী বাঁচাতে এগিয়ে এলে তাঁকেও কোপান। এ ঘটনায় মিরাজের মা ও প্রতিবেশী ঘটনাস্থলেই মারা যান। মিরাজ পলাতক।
খবর পেয়ে পুলিশ গিয়ে লাশ উদ্ধার করে মধুপুর থানায় নিয়ে আসে। এ ঘটনায় মামলার প্রস্তুতি চলছে।
 
