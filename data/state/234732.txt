
দেশের পাঁচটি মোবাইল অপারেটর কোম্পানি গত ২০১২-এর জুন পর্যন্ত সময়ে দুই হাজার ৫৪৭ কোটি ১৪ লাখ টাকা বিদেশে (নিজ দেশে বা মূল কোম্পানিতে) পাঠিয়েছে। মোবাইল অপারেটরগুলো হলো গ্রামীণফোন, বাংলালিংক, রবি, এয়ারটেল এবং প্যাসিফিক বাংলাদেশ বা সিটিসেল।গতকাল মঙ্গলবার সংসদে জাতীয় পার্টির এ কে এম মাইদুল ইসলামের এক প্রশ্নের জবাবে ডাক ও টেলিযোগাযোগমন্ত্রী আবদুল লতিফ সিদ্দিকী এসব তথ্য জানান। মন্ত্রী জানান, গ্রামীণফোন ২০১৩ সাল পর্যন্ত ভ্যাট ও ট্যাক্স দিয়েছে যথাক্রমে তিন হাজার ৯০ কোটি ৯০ লাখ টাকা ও এক হাজার ৪০৩ কোটি ৮০ লাখ টাকা। আর গ্রামীণফোনের কাছে সরকারের পাওনা (জুন ২০১২ পর্যন্ত) ৪৫০ কোটি ৮২ লাখ টাকা। এ সময়ের মধ্যে অপারেটরটি বিদেশে পাঠিয়েছে এক হাজার ১২৯ কোটি ১০ লাখ টাকা।বাংলালিংক ২০১৩ সাল পর্যন্ত ভ্যাট ও ট্যাক্স দিয়েছে যথাক্রমে এক হাজার ১৭ কোটি ১৩ লাখ ও ১২৪ কোটি ৪৪ লাখ টাকা। বাংলালিংকের কাছে সরকারের পাওনা (জুন ২০১২ পর্যন্ত) ২৪২ কোটি ৪২ লাখ টাকা। এ সময়ের মধ্যে তারা বিদেশে পাঠিয়েছে এক হাজার ২১ কোটি ৮০ লাখ টাকা।রবি ভ্যাট ও ট্যাক্স দিয়েছে যথাক্রমে এক হাজার ২০২ কোটি ৮৮ লাখ ও ২১৬ কোটি ৪৯ লাখ টাকা। রবির কাছে সরকারের পাওনা (জুন ২০১২ পর্যন্ত) ২১৯ কোটি ১০ লাখ টাকা। এ সময়ে অপারেটরটি বিদেশে পাঠিয়েছে ১২ কোটি ২৯ লাখ টাকা।এয়ারটেল ২০১৩ সাল পর্যন্ত ভ্যাট ও ট্যাক্স দিয়েছে যথাক্রমে ৪২৮ কোটি ৯৫ লাখ ও নয় কোটি ৫৫ লাখ টাকা। অন্যদিকে এয়ারটেলের কাছে সরকারের পাওনা (জুন ২০১২ পর্যন্ত) ২১ কোটি টাকা। আর এ সময়ের মধ্যে অপারেটরটি বিদেশে পাঠিয়েছে ৩৭৮ কোটি টাকা।প্যাসিফিক (সিটিসেল) ২০১৩ সাল পর্যন্ত ভ্যাট ও ট্যাক্স দিয়েছে যথাক্রমে ৬৫ কোটি ৮৮ লাখ ও ছয় কোটি ৪৫ লাখ টাকা। অন্যদিকে কোম্পানিটির কাছে সরকারের পাওনা (জুন ২০১২ পর্যন্ত) ২৭৯ কোটি ২৫ লাখ টাকা। আর এ সময়ের মধ্যে অপারেটরটি বিদেশে পাঠিয়েছে পাঁচ কোটি ৯৫ লাখ টাকা।রাষ্ট্রমালিকানাধীন টেলিটক ১১৩ কোটি চার লাখ টাকা ভ্যাট এবং চার কোটি ২২ লাখ টাকা ট্যাক্স দিয়েছে। অপারেটরটির কাছে সরকারের পাওনা ৯৬৬ কোটি ৭৮ লাখ টাকা।
