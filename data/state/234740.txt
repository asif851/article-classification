
গাজীপুর ও খুলনা সিটি করপোরেশন নির্বাচনে মেয়র পদে দলীয় মনোনয়নপ্রত্যাশী ব্যক্তিদের সাক্ষাৎকার নিচ্ছে বিএনপি। রোববার বিকেল সাড়ে পাঁচটার দিকে খালেদা জিয়ার গুলশান কার্যালয়ে সাক্ষাৎকার-প্রক্রিয়া শুরু হয়েছে। সাক্ষাৎকার শেষে প্রার্থী চূড়ান্ত করা হবে।ইতিমধ্যে দুই সিটিতে ১০ প্রার্থী মেয়র পদে নির্বাচন করতে বিএনপির মনোনয়ন ফরম সংগ্রহ করেছেন। এঁদের মধ্যে গাজীপুরে সাতজন ও খুলনায় তিনজন। সাক্ষাৎকার-প্রক্রিয়ার শুরুতেই খুলনা বিভাগের মনোনয়নপ্রত্যাশী তিনজনকে ডাকা হয়েছে। এরপর সন্ধ্যা সাতটা থেকে গাজীপুরের মনোনয়নপ্রত্যাশী সাত নেতার সাক্ষাৎকার নেওয়ার কথা রয়েছে।
‌বিএনপির চেয়ারপারসনের গুলশানের কার্যালয়ে দলের মহাসচিব মির্জা ফখরুল ইসলাম আলমগীর, স্থায়ী কমিটির সদস্য মওদুদ আহমদ, মাহবুবুর রহমান, র‌ফিকুল ইসলাম মিয়া, মির্জা আব্বাস, গ‌য়েশ্বর চন্দ্র রায়, আবদুল মঈন খান,‌ আমির খসরু মাহমুদ চৌধুরী প্রার্থীদের সাক্ষাৎকার নিচ্ছেন। তবে সাক্ষাৎকার শেষে আজই দুই সিটিতে দলীয় প্রার্থীর নাম ঘোষণা করা হবে কি না, এ নিয়ে বিএনপির পক্ষ থেকে কিছু জানানো হয়নি।
খুলনা সিটিতে মনোনয়নপ্রত্যাশী নেতারা হলেন বর্তমান মেয়র মোহাম্মদ মনিরুজ্জামান, কেন্দ্রীয় সাংগঠনিক সম্পাদক নজরুল ইসলাম, জেলা বিএনপির সভাপতি শফিকুল আলম।
গাজীপুর সিটি করপোরেশনে মেয়র পদে আগ্রহী ব্যক্তিরা হলেন বিএনপির ভাইস চেয়ারম্যান ও গাজীপুর সিটির বর্তমান মেয়র এম এ মান্নান, বিএনপির জাতীয় নির্বাহী কমিটির সদস্য হাসানউদ্দিন সরকার, শ্রমিক দলের কার্যকরী সভাপতি সালাউদ্দিন সরকার, মেয়র মান্নানের ছেলে এম মনজুরুল করীম, গাজীপুর জেলা বিএনপি নেতা শওকত হোসেন সরকার, আবদুস সালাম ও জেলা ছাত্রদলের সভাপতি শরাফত হোসেন।
