
অর্থমন্ত্রী আবুল মাল আবদুল মুহিত বলেছেন, ‘সত্যিকার অর্থে জানি, আমি অবসরে যাচ্ছি। এ বছরের ডিসেম্বরেই অবসরে যাব। বদরুদ্দোজা চৌধুরীর মনে হয় অবসর নিয়ে কোনো ধারণা নেই। তাঁকে উপদেশ দিতে চেয়েছিলাম, জীবনে একটা সময় আসে, তখন অবসরে যাওয়াই আমাদের জন্য ভালো। অবসরে যেভাবে থাকা যায়, সেভাবেই থাকা উচিত।’
সাবেক রাষ্ট্রপতি এ কিউ এম বদরুদ্দোজা চৌধুরী গত শুক্রবার অর্থমন্ত্রী ও শিক্ষামন্ত্রীর কাজের সমালোচনা করে তাঁদের নিরাপদ মন্ত্রণালয়ে পাঠিয়ে দেওয়ার আহ্বান জানান।
আজ শনিবার সকালে রাজধানীর লা মেরিডিয়ান হোটেলে অগ্রণী ব্যাংকের বার্ষিক সম্মেলনে প্রধান অতিথির বক্তব্যে অর্থমন্ত্রী এসব কথা বলেন। ব্যাংকের ব্যবস্থাপনা পরিচালক শামস উল ইসলামের সভাপতিত্বে এতে বিশেষ অতিথি ছিলেন অর্থ ও পরিকল্পনা প্রতিমন্ত্রী মোহাম্মদ আবদুল মান্নান, বাংলাদেশ ব্যাংকের গভর্নর ফজলে কবির, আর্থিক প্রতিষ্ঠান বিভাগের সচিব ইউনুসুর রহমান ও অগ্রণী ব্যাংকের চেয়ারম্যান জায়েদ বখত।
এ সময় অর্থমন্ত্রী বলেন, ‘আজ আমি অবসর নিয়ে কথা বলতে চেয়েছিলাম, তবে বিষয় অনবরত পরিবর্তন হতে থাকল। প্রথমে নতুন উদ্যোক্তা, এরপর কমপ্লায়েন্স (পরিপালন) নিয়ে কথা বলতে চেয়েছিলাম। এটাও বাদ দিয়ে ব্যাংকের জন্ম নিয়ে কথা বলতে চাই। বাংলাদেশ সৃষ্টির সময় হাবিব ব্যাংক ও কমার্স ব্যাংককে একীভূত করে অগ্রণী ব্যাংক গঠন করা হয়।’
অনুষ্ঠানে বাংলাদেশ ব্যাংকের গভর্নর ফজলে কবির বলেন, বেসরকারি ব্যাংকগুলো থেকে সরকারি বিভিন্ন প্রতিষ্ঠান টাকা তুলে ফেলছে। শেয়ারবাজারের আতঙ্ক ব্যাংকে ছড়িয়ে পড়ছে। এ জন্য তিনি অর্থমন্ত্রীর হস্তক্ষেপ কামনা করেন।
