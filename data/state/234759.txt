
তথ্যমন্ত্রী হাসানুল হক ইনু বলেছেন, শেখ হাসিনা ও সংবিধানের অধীনে নির্বাচন না করার ঘোষণার মধ্য দিয়ে বিএনপির চেয়ারপারসন খালেদা জিয়া ‘ভূতের সরকারের’ অধীনে নির্বাচন করার কথা বলেছেন।
আজ মঙ্গলবার সচিবালয়ে এক ব্রিফিংয়ে ঢাকার সোহরাওয়ার্দী উদ্যানে খালেদা জিয়ার দেওয়া বক্তব্যের সমালোচনা করে ইনু অভিযোগ করেন, ‘কার্যত তিনি (খালেদা জিয়া) ভূতের সরকার বা অস্বাভাবিক সরকার প্রতিষ্ঠার ষড়যন্ত্র ও চক্রান্তের পাঁয়তারা করলেন।’
গত রোববার ঢাকার সোহরাওয়ার্দী উদ্যানে বিএনপির সমাবেশে দলের চেয়ারপারসন খালেদা জিয়ার দেওয়া বক্তব্যের প্রতিক্রিয়া জানাতে এই সংবাদ ব্রিফিংয়ের আয়োজন করা হয়।
ওই সমাবেশে খালেদা জিয়া সরকারের উদ্দেশে বলেন, জনপ্রিয়তা থাকলে নিরপেক্ষ নির্বাচন দিন। শেখ হাসিনার অধীনে তো নিরপেক্ষ নির্বাচন হবেই না। এ ব্যাপারে তথ্যমন্ত্রী বলেন, শেখ হাসিনার অধীনে নির্বাচন না করার জন্য খালেদা জিয়ার ঘোষণার মানে হলো সংবিধানের অধীনে নির্বাচন না করার ঘোষণা। উনি বাংলাদেশকে সংঘর্ষের দিকে অস্বাভাবিক পথে ঠেলে দেওয়ার চক্রান্তের জাল বুনছেন। এটিকে দুর্ভাগ্যজনক হিসেবে অভিহিত করেন ইনু।
