
কুমিল্লার দাউদকান্দি উপজেলার রায়পুর বাসস্ট্যান্ডে ঢাকা-চট্টগ্রাম মহাসড়কে ট্রাকের চাপায় গতকাল সোমবার বিকেলে আশরাফ উদ্দিন (৭০) নামে এক শিক্ষক এবং রাতে ওয়ালী উল্লাহ (৪৫) নামে এক ব্যবসায়ী নিহত হয়েছেন।
নিহত আশরাফ উদ্দিন ছিলেন স্থানীয় বানিয়াপাড়া সরকারি প্রাথমিক বিদ্যালয়ের প্রাক্তন সহকারী শিক্ষক। বাড়ি রায়পুর গ্রামে। আর ওয়ালী উল্লাহর বাড়ি সিংগুলা গ্রামে।
প্রত্যক্ষদর্শীরা জানান, এদিন বিকেলের দিকে চট্টগ্রামগামী একটি বালুবাহী ট্রাক পথচারী আশরাফ উদ্দিনকে চাপা দিয়ে দ্রুত পালিয়ে যায়। পরে গুরুতর আহত অবস্থায় ঢাকা মেডিকেল কলেজ হাসপাতালে নেওয়ার পথে তিনি মারা যান।
আশরাফ উদ্দিনের নাতি রাসেল মিয়া জানান, বাড়ির পাশে পারিবারিক কবর জিয়ারত শেষে বাড়ি ফেরার পথে ঘাতক ট্রাকটি তাঁর দাদাকে চাপা দেয়।
অন্যদিকে রাত আটটার দিকে একই স্থানে চট্টগ্রামগামী অপর একটি ট্রাক পথচারী ওয়ালী উল্লাহকে চাপা দিয়ে দ্রুত পালিয়ে যায়। স্থানীয় লোকজন তাঁকে দাউদকান্দি উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক মৃত বলে ঘোষণা করেন।
স্বাস্থ্য কমপ্লেক্সের চিকিৎসক মো. সোয়ালেকিন পৃথক দুর্ঘটনায় এ দুজন নিহত হওয়ার কথা নিশ্চিত করেছেন।
