
শিক্ষামন্ত্রী নুরুল ইসলাম নাহিদ বলেছেন, কয়েকটি বেসরকারি বিশ্ববিদ্যালয় অনিয়ম, দুর্নীতি, বেআইনি ক্যাম্পাস স্থাপন ও মুনাফা অর্জনকে নিজেদের সংকীর্ণ স্বার্থ হাসিলের জন্য ব্যবহার করছে। তাদের বিরুদ্ধে চাপ অব্যাহত রেখেও সঠিক ধারায় আনা কঠিন হয়ে পড়েছে। এ জন্য তাদের বিরুদ্ধে আইনগত ব্যবস্থা গ্রহণ ছাড়া আর কোনো পথ খোলা নেই।
আজ বৃহস্পতিবার রাজধানীর বসুন্ধরায় ইনডিপেনডেন্ট ইউনিভার্সটি, বাংলাদেশের (আইইউবি) ১৬তম সমাবর্তন অনুষ্ঠানে শিক্ষামন্ত্রী নুরুল ইসলাম নাহিদ এ কথা বলেন। বিশ্ববিদ্যালয়ের আচার্যের প্রতিনিধি হিসেবে তিনি সমাবর্তনে সভাপতিত্ব করেন।
শিক্ষামন্ত্রী বলেন, তবে প্রায় অর্ধশত বিশ্ববিদ্যালয় নিজস্ব ক্যাম্পাসে শিক্ষাদান ও মান উন্নয়নের প্রচেষ্টা চালিয়ে যাচ্ছে। মন্ত্রী দেশের বাস্তবতা ও আর্থ-সামাজিক অবস্থা বিবেচনা করে বেসরকারি বিশ্ববিদ্যালয়ে ভর্তি ও টিউশন ফি নির্ধারণ করতে বেসরকারি বিশ্ববিদ্যালয় কর্তৃপক্ষের প্রতি আহ্বান জানান।
সমাবর্তন বক্তা ছিলেন আইইউবির প্রতিষ্ঠাতা প্রেসিডেন্ট এ মজিদ খান। এ ছাড়া বক্তব্য দেন বিশ্ববিদ্যালয়ের বোর্ড অব ট্রাস্টিজের চেয়ারম্যান রাশেদ চৌধুরী, বিশ্ববিদ্যালয়ের প্রতিষ্ঠাতা ট্রাস্টের চেয়ারম্যান সাইফুর রহমান, বিশ্ববিদ্যালয়ের উপাচার্য এম ওমর রহমান, সহ-উপাচার্য মিলান পাগন প্রমুখ।
সমাবর্তনে এক হাজার ১৬৩ জন শিক্ষার্থীকে ডিগ্রি প্রদান করা হয়। এর মধ্যে স্নাতক পর্যায়ের ৭২৯ ও স্নাতকোত্তর পর্যায়ের ৪৩৪ জন। পাঁচজন কৃতী শিক্ষার্থীকে আচার্যের স্বর্ণপদক প্রদান করা হয়। আর বিশ্ববিদ্যালয়ের অ্যালামনাই অ্যাসোসিয়েশনের পক্ষ থেকে পাঁচজন শিক্ষার্থীকে পুরস্কৃত করা হয়।
