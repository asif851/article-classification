
বিএনপির সিনিয়র ভাইস চেয়ারপারসন তারেক রহমান বলেছেন, যাঁরা শেখ মুজিবুর রহমানের হত্যার ক্ষেত্র তৈরি করেছিলেন, তাঁরাই এখন শেখ হাসিনার মন্ত্রিসভায় রয়েছেন। একই সঙ্গে তিনি বঙ্গবন্ধু পরিবারকে শুধু ‘খুনি পরিবার’ নয়, দেশের জন্য ‘অভিশাপ’ বলেও মন্তব্য করেন।গতকাল রোববার লন্ডনের কুইন মেরি ইউনিভারসিটিতে সম্মিলিত পেশাজীবী পরিষদ ইউকে আয়োজিত ‘স্ট্র্যাটেজি ফর এ প্রসপারাস বাংলাদেশ’ শীর্ষক সেমিনারে তারেক রহমান এসব কথা বলেন। সেমিনারে সভাপতিত্ব করেন কার্ডিফ বিশ্ববিদ্যালয়ের অধ্যাপক কে এম এ মালিক। তারেকের এই বক্তব্য ইউটিউবে রয়েছে। সেখান থেকে তাঁর বক্তব্য নেওয়া হয়েছে।তারেক রহমান বলেন, ‘১৯৭৫ সালের ১৫ আগস্ট একটি ঘটনা ঘটেছিল বাংলাদেশের ইতিহাসে। একটি দুঃখজনক ঘটনা। একটি হত্যাকাণ্ড ঘটেছিল। যেকোনো হত্যাকাণ্ড অবশ্যই নিন্দনীয়। আজ আমরা দেখতে পাই কিছু সংখ্যক লোক নিজেদের স্বার্থ হাসিলের জন্য, নিজেদের স্বার্থ চরিতার্থ করার জন্য এবং বর্তমানে বাংলাদেশে যে অবৈধ সরকারটি আছে, সেই অবৈধ সরকারের কিছু অবৈধ ব্যক্তি, বিশেষ করে সেইসব ব্যক্তিদের নেতৃত্বে আছে অবৈধ যে প্রধানমন্ত্রী শেখ হাসিনা “সো কল্ড” প্রধানমন্ত্রী সে-ও এটির নেতৃত্বে আছে। এবং তারা কতগুলো মিথ্যা কথা মিথ্যা তথ্য দিয়ে জনসাধারণকে বিভ্রান্ত করার চেষ্টা করছে।’
বিএনপির এই নেতা আরও বলেন, ১৫ আগস্টের ঘটনাকে কাছে থেকে দেখেছেন এমন বহু মানুষ দেশে বেঁচে আছেন। ১৫ আগস্টের ঘটনার প্রেক্ষাপটগুলো কীভাবে তৈরি হয়েছে, কারা কারা সেই ঘটনাগুলো তৈরির জন্য অবদান রেখেছে, কারা শেখ মুজিবের হত্যার ক্ষেত্র প্রস্তুত করেছিল, সেই প্রশ্ন রাখেন তারেক।
তারেক রহমান আরও বলেন, ‘১৫ আগস্ট শেখ মুজিবের ঢাকা বিশ্ববিদ্যালয়ে যাওয়ার কথা। বিশ্ববিদ্যালয়ে যাতে শেখ মুজিব সেফলি (নিরাপদে) যেতে না পারে, তার জন্য তাদের তত্কালীন একটি রাজনৈতিক দল তাদের কয়েকজন সদস্যকে দিয়ে একটি আনস্টেবল (অস্থিতিশীল) পরিবেশ সৃষ্টি করার চেষ্টা করেছিল। আমাদের আজকে দেখতে হবে শেখ হাসিনার আশপাশে সেই লোকগুলোকে, যারা সেই সময় সেই অবস্থার সৃষ্টি করেছিল। বর্তমান শেখ হাসিনার অবৈধ সরকারে, তার দলের মধ্যে কিছু সংখ্যক রাজনৈতিক ব্যক্তিত্ব আছে। তাদের মধ্যে কেউ কেউ সেদিন বলেছিল, “শেখ মুজিবের চামড়া দিয়ে ডুগডুগি বানানো হবে।” শুধু তা-ই নয়, বিভিন্ন বিদেশি মিডিয়াতে শেখ হাসিনার আশপাশে বর্তমানে উপস্থিত এমন অনেক রাজনৈতিক ব্যক্তিত্ব যারা বিদেশি মিডিয়ার সামনে বলেছিল, “শেখ মুজিব হচ্ছে স্বৈরাচার।” এসব ব্যক্তিগুলো এখন শেখ হাসিনার আশপাশে ঘোরাফেরা করছে।’
তারেক আরও বলেন, ‘১৪ আগস্ট রাতে শেখ মুজিব নিজেই তিনটি ট্যাংক নামানোর নির্দেশ দিয়েছিল। এটি সম্প্রতি বিশিষ্ট মুক্তিযোদ্ধা কাদের সিদ্দিকীর একটি লেখা থেকে  বেরিয়ে এসেছে। শেখ মুজিব নিজে কাদের সিদ্দিকীকে বলেছিলেন, এই ইনুদের যে চক্রান্ত, ইনুরা যা করতে চাচ্ছে, তত্কালীন জাসদ যা করতে চাচ্ছে শেখ মুজিবের বিরুদ্ধে, সেই ঘটনাগুলো থেকে নিজেকে রক্ষার  জন্য শেখ মুজিব তিনটি ট্যাংক নামানোর অর্ডার দিয়েছিল।’
বিএনপির সিনিয়র ভাইস-চেয়ারম্যান বলেন, ‘শেখ মুজিব যেই মানুষগুলোর কারণে বাধ্য হয়ে সেদিন ট্যাংক নামানোর পারমিশন  দিয়েছিল, যেই লোকগুলো সেই পরিস্থিতি শেখ মুজিবের বিরুদ্ধে তৈরি করেছিল, সেই ব্যক্তিগুলোই এখন শেখ হাসিনার আশপাশে ঘোরাফেরা করে। তাদের মধ্যে অনেকেই এখন শেখ হাসিনার অত্যন্ত প্রিয় ও আস্থাভাজন ব্যক্তি।’
তারেক রহমান বলেন, ‘মুজিব হত্যাকাণ্ডের প্রেক্ষাপট যারা তৈরি করেছিলেন, তারাই এখন হাসিনার দলে ও অবৈধ সরকারে। তাহলে তো বলাই যায়, আওয়ামী লীগ আসলে কুলাঙ্গারদেরই দল।’
তারেক অভিযোগ করেন, ‘এই কুলাঙ্গারেরাই এখন নিজেদের অপকর্ম আড়াল করতে জিয়া পরিবারকে টার্গেট করছে। বাংলাদেশের প্রথম রাষ্ট্রপতি ও স্বাধীনতার ঘোষক জিয়াউর রহমান এবং তাঁর পরিবার সম্পর্কে মিথ্যা তথ্য দিয়ে জনগণকে বিভ্রান্ত করছে।’
বঙ্গবন্ধু হত্যায় বিএনপির প্রতিষ্ঠাতা জিয়াউর রহমানের হাত ছিল—প্রধানমন্ত্রী শেখ হাসিনার এমন মন্তব্যের পরিপ্রেক্ষিতে তারেক জিয়া এসব কথা বলেন। ২১ আগস্ট গ্রেনেড হামলার দশম বর্ষপূর্তি উপলক্ষে রাজধানীর বঙ্গবন্ধু অ্যাভিনিউতে আয়োজিত এক অনুষ্ঠানে দেওয়া ভাষণে ওই মন্তব্য করেন প্রধানমন্ত্রী।
