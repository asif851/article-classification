
বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) উপাচার্য অধ্যাপক কামরুল হাসান খান বলেছেন, বিশ্ববিদ্যালয়ের পরীক্ষাগারে পাঠানো ১০০টি বায়োপসির নমুনায় ২৫ থেকে ৩০টিতে ক্যানসার শনাক্ত হচ্ছে।গতকাল শনিবার বিএসএমএমইউর মিলন হলে অনুষ্ঠিত জাতীয় ক্যানসার সম্মেলন-২০১৬-এর উদ্বোধনী অনুষ্ঠানে কামরুল হাসান খান এ কথা বলেন। ক্যানসার প্রতিরোধ ও গবেষণা কেন্দ্র (সিসিপিআর) দিনব্যাপী এই সম্মেলনের আয়োজন করে। এতে সহযোগিতা করেছে গাইনোকোলজিক্যাল অনকোলোজি সোসাইটি অব বাংলাদেশ।ক্যানসারের প্রকোপ বেড়েছে উল্লেখ করে উপাচার্য বলেন, বিশ্ববিদ্যালয়ের পরীক্ষাগারে পাঠানো নমুনা পরীক্ষা করেন হিস্টোপ্যাথোলজিস্ট ও সাইটোপ্যাথোলজিস্টরা। তাঁরা বায়োপসির (রোগনির্ণয়ের/পরীক্ষার জন্য শরীর থেকে কোষকলা কেটে নেওয়া বা চেঁচে নেওয়া) ২৫ থেকে ৩০ শতাংশ নমুনায় ক্যানসার শনাক্ত করছেন। তিনি বলেন, ক্যানসারের প্র কোপ বৃদ্ধিতে পরিবেশ বড় ভূমিকা রাখছে। মানুষকে পরিবেশ ও ক্যানসার বিষয়ে সচেতন করার ক্ষেত্রে গণমাধ্যমের ভূমিকা অনেক বড়।কামরুল হাসান খান বলেন, শুরুতে শনাক্ত হলে চিকিৎসায় ক্যানসার ভালো হয়। ‘৩এ’ ক্যানসারের পূর্বাভাস দেয়: অ্যানিমিয়া (রক্তস্বল্পতা), অ্যাসথেসিয়া (দুর্বলতা) ও অ্যানোরেকসিয়া (ক্ষুধামান্দ্য)। এই তিনটি পরিস্থিতি দেখা দিলে বিলম্ব না করে চিকিৎসকের পরামর্শ নিতে হবে।সম্মেলনে চিকিৎসকদের পাশাপাশি সাংবাদিক, ভুক্তভোগী এবং যাঁরা ক্যানসার নিয়ে ভাবেন, তাঁদের জন্য পৃথক অধিবেশনের আয়োজন করা হয়।‘সারভাইভারদের পর্ব’তে ক্যানসারে আক্রান্ত হয়েও মনোবল অটুট রেখেছেন এমন চারজন নিজেদের অভিজ্ঞতা বর্ণনা করেন। এই পর্বের সভাপতি সাংসদ কাজী রোজী বলেন, ২৩ বছর আগে তাঁর ক্যানসার শনাক্ত হয়েছিল। কোনো দিন তিনি ওষুধ সেবন বন্ধ রাখেননি।
