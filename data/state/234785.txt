
চলতি মাসে ঢাকা কেন্দ্রীয় কারাগারের সব বন্দীকে কেরানীগঞ্জে নির্মিত নতুন কেন্দ্রীয় কারাগারে স্থানান্তর করা হবে। আগামী ১০ এপ্রিল কেরানীগঞ্জে নির্মিত নতুন এই কারাগারটি উদ্বোধন করতে সম্মতি দিয়েছেন প্রধানমন্ত্রী শেখ হাসিনা। আজ শুক্রবার সকালে কারা সদরদপ্তরের সম্মেলন কক্ষে এক সংবাদ সম্মেলনে এ কথা জানান কারা মহাপরিদর্শক (আইজি প্রিজন) ব্রিগেডিয়ার জেনারেল সৈয়দ ইফতেখার উদ্দিন। ঢাকার অদূরে কেরানীগঞ্জের তেঘরিয়া ইউনিয়নের বাঘৈর ও পশ্চিমদি মৌজায় ১৯৪ দশমিক ৪১ একর জমির ওপর নতুন এই কেন্দ্রীয় কারাগারটি নির্মাণ করা হয়েছে। ব্যয় হয়েছে ৪০৬ দশমিক ৩৪ কোটি টাকা।কারা মহাপরিদর্শক বলেন, কেরানীগঞ্জ কারাগারে চার হাজার ৫৯০ জন (পুরুষ) বন্দী থাকতে পারবেন। জেলকোড অনুযায়ী বন্দীদের যেসব সুযোগ-সুবিধা পাওয়ার অধিকার রয়েছে, এর সবই রয়েছে এই কারাগারে। সৈয়দ ইফতেখার উদ্দিন বলেন, মূলত বন্দীদের আবাসন সমস্যা নিরসনে ঢাকার কেন্দ্রীয় কারাগারটি কেরানীগঞ্জ স্থানান্তর করা হয়েছে। ঢাকার কেন্দ্রীয় কারাগারটি জরাজীর্ণ ও মেরামত অযোগ্য। বর্তমানে কারাগারটিতে দুই হাজার ৬৮৪ জন থাকার কথা থাকলেও সেখানে থাকছেন প্রায় আট হাজার বন্দী। কারাগারের জনবল নিয়োগের বিষয়টি প্রক্রিয়াধীন রয়েছে বলে সংবাদ সম্মেলনে জানান কারা মহাপরিদর্শক।
আরও  পড়ুন...কেরানীগঞ্জে কেন্দ্রীয় কারাগার
