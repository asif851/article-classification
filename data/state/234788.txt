
পুলিশ সুপার (এসপি) বাবুল আক্তারের স্ত্রী মাহমুদা খানম হত্যাকাণ্ডের বিচারের দাবিতে চট্টগ্রাম প্রেসক্লাবের সামনে মানববন্ধন চলাকালে সন্দেহজনক গতিবিধির কারণে আটক রিকশাচালক ইব্রাহীম খান (২২) প্রাথমিক জিজ্ঞাসাবাদে পুলিশকে এলোমেলো তথ্য দিচ্ছেন। এ জন্য তাঁকে ব্যাপক জিজ্ঞাসাবাদ করতে কাল রোববার অস্ত্র মামলায় ১০ দিনের রিমান্ডে নেওয়ার আবেদন করবে পুলিশ।
গতকাল শুক্রবার বিকেলে মাহমুদা খানম হত্যাকাণ্ডের বিচারের দাবিতে চট্টগ্রাম প্রেসক্লাবের সামনে মানববন্ধন চলাকালে সন্দেহজনক গতিবিধির কারণে ইব্রাহীম খান নামের এক রিকশাচালককে আটক করা হয়। পরে পুলিশ তাঁর কাছ থেকে দুটি ছোরা, একটি মুঠোফোন ও একটি কার্ড রিডার উদ্ধার করে। এ ঘটনায় কোতোয়ালি থানার উপপরিদর্শক (এসআই‍) মো. বদরুদ্দোজা বাদী হয়ে আজ শনিবার অস্ত্র আইনে থানায় মামলা করেন।আজ শনিবার দুপুরে নগর পুলিশ কমিশনার মো. ইকবাল বাহার সাংবাদিকদের বলেন, আটক রিকশাওয়ালা থাকেন পতেঙ্গায়। জামাল খানে প্রেসক্লাব এলাকায় কেন তিনি ছুরি নিয়ে এলেন, তাঁর সঙ্গে জঙ্গিদের যোগাযোগ রয়েছে কি না, তা খতিয়ে দেখা হচ্ছে।কোতোয়ালি থানার ভারপ্রাপ্ত কর্মকর্তা (ওসি) জসীম উদ্দিন আজ দুপুরে তাঁর কার্যালয়ে প্রথম আলোকে বলেন, আটক রিকশাওয়ালা একেক সময় একেক তথ্য দিচ্ছেন। তাঁকে ব্যাপক জিজ্ঞাসাবাদের জন্য আদালতে ১০ দিনের রিমান্ডের আবেদন করা হবে। টাঙ্গাইল জেলার কালিহাতী উপজেলার গোহালিয়া ইউনিয়নের মৃত আবুল বশর খানের ছেলে রিকশাওয়ালা ইব্রাহীম। তিনি মাদ্রাসায় পড়ালেখা করেছেন। তাঁর কাছ থেকে উদ্ধার করা মুঠোফোনে অশ্লীল কিছু ভিডিও এবং কয়েকটি ইসলামি গান পাওয়া গেছে।গোহালিয়া ইউনিয়ন পরিষদের ৩ নম্বর ওয়ার্ডের সদস্য সুলতান মাহমুদ মুঠোফোনে প্রথম আলোকে বলেন, ইব্রাহীম দরিদ্র পরিবারের সন্তান। পাঁচ বছর ধরে তিনি চট্টগ্রামে রয়েছেন। তাঁরা দুই ভাই দুই বোন। পরিবারের সঙ্গে তাঁর যোগাযোগও কম।
