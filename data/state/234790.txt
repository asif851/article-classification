
সরকারি চাকরিতে কোটা প্রথা সংস্কার চেয়ে করা রিট আবেদন খারিজ করে দিয়েছেন হাইকোর্ট। আজ সোমবার দুপুরে হাইকোর্টের একটি বেঞ্চ আবেদনটি খারিজ করে দেন।
রিট আবেদনে মুক্তিযোদ্ধাদের সন্তান ও নাতি-নাতনি, প্রতিবন্ধী, নারী, জেলা, ক্ষুদ্র নৃগোষ্ঠী কোটাসহ সব ধরনের কোটা পদ্ধতি পুনর্মূল্যায়ন বা সংস্কার চাওয়া হয়েছিল।
গত ৩১ জানুয়ারি ঢাকা বিশ্ববিদ্যালয়ের ছাত্র আনিসুর রহমান মীর ও দুজন সাংবাদিক রিট আবেদনটি করেছিলেন। রিটকারীরা সংক্ষুব্ধ না হওয়ায় আদালত রিটটি সরাসরি খারিজ করে দেন।
রিটকারীদের পক্ষে আইনজীবী ছিলেন একলাছ উদ্দিন ভূইয়া। তিনি সাংবাদিকদের বলেন, আদালত রিট খারিজ করে দিয়েছেন। তিনি বলেন, এই আদেশের বিরুদ্ধে তারা আপিল করবেন।
কোটার বিরুদ্ধে শিক্ষার্থীরা টানা আন্দোলন করছেন। অবশ্য কোটার পক্ষেও কিছু সংগঠন আন্দোলন করছেন। বর্তমানে সরকারি চাকরিতে ৪৪ শতাংশ মেধায় ও ৫৬ শতাংশ বিভিন্ন কোটায় নিয়োগ দেওয়া হয়।
