
পৌর নির্বাচনে আচরণবিধি লঙ্ঘনের দায়ে পাবনার ঈশ্বরদী পৌরসভার দুই কাউন্সিলর প্রার্থীকে জরিমানা করা হয়েছে। পৌর নির্বাচনের দায়িত্বে নিয়োজিত ভ্রাম্যমাণ আদালতের হাকিম জাহিদ নেওয়াজ গতকাল বৃহস্পতিবার ও গত বুধবার পৃথক অভিযানে এই জরিমানা করেন।সাজাপ্রাপ্ত প্রার্থীরা হলেন ১ নম্বর ওয়ার্ডের পাঞ্জাবি মার্কা প্রতীকের কাউন্সিলর প্রার্থী হাফিজ আল শামস ও ৩ নম্বর ওয়ার্ডের পানির বোতল মার্কা প্রতীকের প্রার্থী ফকরুল ইসলাম।ঈশ্বরদী নির্বাচন কার্যালয় সূত্রে জানা যায়, আচরণবিধি লঙ্ঘন করে এই দুই প্রার্থী বিভিন্ন দেয়াল, দোকানের ভেতর ও বৈদ্যুতিক খুঁটিতে পোস্টার সাঁটিয়েছেন। এগুলো ভ্রাম্যমাণ আদালতের নজরে পড়লে বুধবার পানির বোতল ও গতকাল দুপুরে পাঞ্জাবি মার্কা প্রতীকের প্রার্থীকে এক হাজার টাকা করে জরিমানা করা হয়।
