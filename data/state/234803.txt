
গাজীপুরের কালিয়াকৈর উপজেলার বিভিন্ন পোশাক কারখানার ঝুঁট ব্যবসার নিয়ন্ত্রণ নিতে মুখোমুখি অবস্থান নিয়েছেন উপজেলা পরিষদের সাবেক ও বর্তমান চেয়ারম্যান৷ দুই পক্ষের মধ্যে উত্তেজনা ছড়িয়ে পড়েছে৷ যেকোনো মুহূর্তে বড় ধরনের সংঘর্ষের আশঙ্কা দেখা দিয়েছে৷কয়েকটি পোশাক কারখানার মালিক ও কর্মকর্তাদের সঙ্গে কথা বলে জানা গেছে, সব সময় ক্ষমতাসীন দলের নেতা-কর্মীরা কালিয়াকৈরের পোশাক কারখানাগুলোর ঝুঁটের ব্যবসা নিয়ন্ত্রণ করেন৷ পাঁচ বছর ধরে বেশির ভাগ কারখানার ঝুঁট ব্যবসার নিয়ন্ত্রণ করছেন উপজেলা পরিষদের সাবেক চেয়ারম্যান ও উপজেলা আওয়ামী লীগের সাধারণ সম্পাদক কামাল উদ্দিন শিকদারের ছোট ভাই মোশারফ শিকদার ও ফারুক শিকদার এবং বোনের জামাই বাংলাদেশ পল্লী উন্নয়ন বোর্ডের (বিআরডিবি) উপজেলা চেয়ারম্যান মোশাররফ হোসেন৷ ঝুঁট ব্যবসা থেকে বঞ্চিত ছিলেন কেন্দ্রীয় ছাত্রলীগের সহ-সভাপতি ও বর্তমান উপজেলা চেয়ারম্যান রেজাউল করিমসহ অনেক নেতা-কর্মী৷ গত ২৩ মার্চের উপজেলা পরিষদের নির্বাচনে কামাল উদ্দিন শিকদারকে হারিয়ে নতুন চেয়ারম্যান হন রেজাউল করিম৷ এরপর থেকে তিনি ও তাঁর সমর্থকেরা ঝুঁট ব্যবসার নিয়ন্ত্রণ নিতে উঠেপড়ে লাগেন৷ এরই মধ্যে রেজাউল উপজেলার চন্দ্রা পল্লীবিদ্যুৎ এলাকার ডিভাইন টেক্সটাইল ও ইন্টারস্টফ লিমিটেড নামের দুইটি পোশাক কারখানার ঝুঁট ব্যবসার নিয়ন্ত্রণ নিয়েছেন৷প্রত্যক্ষদর্শীরা জানান, গত মঙ্গলবার সকালে রেজাউলের সমর্থক মো. শহীদ ও মজনুর নেতৃত্বে শতাধিক নেতা-কর্মী চন্দ্রা এলাকায় মাহমুদ জিন্স কারখানার ঝুঁটের নিয়ন্ত্রণ নিতে ওই কারখানায় যান৷ খবর পেয়ে কালিয়াকৈর থানার পুলিশ ওই কারখানার সামনে অবস্থান নিলে পরিস্থিতি শান্ত হয়৷ এরপর গত বৃহস্পতিবার সকালে উপজেলার সফিপুর এলাকার নিট এশিয়া লিমিটেড কারখানার ঝুঁট বের করার সময় বাধা দেন রেজাউলের লোকজন৷ এ নিয়ে দুই পক্ষের মধ্যে ব্যাপক উত্তেজনা ছড়িয়ে পড়ে৷ দুই পক্ষ পরে সফিপুর বাজারে বৈঠক করলেও কোনো সমাধান হয়নি৷ তবে নিট এশিয়া লিমিটেডের মহাব্যবস্থাপক ইরফানুর রহমান প্রথম আলোকে জানান, তাঁদের কারখানার মালামাল বের হয় উপজেলা বিআরডিপির চেয়ারম্যান মোশাররফ হোসেনের নামে৷ বৃহস্পতিবারের ঘটনার পর দুই পক্ষ বাইরে বসে মীমাংশা করেছেন বলে জানতে পেরেছি৷কয়েকজন ঝুঁট ব্যবসায়ী জানান, ঝুঁট ব্যবসার নিয়ন্ত্রণের বিষয়টি সমাধানের জন্য তাঁরা গত রোববার গাজীপুর-১ আসনের সাংসদ মুক্তিযুদ্ধবিষয়ক মন্ত্রী আ ক ম মোজাম্মেল হকের ঢাকার মিন্টু রোডের বাসায় যান৷ বৈঠকে চেয়ারম্যান রেজাউল করিম, তাঁর বড় ভাই চাপাইর ইউনিয়ন পরিষদের (ইউপি) চেয়ারম্যান মো. সাইফুজ্জামানসহ দুই পক্ষের নেতা-কর্মীরা ছিলেন৷ তবে কামাল উদ্দিন শিকদার ছিলেন না৷ মন্ত্রী তাঁদের বলেছেন, গত পাঁচ বছর যারা ঝুঁট ব্যবসা করতে পারেননি তাঁদের সুযোগ দিতে৷ এ ব্যাপারে রেজাউল করিমের মুঠোফোন বন্ধ থাকায় তাঁর বক্তব্য পাওয়া যায়নি৷ তাঁর বড় ভাই সাইফুজ্জামান প্রথম আলোকে বলেন, ‘গত পাঁচ বছর আওয়ামী লীগের প্রায় সব নেতারাই ঝুঁট ব্যবসা করেছে৷ নানা কারণে এতদিন আমাদের বঞ্চিত করা হয়েছে৷’মোশারফ শিকদার বলেন, ‘মন্ত্রী আমাদের সবাইকে মিলেমিশে ঝুঁট ব্যবসা করতে বলেছেন৷ কিন্তু চেয়ারম্যান রেজাউল একচ্ছত্র নিয়ন্ত্রণ নিতে চাচ্ছেন৷ তাঁর লোকজন বিভিন্ন স্থানে বিশৃঙ্খলা সৃষ্টি করছেন৷ ঝুঁট বের করতে বাধা দিচ্ছেন৷’
