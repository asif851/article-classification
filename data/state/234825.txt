
সড়ক পরিবহন ও সেতুমন্ত্রী ওবায়দুল কাদের বলেছেন, রাজনৈতিক ব্যক্তি এবং জনপ্রতিনিধিদের কারণে ঈদের আগে মহাসড়কের পাশে গরুর হাট ৯০ ভাগ নিয়ন্ত্রণ করা সম্ভব হলেও বাকি ১০ ভাগ নিয়ন্ত্রণ করা সম্ভব হয়নি।আজ বুধবার বিকেলে নারায়ণগঞ্জের সাইনবোর্ড এলাকায় ঢাকা-চট্টগ্রাম এবং ঢাকা-সিলেট মহাসড়কের যানজট পরিস্থিতি পরিদর্শনে এসে ওবায়দুল কাদের এসব কথা বলেন।এ সময় নারায়ণগঞ্জ পুলিশ সুপার খন্দকার মহিদ উদ্দিন, সড়ক ও জনপথের ঢাকা বিভাগীয় অতিরিক্ত প্রধান প্রকৌশলী আফতাবউদ্দিনসহ অন্য কর্মকর্তারা উপস্থিত ছিলেন।ওবায়দুল কাদের বলেন, ‘জনপ্রতিনিধিরা যদি আইন না মানেন তাহলে সাধারণ মানুষ কী করে আইন মানবে? ঢাকার প্রবেশমুখে কিছুটা সমস্যা হচ্ছে। আবদুল্লাপুরে গরুর হাটের জন্য যানজট হচ্ছে। অবিরাম বৃষ্টির মধ্যেও আমরা রাস্তা সচল রাখার জন্য চেষ্টা করছি।’ তিনি বলেন, ‘এবারের ঈদে স্বস্তিদায়ক যাত্রা একেবারেই নিশ্চিত করা যাবে না। কষ্ট এবং দুর্ভোগ কতটা কমানো যায় সে চেষ্টা করছি।’গণপরিবহনে অতিরিক্ত ভাড়া আদায় প্রসঙ্গে দৃষ্টি আকর্ষণ করা হলে সেতুমন্ত্রী বলেন, ‘বাস টার্মিনালে গিয়ে আমি তা দেখি না। তবে সব অভিযোগ অসত্য তা ঠিক নয়।’ মন্ত্রী নিজের এবং বাস মালিক সমিতির সভাপতি, মহাসচিবসহ বেশ কয়েজন কর্মকর্তার মোবাইল নম্বর দিয়ে অতিরিক্ত ভাড়া আদায় করলে সরাসরি অভিযোগ জানানোর জন্য সবার কাছে অনুরোধ করেন।সড়কে নিম্ন মানের কাজ সম্পর্কে জানতে চাইলে আওয়ামী লীগের সভাপতিমণ্ডলীর সদস্য ওবায়দুল কাদের বলেন, ‘সাংবাদিক, রাজনীতিক, ইঞ্জিনিয়ার, কন্ট্রাক্টরদের মধ্যে সবাই ভালো লোক নয়। খারাপগুলো খারাপ কাজ করছে। আমরা মনিটরিং করছি। যাতে ভবিষ্যতে এগুলো এড়ানো যায়।’
যুক্তরাষ্ট্রের নিউইয়র্কে এক অনুষ্ঠানে বাংলাদেশের কমিউনিস্ট পার্টির (সিপিবি) সভাপতি মুজাহিদুল ইসলাম সেলিম আবারও ‘ওয়ান ইলেভেন’ হতে পারে—এমন আশঙ্কা প্রকাশ করেছেন। এই বিষয় সম্পর্কে জানতে চাইলে ওবায়দুল কাদের বলেন, ‘ওয়ান ইলেভেন বলে কয়ে আসে না। তবে একেবারে উড়িয়েও দেওয়া যায় না। কারণ আমাদের দেশে ইতিপূর্বে এ ধরনের ঘটনা ঘটেছে। ষড়যন্ত্র হয় তলে তলে।’ তিনি বলেন, মুজাহিদুল ইসলাম সেলিম সাহেবের কাছে যদি সুনির্দিষ্ট কোনো তথ্যপ্রমাণ থাকে তা জানালে মানুষ এ ধরনের ‘রক্তাক্ত ট্র্যাজেডি’ থেকে মুক্তি পাবে।
