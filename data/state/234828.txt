
বাংলাদেশে একের পর এক সংখ্যালঘু মানুষের ওপর হামলা ও বাড়িঘর লুটপাটের ঘটনায় গভীর উদ্বেগ প্রকাশ করেছেন ব্রিটিশ পার্লামেন্টের হিন্দুবিষয়ক সর্বদলীয় সংসদীয় কমিটির প্রধান ক্ষমতাসীন কনজারভেটিভ পার্টির এমপি বব ব্ল্যাকম্যান।
এমপি বব ব্ল্যাকম্যান গতকাল সোমবার এক বিবৃতিতে বলেন, ‘কয়েক মাস যাবৎ বাংলাদেশে সংখ্যালঘু সম্প্রদায়ের ওপর হামলা বৃদ্ধির ঘটনা গভীর হতাশার ও দুঃখজনক। এটা গভীর উদ্বেগ ও দুশ্চিন্তায় বিষয় যে নিজ দেশেই মানুষগুলো নিজেদের জীবন এবং সম্পদের নিরাপত্তা নিয়ে ভয়ের মধ্যে বসবাস করছেন।’
বাংলাদেশের সরকারের পক্ষ থেকে আশ্বাস দেওয়ার পরও পরিস্থিতির কোনো উন্নতি না হওয়াকে তিনি একেবারেই অগ্রহণযোগ্য বলে মন্তব্য করেন। বব ব্ল্যাকম্যান আবারও বাংলাদেশ সরকারের প্রতি সংখ্যালঘু ও ঝুঁকিতে থাকা সম্প্রদায়গুলোকে রক্ষায় শক্তিশালী পদক্ষেপ গ্রহণ করার অনুরোধ জানান।
লন্ডনের হ্যারো ইস্ট আসনের এমপি বব ব্ল্যাকম্যান এর আগে বাংলাদেশে সংখ্যালঘুদের ওপর হামলা ও চলমান রাজনৈতিক পরিস্থিতি নিয়ে ব্রিটিশ পার্লামেন্টে একাধিক বিতর্কের আয়োজন করেন। সর্বশেষ গত ৮ সেপ্টেম্বর তাঁর উদ্যোগে হাউস অব কমন্সে বাংলাদেশ বিষয়ে প্রায় ৪৫ মিনিটব্যাপী বিতর্ক অনুষ্ঠিত হয়। ওই বিতর্কের সূচনা বক্তব্যে বাংলাদেশে সংখ্যালঘু নির্যাতনের বিস্তারিত তুলে ধরে বব ব্ল্যাকম্যান বলেছিলেন, সংখ্যালঘু সম্প্রদায়ের ওপর ছোট হামলাগুলো ধর্মীয় উগ্রবাদী ও সন্ত্রাসীদের অস্তিত্ব জানান দেওয়ার প্রাথমিক স্তর। তিনি বলেন, সন্ত্রাসবাদকে অঙ্কুরে নির্মূল করতে সরকারের উচিত প্রতিটি ঘটনার সুষ্ঠু ও নিরপেক্ষ তদন্তের মাধ্যমে বিচার নিশ্চিত করা। ওই বিতর্কে তিনি বাংলাদেশে সংখ্যালঘু সম্প্রদায়ের অধিকার রক্ষায় আলাদা আইন প্রণয়নে যুক্তরাজ্য সরকারকে ভূমিকা রাখারও আহ্বান জানিয়েছিলেন।
