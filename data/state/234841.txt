
ফরিদপুরের সদরপুরে একটি পারিবারিক কালীমন্দিরের প্রতিমা ভাঙচুরের ঘটনায় সদরপুর থানায় মামলা করা হয়েছে। গত শনিবার দিবাগত রাতে উপজেলার ভাষাণচর ইউনিয়নের মধু মণ্ডলের ডাঙ্গী গ্রামের বাবু চক্রবর্তী বাদী হয়ে এ মামলাটি করেন।ঘটনার সত্যতা নিশ্চিত করে সদরপুর থানার ভারপ্রাপ্ত কর্মকর্তা (ওসি) মো. হারুন অর রশীদ বলেন, মন্দির ভাঙচুর এবং জমিজমা দখলের বিষয় নিয়ে ছয়জনের নাম উল্লেখ করে থানায় এ মামলা হয়েছে। তিনি বলেন, আসামিদের ধরতে পুলিশের অভিযান অব্যাহত রয়েছে।গত শুক্রবার ভোররাতে বাবু চক্রবর্তীর বাড়ির কালীমন্দিরের বেড়া ও মন্দিরের প্রতিমা ভাঙচুরের ঘটনা ঘটে।মামলার এজাহার সূত্রে জানা যায়, বাবু চক্রবর্তীর সঙ্গে একই এলাকার দুলাল চন্দ্র রায়ের ৩৮ শতাংশ জমির মালিকানা নিয়ে আদালতে মামলা চলছে। গত শুক্রবার ভোররাতে দুলাল রায় লোকজন নিয়ে বিরোধীয় জমিতে ঘর তুলে দখল নিতে যান। ওই সময় বাবু চক্রবর্তীরা বাধা দিলে ওসমান ও তাঁর লোকজন ক্ষিপ্ত হয়ে মন্দির ভাঙচুর করেন।ইউএনও রোকসানা রহমান বলেন, তিনি ঘটনাস্থল পরিদর্শন করেছেন। তদন্ত করে দোষী ব্যক্তিদের বিরুদ্ধে আইনানুগ ব্যবস্থা নেওয়া হবে।
