
শেরপুর সদর এলাকায় সুপারি চুরির অপবাদ দিয়ে নুরে আলম (১২) নামের পঞ্চম শ্রেণির এক ছাত্রকে পিটিয়ে হত্যার অভিযোগ পাওয়া গেছে। এ ঘটনায় আজ বৃহস্পতিবার নিহত শিশুর বাবা গোপন মিয়া শেরপুর সদর আম​লি আদালতে একটি হত্যা মামলা করেছেন।
নুরে আলম পরিবারের সঙ্গে শেরপুর সদর উপজেলার চরমোচারিয়া ইউনিয়নের মুন্সীরচর পূর্বপাড়া গ্রামে থাকত। সে স্থানীয় সরকারি প্রাথমিক বিদ্যালয়ের পঞ্চম শ্রেণির ছাত্র ছিল।
মামলার অভিযোগ অনুযায়ী, দীর্ঘদিন ধরে জমিজমা নিয়ে নুরে আলমের বাবা গোপন মিয়ার সঙ্গে প্রতিবেশী কয়েকজনের শত্রুতা চলছিল। এর জের ধরে গত ৩১ জানুয়ারি সন্ধ্যায় নুরে আলমের বিরুদ্ধে এক প্রতিবেশী তাঁর বাগান থেকে সুপারি চুরির অভিযোগ করেন। এ অভিযোগে ওই প্রতিবেশীসহ কয়েকজন নুরে আলমকে আটক করে শারীরিকভাবে নির্যাতন চালান। তাকে এক প্রতিবেশীর বাসায় আটকে রাখা হয়। ১ ফেব্রুয়ারি সকালে সদর উপজেলার মুন্সীরচর পূর্বপাড়া গ্রামে একটি কাঁঠালগাছের ডালে ঝুলন্ত অবস্থায় নুরে আলমের লাশ পাওয়া যায়। অথচ এ ঘটনায় শেরপুর সদর থানার পুলিশ একটি অপমৃত্যুর মামলা করে।
নিহত নুরে আলমের বাবা গোপন মিয়া মামলায় অভিযোগ করেন, প্রতিবেশী উমেদ আলী, মতি মিয়া, শেখ মিয়া, মোছাম্মৎ মোর্শেদা, মামুন মিয়া, মালেকা খাতুনসহ কয়েকজন মিলে নুরে আলমকে হত্যা করেছেন।
শেরপুরের মুখ্য বিচারিক হাকিম সাইফুর রহমান এ অভিযোগ নিয়মিত মামলা হিসেবে রেকর্ড করেন। পরে তিনি পরবর্তী আইনানুগ ব্যবস্থা গ্রহণের জন্য শেরপুর সদর থানার ভারপ্রাপ্ত কর্মকর্তাকে (ওসি) নির্দেশ দেন।
জানতে চাইলে শেরপুর সদর থানার ওসি মাজহারুল করিম বলেন, আদালতে মামলা হওয়ার বিষয়টি তিনি শুনেছেন। তবে এখনো আদালতের কোনো আদেশ পাননি। আদেশ পেলে আইনানুগ ব্যবস্থা নেওয়া হবে। ওসি দাবি করেন, প্রাথমিকভাবে ঘটনাটি আত্মহত্যা বলে মনে হওয়ায় অপমৃত্যুর মামলা হয়েছে।
