
নির্বাচন কমিশনের (ইসি) অধীনেই হবে আগামী জাতীয় সংসদ নির্বাচন। বর্তমান সরকার শুধু সহায়ক ভূমিকা পালন করবে। সেনাবাহিনী তাদের নির্ধারিত ভূমিকা পালন করবে। আজ মঙ্গলবার দুপুর ১২টার দিকে কুমিল্লার দাউদকান্দি উপজেলায় গৌরীপুর-গোমতী সেতু পরিদর্শনকালে আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের এসব কথা বলেন।
সেতুমন্ত্রী বলেন, গোমতী, মৌটুপি, শিবপুর ও হাদিরখাল এ চারটি সেতু আগামী জুলাই মাসে চালু হবে। সেতুগুলো চালু হলে কুমিল্লার তিতাস, হোমনা, মেঘনা ও ব্রাহ্মণবাড়িয়ার বাঞ্ছারামপুর ও মুরাদনগর উপজেলার লোকজন কম সময়ে ঢাকা চট্টগ্রাম ও কুমিল্লা যাতায়াত করতে পারবেন। এ সকল এলাকার অর্থনৈতিক উন্নয়ন হবে। এই চারটি সেতু এক সময় স্বপ্ন ছিল, যা এখন বাস্তবে পরিণত হচ্ছে। সেতুগুলোর নির্মাণকাজ প্রায় শেষ। এখন শুধু ঢাল ও ফিনিশিংয়ের কাজ বাকি। সেতুগুলো নির্মাণে ব্যয় হয়েছে সাড়ে ২৯ কোটি টাকা।
এ সময় কুমিল্লা-২ (তিতাস ও হোমনা) আসনের এমপি আমীর হোসেন, দাউদকান্দি উপজেলা পরিষদের চেয়ারম্যান মেজর (অব) মোহাম্মদ আলী, সড়ক ও জনপদ বিভাগের কুমিল্লার নির্বাহী প্রকৌশলী মো. সাইফ উদ্দিন, তিতাস উপজেলা আওয়ামী লীগের সভাপতি মুক্তিযোদ্ধা শওকত আলী ও সাধারণ সম্পাদক মহসিন ভূঁইয়াসহ তিতাস ও দাউদকান্দি উপজেলার আওয়ামী লীগের অঙ্গ সংগঠনের নেতা কর্মীরা উপস্থিত ছিলেন।
গোমতী সেতু পরিদর্শন শেষে হোমনার উদ্দেশে রওনা দেন সেতুমন্ত্রী।
 
