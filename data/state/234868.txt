
বিএনপির চেয়ারপারসন খালেদা জিয়ার গুলশানের রাজনৈতিক কার্যালয়ের সামনে আজ বুধবার নিরাপত্তাব্যবস্থা অনেকটা ঢিলেঢালা। খালেদা জিয়া কার্যালয়ে অবস্থান করছেন। আজ জিয়া অরফানেজ ট্রাস্ট দুর্নীতি মামলায় খালেদা জিয়ার বিরুদ্ধে গ্রেপ্তারি পরোয়ানা জারি করেছেন আদালত।আদালতের গ্রেপ্তারি পরোয়ানা ঘোষণার পর খালেদার কার্যালয়ে গিয়ে দেখা যায়, ‘অবরুদ্ধ’ থাকাকালে পুলিশ পাহারা তুলে নেওয়ার পর থেকে যেমন নিরাপত্তাব্যবস্থা ছিল, এখনো তেমনই রয়েছে। কার্যালয় ঘিরে অতিরিক্ত পুলিশ মোতায়েন করা হয়নি। কার্যালয়ের ফটকের সামনে চেয়ার-টেবিল পেতে পুলিশের বিশেষ শাখার দুই সদস্য বসে রয়েছেন। বিএনপির চেয়ারপারসনের নিরাপত্তা বহরের একটি গাড়ি কার্যালয়ের প্রবেশ মুখে আড়াআড়িভাবে রাখা হয়েছে এবং উত্তর পাশের ফটকেও একইভাবে আরেকটি গাড়ি রাখা হয়েছে।
