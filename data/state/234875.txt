
ঢাকা বিশ্ববিদ্যালয়ের শিক্ষা ও গবেষণা ইনস্টিটিউটের (আইইআর) সন্ধ্যাকালীন এমএড কোর্সের ভর্তি পরীক্ষায় অংশ না নিয়েও মেধাতালিকায় নাম আসা শিক্ষার্থীর ফল বাতিল করেছে কর্তৃপক্ষ।
আজ শুক্রবার আইইআরের পক্ষ থেকে বলা হয়, নাসরিন হোসাইন নামের এক পরীক্ষার্থী (রোল নম্বর ২৫৫৮) ২০৭ নম্বর কক্ষে বসে পরীক্ষা দেন। কিন্তু তার জন্য ২০৮ নম্বর কক্ষ বরাদ্দ ছিল। প্রবেশপত্রের ইংরেজিতে লেখা ৮ সংখ্যাটিকে তিনি ৩ মনে করেছেন। তাই ভুল করে পল্লবী বাড়ৈর (রোল ২৫৫৩) আসনে বসে পরীক্ষা দেন। হাজিরা খাতা ও উত্তরপত্রে ‘ভুল’ রোল নম্বর লেখেন।
শুক্রবার প্রথম আলোসহ কয়েকটি দৈনিকে এ-সংক্রান্ত প্রতিবেদন প্রকাশিত হয়। পরে আইইআর এই বিজ্ঞপ্তি পাঠায়। আইইআরের পরিচালক অধ্যাপক হোসনে আরা বেগম ও সন্ধ্যাকালীন ভর্তি কার্যক্রমের সভাপতি অধ্যাপক মোহাম্মদ আলী জিন্নাহ এতে সই করেন। এতে বলা হয়, গতকাল বৃহস্পতিবার নাসরিন হোসাইন ভর্তি পরীক্ষার উত্তরপত্রে নিজের ভুল বুঝতে পেরে তা সংশোধনের আবেদন করলে ভর্তি কমিটি তা যাচাই-বাছাই করে ওই ভ্রান্তি সংশোধন করে।
আরও পড়ুন: 
ভর্তি পরীক্ষা না দিয়েও উত্তীর্ণ
