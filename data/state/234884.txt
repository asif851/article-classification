
রামপুরা থানার বিস্ফোরক দ্রব্য আইনে একটি মামলায় হাইকোর্ট থেকে জামিন পেয়েছেন বিএনপির স্থায়ী কমিটির সদস্য গয়েশ্বর চন্দ্র রায়। এতে তাঁর কারাগার থেকে মুক্তি পেতে আর কোনো বাধা নেই বলে জানিয়েছেন তাঁর আইনজীবী।আজ রোববার এই মামলায় জামিন আবেদনের শুনানি শেষে বিচারপতি মো. রেজাউল হক ও বিচারপতি মো. খসরুজ্জামানের সমন্বয়ে গঠিত হাইকোর্ট বেঞ্চ গয়েশ্বরের জামিন মঞ্জুর করেন। গয়েশ্বরের পক্ষে ছিলেন আইনজীবী নিতাই রায় চৌধুরী ও মিথুন রায় চৌধুরী।নিতাই রায় চৌধুরী পরে সাংবাদিকদের বলেন, ২০১৩ সালের ডিসেম্বরে রামপুরা থানা-পুলিশ এই মামলাটি করে। তাঁর বিরুদ্ধে মোট ২৭টি মামলা বিচারাধীন আছে। এ নিয়ে সব কটি মামলায় তিনি হাইকোর্ট থেকে জামিন পেয়েছেন।
