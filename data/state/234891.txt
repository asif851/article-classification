
নারায়ণগঞ্জের সিদ্ধিরগঞ্জে দুটি অনুমোদনহীন মশার কয়েল তৈরির কারখানাকে চার লাখ টাকা জরিমানা করেছেন ভ্রাম্যমাণ আদালত। আজ মঙ্গলবার দুপুরে নির্বাহী ম্যাজিস্ট্রেট শিলু রায়ের নেতৃত্বে ভ্রাম্যমাণ আদালত এ অভিযান পরিচালনা করেন।
জরিমানা করা কারখানা দুটি হলো সিদ্ধিরগঞ্জের মিজমিজি মাদ্রাসা রোড এলাকায় অবস্থিত সেবা করপোরেশন ও প্রিন্স।নারায়ণগঞ্জ জেলা প্রশাসনের নির্বাহী ম্যাজিস্ট্রেট ও সিদ্ধিরগঞ্জ সার্কেলের সহকারী কমিশনার (ভূমি) শিলু রায় বলেন, কারখানা দুটির বিএসটিআই অনুমোদন নেই। কর্তৃপক্ষ বিষাক্ত কেমিক্যাল ব্যবহার করায় বিএসটিআই-এর অধ্যাদেশ অনুযায়ী ১৯ ও ২৪ ধারায় দুই লাখ টাকা করে মোট চার লাখ টাকা জরিমানা করা হয়েছে। কারখানা দুটিকে চার মাসের মধ্যে সব কাগজ প্রস্তুত করতে নির্দেশ দেওয়া হয়েছে। যদি এ সময়ের মধ্যে কাগজ প্রস্তুত করতে না পারে ফের অভিযান চালিয়ে সিলগালা করে দেওয়া হবে।
