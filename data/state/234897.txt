
রাজধানীর মালিবাগে রেলগেট এলাকায় নির্মাণাধীন উড়ালসড়কের (ফ্লাইওভার) গার্ডার পড়ে একজন নিহত হয়েছেন। এ ঘটনায় আহত হয়ে ঢাকা মেডিকেল কলেজ হাসপাতালে চিকিৎসাধীন আরও দুজন। গতকাল রোববার দিবাগত রাত আড়াইটার দিকে এ ঘটনা ঘটে।
নিহত ব্যক্তির নাম স্বপন (৪০)। আহত দুজন হলেন নূরন্নবী ও পলাশ। তাঁদের মধ্যে নূরন্নবী প্রকৌশলী ও পলাশ পথচারী বলে প্রাথমিকভাবে জানা গেছে।
ফায়ার সার্ভিস ও রেলওয়ে পুলিশ ঘটনাস্থলে উদ্ধারকাজ চালাচ্ছে। রেলওয়ে থানার ভারপ্রাপ্ত কর্মকর্তা (ওসি) ইয়াসিন ফারুকের ভাষ্য, ক্রেন দিয়ে তোলার সময় উড়ালসড়কের গার্ডার ছিটকে পড়ে গেলে এ দুর্ঘটনা ঘটে। গার্ডার সরিয়ে ফেলা হয়েছে। সাড়ে তিন ঘণ্টা বন্ধ থাকার পর আবার ট্রেন চলাচল শুরু হয়েছে।
ঢাকা মেডিকেল কলেজ হাসপাতাল পুলিশ ক্যাম্পের দায়িত্বে থাকা উপপরিদর্শক (এসআই) বাচ্চু মিয়া, ফায়ার সার্ভিস ও সিভিল ডিফেন্সের খিলগাঁও স্টেশনের ফায়ার ফাইটার মো. মুসা বিষয়টি নিশ্চিত করেছেন।
২০১২ সালে চট্টগ্রাম নগরের বহদ্দারহাট জংশনে নির্মাণাধীন উড়ালসড়কের গার্ডার ভেঙে অন্তত ১৩ জন নিহত হয়েছিলেন।
