
রাজধানী উত্তরার ১০ নম্বর সেক্টর-সংলগ্ন হরিরামপুর ইউনিয়নের রানাভোলা মূল সড়ক সংস্কারের অভাবে চলাচলের অনুপযোগী। বিশেষ করে কামারপাড়া ও রানাভোলা মূল সড়কের সংযোগস্থল নতুনবাজার চৌরাস্তা থেকে বটতলা, ইসলামাবাদ বাজার হয়ে রানাভোলা বাজার পর্যন্ত সড়কের প্রায় এক কিলোমিটার রাস্তা বর্ষা মৌসুমে কার্পেটিং উঠে চলাচলের অযোগ্য হয়ে গেছে। এখন ১০ মিনিটের রাস্তা যেতে সময় লাগছে এক ঘণ্টা।গতকাল দুপুরে দেখা যায়, নতুন বাজার এলাকায় রাস্তায় পানি জমে আছে। দেখে মনে হচ্ছে রাস্তা নয়, যেন নালা। কার্পেটিং উঠে গিয়ে জমে থাকা পানিতে সৃষ্টি হয়েছে ছোট-বড় গর্ত। জমে থাকা পানি কাদামাটি ও আবর্জনার সঙ্গে মিশে ছড়াচ্ছে দুর্গন্ধ। রাস্তা চলাচলের অনুপযোগী থাকায় রাস্তার ধারে থাকা দোকানের সামনের অংশ দিয়ে হাঁটাচলা করছেন এলাকাবাসী। উত্তরা মডেল স্কুল ও কলেজ নবম শ্রেণির ছাত্র বটতলার বাসিন্দা এমদাদ বলেন, ‘প্রতিদিন এ রাস্তা দিয়েই আমাকে স্কুলে যেতে হয়। খুব কষ্ট হয়, মাঝেমধ্যে রিকশাও পাওয়া যায় না। পাওয়া গেলেও অতিরিক্ত ভাড়া চায়।’ বর্ষার আগেও সড়কটি খারাপ ছিল বলে মো. মুন্সী নামের এক রিকশাচালক বলেন, অনেক দিন থেকেই রাস্তার অবস্থা বেহাল। বর্ষা আসার পর রাস্তাটি একেবারে খারাপ হয়ে গেছে। এই রাস্তা দিয়া রিকশা টানতে অনেক কষ্ট হয়।
বিষয়টি জানালে হরিরামপুর ইউনিয়ন পরিষদের চেয়ারম্যান আবুল হাসিম প্রথম আলোকে বলেন, ‘এক হাজার মিটার রাস্তা সংস্কারের জন্য দরপত্র চূড়ান্ত হয়ে গেছে। একসঙ্গে রাস্তা এবং ড্রেন সংস্কার করা হবে। দ্রুতই রাস্তা সংস্কারের কাজ শুরু  করা হবে।’ রাস্তাটি সংস্কারের দায়িত্ব পাওয়া শফিক অ্যান্ড ব্রাদার্সের ব্যবস্থাপক গোলাম কিবরিয়া প্রথম আলোকে বলেন, ‘প্রথমে রাস্তার পাশের ড্রেন সংস্কার করা হবে। সে জন্য ১ মিটার আরসিসি ডায়া পাইপ তৈরি শেষ। আশা করছি, এ মাসের শেষের দিকে কাজ শুরু করতে পারব।’  
 
