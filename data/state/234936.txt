
ভাঙচুর ও অগ্নিসংযোগের ঘটনায় করা মামলায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীরসহ ২৯ নেতা-কর্মীর বিরুদ্ধে অভিযোগ গঠনের বিষয়ে শুনানি পিছিয়েছেন আদালত। গতকাল রোববার আসামিপক্ষের আবেদনের পরিপ্রেক্ষিতে আগামী ৩০ এপ্রিল পরবর্তী দিন ধার্য করেন আদালত।ঢাকার অতিরিক্ত মুখ্য মহানগর হাকিম আলী মাসুদ শেখ এ তারিখ ধার্য করেন।গতকাল এ মামলায় অভিযোগ গঠনের শুনানির দিন ধার্য ছিল। মামলার আসামি মির্জা ফখরুল, গয়েশ্বর চন্দ্র রায়কে কারাগার থেকে আদালতে হাজির না করায় তাঁদের পক্ষে সময়ের আবেদন জানানো হয়।২০১৩ সালের ২ মার্চ রাজধানীর রমনা থানার শান্তিবাগ এলাকায় গাড়ি ভাঙচুর ও অগ্নিসংযোগের ঘটনায় এ মামলা করে পুলিশ। গত বছরের ১৪ মে রমনা থানার পুলিশ তদন্ত শেষে মির্জা ফখরুল, বিএনপির স্থায়ী কমিটির সদস্য মওদুদ আহমদ, গয়েশ্বর চন্দ্র রায়, ভাইস চেয়ারম্যান আবদুল্লাহ আল নোমানসহ ২৯ জনের বিরুদ্ধে আদালতে অভিযোগপত্র দেয়।
