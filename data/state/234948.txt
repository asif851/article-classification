
বগুড়ার শহীদ জিয়াউর রহমান মেডিকেল কলেজ হাসপাতালে ইন্টার্ন চিকিৎসকদের হাতে রোগীর স্বজনদের মারধর ও কান ধরে উঠ-বসের ঘটনায় জড়িত ব্যক্তিদের চিহ্নিত করা হয়েছে। তাঁদের ইর্ন্টানশিপ বাতিলের নির্দেশ দিয়েছেন স্বাস্থ্য ও পরিবারকল্যাণমন্ত্রী মোহাম্মদ নাসিম।
আজ সোমবার মেডিকেল কলেজ কর্তৃপক্ষ ও বিএমডিসি কর্তৃপক্ষকে এ নির্দেশ দেন স্বাস্থ্যমন্ত্রী। মন্ত্রণালয়ের জ্যেষ্ঠ তথ্য কর্মকর্তা পরীক্ষিত চৌধুরী এ তথ্য নিশ্চিত করেছেন।
মোহাম্মদ নাসিম বলেন, রোগীদের ভোগান্তিতে রেখে, জিম্মি করে অহেতুক যারা হাসপাতালের স্বাভাবিক কার্যক্রম ব্যাহত করে, তাদের বিরুদ্ধে কঠোর ব্যবস্থা নিতে সংশ্লিষ্ট ব্যক্তিদের নির্দেশ দিয়েছেন তিনি। মন্ত্রী বলেন, হাসপাতালে বিশৃঙ্খলাকারীদের কোনোভাবেই বরদাশত করা হবে না। সে চিকিৎসকই হোক আর রোগীর স্বজনই হোক।
গতকাল রোববার জিয়াউর রহমান মেডিকেল কলেজ হাসপাতালে এক রোগীর স্বজনকে মারধর করেন ইন্টার্ন চিকিৎসকেরা। তাঁকে বাঁচাতে এগিয়ে যাওয়া দুই নারী স্বজনকেও লাঞ্ছিত করা হয়। পরে চিকিৎসকদের ওপর হামলার অভিযোগ এনে ও পুলিশ দিয়ে নিজেদের নিরাপত্তার দাবিতে অনির্দিষ্টকালের কর্মবিরতির ঘোষণা দেন ইন্টার্ন চিকিৎসকেরা। পরে সোমবার কর্মবিরতি প্রত্যাহার করা হয়।
আরও পড়ুন:ইন্টার্ন চিকিৎসকদের বিরুদ্ধে রোগীর স্বজনদের মারধরের অভিযোগ
