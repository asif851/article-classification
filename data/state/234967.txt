
কুমিল্লা সিটি করপোরেশন নির্বাচনে মেয়র পদে বিএনপির প্রার্থী মনিরুল হক সাক্কুকে জোটগত সমর্থন দেওয়ার ‘নীতিগত সিদ্ধান্ত’ নিয়েছে দলটির নেতৃত্বাধীন ২০-দলীয় জোট।
আজ বৃহস্পতিবার জোটের শরিক দলগুলোর মহাসচিব পর্যায়ের বৈঠকে এই সিদ্ধান্ত নেওয়া হয়।
বিএনপির সংবাদ বিজ্ঞপ্তিতে জানানো হয়েছে, কুমিল্লা সিটি করপোরেশন নির্বাচনে এলডিপির মহাসচিব রেদোয়ান আহমেদকে ২০-দলীয় জোটের পক্ষে নির্বাচন পরিচালনা কমিটির সমন্বয়কারী হিসেবে দায়িত্ব দেওয়ার প্রস্তাব গৃহীত হয়। দুপুরে নয়াপল্টনে বিএনপির কেন্দ্রীয় কার্যালয়ে ওই বৈঠক অনুষ্ঠিত হয়।
বিএনপির মহাসচিব মির্জা ফখরুল ইসলাম আলমগীরের সভাপতিত্বে বৈঠকে জাতীয় পার্টির (বিজেপি) আব্দুল মতিন সাউদ, জাতীয় পার্টির (জাফর) মোস্তফা জামাল হায়দার, ইসলামী ঐক্যজোটের আব্দুল করিম, বাংলাদেশ মুসলিম লীগের (বিএমএল) শেখ জুলফিকার বুলবুল চৌধুরী, খেলাফত মজলিশের শফিকউদ্দিন, এলডিপির রেদোয়ান আহমেদ, জাগপার খন্দকার লুৎফর রহমান, বাংলাদেশ ন্যাপের গোলাম মোস্তফা ভূইয়া, কল্যাণ পার্টির এম এম আমিনুর রহমান প্রমুখ উপস্থিত ছিলেন।
