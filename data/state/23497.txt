
পৌরসভা নির্বাচনে ইসি যেভাবে যে জায়গায় চাইবে আইনশৃঙ্খলা রক্ষাকারী বাহিনীর সদস্যরা সেভাবেই কাজ করবেন বলে মন্তব্য করেছেন স্বরাষ্ট্রমন্ত্রী আসাদুজ্জামান খান কামাল। আজ মঙ্গলবার বিকেলে সচিবালয়ে বিশ্ব ইজতেমা নিয়ে এক বৈঠক শেষে তিনি সাংবাদিকদের কাছে এ মন্তব্য করেন। 
স্বরাষ্ট্রমন্ত্রী আসাদুজ্জামান খান বলেন, আগামীকালের পৌরসভা নির্বাচন নিয়ে উদ্বিগ্ন হওয়ার কিছুই নেই। নির্বাচন কমিশন যেভাবে যে জায়গায় আইনশৃঙ্খলা রক্ষাকারী বাহিনীর সদস্যদের চাইবে, তাঁরা সেসব জায়গায় সেভাবেই কাজ করবেন। স্বরাষ্ট্রমন্ত্রী বলেন, গাজীপুরের টঙ্গীতে ৮-১০ জানুয়ারি প্রথম পর্বে এবং ১৫-১৭ জানুয়ারি দ্বিতীয় পর্বে বিশ্ব ইজতেমা অনুষ্ঠিত হবে। ইজতেমা স্থলে নাশকতা রোধে যথাযথ ব্যবস্থা নেওয়া হবে। পুরো এলাকা সিসি ক্যামেরার আওতায় থাকবে। আগামী ৪ জানুয়ারি মন্ত্রণালয়ের একটি প্রতিনিধিদল ইজতেমা স্থল পরিদর্শন করবে।
