
ভারতের সীমান্তরক্ষী বাহিনীর (বিএসএফ) বিরুদ্ধে ফারুখ হোসেন (১৯) নামে এক বাংলাদেশিকে পিটিয়ে হত্যার অভিযোগ উঠেছে। গত শনিবার পশ্চিমবঙ্গের মালদহ জেলার হাবিবপুর থানার পান্নাপুর সীমান্তে এ ঘটনা ঘটেছে। নিহত ফারুখ গরু ব্যবসায়ী ও নওগাঁর সাপাহার উপজেলার বেলডাঙ্গা গ্রামের এনামুল হকের ছেলে।৪৬ বর্ডার গার্ড বাংলাদেশের (বিজিবি) অধিনায়ক লে. কর্নেল আনোয়ার হোসেন বলেন, শনিবার সকালে ফারুখ হোসেন গরু ব্যবসায়ী জিয়াউর রহমানের সঙ্গে সীমান্ত পাড়ি দেন। পরে সীমান্ত এলাকায় ২৩৫/২৩৬ পিলারের কাছে ভারতের পান্নাপুর এলাকা থেকে তাঁদের আটক করে বিএসএফ। পরে শরীরের বিভিন্ন স্থানে আঘাতজনিত কারণে মালদহ মেডিকেল হাসপাতালে চিকিৎসাধীন অবস্থায় ফারুকের মৃত্যু হয়।স্থানীয় সূত্রের বরাত দিয়ে প্রথম আলোর কলকাতা প্রতিনিধি জানিয়েছেন, ফারুখ হোসেনকে পান্নাপুর এলাকা থেকে আটক করে স্থানীয় বিএসএফ ক্যাম্পে নিয়ে যাওয়া হয়। শনিবার দুপুরে গুরুতর আহত অবস্থায় তাঁকে বুলবুলচণ্ডী গ্রামীণ হাসপাতালে ভর্তি করা হয়। শারীরিক অবস্থার অবনতি হলে তাঁকে মালদহ মেডিকেল কলেজ হাসপাতালে নেওয়া হয়। সেখানেই তাঁর মৃত্যু হয়।
