
নিষেধাজ্ঞা অমান্য করে মাছ ধরায় ভোলার মেঘনা নদীতে ২৮ জেলেকে আটক করা হয়েছে। জেলা মৎস্য বিভাগ মঙ্গলবার রাত থেকে বুধবার ভোর পর্যন্ত তাঁদের আটক করে। 
এ অভিযানে ২৫মণ জাটকা ইলিশ ও ৩০ হাজার মিটার কারেন্ট জাল জব্দ করা হয়। মৎস্য বিভাগের এ অভিযানে সহযোগিতা করেছে কোস্টগার্ড। আটক ২৮ জেলের মধ্যে এ পর্যন্ত ১৭ জেলেকে দুই মাস করে জেল দিয়েছেন ভ্রাম্যমাণ আদালত। বাকিদেরও শাস্তির আওতায় আনার প্রক্রিয়া চলছে।
ভোলা সদর উপজেলা মৎস্য অফিস ও দক্ষিণাঞ্চলীয় কোস্টগার্ড কার্যালয় সূত্রে জানা গেছে, মঙ্গলবার রাত থেকে ভোলা সদর উপজেলার রাজাপুর মেঘনা নদীতে অভিযান চালানো হয়। এ ছাড়া বুধবার ভোররাতে ইলিশা ফেরিঘাট এলাকায় নিলামে ক্রয়-বিক্রয়ের সময় এবং ট্রলারে করে বরিশালে পাচারের সময় জাটকা ইলিশ জব্দ করা হয়। জাটকা ইলিশ পাচারের কাজে ব্যবহৃত একটি ট্রলার কোস্টগার্ড জব্দ করে।
জেলা মৎস্য কর্মকর্তা রেজাউল করিম বলেন, জব্দ হওয়া জাল আগুনে পুড়িয়ে বিনষ্ট করা হয়। মাছগুলো দরিদ্র মানুষ এবং এতিমখানায় বিতরণ করা হয়েছে। ১৭ জেলেকে দুই মাস করে জেল দেওয়া হয়েছে। বাকি ১১ জনের বিরুদ্ধে আইনি প্রক্রিয়া চলছে।
মার্চ-এপ্রিল এই দুই মাস ভোলার মেঘনা ও তেঁতুলিয়া নদীর ১৯০ কিলোমিটার এলাকায় সকল ধরনের মাছ ধরা নিষেধ থাকে। মৎস্য বিভাগের তথ্য মতে, এ সময়কালে এসব এলাকা ইলিশে অভয়াশ্রমে পরিণত হয়।
 
