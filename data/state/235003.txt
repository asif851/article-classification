
এসএসসি পরীক্ষাকে সামনে রেখে হরতাল, অবরোধের মতো কর্মসূচি প্রত্যাহার করার জন্য সবার প্রতি আহ্বান জানিয়েছেন শিক্ষামন্ত্রী নুরুল ইসলাম নাহিদ। তিনি বলেন, ‘আওয়ামী লীগ হোক, বিএনপি হোক, জাতীয় পার্টি হোক, সবার প্রতি আহ্বান—ছেলেমেয়েদের বিঘ্ন ঘটাবেন না।’আজ বৃহস্পতিবার শিক্ষা মন্ত্রণালয়ে আয়োজিত সংবাদ সম্মেলনে এসএসসি পরীক্ষার বিষয়ে শিক্ষামন্ত্রী এই আহ্বান জানান। বিএনপি ও জামায়াতের উদ্দেশে শিক্ষামন্ত্রী বলেন, মানবতার খাতিরে আল্লাহর ওয়াস্তে পৌনে ১৫ লাখ শিক্ষার্থীর কথা ভেবে কর্মসূচি বন্ধ করুন। করলে ধন্যবাদ পাবেন।শিক্ষামন্ত্রী জানান, এবারের এসএসসি ও সমমানের পরীক্ষায় গতবারের চেয়ে শিক্ষার্থী বেড়েছে ৪৬ হাজার ৫৩৯ জন। এবার মোট পরীক্ষার্থী ১৪ লাখ ৭৯ হাজার ২৬৬ জন। সময়সূচি অনুযায়ী ২ ফেব্রুয়ারি এসএসসি পরীক্ষা শুরু হবে। লিখিত পরীক্ষা শেষ হবে ১০ মার্চ।এসএসসিতে মোট পরীক্ষার্থীর মধ্যে আটটি সাধারণ শিক্ষাবোর্ডের পরীক্ষার্থী ১১ লাখ ১২ হাজার ৫৯১ জন। মাদ্রাসা ও দাখিলের পরীক্ষার্থী দুই লাখ ৫৬ হাজার ৩৮০ জন এবং কারিগরি বোর্ডের অধীন এসএসসি ভোকেশনালে পরীক্ষার্থী এক লাখ ১০ হাজার ২৯৫ জন। সারা দেশে মোট তিন হাজার ১১৬টি কেন্দ্রে পরীক্ষা হবে।
