
আওয়ামী লীগের সভানেত্রী ও প্রধানমন্ত্রী শেখ হাসিনার নির্বাচনী এলাকা রংপুরের পীরগঞ্জ উপজেলা নির্বাচনে বিএনপি-সমর্থিত প্রার্থী সাবেক সাংসদ নূর মোহাম্মদ মণ্ডল জয়ী হয়েছেন। তিনি পেয়েছেন ৭৪ হাজার ৯৪২ ভোট।নূর মোহাম্মদের প্রতিদ্বন্দ্বী আওয়ামী লীগ-সমর্থিত চেয়ারম্যান পদপ্রার্থী এ কে এম ছায়াদত হোসেন ওরফে বকুল পেয়েছেন ৭০ হাজার ৮৭৭ ভোট।গতকাল সোমবার রাত পৌনে ১২টার দিকে সহকারী রিটার্নিং কর্মকর্তা ও উপজেলা নির্বাচন কর্মকর্তা কামরুল হাসান হাওলাদার ওই ফলাফল জানান।উপজেলা নির্বাচন কর্মকর্তার কার্যালয় জানায়, উপজেলা নির্বাচনে নারী ভোটারের উপস্থিতি ছিল চোখে পড়ার মতো। কোথাও কোনো অপ্রীতিকর ঘটনা ঘটেনি। শান্তিপূর্ণ-ভাবে ভোট গ্রহণ সম্পন্ন হয়েছে। উপজেলায় মোট ভোটার দুই লাখ ৬২ হাজার।এতে চেয়ারম্যান পদে আওয়ামী লীগের বিদ্রোহী প্রার্থী পীরগঞ্জ উপজেলা আওয়ামী লীগের সদস্য মেশকোয়ারা হাবিব ওরফে মুক্তি পান ১৩ হাজার ৯৫২ ভোট।ভাইস চেয়ারম্যান পদে আওয়ামী লীগ-সমর্থিত মুনায়েম সরকার জয়ী হয়েছেন। মহিলা ভাইস চেয়ারম্যান পদে স্বতন্ত্র হাবিবা খাতুন জয়ী হয়েছেন।দশম সংসদ নির্বাচনে পীরগঞ্জ উপজেলার এ আসন থেকে শেখ হাসিনা নির্বাচিত হয়েছেন। তিনি এ আসন ছেড়ে দিলে উপনির্বাচনে শিরীন শারমিন চৌধুরী বিনা প্রতিদ্বন্দ্বিতায় সাংসদ নির্বাচিত হন। কিন্তু পীরগঞ্জ উপজেলা নির্বাচনে আওয়ামী লীগ একক প্রার্থী দিতে পারেনি। নির্বাচনে চেয়ারম্যান পদে জেলা ও উপজেলা আওয়ামী লীগ জেলা কমিটির সহসভাপতি এ কে এম ছায়াদত হোসেনকে সমর্থন দিলেও মেশকোয়ারা হাবিব ‘বিদ্রোহী’ প্রার্থী হিসেবে নির্বাচন করেন।অন্যদিকে ১৯-দলীয় জোট-সমর্থিত একক প্রার্থী নূর মোহাম্মদ মণ্ডল। তিনি ২০০১ সালের সংসদ নির্বাচনে জাতীয় পার্টির হয়ে নির্বাচন করে শেখ হাসিনাকে পরাজিত করে সাংসদ নির্বাচিত হয়েছিলেন। পরবর্তী সময়ে তিনি ২০০৮ সালে জাতীয় পার্টি ত্যাগ করে বিএনপিতে যোগ দেন এবং ওই একই বছর সংসদ নির্বাচনে অংশ নিয়ে শেখ হাসিনার কাছে হেরে যান। সেই নূর মোহাম্মদ মণ্ডল এবার উপজেলা নির্বাচনে চেয়ারম্যান প্রার্থী হয়ে প্রতিদ্বন্দ্বিতা করছেন।
