
ট্রাকের ধাক্কায় ভেঙে বিপজ্জনকভাবে ঝুলে থাকা বিদ্যুতের খুঁটি দুটি অপসারণ করেছে পটিয়া বিদ্যুৎ বিভাগ। ৩১ আগস্ট খুঁটিগুলো অপসারণ করে সেখানে নতুন খুঁটি স্থাপন করা হয়েছে। এতে আতঙ্কমুক্ত হলো এলাকার বাসিন্দারা।পটিয়া কলেজ সড়কের সেলিম বেকারির মালিক আবদুল করিম বলেন, ‘আট বছর ধরে উচ্চক্ষমতাসম্পন্ন বিদ্যুৎ পরিবাহী তারের সঙ্গে বিদ্যুতের খুঁটি ঝুলে থাকলেও এগুলো সরানোর কোনো উদ্যোগ বিদ্যুৎ বিভাগ নেয়নি। ফলে এত দিন আমরা আতঙ্কিত ছিলাম কখন খুঁটিগুলো একেবারে ভেঙে বড় ধরনের বিপদ ঘটে।’ প্রথম আলোর ক্রোড়পত্র আলোকিত চট্টগ্রামে খবরটি ছাপানোর ফলে কর্তৃপক্ষের টনক নড়ল।এ প্রসঙ্গে পটিয়া বিদ্যুৎ বিতরণ বিভাগের নির্বাহী প্রকৌশলী মতিউর রহমান প্রথম আলোকে বলেন, ‘আমরা এত দিন জানতাম না, এমনকি আমাদের চোখেও পড়েনি খুঁটি দুটি। আলোকিত চট্টগ্রামে খবরটি দেখে ভাঙা খুঁটি দুটি সরিয়ে নতুন খুঁটি স্থাপন করেছি।’প্রসঙ্গত, চট্টগ্রাম-কক্সবাজার মহাসড়কের পাশে পটিয়া সরকারি কলেজ গেট ও খাসমহাল এলাকায় আট বছর আগে ট্রাকের ধাক্কায় বিদ্যুতের দুটি খুঁটির গোড়া ভেঙে যায়।১১ হাজার কিলোভোল্ট এবং ৪৪০ ভোল্টের বিদ্যুৎবাহী তারসহ খুঁটিগুলো এত দিন ঝুলে ছিল বিপজ্জনকভাবে। এতে স্থানীয় শিক্ষাপ্রতিষ্ঠানসহ আশপাশের দোকানিদের মধ্যে আতঙ্ক বিরাজ করছিল। এ নিয়ে গত ২১ জুলাই প্রথম আলোর চট্টগ্রামের পাঠকদের জন্য প্রকাশিত ক্রোড়পত্র আলোকিত চট্টগ্রামে ‘পটিয়ায় বিদ্যুতের তারে ঝুলে আছে খুঁটি’ শীর্ষক সংবাদ ছাপানো হয়।
