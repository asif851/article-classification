
পরিবেশ ও বনমন্ত্রী হাছান মাহমুদের প্রতি আইনি নোটিশ পাঠিয়েছেন বিএনপির সিনিয়র ভাইস চেয়ারম্যান তারেক রহমান। তারেককে ‘রঘু ডাকাতের’ সঙ্গে তুলনা করে দেওয়া বক্তব্যের সূত্র ধরে আজ সোমবার এসএ পরিবহন কুরিয়ার সার্ভিস ও রেজিস্ট্রি ডাকযোগে আইনি নোটিশটি পাঠানো হয়।তারেক রহমানের পক্ষে ম্যাট্রিক্স চেম্বার্স থেকে আইনজীবী কায়সার কামাল এ নোটিশ পাঠান। নোটিশে তারেক রহমান সম্পর্কে হাছান মাহমুদের করা অভিযোগের প্রমাণ, জনসমক্ষে ও তারেক রহমানের কাছে ক্ষমা চাইতে বলা হয়েছে। অন্যথায় দুই সপ্তাহের মধ্যে আইনগত ব্যবস্থা নেওয়ার কথাও বলা হয়েছে।সুপ্রিম কোর্ট আইনজীবী সমিতি ভবনে অবস্থিত ল রিপোর্টার্স ফোরামের কার্যালয়ে আইনজীবী কায়সার কামাল এ ব্যাপারে ব্রিফিং করেন।আইনি নোটিশে বলা হয়, ‘মন্ত্রী কমিউটার ট্রেনের উদ্বোধনী অনুষ্ঠানে চট্টগ্রামে গিয়েছিলেন। সেখানে তিনি তারেক রহমান সম্পর্কে অবমাননাকর ও মানহানিকর বক্তব্য দেন। দৈনিক আমাদের সময় পত্রিকার গত ২৬ মে তারিখে প্রকাশিত খবরের উদ্ধৃতি দিয়ে বলা হয়, বিএনপির সিনিয়র ভাইস চেয়ারম্যান তারেক রহমানকে বনমন্ত্রী পৌরাণিক কাহিনির রঘু ডাকাতের সঙ্গে তুলনা করেছেন। ড. হাছান মাহমুদ বলেন, বিএনপির শাসনামলে হাওয়া ভবনে বসে লুটপাট আর ডাকাতি করতেন তারেক রহমান।...হাওয়া ভবনের মধ্যমণি, দুর্নীতি ও সন্ত্রাসের বরপুত্র তারেক রহমানকে বাংলাদেশের ভবিষ্যত্ প্রধানমন্ত্রী ঘোষণা করে বিএনপি পক্ষান্তরে জানিয়ে দিয়েছে, তারা দুর্নীতিবাজ ও সন্ত্রাসবান্ধব।...’
আইনি নোটিশে আরও বলা হয়, তারেক রহমানের রাজনৈতিক ও সামাজিক অবস্থান হেয় করতে অসত্ উদ্দেশ্যে এমন বক্তব্য দেওয়া হয়েছে। এতে রাজনৈতিক ও সামাজিকভাবে দেশে ও বিদেশে তাঁর ভাবমূর্তি ক্ষুণ্ন করা হয়েছে।
এ সময় আইনজীবী নাসিরউদ্দিন আহমেদ অসীম, রাগিব রৌফ চৌধুরী, মির্জা আল মাহমুদ প্রমুখ উপস্থিত ছিলেন।
