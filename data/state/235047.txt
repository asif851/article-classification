
ফেনীতে স্বেচ্ছাসেবক দলের নেতা মোস্তফা মনির হত্যার ঘটনার তিন দিন পর গতকাল শুক্রবার বিকেলে সোনাগাজী থানায় হত্যা মামলা দায়ের করা হয়েছে।এতে সদর উপজেলার বালিগাও ইউনিয়ন আওয়ামী লীগের সাধারণ সম্পাদক ও ইউনিয়ন পরিষদের (ইউপি) সদস্য কামাল উদ্দিন এবং ছাত্রলীগ নেতা জিয়া উদ্দিন, বেলাল হোসেনসহ আওয়ামী লীগ, যুবলীগ ও ছাত্রলীগের ১৭ জন নেতা-কর্মীর নাম উল্লেখ ও অজ্ঞাতনামা ছয়-সাতজনকে আসামি করা হয়েছে।গত মঙ্গলবার সন্ধ্যায় বালিগাও ইউনিয়ন স্বেচ্ছাসেবক দলের সাধারণ সম্পাদক মনিরকে দুর্বৃত্তরা স্থানীয় সুন্দরপুর বাজার থেকে ধরে নিয়ে সোনাগাজী উপজেলার কুঠিরহাট কালীবাড়ির পাশে কুপিয়ে ও পিটিয়ে মুমূর্ষু অবস্থায় ফেলে যায়। পরে স্থানীয় লোকজন তাঁকে উদ্ধার করে প্রথমে ফেনী ও পরে চট্টগ্রাম মেডিকেল কলেজ হাসপাতালে ভর্তি করেন। সেখানে রাতেই তাঁর মৃত্যু হয়।এ হত্যাকাণ্ডে জড়িত ব্যক্তিদের গ্রেপ্তার ও দৃষ্টান্তমূলক শাস্তির দাবিতে গত বৃহস্পতিবার যুবদল ও স্বেচ্ছাসেবক দল ফেনীতে অর্ধদিবস হরতাল পালন করে।
