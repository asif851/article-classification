
ঝিনাইদহ সদর থানার সয়াইল গ্রামে মনোনয়ন পাওয়া না পাওয়াকে কেন্দ্র করে আওয়ামী লীগ ও বিদ্রোহী প্রার্থীর সমর্থকদের মধ্যে সংঘর্ষে আকামত মীর (৫০) নামের এক ব্যক্তি নিহত হয়েছেন। আহত হয়েছে ১০ জনের বেশি।
আজ শুক্রবার সকাল সাড়ে সাতটার দিকে এ ঘটনা ঘটে। আকামতকে ধারালো অস্ত্র দিয়ে আঘাত করা হয়। ঝিনাইদহ সদর হাসপাতালে নেওয়ার পর তিনি মারা যান। সংঘর্ষে আহত ব্যক্তিরা একই হাসপাতালে চিকিৎসাধীন। তাঁদের মধ্যে জিয়ারুল ইসলাম (৩৫) নামের এক ব্যক্তির অবস্থা গুরুতর বলে চিকিৎসকেরা জানান।
পুলিশ ও প্রত্যক্ষদর্শীরা বলছে, ঝিনাইদহে চতুর্থ দফা ইউনিয়ন পরিষদ (ইউপি) নির্বাচনে আওয়ামী লীগের মনোনয়ন পেয়েছেন নিজামুল কবির। সেখানে বিদ্রোহী প্রার্থী বিকাশ কুমার বিশ্বাস। তিনি বর্তমান ইউপি চেয়ারম্যান। মনোনয়ন পাওয়া না পাওয়াকে কেন্দ্র করে দুই পক্ষের মধ্যে কয়েক দিন ধরেই উত্তেজনা চলছে। আজ সকালে দুই পক্ষ লাঠিসোঁটা ও ধারালো অস্ত্র নিয়ে সংঘর্ষে জড়িয়ে পড়ে। একপর্যায়ে আকামত ধারালো অস্ত্রের আঘাতে আহত হন।
ঝিনাইদহ সদর থানার ভারপ্রাপ্ত কর্মকর্তা (ওসি) হাসান হাফিজুর রহমান ঘটনার সত্যতা নিশ্চিত করেছেন। এ ঘটনায় কোনো মামলা হয়নি বলে তিনি জানান। এলাকায় পুলিশ মোতায়েন করা হয়েছে।
