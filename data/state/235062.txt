
নৌপরিবহনমন্ত্রী শাজাহান খান বলেছেন, সুন্দরবনের শ্যালা নদীতে ডুবে যাওয়া তেলবাহী জাহাজ ওটি সাউদার্ন স্টার-৭-এর মালিক, নাবিক ও ক্রুদের বিরুদ্ধে এখন পর্যন্ত কোনো আইনানুগ ব্যবস্থা নেওয়া হয়নি। গতকাল বুধবার সংসদে হাবিবুর রহমান মোল্লার টেবিলে উত্থাপিত এক প্রশ্নের জবাবে মন্ত্রী এ কথা বলেন।নৌপরিবহনমন্ত্রী বলেন, শ্যালা নদীতে তেলবাহী জাহাজ ডুবে যাওয়ার বিষয়ে তদন্ত চলছে। তদন্ত কমিটির প্রতিবেদন পাওয়ার পর এবং তাতে কারও বিরুদ্ধে দায়িত্বে অবহেলার অভিযোগ পাওয়া গেলে আইনানুগ ব্যবস্থা নেওয়া হবে।আ খ ম জাহাঙ্গীর হোসাইনের প্রশ্নের জবাবে শাজাহান খান জানান, বিআইডব্লিউটিএর বেশির ভাগ ড্রেজার বর্তমানে মংলা-ঘষিয়াখালী চ্যানেলে জরুরি খননকাজে ব্যস্ত আছে। সেখানে খননকাজ শেষ হলে ড্রেজার অন্যান্য নদীর খননকাজে ব্যবহার করা যাবে।গত ৯ ডিসেম্বর সুন্দরবনের শ্যালা নদীতে সাড়ে তিন লাখ লিটার জ্বালানি তেল নিয়ে ওটি সাউদার্ন স্টার জাহাজটি ডুবে যায়। এরপর পরিবেশ ও বন মন্ত্রণালয়-সম্পর্কিত সংসদীয় কমিটি শ্যালা নদীতে নৌচলাচল বন্ধ রাখার সুপারিশ করে।
