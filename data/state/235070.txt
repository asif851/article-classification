
সিলেটের বিয়ানীবাজারে ছাত্রদলের তিনজন নেতা-কর্মী প্রতিপক্ষের হামলায় আহত হয়েছেন। পৌর এলাকার কলেজ রোডে গতকাল মঙ্গলবার এ ঘটনা ঘটে।আহত ব্যক্তিরা হলেন উপজেলা ছাত্রদলের যুগ্ম আহ্বায়ক আনোয়ার হোসেন ওরফে লিটন (২৫), ছাত্রদল কর্মী বুরহান (২৪) ও আলমাছ (২৮)। তাঁদের সিলেট ওসমানী মেডিকেল কলেজ হাসপাতালে ভর্তি করা হয়েছে।দুজন প্রত্যক্ষদর্শী ও পুলিশ জানায়, দুপুর সাড়ে ১২টার দিকে বিয়ানীবাজার সরকারি কলেজ ছাত্রদলের সভাপতি আলম হোসেন চৌধুরীর পক্ষের কয়েকজন কর্মীকে নিয়ে ছাত্রদলের নেতা আনোয়ার হোসেন কলেজ রোডের একটি চায়ের দোকানে বসে ছিলেন। সেখান থেকে বের হওয়ার সময় ছাত্রদলের অপর একটি পক্ষের লোকজন দা নিয়ে তাঁদের ওপর হামলা চালান। হামলার সময় আনোয়ার হোসেনকে রক্ষা করতে গিয়ে তাঁর সঙ্গে থাকা বুরহান ও আলমাছ আহত হন।স্থানীয় লোকজন তিনজনকে উদ্ধার করে প্রথমে বিয়ানীবাজার উপজেলা স্বাস্থ্য কমপ্লেক্সে নিয়ে যান। পরে তাঁদের সিলেট ওসমানী মেডিকেল কলেজ হাসপাতালে পাঠানো হয়। হাসপাতালের জরুরি বিভাগে কর্তব্যরত চিকিৎসক বলেন, আনোয়ারের ঘাড় ও পিঠে এবং আলমাছ ও বুরহানের হাতে দায়ের কোপ লেগেছে।বিয়ানীবাজার থানার এসআই মাহির উদ্দিন খান বলেন, পুলিশ ঘটনাস্থল পরিদর্শন করেছে।
