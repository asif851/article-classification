
চট্টগ্রামের ফটিকছড়ি উপজেলার আবদুল্লাহপুর গ্রামে এক সংখ্যালঘু (হিন্দু) পরিবারকে বসতঘর নির্মাণে স্থানীয় সন্ত্রাসীরা বাধা দিচ্ছে বলে অভিযোগ উঠেছে৷৭ মে দেশীয় অস্ত্রশস্ত্র নিয়ে চিহ্নিত সন্ত্রাসীরা ওই সংখ্যালঘু পরিবারের ওপর হামলা ও লুটপাট করে বলে জানা গেছে৷ এখন পরিবারের সদস্যরা পালিয়ে বেড়াচ্ছেন৷গতকাল বুধবার সকালে চট্টগ্রাম প্রেসক্লাবে সংবাদ সম্মেলনে এসব অভিযোগ করেন পরিবারের সদস্যরা৷ লিখিত বক্তব্য পাঠ করেন ক্ষতিগ্রস্ত পরিবারের সদস্য রূপণ রায়৷ এ অবস্থায় তাঁরা নিরাপত্তাহীনতায় ভুগছেন এবং মানবেতর জীবন যাপন করছেন বলে জানান৷সংবাদ সম্মেলনে রূপণ রায়ের বাবা রণজিৎ রায় জানান, চলতি বছরের শুরুতে স্থানীয় চিহ্নিত সন্ত্রাসী ফজলুল আজিম চৌধুরী, আবু জাফর চৌধুরী, আলমগীর চৌধুরী, মামুন চৌধুরীসহ কয়েকজন তাঁদের ঘর নির্মাণে বাধা দেয়৷ এ জন্য তারা চাঁদা দাবি করে বলে অভিযোগ করা হয়৷ এ নিয়ে ফটিকছড়ি থানায় সাধারণ ডায়েরি করা হয়৷ এতে সন্ত্রাসীরা আরও ক্ষিপ্ত হয়ে ৭ মে হামলা চালায়৷ এ সময় রূপণ রায়সহ কয়েকজনকে মারধর করে তারা৷
