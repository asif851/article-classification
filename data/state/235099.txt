
২৫০ শয্যার ফেনী সদর হাসপাতালের নতুন ভবনে ইনটেনসিভ কেয়ার ইউনিট (আইসিইউ) ও করোনারি কেয়ার ইউনিটের (সিসিইউ) জন্য কক্ষ বরাদ্দ হয়েছে। কিন্তু এই দুটি বিভাগের জন্য দেওয়া হয়নি জনবল ও যন্ত্রপাতি। এতে হাসপাতালটিতে এখনো আইসিইউ ও সিসিইউ চালু করা সম্ভব হয়নি।হাসপাতাল সূত্র জানায়, ২০১৫ সালের ১৩ ফেব্রুয়ারি ফেনী সদর হাসপাতালের নতুন ভবনের উদ্বোধন করা হয়। নতুন ভবনে আইসিইউর জন্য ১২টি ও সিসিইউর জন্য ১২টি শয্যার ব্যবস্থা করা হয়। কিন্তু ভবন চালুর দুই বছর পার হয়ে গেলেও আইসিইউ ও সিসিইউর জন্য জনবল দেওয়া হয়নি। দেওয়া হয়নি প্রয়োজনীয় যন্ত্রপাতি-আসবাবও।হাসপাতাল সূত্রমতে, ফেনী ছাড়াও চট্টগ্রামের মিরসরাই ও ফটিকছড়ি; খাগড়াছড়ির রামগড়; নোয়াখালীর সেনবাগ ও কোম্পানীগঞ্জ; কুমিল্লার লাঙ্গলকোট ও চৌদ্দগ্রাম উপজেলার একাংশের মানুষ চিকিৎসাসেবার জন্য ফেনী সদর হাসপাতালের ওপর নির্ভরশীল।হাসপাতালের চিকিৎসকেরা জানান, ঢাকা-চট্টগ্রাম মহাসড়ক ফেনী জেলার ওপর দিয়ে গেছে। এই মহাসড়কে প্রায়ই নানা দুর্ঘটনা ঘটে। আইসিইউ না থাকায় দুর্ঘটনায় গুরুতর আহত রোগীদের ঢাকা-চট্টগ্রামের হাসপাতালে স্থানান্তর করতে হয়। এসব ক্ষেত্রে অনেক সময় পথেই রোগী মারা যায়। এ ছাড়া সিসিইউ না থাকায় মুমূর্ষু হৃদ্রোগীদের প্রাথমিক কিছু চিকিৎসা দিয়ে ঢাকা বা চট্টগ্রাম পাঠানোর পরামর্শ দেওয়া হয়।নোয়াখালীর নুরুল হক মেডিকেল কলেজের অধ্যক্ষ মলয় চক্রবর্তী বলেন, আইসিইউ ও সিসিইউ না থাকায় বৃহত্তর নোয়াখালীর (ফেনী, নোয়াখালী ও লক্ষ্মীপুর) মুমূর্ষু রোগীদের ঢাকা ও চট্টগ্রাম নেওয়া ছাড়া আর কোনো উপায় থাকে না। ঢাকা কিংবা চট্টগ্রাম নেওয়ার পথে অনেক সময় রোগীর মৃত্যু হয়।ফেনী সদর হাসপাতালের তত্ত্বাবধায়কের দায়িত্বে থাকা সিভিল সার্জন হাসান শাহরিয়ার কবীর জানান, প্রশিক্ষিত ও দক্ষ জনবল ছাড়া এই দুটি বিভাগ চালু করা সম্ভব নয়। গত দুই বছরেও সংশ্লিষ্ট কর্তৃপক্ষ জনবল দেয়নি। তা ছাড়া প্রয়োজনীয় যন্ত্রপাতি-আসবাবও দেওয়া হয়নি।
