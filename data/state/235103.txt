
চা-শ্রমিকদের মজুরি ৫৫ থেকে ১২০ টাকা করা, ভূমি অধিকার, চাকরি ও উচ্চশিক্ষায় কোটা সংরক্ষণ, লেবার হাউস (শ্রমিক ইউনিয়নের কার্যালয়) দখলমুক্ত করাসহ ২০ দফা দাবিতে সিলেট বিভাগের চা-বাগানে ধর্মঘট চলছে।
আজ মঙ্গলবার সকাল থেকে এই ধর্মঘট শুরু হয়। ১ মে চা-শ্রমিক সংগ্রাম কমিটি এই ধর্মঘটের ডাক দেয়।
বিভিন্ন চা-বাগান সূত্রে জানা গেছে, শ্রমিকেরা সকালে কাজে যোগ না দিয়ে বাড়ি ফিরে গেছেন।
মৌলভীবাজারের রাজনগর উপজেলার মাথিউরা চা-বাগান পঞ্চায়েতের সদস্য লালন রাজভর প্রথম আলো ডটকমকে জানান, বেলা ১১টার দিকে মাথিউরা চা-বাগানের ছোট বাংলোর সামনে প্রায় এক হাজার শ্রমিক জড়ো হয়ে সমাবেশ করেছেন। এতে অন্যদের মধ্যে বক্তব্য দেন মাথিউরা চা-বাগান পঞ্চায়েত কমিটির সাধারণ সম্পাদক জিত্রাম রাজভর, সোনারায় নাইডু প্রমুখ।
এদিকে মনু-লংলা ভ্যালির ২০টি বাগানেও শ্রমিকেরা কাজে যোগ দেননি বলে চা-শ্রমিক সংগ্রাম কমিটি জানিয়েছে।
বাংলাদেশ চা-শ্রমিক ইউনিয়নের নির্বাচিত কমিটির সাধারণ সম্পাদক রামভজন কৈরি আজ প্রথম আলো ডটকমকে বলেন, ‘প্রায় ৮০ ভাগ বাগানে কর্মবিরতি চলছে। এই ধর্মঘট লাগাতার চলার কথা। তবে পরিস্থিতির ওপর তা নির্ভর করবে। দু-একটি বাগানে মালিকপক্ষ শ্রমিকদের কাজে যেতে বলছে। তবু শ্রমিকেরা ধর্মঘট পালন করছেন।’
রামভজন কৈরি জানান, সারা দেশে সাতটি ভ্যালির মধ্যে সিলেট, বালিশিরা, লংলা, মনু-ধলাই, জুড়ী ও লস্করপুর এ ছয়টি ভ্যালিতেই সাধারণ শ্রমিকেরা ধর্মঘট পালন করছেন। আগামী শনিবার চট্টগ্রাম ভ্যালিতে ধর্মঘট পালন করা হবে।
