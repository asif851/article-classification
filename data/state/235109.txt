
বিশ্বে মর্যাদাপূর্ণ অবস্থানে বাংলাদেশকে প্রতিষ্ঠিত করতে সবাইকে অক্লান্ত পরিশ্রম করার আহ্বান জানিয়েছেন প্রধানমন্ত্রী শেখ হাসিনা। পবিত্র ঈদুল আজহা উপলক্ষে আজ শনিবার গণভবনে আয়োজিত অনুষ্ঠানে তিনি এ কথা বলেন।
গণভবনে আয়োজিত অনুষ্ঠানে দলীয় নেতা-কর্মী, বিচারক, বাংলাদেশে নিযুক্ত বিদেশি কূটনীতিকসহ সমাজের বিভিন্ন স্তরের মানুষের সঙ্গে শুভেচ্ছা বিনিময় করেন প্রধানমন্ত্রী শেখ হাসিনা। অনুষ্ঠানে গণমাধ্যমের সঙ্গে আলাপকালে তিনি বলেন, ‘বৈশ্বিক মঞ্চে আমাদের জন্মভূমিকে একটি মর্যাদাপূর্ণ অবস্থানে প্রতিষ্ঠিত করতে আমাদের সবাইকে নিজ নিজ দায়িত্ব পালন করে যেতে হবে। বিষয়টি সব সময় আমাদের মনে রাখতে হবে।’
প্রধানমন্ত্রী আরও বলেন, সরকারের লক্ষ্য হচ্ছে দেশকে ক্ষুধা ও দারিদ্র্যমুক্ত হিসেবে প্রতিষ্ঠা করা। তিনি বলেন, ‘উন্নয়নের পথে আমাদের যাত্রা যেন অব্যাহত রাখতে পারি, সে জন্য আমি জনগণের দোয়া চাই।’ সামরিক শাসন, সন্ত্রাসবাদ ও মাদকাসক্তির সমস্যার কথা উল্লেখ করে শেখ হাসিনা বলেন, এসব দানবদের হাত থেকে সমাজকে রক্ষা করতে হবে।
তরুণেরা যেন ভুল পথে না যায়, সে জন্য অভিভাবক, শিক্ষক, ইমাম ও ধর্মীয় নেতাদের যত্নবান হওয়ার আহ্বান জানান প্রধানমন্ত্রী। তিনি বলেন, একটি শান্তিপূর্ণ দেশ গড়ে তুলতে চায় সরকার। শেখ হাসিনা বলেন, ‘দক্ষিণ এশিয়ায় বাংলাদেশ একটি শান্তিপূর্ণ দেশ হয়ে উঠবে। সমৃদ্ধির পথে হাঁটবে এই দেশ।’
জনগণের মৌলিক অধিকার নিশ্চিত করা ছিল জাতির জনক বঙ্গবন্ধু শেখ মুজিবুর রহমানের স্বপ্ন। রাষ্ট্রক্ষমতায় ফিরে আসার পর আওয়ামী লীগ সেই লক্ষ্যে অক্লান্তভাবে কাজ করে চলেছে বলে মন্তব্য করেন প্রধানমন্ত্রী। তিনি বলেন, ‘এ দেশের জনগণ এখন সেই কাজের সুফল পাচ্ছে।’
শেখ হাসিনা বলেন, ‘আমরা দারিদ্র্যের হার ২২ শতাংশে নামিয়ে এনেছি। আমরা এ হার আরও কমাতে পারব, ইনশাআল্লাহ।’ ২০২১ সালের মধ্যে বাংলাদেশকে মধ্যম আয়ের দেশে পরিণত করার আশাবাদ পুনর্ব্যক্ত করেন তিনি।
গণভবনে আয়োজিত অনুষ্ঠানে দেশ ও দেশের বাইরে থাকা বাংলাদেশের নাগরিকদের পবিত্র ঈদুল আজহার শুভেচ্ছা জানান প্রধানমন্ত্রী শেখ হাসিনা। তিনি সবার সুখী ও সমৃদ্ধ জীবন কামনা করেন। একই সঙ্গে পবিত্র হজ পালনের জন্য সৌদি আরবে থাকা বাংলাদেশিদেরও শুভেচ্ছা জানান তিনি।
অনুষ্ঠানে আসা অতিথিদের সেমাই, কেক, ফল ও মিষ্টিজাতীয় খাবার দিয়ে আপ্যায়িত করা হয়। অনুষ্ঠানে বঙ্গবন্ধুর ছোট মেয়ে ও শেখ হাসিনার বোন শেখ রেহানা, প্রধানমন্ত্রীর মেয়ে সায়মা হোসেন পুতুল, আওয়ামী লীগের সভাপতিমণ্ডলীর সদস্য শেখ ফজলুল করিম সেলিম, ফারুক খান ও দলের জ্যেষ্ঠ নেতারা উপস্থিত ছিলেন।
