
জনগণের শান্তি ভঙ্গের অভিযোগ তুলে বিএনপির চেয়ারপারসন খালেদা জিয়াকে জেলে নেওয়ার হুমকি দিয়েছেন আওয়ামী লীগের যুগ্ম সাধারণ সম্পাদক জাহাঙ্গীর কবির নানক।আজ বৃহস্পতিবার দুপুরে রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে এক সংবাদ সম্মেলনে নানক বলেন, ‘জনগণের শান্তি ভঙ্গকারীর অবস্থান পুরান ঢাকার নাজিম উদ্দিন রোডের লাল দালানের চৌদ্দ শিকে হতে পারে।’কিশোরগঞ্জে গতকাল বুধবার খালেদা জিয়ার দেওয়া ভাষণের প্রতিক্রিয়া জানাতে এই সংবাদ সম্মেলনের আয়োজন করা হয়।জাহাঙ্গীর কবির নানক লিখিত বক্তব্যে খালেদা জিয়াকে উদ্দেশ করে বলেন, ‘আপনার আচরণ শিরঃপীড়া, বিকারগ্রস্ত অস্থির যন্ত্রণার পরিচয় বহন করে। আপনার কথায় অসংলগ্নতা রয়েছে, তাই নিজের প্রতি যত্নবান হোন। দেশবাসীকে কোনো দুর্ভোগে ফেলার চিন্তা করবেন না। যদি করেন তার পরিণতি সুখকর হবে না। আইন সবার জন্য সমান। পতিত প্রধানমন্ত্রী হিসেবে যা খুশি বলবেন আর করবেন, তা কাম্য হতে পারে না।’
বিএনপি সরকারের উন্নয়ন বলা শুরু করলে শেষ হবে না—খালেদা জিয়ার এমন বক্তব্যের বিষয়ে নানক বলেন, ‘রাতকানা রোগী কখনো উন্নয়ন দেখতে পায় না, তা যতই বর্ণনা হোক। বেগম জিয়ার কাছে অনুরোধ, রঙিন চশমা খুলে রাস্তা দিয়ে হাঁটুন, কী রাস্তা রেখে গিয়েছিলেন আর এখন কী রাস্তা হয়েছে।’ কিন্তু তিনি বলেছেন ঢাকা থেকে কিশোরগঞ্জ যেতে তাঁর শরীর ব্যথা হয়ে গেছে—একজন সাংবাদিক খালেদা জিয়ার এ বক্তব্যের প্রসঙ্গ টানলে তিনি বলেন, ‘তাঁর (খালেদা জিয়া) শরীরের আশু চিকিৎসা প্রয়োজন। এর বেশি কিছু বলতে চাই না।’
দুর্নীতি দমন কমিশনের (দুদক) প্রতি খালেদা জিয়ার খেদ থাকায় বারবার সংস্থাটিকে গালমন্দ করেন বলেও মন্তব্য করেন নানক। বিএনপির চেয়ারপারসন জাতিসংঘের প্রতি র‌্যাব ও পুলিশের প্রশিক্ষণ বন্ধের অনুরোধ জানানোর কঠোর সমালোচনা করেন আওয়ামী লীগের এই নেতা।
সংবাদ সম্মেলনে আরও উপস্থিত ছিলেন আওয়ামী লীগের যুগ্ম সাধারণ সম্পাদক দীপু মনি, সাংগঠনিক সম্পাদক আহমদ হোসেন, আ ফ ম বাহাউদ্দিন নাছিম, খালিদ মাহমুদ চৌধুরী, দপ্তর সম্পাদক আবদুস সোবহান গোলাপ প্রমুখ।
