
সাবেক ধর্ম প্রতিমন্ত্রী শাহজাহান মিয়ার সহকারী একান্ত সচিব (এপিএস) সৌমেন্দ লাল চন্দ শৈলেনকে নয় দিনের রিমান্ডে নেওয়ার আদেশ দিয়েছেন আদালত৷ গতকাল মঙ্গলবার ঢাকার মহানগর হাকিম মুস্তাফিজুর রহমান এই আদেশ দেন৷মামলার তদন্ত কর্মকর্তা দুর্নীতি দমন কমিশনের (দুদক) উপপরিচালক এ কে এম মেসবাহ উদ্দিন গতকাল শৈলেনকে আদালতে হাজির করে ১০ দিনের রিমান্ডে নেওয়ার আবেদন জানান৷ শৈলেনের পক্ষে জামিনের আবেদন করা হয়৷ শুনানি শেষে আদালত জামিনের আবেদন নাকচ করেন এবং শৈলেনের নয় দিনের রিমান্ড মঞ্জুর করেন৷ দুদক গত সোমবার শৈলেনকে গ্রেপ্তার করে৷শাহজাহান মিয়া মহাজোট সরকারের ধর্ম প্রতিমন্ত্রী থাকাকালে শৈলেন তাঁর এপিএস ছিলেন৷ জ্ঞাত আয়বহির্ভূত সম্পদ অর্জন ও তথ্য গোপনের অভিযোগে ২ জুন শৈলেনের বিরুদ্ধে রমনা থানায় এই মামলা করে দুদক৷ এজাহারে বলা হয়, আয়কর নথিতে তাঁর সম্পদের পরিমাণ রয়েছে এক কোটি ১৮ লাখ ৪৬ হাজার টাকা৷ বৈধ উপায়ে তাঁর সঞ্চয়ের পরিমাণ ছয় লাখ ৬০ হাজার ৪০৩ টাকা৷
