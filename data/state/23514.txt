
ব্রাহ্মণবাড়িয়ার আখাউড়া আজমপুর রেলস্টেশন এলাকায় শুক্রবার রাত আটটার দিকে শায়েস্তাগঞ্জগামী বাল্লা লোকাল ট্রেনের ইঞ্জিন ও একটি বগি লাইনচ্যুত হয়েছে। এ ঘটনার পর থেকে সিলেটের সঙ্গে ঢাকা ও চট্টগ্রামের ট্রেন চলাচল বন্ধ আছে। রাত নয়টার দিকে আখাউড়া জংশন থেকে একটি উদ্ধারকারী ট্রেন ঘটনা স্থলের দিকে রওনা হয়েছে।
আখাউড়া জংশনের প্রকৌশল বিভাগ সূত্রে জানা গেছে, বাল্লা লোকাল ট্রেনটি আখাউড়া রেলস্টেশন থেকে শায়েস্তাগঞ্জের উদ্দেশ্যে ছেড়ে আজমপুর রেলস্টেশনে যাত্রাবিরতি করে। ওই স্টেশন থেকে ছাড়ার কিছুক্ষণের মধ্যেই এই পথের প্রধান লাইনে ট্রেনটির ইঞ্জিন ও পেছনের একটি বগির দুটি চাকা লাইনচ্যুত হয়।
আখাউড়া রেল জংশনের লোকোশেডের উপসহকারী প্রকৌশলী মো. দেলোয়ার হোসেন প্রথম আলোকে বলেন, উদ্ধারকারী ট্রেন আখাউড়া থেকে ছেড়ে গেছে। ঠিক কি কারণে ট্রেনটি ইঞ্জিন ও একটি বগির চাকা লাইনচ্যুত হয়েছে তা খতিয়ে দেখতে তদন্ত হবে।
