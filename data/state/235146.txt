
কিশোরগঞ্জের নিকলী উপজেলায় ‘অপচিকিৎসা’য় শিশু ইমনের (১১) মৃত্যুর ঘটনায় করা মামলার আসামি হোসেন আলীকে (৪০) গ্রেপ্তার করা হয়েছে। নিকলী থানার পুলিশ গতকাল রোববার ভোরে তাঁকে উপজেলার সিংপুর ইউনিয়নের ঘোড়াদিঘা থেকে গ্রেপ্তার করে।মামলার তদন্তকারী কর্মকর্তা উপপরিদর্শক (এসআই) আবু তালেব বলেন, মামলা হওয়ার পর থেকে হোসেন আলী পলাতক ছিলেন। গতকাল ভোরে গোপন তথ্যের ভিত্তিতে নিকলী উপজেলার সিংপুর ইউনিয়নের ঘোড়াদিঘা হাওরে নিজের গোয়ালঘর থেকে তাঁকে পুলিশ গ্রেপ্তার করে।থানার ভারপ্রাপ্ত কর্মকর্তা (ওসি) মকবুল হোসেন মোল্লা জানান, গ্রেপ্তারকৃত আসামি হোসেন আলীকে গতকাল দুপুরে আদালতের মাধ্যমে জেলহাজতে পাঠানো হয়েছে।নিকলীর সদর ইউনিয়নের খালিসাহাটি গ্রামের হেলাল উদ্দিনের ছেলে ইমন গত ৭ নভেম্বর থেকে জ্বরে ভুগছিল। উপজেলা স্বাস্থ্য কমপ্লেক্সে তার চিকিৎসা চলে। জ্বর না কমায় তাকে বাড়িতে নেওয়া হয়। কবিরাজ হোসেন আলী ১১ নভেম্বর বিকেলে হেলাল উদ্দিনের বাড়িতে এসে ইমনের ‘চিকিৎসা’ শুরু করেন। তিনি ইমনের বাঁ হাতের আঙুল শক্ত করে বাঁধেন। এ সময় ইমন চিৎকার শুরু করে। এরপর কচুগাছের ডগায় সরিষার তেল লাগিয়ে ইমনের দুই নাকের ভেতর ঢুকিয়ে দেন তিনি। কয়েক মিনিটের মধ্যে ইমনের নড়াচড়া ও চিৎকার বন্ধ হয়ে গেলে হোসেন আলী শৌচাগারে যাওয়ার কথা বলে পালিয়ে যান।
