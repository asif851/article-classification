
গ্যাস ও বিদ্যুতের দাম বাড়ালে লাগাতার কর্মসূচি দেওয়ার হুমকি দিয়েছে বিএনপির নেতৃত্বাধীন ২০-দলীয় জোট। আজ রোববার জোটের মহাসচিব পর্যায়ের বৈঠক শেষে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে এ হুমকি দেওয়া হয়।সংবাদ সম্মেলনে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেন, যেদিন থেকে গ্যাস-বিদ্যুতের দাম বাড়বে, সেদিন থেকেই লাগাতার কর্মসূচি দেওয়া হবে। কেমন কর্মসূচি দেওয়া হবে, তা পরে জানানো হবে।মির্জা ফখরুল বলেন, গ্যাসের দাম বাড়ানোর যে সিদ্ধান্ত সরকার নিয়েছে, ২০-দলীয় জোট তার তীব্র বিরোধিতা করছে। অবিলম্বে এই সিদ্ধান্ত প্রত্যাহারের দাবি জানাচ্ছে জোট।বিএনপির ভারপ্রাপ্ত মহাসচিব অভিযোগ করেন, বিদ্যুৎ ও গ্যাস খাতে সরকারের দুর্নীতির কারণে দফায় দফায় দাম বাড়াতে হচ্ছে। যুক্তরাষ্ট্র সম্পর্কে প্রধানমন্ত্রী শেখ হাসিনার বক্তব্যের বিষয়ে মির্জা ফখরুল বলেন, একটি দেশ সম্পর্কে প্রধানমন্ত্রী যে উক্তি করেছেন, তা বাংলাদেশের কূটনীতিতে নেতিবাচক প্রভাব ফেলবে বলে মনে করে ২০-দলীয় জোট। এ বক্তব্যের নিন্দা জানায় জোট।
সংবাদ সম্মেলনে জানানো হয়, ১৩ ডিসেম্বর নারায়ণগঞ্জের কাঁচপুরে জনসভা করবে ২০-দলীয় জোট। এতে প্রধান অতিথি হিসেবে বক্তব্য দেবেন বিএনপির চেয়ারপারসন খালেদা জিয়া।সংবাদ সম্মেলনে জামায়াতে ইসলামীর কর্মপরিষদ সদস্য রেদওয়ান উল্লাহ শাহেদী, জাতীয় পার্টির (জাফর) মহাসচিব মোস্তফা জামাল হায়দার, এলডিপির রেদওয়ান আহমদ, ন্যাপের মহাসচিব গোলাম মোস্তফা ভূইয়া প্রমুখ উপস্থিত ছিলেন।
