
বেসরকারি যেকোনো টেলিভিশনের চ্যানেলের তুলনায় বিটিভির দর্শক বেশি। গত বছরের মে মাসে ২ হাজার ৩৭২ জন দর্শকের মধ্যে একটি জরিপ পরিচালনা করা হয়। তাতে দেখা যায়, ৮০ দশমিক ১ শতাংশ দর্শক বিটিভি দেখেন।
আজ বৃহস্পতিবার জাতীয় সংসদে প্রশ্নোত্তর পর্বে সরকারি দলের সাংসদ সুবিদ আলী ভুঁইয়ার প্রশ্নের জবাবে তথ্যমন্ত্রী হাসানুল হক ইনু এসব কথা বলেন। স্পিকার শিরীন শারমিন চৌধুরীর সভাপতিত্বে বৈঠক শুরুর পর প্রশ্নোত্তর পর্ব অনুষ্ঠিত হয়।
সরকারি দলের আনোয়ারুল আজীম আনারের প্রশ্নের জবাবে তথ্যমন্ত্রী বলেন, বর্তমানে প্রিন্ট ও ইলেকট্রনিক মিডিয়ার ব্যাপক প্রসার ঘটেছে। সরকার গণমাধ্যমের স্বাধীনতা ও তথ্যের অবাধ প্রবাহ নিশ্চিতকরণসহ গণমাধ্যমের বিকাশে আন্তরিকভাবে কাজ করে যাচ্ছে। ইলেকট্রনিক গণমাধ্যমগুলো অনাপত্তির শর্ত ও দেশের প্রচলিত বিধিবিধানের সীমারেখার মধ্যে থেকে সংবাদ প্রচারের ক্ষেত্রে সম্পূর্ণ স্বাধীন। তবে, স্বাধীনতা ভোগের পাশাপাশি গণমাধ্যমেরও দেশ ও জনগণের প্রতি দায়বদ্ধতা রয়েছে।
