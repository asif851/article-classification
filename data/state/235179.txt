
স্থগিত আটটি নির্বাচনী এলাকার ৩৯২ ভোটকেন্দ্রে ভোট গ্রহণের কারণে ওই সব এলাকায় ১৭ জানুয়ারি পর্যন্ত সশস্ত্র বাহিনী মোতায়েন থাকবে।
আজ আন্তঃবাহিনী জনসংযোগ পরিদপ্তরের (আইএসপিআর) এক বিজ্ঞপ্তিতে জানানো হয়, দিনাজপুর-৪, কুড়িগ্রাম-৪, বগুড়া-৭, যশোর-৫, লক্ষ্মীপুর-১, গাইবান্ধা-১, ৩ ও ৪ নির্বাচনী এলাকায় ১৬ জানুয়ারি আবার ভোট নেওয়া হবে। এ সময় সুষ্ঠু, অবাধ, নিরপেক্ষ ও শান্তিপূর্ণভাবে ভোট সম্পন্ন করতে আইনশৃঙ্খলা রক্ষাকারী বাহিনীর পাশাপাশি সশস্ত্র বাহিনী মোতায়েন রাখার ব্যাপারে নির্বাচন কমিশনে সিদ্ধান্ত নেওয়া হয়েছে। এ কারণে এই আটটি নির্বাচনী এলাকায় সশস্ত্র বাহিনী ১৭ জানুয়ারি পর্যন্ত স্ট্রাইকিং ফোর্স হিসেবে মোতায়েন থাকবে।
নির্বাচনে আইনশৃঙ্খলা পরিস্থিতি রক্ষায় ২৬ জানুয়ারি দেশের ৫৯ জেলায় ষ্ট্রাইকিং ফোর্স হিসেবে সশস্ত্র বাহিনী মোতায়েন করা হয়। পাঁচ জেলার সব আসনে বিনা প্রতিদ্বন্দ্বিতায় নির্বাচিত হওয়ায় ওই সব জেলায় সেনা মোতায়েন করা হয়নি। সেনা মোতায়েনের সময়  ৯ জানুয়ারি পর্যন্ত সেনাসদস্যদের থাকার সিদ্ধান্ত ছিল। সে অনুযায়ী যেসব এলাকায় নির্বাচন হয়ে গেছে, সে সব এলাকা থেকে সশস্ত্র বাহিনীর সদস্যদের ফিরিয়ে নেওয়া হয়েছে। নির্বাচন কমিশনের সিদ্ধান্ত অনুযায়ী আটটি নির্বচনী এলাকায় আবারও ভোট গ্রহণের কারণে এসব আসনে সশস্ত্র বাহিনীর সদস্যরা থাকছেন।
