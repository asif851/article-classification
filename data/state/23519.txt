
প্রথম আলোর ১৯তম প্রতিষ্ঠাবার্ষিকী উপলক্ষে আজ রোববার রংপুরের বদরগঞ্জে পাঠক মেলা ও আলোচনা সভা অনুষ্ঠিত হয়েছে।
এর আগে সকাল আটটার দিকে বদরগঞ্জ-রংপুর সড়কে চলাচল করা শতাধিক যানবাহনের চালকের হাতে গোলাপ ফুল ও প্রথম আলোর শুভেচ্ছাবার্তা-সংবলিত কার্ড তুলে দেন বন্ধুসভার সদস্যরা।
বদরগঞ্জ শহীদ মিনারের পাশে দাঁড়িয়ে চালকদের হাতে দেওয়া ওই সচেতনতামূলক কার্ডে লেখা ছিল ‘সতর্কতার সঙ্গে গাড়ি চালান, চলার পথে জীবনের নিরাপত্তা বাড়ান। ভালো থাকুন, নিরাপদে থাকুন।’  বেলা তিনটার দিকে শহীদ মিনারে প্রাঙ্গণে আয়োজিত পাঠক মেলায় প্রথম আলোর ১৯তম প্রতিষ্ঠাবার্ষিকী উপলক্ষে কেক কাটা হয়।
পাঠক মেলার আলোচনা পর্ব শেষে স্থানীয় উদয়ন সাংস্কৃতিক নিকেতনের পরিবেশনায় সাংস্কৃতিক অনুষ্ঠান ‘বাপোই পিরিতি কাক কয়’ অনুষ্ঠিত হয়। প্রথম আলোর পাঠক, বিভিন্ন রাজনৈতিক দলের নেতা-কর্মী, সাংবাদিক ও সর্বস্তরের মানুষ এ অনুষ্ঠানে উপস্থিত ছিলেন।
