
চার মামলায় জামিন নিয়ে বেরোনোর সময় বাংলাদেশ জামায়াতে ইসলামীর যশোর জেলা শাখার সহকারী সেক্রেটারি ইদ্রিস আলীকে কারাফটক থেকে আটক করেছে পুলিশ। আজ বুধবার দুপুরে যশোর কেন্দ্রীয় কারাগারের মূল ফটক থেকে তাঁকে আটক করা হয়।
জানতে চাইলে যশোর কোতোয়ালি থানার ভারপ্রাপ্ত কর্মকর্তা (ওসি) ইনামুল হক প্রথম আলোকে বলেন, চার মামলায় জামিন পেলেও সহিংসতার একটি মামলায় সন্দেহভাজন আসামি হিসেবে ইদ্রিস আলীকে আটক দেখানো হয়েছে।
ইদ্রিস আলীর আইনজীবী সূত্রে জানা গেছে, গত ৮ আগস্ট যশোরের আমলি আদালতে অস্ত্র ও বিস্ফোরক দ্রব্য নিয়ন্ত্রক আইনের চারটি মামলায় ইদ্রিস আত্মসমর্পণ করেন। আদালত তাঁকে কারাগারে পাঠানোর নির্দেশ দেন। ২৬ দিন কারাভোগের পর আজ জেলা ও দায়রা জজ গোলাম মোর্তজা মজুমদারের আদালত তাঁকে চারটি মামলায় জামিন দেন। কারাগার থেকে বের হওয়ার সময় কারাফটক থেকে পুলিশ তাঁকে আটক করে।
জেলা জামায়াতের প্রচার সম্পাদক সাহাবুদ্দিন বিশ্বাসের দাবি, রাজনৈতিক হয়রানিমূলক ওই চারটি মামলায় ইদ্রিস আলীকে ফাঁসানো হয়েছে। জামিন পেয়ে কারাগার থেকে বের হওয়ার সময় ‘পেন্ডিং মামলায়’ আবার তাঁকে আটক করা হয়েছে। তিনি তাঁকে মুক্তি দেওয়ার দাবি জানান।
