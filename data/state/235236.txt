
নারায়ণগঞ্জ সদর উপজেলার সিদ্ধিরগঞ্জে র‍্যাবের সঙ্গে কথিত বন্দুকযুদ্ধে দেলোয়ার হোসেন ওরফে মাস্টার দেলু নামের এক ব্যক্তি নিহত হয়েছেন। র‍্যাব বলছে, নিহত ব্যক্তি ‘ডাকাত ও শীর্ষ মাদক ব্যবসায়ী’ ছিলেন। তাঁর বিরুদ্ধে বেশ কয়েকটি মামলা রয়েছে।
আজ রোববার ভোরে সিদ্ধিরগঞ্জের গোদনাইল এলাকায় এ ঘটনা ঘটে। ঘটনাস্থল থেকে অস্ত্র গুলি ও ককটেল উদ্ধারের দাবি করেছে র‍্যাব।
দেলোয়ারের বাড়ি সিদ্ধিরগঞ্জের নগর খানপুর এলাকায়। বাবার নাম মতিন ওরফে জমির ব্যাপারী।
র‍্যাব-১১ সূত্রে জানা যায়, ওই এলাকায় দেলোয়ার একটি বাড়িতে অবস্থান করছিলেন। গোপন খবর পেয়ে র‍্যাব সেখানে গিয়ে দরজার কড়া নাড়ে। দেলোয়ার ভেতর থেকে র‍্যাবকে লক্ষ্য করে গুলি ছোড়েন। র‍্যাব পাল্টা গুলি ছোড়ে। ভেতর থেকে গুলি ছোড়া বন্ধ হলে র‍্যাব গিয়ে দেলোয়ারকে পড়ে থাকতে দেখে। আহত অবস্থায় তাঁকে খানপুর ৩০০ শয্যা হাসপাতালে নেওয়া হয়। সেখানে কর্তব্যরত চিকিৎসক তাঁকে মৃত ঘোষণা করেন।
সিদ্ধিরগঞ্জের আদমজীর র‍্যাব-১১–এর সহকারী পুলিশ সুপার (এএসপি) আলেপউদ্দিনের ভাষ্য, দেলোয়ারের বিরুদ্ধে হত্যা, চাঁদাবাজি, ডাকাতিসহ ১৪ থেকে ১৫টি মামলা রয়েছে। ১ অক্টোবর শহরের খানপুর এবং ২৩ অক্টোবর তল্লা এলাকায় জেলা গোয়েন্দা পুলিশের (ডিবি) সঙ্গে দেলোয়ার বাহিনীর ‘বন্দুকযুদ্ধ’ হয়। দুবারই দেলোয়ার পালিয়ে যান।
দেলোয়ারের লাশ ময়নাতদন্তের জন্য নারায়ণগঞ্জ জেনারেল হাসপাতালের মর্গে পাঠানো হয়েছে।
