
চট্টগ্রাম নগর গোয়েন্দা পুলিশের উপপরিদর্শক (এসআই) আফতাবের স্ত্রী আনিয়া রহমান ওরফে সাথীর (২৪) রহস্যজনক মৃত্যু হয়েছে। রোববার ভোরে নগরের মেহেদিবাগের একটি বেসরকারি হাসপাতালে চিকিৎসাধীন অবস্থায় তিনি মারা যান। পরিবারের পক্ষ থেকে দাবি করা হয়েছে, আনিয়া আত্মহত্যা করেছেন। তবে সুরতহাল প্রতিবেদনে বলা হয়েছে, আনিয়ার শরীরের বিভিন্ন স্থানে জখমের চিহ্ন রয়েছে।
কোতোয়ালি থানার এসআই রাজু আহমেদ পরিবারের বরাত দিয়ে জানান, রাত সাড়ে আটটার দিকে নিজ শয়নকক্ষে গলায় দড়ি দিয়ে আত্মহত্যার চেষ্টা করেন আনিয়া। পরে পরিবারের সদস্যরা বিষয়টি আঁচ করতে পেরে উদ্ধার করে হাসপাতালে নিয়ে যান। ঘটনার সময় আফতাব ঘরে ছিলেন না। হাসপাতালে রাতে মারা যান আনিয়া। পরে আনিয়ার লাশ ময়নাতদন্তের জন্য চট্টগ্রাম মেডিকেল কলেজ (চমেক) হাসপাতালে পাঠানো হয়।আনিয়ার মরদেহের সুরতহাল প্রতিবেদন করেন কোতোয়ালি থানার এসআই শম্পা হাজারী। সুরতহাল প্রতিবেদনে বলা হয়, কপালের বাঁ পাশে, বাঁ কাঁধে এবং ডান হাতের কবজিতে জখমের চিহ্ন রয়েছে। এ ছাড়া গলায় অর্ধচন্দ্রাকৃতির কালচে দাগ রয়েছে।আনিয়ার পরিবারের বরাত দিয়ে পুলিশ জানায়, আনিয়া রহমানকে শনিবার রাত নয়টার দিকে নগরের লাভ লেনের বাসা থেকে ওই বেসরকারি হাসপাতালে ভর্তি করা হয়। দেড় বছর আগে আফতাবের সঙ্গে আনিয়ার বিয়ে হয়। তাঁদের কোনো সন্তান নেই। আফতাবের মা ও স্ত্রীর ছোট বোন ওই বাসায় থাকতেন।
জানতে চাইলে কোতোয়ালি থানার ভারপ্রাপ্ত কর্মকর্তা (ওসি) জসিম উদ্দিন বলেন, ‘এ ব্যাপারে একটি অপমৃত্যু মামলা হয়েছে। প্রাথমিকভাবে আত্মহত্যা বলে ধারণা করছি। ওই নারী অসুস্থ ছিলেন দীর্ঘদিন। এ কারণে তিনি আত্মহত্যা করেছেন বলে দাবি পরিবারের। তবে আমরা ময়নাতদন্তের জন্য পাঠিয়েছি। যদি জখম থাকে, তাহলে তখন অন্য ধারায় মামলা হবে।’
