
চট্টগ্রামের মিরসরাইয়ে পুলিশের বাধায় এক বিএনপি নেতার বাড়িতে আয়োজন করা মেজবানের অনুষ্ঠান পণ্ড হওয়ার অভিযোগ পাওয়া গেছে। উপজেলার ওচমানপুর ইউনিয়নের পাতাকোট গ্রামে গতকাল সোমবার বেলা দুইটার দিকে এ ঘটনা ঘটে।
বিএনপি নেতারা বলেন, দলের প্রতিষ্ঠাবার্ষিকী ও ঈদ পুনর্মিলনী উপলক্ষে মিরসরাই উপজেলা বিএনপির যুগ্ম আহ্বায়ক নুরুল আমিন তাঁর বাড়িতে নেতা-কর্মীদের জন্য এ মেজবানের আয়োজন করেন। এতে প্রায় তিন হাজার মানুষের খাবারের ব্যবস্থা করা হয়।
 নুরুল আমিন মিরসরাই উপজেলা পরিষদের চেয়ারম্যান ছিলেন। নাশকতার ১০টি মামলার মধ্যে দুটির অভিযোগপত্র আদালত গ্রহণ করায় স্থানীয় সরকার মন্ত্রণালয় তাঁকে বরখাস্ত করে।
প্রত্যক্ষদর্শীরা জানান, এ ঘটনার জের ধরে বিএনপির নেতা-কর্মীরা পাশের মুহুরী প্রজেক্ট-জোরারগঞ্জ সড়কে গাছ ফেলে অবরোধ করেন। প্রায় ১৫ মিনিটের মতো সড়কে যানবাহন চলাচল বন্ধ ছিল। পরে পুলিশ তাঁদের সড়ক থেকে সরিয়ে দিলে গাড়ি চলাচল স্বাভাবিক হয়। এ সময় পুলিশের সঙ্গে নেতা-কর্মীদের ধাক্কাধাক্কি হলেও কেউ আহত হননি।
নুরুল আমিন অভিযোগ করেন, বেলা ১১টা থেকে মেজবানের আনুষ্ঠানিকতা শুরু হয়। বেলা দুইটা পর্যন্ত অর্ধেকের বেশি মানুষের খাওয়া শেষ হয়। হঠাৎ পুলিশ এসে তাঁকে গ্রেপ্তার করতে চান। এ সময় নেতা-কর্মীরা বাধা দেন। তাঁরা সড়ক অবরোধ করেন। ফলে তাঁকে গ্রেপ্তার করতে পারেনি। একপর্যায়ে পুলিশ মেজবান পণ্ড করে নেতা-কর্মীদের সরিয়ে দেয়। তিনি দাবি করেন, তাঁর চারজন কর্মীকে গ্রেপ্তার করেছে পুলিশ।
এ বিষয়ে জানতে চাইলে সহকারী পুলিশ সুপার (মিরসরাই সার্কেল) মাহবুবুর রহমান প্রথম আলোকে বলেন, বিএনপির নেতার বাড়িতে মেজবানের আড়ালে নেতা-কর্মীদের জড়ো করে নাশকতা সৃষ্টির করবে এমন তথ্য ছিল। এলাকার মানুষের সার্বিক নিরাপত্তার স্বার্থে বিএনপির নেতা-কর্মীদের স্থান ত্যাগ করতে বলা হয়।
গ্রেপ্তারের চেষ্টার ব্যাপারে সহকারী পুলিশ সুপার বলেন, তাঁকে (নুরুল আমিন) গ্রেপ্তারের কোনো চেষ্টাই করা হয়নি। চারজনকে গ্রেপ্তারের বিষয়টিও সত্য নয়।
 
