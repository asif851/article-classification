
২০০৯ সাল থেকে প্রতিবছর মাঠের উন্নয়নের নামে বসে কোরবানির পশুর অনুমোদনহীন হাট। এবার মাঠের নাম বদল হয়েছে। চলছে উন্নয়নকাজ। কিন্তু এরপরও বসেছে অনুমোদনহীন হাট। তবে মাঠের উন্নয়ন নামে নয়, ‘এলাকাবাসী আয়োজক’ এমন তোরণ সাঁটিয়ে শুরু করা হয়েছে কোরবানির পশুর অবৈধ হাট।
সিলেট নগরের শাহী ঈদগাহ এলাকার খেলার মাঠটি নিয়ে এভাবেই চলছে বছর বছর টাকা রোজগারের খেলা। ২০০৯ সালে সদর উপজেলা খেলার মাঠ ঘোষণার পরও একটি মৌসুমের জন্য আয়োজন করা হয়নি কোনো খেলা। কিন্তু প্রতিবছর কোরবানির পশুর হাট ও মেলা বসিয়ে মাঠের উন্নয়নের নামে লুটপাট হয়েছে ১০ কোটি টাকা।
হাটের আয়োজক হিসেবে ‘এলাকাবাসী’ নাম থাকলেও গত শনিবার শাহী ঈদগাহ এলাকার হয়ে কথা বলার কাউকে পাওয়া যায়নি। স্থানীয় সূত্রে জানা গেছে, হাটের পেছনে রয়েছেন উপজেলা চেয়ারম্যান আশফাক আহমদের নেতৃত্বে আওয়ামী লীগ ও বিএনপির রাজনীতির সঙ্গে যুক্ত ২৭ জন।
আশফাক আহমদ জেলা আওয়ামী লীগের সহসভাপতি। তিনি মাঠ উন্নয়ন কমিটিরও আহ্বায়ক। অভিযোগ রয়েছে, ২০০৯ সাল থেকে প্রতিবছর পশুর হাট বসিয়ে প্রায় ১০ কোটি টাকার একটি তহবিল গড়ার নামে লুটপাটও হয়েছে। এবার মাঠের নাম ও কর্তৃত্ব বদল হওয়ার পর আর উন্নয়ন নয়, এলাকাবাসীর নামে হাট বসিয়ে লুটপাটের পাকাপোক্ত ব্যবস্থা করা হয়েছে।
উপজেলা পরিষদের একটি সূত্র জানায়, উপজেলা মাঠে শেখ রাসেল মিনি স্টেডিয়াম নির্মাণের জন্য জাতীয় ক্রীড়া সংস্থা থেকে ইতিমধ্যে ৪২ লাখ টাকা বরাদ্দ দিয়েছে সরকার। এর আওতায় শেখ রাসেল মিনি স্টেডিয়ামে একতলাবিশিষ্ট প্যাভিলিয়ন ভবন, পাবলিক টয়লেট, গ্যালারি ও আধুনিক ফুটবল গোলপোস্ট নির্মাণ করা হচ্ছে। পুরো প্রকল্পটি বাস্তবায়ন করছে জাতীয় ক্রীড়া সংস্থা।
জানতে চাইলে আশফাক আহমদ বলেন, অন্য বছর মাঠের উন্নয়নের স্বার্থে কোরবানির পশুর হাট বসানো হলেও এবার স্টেডিয়ামের নির্মাণকাজ শুরু করায় হাট বসানোর কোনো ইচ্ছা ছিল না। পাশের একটি গলির ভেতর পশুর হাট দেওয়ায় এলাকাবাসী তাঁকে মৌখিকভাবে হাট বসানোর কথা বলেছে। এখান থেকে যে টাকা পাওয়া যাবে, সেগুলো মাঠের উন্নয়নের জন্য ব্যয় করা হবে। এর আগে গত আট বছরে হাট ও মেলার নামে অর্জিত টাকা কোথায় ব্যয় হয়েছে, এমন প্রশ্নে তিনি কোনো কথা বলতে রাজি হননি।
উপজেলা ক্রীড়া সংস্থার সাধারণ সম্পাদক ও জেলা আওয়ামী লীগের যুগ্ম সাধারণ সম্পাদক সুজাত আলী রফিক বিস্ময় প্রকাশ করে বলেন, এর আগে বছর বছর হাট দিয়ে যারা আর্থিক ফায়দা লুটেছে, তারাই এবার জড়িত।
এদিকে সিলেট সিটি করপোরেশনের বিজ্ঞপ্তি সূত্রে জানা গেছে, নগরের সোবহানীঘাট, চালিবন্দর, ঝালোপাড়া ও কদমতলী এলাকায় চারটি অস্থায়ী পশুর হাট বসানো যাবে। উপজেলা প্রশাসনের বিজ্ঞপ্তি অনুযায়ী, শহরতলিতে তিনটি অস্থায়ী পশুর হাটের বৈধতা দেওয়া হয়েছে। সিটি করপোরেশন ও উপজেলা প্রশাসনের তথ্য বলছে, শাহী ঈদগাহে আয়োজন করা হাটটি অবৈধ।
অবৈধ হাটের বিরুদ্ধে ব্যবস্থা গ্রহণ করতে ইতিমধ্যে সিলেট মহানগর পুলিশকে অবহিত করা হয়েছে বলে জানিয়েছেন সংশ্লিষ্টরা। সিলেট মহানগর পুলিশের অতিরিক্ত উপকমিশনার মো. জেদান আল মুসা প্রথম আলোকে বলেন, ‘আমরা ইতিমধ্যে সচেতনতামূলক প্রচারণা চালাচ্ছি। মহানগর পুলিশের পক্ষ থেকে নগরবাসীকে অনুরোধ করা হয়েছে, বৈধ পশুর হাট থেকে পশু ক্রয় করার জন্য। অবৈধ পশুর হাট উচ্ছেদের অভিযান চালানো হবে।’
 
