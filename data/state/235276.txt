
শেরপুর সদরের চরমোচারিয়া ইউনিয়নের নলবাইদ গ্রামে সেকান্দর আলী (৬০) নামের এক ব্যক্তি খুন হয়েছেন। গতকাল বুধবার তাঁর গলা কাটা লাশ উদ্ধার করেছে পুলিশ। তিনি সদর উপজেলার টাঙ্গারিয়াপাড়া গ্রামের বাসিন্দা ও একটি হত্যা মামলার প্রধান আসামি ছিলেন।এ ছাড়া গতকাল দুপুরে ঝিনাইগাতী উপজেলায় আঞ্জুয়ারা বেগম (৫) নামের এক শিশুর লাশ উদ্ধার করেছে পুলিশ। সে উপজেলার হাতীবান্ধা গ্রামের আনছার আলীর মেয়ে।এলাকার কয়েকজন বাসিন্দা ও পুলিশ সূত্রে জানা গেছে, জমি নিয়ে বিরোধের জের ধরে গত ১৮ জানুয়ারি টাঙ্গারিয়াপাড়া গ্রামের জুরল মিয়া (৪০) প্রতিপক্ষের হামলায় খুন হন। এ ঘটনায় জুরলের বড় ভাই মো. সুরুজ্জামান বাদী হয়ে সেকান্দরকে প্রধান আসামি করে সদর থানায় হত্যা মামলা করেন। এরপর থেকে সেকান্দর পলাতক ছিলেন।গতকাল সকালে নলবাইদ গ্রামের সেতু-সংলগ্ন সড়কের পাশের একটি জমি থেকে তাঁর গলা কাটা লাশ উদ্ধার করে পুলিশ।
