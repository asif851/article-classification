
দিনাজপুরের বিরলে রানীপুকুর ইউনিয়নে কর্মসৃজন কর্মসূচির নয়টি প্রকল্পের সভাপতিরা ১৯৮ জন শ্রমিকের চার দিনের অনুপস্থিতির সুযোগ নিয়ে মজুরির ১ লাখ ৫৮ হাজার ৪০০ টাকা আত্মসাৎ করেছেন। অনুপস্থিত থাকা শ্রমিকদের উপস্থিত দেখিয়ে এ টাকা তুলে আত্মসাৎ করেন তাঁরা। পরে অবশ্য প্রশাসনের চাপে এ টাকা ফেরতও দিয়েছেন প্রকল্প সভাপতিরা।দুই ব্যক্তির লিখিত অভিযোগের ভিত্তিতে উপজেলা নির্বাহী কর্মকর্তার (ইউএনও) নির্দেশে তদন্তে অভিযোগের সত্যতা পাওয়া যায় বলে প্রকল্প বাস্তবায়ন কর্মকর্তা (পিআইও) রেজাউল করিম জানান। ইউনিয়ন আওয়ামী লীগের নেতা আবদুর রব ও কাজিপাড়া গ্রামের ফয়জার আলীর ছেলে সাদ্দাম হোসেন ৪ জুন ত্রাণ ও দুর্যোগ ব্যবস্থাপনা মন্ত্রণালয়, জেলা প্রশাসক এবং ইউএনওর কাছে এ লিখিত অভিযোগ দেন। অভিযোগ সূত্রে জানা যায়, রানীপুকুর ইউনিয়নে নয়টি প্রকল্প গ্রহণ করা হয়। প্রতিটি প্রকল্পে শ্রমিক রয়েছেন ২২ জন। প্রকল্প বাস্তবায়নে ব্যয় ধরা হয়েছে ১৫ লাখ ৮৪ হাজার টাকা। সুফলভোগী শ্রমিক ১৯৮ জন। সপ্তাহে পাঁচ দিন (শনি থেকে বুধ) করে কাজের হিসাব ধরা হয়। পাঁচ দিনের বিল চেকের মাধ্যমে সংশ্লিষ্ট ব্যাংক থেকে প্রতি বৃহস্পতিবার তোলার নিয়ম। কিন্তু রানীপুকুর ইউনিয়নের নয়টি প্রকল্পে চার দিনে অনুপস্থিত ১৯৮ জন শ্রমিকের স্বাক্ষর জাল করে ১ লাখ ৫৮ হাজার ৪০০ টাকা তুলে নেন সংশ্লিষ্ট প্রকল্প চেয়ারম্যানরা। ইউএনও এ বি এম রওশন কবীর বলেন, ‘৪ জুন অভিযোগ পাওয়ার পরদিনই পিআইওকে অভিযোগ তদন্ত করতে বলেছি। তদন্ত সাপেক্ষে প্রয়োজনীয় ব্যবস্থা গ্রহণ করা হবে।’ পিআইও রেজাউল করিম বলেন, টাকা উত্তোলনকারীরা টাকা ফেরত দিয়েছেন। স্বাক্ষর জাল করে টাকা তোলার জন্য অভিযুক্ত ব্যক্তিদের বিরুদ্ধে প্রয়োজনীয় ব্যবস্থা নেওয়া হবে।
