
পরিমিত আহার করুন। ওজন কমান। নাক ডাকা বন্ধ করে প্রশান্তিতে ঘুমান। আর ঘুম যত গভীর হবে, তত বেশি সুস্থ থাকবেন। হৃদ্রোগসহ নানা রোগের ঝুঁকিও কমবে। বিশ্ব নিদ্রা দিবস উপলক্ষে আয়োজিত এক সেমিনারে বিশেষজ্ঞ চিকিৎসকেরা এ কথাগুলো বলেছেন। গতকাল সোমবার সকালে রাজধানীর হলি ফ্যামিলি রেড ক্রিসেন্ট মেডিকেল কলেজ হাসপাতাল মিলনায়তনে এই সেমিনারের আয়োজন করে অ্যাসোসিয়েশন অব সার্জন ফর স্লিপ অ্যাপনিয়া বাংলাদেশ। আয়োজকেরা জানান, সুনিদ্রার গুরুত্ব বোঝাতে ২০০৮ সাল থেকে মার্চ মাসে সারা বিশ্বে ঘুম দিবস পালন করা শুরু হয়। আর সেই ধারাবাহিকতায় এবার ২৭ মার্চ বিশ্বের ৮০টি দেশে পালিত হচ্ছে ‘বিশ্ব নিদ্রা দিবস’।অনুষ্ঠানের প্রধান অতিথি বাংলাদেশ মেডিকেল অ্যাসোসিয়েশনের (বিএমএ) সভাপতি মোস্তফা জালাল মহিউদ্দিন বলেন, ‘প্রতিদিন ছয় থেকে সাত ঘণ্টা ঘুমানো দরকার। ঘুম হলে প্রতিদিন সকালে আমরা সুস্থ অনুভূতি দিয়ে দিন শুরু করতে পারি। নয়তো সমস্যা হয়। অ্যাসোসিয়েশন অব সার্জন ফর স্লিপ অ্যাপনিয়া ২০০৮ সাল থেকে এ নিয়ে কাজ করছে। সে জন্য ধন্যবাদ।’ অনুষ্ঠানের বিশেষ অতিথি স্বাধীনতা চিকিৎসক পরিষদের (স্বাচিপ) সভাপতি ইকবাল আর্সলান প্রশান্তির ঘুম এবং এ-সংক্রান্ত বিষয়গুলো জাতীয় স্বাস্থ্য কৌশলপত্রে অন্তর্ভুক্ত করার পরামর্শ দেন। জাতীয় নাক-কান-গলা ইনস্টিটিউটের সাবেক পরিচালক অধ্যাপক মো. আবদুল্লাহ বলেন, অনিদ্রা হলে নানা সমস্যা হয়। এ-সংক্রান্ত বিষয়গুলো সাধারণ মানুষকে জানানোর জন্য চিকিৎসকদের প্রতি আহ্বান জানান তিনি। অনুষ্ঠানে সভাপতিত্ব করেন অ্যাসোসিয়েশন অব সার্জন ফর স্লিপ অ্যাপনিয়ার সভাপতি অধ্যাপক খোরশেদ আলম মজুমদার। তিনি বলেন, ভালো করে ঘুম না হলে শরীরে নানা ধরনের সমস্যা দেখা দেয়। হৃদ্রোগের ঝুঁকি বেড়ে যায়। এ জন্য প্রশান্তির ঘুম দরকার। সংগঠনের মহাসচিব এবং স্যার সলিমুল্লাহ মেডিকেল কলেজ ও মিটফোর্ড হাসপাতালের ইএনটি অ্যান্ড হেড নেক সার্জারি বিভাগের প্রধান অধ্যাপক মনিলাল আইচ বলেন, নিদ্রাকালীন শ্বাসরুদ্ধতা (স্লিপ অ্যাপনিয়া) নাক ডাকার অন্যতম কারণ। ওষুধ দিয়ে এবং শল্যচিকিৎসায় নাক ডাকার সমস্যা দূর করা যায় বলে মন্তব্য করেন তিনি। হলি ফ্যামিলি মেডিকেল কলেজের অধ্যক্ষ দৌলতুজ্জামান ছাড়াও অধ্যাপক সাখাওয়াত আলী, জহরুল হক ও ইউসুফ কবির অনুষ্ঠানে বক্তব্য দেন। অনুষ্ঠানে চিকিৎসকেরা বলেন, নাক ডাকার মূল কারণ অতিরিক্ত ওজন। কাজেই পরিমিত আহার করে ওজন ঠিক রাখতে হবে। তাতে প্রশান্তির ঘুম হবে। জীবনযাপন পদ্ধতিতে পরিবর্তন এনে নাক ডাকার ও ঘুম কম হওয়ার সমস্যা থেকে দূরে থাকা সম্ভব। ধূমপান ও মদ্যপান না করলে ঘুম ভালো হয়। রাতে খাওয়ার পরপরই ঘুমাতে না যাওয়ার পরামর্শও দেন তাঁরা। সেমিনার শুরুর আগে বঙ্গবন্ধু শেখ মুজিব মেডিকেল বিশ্ববিদ্যালয় থেকে একটি শোভাযাত্রা বের হয়।
