
গাজীপুর ও ঢাকার ধামরাইয়ে ট্রাকচাপায় দুজন নিহত হয়েছে। কাল সোমবার রাতে এবং আজ মঙ্গলবার সকালে পৃথক দুর্ঘটনায় দুজনের প্রাণহানির এই ঘটনা ঘটে।
ঢাকার ধামরাইয়ে ইটবাহী ট্রাকের নিচে পিষ্ট হয়ে মৌসুমী আক্তার (২৩) নামের এক মোটরসাইকেল আরোহী নিহত হয়েছেন।
পুলিশ ও স্থানীয় সূত্রে জানা গেছে, আজ সকাল ছয়টায় বালিয়া ইউনিয়নের বাস্তার তেলিগ্রামের ধামরাই-টাঙ্গাইল সংযোগ সড়কে এ দুর্ঘটনা ঘটে। নিহত মৌসুমী আক্তার তাঁর স্বামী মোবারক হোসেনের (৩২) সঙ্গে মোটরসাইকেলে চড়ে ধামরাই আসছিলেন। তেলিগ্রামের সামনে পৌঁছালে সড়কে থাকা কাদামাটিতে মোটরসাইকেলচালক নিয়ন্ত্রণ হারিয়ে ফেললে দুজন দুই দিক পড়ে যান। এ সময় ট্রাক গতি কমাতে না পারায় মৌসুমী আক্তারকে ধাক্কা দেয়। মৌসুমী ঘটনাস্থলেই মৃত্যুবরণ করেন।
ধামরাই থানার উপপরিদর্শক (এসএই) রাসেল মোল্লা বলেন, নিহত নারীর লাশ উদ্ধার করে স্বজনদের কাছে হস্তান্তর করা হয়েছে। ট্রাক থানায় আনা হয়েছে, কিন্তু চালক পলাতক। থানায় মামলার প্রস্তুতি চলছে।
গাজীপুরে ট্রাকচাপায় এক বাসচালকের মৃত্যু হয়েছে। গতকাল রাতে সিটি করপোরেশনের নাওজোর এলাকায় এ দুর্ঘটনা ঘটে। নিহত লিটন হাওলাদার (৩৫) ঢাকার কেরানীগঞ্জের তেগুড়া এলাকার মৃত মালেক হাওলাদারের ছেলে।
নাওজোর হাইওয়ে পুলিশ ফাঁড়ির ইনচার্জ অহিদুজ্জামান জানান, নাওজোর এলাকায় ছালছাবিল পরিবহনের একটি বাস সড়কে দাঁড় করিয়ে তা পরিষ্কার করছিলেন বাসচালক লিটন। এ সময় দ্রুতগতির একটি ট্রাক তাঁকে চাপা দেয়। এতে তিনি গুরুতর আহত হন এবং হাসপাতালে নেওয়ার আগেই তাঁর মৃত্যু হয়। ঘাতক ট্রাকটিকে আটক করা হয়েছে, তবে চালক পলিয়ে গেছেন। পুলিশ লাশ উদ্ধার করে গাজীপুর শহীদ তাজউদ্দীন আহমদ মেডিকেল কলেজ হাসপাতালে পাঠিয়েছে।
