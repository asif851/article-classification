
১৮-দলীয় জোটের অবরোধের কারণে পরীক্ষা নিয়ে অনিশ্চয়তা কাটছে না। তিন দফায় পিছিয়ে প্রাথমিক শিক্ষা সমাপনী পরীক্ষা আজ শুক্রবার শেষ হতে চললেও বিদ্যালয়গুলোর বার্ষিক পরীক্ষা নির্ধারিত সময়ে শেষ করা যাচ্ছে না।
কোনো কোনো বিদ্যালয় পরীক্ষা শুরু করে অর্ধেক পথে এসে থেমে গেছে। কোনো কোনো বিদ্যালয় শুরুই করতে পারছে না।
ডিসেম্বরের প্রথম সপ্তাহে পরীক্ষা শেষ করার জন্য নির্বাচন কমিশনের (ইসি) নির্দেশনা রয়েছে। কিন্তু রাজনৈতিক পরিস্থিতি যা, তাতে চলতি মাসেও পরীক্ষা শেষ করা নিয়ে আশঙ্কা রয়েছে।
শিক্ষা এবং প্রাথমিক ও গণশিক্ষা মন্ত্রণালয়ের সূত্রমতে, বর্তমানে প্রাথমিক ও মাধ্যমিক স্তরে তিন কোটি ৭০ লাখ শিক্ষার্থী রয়েছে।
গত ২০ নভেম্বর শুরু হওয়া প্রাথমিক সমাপনী পরীক্ষা শেষ হওয়ার কথা ছিল ২৮ নভেম্বর। কিন্তু অবরোধের কারণে এই পরীক্ষা তিন দফায় পেছাতে হয়েছে। অনেক সরকারি প্রাথমিক বিদ্যালয়ে পঞ্চম শ্রেণী বাদে অন্যান্য শ্রেণীর বার্ষিক পরীক্ষা ২ ডিসেম্বর শুরু হওয়ার কথা থাকলেও এখন পর্যন্ত তা করা যাচ্ছে না। বিরোধী দল আবারও শনিবার থেকে ৭২ ঘণ্টা অবরোধ ডাকায় পরীক্ষা আরও অনিশ্চিত হয়ে গেল।
মতিঝিলের একটি সরকারি প্রাথমিক বিদ্যালয়ের প্রধান শিক্ষক গতকাল বলেন, ‘খুবই চিন্তার মধ্যে আছি। ভেবেছিলাম, শনিবার থেকে পরীক্ষা শুরু করা যাবে, সেটাও সম্ভব হচ্ছে না। সামনে হয়তো আরও সংঘাতময় পরিস্থিতি আসবে। তাই পরীক্ষা ছাড়াই ওপরের ক্লাসে ওঠানো যায় কি না, সেটা নিয়ে কেউ কেউ কথা বলছেন। তবে কোনো সিদ্ধান্ত হয়নি।’
বেসরকারি বিদ্যালয়গুলোও সমস্যার মধ্যে আছে। কিছুসংখ্যক বিদ্যালয়ে পরীক্ষা শুরু হয়েও থেমে গেছে। মতিঝিল আইডিয়াল স্কুল অ্যান্ড কলেজের অধ্যক্ষ শাহান আরা বেগম বলেন, ‘কয়েকটি পরীক্ষা হয়েছে।
এখন আর নেওয়াই যাচ্ছে না। শুক্রবার (আজ) কয়েকটি শ্রেণীর পরীক্ষা আছে। কিন্তু শুধু শুক্রবার নিলে তো ডিসেম্বর মাসেও শেষ করা যাবে না।’
ভিকারুননিসা নূন স্কুল অ্যান্ড কলেজে ১ ডিসেম্বর থেকে বার্ষিক পরীক্ষা শুরুর কথা ছিল। প্রতিষ্ঠানটির অধ্যক্ষ মঞ্জু আরা বেগম আক্ষেপ করে বলেন, ‘আমরা বার্ষিক পরীক্ষা শুরুই করতে পারলাম না।’ আজ শুক্রবার পরীক্ষা শুরু হবে বলে জানান তিনি।
রাজধানীর রেসিডেনসিয়াল মডেল কলেজে আজকেও পরীক্ষা আছে। তবে বাকি পরীক্ষার বিষয়ে পরে জানানো হবে বলে জানা গেছে।
শুধু রাজধানী নয়, সারা দেশের বিদ্যালয়গুলোতেই নির্ধারিত সময়ে পরীক্ষা শেষ করা নিয়ে সমস্যা চলছে, বিশেষ করে বিভাগীয় শহরগুলোতে।
অভিভাবক ঐক্য ফোরামের সভাপতি জিয়াউল কবির হতাশা প্রকাশ করে বলেন, ‘আমরাও জানি না, কবে শেষ হবে পরীক্ষা। এখন যা অবস্থা চলছে, তাতে “অটো প্রমোশন” দেওয়া উচিত।’
এ অবস্থায় পরীক্ষা ছাড়াই ওপরের শ্রেণীতে ওঠানোর কোনো পরিকল্পনা আছে কি না, জানতে চাইলে শিক্ষাসচিব কামাল আবদুল নাসের চৌধুরী প্রথম আলোকে বলেন, এ রকম কোনো সিদ্ধান্ত হয়নি।
শিক্ষা মন্ত্রণালয়ের কর্মকর্তারা জানান, শুধু বিদ্যালয় নয়, কলেজ-বিদ্যালয়ের বিভিন্ন পরীক্ষাও অনিশ্চয়তার মুখে পড়েছে। বিদ্যালয়গুলোর ভর্তি কার্যক্রমও সংকটে পড়েছে।
এদিকে সরকারি মাধ্যমিক বিদ্যালয়গুলোতে আজ শুক্রবারও ভর্তি ফরম বিতরণ ও গ্রহণ করা হবে। আজ ও আগামীকাল শনিবার ছুটির দিনেও জাতীয় বিশ্ববিদ্যালয়ের সব অফিস খোলা রাখা হবে। তবে এই বিশ্ববিদ্যালয়ের অধীন অনুষ্ঠেয় ৭ থেকে ৯ ডিসেম্বর পর্যন্ত সব পরীক্ষা স্থগিত করা হয়েছে।
