
ঈদের একদিন আগে ছিনতাই হয়েছিল কোরবানির জন্য বিক্রি করতে নিয়ে যাওয়া ২২টি গরু। এর মধ্যে ঈদের পরদিন ২১টি গরু উদ্ধার করেছে পুলিশ। গ্রেপ্তার করা হয়েছে ছিনতাইকারী চক্রের সদস্যদের। নাটোরের গুরুদাসপুরে এ ঘটনা ঘটেছে।
পুলিশ সূত্রে জানা গেছে, কুমিল্লার লাঙ্গলকোট থানার চৌগুরি গ্রামের মোস্তফা কামাল ও হ‌ুমায়ূন কবির কোরবানি ঈদ উপলক্ষে গত বৃহস্পতিবার চাঁপাইনবাবগঞ্জের সীমান্তবর্তী রামচন্দ্রপুর পশুর হাট থেকে ১৬ লাখ টাকায় ২২টি কোরবানির পশু কেনেন। পশুগুলো গন্তব্যে পৌঁছাতে ট্রাক ভাড়া করা হয়। কিন্তু বৃহস্পতিবার গভীর রাতে বনপাড়া-হাটিকুমরুল মহাসড়কে উপজেলার বিলব্যাসপুর এলাকায় গরুসহ ট্রাকটি ছিনতাই হয়।
গতকাল রোববার রাতে পাবনা সদর উপজেলার মালঞ্চি গ্রাম থেকে ছিনতাইকারী চক্রের সদস্য জহুরুল ইসলামের বাড়ি থেকে ট্রাকসহ ২১টি গরু উদ্ধার করে পুলিশ। পরে জহুরুলের দেওয়া তথ্যের ভিত্তিতে কুষ্টিয়ার ভেড়ামারা উপজেলা থেকে ছিনতাইকারী দলের নেতা মাহমুদ হাসানকে (২৮) গ্রেপ্তার করা হয়। বর্তমানে উদ্ধার হওয়া গরু ও দুটি ট্রাকসহ গ্রেপ্তারকৃতরা গুরুদাসপুর থানা হেফাজতে রয়েছে।
গরু ব্যবসায়ী মোস্তফা কামালের দাবি, বদলি চালক দিয়ে ট্রাকটি চালানো হচ্ছিল। ১১-১২ জন ছিনতাইকারী তাঁদের ট্রাকটি ছিনতাই করে এবং তাঁদের বেধড়ক মারধর করে নাটোর-রাজশাহী মহাসড়কের হয়বতপুর দিয়ায় এক মসজিদের পাশে ফেলে যায়। পরে মসজিদের লোকজন তাঁদের উদ্ধার করে।
মামলার তদন্তকারী কর্মকর্তা গুরুদাসপুর থানার উপপরিদর্শক (এসআই) সাইফুজ্জামান বলেন, ছিনতাইকারীরা সংঘবদ্ধ চক্রের সদস্য। গ্রেপ্তারকৃতদের জিজ্ঞাসাবাদ করা হচ্ছে। অন্য আসামিদের গ্রেপ্তারে বিভিন্ন জায়গায় অভিযান চালানো হচ্ছে।
