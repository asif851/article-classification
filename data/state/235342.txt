
যাত্রী চাহিদার কথা বিবেচনা করে দেশের অভ্যন্তরীণ রুটে ফ্লাইটের সংখ্যা বাড়িয়েছে বিমান বাংলাদেশ এয়ারলাইনস। আজ ২৫ মার্চ থেকে গ্রীষ্মকালীন ফ্লাইট সূচি অনুযায়ী এগুলো চলবে বলে এক বিজ্ঞপ্তিতে জানানো হয়েছে।
ঢাকা-কক্সবাজার রুটে সপ্তাহে সাতটির পরিবর্তে এখন ১০টি, ঢাকা-যশোর রুটে সাতটির পরিবর্তে আটটি এবং ঢাকা-বরিশাল রুটে দুটির জায়গায় তিনটি ফ্লাইট পরিচালনা করবে বিমান। অন্যদিকে ঢাকা-চট্টগ্রাম রুটে সপ্তাহে ৩০টি ফ্লাইট থেকে বৃদ্ধি করে ৩২টি করা হয়েছে এবং সিলেট রুটে ৩১টির জায়গায় ৩৪টি ফ্লাইট পরিচালনা করা হবে। ঢাকা-কক্সবাজার রুটে প্রতিদিন একটি করে বোয়িং ফ্লাইটের পাশাপাশি প্রতি সপ্তাহের শনি, সোম ও বৃহস্পতিবার একটি করে অতিরিক্ত ফ্লাইট চলবে।
এ ছাড়া ঢাকা-কক্সবাজার রুটে একমুখী চলাচলে সর্বনিম্ন ভাড়া সব ট্যাক্স ও সারচার্জসহ চার হাজার টাকা নির্ধারণ করা হয়েছে।
গ্রীষ্মকালীন সূচি অনুযায়ী চট্টগ্রাম-কক্সবাজার রুটে সপ্তাহের শনি, সোম ও বৃহস্পতিবার তিনটি ফ্লাইট চলবে। এ রুটের একমুখী সর্বনিম্ন ভাড়া ১ হাজার ৫০০ টাকা।
