
তথ্যমন্ত্রী হাসানুল হক ইনু বলেছেন, সাগর-রুনী হত্যাকাণ্ডের রহস্য উদঘাটনের ব্যাপারে প্রশাসনের ব্যর্থতা লজ্জাজনক। এই রহস্য উন্মোচনে সাংবাদিকদের পাশাপাশি তিনিও সোচ্চার থাকবেন।
আজ রোববার চট্টগ্রাম সাংবাদিক ইউনিয়নের দ্বিবার্ষিক সম্মেলনের উদ্বোধনী অনুষ্ঠানে প্রধান অতিথির বক্তব্যে তথ্যমন্ত্রী এ কথা বলেন।অনুষ্ঠানে তথ্যমন্ত্রী সাংবাদিকদের বলেন, সাংবাদিক দম্পতি সাগর-রুনী হত্যার সঙ্গে জড়িত ব্যক্তিদের সঠিক তদন্তের মাধ্যমে চিহ্নিত করে সাজার ব্যবস্থা করা হবে। এই বিচার করতে না পারলে সাংবাদিকদের মধ্যে নিরাপত্তাহীনতা ও উদ্বেগ থাকবে। তাঁদের এই উদ্বেগ দূর করতে অবশ্যই এই হত্যাকাণ্ডের বিচার করা প্রয়োজন।তথ্যমন্ত্রী বলেন, ‘রহস্য উন্মোচনে আপনারা (সাংবাদিক) সোচ্চার থাকবেন। আমি আমার অবস্থান থেকে সোচ্চার থাকব। এ দেশে দীর্ঘদিন পর বঙ্গবন্ধু হত্যার ও যুদ্ধাপরাধীদের বিচার হয়েছে। তাই সাগর-রুনী হত্যাকারীদের মুখোশ একদিন উন্মোচিত হবে।’অনুষ্ঠানে তথ্যমন্ত্রী বলেন, ‘এত দিন বিএনপি স্বাধীনতার ঘোষক ও খালেদা জিয়ার জন্মদিনের তারিখের ব্যাপারে উদ্ভট তথ্য হাজির করত। তারা এখন প্রথম রাষ্ট্রপতি নিয়ে মিথ্যা দাবি করছে। এই তিন মিথ্যা উদ্ভট তথ্য চালু করার মধ্যে দিয়ে জনগণকে বিভ্রান্ত করার চেষ্টা করছে তারা।’চট্টগ্রাম সাংবাদিক ইউনিয়নের সভাপতি শহীদ উল আলমের সভাপতিত্বে অনুষ্ঠানে বক্তব্য রাখেন দৈনিক আজাদীর সম্পাদক এম এ মালেক, বাংলাদেশ ফেডারেল সাংবাদিক ইউনিয়নের (বিএফইউজে) সভাপতি মনজুরুল আহসান বুলবুল, মহাসচিব আবদুল জলিল ভূঁইয়া, ঢাকা সাংবাদিক ইউনিয়নের সভাপতি আলতাফ মাহমুদ ও সাধারণ সম্পাদক কুদ্দুস আফ্রাদ, চট্টগ্রাম সাংবাদিক ইউনিয়নের সাধারণ সম্পাদক রিয়াজ হায়দার চৌধুরী প্রমুখ। অনুষ্ঠান পরিচালনা করেন সংগঠনের যুগ্ম সাধারণ সম্পাদক শামসুল ইসলাম।অনুষ্ঠানে একুশে পদক বিজয়ী অধ্যাপক অনুপম সেন, সংগঠনের সাবেক সভাপতি আজিজুল ইসলাম ভূঁইয়া, জ্যেষ্ঠ সাংবাদিক এম নাসিরুল হক ও নূর সুলতান কুতুবীকে সম্মাননা দেওয়া হয়।দ্বিবার্ষিক সম্মেলনের উদ্বোধন করে মনজুরুল আহসান বলেন, পেশাদার সংবাদকর্মীরা গণমাধ্যমকে কলুষিত করেন না। দুর্বৃত্তদের হাতে যদি মিডিয়া থাকে, তাহলে অরাজকতা হবে। তাই এর বিরুদ্ধে বিএফইউজে সক্রিয় আছে সব সময়।
