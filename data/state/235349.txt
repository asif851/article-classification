
সদ্য অনুষ্ঠিত রংপুর সিটি করপোরেশন নির্বাচনের ভোট পুনরায় গণনা চেয়ে বিএনপির পরাজিত মেয়র প্রার্থী কাওসার জামানের নির্বাচন কমিশনে (ইসি) করা আবেদনটি ৩০ দিনের মধ্যে নিষ্পত্তি করতে নির্দেশ দিয়েছেন হাইকোর্ট।
আজ রোববার বিচারপতি এম মোয়াজ্জাম হোসেন ও বিচারপতি মো. সোহরাওয়ারদীর সমন্বয়ে গঠিত হাইকোর্ট বেঞ্চ কাওসার জামানের করা রিটের পরিপ্রেক্ষিতে এ আদেশ দেন।
গত ২১ ডিসেম্বর অনুষ্ঠিত নির্বাচনের ঘোষিত ফলাফলে পরাজিত হন কাওসার জামান। ওই নির্বাচনে অনিয়মের অভিযোগ তুলে পুনরায় ভোট গণনা চেয়ে গত ২৭ ডিসেম্বর ইসিতে আবেদন করেন তিনি। এই আবেদন নিষ্পত্তিতে নিষ্ক্রিয়তা চ্যালেঞ্জ করে তিনি ৩ জানুয়ারি হাইকোর্টে রিট করেন। রিট আবেদনের ওপর শুনানি নিয়ে ৪ জানুয়ারি আদালত আদেশের জন্য আজ দিন রাখেন। এর ধারাবাহিকতায় আজ আদেশ হয়।
আদালতে রিটের পক্ষে শুনানি করেন আইনজীবী মাহবুব উদ্দিন খোকন। সঙ্গে ছিলেন আইনজীবী সানজীদ সিদ্দিকী।
পরে সানজীদ সিদ্দিকী প্রথম আলোকে বলেন, পুনরায় ভোট গণনা চেয়ে ইসিতে কাওসার জামানের করা আবেদনটি ৩০ দিনের মধ্যে নিষ্পত্তি করতে নির্দেশ দিয়েছেন হাইকোর্ট। কোনো রুল না দিয়ে এ নির্দেশ দিয়ে রিট আবেদনটি নিষ্পত্তি করে দেওয়া হয়েছে।
রিটে পুনরায় ভোট গণনা চেয়ে ইসিতে করা আবেদন নিষ্পত্তিতে বিবাদীদের নিষ্ক্রিয়তা কেন অবৈধ হবে না, এ মর্মে রুল চাওয়া হয়েছিল। আর রুল হলে তা বিচারাধীন থাকা অবস্থায় নির্বাচনের গেজেট প্রকাশ স্থগিত চাওয়া হয়েছিল। প্রধান নির্বাচন কমিশনার, নির্বাচন কমিশনের সচিব, রংপুরের জেলা প্রশাসক ও রিটার্নিং অফিসারকে রিটে বিবাদী করা হয়।
