
জাতীয় সংসদের স্পিকার ও কমনওয়েলথ পার্লামেন্টারি অ্যাসোসিয়েশনের (সিপিএ) নির্বাহী কমিটির চেয়ারপারসন শিরীন শারমিন চৌধুরী বলেছেন, টেকসই উন্নয়ন একটি বৈশ্বিক লক্ষ্য। এর বাস্তবায়নের জন্য প্রয়োজন বিশ্ব তহবিল। একই সঙ্গে প্রয়োজন আছে প্রতিটি দেশের নিজস্ব তহবিলের। ভারতের ইন্দোরে অনুষ্ঠিত টেকসই উন্নয়নবিষয়ক দক্ষিণ এশীয় স্পিকার সম্মেলনে গতকাল শনিবার শিরীন শারমিন এসব কথা বলেন। তিনি বলেন, ২০৩০ সালের মধ্যে টেকসই উন্নয়নের লক্ষ্য অর্জনে বিশ্ব তহবিল ও নিজস্ব তহবিলের যথাযথ প্রাপ্তি ও ব্যবহার নিশ্চিত করতে হবে। সংসদ সচিবালয়ের সংবাদ বিজ্ঞপ্তিতে এ তথ্য জানানো হয়েছে। শিরীন শারমিন বলেন, তৃতীয় বিশ্বের দেশগুলোতে সম্পদের সীমাবদ্ধতা প্রকট। উন্নত দেশগুলোর অর্থনৈতিক ও কারিগরি সহযোগিতার মাধ্যমে এ সীমাবদ্ধতা কাটিয়ে ওঠা সম্ভব। একই সঙ্গে সীমিত সম্পদের সঠিক ও সর্বোচ্চ ব্যবহারের মাধ্যমে বিশ্বের সব দেশের পক্ষে টেকসই উন্নয়নের লক্ষ্যমাত্রা অর্জন সম্ভব। জাতিসংঘ ঘোষিত সহস্রাব্দ উন্নয়ন লক্ষ্যমাত্রার কথা উল্লেখ করে শিরীন শারমিন বলেন, বাংলাদেশ এ লক্ষ্যমাত্রার অনেকগুলো অর্জন করতে সক্ষম হয়েছে। ইতিমধ্যে নারীদের রাজনৈতিক ক্ষমতায়নে বাংলাদেশ সারা বিশ্বে অনন্য দৃষ্টান্ত স্থাপন করেছে। সম্মেলনে ইন্টার পার্লামেন্টারি ইউনিয়নের (আইপিইউ) প্রেসিডেন্ট সাবের হোসেন চৌধুরী ও ভারতের লোকসভার স্পিকার সুমিত্রা মহাজনসহ মালদ্বীপ, ভুটান, শ্রীলঙ্কা ও আফগানিস্তানসহ দক্ষিণ এশিয়ার স্পিকারেরা অংশগ্রহণ করেন।
