
চাঁদপুর শহরের ট্রাক রোড এলাকার একটি বহুতল ভবনের নৈশপ্রহরী দেলোয়ার হোসেনকে হত্যা করে চারটি মোটরসাইকেল লুটের ঘটনায় এক ব্যক্তিকে গ্রেপ্তার করেছেন চাঁদপুর পুলিশের গোয়েন্দা শাখার সদস্যরা।
গ্রেপ্তার হওয়া ব্যক্তির নাম জিল্লুর রহমান ওরফে জিল্লু চোর (৩০)। তাঁর বাড়ি হাজীগঞ্জ উপজেলার খাটরা বিল এলাকায়। পুলিশ বলছে, তিনি সংঘবদ্ধ মোটরসাইকেল চোর দলের সক্রিয় সদস্য। গতকাল শুক্রবার বিকেলে আলীগঞ্জ এলাকা থেকে গোপন সংবাদের ভিত্তিতে তাঁকে গ্রেপ্তার করে ডিবি পুলিশ। জিজ্ঞাসাবাদের পর আজ শনিবার তাঁকে আদালতে সোপর্দ করা হয়েছে।
১৫ অক্টোবর রাতে চাঁদপুর শহরের ট্রাক রোড এলাকার বহুতল ভবন আয়েশা গার্ডেনের ভেতরে নৈশপ্রহরী দেলোয়ার হোসেনকে হত্যা করে চারটি মোটরসাইকেল লুট করে দুর্বৃত্তরা। এ ঘটনায় জিল্লুরসহ সংঘবদ্ধ চোরচক্র জড়িত থাকতে পারে বলে ধারণা করছেন চাঁদপুর পুলিশ সুপার শামসুন্নাহার।
চাঁদপুর ডিবি পুলিশের ভারপ্রাপ্ত কর্মকর্তা (ওসি) আলমগীর হোসেন মজুমদার বলেন, গত ১৭ সেপ্টেম্বর রাতে দৈনিক প্রথম আলোর চাঁদপুর প্রতিনিধি আলম পলাশের বাসা থেকে একটি পালসার মোটরসাইকেল চুরি হয়। এ ঘটনায় জিল্লুর জড়িত ছিলেন বলে পুলিশ নিশ্চিত হয়েছে। সম্প্রতি তিনি কারাগার থেকে ছাড়া পান। এরপরই হাজীগঞ্জ ও চাঁদপুর শহরে মোটরসাইকেল চুরির ঘটনা বেড়ে যায়। তাঁর বিরুদ্ধে চুরি, চাঁদাবাজিসহ পাঁচ-ছয়টি মামলা আদালতে বিচারাধীন।
 
