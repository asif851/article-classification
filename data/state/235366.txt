
আবদুল কাদের মোল্লার ফাঁসি কার্যকরের প্রতিবাদে জামায়াতে ইসলামীর ডাকা আজ রোববারের হরতালেও চলেছে সহিংসতা, সংঘর্ষ, ভাঙচুর, অগ্নিসংযোগের ঘটনা। সহিংসতা ও সংঘর্ষে গতকাল রাত থেকে আজকের হরতালে প্রাণ গেছে আটজনের। গতকাল জামায়াতের সহিংসতায় নোয়াখালী ও নীলফামারীতে ১০ জন নিহত হন। এ নিয়ে গত বৃহস্পতিবার রাতে রায় কার্যকরের পর থেকে আজ শেষ খবর পাওয়া পর্যন্ত মোট ২৫ জনের প্রাণ গেল।
আজকের হরতালে সহিংসতায় লালমনিরহাটের পাটগ্রাম উপজেলায় পৃথক সংঘর্ষে আওয়ামী লীগ নেতা ও উপজেলা শিবিরের সভাপতিসহ চারজন, জয়পুরহাটে আইনশৃঙ্খলাবাহিনীর সঙ্গে জামায়াতের সংঘর্ষে গুলিবিদ্ধ হয়ে দুজন নিহত হয়েছেন। এ ছাড়া লক্ষ্মীপুরে আওয়ামী লীগের নেতা মিরাজুল ইসলামকে কুপিয়ে হত্যা করা হয়েছে। পরিবার ও আওয়ামী লীগের অভিযোগ, জামায়াতের সশস্ত্র সন্ত্রাসীরা এই হত্যাকাণ্ডের জন্য দায়ী। গতকাল রাতে সিলেটে যুবলীগ নেতাকে কুপিয়ে হত্যা করা হয়েছে।
আমাদের নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর
পাটগ্রামে চারজন নিহতলালমনিরহাটের পাটগ্রাম উপজেলার সরেয়ার বাজারে আজ পৃথক সংঘর্ষে আওয়ামী লীগের নেতা এবং উপজেলা শিবিরের সভাপতিসহ চারজন নিহত হন। আহত হয়েছেন বেশ কয়েকজন।নিহত ব্যক্তিরা হলেন শিবিরের মনিরুল ইসলাম (২৫), আবদুর রহিম (২৬) ও সাজু মিয়া (২২)। এ ছাড়া আওয়ামী লীগের নেতা মিন্টু (৩০)।তমির উদ্দিনের ছেলে মনিরুল পাটগ্রাম উপজেলা শিবিরের সভাপতি। পাটগ্রাম সরকারি কলেজের দ্বিতীয় বর্ষের ছাত্র ছিলেন তিনি।করিম আলীর ছেলে আবদুর রহিমও শিবিরের কর্মী বলে জানা গেছে। সাজু মিয়ার বাবার নাম মোক্তার আলী। তিনিও শিবিরের কর্মী বলে দাবি করেছে পুলিশ। মিন্টু পাটগ্রাম পৌরসভার ৬ নম্বর ওয়ার্ড আওয়ামী লীগের ধর্মবিষয়ক সম্পাদক।
জয়পুরহাটে সংঘর্ষে নিহত ২জয়পুরহাট সদর উপজেলায় আজ রোববার বিকেলে জামায়াত-শিবিরের নেতা-কর্মীদের সঙ্গে আইনশৃঙ্খলা বাহিনীর সংঘর্ষ হয়েছে। এ সময় গুলিতে কমপক্ষে দুজন নিহত হয়েছেন। গুলিবিদ্ধ এক নারী ও মাদ্রাসাপড়ুয়া এক শিশুর অবস্থা আশঙ্কাজনক। পুরানাপৈল ইউনিয়নের হালুত্তি গ্রামে এ ঘটনা ঘটে। এ ঘটনার পরিপ্রেক্ষিতে জয়পুরহাট পৌর এলাকায় কাল ভোর ছয়টা পর্যন্ত ১৪৪ ধারা জারি করা হয়েছে।নিহত দুজন হলেন জলাতুল গ্রামের বাসিন্দা ইকবাল হোসেনের ছেলে সাকিব হোসেন ও স্থানীয় বাসিন্দা ফিরোজ হোসেন। ফিরোজ হোসেন একজন ভ্যানচালক বলে জানা গেছে।
লক্ষ্মীপুরে ছাত্রলীগ নেতাকে কুপিয়ে হত্যা
লক্ষ্মীপুরের রায়পুর উপজেলার কেরোয়া ইউনিয়নের ভাঁটের মসজিদ এলাকায় জেলা ছাত্রলীগের সাংগঠনিক সম্পাদক মিরাজুল ইসলামকে (২৭) আজ রোববার বিকেলে কুপিয়ে হত্যা করা হয়েছে। এ সময় মিরাজুলের সঙ্গে থাকা মাসুদ হোসেন নামে তাঁর এক বন্ধুকে কুপিয়ে জখম করা হয় ।নিহতের পরিবার ও রায়পুর উপজেলা আওয়ামী লীগের দাবি, জামায়াত-শিবিরের সশস্ত্র ক্যাডাররা কয়েক মাস ধরে মিরাজুলকে হত্যার হুমকি দিয়ে আসছে। এর জের ধরে পরিকল্পিতভাবে তাঁকে কুপিয়ে হত্যা করা হয়। তবে জামায়াত এ অভিযোগ অস্বীকার করেছে।নিহত মিরাজুল রায়পুর পৌরসভা ছাত্রলীগের সাবেক যুগ্ম আহ্বায়ক। তাঁর বাড়ি দেনায়েতপুর এলাকার সর্দার বাড়িতে। বাবার নাম আবুল কালাম।
সিলেটে যুবলীগ নেতাকে কুপিয়ে হত্যাসিলেটের কানাইঘাট উপজেলায় গতকাল রাতে যুবলীগের নেতা নজরুল ইসলামকে (৩৫) কুপিয়ে হত্যা করা হয়েছে। তিনি কানাইঘাট উপজেলা যুবলীগের সদস্য ছিলেন।কানাইঘাট থানার ভারপ্রাপ্ত কর্মকর্তা (তদন্ত) বজলার রহমান প্রথম আলো ডটকমকে বলেন, শিবিরের কর্মীরা কুপিয়ে নজরুল ইসলামকে হত্যা করেছেন বলে প্রাথমিক তদন্তে জানা গেছে। এ ব্যাপারে মামলা হবে।
চার আনসারকে বেঁধে রেললাইন উপড়ে ফেলারংপুরের পীরগাছায় গতকাল গভীর রাতে অস্ত্রের মুখে চার আনসার সদস্যকে বেঁধে ২৫২ ফুট দীর্ঘ রেললাইন উপড়ে ফেলে দুর্বৃত্তরা। এর ফলে সান্তাহার থেকে ছেড়ে আসা লালমনিরহাটগামী রেলের রক্ষণাবেক্ষণের দায়িত্বে নিয়োজিত একটি টহল ট্রেন লাইনচ্যুত হয়।এ ঘটনার পর আজ সকালে লালমনিরহাট থেকে একটি উদ্ধারকারী ট্রেন এবং রেলের ঊর্ধ্বতন কর্তৃপক্ষ ঘটনাস্থলে গিয়ে রেললাইন মেরামত ও ট্রেনটি উদ্ধারের চেষ্টা চালায়। এ রেলপথে ভোর থেকে দিনাজপুর-ঢাকা, লালমনিরহাট-সান্তাহার ও ঢাকাগামী আন্তনগরসহ সব ট্রেন চলাচল বন্ধ হয়ে যায়।
সিরাজগঞ্জে অগ্নিসংযোগ, ভাঙচুরজামায়াতের ডাকা হরতাল চলাকালে সিরাজগঞ্জে সেতুর পাটাতন উপড়ানো, গাড়িতে অগ্নিসংযোগ, পুলিশের গাড়িতে ককটেল নিক্ষেপ, গাড়ি ভাঙচুর ও পুলিশের সঙ্গে ধাওয়া-পাল্টাধাওয়ার ঘটনা ঘটেছে। সেতুর পাটাতন খুলে রাখায় নিয়ন্ত্রণ হারিয়ে দুটি পণ্যবাহী ট্রাক দুর্ঘটনার কবলে পড়ে।
রংপুরে সুন্দরবন কুরিয়ার সার্ভিস অফিসে আগুনরংপুর প্রেসক্লাব ভবনের দোতলায় অবস্থিত সুন্দরবন কুরিয়ার সার্ভিসের অফিসে আজ দুর্বৃত্তরা আগুন দিয়েছে। আগুনে ওই অফিসের জরুরি কাগজপত্র ও বেশ কিছু টাকা পুড়ে গেছে।
নারায়ণগঞ্জে সংঘর্ষ, শিবিরের দুই কর্মী আটকনারায়ণগঞ্জ শহরের উকিলপাড়া এলাকায় আজ রোববার সকালে জামায়াত-শিবিরের কর্মীদের সঙ্গে পুলিশের ধাওয়া-পাল্টাধাওয়ার ঘটনা ঘটেছে। এ সময় জামায়াত-শিবিরের কর্মীরা ককটেলের বিস্ফোরণ ঘটান। ঘটনাস্থল থেকে শিবিরের দুই কর্মীকে আটক করা হয়।
চাঁদপুরে তিন গাড়িতে লুটপাটের পর শিবিরের আগুনজামায়াতের ডাকা সকাল-সন্ধ্যা হরতালে আজ রোববার ভোরে চাঁদপুর-কুমিল্লা আঞ্চলিক মহাসড়কের খাজুরিয়া এলাকায় গাছ ফেলে সড়ক অবরোধ করা হয়। এ সময় যাত্রীবাহী একটি বাসসহ তিনটি গাড়িতে লুটপাট চালিয়ে আগুন দেন শিবিরের কর্মীরা।
