
ঘন কুয়াশার কারণে শিমুলিয়া-কাওড়াকান্দি নৌপথে ফেরি চলাচল ১২ ঘণ্টার বেশি সময় ধরে বন্ধ থাকার পর চলাচল শুরু হয়েছে। আজ দুপুর পৌনে ১২টার দিকে চলাচল শুরু হয়।তথ্যের সত্যতা নিশ্চিত করেছেন মুন্সিগঞ্জের লৌহজং উপজেলার শিমুলিয়া ঘাটে বাংলাদেশ অভ্যন্তরীণ নৌপরিবহন সংস্থার (বিআইডব্লিউটিসি) ব্যবস্থাপক আবদুল আলিম। তিনি জানান, নৌপরিবহনমন্ত্রী শাজাহান খান গতকাল রোববার রাত থেকে ‘কাকলী’ নামের একটি ফেরিতে আটকে ছিলেন।শিমুলিয়া ঘাটে বিআইডব্লিউটিসির সহব্যবস্থাপক সিরাজুল হকের ভাষ্য, আজ সকালে শিমুলিয়া ঘাট থেকে কয়েকটি ফেরি ছাড়লেও তা আবার মাঝনদীতে গিয়ে আটকে পড়ে। কুয়াশা কেটে যাওয়ায় দুপুর পৌনে ১২টার দিকে ফেরি চলাচল স্বাভাবিক হয়।সিরাজুল হকের দেওয়া তথ্যমতে, ঘন কুয়াশায় মাঝনদীতে ১০টি ফেরিকে নোঙর করে রাখা হয়। এক হাজারের বেশি যানবাহন ঘাটের দুই প্রান্তে পারাপারের অপেক্ষায় রয়েছে।
