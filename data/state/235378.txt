
দেশে জনসংখ্যার তুলনায় চিকিৎসকের সংখ্যা কম বলে মন্তব্য করেছেন প্রধানমন্ত্রী শেখ হাসিনা। চিকিৎসকদের সংখ্যা বাড়ানোর জন্য মেডিকেল কলেজের প্রয়োজনীয়তার কথা তুলে ধরে তিনি বলেন, পর্যায়ক্রমে দেশের প্রতিটি বিভাগে মেডিকেল বিশ্ববিদ্যালয় করা হবে। এ সময় বঙ্গবন্ধু শেখ মুজিব মেডিকেল বিশ্ববিদ্যালয়ের কথা উল্লেখ করে শেখ হাসিনা বলেন, চট্টগ্রাম ও রাজশাহী মেডিকেল কলেজকে বিশ্ববিদ্যালয়ে রূপান্তর করা হবে।
আজ শনিবার সকাল ১০টার দিকে গণভবন থেকে টেলিকনফারেন্সের মাধ্যমে ছয়টি মেডিকেল কলেজসহ সেনা সদর দপ্তরের অধীন পাঁচটি নতুন আর্মি মেডিকেল কলেজে এমবিবিএস ২০১৪-১৫ শিক্ষাবর্ষের কার্যক্রম উদ্বোধন করেন প্রধানমন্ত্রী।প্রস্তুতি ছাড়াই ৬ মেডিকেলের যাত্রা শুরু আজ
শেখ হাসিনা বলেন, স্বাধীন বাংলাদেশের মানুষ যেন ভালোভাবে বাঁচতে পারে। কেউ যেন না খেয়ে, রোগে, শোকে কষ্ট না পায়, সে জন্য সরকার কাজ করছে বলে তিনি মন্তব্য করেন। তিনি বলেন, চিকিৎসাসেবা মানুষের মৌলিক অধিকার। মানুষ চিকিৎসাসেবা না পেয়ে রোগে, শোকে, ধুঁকে, ধুঁকে কষ্ট পেয়ে মারা যাবে, এটা হতে পারে না।
সরকার বেসরকারি পর্যায়ে মেডিকেল কলেজ করার অনুমতি দিয়েছে উল্লেখ করে শেখ হাসিনা বলেন, স্বাস্থ্য মন্ত্রণালয়কে বলে দিয়েছি এসব মেডিকেল কলেজ যেন মানসম্মত হয়। সেখান থেকে যেন রোগী মারা চিকিৎ​সক বের না হয়।
