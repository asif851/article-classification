
আগামীকাল মঙ্গলবার সন্ধ্যা সাড়ে ছয়টায় বঙ্গভবনে বিরোধীদলীয় নেতা খালেদা জিয়াকে সাক্ষাতের সময় দিয়েছেন রাষ্ট্রপতি মো. আবদুল হামিদ। বিরোধীদলীয় নেতা খালেদা জিয়ার একান্ত সচিব সালেহ আহমদ প্রথম আলো ডটকমকে জানান, কাল সন্ধ্যা সাড়ে ছয়টায় সাক্ষাতের সময় দিয়েছেন রাষ্ট্রপতি। ২০ জনের একটি প্রতিনিধিদলের সাক্ষাতের জন্য অনুমতি চাওয়া হয়। তবে কে কে যাবেন, সেই তালিকা চূড়ান্ত হয়নি।এর আগে আজ সোমবার বিকেলে রাষ্ট্রপতি মো. আবদুল হামিদের সঙ্গে সাক্ষাতের সময় চান বিরোধীদলীয় নেতা খালেদা জিয়া। বিএনপির ভাইস চেয়ারম্যান শমসের মবিন চৌধুরী বিকেলে প্রথম আলো ডটকমকে বলেছিলেন, বিরোধীদলীয় নেতা খালেদা জিয়া রাষ্ট্রপতি মো. আবদুল হামিদের সঙ্গে সাক্ষাতের জন্য সময় চেয়েছেন। রাষ্ট্রপতি যখনই সময় দেবেন বিরোধীদলীয় নেতা তখনই তাঁর সঙ্গে সাক্ষাত্ করবেন।রাষ্ট্রপতির সঙ্গে বিরোধীদলীয় নেতা খালেদা জিয়ার সাক্ষাতের বিষয়টি নিশ্চিত করেছেন রাষ্ট্রপতির প্রেসসচিব।নির্বাচনকালীন মন্ত্রিসভায় আজ বিকেলে নতুন মন্ত্রী হিসেবে ছয়জন ও প্রতিমন্ত্রী হিসেবে দুজন শপথ নেন। এর কিছু সময় পরই খালেদা জিয়া এ সময় চেয়ে আবেদন করেন। জানা গেছে, দেশের চলমান রাজনৈতিক সংকট নিয়ে কথা বলতে খালেদা জিয়া রাষ্ট্রপতির সঙ্গে দেখা করবেন। 
