
প্রথম আলোর ১৯তম প্রতিষ্ঠাবার্ষিকী উপলক্ষে আজ শনিবার বিকেলে লক্ষ্মীপুরে পাঠক মেলার আয়োজন করা হয়।
বিকেল চারটার দিকে কেন্দ্রীয় শহীদ মিনার প্রাঙ্গণে লক্ষ্মীপুর বন্ধুসভার সদস্যদের জাতীয় সংগীত পরিবেশনের মধ্য দিয়ে এই পাঠক মেলার সূচনা হয়। এর আগে সকাল ১০টার দিকে একটি ভালো কাজের অংশ হিসেবে লক্ষ্মীপুরের বালিকা বিদ্যানিকেতনের প্রসাধনকক্ষে পরিষ্কার-পরিচ্ছন্নতা অভিযান চালান বন্ধুসভার সদস্যরা।
বিকেলের পাঠক মেলায় লক্ষ্মীপুর বন্ধুসভার সভাপতি রিয়াদ ভূঁইয়ার সঞ্চালনায় স্বাগত বক্তব্য দেন প্রথম আলোর লক্ষ্মীপুর প্রতিনিধি এম জে আলম। শুভেচ্ছা বক্তব্য দেন জেলা পরিষদের প্যানেল চেয়ারম্যান ফরীদা ইয়াসমিন, লক্ষ্মীপুর আইনজীবী সমিতির সাবেক সভাপতি মো. হাফিজুর রহমান, কলেজশিক্ষক কার্তিক সেনগুপ্ত, জেলা মুক্তিযোদ্ধা ইউনিটের সাবেক কমান্ডার হুমায়ুন কবির, কলেজশিক্ষক মো. মাহমুদুর রহমান মাহমুদ, সমাজকর্মী মোশারফ হোসেন পাটোয়ারি, ন্যাশনাল আইডিয়াল স্কুল অ্যান্ড কলেজের উপাধ্যক্ষ হাবিবুর রহমান, অক্সফোর্ড কলেজের উপাধ্যক্ষ আশরাফুল আলম, সংবাদকর্মী রবিউল ইসলাম, কাজল কায়েস, সাংস্কৃতিক কর্মী মারজাহান চৌধুরী, মাহমুদুর রহমান মান্না, ফখরুল ইসলাম জুয়েল প্রমুখ।  এ সময় বক্তারা বলেন, প্রথম আলো শুরু থেকে সাহসী ভূমিকা নিয়ে সংবাদ পরিবেশন করে আসছে। প্রতিকূল পরিবেশেও তারা কারও সঙ্গে আপস করেনি। লক্ষ্মীপুরেও সবচেয়ে বেশি সাহসী ভূমিকা পালন করেছে প্রথম আলো।
আলোচনা শেষে কেক কাটা হয়। পরে কবিতা আবৃত্তি করেন জাতীয় কবিতা পরিষদের সদস্য এস এম জাহাঙ্গীর। গান ও নৃত্য পরিবেশন করেন বন্ধুসভার সদস্যরা।
