
ভারতের সঙ্গে প্রতিরক্ষা বিষয়ে করা সমঝোতার পক্ষে যুক্তি দেখিয়ে তথ্যমন্ত্রী হাসানুল হক ইনু বলেছেন, সব বিষয়ে ভারতের সঙ্গে সমঝোতা ও সহযোগিতা করা যাবে কিন্তু সামরিক বা প্রতিরক্ষা বিষয়ে করা যাবে না এই মনোভাবের মধ্যে পাকিস্তানি বস্তাপচা ‘শত্রু শত্রু খেলা’ দৃষ্টিভঙ্গি লুকিয়ে আছে।
ভারতের সঙ্গে প্রতিরক্ষা বিষয়ে সমঝোতার বিরোধিতাকারীদের সমালোচনা করে ইনু বলেন, চীন, যুক্তরাষ্ট্র, রাশিয়া, ইতালি থেকে সামরিক সরঞ্জাম ক্রয় করা যাবে কিন্তু ভারত থেকে ক্রয় করা যাবে না-এটা ওই রাজনীতির দৃষ্টিভঙ্গি।
তথ্যমন্ত্রী বলেন, প্রধানমন্ত্রী তিস্তার দাবি ছেড়ে দেননি। বরং আরও জোরালো করেছেন।
আজ সোমবার সচিবালয়ে এক সংবাদ সম্মেলনে তথ্যমন্ত্রী এসব কথা বলেন।
সংবাদ সম্মেলনে তথ্যমন্ত্রী বলেন, ভারতের সঙ্গে আগে থেকেই সামরিক ক্ষেত্রে যৌথ মহড়া, যৌথ অনুশীলন, উচ্চ পর্যায়ের সফর, প্রতিরক্ষা কলেজগুলোর মধ্যে সহযোগিতা বৃদ্ধি, দুই বছর অন্তর প্রতিরক্ষা সংলাপসহ বিভিন্ন সহযোগিতা রয়েছে। চুক্তিগুলোর মাধ্যমে সহযোগিতার বিদ্যমান ক্ষেত্রগুলোকেই প্রাতিষ্ঠানিক কাঠামোগত রূপ দেওয়া হয়েছে। অর্থাৎ চুক্তি ও সমঝোতা স্মারক একটি কাঠামোগত রূপ মাত্র। নতুন কোনো বিষয় অন্তর্ভুক্ত হয়নি। ভারতের সঙ্গে প্রতিরক্ষা চুক্তিগুলো বাংলাদেশের সেনাবাহিনীকে কোনো হুমকিতেই ফেলবে না। বিপদেও ফেলবে না, বরং এর মাধ্যমে বাংলাদেশের সামরিক বাহিনীর সক্ষমতা ও দক্ষতা বৃদ্ধি এবং উন্নতর প্রশিক্ষণের সুযোগ সৃষ্টি হবে।
এ সময় অন্যান্য দেশের সঙ্গে সামরিক সহযোগিতার বিষয়ে বিভিন্ন চুক্তির প্রসঙ্গ তুলে ধরে ইনু বলেন, চীনের সঙ্গে বাংলাদেশের চীন প্রতিরক্ষা চুক্তি ২০০২ সালে সম্পাদিত হয়। এটিসহ রাশিয়া, যুক্তরাষ্ট্র, ইতালি ও বিভিন্ন দেশের সঙ্গে প্রতিরক্ষা সহযোগিতার বিষয়ে দশটি চুক্তি রয়েছে। বাংলাদেশ তার শতকরা ৭০ থেকে ৮০ ভাগ সামরিক সরঞ্জাম কেনে চীন থেকে। ভারত থেকে সামরিক সরঞ্জাম ক্রয় নির্দিষ্ট কোনো নির্ভরশীলতা থেকে বেরিয়ে আসার একটি পদক্ষেপ। আমাদের ক্রয়ক্ষমতা আরও বহুমুখী ও প্রতিযোগিতামূলক হবে।
তথ্যমন্ত্রী প্রধানমন্ত্রীর ভারত সফর নিয়ে বিএনপি চেয়ারপারসন খালেদা জিয়ার বক্তব্যেরও সমালোচনা করেন, তিনি বলেন খালেদা জিয়া চিরাচরিত ঢালাও বক্তব্য দিয়েছেন। তিনি খালেদা জিয়াকে চ্যালেঞ্জ দিয়ে বলেন, কোন সমঝোতা স্মারকটি দেশের সার্থ বিরোধী সেটা যেন তারা উল্লেখ করেন, না হলে খালেদা জিয়াকে জাতির কাছে ক্ষমা চাইতে হবে।
তিস্তার পানিবণ্টনের বিষয়ে তথ্যমন্ত্রী বলেন, ‘তিস্তার পানি সমস্যার সমাধানে এবার কোনো চুক্তি বা সমঝোতা হয়নি। তিস্তার পানি নিয়ে এখনো জটিলতা রয়েছে। তাই বলে কি প্রধানমন্ত্রী তিস্তার পানির দাবি ছেড়ে দিয়েছেন? না বরং প্রধানমন্ত্রী তিস্তার পানির দাবি আরও জোরালোভাবে তুলে ধরেছেন। একই সঙ্গে তিনি ভারত বাংলাদেশের মধ্য দিয়ে প্রবাহিত অভিন্ন ৫৪টি নদীর পানি প্রবাহ নিয়ে বাংলাদেশের অবস্থানও জোরালোভাবে তুলে ধরেছেন। এই অবস্থান ভারত সরকারকে চাপের মধ্যে ফেলেছে।
এক প্রশ্নের জবাবে তথ্যমন্ত্রী বলেন, পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের তিস্তা নিয়ে বিকল্প প্রস্তাব বাংলাদেশ আমলে নেয়নি এবং তিস্তা তিস্তাই।
