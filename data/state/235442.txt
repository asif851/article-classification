
হোলি আর্টিজান বেকারিতে হামলায় অস্ত্রের জোগানদাতা নব্য জেএমবির সুরা সদস্য সোহেল মাহফুজের প্রধান সহযোগী মো. শামীম ওরফে আবদুল্লাহকে (২৭) গ্রেপ্তার করা হয়েছে। আজ বৃহস্পতিবার ভোরে চাঁপাইনবাবগঞ্জের গোমস্তাপুর উপজেলা থেকে তাঁকে গ্রেপ্তার করা হয়। তিনি একই উপজেলার নিমতলার বাসিন্দা।
চাঁপাইনবাবগঞ্জ পুলিশ সুপারের কার্যালয়ে আয়োজিত এক সংবাদ সম্মেলনে আজ বিকেলে আবদুল্লাহকে হাজির করা হয়। এ সময় অতিরিক্ত পুলিশ সুপার মোহাম্মদ মাহবুব আলম খান বলেন, নব্য জেএমবির কিছু সদস্য নাশকতার উদ্দেশ্যে বৈঠক করছে—এমন খবরের ভিত্তিতে গোমস্তাপুর উপজেলার নিমতলা কাঁঠাল এলাকায় অভিযান চালানো হয়। পুলিশের উপস্থিতি টের পেয়ে অন্যরা পালিয়ে গেলেও আবদুল্লাহ গ্রেপ্তার হয়।
পুলিশ জানিয়েছে, আবদুল্লাহর কাছ থেকে একটি পিস্তল, দুটি ম্যাগাজিন ও আটটি গুলি উদ্ধার করা হয়। তাঁর বিরুদ্ধে সন্ত্রাসবিরোধী ও বিস্ফোরক দ্রব্য নিয়ন্ত্রণ আইনে তিনটি মামলা আদালতে বিচারাধীন এবং বিস্ফোরক আইনে দুটি মামলা তদন্তাধীন রয়েছে।
গত ৭ জুলাই তিন সহযোগীসহ সোহেল মাহফুজকে চাঁপাইনবাবগঞ্জের শিবগঞ্জ থেকে গ্রেপ্তার করা হয়। সোহেল মাহফুজ ছিলেন নব্য জেএমবির অস্ত্র ও বিস্ফোরকের জোগানদাতা। তিনি হোলি আর্টিজান বেকারিতে হামলার পরিকল্পনা বৈঠকেও উপস্থিত ছিলেন।
