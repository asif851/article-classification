
হজরত শাহজালাল আন্তর্জাতিক বিমানবন্দরে আজ শনিবার আলাদা দুটি ঘটনায় এক কেজি সোনা ও তিন হাজার আমদানি-নিষিদ্ধ ওষুধ জব্দ করা হয়েছে। জব্দ হওয়া সোনার মূল্য এক কোটি টাকা ও ওষুধের মূল্য ৭০ লাখ টাকা।
শুল্ক গোয়েন্দা ও তদন্ত অধিদপ্তরের সহকারী কমিশনার উম্মে নাহিদা সুলতানা জানান, আজ দুপুরের বিমান বন্দরের কার্গো গুদাম থেকে এক কেজি ওজনের একটি সোনার বার জব্দ করা হয়। একটি রাইস কুকারের ভেতর বারটি লুকিয়ে রাখা হয়েছিল। চট্টগ্রাম রপ্তানি প্রক্রিয়াকরণ অঞ্চলের রিফাত ফ্যাশন নামে একটি প্রতিষ্ঠানের নামে গতকাল হংকং থেকে এটি ঢাকা আসে।এদিকে আজ দুপুর দেড়টার দিকে বিমানবন্দরে বৈদেশিক পোস্ট অফিস থেকে আমদানি-নিষিদ্ধ ওষুধ জব্দ করে শুল্ক কর্তৃপক্ষ। ঢাকা কাস্টম হাউজের সহকারী শহিদুজ্জামান সরকার প্রথম আলোকে জানান, উত্তরা এলাকার ৪ নম্বর সেক্টরের সোনিয়া নামে একজনের নাম উল্লেখ করে আলাদা দুটি বক্সে এসব ওষুধ আনা হয়েছিল। গোপন সূত্রে খবর পেয়ে ওষুধগুলো জব্দ করা হয়।শহিদুজ্জামান জানান, যৌন উত্তেজক ওষুধগুলো ওষুধ প্রশাসন অধিদপ্তরের অনুমোদন ছাড়াই আনা হয়। ড্রাগন এয়ারলাইন্সে করে হংকং থেকে ওষুধগুলো ঢাকায় আসে। জব্দ হওয়ার পর এগুলো কমলাপুর আইসিডিতে জমা করা হয়েছে।
