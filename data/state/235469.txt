
বিএনপি কখনোই নির্বাচনকে ভয় পায় না বলে মন্তব্য করেছেন দলের চেয়ারপারসনের উপদেষ্টা অধ্যাপক এমাজউদ্দীন আহমেদ। তবে তাঁর মতে কারাবন্দী নেতাদের মুক্তি না দিয়ে নির্বাচন করা প্রসহনমূলক।জাতীয় বিপ্লব ও সংহতি দিবস উপলক্ষে আজ বৃহস্পতিবার বেলা ১১টায় জাতীয় প্রেসক্লাবে এক আলোচনা অনুষ্ঠানের আয়োজন করে স্বাধীনতা ফোরাম কেন্দ্রীয় সংসদ।অনুষ্ঠানে প্রধান অতিথির বক্তব্যে অধ্যাপক এমাজউদ্দীন আহমেদ বলেন, ‘যতক্ষণ পর্যন্ত না কারাবন্দী নেতারা মুক্তি পাচ্ছেন, ততক্ষণ কোনো নির্বাচন অনুষ্ঠান প্রহসনমূলক হবে। আর ওই প্রহসনের নির্বাচন কিছুতেই গ্রহণযোগ্য হতে পারে না।’তিনি আরও বলেন, ‘নির্বাচন সম্পর্কে আওয়ামী লীগের চিন্তা ভাবনা আমি ভালো করে জানি। দীর্ঘদিনের অভিজ্ঞতা থেকে বলতে পারি, নির্বাচনকে বিএনপি ভয় পায় না। হিসেব করে দেখা গেছে, সরকার বিরোধী দলের বিপক্ষে প্রায় ১৯ হাজার মামলা করেছে, যার আসামি প্রায় ৫ লাখ। ভাবা যায় না, হিসাব করা যায় না। কোনো সভ্য দেশে এ রকমটি হয় না। তারপর নির্বাচন কমিশন আবার নির্বাচনের কথাও বলছেন।’অনুষ্ঠানের প্রধান বক্তা আবদুল্লাহ আল নোমান বলেন, ‘আমরা আজ দেখছি, চরম নির্যাতনের মুখে জাতি। সবার একটি বক্তব্য, এক লাইনের বক্তব্য, কিন্তু খুবই গুরুত্বপূর্ণ। আমরা কারও কাছ থেকে শুনতে চাই, সেটা অভিজিতের স্ত্রী হোক অথবা দীপনের পিতা হোক অথবা অন্য কোনো নাগরিক হোক, কেউ কোনো বিচার এ সরকারের কাছ থেকে চায় না। সরকারের প্রতি পরিপূর্ণ একটা অনাস্থা থাকায় কেউ আর সরকারকে আস্থায় নিতে চায় না। কাজেই তাদের কাছে কী বিচার চাইব। তাদের শুভবুদ্ধির উদয় হোক।’
অনুষ্ঠানে বিএনপির ভাইস চেয়ারম্যান সেলিমা রহমান ও শামসুজ্জামান দুদুসহ এ দলের আরও নেতারা উপস্থিত ছিলেন।
