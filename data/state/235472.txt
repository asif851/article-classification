
ঢাকা উত্তর ও দক্ষিণ সিটি করপোরেশন নির্বাচন আয়োজনের ব্যবস্থা করতে স্থানীয় সরকার মন্ত্রণালয়কে নির্দেশ দিয়েছেন প্রধানমন্ত্রী শেখ হাসিনা। আজ সোমবার সচিবালয়ে প্রধানমন্ত্রীর সভাপতিত্বে অনুষ্ঠিত মন্ত্রিসভার বৈঠকে অনির্ধারিত আলোচনায় তিনি এ নির্দেশ দেন।
বৈঠক সূত্র জানায়, অনির্ধারিত আলোচনায় প্রধানমন্ত্রী সিটি করপোরেশন নির্বাচন আয়োজনের ব্যাপারে আগ্রহ প্রকাশ করেন। আলোচনার একপর্যায়ে তিনি বলেন, নির্বাচন দিলে কেমন হয়। এরপর দ্রুততম সময়ের মধ্যে নির্বাচনের আয়োজন করতে তিনি নির্দেশ দেন। এ সময় স্থানীয় সরকারমন্ত্রী সৈয়দ আশরাফুল ইসলাম উপস্থিত ছিলেন।
এদিকে স্থানীয় সরকার মন্ত্রণালয় জানায়, সীমানা জটিলতার কারণে দুই সিটি করপোরেশন নির্বাচন করা যাচ্ছিল না। সম্প্রতি সীমানাসংক্রান্ত জটিলতার নিরসন হয়েছে।
এর আগে সিটি করপোরেশন নির্বাচনের জন্য টাকা চেয়ে সংশ্লিষ্ট বিভাগের কাছে চিঠি দেয় নির্বাচন কমিশন (্ইসি) সচিবালয়। গত ২৫ জানুয়ারি ইসি সচিবালয় থেকে এই চিঠি অর্থ মন্ত্রণালয়ে পাঠানো হয়।
ইসি সচিবালয় সূত্র জানায়, ঢাকার দুই সিটির সীমানা জটিলতা নিরসন হলে চলতি ২০১৪-২০১৫ অর্থবছরে ঢাকা উত্তর ও দক্ষিণ সিটিতে নির্বাচন হতে পারে। এ নির্বাচন পরিচালনার জন্য আরও ৪৫ কোটি টাকার প্রয়োজন হবে। এদিকে, সরকারের চলতি বাজেটে নির্বাচন পরিচালনার জন্য ৫০ কোটি টাকা বরাদ্দ দেওয়া আছে।
২০০৭ সালে মেয়াদ উত্তীর্ণ হলেও ইসি ঢাকা সিটিতে নির্বাচন করতে পারেনি। ২০১১ সালের ৩০ নভেম্বর সরকার ঢাকা সিটিকে দুই ভাগে ভাগ করে। এরপর সীমানা জটিলতার কারণে ইসি ঢাকা উত্তর ও দক্ষিণ সিটিতে এত দিন নির্বাচন করা হয়নি।
