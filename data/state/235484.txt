
দেশের বর্তমান পরিস্থিতিতে সেনাবাহিনীর ক্ষমতা গ্রহণের সম্ভাবনা নাকচ করে দিয়েছেন প্রধানমন্ত্রী শেখ হাসিনা। কুয়েত টাইমসকে দেওয়া এক সাক্ষাৎকারে তিনি সবার মধ্যে সংবিধান ও গণতান্ত্রিক চর্চার ওপর গুরুত্বারোপ করেছেন। খবর ইউএনবির।
আজ মঙ্গলবার প্রকাশিতব্য ওই সাক্ষাৎকারে শেখ হাসিনা বলেন, ‘গণতান্ত্রিক পন্থার প্রতি আমরা দৃঢ়ভাবে প্রতিজ্ঞাবদ্ধ এবং আমি মনে করি না ২০০৭ সালে যা ঘটেছিল, এবার তা ঘটবে। আমাদের সবার উচিত সংবিধান মানা এবং সংবিধানের প্রতি শ্রদ্ধা প্রদর্শন করা।’ চলমান রাজনৈতিক সংকটের বিষয়ে মন্তব্য করে তিনি বলেন, গণতন্ত্র এবং জনগণের শাসনের প্রতি তাঁর দৃঢ় বিশ্বাস আছে।
প্রধানমন্ত্রী আরও বলেন, ‘২০০৭ সালে নির্বাচন হয়নি, কারণ তৎকালীন রাষ্ট্রপতি, যিনি বিএনপির সদস্য ছিলেন, জরুরি অবস্থা জারি করেছিলেন। তিনিই সেনাবাহিনীর হাতে ক্ষমতা তুলে দিয়েছিলেন। আমরা চাই না ২০০৭ সালের ঘটনার পুনরাবৃত্তি ঘটুক।’
শেখ হাসিনা অভিযোগ করেন, বিরোধী দলই চাইছে ২০০৭ সালের ঘটনা আবার ঘটুক।
বর্তমান সরকারের সময় শান্তিপূর্ণ ও স্বচ্ছভাবে অনেকগুলো নির্বাচন হয়েছে এবং বিরোধীরা অনেকগুলোতে বিজয়ী হয়েছে উল্লেখ করে প্রধানমন্ত্রী বলেন, ‘আমরা স্মরণ করতে পারি ২০০৪ সালে বিএনপি সরকারের সময়কার নির্বাচনের কথা। তখন ২৫০ জনের বেশি মানুষ নিহত হয়েছিল এবং অস্ত্রের মুখে নির্বাচনে ব্যাপক জালিয়াতি হয়েছিল।’
 
