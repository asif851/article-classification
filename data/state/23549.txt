
বিএনপির নেতা রুহুল কবির রিজভী, আমানউল্লাহ আমান, জয়নুল আবদিন ফারুকসহ তত্কালীন ১৮-দলীয় জোটের ১৪৭ জন নেতা-কর্মীর বিরুদ্ধে অভিযোগ গঠন করা হয়েছে।আজ সোমবার বেলা একটার দিকে পল্টন থানায় দ্রুত বিচার আইনে করা মামলায় তাঁদের বিরুদ্ধে অভিযোগ গঠন করা হয়। ঢাকা মহানগর দ্রুত বিচার আদালতের হাকিম তারেক মাইনুল ইসলাম ভূঁইয়া এ আদেশ দেন।এর মধ্য দিয়ে মামলার বিচারকাজ শুরু হলো। ২৫ সেপ্টেম্বর সাক্ষ্য গ্রহণের দিন ধার্য করা হয়েছে।মামলার অভিযোগপত্রে ১৪৮ জনের নাম ছিল। ওমর ফারুক নামের এক আসামিকে আদালত অব্যাহতি দেন। বাকি ১৪৭ আসামির বিরুদ্ধে অভিযোগ গঠন করা হয়।
আসামিদের মধ্যে বিএনপির যুগ্ম মহাসচিব রুহুল কবির রিজভী, আমানউল্লাহ আমান, বিএনপির নেতা জয়নুল আবদিন ফারুক, বিএনপির চেয়ারপারসনের উপদেষ্টা এ জেড এম জাহিদ হোসেন, জাগপার সভাপতি শফিউল আলম প্রধান প্রমুখ উপস্থিত ছিলেন।
গত বছরের ১১ মার্চ নয়াপল্টনে বিএনপির কার্যালয়ের সামনে তত্কালীন ১৮-দলীয় জোটের সমাবেশে ভাঙচুর ও বিস্ফোরণের ঘটনা ঘটে। এ সময় বিএনপির কেন্দ্রীয় কার্যালয়ে অভিযান চালিয়ে শতাধিক নেতা-কর্মীকে গ্রেপ্তার করে পুলিশ। ওই ঘটনায় পল্টন থানায় দুটি মামলা হয়। এর মধ্যে ভাঙচুর, বোমাবাজি ও ত্রাস সৃষ্টির অভিযোগে গত বছরের ২৪ মার্চ ১৪৮ জনের বিরুদ্ধে অভিযোগপত্র দেওয়া হয়।
