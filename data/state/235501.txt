
ঢাকার হজরত শাহজালাল আন্তর্জাতিক বিমানবন্দরে কাতার এয়ারওয়েজের একটি উড়োজাহাজ থেকে পরিত্যক্ত অবস্থায় প্রায় সাড়ে ১১ কেজি সোনা উদ্ধার করা হয়েছে। কে বা কারা এ সোনা ফেলে গেছে, তা জানা যায়নি।
আজ সোমবার দুপুর সাড়ে ১২টার দিকে এই সোনা উদ্ধার করেন শুল্ক কর্মকর্তারা। উড়োজাহাজটি আজ সকালে দোহা থেকে ঢাকায় আসে।
ঢাকা কাস্টম হাউসের সহকারী কমিশনার এইচ এম আহসানুল কবির প্রথম আলোকে বলেন, গোপন তথ্যের ভিত্তিতে উড়োজাহাজে তল্লাশি চালানো হয়। একটি আসনের নিচে পরিত্যক্ত অবস্থায় একটি প্যাকেট মেলে। লাল কাপড় ও টেপে মোড়ানো প্যাকেটে ১০০টি সোনার বার পাওয়া যায়। এর ওজন ১১ কেজি ৬০০ গ্রাম। দাম প্রায় পৌনে ছয় কোটি টাকা।
শুল্ক কর্তৃপক্ষ জানায়, সোনা উদ্ধারের এই ঘটনায় কাউকে আটক করা যায়নি।
জড়িত ব্যক্তিদের শনাক্ত করার চেষ্টা চলছে বলে জানান ঢাকা কাস্টম হাউসের সহকারী কমিশনার আহসানুল কবির।
