
‘দেশে গণতন্ত্র নেই, রাজনীতিও নেই। যেটুকু আছে তা অত্যন্ত নিয়ন্ত্রিত’ বলে মন্তব্য করেছেন বিএনপির স্থায়ী কমিটির সদস্য মওদুদ আহমদ। তিনি বলেন, ‘এই স্বপ্ন দেখে দেশের মানুষ মুক্তিযুদ্ধে অংশগ্রহণ করেনি। স্বাধীনতার চেতনা যে গণতন্ত্রের মধ্যে নিহিত, আমরা সে গণতন্ত্র ফিরে পেতে চাই।’‘জাতীয় বিপ্লব ও সংহতি দিবস’ উপলক্ষে গতকাল শনিবার সকালে রাজধানীর শেরেবাংলা নগরে বিএনপির প্রতিষ্ঠাতা জিয়াউর রহমানের কবরে ফুল দিয়ে শ্রদ্ধা জানানোর পর মওদুদ আহমদ এ কথা বলেন।মওদুদ আহমদ বলেন, ৭ নভেম্বর ইতিহাসের টার্নিং পয়েন্ট। এই দিনের তাৎপর্য হলো, সিপাহি-জনতার বিপ্লবের মাধ্যমে দেশে আবার গণতন্ত্র ফিরে আসে। তিনি বলেন, জিয়াউর রহমান একদলীয় শাসনের পরিবর্তে বহুদলীয় শাসনের প্রবর্তন করেন। বিচার বিভাগের স্বাধীনতা নিশ্চিত করেন, সংবিধানের মৌলিক অধিকার পুনর্বহাল করেন। দেশে আইনের শাসন বহাল করার জন্য একটি গণতান্ত্রিক পরিবেশ ফিরিয়ে আনেন।এ সময় সাংবাদিকেরা দলীয় প্রতীকে স্থানীয় সরকার নির্বাচনে বিএনপি অংশ নেবে কি না জানতে চাইলে মওদুদ আহমদ বলেন, ‘ফাঁকা মাঠে গোল দেওয়ার সুযোগের প্রশ্নই আসে না। খুব সম্ভব আমরা নির্বাচনে যাব। এটা নির্ভর করবে বেগম জিয়া দেশে আসার পর ওনার সিদ্ধান্তের ওপর। আশা করছি, তিনি খুব শিগগির ফিরে আসবেন। এরপর আমরা চূড়ান্ত সিদ্ধান্ত নেব।’এ সময় জিয়াউর রহমানের সমাধিতে ফুল দিয়ে আরও শ্রদ্ধা জানান বিএনপির স্থায়ী কমিটির সদস্য মাহবুবুর রহমান ও নজরুল ইসলাম খান, ভাইস চেয়ারম্যান আলতাফ হোসেন চৌধুরী, চৌধুরী কামাল ইবনে ইউসুফ ও সেলিমা রহমান, চেয়ারপারসনের উপদেষ্টা এম ওসমান ফারুক, আবদুল মান্নান ও শামসুজ্জামান, যুগ্ম মহাসচিব মাহবুব উদ্দিন প্রমুখ। এ ছাড়া মহিলা দলের নূরে আরা সাফা, যুবদলের সভাপতি মোয়াজ্জেম হোসেন, মুক্তিযোদ্ধা দলের সভাপতি ইশতিয়াক আজিজ, শ্রমিক দলের সভাপতি আনোয়ার হোসেনসহ বিএনপির অঙ্গ ও সহযোগী সংগঠনগুলো পৃথক পৃথক ফুল দিয়ে শ্রদ্ধা জানায়।
