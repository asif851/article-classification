
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, শত চেষ্টা করেও উপজেলা পরিষদ নির্বাচনে আওয়ামী লীগ তাদের ভরাডুবি ঠেকাতে পারেনি। তাঁর দাবি, ‘সুষ্ঠু’ নির্বাচন হলে ৯৫ শতাংশ উপজেলায় বিএনপি-সমর্থিত প্রার্থীরা জয়ী হতেন।গতকাল বৃহস্পতিবার বিকেলে রাজধানীর ইঞ্জিনিয়ার্স ইনস্টিটিউশন মিলনায়তনে একুশে ফেব্রুয়ারি আন্তর্জাতিক মাতৃভাষা দিবস উপলক্ষে বিএনপি আয়োজিত আলোচনা সভায় মির্জা ফখরুল এসব কথা বলেন।দ্রুত নতুন জাতীয় নির্বাচন দেওয়ার দাবি জানিয়ে সরকারের উদ্দেশে মির্জা ফখরুল বলেন, ‘খালেদা জিয়া সংঘাত চান না। আমাদের নেত্রী বলেছেন আলাপ-আলোচনার মাধ্যমে সুষ্ঠু নির্বাচনের ব্যবস্থা করতে। আপনারা অতি দ্রুত নির্বাচন দিন। যদি না দেন, তবে তা আপনাদের জন্যই কাল হয়ে দাঁড়াবে।’প্রথম ধাপের উপজেলা নির্বাচন প্রসঙ্গে মির্জা ফখরুল বলেন, সরকার কত চেষ্টাই না করেছে। কেন্দ্র দখল করেছে, এজেন্টদের বের করে দেওয়া হয়েছে। তার পরও জনগণ ভোট দিয়েছে। সুষ্ঠু নির্বাচন হলে ৯৫ শতাংশ উপজেলাতেই বিএনপি-সমর্থিত প্রার্থীরা জয়ী হতেন। তিনি দলের নেতা-কর্মীদের উদ্দেশে বলেন, উপজেলা নির্বাচনে বিএনপি আসন বেশি পেয়েছে বলে আত্মতৃপ্ত হওয়ার সুযোগ নেই। খালেদা জিয়া যে সংগ্রামের ডাক দিয়েছেন, তা শুধু ক্ষমতায় যাওয়ার জন্য নয়, গণতন্ত্র ফিরিয়ে আনা এবং মানুষের ভোটের অধিকার ফিরিয়ে দেওয়ার জন্য।বিএনপির ভারপ্রাপ্ত মহাসচিব দাবি করেন, নিজেদের অধিকার রক্ষা করতে গিয়ে ইতিমধ্যে তাঁদের ৩০০ নেতা-কর্মী প্রাণ দিয়েছেন। ৬১ জনকে গুম করা হয়েছে। তিনি বলেন, আওয়ামী লীগ মুখে গণতন্ত্রের কথা বলে আর কাজে গণতন্ত্র হত্যা করে।অনুষ্ঠানে অন্যদের মধ্যে বিএনপির স্থায়ী কমিটির সদস্য আবদুল মঈন খান, রফিকুল ইসলাম মিয়া, নজরুল ইসলাম খান, ভাইস চেয়ারম্যান আবদুল্লাহ আল নোমান, সেলিমা রহমান, চেয়ারপারসনের উপদেষ্টা খন্দকার মাহবুব হোসেন প্রমুখ বক্তব্য দেন।
