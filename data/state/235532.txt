
একুশে ফেব্রুয়ারিতে বিএনপির চেয়ারপারসন খালেদা জিয়ার কেন্দ্রীয় শহীদ মিনারে যাওয়ার সম্ভাবনা কম। তবে দলের পক্ষ থেকে নেতা-কর্মীদের শহীদ মিনারে যাওয়ার আহ্বান জানানো হয়েছে। ভাষাশহীদদের প্রতি শ্রদ্ধা জানাতে আজ শুক্রবার সন্ধ্যা থেকে ২৪ ঘণ্টার জন্য অবরোধ কর্মসূচি শিথিল করার কথা ভাবা হচ্ছে।বিএনপির বিভিন্ন পর্যায়ে যোগাযোগ করে জানা গেছে, আজ সন্ধ্যা থেকে কাল শনিবার সন্ধ্যা পর্যন্ত অবরোধ কর্মসূচি শিথিল করা হতে পারে। সিদ্ধান্ত চূড়ান্ত হলে আজ তা ঘোষণা করা হবে।অবশ্য এর আগে বিশ্ব ইজতেমা ও এসএসসি পরীক্ষার জন্য অবরোধে কোনো ছাড় দেওয়া হয়নি। গত ৬ জানুয়ারি থেকে লাগাতার অবরোধ কর্মসূচি পালন করে আসছে বিএনপির নেতৃত্বাধীন ২০-দলীয় জোট।একুশে ফেব্রুয়ারি অবরোধ থাকছে কি না, জানতে চাইলে বিএনপির ভাইস চেয়ারম্যান সেলিমা রহমান গতকাল বৃহস্পতিবার রাতে প্রথম আলোকে বলেন, তাঁর জানামতে অবরোধ থাকছে। এখনো একদিন সময় আছে। অবরোধ শিথিল করা হবে কি না, এ বিষয়ে হয়তো দল সিদ্ধান্ত নেবে। তবে হরতাল থাকবে না।বিএনপির নেতারা মনে করছেন, সরকার বিএনপির চেয়ারপারসন খালেদা জিয়াকে তাঁর কার্যালয় থেকে বের করে আনতে চায়। একবার বের হলে আর সেখানে ঢোকার সুযোগ দেবে না সরকার। কিন্তু আন্দোলন শেষ না হওয়া পর্যন্ত খালেদা জিয়া ওই কার্যালয়ে থাকতে চান। আবার খালেদা জিয়া শহীদ মিনারে না গেলে জনমনে ও দলে কী প্রতিক্রিয়া হতে পারে, সেটাও আলোচনা হচ্ছে।জানতে চাইলে বিএনপির স্থায়ী কমিটির সদস্য মাহবুবুর রহমান প্রথম আলোকে বলেন, একুশে ফেব্রুয়ারি অত্যন্ত গুরুত্বপূর্ণ একটি জাতীয় দিবস। বিএনপি প্রতিবারই এই দিনে ভাষা শহীদদের শ্রদ্ধা জানিয়ে আসছে। কিন্তু বিএনপির জন্য এবারের পরিস্থিতি ভিন্ন। এখন বিএনপির অনেক সীমাবদ্ধতা আছে। এ অবস্থায় দলীয় চেয়ারপারসন শহীদ মিনারে না গেলেও দলের পক্ষ থেকে অবশ্যই শ্রদ্ধা জানানো হবে।গতকাল বৃহস্পতিবার বিএনপির যুগ্ম মহাসচিব সালাহ উদ্দিন আহমদের সই করা বিজ্ঞপ্তিতে জানানো হয়েছে, একুশে ফেব্রুয়ারি বিএনপির পক্ষ থেকেÿভাষাশহীদদের প্রতি ফুল দিয়ে শ্রদ্ধা জানানো হবে। বিএনপি এবং এর অঙ্গ ও সহযোগী সংগঠনের নেতা-কর্মীদের ওই দিন ভোরে রাজধানীর বলাকা সিনেমা হলের সামনে একত্রিত হয়ে শহীদ মিনারের উদ্দেশে যাওয়ার জন্য অনুরোধ করা হয়েছে। খালেদা জিয়া কর্মসূচিতে থাকবেন কি না, তা বিজ্ঞপ্তিতে বলা হয়নি।পৃথক বিবৃতিতে সালাহ উদ্দিন বলেছেন, তাঁদের চলমান অবরোধ অব্যাহত থাকবে। দাবি মানা না হলে আরও কঠোর কর্মসূচি দেওয়ারও হুমকি দেন তিনি।খালেদা জিয়া শহীদ মিনারে যাবেন কি না, জানতে চাইলে তাঁর প্রেসসচিব মারুফ কামাল খান বলেন, এখনো তিনি বিষয়টি জানেন না। সিদ্ধান্ত হলে তা জানানো হবে।জানতে চাইলে বিএনপির ভাইস চেয়ারম্যান সেলিমা রহমান প্রথম আলোকে বলেন, বিএনপির চেয়ারপারসন কী অবস্থায় আছেন, তা সবাই জানে। তাঁর কার্যালয়ে খাবার ঢুকতে দেওয়া হচ্ছে না। গতকালও কার্যালয়ে যেতে চাইলে ছয়জন নারী কর্মীকে পুলিশ আটক করেছে। এ অবস্থায় খালেদা জিয়া কীভাবে শহীদ মিনারে যাবেন, তা তাঁরা বুঝতে পারছেন না।গত ৩ জানুয়ারি রাত থেকে গুলশানে নিজের কার্যালয়ে অবস্থান করছেন খালেদা জিয়া। প্রথম দিকে কয়েক দিন পুলিশ তাঁর কার্যালয় অবরুদ্ধ করে রেখেছিল। ৫ জানুয়ারি তাঁকে কার্যালয় থেকে বের হতে দেয়নি পুলিশ। এরপর খালেদা জিয়া আর বের হওয়ার চেষ্টা করেননি। এখন তাঁর কার্যালয় এলাকা সেভাবে অবরুদ্ধ করে রাখা না হলেও ভেতরে ঢোকার ক্ষেত্রে পুলিশের কড়াকড়ি আছে। কার্যালয়ে ঢুকতে গিয়ে অনেকে আটক হয়েছেন। অবশ্য সরকারের পক্ষ থেকে একাধিকবার বলা হয়েছে, খালেদা জিয়া অবরুদ্ধ নন। তিনি চাইলে যেকোনো সময় তাঁর বাসায় যেতে পারেন।খালেদা জিয়ার সঙ্গে তাঁর কার্যালয়ে অবস্থান করছেন এমন একজন গতকাল প্রথম আলোকে বলেন, তিনি চেয়ারপারসনের কাছে শহীদ মিনারে যাওয়ার বিষয়টি জানতে চেয়েছিলেন। চেয়ারপারসন বলেছেন, পরে জানাবেন। হয়তো এক ঘণ্টা আগে খালেদা জিয়া বলতে পারেন যে তিনি যাবেন।
