
আওয়ামী লীগের ১৭টি সম্পাদকীয় বিভাগের উপকমিটি গঠন করা হয়েছে। আজ শুক্রবার এই কমিটিগুলোর চেয়ারম্যান ও সদস্যসচিবদের নাম ঘোষণা করা হয়। শিগগিরই এসব উপকমিটির সদস্যদের নাম ঘোষণা করা হবে বলে দলীয় সূত্র জানিয়েছে।
শুক্রবার আওয়ামী লীগের দপ্তর থেকে পাঠানো এক বিজ্ঞপ্তিতে জানানো হয়, দলটির সভাপতি শেখ হাসিনা গঠনতন্ত্রের ২৫ (১) (চ) ধারা মোতাবেক বিভাগীয় উপকমিটির চেয়ারম্যান ও সদস্যসচিব নির্বাচিত করেছেন। তবে শ্রম ও জনশক্তি এবং সংস্কৃতি বিষয়ক উপকমিটির চেয়ারম্যান ঘোষণা হয়নি।
ঘোষিত তালিকায় দেখা গেছে, এবার উপকমিটির চেয়ারম্যানদের প্রায় সবাই দলের উপদেষ্টা পরিষদের সদস্য। মন্ত্রী কিংবা দলের গুরুত্বপূর্ণ দায়িত্বে থাকা নেতাদের চেয়ারম্যান করা হয়নি।
গঠনতন্ত্র অনুসারে, আওয়ামী লীগের বিষয়ভিত্তিক সম্পাদকীয় বিভাগ ১৯টি। বিভাগীয় সম্পাদক পদাধিকার বলে উপকমিটির সদস্যসচিব। এর বাইরে বিষয়ভিত্তিক বিশেষজ্ঞ ও দলের নেতাদের নিয়ে কমপক্ষে পাঁচজন সহসম্পাদক নিয়োগ করার কথা। তবে দলীয় সূত্র জানায়, এর আগের কমিটির অধীনে অসংখ্য সহসম্পাদক নিয়োগ দেওয়া হয়েছিল। তাঁদের অনেকের বিরুদ্ধে চাঁদাবাজি, তদবির-বাণিজ্য এবং পেশি শক্তি প্রদর্শনের অভিযোগ উঠেছিল। এবার আর সহসম্পাদক নামে কাউকে নিয়োগ দেওয়া হবে না। সবাই উপকমিটির সদস্য বলে গণ্য হবেন। এ সংখ্যা ১০০ এর মধ্যে রাখা হতে পারে।
উপকমিটির চেয়ারম্যানরা হলেন মশিউর রহমান (অর্থ ও পরিকল্পনা), মোহাম্মদ জমির (আন্তর্জাতিক), ইউসুফ হোসেন হুমায়ুন (আইন), মির্জা এম এ জলিল (কৃষি ও সমবায়), সাইদুর রহমান খান (তথ্য ও গবেষণা), এ এফ এম ফখরুল ইসলাম মুন্সী (ত্রাণ ও সমাজকল্যাণ), অধ্যাপক আলাউদ্দিন আহমেদ (দপ্তর), খন্দকার গোলাম মওলা নকশবন্দি (ধর্ম), এইচ টি ইমাম (প্রচার ও প্রকাশনা), খন্দকার বজলুল হক (বন ও পরিবেশ), অধ্যাপক মো. হোসেন মনসুর (বিজ্ঞান ও প্রযুক্তি), অধ্যাপক সুলতানা শফি (মহিলাবিষয়ক), মো. রশিদুল আলম (মুক্তিযুদ্ধ), মোজাফ্ফর হোসেন পল্টু (যুব ও ক্রীড়া), আব্দুল খালেক (শিক্ষা ও মানব সম্পদ), কাজী আকরাম উদ্দীন আহমদ (শিল্প ও বাণিজ্য), আ ফ ম রুহুল হক (স্বাস্থ্য ও জনসংখ্যা)।
