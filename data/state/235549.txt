
দিনাজপুরে পার্বতীপুর উপজেলার এক আদিবাসী তরুণীকে বাড়ি থেকে তুলে নিয়ে ধর্ষণ করার অভিযোগ পাওয়া গেছে। গত শুক্রবার এ ঘটনা ঘটে। এই ঘটনায় জড়িত থাকার অভিযোগে পুলিশ গত রোববার এক তরুণকে গ্রেপ্তার করেছে।
পুলিশ ও ওই তরুণীর পারিবারিক সূত্রে জানা গেছে, গত শুক্রবার সন্ধ্যার পর ওই তরুণী (১৭) নিজেদের বাড়িতে রান্নার কাজ করছিল। রাত সাড়ে সাতটায় কালিকাবাড়ী ডাঙ্গা গ্রামের লিজু (২৩) ও নয়াপাড়া গ্রামের শফিকুল ইসলাম (২০) তাদের বাড়িতে ঢুকে তাকে তুলে পাশের খেতে নিয়ে ধর্ষণ করে। এই সময় বাড়িতে কেউ ছিল না। একপর্যায়ে সে অসুস্থ হয়ে পড়লে তারা পালিয়ে যায়। এ ঘটনায় ওই তরুণীর বাবা গত রোববার রাতে নারী ও শিশু নির্যাতন দমন আইনে ওই দুই তরুণের বিরুদ্ধে পার্বতীপুর থানায় মামলা করেছেন।
পার্বতীপুর থানার ভারপ্রাপ্ত কর্মকর্তা মাহমুদুল আলম বলেন, গতকাল সোমবার ডাক্তারি পরীক্ষার জন্য ওই তরুণীকে দিনাজপুর মেডিকেল কলেজ হাসপাতালে পাঠানো হয়েছে। গত রোববার রাতে অভিযান চালিয়ে পুলিশ শফিকুলকে গ্রেপ্তার করেছে। অপর আসামিকে গ্রেপ্তারের চেষ্টা করা হচ্ছে।
