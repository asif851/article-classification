
গাজীপুর সিটি করপোরেশনের কুনিয়া তারগাছ এলাকার বালুরমাঠ থেকে আজ রোববার ভোরে একটি রিমোট কন্ট্রোলসহ পাঁচটি টাইমবোমা উদ্ধার করেছে বলে জানিয়েছে পুলিশ। ইজতেমায় নাশকতার জন্য দুর্বৃত্তরা ওই বোমা বহন করছিল বলে পুলিশের ধারণা।গাজীপুরের পুলিশ সুপার হারুন অর রশিদ দুপুর সাড়ে ১২টার দিকে শহীদ আহসানউল্লাহ মাস্টার স্টেডিয়ামে স্থাপিত পুলিশ কন্ট্রোল রুমের পাশে এক প্রেস ব্রিফিংয়ে এ তথ্য জানান।পুলিশ সুপার হারুন অর রশিদ বলেন, গোপন খবরের ভিত্তিতে জয়দেবপুর থানার পুলিশ কুনিয়া তারগাছ এলাকায় অভিযান চালায়। ওই এলাকার একটি বালুরমাঠ থেকে একটি রিমোট কন্ট্রোলসহ পাঁচটি টাইমবোমা উদ্ধার করে। পরে বোমাগুলো নিষ্ক্রিয় করা হয়।হারুন অর রশিদ আরও বলেন, প্রাথমিকভাবে ধারণা করা হচ্ছে, বিশ্ব ইজতেমায় নাশকতা ও আতঙ্ক সৃষ্টির জন্য দুর্বৃত্তরা ওই বোমা বহন করছিল। পুলিশের তৎপরতার কারণে দুর্বৃত্তরা সেগুলো ফেলে রেখে পালিয়ে যায়। তবে দুর্বৃত্তদের কাউকে গ্রেপ্তার করা সম্ভব হয়নি। তাদের চিহ্নিত করতে পুলিশের তৎপরতা চলছে। এ ব্যাপারে জয়দেবপুর থানায় আইনগত ব্যবস্থা নেওয়ার প্রক্রিয়া চলছে।
