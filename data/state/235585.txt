
সড়ক পরিবহন ও সেতুমন্ত্রী ওবায়দুল কাদের বলেছেন, পদ্মা সেতুর নির্মাণকাজের শতকরা ৪০ ভাগ কাজ সম্পন্ন হয়েছে। তিনি আশা প্রকাশ করেন, ২০১৮ সালের ডিসেম্বরে পদ্মা সেতুর শতভাগ কাজ সম্পন্ন হবে।
আজ রোববার সকালে মাদারীপুরের শিবচরে পদ্মা সেতু বহুমুখী প্রকল্পের জাজিরা সড়কের শিবচর-কাঁঠালবাড়ি অংশের আট কিলোমিটার সড়কের উদ্বোধন শেষে এ কথা বলেন। খবর বাসসের।
সেতুমন্ত্রী বলেন, প্রধানমন্ত্রী শেখ হাসিনার প্রতিশ্রুতি অনুযায়ী যথাসময়ে পদ্মা সেতুর নির্মাণকাজ শেষ হবে। এ জন্য এ বহুমুখী সেতুর কাজ দ্রুতগতিতে এগিয়ে চলছে। মাওয়া সংযোগ সড়ক শতভাগ, মাওয়া সার্ভিস এরিয়া ও সড়ক শতভাগ, এ ছাড়া ২০টি কালভার্ট ও ৫টি সেতুর কাজ সম্পন্ন হয়েছে।
এ সময় শরিয়তপুর-১ আসনের সাংসদ বি এম মোজাম্মেল হক, পদ্মা বহুমুখী প্রকল্পের প্রকল্প পরিচালক মো. শফিকুল ইসলাম, মাদারীপুরের জেলা প্রশাসক মো. কামাল উদ্দিন বিশ্বাস, অতিরিক্ত পুলিশ সুপার আনছার উদ্দিন প্রমুখ উপস্থিত ছিলেন।
