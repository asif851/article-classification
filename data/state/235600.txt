
মানুষের সৌন্দর্যচেতনা গঠনে বৃক্ষ-লতাগুল্মের সবুজ শোভা ও পুষ্পের স্নিগ্ধতার জুড়ি নেই। কিন্তু ইট-কংক্রিটের নগরে বসবাসরত মানুষের সুযোগ কম সেই সবুজ ও স্নিগ্ধতার কাছাকাছি থাকার। এমনকি ইচ্ছা হলেই যখন-তখন তার কাছে যাওয়ার সুযোগও কম।তবে সুবিশাল বটবৃক্ষ, শীতল ছায়াপ্রদায়ী হিজল কিংবা গন্ধরাজ-জুঁই-কামিনীর মতো স্নিগ্ধ সৌরভ ও সবুজের সমাহার ঘরের মধ্যে ছড়িয়ে রাখার সুযোগ নগরবাসীর দোরগোড়ায় নিয়ে এসেছে বাংলাদেশ বনসাই সোসাইটি।সোসাইটির ১৬ বছরে পদার্পণ উপলক্ষে ধানমন্ডির ডব্লিউভিএ মিলনায়তনে তারা আয়োজন করেছে বনসাই প্রদর্শনীর। গতকাল শুক্রবার বিকেলে শুরু হওয়া এ প্রদর্শনী চলবে আগামী সোমবার পর্যন্ত।বিভিন্ন প্রজাতির বৃক্ষের বনসাই দিয়ে সুসজ্জিত এ প্রদর্শনী যৌথভাবে উদ্বোধন করেন কথাসাহিত্যিক আনিসুল হক ও শিল্পী মতলুব আলী। অনুষ্ঠানে প্রধান অতিথির বক্তব্যে আনিসুল হক বলেন, দীর্ঘদিনের চেষ্টায় জীবন্ত শিল্পচর্চা করে চলেছেন বনসাই সোসাইটির সদস্যরা। এ কাজে শুধু ভালোবাসা থাকলে হয় না, প্রশিক্ষণ নিতে হয়।শিল্পী মতলুব আলী বলেন, শহরের ছেলেমেয়েদের অনেকেই গাছপালা সম্পর্কে কিছুই জানে না। তাই এসব গাছপালার সঙ্গে তাদের পরিচিত করতে এ ধরনের আয়োজন প্রয়োজন।বেকার তরুণেরা বনসাই শিল্পচর্চায় এগিয়ে আসতে পারেন বলে মন্তব্য করেন বনসাই সোসাইটির সভাপতি নাজমা শফিক।
