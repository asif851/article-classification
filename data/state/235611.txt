
ঢাকা বিশ্ববিদ্যালয়ে ‘ঘ’ ইউনিটের ভর্তি পরীক্ষার ফল সবচেয়ে কম সময়ের মধ্যে প্রকাশ করা হচ্ছে। ভর্তি পরীক্ষা অনুষ্ঠিত হওয়ার দুদিনের মাথায় আজ রোববার দুপুর দেড়টায় ফল প্রকাশ করা হবে বলে জানিয়েছে বিশ্ববিদ্যালয় কর্তৃপক্ষ।
‘ঘ’ ইউনিটের ভর্তি পরীক্ষার প্রশ্ন ফাঁসের অভিযোগের মধ্যেই এই ফল প্রকাশ হচ্ছে। ভর্তি-ইচ্ছুক শিক্ষার্থীরা ইতিমধ্যে পরীক্ষা বাতিল করে নতুন করে ভর্তি পরীক্ষা নেওয়ার দাবি জানিয়েছেন।
ঢাকা বিশ্ববিদ্যালয়ে ভর্তির জন্য সবচেয়ে বেশি পরীক্ষার্থী অংশ নেন ‘ঘ’ ইউনিটে। এটিকে বিভাগ পরিবর্তন ‘ইউনিট’ বলা হয়।
এ বছর ঢাকা বিশ্ববিদ্যালয়ের ‘ক’ ইউনিটের ভর্তি পরীক্ষা ১৩ অক্টোবর অনুষ্ঠিত হয়। আর ফল প্রকাশ করা হয় ১৮ অক্টোবর। ‘খ’ ইউনিটের পরীক্ষা হয় ২২ সেপ্টেম্বর, ফল প্রকাশ করা হয় ২৫ সেপ্টেম্বর। আর ‘গ’ ইউনিটের পরীক্ষা ১৫ সেপ্টেম্বর অনুষ্ঠিত হয় আর ফল প্রকাশ করা হয় ১৮ সেপ্টেম্বর। পাঁচটি ইউনিটে ঢাকা বিশ্ববিদ্যালয়ে ভর্তি পরীক্ষা অনুষ্ঠিত হয়। এর মধ্যে ক ইউনিটে প্রতি আসনের বিপরীতে ছিলেন ৫০ জন পরীক্ষার্থী। খ ইউনিটে ১৩, গ ইউনিটে ২৩ জন করে প্রার্থী ছিলেন। অন্যদিকে ‘ঘ’ ইউনিটে প্রতি আসনের বিপরীতে পরীক্ষা দিয়েছেন ৬১ জন। মোট আবেদন করেছিলেন ৯৮ হাজার ৫৪ জন শিক্ষার্থী।
এদিকে বিশ্ববিদ্যালয়ের জনসংযোগ দপ্তরের ভারপ্রাপ্ত পরিচালক নূর ই ইসলাম আজ এক সংবাদ বিজ্ঞপ্তিতে জানিয়েছেন, ‘ঘ’ ইউনিটের ভর্তি পরীক্ষার ফল আজ দুপুর দেড়টায় প্রকাশ করা হবে। বিশ্ববিদ্যালয়ের উপাচার্য অধ্যাপক মো. আখতারুজ্জামান প্রশাসনিক ভবনের কেন্দ্রীয় ভর্তি অফিসে আনুষ্ঠানিকভাবে এই ভর্তি পরীক্ষার ফল প্রকাশ করবেন।
প্রশ্নপত্র নিয়ে জালিয়াতির অভিযোগে এ ঘটনায় ঢাকা বিশ্ববিদ্যালয়ের আবাসিক হল ও পরীক্ষা কেন্দ্র থেকে ছাত্রলীগের কেন্দ্রীয় কমিটির সহসম্পাদক মহিউদ্দিন রানা ও ঢাকা বিশ্ববিদ্যালয় অমর একুশে হল শাখা ছাত্রলীগের নাট্য ও বিতর্কবিষয়ক সম্পাদক আবদুল্লাহ আল মামুনসহ ১৫ জনকে আটক করা হয়েছে। মহিউদ্দিন রানাকে শুক্রবার রাতেই সংগঠন থেকে বহিষ্কার করা হয়েছে বলে কেন্দ্রীয় ছাত্রলীগের পক্ষ এক সংবাদ বিজ্ঞপ্তিতে জানানো হয়।
আরও পড়ুন:প্রশ্ন ফাঁসের মূল হোতারা সরকার দলীয়: বিএনপিঢাকা বিশ্ববিদ্যালয়ে ‘ঘ’ ইউনিটের প্রশ্ন ফাঁসকলম ছেড়ে শাবল কেন?
 
