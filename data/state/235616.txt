
তথ্যমন্ত্রী হাসানুল হক ইনু বলেছেন, দেলাওয়ার হোসাইন সাঈদী এত দিন ভালো মানুষের আলখেল্লা পরে ঘুরে বেড়াচ্ছিলেন। আসলে তিনি অপরাধী। ফাঁসি না যাবজ্জীবন—সেটি গুরুত্বপূর্ণ নয়। এখন তাঁর বড় পরিচয় তিনি যুদ্ধাপরাধী।আজ বৃহস্পতিবার নিজ কার্যালয়ে সাংবাদিকদের এসব কথা বলেন তথ্যমন্ত্রী।সাঈদীর রায়ে বিএনপির চেয়ারপারসন খালেদা জিয়ার নীরব থাকার সমালোচনা করে মন্ত্রী বলেন, এটা আসলে তাঁর কৃতজ্ঞতার প্রকাশ। এতে প্রমাণ হয়, তিনি যুদ্ধাপরাধীদের পক্ষত্যাগ করেননি।হাসানুল হক ইনু আরও বলেন, এই রায়ে ব্যক্তিগতভাবে আমার আকাঙ্ক্ষা পূরণ হয়নি। এ জন্য দুঃখিত ও মর্মাহত। একই সঙ্গে সাঈদীকে অপরাধী প্রমাণ করায় আদালতের প্রতি তিনি কৃতজ্ঞতা প্রকাশ করেন।মন্ত্রী বলেন, জামায়াতে ইসলামী হরতাল ডেকে একজন চিহ্নিত ও দোষী সাব্যস্ত হওয়া আসামির পক্ষ নিল। এ অপরাধে জামায়াতকে নিষিদ্ধ করা উচিত। সরকার আশা করে সাঈদীর পক্ষে এ দেশের কোনো ব্যক্তি, প্রতিষ্ঠান ও রাজনৈতিক দল আর ওকালতি করবে না।
