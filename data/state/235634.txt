
চট্টগ্রামের মুসলিম হল চত্বরে গতকাল শনিবার থেকে আট দিনব্যাপী বইমেলা শুরু হয়েছে। স্বেচ্ছাসেবী সংগঠন আনজুমানে খোদ্দামুল মুসলেমীন ট্রাস্ট পবিত্র ঈদে মিলাদুন্নবী (সা.) ও বিজয় দিবস উপলক্ষে এ মেলার আয়োজন করেছে। আয়োজকেরা জানান, প্রতিদিন মেলা চলবে দুপুর ১২টা থেকে রাত ৯টা পর্যন্ত। মেলার মূল অনুষ্ঠান বেলা আড়াইটা থেকে রাত আটটা পর্যন্ত চলবে। এসব অনুষ্ঠানের মধ্যে রয়েছে পবিত্র কোরআন তিলাওয়াত, হামদ ও নাত পরিবেশন, নতুন বইয়ের প্রকাশনা উৎসব, আলোচনা অনুষ্ঠান, মুক্তিযুদ্ধ ও ইসলামের ইতিহাস-ঐতিহ্যের দুর্লভ চিত্র প্রদর্শনী। গতকাল উদ্বোধনী অনুষ্ঠানে সাবেক তত্ত্বাবধায়ক সরকারের উপদেষ্টা হোসেন জিল্লুর রহমান বলেন, জ্ঞান অর্জনের প্রধান মাধ্যম বই। জ্ঞান অর্জন মানেই নৈতিকতার উৎকর্ষ সাধন। মেলার আয়োজক আনজুমানে খোদ্দামুল মুসলেমীন ট্রাস্টের চেয়ারম্যান সাহাবুদ্দীন চৌধুরীর সভাপতিত্বে উদ্বোধনী অনুষ্ঠানে বক্তব্য দেন কামাল উদ্দিন আজহারী, মেলা প্রস্তুতি কমিটির সদস্যসচিব স উ ম আব্দুচ সামাদ, ট্রাস্টি বোর্ডের সদস্য এম এ মতিন প্রমুখ।
