
বাংলাদেশের পূর্বাঞ্চলীয় পল্লি এলাকায় বিদ্যুৎ সরবরাহ-ব্যবস্থার মানোন্নয়নের জন্য বিশেষ ছাড়ে ৬০ কোটি মার্কিন ডলার ঋণ দেবে বিশ্বব্যাংক। আজ শুক্রবার যুক্তরাষ্ট্রের রাজধানী ওয়াশিংটন ডিসিতে অবস্থিত সংস্থাটির সদর দপ্তর থেকে পাঠানো এক প্রেস বিজ্ঞপ্তিতে এ কথা জানানো হয়।
বিজ্ঞপ্তিতে বলা হয়, পল্লি এলাকায় প্রযুক্তিগত ত্রুটির কারণে বিদ্যুৎ সরবরাহের ক্ষেত্রে যতটুকু ক্ষতিসাধন হয়, এই প্রকল্প তা কমিয়ে আনতে সহায়তা করবে ও ভোক্তারা যাতে সর্বোচ্চ বিদ্যুৎ সুবিধা পায়, সে বিষয়টি নিশ্চিত করবে। এ ছাড়া গ্রামীণ বাংলাদেশের দুই কোটি ৫০ লাখ মানুষের কাছে বিদ্যুৎ পৌঁছে দেওয়ার ক্ষেত্রে নিশ্চয়তা তৈরি ও মান বাড়াতে সহায়তা করবে।বিজ্ঞপ্তিতে আরও বলা হয়, বর্তমানে বাংলাদেশের গ্রামীণ জনগণের মাত্র ৪২ শতাংশ মানুষ বিদ্যুৎ সুবিধা পায়। এই প্রকল্পের মাধ্যমে ঢাকা, চট্টগ্রাম ও সিলেট বিভাগের বিদ্যুতের নতুন লাইন নির্মাণ ও পুরোনো লাইন মেরামত করে উন্নত করতে সহায়তা দেবে।বাংলাদেশে নিযুক্ত বিশ্বব্যাংকের আবাসিক প্রতিনিধি জোহানেস জাট বলেন, বিদ্যুতের অধিকারের সঙ্গে প্রবৃদ্ধি, শিক্ষা ও উন্নতির বিষয়টি ইতিবাচকভাবে সম্পর্কিত। এর মধ্য দিয়ে সিদ্ধান্ত গ্রহণের প্রক্রিয়া ও যোগাযোগের ক্ষেত্রে নারীর অংশগ্রহণ বাড়ায়। তিনি আরও বলেন, বিদ্যুতের ব্যবস্থার উন্নতির মাধ্যমে গ্রামীণ এলাকাগুলোকে আরও বেশি পরিমাণে বিদ্যুৎ পৌঁছে দেওয়া সম্ভব। এ প্রকল্প দারিদ্র্য কমাতে সহায়তা করবে, কর্মসংস্থান তৈরি ও গ্রামীণ লাখো মানুষের জন্য অর্থনৈতিক সুযোগ-সুবিধা বাড়াবে।
