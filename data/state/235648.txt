
বাংলাদেশ পাবলিক সার্ভিস কমিশন (পিএসসি) আগামী বছর থেকে বাংলাদেশ সিভিল সার্ভিস (বিসিএস) পরীক্ষা বাংলা ভাষার পাশাপাশি ইংরেজিতে নেওয়ার পরিকল্পনা করেছে।
পিএসসির চেয়ারম্যান মোহাম্মদ সাদিকের নেতৃত্বে পিএসসির ১৩ সদস্যের প্রতিনিধিদল মঙ্গলবার বিকেলে বঙ্গভবনে রাষ্ট্রপতি আবদুল হামিদের সঙ্গে সাক্ষাৎকালে কমিশনের এই পরিকল্পনার কথা জানান। এ সময় কমিশনের বার্ষিক প্রতিবেদন-২০১৬ রাষ্ট্রপতির কাছে পেশ করা হয়।
রাষ্ট্রপতির প্রেসসচিব জয়নাল আবেদীন বৈঠক শেষে সাংবাদিকদের ব্রিফ করেন। তিনি বলেন, বৈঠকে পিএসসির চেয়ারম্যান প্রতিবেদনে উল্লেখিত বিভিন্ন দিক এবং কমিশনের বিগত বছরগুলোর কর্মকাণ্ড সম্পর্কে রাষ্ট্রপতিকে অবহিত করেন। তিনি বলেন, পিএসসি ২০০৬ সালে ১২ হাজার ৮৭৬ জন প্রার্থীকে (২ হাজার ১৭২ জনকে ক্যাডার পদে এবং ১০ হাজার ৭০৪ জনকে নন ক্যাডার পদে) পাবলিক সার্ভিসে নিয়োগ দিতে সংশ্লিষ্ট কর্তৃপক্ষের কাছে সুপারিশ করে। তিনি আরও বলেন, কমিশনের তিনটি আইন বাংলায় অনুবাদ করতে ইতিমধ্যেই পদক্ষেপ নেওয়া হয়েছে। সাদিক বলেন, কমিশনের আর্থিক স্বাধীনতার বিষয়টি প্রক্রিয়াধীন রয়েছে।
পিএসসির চেয়ারম্যান বলেন, কমিশন পরীক্ষামূলকভাবে নিজস্ব ব্যবস্থাপনায় প্রশ্নপত্র প্রণয়ন ও পরীক্ষা গ্রহণ চালু করেছে।
রাষ্ট্রপতি আবদুল হামিদ মেধাবী প্রার্থীরা যাতে চাকরির সুযোগ পায়, সে জন্য প্রার্থীদের উত্তরপত্র সঠিকভাবে দেখতে, এমনকি প্রয়োজনে প্রার্থীর উত্তরপত্র পুনরায় দেখার আহ্বান জানান। রাষ্ট্রপতি পিএসসির কর্মকাণ্ডে স্বচ্ছতা ও জবাবদিহি আনতে তথ্যপ্রযুক্তি ব্যবহার করার পরামর্শ দেন।
