
নাটোরের যুবলীগের তিন নেতা-কর্মী খুনের ঘটনায় প্রকৃত তথ্য উদ্‌ঘাটনে প্রশাসনকে বেঁধে দেওয়া ৭২ ঘণ্টা সময় পেরিয়ে যাওয়ার পর দুই দিনের কর্মসূচি ঘোষণা করেছে জেলা যুবলীগ। গতকাল শুক্রবার নাটোর প্রেসক্লাবে সংবাদ সম্মেলনের মাধ্যমে এ কর্মসূচি ঘোষণা করা হয়।
সংবাদ সম্মেলনে জেলা যুবলীগের সাধারণ সম্পাদক রুহুল আমিন বলেন, যুবলীগ কর্মী রেদোয়ান সাব্বির, আবদুল্লাহ আকন্দ ও সোহেল রানা হত্যার রহস্য উদ্‌ঘাটনে প্রশাসনকে বেঁধে দেওয়া ৭২ ঘণ্টা সময় পেরিয়ে গেছে, প্রশাসন কিছু করতে পারেনি। দাবি আদায়ের জন্য আজ শনিবার সকালে মানববন্ধন ও আগামীকাল রোববার দুপুরে জেলা প্রশাসক ও পুলিশ সুপারের কাছে স্মারকলিপি দেওয়া হবে।
নাটোর সদর উপজেলার যুবলীগের সভাপতি আবদুর রাজ্জাক, পৌর যুবলীগের আহ্বায়ক সাঈম হোসেনসহ যুবলীগের অন্যান্য নেতা-কর্মী সংবাদ সম্মেলনে উপস্থিত ছিলেন।
৩ ডিসেম্বর নাটোরের তিন যুবলীগ কর্মীকে সদর উপজেলার তোকিয়া বাজার থেকে অপহরণ করা হয়। দুই দিন পর ৫ ডিসেম্বর দিনাজপুরের ঘোড়াঘাট থেকে তাঁদের গুলিবিদ্ধ লাশ উদ্ধার করে পুলিশ। এ ঘটনায় সাব্বিরের মা রুখসানা বেগম নাটোর সদর থানায় অজ্ঞাতনামা ১৫-১৬ জনের বিরুদ্ধে মামলা করেছেন।
