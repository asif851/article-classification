
বিকল্পধারা বাংলাদেশের প্রেসিডেন্ট এ কিউ এম বদরুদ্দোজা চৌধুরী বলেছেন, ‘যত বড় দলই হোক না কেন, দুর্নীতি আর সন্ত্রাসে কলঙ্কিত হলে ভবিষ্যতের ইতিহাস কখনো আপনাদের মার্জনা করবে না। এটাই আমার সবচেয়ে বড় কথা।’
রাজধানীর কুড়িল বিশ্বরোডে বিকল্পধারার কেন্দ্রীয় কার্যালয়ে আজ মঙ্গলবার সন্ধ্যায় এ কিউ এম বদরুদ্দোজা চৌধুরী তাঁর ৮৬তম জন্মদিন উপলক্ষে এক অনুষ্ঠানে এ কথা বলেন। বিকল্পধারা বাংলাদেশ এ অনুষ্ঠানের আয়োজন করে।
সাবেক রাষ্ট্রপতি বদরুদ্দোজা চৌধুরী বলেন, ‘বাংলাদেশে আজকে যাঁরাই রাজনীতি করবেন, সুস্থ রাজনীতি করবেন। অহংকার করবেন না, আপনারা সন্ত্রাসকে সমর্থন দেবেন না, আপনারা দুর্নীতি থেকে সরে আসুন।’ বিকল্পধারা একটি সত্যিকারের ধারায় পরিণত হবে উল্লেখ করে তিনি বলেন, ‘যে ধারা উদাহরণ সৃষ্টি করবে। যে ধারা বলবে, আমরা যখন সৃষ্টি হয়েছি, অনেক অত্যাচার সহ্য করেছি।’
বদরুদ্দোজা চৌধুরী আরও বলেন, ‘হয়তো অন্য কোনো বড় দলের মতো আমাদের দল বিরাট কোনো দল নয়। কিন্তু মনে রাখবেন, যদি ভালো উদাহরণ সৃষ্টি করে, সেই উদাহরণ কিন্তু অনেক বড় শক্তির বিরুদ্ধে রুখে দাঁড়াতে সক্ষম হবে এবং এটাই আমাদের বিশ্বাস। আমরা বিশ্বাসের ভিত্তিতে রাজনীতি করছি।’
জন্মদিনের অনুষ্ঠানে বিকল্পধারা বাংলাদেশের মহাসচিব মেজর (অব.) আবদুল মান্নান বদরুদ্দোজা চৌধুরীকে উদ্দেশে বলেন, ‘আজ তাঁর বয়স ৮৬, কিন্তু সব মিলিয়ে তাঁর বয়স ২৬। বাকি বয়সটুকু তিনি দেশের মানুষকে দিয়েছেন। আমরা আশা করি, তিনি আরও অনেক দিন বাঁচবেন বাংলাদেশের মানুষকে সেবা দেওয়ার জন্য এবং বিকল্পধারাকে নেতৃত্ব দেওয়ার জন্য।’
জন্মদিন অনুষ্ঠানে বিকল্পধারার বিভিন্ন অঙ্গসংগঠন ও স্বেচ্ছাসেবক কর্মীরা তাঁকে ফুল দিয়ে শুভেচ্ছা জানান।
