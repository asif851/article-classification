
হজ ও তাবলিগ জামাত সম্পর্কে কটূক্তি করায় সাবেক মন্ত্রী আবদুল লতিফ সিদ্দিকীর বিরুদ্ধে আগামী ১৩ এপ্রিল অভিযোগ গঠন বিষয়ে শুনানির দিন ধার্য করেছেন আদালত। আজ রোববার ঢাকা মহানগর হাকিম শাহরিয়ার মাহমুদ আদনান এ আদেশ দেন।আওয়ামী লীগ থেকে বহিষ্কৃত আবদুল লতিফ সিদ্দিকীর হজ ও তাবলিগ জামাত নিয়ে কটূক্তির অভিযোগে ঢাকার মুখ্য মহানগর হাকিম (সিএমএম) আদালতে সাতটি পৃথক মামলা করা হয়। আসামি পক্ষের আবেদনের পরিপ্রেক্ষিতে ৮ মার্চ সাতটি মামলা একই আদালতে একত্রে শুনানির আদেশ দেন ঢাকা মহানগর হাকিম আদালত। আজ ঢাকার মহানগর হাকিম শাহারিয়ার মাহমুদ আদনান মামলা সাতটি গ্রহণ করে অভিযোগ বিষয়ে শুনানির দিন ধার্য করেন।গত বছরের ২৯ সেপ্টেম্বর যুক্তরাষ্ট্রের নিউইয়র্কের জ্যাকসন হাইটসে এক মতবিনিময় সভায় লতিফ সিদ্দিকী হজ ও তাবলিগ জামাত নিয়ে কটূক্তি করেন। এ ঘটনায় ধর্মীয় অনুভূতিতে আঘাতের অভিযোগে পৃথক সাতটি মামলা হয়। ঢাকাসহ দেশের বিভিন্ন জেলায় আরও বেশ কিছু মামলা হয়েছে। এর জেরে ক্ষমতাসীন দল আওয়ামী লীগ থেকে বহিষ্কৃত হন তিনি।
গত বছরের ২৩ নভেম্বর ভারত থেকে দেশে ফেরেন লতিফ সিদ্দিকী। ২৬ নভেম্বর ধানমন্ডি থানায় আত্মসমর্পণ করার পর লতিফ সিদ্দিকীকে কারাগারে পাঠানো হয়। বর্তমানে তিনি কারাগারে আছেন।
আরও পড়ুন: হজ সম্পর্কে বিরূপ মন্তব্য লতিফ সিদ্দিকীর
