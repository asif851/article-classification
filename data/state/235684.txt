

উদ্বোধনের দিন থেকেই পদ্মা সেতু দিয়ে যানবাহনের পাশাপাশি ট্রেনও চলবে। এ জন্য ৩৪ হাজার ৯৮৮ কোটি টাকার ‘পদ্মা সেতু রেল সংযোগ’ প্রকল্প নেওয়া হয়েছে।
এই প্রকল্পের আওতায় ১৭২ কিলোমিটার নতুন রেলপথ নির্মাণ করা হবে। এর ফলে ঢাকা থেকে পদ্মা সেতু হয়ে খুলনা ও যশোরে রেলপথে চলাচল করা যাবে।
আজ মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভায় এ প্রকল্পের অনুমোদন দেওয়া হয়।
পরিকল্পনা কমিশনের এনইসি সম্মেলনকক্ষে অনুষ্ঠিত এ সভায় সভাপতিত্ব করেন প্রধানমন্ত্রী ও একনেকের চেয়ারপারসন শেখ হাসিনা। একনেকের সভা শেষে পরিকল্পনামন্ত্রী আ হ ম মুস্তফা কামাল ‘পদ্মা সেতু রেল সংযোগ’ প্রকল্প সম্পর্কে সাংবাদিকদের বিভিন্ন তথ্য অবহিত করেন।
একনেকের আজকের সভায় ‘পদ্মা সেতু রেল সংযোগ’ প্রকল্পসহ ৪৪ হাজার ১৬৭ কোটি টাকার নয়টি প্রকল্প অনুমোদন দেওয়া হয়।
