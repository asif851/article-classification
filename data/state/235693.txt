
গুলশান লেকের ডান পাড়ে বাড্ডা-বারিধারা সংযোগ সড়কের ওপর অবস্থিত বহুতল মরিয়ম টাওয়ারটিকে লেকের বিষফোড়া হিসেবে অভিহিত করেছেন গৃহায়ণ ও গণপূর্তমন্ত্রী মোশাররফ হোসেন। তিনি বলেছেন, উচ্চ আদালতের নির্দেশ পেলে এ টাওয়ার ভেঙে ফেলা হবে। আজ রোববার রাজধানী উন্নয়ন কর্তৃপক্ষের (রাজউক) উদ্যোগে সেখানে অবৈধ স্থাপনা উচ্ছেদে অভিযান চালানো হয়। অভিযান চলাকালে উপস্থিত থেকে গৃহায়ণ ও গণপূর্তমন্ত্রী এ কথা বলেন।
মরিয়ম টাওয়ার-১ ও ২-এর মধ্যবর্তী জায়গার মালিকানা নিয়ে মামলার কারণে বাড্ডা-বারিধারা সংযোগ সড়কের একাংশের কাজ ১৫ বছর ধরে বন্ধ ছিল। সম্প্রতি মালিকদের সঙ্গে সমঝোতার ভিত্তিতে ডিএনসিসি মেয়র আনিসুল হক ওই জায়গা থেকে সব ধরনের স্থাপনা উচ্ছেদের ঘোষণা দেন। ঘোষণা অনুসারে আজ এ উচ্ছেদ অভিযান পরিচালিত হয়। এ বিষয়ে মেয়র বলেন, ‘গত কয়েক দিনে মালিকদের সঙ্গে আমরা অন্তত পাঁচটি বৈঠক করেছি। তাঁদের সঙ্গে আমাদের একটি সমঝোতা হয়েছে। উচ্ছেদ অভিযান শেষে এখানে ৫০ ফুট চওড়া একটি বিস্তৃত সড়ক করা হবে। আশা করা যায়, আগামী তিন-চার মাসের মধ্যে এটা সম্পন্ন হবে।’
উচ্ছেদ অভিযানের সময় মেয়র আনিসুল হক, গৃহায়ণ ও গণপূর্তমন্ত্রী মোশাররফ হোসেন ছাড়াও স্থানীয় সাংসদ এ কে এম রহমত উল্লাহ ও ডিএনসিসির ঊর্ধ্বতন কর্মকর্তারা উপস্থিত ছিলেন।
 
