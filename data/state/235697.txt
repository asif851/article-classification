
বিজিএমইএর ভবন ভাঙতে সাত দিনের মধ্যে পদক্ষেপ নিতে রাজধানী উন্নয়ন কর্তৃপক্ষের (রাজউক) চেয়ারম্যানকে আইনি নোটিশ দিয়েছেন এক আইনজীবী।আদালত অবমাননার অভিযোগ এনে আজ বৃহস্পতিবার রাজউক চেয়ারম্যান বরাবর এই নোটিশ দেন আইনজীবী মনজিল মোরসেদ।আইনি নোটিশে বলা হয়, বাংলাদেশ পোশাক প্রস্তুত ও রপ্তানিকারক সমিতির আপিল খারিজ করে দেওয়া রায় পাওয়ার ৯০ দিনের মধ্যে বিজিএমইএ কর্তৃপক্ষ তাদের ভবন ভেঙে ফেলবে। তা না হলে ভবন ভেঙে ফেলার পদক্ষেপ নিতে রাজউককে নির্দেশ দেওয়া হয়। রায় পাওয়ার ৯০ দিনের সময়সীমা ২৮ ফেব্রুয়ারি শেষ হয়েছে। কিন্তু ভবন ভেঙে ফেলার ব্যাপারে রাজউক চেয়ারম্যান কোনো কার্যকর পদক্ষেপ নেয়নি। এটি আদালতের রায়ের প্রতি অশ্রদ্ধা ও রায় অমান্য করার শামিল। এটি আদালত অবমাননার পর্যায় পড়ে।
এ পরিস্থিতিতে সাত দিনের মধ্যে বিজিএমইএ ভবন ভাঙতে পদক্ষেপ গ্রহণ করে এই আইনজীবীকে অবহিত করতে রাজউক চেয়ারম্যানকে বলা হয়েছে। তা না হলে রাজউক চেয়ারম্যানের বিরুদ্ধে আদালত অবমাননার মামলা করা হবে।
রাজধানীর হাতিরঝিল এলাকায় অবস্থিত বিজিএমইএর ১৬ তলা ভবন অবিলম্বে ভাঙতে সর্বোচ্চ আদালতের রায় পুনর্বিবেচনা চেয়ে বিজিএমইএর করা আবেদন ৫ মার্চ খারিজ করে দেন আপিল বিভাগ। সেদিন বিজিএমইএ কার্যালয় অন্যত্র স্থানান্তরে কদিন সময় লাগবে, তা জানিয়ে ৯ মার্চের (আজ) মধ্যে বিজিএমইএর আইনজীবীকে আবেদন দিতে বলা হয়। এর ধারাবাহিকতায় কার্যালয় সরাতে তিন বছর সময় চেয়ে আবেদন করেছে বিজিএমইএ। এই আবেদনের ওপর শুনানির জন্য আগামী রোববার দিন ধার্য করেছেন আপিল বিভাগ।
আরও পড়ুন: তিন বছর সময় চায় বিজিএমইএবিজিএমইএর আবেদনের শুনানি রোববার
