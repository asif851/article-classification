
দিনাজপুরের দুটি গ্রামে বিয়ের দাবিতে দুই কিশোরী তাদের নিজ নিজ প্রেমিকের বাড়িতে অনশন শুরু করেছে। এর মধ্যে এক কিশোরী তার সাবেক প্রেমিকের বিয়ের আশ্বাসে বিশ্বাস করে স্বামীকে তালাক দেয়। কিন্তু কথা রাখেনি তার সাবেক প্রেমিক; বিয়ে নিয়ে শুরু করে টালবাহানা। তাই তার এ কর্মসূচি।
এক কিশোরী (নবম শ্রেণির ছাত্রী) জানায়, স্থানীয় এক কিশোরের (দশম শ্রেণির ছাত্র) সঙ্গে তাঁর মুঠোফোনে পরিচয় হয়। নিয়মিত কথা বলার একপর্যায়ে তাদের মধ্যে প্রেমের সম্পর্ক গড়ে ওঠে। ওই কিশোর বিয়ের কথা বলে তার সঙ্গে শারীরিক সম্পর্ক করে। পরে ওই কিশোর বিয়ে নিয়ে টালবাহানা শুরু করে এবং বিষয়টি অভিভাবকদের জানাতে অস্বীকৃতি জানায়। কোনো উপায় না পেয়ে গত শুক্রবার থেকে সে তার ওই কিশোর প্রেমিকের বাড়িতে বিয়ের দাবিতে আমরণ অনশন শুরু করে।
বিয়ের বয়স হওয়ার আগেই বিয়ের দাবিতে এ ধরনের কর্মসূচি শুরু করার বিষয়ে জানতে চাইলে ওই কিশোরী জানায়, ভবিষ্যতে তার প্রেমিক তাকে বিয়ে করবে কি না, সে বিষয়ে আশঙ্কা থেকেই তার এ কর্মসূচি।
ঘটনার সত্যতা নিশ্চিত করে স্থানীয় জনপ্রতিনিধি (ইউপি চেয়ারম্যান) বলেন, ‘আমি ও এক ইউপি সদস্য সেখানে গিয়ে উভয় পক্ষের সঙ্গে আলোচনা করে মীমাংসা করার চেষ্টা করছি।’
এদিকে জেলার অপর একটি গ্রামে আরেক কিশোরীর (মাদ্রাসার ৮ম শ্রেণির ছাত্রী) সঙ্গে এক মাদ্রাসা ছাত্র কিশোরের প্রেমের সম্পর্ক গড়ে ওঠে। ওই কিশোরীর বাবা বলেন, ওই কিশোর আগে তাঁর মেয়েকে উত্ত্যক্ত করত। নিরুপায় হয়ে তিনি মেয়েকে অন্যত্র বিয়ে দেন। কিন্তু সেখানেও পিছু ছাড়েনি ওই কিশোর। ওই কিশোর তাঁর মেয়েকে স্বামীর সঙ্গে বিচ্ছেদের পরামর্শ দেয়।
ওই কিশোরী জানায়, স্বামীকে ত্যাগ করলে তাকে (কিশোরী) বিয়ে করবে বলে আশ্বাস দেয় তার প্রেমিক। কিশোরী বলে, ‘আমি আমার স্বামীকে তালাক দিই। পরে সে (কিশোর) বিয়ে করতে গড়িমসি করে।’ কোনো উপায় না দেখে শুক্রবার সন্ধ্যা থেকে ওই কিশোরী তাঁর কিশোর প্রেমিকের বাড়িতে বিয়ের দাবিতে আমরণ অনশন শুরু করে বলে জানায় ওই কিশোরী।
স্থানীয় জনপ্রতিনিধিরা জানান, তাঁরা বিষয়টি মীমাংসার চেষ্টা করছেন।
