
গাজীপুরে রেললাইন পার হতে গিয়ে ট্রেনে কাটা পড়ে নিহত হয়েছেন এক নারী। তিনি ছেলের বাড়িতে বেড়ানো শেষে নিজের বাড়িতে ফেরার জন্য স্টেশনে গিয়েছিলেন।
আজ বৃহস্পতিবার সকাল সোয়া নয়টার দিকে গাজীপুর শহরের জয়দেবপুর রেলজংশনে এ দুর্ঘটনা ঘটে।
নিহত নারীর নাম আয়েশা বেগম (৬০)। তাঁর বাড়ি ময়মনসিংহের নান্দাইল থানার আহমদপুর এলাকায়।
প্রত্যক্ষদর্শী নিহত নারীর নাতি আশিক আহমেদ মুঠোফোনে প্রথম আলোকে জানান, এক প্ল্যাটফর্ম থেকে অন্য প্ল্যাটফর্মে যাওয়ার জন্য রেললাইন পার হচ্ছিলেন আয়েশা বেগম। তিনি (আশিক) একটু সামনের দিকে ছিলেন। দাদি পেছনে ছিলেন। রেললাইন পার হওয়ার আগেই ট্রেন এসে তাঁকে ধাক্কা দেয়। এতে ট্রেনে কাটা পড়ে তিনি ঘটনাস্থলেই নিহত হন।
জয়দেবপুর রেলওয়ে ফাঁড়ির সহকারী উপপরিদর্শক (এএসআই) মো. দেলোয়ার হোসেন সকালে জানান, লাশ উদ্ধার করে ঢাকা মেডিকেল কলেজের মর্গে পাঠানোর প্রস্তুতি চলছে।
