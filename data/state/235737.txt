
মাথায় আঘাত পেয়ে ১১ দিন ধরে সংজ্ঞাহীন অবস্থায় ফরিদপুর মেডিকেল কলেজ হাসপাতালে পড়ে আছেন এক ব্যক্তি। তাঁর নাম ও বাড়ির ঠিকানা না পাওয়ায় স্বজনদের সঙ্গে যোগাযোগ করা যাচ্ছে না। হাসপাতালেও তাঁকে দেখার কেউ নেই।হাসপাতাল সূত্রে জানা গেছে, হাসপাতালের নতুন ভবনের পঞ্চম তলার সার্জারি (পুরুষ) ওয়ার্ডের এক নম্বর ইউনিটের ফ্লোরে পড়ে আছেন ওই ব্যক্তি। তাঁর বয়স আনুমানিক ২৮ বছর। ওয়ার্ডের ওই কক্ষে কয়েকটি শয্যা ফাঁকা থাকলেও তাঁকে রাখা হয়েছে মেঝেতে।১১ জানুয়ারি রাজবাড়ী সদর হাসপাতাল থেকে ওই ব্যক্তিকে ফরিদপুরে স্থানান্তর করা হয়। হাসপাতালের ভর্তির রসিদে তাঁর নামের জায়গায় অজ্ঞাত লেখা থাকলেও বাবার নাম উল্লেখ রয়েছে নূর ইসলাম। ঠিকানা লেখা রয়েছে রাজবাড়ী উপজেলার কাজীপাড়ার মাটিপাড়া।খোঁজ নিয়ে জানা গেছে, কাজীপাড়ার মাটিপাড়া গ্রামটি রাজবাড়ী সদর উপজেলার রামকান্তপুর ইউনিয়নে পড়েছে। ওই ইউনিয়ন পরিষদের (ইউপি) চেয়ারম্যান রহিম মোল্লা বলেন, ‘মাটিপাড়া গ্রামে নূর ইসলাম নামের কেউ থাকলে আমি তাঁর স্বজনদের খুঁজে বের করার চেষ্টা করব।’হাসপাতালের ওই ওয়ার্ডের কর্মরত সেবিকা (নার্স) ফায়েজুন্নাহার বলেন, ‘১১ দিন ধরে ওই ব্যক্তি অচেতন অবস্থায় পড়ে আছেন। তাঁকে দেখার কেউ নেই। আমরা আমাদের সাধ্যমতো কাজ করছি।’হাসপাতালের সার্জারি বিভাগের সহকারী রেজিস্ট্রার গোপাল চন্দ্র পাল জানান, কয়েকজন লোক এসে ওই ব্যক্তিকে রেখে চলে গেছেন। শুধু বলে গেছেন তিনি সড়ক দুর্ঘটনায় আহত হয়েছেন। তবে তাঁর নাম জানা যায়নি। তাঁর অবস্থারও কোনো উন্নতি হচ্ছে না।
