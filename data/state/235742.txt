
বেসরকারি স্কুল, কলেজ, মাদ্রাসার শিক্ষক নিয়োগ হবে বেসরকারি শিক্ষক নিয়োগ কমিশনের মাধ্যমে। সরকারি কর্ম কমিশনের (পিএসসি) আদলে গঠিত হবে এই কমিশন। কমিশন শূন্য পদের হিসেব করে পরীক্ষা নিয়ে প্রার্থী বাছাই করবে। সেখান থেকে মেধা তালিকা অনুযায়ী শিক্ষাপ্রতিষ্ঠানগুলোতে শিক্ষক নিয়োগ করা হবে। এতে শিক্ষক নিয়োগে পরিচালনা কমিটির ক্ষমতা আর থাকছে না। তারা শুধু কমিশনের তৈরি করা মেধা তালিকা থেকে প্রার্থীকে শিক্ষাপ্রতিষ্ঠানে যোগদানের ব্যবস্থা করবেন।আজ বুধবার শিক্ষা মন্ত্রণালয়ে এক সংবাদ সম্মেলনে এ কথা জানান শিক্ষামন্ত্রী নুরুল ইসলাম নাহিদ। এটা কার্যকর হতে মাস খানেক সময় লাগতে পারে। এর আগ পর্যন্ত নিয়োগ বন্ধ থাকবে না বলে মন্ত্রী জানান।সংবাদ সম্মেলনে জানানো হয়, বর্তমানে বেসরকারি শিক্ষক নিবন্ধন ও প্রত্যয়ন কর্তৃপক্ষের অধীনে একটি পরীক্ষা হয়। এই পরীক্ষায় উত্তীর্ণরা বিভিন্ন বেসরকারি শিক্ষাপ্রতিষ্ঠানে শিক্ষক পদের জন্য আবেদন করতে পারেন। তবে নিয়োগের একচ্ছত্র ক্ষমতা থাকে পরিচালনা কমিটির হাতে। এতে নিয়োগ নিয়ে অনিয়ম ও আর্থিক লেনদেনের অভিযোগ ওঠে।
প্রস্তাবিত নিয়মে প্রথমে জেলা মাধ্যমিক শিক্ষা কর্মকর্তার মাধ্যমে সংশ্লিষ্ট জেলার শিক্ষাপ্রতিষ্ঠানের শূন্যপদের তালিকা সংগ্রহ করবে কমিশন। এরপর কমিশন পরীক্ষা নেবে। এই পরীক্ষার ভিত্তিতে উপজেলা, জেলা, বিভাগ ও জাতীয় মেধা তালিকা করা হবে। এই তালিকার মধ্য থেকেই শিক্ষাপ্রতিষ্ঠানগুলোকে শিক্ষক নিয়োগ করতে হবে। বর্তমানে যারা নিবন্ধিত হয়ে আছেন, তাদেরও আগামী তিন বছর পর্যন্ত একটি সুযোগ দেওয়া হবে।
সংবাদ সম্মেলনে শিক্ষ সচিব নজরুল ইসলাম খান বক্তব্য দেন।
