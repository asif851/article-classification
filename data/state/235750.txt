
কিশোরগঞ্জের বাজিতপুর উপজেলায় পুলিশের সঙ্গে ‘বন্দুকযুদ্ধে’ ফুদুর আলী (৩৪) নামের এক ব্যক্তি নিহত হয়েছেন। পুলিশ জানিয়েছে, গতকাল বৃহস্পতিবার ভোরে উপজেলার গাজিরচর এলাকায় ওই ঘটনা ঘটে।পুলিশ জানিয়েছে, ফুদুর আলী স্থানীয় সন্ত্রাসী ও একটি ডাকাত দলের সর্দার ছিলেন। তাঁর বাড়ি বাজিতপুর পৌর শহরের দড়িঘাটটিয়া মহল্লায়।বাজিতপুর থানার ভারপ্রাপ্ত কর্মকর্তা (ওসি) মকবুল হোসেন মোল্লার ভাষ্য অনুযায়ী, ফুদুর আলী একটি সন্ত্রাসী বাহিনী ও একই সঙ্গে একটি ডাকাত দলের প্রধান ছিলেন। তিনি ভাড়ায়ও সন্ত্রাসীমূলক কর্মকাণ্ড চালাতেন। কয়েকটি হত্যাসহ গত কয়েক মাসে উপজেলায় একাধিক সন্ত্রাসী কর্মকাণ্ডে তাঁর সম্পৃক্ততার অভিযোগ রয়েছে। বাজিতপুর থানাসহ বিভিন্ন থানায় ফুদুর আলীর বিরুদ্ধে পাঁচটি হত্যা মামলা এবং ডাকাতি ও অন্য সন্ত্রাসী কর্মকাণ্ডের অভিযোগে আরও ১৫টি মামলা রয়েছে। এ অবস্থায় পুলিশ তাঁকে গ্রেপ্তারের চেষ্টা চালিয়ে যাচ্ছিল। গত বুধবার ফুদুর আলীর অবস্থানের খবর পেয়ে নরসিংদী শহরে অভিযান চালিয়ে পুলিশ তাঁকে গ্রেপ্তার করতে সক্ষম হয়। পরে ফুদুর আলীর দেওয়া তথ্য অনুযায়ী অস্ত্র উদ্ধার ও তাঁর অপর সঙ্গীদের গ্রেপ্তারের জন্য গতকাল ভোরে গাজিরচর এলাকায় তাঁকে নিয়ে অভিযান চালায় পুলিশ। সেখানে ভোর চারটার দিকে ফুদুর আলীর সহযোগীদের কয়েকজনের সঙ্গে পুলিশের বন্দুকযুদ্ধ হয়। একপর্যায়ে নিজ দলের সদস্যদের ছোড়া গুলিতে ফুদুর আলী নিহত হন।ওসি মকবুল হোসেন মোল্লা বলেন, ঘটনাস্থল থেকে দুটি পিস্তল, একটি বন্দুক ও একটি রিভলবার উদ্ধার হয়েছে।
