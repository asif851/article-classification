
রাজধানীর কমলাপুর স্টেশনে ঘণ্টার পর ঘণ্টা দীর্ঘ লাইনে দাঁড়িয়ে আজ সোমবার ২৫ জুলাইয়ের অগ্রিম টিকিট কাটছেন যাত্রীরা। গতকাল রোববারের চেয়ে আজ টিকিটপ্রত্যাশীদের ভিড় আরও বেড়েছে। টিকিট নিয়ে কালোবাজারি করার সন্দেহে ১৭ জনকে আটক করেছে রেলওয়ে পুলিশ।
সকাল সাড়ে নয়টার দিকে প্রথমে ১০ জন ও পর্যায়ক্রমে বেলা একটা পর্যন্ত আরও সাতজনকে টিকিট কালোবাজারি করার সন্দেহে রেলওয়ে পুলিশ আটক করেছে। সংশ্লিষ্ট কাউন্টার থেকে জানা যায়, তাঁরা গতকাল রোববারও টিকিট কিনেছিলেন। আজকেও কিনেছেন। আগে সংগ্রহে রাখা ভিডিওচিত্র থেকে পাওয়া তথ্যের ভিত্তিতে তাঁদের আটক করা হয়েছে।
রেলওয়ে স্টেশন ম্যানেজার খায়রুল বাশার বলেন, আজকে ১৮ হাজার টিকিট দেওয়ার প্রস্তুতি রয়েছে। টিকিট দেওয়ার শেষ সময় বিকেল পাঁচটা হলেও বেলা তিনটা থেকে সাড়ে তিনটা নাগাদ টিকিট শেষ হয়ে যাবে বলে মনে করছেন কাউন্টারের বিক্রেতারা।
বিভাগীয় ব্যবস্থাপক (ঢাকা) কামরুল আহসান বলেন, এবার যাত্রীসংখ্যা বেশি হওয়ায় স্পেশাল ট্রেনের সংখ্যা বাড়ানো হয়েছে। পুরো টিকিটের ব্যবস্থাপনা মন্ত্রণালয় এবং রেল বিভাগ একসঙ্গে পর্যালোচনা করছে।
রেলস্টেশনের ২০টি কাউন্টার থেকে আজ টিকিট বিক্রি করা হচ্ছে। আগামীকাল মঙ্গলবার ২৬ জুলাই, বুধবার ২৭ জুলাই, বৃহস্পতিবার ২৮ জুলাইয়ের টিকিট বিক্রি হবে। পর্যায়ক্রমে ঈদের আগের দিন পর্যন্ত টিকিট বিক্রি অব্যাহত থাকবে। আর যাত্রার দিন কাউন্টার থেকে ছাড়া হবে দাঁড়িয়ে যাওয়ার টিকিট।
রেলওয়ে সূত্র জানায়, প্রতিদিন ঢাকা থেকে সাড়ে ১৭ হাজার এবং চট্টগ্রাম স্টেশন থেকে ছয় হাজার ৮০০ টিকিট বিক্রি করা হবে। প্রতিদিন সকাল নয়টা থেকে বিকেল পাঁচটা পর্যন্ত টিকিট বিক্রি চলবে।
এদিকে কালোবাজারি রোধে স্টেশনে ১৬টি ক্লোজ সার্কিট ক্যামেরা (সিসিটিভি) বসানো হয়েছে। রেলওয়ে পুলিশ বিশেষভাবে টিকিট বিক্রির ভিডিও করছে।
পূর্বাঞ্চল থেকে এবার ১০টি বিশেষ ট্রেনের ব্যবস্থা করা হয়েছে। এর চারটি চলবে চট্টগ্রাম-চাঁদপুর পথে। দুটি চলবে ঢাকা-দেওয়ানগঞ্জ পথে।আর ঢাকা থেকে খুলনার পথে দুটি এবং পার্বতীপুরের পথে আরও দুটি ট্রেন চলাচল করবে। এ ছাড়া, শোলাকিয়ায় ঈদের জামাতের জন্য চারটি বিশেষ ট্রেনের ব্যবস্থা করা হয়েছে।
