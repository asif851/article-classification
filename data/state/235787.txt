
সড়ক দুর্ঘটনায় ৯ জেলায় প্রাণ গেল আরও ১০ জনের। গত সোমবার থেকে গতকাল মঙ্গলবার বিকেল পর্যন্ত সড়ক দুর্ঘটনায় প্রাণহানির এসব ঘটনা ঘটেছে। এ নিয়ে গত ১৯ দিনে প্রাণ হারালেন অন্তত ১৯৪ জন।পুলিশ, প্রত্যক্ষদর্শী ও সংশ্লিষ্ট সূত্রের বরাত দিয়ে প্রথম আলোর নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর:রাজধানী ঢাকার যাত্রাবাড়ীতে কাভার্ড ভ্যানের ধাক্কায় ইমরান হোসেন (২২) নামের পিকআপ ভ্যানের এক চালক নিহত হয়েছেন। পুলিশ জানিয়েছে, যাত্রাবাড়ীর কাজলায় গত সোমবার মধ্যরাতে একটি ফিলিং স্টেশনের সামনে গাড়ি রেখে দাঁড়িয়েছিলেন ইমরান। এ সময় একটি কাভার্ড ভ্যান তাঁকে ধাক্কা দেয়। গুরুতর আহত অবস্থায় উদ্ধার করে ঢাকা মেডিকেল কলেজ হাসপাতালে নেওয়া হলে চিকিৎসক তাঁকে মৃত ঘোষণা করেন।গাজীপুর সিটি করপোরেশনের ধীরাশ্রম এলাকায় তেলবাহী লরির ধাক্কায় গত সোমবার সজীব হোসেন (১৬) নামে মোটরসাইকেলের এক আরোহী নিহত হয়েছে। সজীব হোসেন সিটি করপোরেশনের মৈরান এলাকার আবদুল কাদেরের ছেলে। নাওজোর হাইওয়ে পুলিশ ফাঁড়ির উপপরিদর্শক (এসআই) মো. আবদুস সালাম বলেন, এশিয়ান হাইওয়েতে (ঢাকা-চট্টগ্রাম) সজীব হোসেনের মোটরসাইকেলে একটি তেলের লরি ধাক্কা দিলে ঘটনাস্থলেই সে মারা যায়।একই দিন মধ্যরাতে ময়মনসিংহ-কিশোরগঞ্জ মহাসড়কের ঈশ্বরগঞ্জ উপজেলার ছোট উত্তমপুর এলাকায় সড়ক দুর্ঘটনায় ইউপি সদস্যসহ দুজন নিহত হয়েছেন। নিহত দুজন হলেন উপজেলার মাইজবাগ ইউনিয়ন পরিষদের (ইউপি) সদস্য মো. মরতুজ আলী (৫৫), অপরজন মো. শাহীন মিয়া (২২)। ঘটনাস্থলের কাছাকাছি বাড়ির বাসিন্দা মো. ইসমাইল বলেন, রাত আড়াইটার দিকে তিনি প্রচণ্ড শব্দ শুনে এসে দেখতে পান সড়কে দুজন পড়ে রয়েছেন। তাঁদের পাশেই পড়ে আছে একটি মোটরসাইকেল। তবে নিহত মরতুজ আলীর ছেলে মো. জাহাঙ্গীর মিয়া অভিযোগ করেছেন, তাঁর বাবাকে হত্যা করে লাশ সড়কে ফেলে রাখা হয়েছিল, যাতে ঘটনাটি সড়ক দুর্ঘটনা হিসেবে চালিয়ে দেওয়া যায়।ঈশ্বরগঞ্জ থানার ওসি মো. বদরুল আলম খান বলেন, নিহত মরতুজের বড় ছেলে মো. আলমগীর বাদী হয়ে থানায় মামলা করেছেন। এক প্রশ্নের জবাবে ওসি বলেন, নিহত মরতুজের বিরুদ্ধে থানায় চারটি মামলা রয়েছে।এদিকে নাটোরের বড়াইগ্রাম উপজেলার নাটোর-পাবনা মহাসড়কের কদমচিলান এলাকায় গতকাল দুটি ট্রাকের মুখোমুখি সংঘর্ষে ফারুক হোসেন (৩৫) নামের এক ট্রাকচালক নিহত হয়েছেন। এ সময় আহত হয়েছেন ট্রাকচালকের সহকারীসহ আরও তিনজন। বনপাড়া হাইওয়ে থানার ভারপ্রাপ্ত ওসি জি এম সামসুন নুর সড়ক দুর্ঘটনায় নিহত হওয়ার বিষয়টি নিশ্চিত করেছেন।নওগাঁর মান্দা উপজেলায় সড়ক দুর্ঘটনায় হাসান আলী (৪৭) নামের এক শিক্ষক নিহত হয়েছেন। গত সোমবার দুপুরে নওগাঁ-রাজশাহী মহাসড়কের বিজয়পুর মোড়ে দুর্ঘটনাটি ঘটে। প্রত্যক্ষদর্শী ব্যক্তিরা বলেন, তিনি মোটরসাইকেলে বাড়ি ফেরার পথে নওগাঁ-রাজশাহী মহাসড়কের বিজয়পুর মোড়ে প্রাইভেটকারের ধাক্কায় গুরুতর আহত হন। পরে চিকিৎসাধীন অবস্থায় ওই দিন বিকেলে তিনি মারা যান।রাজশাহীর বাগমারা উপজেলার সইপাড়া-ভবানীগঞ্জ সড়কে অপর এক দুর্ঘটনায় মেছের আলী শাহ (৫০) নামের এক ব্যক্তি নিহত হয়েছেন। প্রত্যক্ষদর্শী ব্যক্তিরা বলেন, গত সোমবার বিকেলে মেছের আলী মোটরসাইকেলে বাড়ি ফিরছিলেন। পথিমধ্যে সইপাড়া-ভবানীগঞ্জ সড়কের মহব্বতপুর কালভার্টের কাছে আরেকটি মোটরসাইকেলের সঙ্গে মুখোমুখি সংঘর্ষ তিনি গুরুতর আহত হন। পরে চিকিৎসাধীন অবস্থায় ওই দিন রাতে তিনি মারা যান।ফরিদপুরের নগরকান্দা উপজেলার ডাঙ্গি ইউনিয়নের যদুকদিয়া এলাকায় গতকাল সড়ক দুর্ঘটনায় এক শিশু নিহত (৭) ও ছয়জন আহত হয়েছে। প্রত্যক্ষদর্শী ব্যক্তিরা বলেন, সড়ক দুর্ঘটনায় ইজিবাইকের চালক, নারী, শিশুসহ সাতজন আহত হয়। তাদের ফরিদপুর মেডিকেল কলেজ হাসপাতালে নেওয়া হলে অজ্ঞাতনামা সাত বছরের এক শিশুকে মৃত ঘোষণা করেন চিকিৎসক।লক্ষ্মীপুরের রায়পুর উপজেলায় পিকআপ ভ্যানের চাপায় গত সেমাবার রুনা আক্তার (২২) নামের এক নারী নিহত হয়েছেন। রুনা উপজেলার চরমোহনা ইউনিয়নের সাহেদ আলীর মেয়ে। পুলিশ সূত্র জানায়, রুনা গত সোমবার রাতে উপজেলার রাখালীয়া বাজার থেকে কাজ শেষে একটি পিকআপ ভ্যানে বাড়ি ফিরছিলেন। রাস্তায় নামার পর আরেকটি পিকআপ ভ্যানের চাপায় তিনি গুরুতর আহত হন। পরে উপজেলা স্বাস্থ্যকেন্দ্রে নেওয়া হলে চিকিৎসক তাঁকে মৃত ঘোষণা করেন।সাতক্ষীরার তালা উপজেলায় গতকাল মঙ্গলবার নছিমন ও একটি ট্রলির মুখোমুখি সংঘর্ষে ট্রলিচালক আকিমুদ্দিন গাজী নিহত হয়েছেন। গতকাল সকালে তালা সরকারি কলেজ-সংলগ্ন এলাকায় দুর্ঘটনাটি ঘটে। নিহত আকিমুদ্দিন তালা উপজেলার মুড়কুলিয়া গ্রামের বাসিন্দা।
