
বিএনপির স্থায়ী কমিটির সদস্য আবদুল মঈন খানের গুলশানের বাসায় গিয়েছিলেন বাংলাদেশে নিযুক্ত বিভিন্ন দেশের কূটনীতিক ও আন্তর্জাতিক সংস্থার প্রতিনিধিরা। আজ শুক্রবার রাতে তাঁরা ওই বাসায় যান।
বিএনপির পক্ষ থেকে বলা হয়েছে, মঈন খানের ব্যক্তিগত আমন্ত্রণে কুটনীতিকরা ঈদের শুভেচ্ছা বিনিময়ের জন্য গিয়েছিলেন। এটি বিএনপির কোনো কর্মসূচি নয়।বাংলাদেশে নিযুক্ত যুক্তরাষ্ট্রের রাষ্ট্রদূত মার্শিয়া ব্লুম বার্নিকাট, যুক্তরাজ্যের রবার্ট গিবসনসহ চীন, রাশিয়া, ইউরোপীয় ইউনিয়ন (ইইউ), নরওয়ে ও ভুটানের রাষ্ট্রদূত, নেদারল্যান্ডস, ফ্রান্স, জার্মানি, অস্ট্রেলিয়া, সুইজারল্যান্ড ও কুয়েতের চার্জ দা অ্যাফেয়ার্স, বাহরাইন ও আরব আমিরাত দূতাবাসের প্রতিনিধি এবং এনডিআইয়ের বাংলাদেশ প্রধান ও আমেরিকান সেন্টারের রাজনৈতিক উপদেষ্টা ওই বাসায় যান।একটি সূত্র জানিয়েছেন, কূটনীতিকেরা ওই বাসায় পৌঁছালে মঈন খান তাদের স্বাগত জানান। পরে তারা সেখানে রাতের খাবার খান। মঈন খানের স্ত্রী রোখসানা মঈন তাদের আপ্যায়ন করেন।সেখানে অলি আহাদের মেয়ে ব্যারিস্টার ফারহান রুমিন উপস্থিত ছিলেন।বিএনপির স্থায়ী কমিটির অপর এক নেতা নাম না প্রকাশের শর্তে বলেন, ঈদের দিন সাধারণত দলীয় চেয়ারপারসন খালেদা জিয়া কূটনীতিকদের সঙ্গে শুভেচ্ছা বিনিময় করেন। এবার খালেদা জিয়া যুক্তরাজ্যে অবস্থান করছেন। এ জন্য মঈন খান তাঁর বাসায় কূটনীতিকদের ঈদের শুভেচ্ছা বিনিময়ের জন্য ডেকেছেন। এটি কোনো রাজনৈতিক বিষয় নয়।
