
ঢাকা থেকে চট্টগ্রামগামী সুবর্ণ এক্সপ্রেস টেনের একটি বগিতে আগুন লাগার ঘটনা ঘটেছে। আজ বৃহস্পতিবার বেলা সাড়ে তিনটার দিকে বনানী রেলস্টেশনে এ ঘটনা ঘটে।
ঢাকা রেলওয়ে থানার ভারপ্রাপ্ত কর্মকর্তা (ওসি) ইয়াসিন ফারুক প্রথম আলোকে বলেন, বেলা তিনটার দিকে সুবর্ণ এক্সপ্রেস ট্রেনটি চট্টগ্রামের উদ্দেশে কমলাপুর রেলস্টেশন ছেড়ে যায়। ট্রেনটি মহাখালী অতিক্রম করার সময় গ ও ঘ নম্বর দুটি বগির মাঝখানের যে রাবার বসানো থাকে সেখানে আগুন ধরে যায়। ধোঁয়া বের হলে সাড়ে তিনটার দিকে এটি বনানী রেলস্টেশনে থেমে যায়। পরে রেলওয়ের কর্মী, যাত্রী ও ফায়ার সার্ভিসের কর্মীরা আগুন নিভিয়ে ফেলেন। ট্রেনটিতে ইঞ্জিনসহ ১৭টি বগি ছিল। এর যাত্রী ধারণক্ষমতা প্রায় সাড়ে চার শ। তবে কোনো যাত্রী আহত হননি। ১৫ মিনিট পর ট্রেনটি চট্টগ্রামের উদ্দেশে আবার রওনা দেয়।
এদিকে ফায়ার সার্ভিসের নিয়ন্ত্রণ কক্ষ থেকে জানা যায়, বেলা তিনটা ২৭ মিনিটে সুবর্ণ এক্সপ্রেসে আগুন লাগার খবর পাওয়া যায়। বনানী রেলস্টেশনে তাদের পাঁচটি ইউনিট কাজ শুরু করে। ৩টা ৪০ মিনিটে পরিস্থিতি নিয়ন্ত্রণে আসে।
