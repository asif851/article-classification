
বিএনপির চেয়ারপারসন খালেদা জিয়ার বাসভবন ফিরোজার সামনে কড়া নিরাপত্তাব্যবস্থা নেওয়া হয়েছে। রাজধানীর গুলশান-৭৯ নম্বর সড়কে বাড়িটি অবস্থিত।
পুলিশ ওই সড়কের প্রবেশমুখে ব্যারিকেড দিয়ে রেখেছে। সেখানে সাধারণ মানুষ ও কোনো ধরনের যানবাহন ঢুকতে দেওয়া হচ্ছে না।
বাড়ির আশপাশে পুলিশের পাশাপাশি গোয়েন্দা পুলিশ, বিভিন্ন পেট্রোল যান মোতায়েন রাখা হয়েছে।
পুলিশ সূত্রে জানা গেছে, খালেদা জিয়া আদালতে যাওয়ার জন্য অন্য সময় যে পথ (গুলশান-১-নাবিস্কো মোড়-মৎস্য ভবন হয়ে বকশীবাজারে আদালতে) ব্যবহার করেন, আজ বৃহস্পতিবারও তা-ই করবেন। খালেদা জিয়া সকাল সাড়ে ১০টার দিকে বাড়ি থেকে বের হবেন বলে জানা গেছে।  সকাল থেকে বিএনপির শীর্ষ নেতাদের কাউকেই বাড়ির আশপাশে দেখা যায়নি। তবে সকাল নয়টার দিকে ব্যারিস্টার মাহবুব উদ্দিন খোকন আইনজীবীর পোশাকে ফিরোজায় ঢোকেন। আধা ঘণ্টা পরে তিনি বেরিয়ে ব্যক্তিগত গাড়িতে করে চলে যান।
জিয়া অরফানেজ ট্রাস্ট দুর্নীতি মামলায় আজ রায়ের দিন ধার্য রয়েছে। এ মামলার প্রধান আসামি খালেদা জিয়া।
