
রাজনৈতিক দল হিসেবে নিষিদ্ধ করে হাইকোর্টের দেওয়া রায়ের বিরুদ্ধে জামায়াতের করা আপিল মার্চের মধ্যে নিষ্পত্তি হতে পারে বলে আশা প্রকাশ করেছেন আওয়ামী লীগের যুগ্ম সাধারণ সম্পাদক মাহবুব উল আলম হানিফ।আজ বৃহস্পতিবার দুপুরে রাজধানীর ধানমন্ডিতে আওয়ামী লীগের সভানেত্রীর রাজনৈতিক কার্যালয়ে জামায়াতের ডাকা হরতাল নিয়ে সাংবাদিকদের কাছে প্রতিক্রিয়া জানাতে গিয়ে হানিফ এসব কথা বলেন।মাহবুব উল আলম হানিফ বলেন, ‘হাইকোর্ট ইতিমধ্যে জামায়াতের রাজনীতি নিষিদ্ধ করেছে। তাদের নিবন্ধন বাতিল করেছে। এটা এখন আপিল বিভাগে আছে। আইনি প্রক্রিয়া চলছে। আশা করি, মার্চের মধ্যে এর সমাধান হবে।’জামায়াতের হরতাল নিয়ে হানিফ বলেন, ‘হরতালে জনজীবন স্বাভাবিক আছে। খালেদা জিয়া ও জামায়াত অনেকবার যুদ্ধাপরাধীদের বিচার বাধাগ্রস্ত করার চেষ্টা করেছিল, কিন্তু তারা সফল হয়নি। দেশবাসী এই বিচার চায় এটা বুঝতে পেরে ফাঁসির রায়ের পরও বিএনপি নিশ্চুপ হয়ে আছে।’ দিনাজপুরে ইতালির নাগরিকের ওপর হামলার ঘটনাকে যুদ্ধাপরাধীদের বিচার বাধাগ্রস্ত করার একটি চেষ্টা হিসেবে উল্লেখ করেন তিনি।এ সময় আওয়ামী লীগের সাংগঠনিক সম্পাদক খালিদ মাহমুদ চৌধুরী, উপপ্রচার সম্পাদক অসীম কুমার উকিল, কার্যনির্বাহী কমিটির সদস্য এনামুল হক শামীম, আমিনুল ইসলাম প্রমুখ উপস্থিত ছিলেন।২০১৩ সালে ১ আগস্ট রাজনৈতিক দল হিসেবে জামায়াতের নিবন্ধন অবৈধ ঘোষণা করেন হাইকোর্ট। পরে এই রায়ের বিরুদ্ধে আপিল করে জামায়াত। এ ছাড়া ২০১৫ সালের ১ জুন দলটির নিবন্ধন বাতিল করে নির্বাচন কমিশন (ইসি)।
হরতালবিরোধী মিছিল সমাবেশ: জামায়াতে ইসলামীর ডাকা সকাল-সন্ধ্যা হরতালের প্রতিবাদে আজ বৃহস্পতিবার রাজধানীর বিভিন্ন এলাকায় হরতালবিরোধী মিছিল ও সমাবেশ করেছে আওয়ামী লীগ এবং তার বিভিন্ন অঙ্গ ও সহযোগী সংগঠন।সকাল থেকে রাজধানীর গুলিস্থানের জিরো পয়েন্ট ও পুরানা পল্টন এলাকায় অবস্থান নেন ঢাকা মহানগর আওয়ামী লীগের নেতা-কর্মীরা। পরে খণ্ড খণ্ড মিছিল নিয়ে তাঁরা বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে সমবেত হয়ে হরতালবিরোধী বিভিন্ন স্লোগান দিতে থাকেন।জামায়াতের ডাকা হরতালের প্রতিবাদে বিক্ষোভ মিছিল ও সমাবেশ করেছে আওয়ামী স্বেচ্ছাসেবক লীগ। সকালে বঙ্গবন্ধু অ্যাভিনিউ আওয়ামী লীগের কেন্দ্রীয় কার্যালয়ের সামনে থেকে বিক্ষোভ মিছিলটি শুরু হয়ে নগরের বিভিন্ন সড়ক প্রদক্ষিণ শেষে দলীয় কার্যালয়ের সামনে এসে সমাবেশে মিলিত হয়।হরতালের প্রতিবাদে বিক্ষোভ মিছিল ও সমাবেশ করেছে ছাত্রলীগ ঢাকা মহানগর দক্ষিণ। মহানগর দক্ষিণ ছাত্রলীগের সভাপতি বায়েজিত আহমেদ খানের নেতৃত্বে বঙ্গবন্ধু অ্যাভিনিউ থেকে মিছিলটি শুরু হয়ে জিপিও,পল্টনসহ নগরের বিভিন্ন সড়ক প্রদক্ষিণ শেষে একই স্থানে গিয়ে সমাবেশে মিলিত হয়।যুদ্ধাপরাধীদের রক্ষার জন্য জামায়াতের ডাকা হরতালের প্রতিবাদে বেলা ১১টায় বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ের সামনে প্রতিবাদ সমাবেশের আয়োজন করে ঢাকা মহানগর যুবলীগ দক্ষিণ।সমাবেশে আওয়ামী যুবলীগের সভাপতি ওমর ফারুক চৌধুরী, সাধারণ সম্পাদক হারুনুর রশিদ, মহানগর দ‌ক্ষিণ যুবলীগের ভারপ্রাপ্ত সাধারণ সম্পাদক রেজাউল করিম প্রমুখ বক্তব্য দেন।এর আগে সকালে বঙ্গবন্ধু অ্যাভিনিউতে ঢাকা মহানগর আওয়ামী লীগের ২২টি সহযোগী সংগঠনের সমন্বয়ে গঠিত আওয়ামী সমর্থক জোট হরতালবিরোধী মিছিল ও সমাবেশের আয়োজন করে। সংগঠনের সভাপতি আবদুল হকের সভাপতিত্বে সভায় ঢাকা মহানগর আওয়ামী লীগের সাধারণ সম্পাদক মোফাজ্জেল হোসেন চৌধুরী মায়া বক্তব্য দেন। সেখানে মোফাজ্জেল হোসেন চৌধুরী বলেন, জামায়াতের ডাকা হরতাল প্রত্যাখ্যান করেছে জনগণ। সারা দেশে জামায়াতের ডাকা হরতালে কোনো সাড়া মেলেনি।বেলা ১১টায় জাতীয় প্রেসক্লাবের সামনে জামায়াতের ডাকা হরতালের প্রতিবাদে সমাবেশ ও বিক্ষোভ মিছিলের আয়োজন করে বঙ্গবন্ধু সাংস্কৃতিক জোট। সেখানে বক্তব্য দেন খাদ্যমন্ত্রী কামরুল ইসলাম, মহিলা ও শিশুবিষয়ক প্রতিমন্ত্রী মেহের আফরোজ চুমকি, সাবেক স্বরাষ্ট্র প্রতিমন্ত্রী শামসুল হক, সাংসদ তালুকদার মো. ইউনুস, ঢাকা মহানগর আওয়ামী লীগের সাংগঠনিক সম্পাদক শাহে আলম মুরাদ প্রমুখ।জামায়াতের ডাকা হরতালের প্রতিবাদে সমাবেশ ও বিক্ষোভ মিছিল করেছে বাংলাদেশ সড়ক পরিবহন শ্রমিক লীগ। সমাবেশে সভাপতিত্ব করেন সংগঠনের ভারপ্রাপ্ত সভাপতি রফিকুল ইসলাম।
