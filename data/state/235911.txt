
স্থানীয় সরকার পল্লী উন্নয়ন ও সমবায়মন্ত্রী খন্দকার মোশাররফ হোসেন বলেছেন, বাংলাদেশে সংখ্যালঘু ও সংখ্যাগুরু বলে কিছু নেই। বাংলাদেশ সরকার সব ধর্মের মানুষের স্বার্থ সুনিশ্চিত করেছে।
আজ শুক্রবার বিকেলে ফরিদপুর শহরের গোয়ালচামট এলাকায় শ্রীঅঙ্গণে এক আলোচনা সভায় প্রধান অতিথির বক্তব্যে মন্ত্রী এ কথা বলেন। শ্রীশ্রী প্রভু জগদ্বন্ধু সুন্দরের ১৪৬তম আবির্ভাব দিবস ও নাট মন্দিরের উদ্বোধন উপলক্ষে মহানাম সম্প্রদায়ের উদ্যোগে এ অনুষ্ঠানের আয়োজন করা হয়।মন্ত্রী বলেন, ‘এ দেশের মানুষ স্মরণাতীতকাল থেকে নিজ নিজ ধর্ম নির্বিঘ্নে পালন করে আসছে। এ দেশ ১৬ কোটি মানুষের দেশ। এখানে সংখ্যালঘু বা সংখ্যাগরিষ্ঠ সম্প্রদায় বলতে কিছু নেই। আমরা সবাই এ দেশের মানুষ, একসঙ্গে মিলেমিশে দেশকে এগিয়ে নিয়ে যাব।’যারা সংখ্যালঘু নির্যাতনের কথা বলে, তারা আসলে সাম্প্রদায়িকতাকে উসকে দিচ্ছে—এ মন্তব্য করে স্থানীয় সরকারমন্ত্রী বলেন, ‘এদের ব্যাপারে আমাদের সতর্ক থাকতে হবে। দু-একটি বিচ্ছিন্ন ঘটনা যা ঘটেছে, তা সরকার কঠোর হাতে নিয়ন্ত্রণ করেছে। এগুলো বিচ্ছিন্ন ঘটনা, এগুলোকে সামগ্রিকভাবে দেখার উপায় নেই।’মন্ত্রী শ্রীঅঙ্গনে আগত দেশ-বিদেশের ভক্তদের থাকার জন্য আবাসনব্যবস্থা করার আশ্বাস দেন।মহানাম সম্প্রদায়ের সভাপতি শ্রীমৎ কান্তিবন্ধু ব্রহ্মচারীর সভাপতিত্বে অনুষ্ঠানে অন্যদের মধ্যে বক্তব্য দেন এলজিইডির প্রধান প্রকৌশলী শ্যামা প্রসাদ অধিকারী, জেলা আওয়ামী লীগের সভাপতি সুবল চন্দ্র সাহা, কোতোয়ালি আওয়ামী লীগের নেতা অমিতাভ বোস, জেলা পূজা উদ্‌যাপন কমিটির সদস্য সুকেশ সাহা প্রমুখ।পরে খন্দকার মোশাররফ হোসেন বিভিন্ন স্কুলের মেধাবী শিক্ষার্থী এবং এবার এসএসসিতে ভালো ফল করা মেধাবী শিক্ষার্থীদের হাতে ক্রেস্ট ও নগদ টাকা তুলে দেন। এর আগে তিনি নাট মন্দিরের ভিত্তিপ্রস্তরের নামফলক উন্মোচন করেন।
