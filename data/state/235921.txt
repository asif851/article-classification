
দলের জ্যেষ্ঠ নেতাদের সঙ্গে বিএনপি চেয়ারপারসন খালেদা জিয়ার বৈঠকে পৌর নির্বাচনে অংশ নেওয়ার বিষয়ে বেশির ভাগ নেতাই ইতিবাচক মনোভাব দেখিয়েছেন। নির্বাচনে অংশ নেওয়ার বিষয়েই প্রাথমিক সিদ্ধান্ত হয়েছে। তবে ২০-দলীয় জোটের সঙ্গে বৈঠকের পর এ বিষয়ে চূড়ান্ত সিদ্ধান্ত হবে। আজ বুধবার রাতে বিএনপির চেয়ারপারসনের গুলশানের কার্যালয়ে এ বৈঠক অনুষ্ঠিত হয়। বৈঠকের সূত্র প্রথম আলোকে এ তথ্য নিশ্চিত করে।
তবে বৈঠক শেষে গুলশান কার্যালয়ে এক সংবাদ সম্মেলনে বিএনপির মুখপাত্র আসাদুজ্জামান রিপন বলেন, পৌর নির্বাচনে যাওয়া না যাওয়ার বিষয়ে এখনো চূড়ান্ত সিদ্ধান্ত নেয়নি বিএনপি। শিগগিরই এই সিদ্ধান্ত জানানো হবে। তিনি বলেন, সভায় স্থানীয় সরকার নির্বাচন ও দল পুনর্গঠনসহ দলের অভ্যন্তরীণ বিষয় নিয়ে আলোচনা হয়েছে। সবাই খোলামেলা আলোচনা করেছেন। সবার বক্তব্য নোট নেওয়া হয়েছে। এ বক্তব্য দলের চেয়ারপারসনকে দেওয়া হবে। চেয়ারপারসন এগুলো পর্যালোচনা করে তাঁর সিদ্ধান্ত জানাবেন। বৈঠক থেকে চেয়ারপারসনকে সিদ্ধান্ত নেওয়ার দায়িত্ব দেওয়া হয়েছে।
বৈঠকের একটি সূত্র প্রথম আলোকে জানায়, দুই ঘণ্টার ওই বৈঠকে মূল আলোচনা হয়েছে পৌর নির্বাচন নিয়ে। নির্বাচনে যাওয়া এবং না যাওয়ার পরিপ্রেক্ষিতে অতীতের তিক্ত অভিজ্ঞতা তুলে দুটোর পক্ষেই মত দিয়েছেন নেতারা। তবে সবার বক্তব্যই ছিল বর্তমান নির্বাচন কমিশনের অধীনে নির্বাচন সুষ্ঠু হবে না। কিন্তু মাঠের নেতারা প্রায় সবাই নির্বাচনের পক্ষে বলে নির্বাচনে যাওয়াটা উচিত হবে বলে বেশির ভাগই নেতাই মনে করেন।
বিএনপির স্থায়ী কমিটির একজন সদস্য না প্রকাশ না করার শর্তে প্রথম আলোকে বলেন, বিএনপি দলীয় প্রতীকে পৌর নির্বাচনে যাওয়ার সিদ্ধান্ত নিয়েছে। তবে নির্বাচন কমিশনকে চাপে রাখার জন্য আনুষ্ঠানিকভাবে কিছু শর্ত যুক্ত করা হতে পারে।
বৈঠকে বিএনপির স্থায়ী কমিটির সদস্য মওদুদ আহমদ, জমির উদ্দিন সরকার, মাহবুবুর রহমান, আ স ম হান্নান শাহ ও গয়েশ্বর চন্দ্র রায়, ভাইস চেয়ারম্যান আবদুল্লাহ আল নোমান, হাফিজ উদ্দিন আহমেদ, চেয়ারপারসনের উপদেষ্টা আমির খসরু মাহমুদ চৌধুরী, ওসমান ফারুক ও শামসুজ্জামান দুদু, যুগ্ম মহাসচিব মো. শাহজাহান এবং বিএনপির মুখপাত্র আসাদুজ্জামান রিপন প্রমুখ উপস্থিত ছিলেন।
