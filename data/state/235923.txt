
নেপালের কাঠমান্ডুতে বিধ্বস্ত বেসরকারি বিমান সংস্থা ইউএস বাংলার উড়োজাহাজ থেকে হতাহত ব্যক্তিদের উদ্ধারে কাজ চলছে। বার্তা সংস্থা এএফপির প্রতিবেদনে বলা হয়, বিমানের ধ্বংসাবশেষ থেকে লাশ উদ্ধার করা হয়েছে। তবে ঠিক কতজন নিহত হয়েছেন, তা এখনো জানা যায়নি।

এক কর্মকর্তাদের বরাত দিয়ে এএফপি জানায়, ‘আমরা ধ্বংসাবশেষ থেকে আহত নিহত ব্যক্তিদের বের করছি।’
আজ সোমবার ঢাকা থেকে নেপালের উদ্দেশে ছেড়ে যাওয়া বেসরকারি বিমান সংস্থা ইউএস বাংলার একটি উড়োজাহাজ কাঠমান্ডুতে বিধ্বস্ত হয়। ত্রিভুবন আন্তর্জাতিক বিমানবন্দর কর্তৃপক্ষের বরাত দিয়ে কাঠমান্ডুর সাংবাদিক প্রথম আলোকে বলেন, এ ঘটনায় এখন পর্যন্ত ২২ জনকে আহত অবস্থায় হাসপাতালে ভর্তি করা হয়েছে। তবে নিহতের সংখ্যা এখনো প্রকাশ করেনি।
বেসামরিক বিমান চলাচল কর্তৃপক্ষের জনসংযোগ কর্মকর্তা রেজাউল করিম প্রথম আলোকে বলেন, ৭১ জন আরোহীর মধ্যে ৬৭ জন যাত্রী রয়েছেন। নেপাল সিভিল এভিয়েশন কর্তৃপক্ষের সঙ্গে যোগাযোগ করা হচ্ছে।
