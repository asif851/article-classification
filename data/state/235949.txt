
ভারতের মেঘালয় রাজ্যের শিলং না ছাড়ার শর্তে জামিন পেলেন বিএনপির নেতা সালাহ উদ্দিন আহমদ। শিলংয়ের নিম্ন আদালতের বিচারক বি মৌরি গতকাল শুক্রবার শর্ত সাপেক্ষে এই জামিন মঞ্জুর করেন।বিএনপির যুগ্ম মহাসচিব সালাহ উদ্দিন আহমদের আইনজীবী এস পি মাহান্তা গতকাল সন্ধ্যায় শিলং থেকে প্রথম আলোকে মুঠোফোনে এ তথ্য নিশ্চিত করেন। তিনি জানান, শর্ত অনুযায়ী অনুপ্রবেশের মামলার নিষ্পত্তি না হওয়া পর্যন্ত শিলং ছাড়তে পারবেন না সালাহ উদ্দিন আহমদ। তা ছাড়া এ সময় তাঁকে প্রতি সপ্তাহে আদালতে হাজিরা দিতে হবে।অসুস্থতার জন্য বর্তমানে শিলংয়ের নেগ্রিমস হাসপাতালে আছেন সালাহ উদ্দিন আহমদ।সালাহ উদ্দিনের বিরুদ্ধে অনুপ্রবেশের অভিযোগে করা ওই মামলায় ইতিমধ্যে অভিযোগপত্র দিয়েছে পুলিশ। এর আগে উন্নত চিকিৎসার জন্য তৃতীয় কোনো দেশে নেওয়ার জন্য তাঁর স্ত্রী আদালতে আবেদন জানালে গত ২৯ মে আদালত তা খারিজ করে দেন।গত ১১ মে শিলংয়ের গলফ লিংক এলাকায় সালাহ উদ্দিনকে উদ্ভ্রান্তের মতো ঘুরতে দেখে লোকজন পুলিশে খবর দেয়। পরে পুলিশ তাঁকে প্রথমে মানসিক হাসপাতাল, শিলংয়ের সিভিল হাসপাতাল এবং পরে নেগ্রিমসে পাঠায়। সেখান থেকে পুলিশি হেফাজতে নেওয়ার এক দিন পর তাঁকে আদালতে নেওয়া হয়। আদালত ২৭ মে তাঁকে দুই সপ্তাহের জন্য কারাগারে পাঠানোর নির্দেশ দেন।
