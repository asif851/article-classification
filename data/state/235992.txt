
আন্দোলনরত শিক্ষকদের অবরোধের মুখে জাহাঙ্গীরনগর বিশ্ববিদ্যালয়ের উপাচার্য আনোয়ার হোসেন আজ শুক্রবার টানা তৃতীয় দিনের মতো নিজ কার্যালয়ে অবরুদ্ধ রয়েছেন।ক্যাম্পাসের বাম সংগঠনগুলো ক্লাস-পরীক্ষার দাবিতে সংগঠিত হওয়ার প্রচার শুরু করেছে।প্রগতিশীল শিক্ষকদের অংশ শিক্ষক মঞ্চ রাষ্ট্রপতি ও বিশ্ববিদ্যালয়ের আচার্য আবদুল হামিদের কাছে খোলা চিঠি পাঠিয়েছে। চিঠিতে বিশ্ববিদ্যালয়ের বর্তমান পরিস্থিতিতে আচার্য হিসেবে ভূমিকা পালনের আহ্বান জানানো হয়। এর প্রভাবে যাতে স্বায়ত্তশাসন খর্ব না হয়, এদিকে নজর রাখতেও অনুরোধ জানানো হয়েছে। বিশ্ববিদ্যালয়ের সার্বিক পরিস্থিতি নিয়ে তদন্ত কমিটি করতে আচার্যের প্রতি আহ্বান জানিয়েছে শিক্ষক মঞ্চ।গত বছরের ১ ও ২ আগস্ট বিশ্ববিদ্যালয়ের শিক্ষকদের বাড়িতে হামলার বিচার না হওয়া, শিক্ষক লাঞ্ছনার বিচার না হওয়াসহ ১২ দফা দাবিতে গত ১৪ এপ্রিল থেকে শিক্ষক সমিতির ব্যানারে এই আন্দোলন শুরু হয়। ২৮ এপ্রিল থেকে তাঁরা উপাচার্যের পদত্যাগ দাবি করেন। এ দাবিতে ওই দিন থেকে টানা দুই সপ্তাহ ক্লাস বর্জন করা হয়।১৮ জুন শিক্ষক সমিতির সাধারণ সভায় উপাচার্য পদত্যাগ না করা পর্যন্ত প্রশাসনিক ভবন অবরোধের সিদ্ধান্ত নেওয়া হয়। ২৩ জুলাই পর্যন্ত ওই অবরোধ চলার পর ২৪ জুলাই হাইকোর্টের একটি নির্দেশের পর তাঁরা প্রশাসনিক ভবন অবরোধ প্রত্যাহার করেন। ২১ আগস্ট থেকে তাঁরা উপাচার্যের কার্যালয়ের সামনে অবস্থান নিয়ে উপাচার্য আনোয়ার হোসেনকে অবরুদ্ধ করেন।
 
