
বরগুনায় এক বাড়িতে রোপণ করা প্রায় ২০০ গাছের চারা উপড়ে ফেলেছে দুর্বৃত্তরা। সদর উপজেলার মনসাতলী গ্রামে মাছরাঙা টিভির জেলা প্রতিনিধি মুশফিক আরিফের বাড়িতে গত সোমবার রাতে এ ঘটনা ঘটে।মনসাতলী গ্রামের বাসিন্দা সাহেব আলী (৫৪) বলেন, মঙ্গলবার সকালে তিনি ফজরের নামাজ পড়ে বাড়ি ফিরছিলেন।পথে মুশফিকের বাড়ির পাশ দিয়ে যাওয়ার সময় তিনি অনেক চারাগাছ ওপড়ানো অবস্থায় দেখতে পান। পরে তিনি বিষয়টি এলাকার লোকজনকে জানান।মুশফিক বলেন, তিনি উপজেলা শহরে থাকেন। তাঁর গ্রামের বাড়ি তত্ত্বাবধায়ক দেখভাল করেন।তিনি মাস খানেক আগে পতিত জমিতে এসব চারা রোপণ করেছিলেন। জমি প্রস্তুত ও গাছের চারা কেনা বাবদ তাঁর ৫০ হাজার টাকা খরচ হয়। তাঁর ধারণা, বিভিন্ন সময় তিনি স্থানীয় মাদক ব্যবসায়ীদের বিরুদ্ধে কয়েকটি প্রতিবেদন করেছেন। এর জের ধরে দুর্বৃত্তরা এই ঘটনা ঘটিয়েছে।বরগুনা থানার উপপরিদর্শক (এসআই) ওবায়দুল হক বলেন, ঘটনাস্থল পরিদর্শন করে পুলিশ ঘটনার সত্যতা পেয়েছে। এ ঘটনার সঙ্গে জড়িত দুর্বৃত্তদের খুঁজে বের করতে তদন্ত চলছে।
