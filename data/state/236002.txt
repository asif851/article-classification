
রোববার থেকে শুরু হচ্ছে সিয়াম সাধনার পবিত্র রমজান মাস। আজ শুক্রবার ইসলামিক ফাউন্ডেশনের বায়তুল মোকাররম সভাকক্ষে জাতীয় চাঁদ দেখা কমিটির বৈঠক শেষে ধর্মমন্ত্রী অধ্যক্ষ মতিউর রহমান এ তথ্য জানান।
শুক্রবার সন্ধ্যায় জাতীয় চাঁদ দেখা কমিটির সভায় সভাপতিত্ব করেন জাতীয় চাঁদ দেখা কমিটির সভাপতি ও ধর্মমন্ত্রী মতিউর রহমান। সভা শেষে মন্ত্রী বলেন, আজ দেশের কোথাও রমজান মাসের চাঁদ দেখা যায়নি। তাই রোববার থেকেই শুরু হচ্ছে সিয়াম সাধনার রোজা। ২২ জুন বৃহস্পতিবার দিবাগত রাতে পবিত্র লাইলাতুল কদর পালিত হবে।
ধর্মমন্ত্রী বলেন, সব জেলা প্রশাসন, ইসলামিক ফাউন্ডেশনের প্রধান কার্যালয়, বিভাগীয় ও জেলা কার্যালয়, আবহাওয়া অধিদপ্তর, মহাকাশ গবেষণা ও দূর অনুধাবন কেন্দ্র থেকে প্রাপ্ত তথ্য অনুযায়ী শুক্রবার সন্ধ্যায় বাংলাদেশের আকাশে হিজরি ১৪৩৮ সালের রমজান মাসের চাঁদ দেখা যায়নি।
বৃহস্পতিবার রমজানের চাঁদ দেখা না যাওয়ায় শনিবার থেকে সৌদি আরবে রোজা পালন করবেন সৌদি আরবের মুসলমা​নরা।
