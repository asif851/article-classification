
বিবিসি বাংলা বিভাগের সাবেক উপ-প্রধান সিরাজুর রহমান আজ সোমবার লন্ডনের একটি হাসপাতালে ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। তাঁর বয়স হয়েছিল ৮১ বছর। তিনি দীর্ঘদিন ধরে ফুসফুসের রোগে ভুগছিলেন।বিবিসি বাংলার এক প্রতিবেদনে বলা হয়, আজ বেলা ১১টায় লন্ডনের রয়্যাল ফ্রি হাসপাতালে সিরাজুর রহমান শেষনি:শ্বাস ত্যাগ করেন। স্ত্রী সোফিয়া রহমান তাঁর মৃত্যুর খবর নিশ্চিত করেছেন।প্রতিবেদনে আরও বলা হয়, সিরাজুর রহমান ১৯৬০ সালে বিবিসি ওয়ার্ল্ড সার্ভিসে যোগদান করেন। ১৯৯৪ সালের ফেব্রুয়ারিতে বিবিসি বাংলা বিভাগ থেকে অবসর নেন তিনি।১৯৩৪ সালে নোয়াখালীতে জন্মগ্রহণ করেন সিরাজুর রহমান। কলকাতায় পড়াশোনা শেষে দৈনিক আজাদ, দৈনিক নবযুগ ও সাপ্তাহিক মিল্লাতে কাজের মধ্য দিয়ে তাঁর দীর্ঘ সাংবাদিক জীবনের সূচনা হয়। ১৯৬০ সালে যোগদান করেন বিবিসিতে। ১৯৭১ সালে বাংলাদেশের স্বাধীনতা যুদ্ধের সময় বিবিসির বাংলা রেডিও অনুষ্ঠানে অবদানের জন্য সিরাজুর রহমান বাংলাদেশের জনগণের কাছে এক কিংবদন্তিতে পরিণত হন। ১৯৯৪ সালে বিবিসি থেকে অবসর নেওয়ার পর তিনি বিভিন্ন পত্রপত্রিকায় নিয়মিত কলাম লিখতেন। তাঁর এক ছেলে ও এক মেয়ে আগেই মারা গেছেন।
