
স্বাস্থ্য ও পরিবারকল্যাণমন্ত্রী মোহাম্মদ নাসিম বলেছেন, স্বাস্থ্যসেবা নিয়ে রাজনীতি করতে হয় না। কারণ, এটা হলো জনগণের সেবার কাজ।
আজ রোববার আইসিডিডিআরবির সাসাকাওয়া মিলনায়তনে কমিউনিটি ক্লিনিক-সংশ্লিষ্ট স্থানীয় সরকার প্রতিনিধিদের কর্মশালার সমাপনী অনুষ্ঠানে স্বাস্থ্যমন্ত্রী এ কথা বলেন। খবর বাসসের।অনুষ্ঠানে স্বাস্থ্যমন্ত্রী বিএনপির চেয়ারপারসন খালেদা জিয়ার উদ্দেশে বলেন, ‘আপনাকে মন্ত্রণালয়ে চায়ের দাওয়াত রইল। কোনো পরামর্শ থাকলে দেন।’ মোহাম্মদ নাসিম বলেন, শেখ হাসিনার যুগান্তকারী পদক্ষেপের মধ্যে একটি হলো কমিউনিটি হেলথ ক্লিনিক। এটি সারা বিশ্বে প্রশংসিত হচ্ছে। অথচ বিএনপি-জামায়াত জোট ক্ষমতায় থাকাকালে এই কমিউনিটি হেলথ ক্লিনিক বন্ধ করে দেওয়া হয়। এ সময় তিনি খালেদা জিয়ার উদ্দেশে বলেন, ‘একবার বন্ধ করে দেশবাসীর ক্ষতি করেছেন। ভবিষ্যতে আর কখনো এই কাজ করবেন না।’মোহাম্মদ নাসিম বলেন, সেবার চেয়ে বড় আর কিছু হতে পারে না। স্বাস্থ্যসেবায় নিয়োজিত ব্যক্তিদের কখনোই ফাঁকি দেওয়া উচিত নয়। স্বাস্থ্য খাতে এবার দুই হাজার কোটি টাকার বেশি অর্থ বরাদ্দ পাওয়ার আশাবাদ ব্যক্ত করেন তিনি।অনুষ্ঠানে সভাপতিত্ব করেন স্বাস্থ্য অধিদপ্তরের মহাপরিচালক অধ্যাপক দীন মো. নুরুল হক।
