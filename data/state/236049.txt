
শেরপুরের ঝিনাইগাতী উপজেলার বাঁকাকুড়ায় খ্রিষ্টান পল্লিতে দুর্বৃত্তদের দেওয়া আগুনে পুড়ে যাওয়া বড়দিনের তোরণ গতকাল শুক্রবার পরিদর্শন করেছেন মার্কিন দূতাবাসের কর্মকর্তা ভিক্টোরিয়া আলভাবদো।মার্কিন দূতাবাসের কর্মকর্তা ভিক্টোরিয়া আলভাবদো পরিদর্শন শেষে সাংবাদিকদের বলেন, সহিংসতা ও সন্ত্রাসী কর্মকাণ্ড শান্তির পথ নয়। সন্ত্রাসী কর্মকাণ্ড শান্তি বিনষ্ট করে। যুক্তরাষ্ট্রের সরকার মনে করে, সহিংসতা গণতন্ত্রের বিধান নয়।তোরণ পরিদর্শনকালে মার্কিন দূতাবাসের কর্মকর্তার সঙ্গে আরও উপস্থিত ছিলেন রাজনৈতিক বিশেষজ্ঞ লুবাইন চৌধুরী মসুম, শেরপুরের সহকারী পুলিশ সুপার (সার্কেল) মো. শাহজাহান মিয়া, ঝিনাইগাতী থানার ভারপ্রাপ্ত কর্মকর্তা (ওসি) গোলাম মোর্শেদ তালুকদার, ট্রাইবাল ওয়েলফেয়ার অ্যাসোসিয়েশনের চেয়ারম্যান নবেস খকসী প্রমুখ।৭ জানুয়ারি রাত সাড়ে নয়টার দিকে শেরপুরের ঝিনাইগাতী উপজেলার কাংশা ইউনিয়নের সীমান্তবর্তী বাঁকাকুড়া গ্রামে খ্রিষ্টান সম্প্রদায়ের বড়দিন উপলক্ষে নির্মিত তোরণ আগুনে পুড়িয়ে দেয় দুর্বৃত্তরা।এ ঘটনায় ঝিনাইগাতী থানায় একটি মামলা দায়ের করা হয়েছে এবং পুলিশ আমির হোসেন নামের একজনকে গ্রেপ্তার করেছে। ৯ জানুয়ারির প্রথম আলোয় এ নিয়ে একটি প্রতিবেদন প্রকাশিত হয়।
