
মিয়ানমারের রাখাইন রাজ্যে সহিংসতার শিকার হয়ে পালিয়ে আসা রোহিঙ্গাদের কথা শুনলেন মার্কিন প্রতিনিধি দলের সদস্যরা। রোহিঙ্গা নারী-পুরুষেরা প্রতিনিধি দলের কাছে রাখাইন রাজ্যে সে দেশের সেনাবাহিনীর হত্যা, ধর্ষণ ও বাড়ি-ঘর আগুন দিয়ে জ্বালিয়ে দেওয়ার বর্ণনা তুলে ধরেন।
আজ শনিবার দুপুরে ১০ সদস্যের মার্কিন প্রতিনিধি দলটি কক্সবাজার থেকে সড়কপথে উখিয়ার বালুখালী রোহিঙ্গা শিবিরে পৌঁছান। এরপর তাঁরা শিবির পরিদর্শন করেন।
বাংলাদেশে নিযুক্ত মার্কিন রাষ্ট্রদূত মার্শা বার্নিকাট ছাড়াও প্রতিনিধি দলে ছিলেন দুই সিনেটর জেফ মার্কলে ও রিচার্ড ডার্বিন, তিন কংগ্রেসম্যান ভেটি মেকলাম, জেন সেকস্কি ও ডেভিট সিচেলিন।
শিবির পরিদর্শন শেষে সিনেটর জেফ মার্কলে সাংবাদিকদের বলেন, রোহিঙ্গাদের সঙ্গে কথা বলে নির্যাতনের নানা তথ্য পাওয়া গেছে। রোহিঙ্গাদের কাছে পাওয়া সব তথ্য কংগ্রেসে উপস্থাপন করা হবে। বাংলাদেশ সফর শেষে তাঁরা তথ্য সংগ্রহ করতে মিয়ানমার যাবেন বলেও জানান এই সিনেটর। কংগ্রেসম্যান ভেটি মেকলাম বলেন, রাখাইন রাজ্য থেকে পালিয়ে আসা বিপুলসংখ্যক রোহিঙ্গা এখানে মানবেতর জীবনযাপন করছে। মানবিক দিক বিবেচনা করে তাদের আশ্রয় দিয়ে বাংলাদেশ বিশ্বব্যাপী দৃষ্টান্ত স্থাপন করেছে। রোহিঙ্গাদের ফিরিয়ে নিতে যুক্তরাষ্ট্র মিয়ানমারের ওপর চাপ অব্যাহত রেখেছে।
