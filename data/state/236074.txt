

সড়ক পরিবহন ও সেতুমন্ত্রী ওবায়দুল কাদের বলেছেন, ‘বিএনপি বলে, প্রধান বিচারপতিকে আমরা নাকি জোর করে পদত্যাগ করিয়েছি। প্রধান বিচারপতি কোথা থেকে আজ পদত্যাগপত্র পাঠিয়েছেন? সিঙ্গাপুর থেকে। সিঙ্গাপুরে কি পুলিশ বাহিনী অথবা কোনো স্পেশাল ফোর্স ছিল যে তাঁকে জোর করে পদত্যাগ করিয়েছে? এটা বিশ্বাস করেন আপনারা? আপিল বিভাগের বিচারকেরা অলরেডি রাষ্ট্রপতিকে বলেছেন, তাঁর সঙ্গে আমরা কাজ করব না। সরকারের এখানে কী দোষ, আমি জানতে চাই।’
আজ শনিবার বিকেলে গাজীপুরের ভাওয়াল বদরে আলম সরকারি কলেজ মাঠে গাজীপুর মহানগর ও জেলা আওয়ামী লীগের উদ্যোগে নতুন সদস্য সংগ্রহ ও নবায়ন কার্যক্রমের উদ্বোধন উপলক্ষে আয়োজিত এক জনসভায় প্রধান অতিথির বক্তব্যে ওবায়দুল কাদের এ কথা বলেন।
সেতুমন্ত্রী বলেন, ‘বিএনপি সাড়ে আট বছরে সাড়ে আট মিনিটের জন্যও রাস্তায় নামতে পারেনি। বাইরে আন্দোলনের ডাক দিয়ে নেতারা এয়ারকন্ডিশন ঘরে বসে হিন্দি সিরিয়াল দেখেন। বিএনপির নেতারা হিন্দি সিরিয়াল দেখেন, আর মোবাইলে খবর নেন পুলিশের গতিবিধি কী। এই হচ্ছে বিএনপি।’
ওবায়দুল কাদের বলেন, বিএনপি ক্ষমতায় আসার অর্থ হচ্ছে আবার এ দেশে আগুনসন্ত্রাস, লুটপাট ও জঙ্গিবাদের প্রবল উত্থান হওয়া। এ সময় তিনি বলেন, চিহ্নিত কোনো সন্ত্রাসী, চাঁদাবাজ ও সাম্প্রদায়িক অপশক্তি আওয়ামী লীগের সদস্য হতে পারবে না।
জেলা আওয়ামী লীগের সভাপতি ও মুক্তিযুদ্ধবিষয়ক মন্ত্রী আ ক ম মোজাম্মেল হকের সভাপতিত্বে জনসভায় আরও বক্তব্য দেন আওয়ামী লীগের যুগ্ম সাধারণ সম্পাদক ও সাবেক পররাষ্ট্রমন্ত্রী ডা. দীপু মনি প্রমুখ।
