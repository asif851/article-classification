
বাংলাদেশে ধর্মীয় সংখ্যালঘু ও অন্যদের হত্যার ঘটনা ক্রমাগত বেড়ে যাওয়ায় উদ্বেগ প্রকাশ করেছে জাতিসংঘের মানবাধিকার কাউন্সিল। জাতিসংঘের মানবাধিকারবিষয়ক হাইকমিশনার জায়েদ রাদ আল হুসেইন আজ সোমবার জেনেভায় কাউন্সিলের অধিবেশনে এ উদ্বেগের কথা জানান। জায়েদ রাদ আল হুসেইন বলেন, ‘বাংলাদেশে পাশবিক এসব হত্যার ঘটনা নাটকীয়ভাবে বেড়ে যাওয়ায় আমি অত্যন্ত উদ্বিগ্ন। এসব হত্যার শিকার হচ্ছেন দেশটির মুক্ত ও উদার চিন্তার মানুষ, ধর্মীয় সংখ্যালঘু এবং সমকামী অধিকারকর্মীরা।’ মানবাধিকার সমুন্নত রেখে এসব ঘটনার তদন্ত এবং দোষী ব্যক্তিদের বিচারের মুখোমুখি করার জন্য সরকারের প্রতি আহ্বান জানান জায়েদ রাদ আল হুসেইন। তিনি বলেন, ‘আমি বাংলাদেশ সরকার, দেশটির সব রাজনৈতিক দল এবং ধর্মীয় নেতাদের প্রতি আহ্বান জানাই, মানুষের স্বাধীনতার ওপর এই হামলার তাঁরা নিন্দা জানান এবং আক্রান্ত মানুষের জন্য সহযোগিতার হাত বাড়িয়ে দিন।’ জাতিসংঘের মানবাধিকার কাউন্সিলের এই অধিবেশনে মত প্রকাশের স্বাধীনতা নিয়ে কাজ করা আন্তর্জাতিক সংগঠনগুলোর জোট বাংলাদেশে মত প্রকাশের স্বাধীনতার বিষয়ে তাদের উদ্বেগের কথা জানিয়েছে। মত প্রকাশের স্বাধীনতার ক্রমাবনতিশীল পরিস্থিতি থেকে উত্তরণে জরুরি ও যথাযথ ব্যবস্থা নেওয়ারও আবেদন জানানো হয় এতে। কমিটি টু প্রোটেক্ট জার্নালিস্টস (সিপিজে), পেন ইন্টারন্যাশনাল, সেন্টার ফর ইনকোয়ারি, ইন্টারন্যাশনাল হিউম্যানিস্ট অ্যান্ড এথিক্যাল ইউনিয়নসহ কয়েকটি সংগঠন আজ এক যৌথ বিবৃতিতে এ কথা বলেছে। লিখিত বিবৃতিতে বলা হয়, সাম্প্রতিক সময়ে বাংলাদেশে মত প্রকাশের স্বাধীনতাসহ সমাবেশ, সংগঠন করা এবং ধর্মীয় স্বাধীনতার চরম অবনতি হয়েছে। বাংলাদেশে ক্ষমতাসীন আওয়ামী লীগের সঙ্গে বিরোধী দল বিএনপি ও তার জোটসঙ্গীদের বিপুল রাজনৈতিক মতপার্থক্যের ফলে সরকার মত প্রকাশের স্বাধীনতার বিষয়ে খড়্গহস্ত হয়েছে। এর ফলে আক্রান্ত হচ্ছে বাংলাদেশের সুশীল সমাজও। আইনের পরিবর্তন, আইনের যথাযথ প্রয়োগের অভাব, মত প্রকাশের স্বাধীনতার বিষয়ে সরকারি সহযোগিতার অভাব, স্বাধীন গণমাধ্যমের ওপর হস্তক্ষেপের ফলে ভিন্নমত খর্ব হচ্ছে। বাড়ছে হত্যা, জেল-জুলুম, দেশত্যাগে বাধ্য করার মতো ঘটনা।
