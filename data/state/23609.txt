
ঢাকা উত্তর সিটি করপোরেশনের মেয়র পদে নির্বাচনের ব্যাপারে দু-এক দিনের মধ্যে সিদ্ধান্ত নেবে নির্বাচন কমিশন (ইসি)। নতুন যুক্ত হওয়া ১৮টি ওয়ার্ড যুক্ত করে, নাকি বাদ দিয়ে নির্বাচন হবে; আইন খতিয়ে দেখে এ বিষয়ে সিদ্ধান্ত নেওয়া হবে।
নির্বাচন কমিশন সচিবালয়ে ইসির ভারপ্রাপ্ত সচিব হেলালুদ্দীন আহমদ আজ রোববার সংবাদ সম্মেলনে এ কথা জানান।
এই নির্বাচন করার ক্ষেত্রে কোনো আইনি বাধা আছে কি না—জানতে চাইলে হেলালুদ্দীন আহমদ বলেন, আইনি কোনো প্রতিবন্ধকতা আছে বলে মনে হচ্ছে না। কারণ, ১৮টি ওয়ার্ডে নির্বাচন করার জন্য ইতিমধ্যে স্থানীয় সরকার বিভাগ ইসিকে অনুরোধ করেছে। এখানে নির্বাচন করতে বাধা নেই।  ঢাকা উত্তরের মেয়র আনিসুল হক ৩০ নভেম্বর রাতে যুক্তরাজ্যের লন্ডনের দ্য ওয়েলিংটন হাসপাতালে মারা যান। গত ২৯ জুলাই ব্যক্তিগত সফরে সপরিবার যুক্তরাজ্যে যান মেয়র আনিসুল হক। অসুস্থ হয়ে পড়লে গত ১৩ আগস্ট তাঁকে লন্ডনের ন্যাশনাল নিউরোসায়েন্স হাসপাতালে ভর্তি করা হয়। পরীক্ষা-নিরীক্ষার পর তাঁর মস্তিষ্কের প্রদাহজনিত রোগ ‘সেরিব্রাল ভাস্কুলাইটিস’ শনাক্ত করেন চিকিৎসকেরা। এরপর তাঁকে দীর্ঘদিন আইসিইউতে রেখে চিকিৎসা দেওয়া হচ্ছিল। একপর্যায়ে মেয়রের শারীরিক পরিস্থিতির কিছুটা উন্নতি হওয়ায় ৩১ আগস্ট আইসিইউ থেকে রিহ্যাবিলিটেশন সেন্টারে স্থানান্তর করা হয়। পরে তাঁকে ওয়েলিংটন হাসপাতালে নেওয়া হয়। সেখানেই তাঁর মৃত্যু হয়। তাঁর মৃত্যুতে ঢাকা উত্তরের মেয়রের পদটি শূন্য হয়।
