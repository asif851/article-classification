
বাংলাদেশে চতুর্থবারের মতো গতকাল সোমবার ‘বিশ্ব বাঘ দিবস’ পালিত হয়েছে। এবারের বিশ্ব বাঘ দিবসের মূল প্রতিপাদ্য ছিল ‘বাঘ বাঁচান, মায়ের মতো সুন্দরবন রক্ষা করুন’।দিবস উপলক্ষে পরিবেশ ও বন মন্ত্রণালয়, বন অধিদপ্তর এবং বিশ্বব্যাংকের যৌথ উদ্যোগে বাঘ সংরক্ষণে জনমত সৃষ্টির জন্য ঢাকায় বর্ণাঢ্য পদযাত্রা ও আলোচনা সভার আয়োজন করা হয়। সকাল নয়টায় ঢাকা বিশ্ববিদ্যালয়ের দোয়েল চত্বর প্রাঙ্গণ থেকে বের হয় বর্ণাঢ্য শোভাযাত্রা। শোভাযাত্রা ওসমানী স্মৃতি মিলনায়তনে গিয়ে শেষ হয়। সকাল সাড়ে নয়টায় শুরু হয় আলোচনা সভা।সভায় মূল প্রতিপাদ্য নিয়ে বক্তব্য দেন বন্য প্রাণীবিদ আলী রেজা খান।প্রধান অতিথির বক্তব্যে পরিবেশ ও বনমন্ত্রী হাছান মাহমুদ বলেন, সরকারের বিশেষ অগ্রাধিকার ও আন্তর্জাতিক স্বাক্ষরিত প্রটোকল অনুসারে সুন্দরবনের বাঘ রক্ষার জন্য বন বিভাগ সব সময় সচেষ্ট ও আন্তরিক।বন অধিদপ্তরের প্রধান বন সংরক্ষক মো. ইউনুছ আলীর সভাপতিত্বে অনুষ্ঠানে অন্যান্যের মধ্যে পরিবেশ ও বনসচিব মো. শফিকুর রহমান পাটোয়ারী, বন্য প্রাণী অঞ্চলের বন সংরক্ষক তপন কুমার দে, বাংলাদেশে বিশ্বব্যাংকের ভারপ্রাপ্ত প্রধান ক্রিস্টিন ই. কাইমস, আবাসিক প্রতিনিধি ইশতিয়াক উদ্দিন আহমদ প্রমুখ উপস্থিত ছিলেন।
