
কক্সবাজারের টেকনাফে গতকাল বুধবার রাত ১০টার দিকে বর্ডার গার্ড বাংলাদেশ (বিজিবি) একটি টহল দলের ওপর গুলিবর্ষণের ঘটনা ঘটে। এতে সুমন তালুকদার (২৮) নামের এক বিজিবির সদস্য গুলিবিদ্ধ হয়েছেন।
বিজিবি সূত্র জানায়, গতকাল রাতে প্রতিদিনের মতো দমদমিয়ার চৌকির ল্যান্স নায়েক আবুল হোসেনের নেতৃ‌ত্বে বিজিবির জওয়ানেরা নাফ নদে টহল দিচ্ছিলেন। এ সময় একটি ট্রলার থেকে বিজিবিকে লক্ষ্য করে কয়েকটি গুলি করা হয়। পরে বিজিবিও কয়েকটি গুলি চালায়। এ সময় সুমন নামের বিজিবির এক সদস্যকে গুলিবিদ্ধ অবস্থায় টেকনাফ স্বাস্থ্য কমপ্লেক্স নিয়ে এলে কর্তব্যরত চিকিৎসক তাঁকে প্রাথমিক চিকিৎসা দিয়ে কক্সবাজার পাঠান।
টেকনাফ স্বাস্থ্য কমপ্লেক্সে জরুরি বিভাগের চিকিৎসক মো. শহীদুল ইসলাম বলেন, সুমন তালুকদারের ডান হাতে গুলি লেগেছে। হাতের ভেতর গুলি থাকায় তাঁকে কক্সবাজার পাঠানো হয়েছে।
৪২ বিজিবির অধিনায়ক লে. কর্নেল মো. আবু জার আল জাহিদ ঘটনার সত্যতা নিশ্চিত করে বলেন, বিজিবি ওই এলাকায় ইয়াবা উদ্ধার অভিযানে গেলে কে বা কারা টহল দলের ওপর গুলিবর্ষণ করে। বিজিবি আত্মরক্ষার্থে প্রায় ৩০টি গুলিবর্ষণ করে।
