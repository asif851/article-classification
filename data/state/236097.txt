
ঢাকা-৭ আসনে বিজয়ী হয়েছেন হাজি মো. সেলিম। হাতি মার্কা নিয়ে স্বতন্ত্র প্রার্থী হিসেবে তিনি আওয়ামী লীগের প্রার্থী মোস্তফা জালাল মহিউদ্দিনকে (নৌকা) ১১ হাজার ৯৯৫ ভোটে হারিয়ে দিয়েছেন।  হাজি সেলিম আওয়ামী লীগের বিদ্রোহী প্রার্থী।
ওই আসনের অপর স্বতন্ত্র প্রার্থী মোহাম্মদ রিয়াজ উদ্দিন (আনারস) পেয়েছেন তিন হাজার ১২০ ভোট। ১২০টি কেন্দ্রের ভোট গণনার পর বেসরকারিভাবে নির্বাচিত হন হাজি সেলিম।
 ঢাকা-৭ আসনে ভোটার সংখ্যা ছিল তিন লাখ এক হাজার ২৮৯টি। নির্বাচনে মোস্তফা জালাল মহিউদ্দিন দলীয় সমর্থন পান। ঢাকা মহানগর আওয়ামী লীগের যুগ্ম সাধারণ সম্পাদক হাজি সেলিম হাতি প্রতীক নিয়ে নির্বাচনে নামেন। ভোট গ্রহণ শেষ হওয়ার কিছুক্ষণ আগে ইসলামিয়া উচ্চবিদ্যালয়ে মোস্তফা জালাল মহিউদ্দিনের সঙ্গে হাজি সেলিম বাগবিতণ্ডায় জড়িয়ে পড়েন। দিনভর হাজি সেলিমের অভিযোগ ছিল, তাঁর সমর্থকেরা ভোট দিতে পারছেন না। বেলা সাড়ে ১১টার দিকে পোস্তা এলাকায় দুপক্ষের সমর্থকদের মধ্যে এ নিয়ে বাদানুবাদও হয়। পরে আইনশৃঙ্খলা রক্ষাকারী বাহিনীর হস্তক্ষেপে এ ঘটনার মীমাংসা হয়।
