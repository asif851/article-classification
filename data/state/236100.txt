
পৌরসভা নির্বাচনের প্রচারণায় সাংসদদের অংশ নেওয়া সংক্রান্ত বিধানটি কেন অবৈধ ঘোষণা করা হবে না—তা জানতে চেয়েছেন হাইকোর্ট। একটি রিট আবেদনের পরিপ্রেক্ষিতে আজ সোমবার বিচারপতি সৈয়দ মোহাম্মদ দস্তগীর ও বিচারপতি এ কে এম শাহিদুল হকের সমন্বয়ে গঠিত হাইকোর্ট বেঞ্চ এ রুল দেন।
আদালত সূত্র জানায়, পৌরসভা নির্বাচনের বিধিমালার ২ (১২) ও ২২ ধারা অনুসারে পৌরসভা নির্বাচনী প্রচারণায় সাংসদেরা অংশ নিতে পারেন না। এ বিধান চ্যালেঞ্জ করে সুপ্রিম কোর্টের আইনজীবী এ কে এম নূরুন্নবী একটি রিট আবেদন করেন। আজ শুনানি শেষে এ বিষয়ে রুল দেন হাইকোর্ট।
প্রধান নির্বাচন কমিশনার, নির্বাচন কমিশন সচিবালয়ের সচিব, সংসদ সচিবালয়ের সচিব, স্থানীয় সরকার সচিবসহ বিবাদীদের তিন সপ্তাহের মধ্যে রুলের জবাব দিতে বলা হয়েছে।
আদালতে আবেদনের পক্ষে শুনানি করেন আইনজীবী নূরুল ইসলাম সুজন।
