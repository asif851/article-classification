
ওজনে কম দেওয়া এবং কেরোসিন ও অপরিশোধিত তেল মিশিয়ে অকটেন বিক্রি করার দায়ে রাজধানীর মহাখালীতে ছয়টি সিএনজি ও ফিলিং স্টেশনকে ১০ লাখ টাকা জরিমানা করেছেন আদালত। এ সব স্টেশন থেকে নয় কর্মচারীকে আটক করা হয়। আজ সোমবার র‍্যাব-২ এর ভ্রাম্যমাণ আদালত এই অভিযান চালান। 
স্টেশনগুলো হলো সিএম সার্ভিসিং স্টেশন অ্যান্ড সুপার পাম্প সিএনজি ফিলিং স্টেশন-২, তশোফা ফিলিং স্টেশন, মেসার্স সোহাগ ফিলিং অ্যান্ড সার্ভিসিং সেন্টার, ইসা গার্ডেন, এসআর এন্টারপ্রাইজ, স্বাধীন বাংলা ফিলিং অ্যান্ড সার্ভিসিং সেন্টার। অভিযান পরিচালনা করেন নির্বাহী ম্যাজিস্ট্রেট মোহাম্মদ হেলালউদ্দিন। সঙ্গে ছিলেন র‍্যাব-২ এর অতিরিক্ত পুলিশ সুপার মিজানুর রহমান, রূপান্তরিত প্রাকৃতিক গ্যাস কোম্পানি লিমিটেডের পরিচালক (অপারেশন) এ আই এম নূরুল্লাহ ও বিএসটিআইয়ের সহকারী পরিচালক মোনাফ হোসাইন। সকাল সাড়ে দশটার দিকে মহাখালীর শহীদ তাজউদ্দীন আহমেদ অ্যাভিনিউ এলাকায় এই অভিযান শুরু হয়। ম্যাজিস্ট্রেট হেলালউদ্দিন প্রথম আলোকে বলেন, সিএম সার্ভিসিং স্টেশনে মিটারে কারসাজি করে যানবাহনে গ্যাস বিক্রি করা হতো। এ ছাড়া তশোফা ফিলিং স্টেশন, সোহাগ ফিলিং অ্যান্ড সার্ভিসিং সেন্টার, ইসা গার্ডেন, এসআর এন্টারপ্রাইজ, স্বাধীন বাংলা ফিলিং সেন্টারে সঠিক পরিমাণে জ্বালানি তেল দেওয়া হতো না। এ ছাড়া এসব স্টেশনে অকটেনে কেরোসিন, পোড়া মবিল, ডিজেল মেশানো হতো। এ সব স্টেশন থেকে নয় কর্মচারীকে আটক করা হয়। এঁদের মধ্যে সিএম স্টেশনের মো. রাসেল ও মাসুদ রানাকে মোট এক লাখ টাকা জরিমানা করা হয়। অন্যদিকে তশোফা ফিলিং স্টেশনের মাহবুবুর রহমানকে এক লাখ ১০ হাজার টাকা, সোহাগ ফিলিংয়ের অসিত বণিককে দুই লাখ টাকা ও মো. শাহীনকে ১০ হাজার টাকা, ইসা গার্ডেনের সালেহ আহমেদকে তিন লাখ টাকা, এস আর এন্টারপ্রাইজের রাজীব ঘোষকে দুই লাখ টাকা ও বাদশাকে ২০ হাজার টাকা এবং স্বাধীন বাংলা ফিলিংয়ের তাপস চন্দ্র বিশ্বাসকে ৬০ হাজার টাকা জরিমানা করা হয়। ম্যাজিস্ট্রেট হেলাল উদ্দিন বলেন, এসব স্টেশনে অভিযান শুরুর আগে জ্বালানি তেল নিয়ে বিএসটিআই এর পরীক্ষাগারে পরীক্ষা করানো হয়। এর প্রতিবেদনে ভেজালের প্রমাণ পাওয়া যায়। ভবিষ্যতে একই ধরনের অপরাধ করলে এই স্টেশনগুলোর বিরুদ্ধে আরও কঠোর ব্যবস্থা নেওয়া হবে।
