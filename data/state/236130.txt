
মানিকগঞ্জের সিঙ্গাইর উপজেলার বড় বাকা এলাকায় গতকাল শনিবার দুর্ঘটনায় এক কিশোর মারা গেছে। নিহত ব্যক্তির নাম হাবিল উদ্দিন (১৬)।হাবিল ট্রাকচালকের সহকারী (হেলপার) ছিল। সে ওই গ্রামের আমিনুর রহমানের ছেলে।থানা-পুলিশ ও প্রত্যক্ষদর্শী সূত্র জানায়, গতকাল সকাল ছয়টার দিকে খালি ট্রাক নিয়ে স্থানীয় একটি ভাটায় ইট আনার জন্য যাচ্ছিল হাবিলের ট্রাকটি। চলন্ত অবস্থায় দৌড়ে ট্রাকে উঠতে গেলে হাবিল ট্রাকের দরজা ও রাস্তার পাশের গাছের মধ্যে চাপা পড়ে। এতে ঘটনাস্থলে তার মৃত্যু হয়। এ ঘটনার পর ট্রাকচালক পালিয়ে যান। চালকের পরিচয়ও জানা যায়নি।সিঙ্গাইর থানার উপপরিদর্শক (এসআই) খোরশেদ আলম বলেন, এ ঘটনায় থানায় একটি মামলা হয়েছে। আবেদনের পরিপ্রেক্ষিতে স্বজনদের কাছে নিহত ব্যক্তির লাশ হস্তান্তর করা হয়েছে।
