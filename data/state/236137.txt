
ঢাকার অদূরে আশুলিয়ায় আজ শনিবার র‍্যাপিড অ্যাকশন ব্যাটালিয়নের (র‍্যাব) অভিযানে আবদুর রহমান নামের এক কথিত জঙ্গি ও তাঁর পরিবারের কয়েকজন সদস্যকে আটক করা হয়েছে। আটক আবদুর রহমান জেএমবির সদস্য এবং তিনি জেএমবির সব নাশকতার মূল অর্থদাতা বলে দাবি করেছে র‍্যাব।
আবদুর রহমানকে আটকের সময় তাঁর সঙ্গে থাকা ৩০ লাখ টাকা, একটি অস্ত্র, গোলাবারুদ, মোবাইল জ্যামার, ধারালো অস্ত্র, বিস্ফোরক দ্রব্যসামগ্রী জব্দ করা হয়েছে বলে র‍্যাব এক খুদে বার্তায় জানিয়েছে। আবদুর রহমানের স্ত্রী রুমা আকতার এবং এই দম্পতির দুই ছেলে ও এক মেয়েকেও আটক করা হয়েছে।
আজ সন্ধ্যায় আশুলিয়ার গাজীরচট এলাকায় জঙ্গি আস্তানা সন্দেহে একটি বাড়িতে অভিযান শুরু করেন র‍্যাব-৪-এর সদস্যরা। ওই বাড়ি থেকেই আবদুর রহমান ও তাঁর পরিবারের সদস্যদের আটক করা হয়।
র‍্যাব সূত্র জানায়, গোপন সংবাদের মাধ্যমে জঙ্গিদের অবস্থান সম্পর্কে তথ্য পেয়ে র‍্যাব সন্ধ্যা ছয়টার দিকে গাজীরচটের বসুন্ধরা এলাকার আমির মৃধার বাড়িতে অভিযান চালায়। অভিযানের প্রথমেই র‍্যাব তারেক নামের একজনকে আটক করে। তিনি বাড়ির মালিকের শ্যালক এবং বাড়িটির তত্ত্বাবধায়কের দায়িত্ব পালন করেন। এরপর র‍্যাব পাঁচতলা ভবনের পঞ্চম তলার একটি ফ্ল্যাটে অভিযান শুরু করলে এক যুবক লাফিয়ে নিচে পড়েন। র‍্যাবের তত্ত্বাবধানে তাঁকে উদ্ধার করে সাভারের এনাম মেডিকেল কলেজ হাসপাতালে ভর্তি করা হয়।
