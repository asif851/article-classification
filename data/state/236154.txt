
কোরিয়া উপদ্বীপে উত্তেজনা বাড়ানোর মতো কোনো পদক্ষেপ না নিতে উত্তর কোরিয়ার প্রতি আহ্বান জানিয়েছে বাংলাদেশ।উত্তর কোরিয়ার সাম্প্রতিক ক্ষেপণাস্ত্র পরীক্ষায় উদ্বেগ জানিয়ে এক বিবৃতিতে বাংলাদেশের পররাষ্ট্র মন্ত্রণালয় এ আহ্বান জানিয়েছে। গতকাল শনিবার পররাষ্ট্র মন্ত্রণালয় বিবৃতিটি প্রচার করেছে। পররাষ্ট্র মন্ত্রণালয়ের বিবৃতিতে বলা হয়, উত্তর কোরিয়ার সাম্প্রতিক ক্ষেপণাস্ত্র পরীক্ষায় বাংলাদেশ গভীরভাবে উদ্বিগ্ন। এটি জাতিসংঘ নিরাপত্তা পরিষদের ১৭১৮, ১৮৭৪, ২০৮৭ ও ২০৯৪ নম্বর প্রস্তাব এবং পরমাণু বিস্তাররোধ ব্যবস্থার লঙ্ঘন। সমন্বিত পরমাণু পরীক্ষা নিষিদ্ধ চুক্তি (সিটিবিটি) ও (পারমাণবিক অস্ত্রের) বিস্তার রোধ চুক্তির (এনপিটি) রাষ্ট্রীয় পক্ষ হিসেবে বাংলাদেশ পারমাণবিক অস্ত্রের বিস্তাররোধ ও নিরস্ত্রীকরণে অঙ্গীকারবদ্ধ। বাংলাদেশ বিশ্বাস করে, উত্তর কোরিয়ার পরিচালিত ক্ষেপণাস্ত্র পরীক্ষা ওই অঞ্চল ও তার সীমানা ছাড়িয়ে শান্তি, স্থিতিশীলতা ও নিরাপত্তার স্বার্থবিরোধী।
