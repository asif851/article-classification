
১৯৭১ সালের ২৫ মার্চ কালরাতে হানাদার বাহিনীর গুলিতে নিহত শহীদদের স্মরণে গতকাল শুক্রবার মৌলভীবাজারে আলোর মিছিল ও মোমবাতি প্রজ্বালন করা হয়েছে। গতকাল সন্ধ্যায় শহীদদের স্মরণে টাঙ্গাইলে প্রথম আলো বন্ধুসভা এবং মির্জাপুরে উপজেলা যুবলীগ মোমবাতি প্রজ্বালন করে। প্রথম আলোর প্রতিনিধিদের পাঠানো খবর: মৌলভীবাজার: সন্ধ্যায় জেলা প্রশাসন ও জেলা শিল্পকলা একাডেমি জেলার কেন্দ্রীয় স্মৃতিস্তম্ভে মোমবাতি প্রজ্বালন করে। এ সময় উপস্থিত ছিলেন মৌলভীবাজারের জেলা প্রশাসক মো. কামরুল হাসান। এ উপলক্ষে বাংলাদেশ ছাত্র ইউনিয়ন, উদীচী শিল্পীগোষ্ঠী, বন্ধুসভা এবং আমরা মৌলভীবাজার আলোর মিছিল বের করে। আলোর মিছিলগুলো নিজ নিজ সংগঠনের কার্যালয় থেকে বের হয়ে স্মৃতিস্তম্ভে এসে শেষ হয়। ছাত্র ইউনিয়নের আলোর মিছিল শেষে বক্তৃতা করেন বাংলাদেশের কমিউনিস্ট পার্টির (সিপিবি) কেন্দ্রীয় কমিটির সাধারণ সম্পাদক সৈয়দ আবু জাফর আহমদ। টাঙ্গাইল: সন্ধ্যায় টাঙ্গাইল শহীদ মিনার প্রাঙ্গণে বন্ধুসভার উদ্যোগে আয়োজিত আলোর মিছিলের উদ্বোধন করেন সরকারি এম এম আলী কলেজের সাবেক অধ্যক্ষ তপন বর্ধন। পরে মোমবাতি হাতে মিছিলটি নিয়ে দুই কিলোমিটার দূরে জেলা সদর পানির ট্যাংকের পাশে ’৭১-এর বধ্যভূমিতে মোমবাতি প্রজ্বালন ও পুষ্পস্তবক অর্পণ করা হয়। এ সময় টাঙ্গাইলের জেলা প্রশাসক মো. মাহবুব হোসেন, জেলা মুক্তিযোদ্ধা সংসদের কমান্ডার জহিরুল হক, টাঙ্গাইল বন্ধুসভার সভাপতি আবদুল লতিফ প্রমুখ বক্তৃতা দেন। আলোর মিছিলে মুক্তিযোদ্ধা সন্তান কমান্ড, প্রগতি লেখক সংঘ, স্বকাল পরিষদসহ বিভিন্ন সংগঠন অংশ নেয়। মুক্তিযুদ্ধ চলাকালে হানাদার বাহিনী ও তাদের এদেশীয় দোসররা অসংখ্য মুক্তিযোদ্ধা ও মুক্তিকামী মানুষকে পানির ট্যাংকের পাশে নিয়ে হত্যা করে। ২০০৪ সাল থেকে বন্ধুসভা আলোর মিছিল করে প্রতিবছর ২৫ মার্চ সেখানে শ্রদ্ধা নিবেদন করছে। মির্জাপুর (টাঙ্গাইল): মির্জাপুরে ৪ হাজার ৫০০ মোমবাতি জ্বালিয়ে কর্মসূচি পালন করা হয়। সন্ধ্যা সাতটায় মির্জাপুর কেন্দ্রীয় শহীদ মিনার প্রাঙ্গণে এই কর্মসূচি উদ্বোধন করেন স্থানীয় সাংসদ একাব্বর হোসেন। মির্জাপুর উপজেলা যুবলীগের উদ্যোগে এই কর্মসূচিতে উপজেলা মুক্তিযোদ্ধা কমান্ড, মির্জাপুর শিল্পকলা একাডেমির সদস্য, আওয়ামী লীগ ও এর অঙ্গসংগঠনের নেতা-কর্মী ছাড়াও বিভিন্ন পেশার লোকজন অংশ নেন। কর্মসূচি চলাকালীন শহীদ মিনার থেকে পুরোনো বাসস্টেশন পর্যন্ত রাস্তার পাশে মোমবাতি জ্বালানো হয়। এ সময় মির্জাপুর উপজেলা নির্বাহী কর্মকর্তা মো. মাসুম আহমেদ, উপজেলা আওয়ামী লীগের সাধারণ সম্পাদক মীর শরীফ মাহমুদ, উপজেলা মুক্তিযোদ্ধা কমান্ডার দুর্লভ বিশ্বাস, উপজেলা যুবলীগের আহ্বায়ক সেলিম সিকদার ও যুগ্ম আহ্বায়ক শামীম আল মামুন উপস্থিত ছিলেন।
