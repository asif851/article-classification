
চট্টগ্রামের ফটিকছড়ি উপজেলায় সড়ক দুর্ঘটনায় প্রাথমিক শিক্ষা একাডেমির মহাপরিচালক ফজলুর রহমান (৫২) নিহত হয়েছেন। আজ শনিবার সকাল সাড়ে ছয়টার দিকে উপজেলার জুবলী স্কুলসংলগ্ন এলাকায় এ দুর্ঘটনা ঘটে। এ ঘটনায় আহত হয়েছেন কমপক্ষে পাঁচজন।
প্রত্যক্ষদর্শী ব্যক্তিরা জানান, চট্টগ্রাম থেকে ন্যাশনাল একাডেমি ফর প্রাইমারি এডুকেশনের (ন্যাপ) একটি মাইক্রোবাস খাগড়াছড়ি যাচ্ছিল। ফটিকছড়ির জুবলী স্কুল এলাকায় একটি ট্রাকের সঙ্গে মাইক্রোবাসটির মুখোমুখি সংঘর্ষ হয়। এ সময় মাইক্রোবাসের ছয়জন আরোহী আহত হন।
মুমূর্ষু অবস্থায় ফজলুর রহমানসহ আহত ব্যক্তিদের প্রথমে নাজিরহাট উপজেলা স্বাস্থ্যকেন্দ্রে নেওয়া হয়। পরে তাঁদের চট্টগ্রাম মেডিকেল কলেজ হাসপাতালে পাঠানো হয়। সেখানেই ফজলুর রহমানের মৃত্যু হয় বলে নিশ্চিত করেছেন চট্টগ্রাম জেলার প্রাথমিক শিক্ষা কর্মকর্তা নাসরিন সুলতানা।
আহত পাঁচজন হলেন মো. রফিকুল ইসলাম (৪৫), তাঁর স্ত্রী মুশফিকা নাজনীন (৩৮), চালক আলী হোসেন (৩৩), চট্টগ্রাম পিটিআইয়ে কর্মরত পিয়ন মো. হাইকুল ইসলাম (৩০) ও উচ্চমান সহকারী অনীল (৬০)।
স্থানীয় ফায়ার স্টেশনের কর্মকর্তা পুলক কান্তি সরকার জানিয়েছেন, আহত ব্যক্তিদের চট্টগ্রাম মেডিকেল কলেজ হাসপাতালে চিকিৎসা দেওয়া হচ্ছে।
