
পাবনার সুজানগর উপজেলার চিনাখড়া এলাকায় পাবনা-ঢাকা মহাসড়কে আজ মঙ্গলবার সকালে দুটি বাসের মুখোমুখি সংঘর্ষে পাঁচজন নিহত ও ২০ জন আহত হয়েছেন।
নিহত ব্যক্তিরা হলেন জেলার আমিনপুর থানার দাঁড়িয়াপুর গ্রামের আয়েন উদ্দিন (৬০), একই গ্রামের মিন্টু হোসেন (৩০), আতাইকুলা থানার দাপুনিয়া বাসিন্দা ও শ্যামলী পরিবহনের সহকারী সোহেল রানা (৩০), শাহাজাদপুর উপজেলার রতনকান্দি গ্রামের আবু সাইদ (২৫) ও অজ্ঞাতপরিচয় একজন।
আহত ব্যক্তিদের পাবনা জেনারেল হাসপাতালসহ বেসরকারি বিভিন্ন হাসপাতালে ভর্তি করা হয়েছে।
প্রত্যক্ষদর্শী ব্যক্তিদের কয়েকজন জানান, শ্যামলী পরিবহনের যাত্রীবাহী বাসটি পাবনা থেকে ঢাকার দিকে যাচ্ছিল। সিরাজগঞ্জ থেকে সাদ্দাম পরিবহনের যাত্রীবাহী আরেকটি বাস পাবনায় ফিরছিল। ঘটনাস্থলে দুটি বাসের মুখোমুখি সংঘর্ষ হয়। বাস দুটি পাশের খাদে পড়ে ঘটনাস্থলেই তিনজন মারা যান। আহত ব্যক্তিদের উদ্ধার করে পাবনা জেনারেল হাসপাতালে নেওয়ার পথে আরও দুজন মারা যান। অন্যদের হাসপাতালে নেওয়া হয়।
মাধপুর হাইওয়ে পুলিশ ফাঁড়ির উপপরিদর্শক (এসআই) আনোয়ার হোসেন বলেন, ঘটনার পর আহত ব্যক্তিদের উদ্ধার করে হাসপাতালে পাঠানো হয়েছে। তবে বাসের চালকদের খুঁজে পাওয়া যায়নি।
পাবনা জেনারেল হাসপাতালের চিকিৎসক জাহেদী হাসান বলেন, আহত অবস্থায় ২০ জনকে হাসপাতালে ভর্তি করা হয়েছিল। তাঁদের মধ্যে দুজনের অবস্থা আশঙ্কাজনক হওয়ায় রাজশাহী মেডিকেল কলেজ হাসপাতালে পাঠানো হয়েছে। অন্যদের চিকিৎসা চলছে।
