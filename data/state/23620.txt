
আধুনিক জাত ও কৃষিপ্রযুক্তি ব্যবহার করে পিরোজপুর, গোপালগঞ্জ ও বাগেরহাটে ধানের ফলন কৃষকপর্যায়ে ৮ থেকে ১০ ভাগ বেড়েছে। এর মাধ্যমে এসব এলাকায় কৃষকের ঘরে খাদ্যের নিশ্চয়তা দেওয়া সম্ভব হয়েছে। গতকাল রোববার গাজীপুরে এক সম্মেলনে এ কথা বলা হয়।বাংলাদেশ ধান গবেষণা ইনস্টিটিউটে (ব্রি) গতকাল সকালে এ সম্মেলন অনুষ্ঠিত হয়। সমন্বিত কৃষি উন্নয়ন প্রকল্পের (আইএডিপি-পিজিবি) দ্বিতীয় এ সম্মেলনে কৃষি সম্প্রসারণ অধিদপ্তর, বাংলাদেশ কৃষি গবেষণা ইনস্টিটিউট (বারি), বাংলাদেশ কৃষি উন্নয়ন করপোরেশনসহ (বিএডিসি) বিভিন্ন প্রতিষ্ঠানের বিজ্ঞানী ও কর্মকর্তারা অংশ নেন।সম্মেলনে জানানো হয়, আইএডিপি-পিজিবির আওতায় দেশের দক্ষিণাঞ্চলে নতুন জাতের ধান চাষে আধুনিক কৃষিপ্রযুক্তি প্রয়োগ করা হয়েছে। এর ফলে পিরোজপুর, গোপালগঞ্জ ও বাগেরহাটে ধানের ফলন কৃষকপর্যায়ে ৮ থেকে ১০ ভাগ বৃদ্ধি পেয়েছে। এসব জেলায় খাদ্য উৎপাদন বৃদ্ধির মাধ্যমে কৃষকের ঘরে খাদ্যের নিরাপত্তা নিশ্চিত করা সম্ভব হয়েছে।সম্মেলনে প্রধান অতিথি ব্রির মহাপরিচালক জীবন কৃষ্ণ বিশ্বাস বলেন, সুষম মাত্রায় সার ও পানিসাশ্রয়ী প্রযুক্তি প্রয়োগ করে ধানের ফলন ১৪ ভাগ পর্যন্ত বাড়ানো সম্ভব হয়েছে।প্রকল্প পরিচালক খায়রুল আলম ভূঁইয়ার সভাপতিত্বে সম্মেলনে বক্তব্য দেন ব্রির পরিচালক (প্রশাসন ও সাধারণ পরিচর্যা) মো. শাহজাহান কবীর, পরিচালক (গবেষণা) মো. আনছার আলী, প্রকল্প সমন্বয়কারী পরিচালক মোহাম্মদ মহসীন প্রমুখ।
