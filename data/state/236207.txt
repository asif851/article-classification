
সাতক্ষীরার আশাশুনি উপজেলার উত্তর একসরা গ্রামে আজ মঙ্গলবার সকালে দেড় বছরের শিশুসহ মায়ের ঝুলন্ত লাশ উদ্ধার করেছে পুলিশ।শিশুটির নাম রূপা খাতুন। মা পারভীন খাতুন (২৪)। পারভীন খাতুনের বাড়ি খুলনার দাকোপ উপজেলার নলিয়ান গ্রামে।আশাশুনির আশুলিয়া ইউনিয়ন পরিষদের (ইউপি) সদস্য ও ইউনিয়ন আওয়ামী লীগের সাধারণ সম্পাদক মো. ফারুক হোসেন জানান, চার বছর আগে একসরা গ্রামের বেলাল গাজী প্রথম স্ত্রী জহিরুন্নেছার কথা গোপন রেখে পারভীনকে বিয়ে করেন। বিয়ের পর থেকে জহিরুন্নেছার সঙ্গে পারভীনের বিরোধ চলছিল। একপর্যায়ে জহিরুন্নেছা সাতক্ষীরার ইটগাছা গ্রামে আলাদা বাসা ভাড়া নেন। বেলাল গাজীও বেশির ভাগ সময় প্রথম স্ত্রী জহিরুন্নেছার সঙ্গেই থাকতে শুরু করেন। এতে পারভীনকে অনাহারে-অর্ধাহারে দিন কাটাতে হয়।ইউপি সদস্যের ভাষ্যমতে, গতকাল বিকেলে মেয়ের দুধ কিনতে পারভীন বেলাল গাজীর কাছে টাকা চান। এ সময় টাকা না দিয়ে বেলাল গাজী পারভীনকে মারধর করে প্রথম স্ত্রীর কাছে চলে যান। আজ সকাল নয়টার দিকে পুলিশ পারভীন ও তাঁর শিশুর ঝুলন্ত লাশ উদ্ধার করে।আশাশুনি থানার ভারপ্রাপ্ত কর্মকর্তা (ওসি) আহসান হাবিব বলেন, লাশের ময়নাতদন্ত ছাড়া মৃত্যুর কারণ এই মুহূর্তে বলা সম্ভব নয়। এ ঘটনায় একটি অপমৃত্যু মামলা হয়েছে।
