
নিজেদের রাজনৈতিক মিত্র জামায়াতে ইসলামীর সাবেক আমির মানবতাবিরোধী অপরাধী গোলাম আযমের মৃত্যুতেও চুপ বিএনপি। এখন পর্যন্ত কোনো প্রতিক্রিয়া এমনকি শোকও জানায়নি দলটি। একাত্তরে মানবতাবিরোধী অপরাধের বিচারের রায় নিয়েও বরাবর চুপ ছিল বিএনপি।
গোলাম আযমের মৃত্যুতে বিএনপি কোনো শোক জানাবে কি না, জানতে চাইলে আজ শুক্রবার বিকেলে এক সংবাদ সম্মেলনে দলটির ভারপ্রাপ্ত মহাসচিব মির্জা ফখরুল ইসলাম আলমগীর কোনো মন্তব্য করতে রাজি হননি। তিনি বলেন, ‘যে বিষয়ে আলোচনা ছিল আমরা সে বিষয়ে আলোচনা করেছি।’ এরপর তড়িঘড়ি করে সংবাদ সম্মেলন শেষ করে চলে যান মির্জা ফখরুল।
গতকাল বুধবার প্রধানমন্ত্রী শেখ হাসিনার দেওয়া বক্তব্যের প্রতিক্রিয়া জানাতে আজ গুলশান কার্যালয়ে বিএনপি ওই সংবাদ সম্মেলনের আয়োজন করে।
সাধারণত সমমনা ও জোটভুক্ত দলগুলোর নেতাদের মৃত্যুতে বিএনপির চেয়ারপারসন বা ভারপ্রাপ্ত মহাসচিব শোক প্রকাশ করে তাৎক্ষণিক বিবৃতি দেন। ক্ষেত্রবিশেষে বিএনপির নেতারা মৃত ব্যক্তির বাসায় গিয়ে পরিবারের সদস্যদের সমবেদনাও জানান। তবে আজ সারা দিনে বিএনপির কোনো নেতাকে গোলাম আযমের বাসায় যেতে দেখা যায়নি।
কোনো বিবৃতি দেওয়া হবে কি না, জানতে চাইলে বিএনপির দপ্তরের দায়িত্বে থাকা যুগ্ম মহাসচিব রুহুল কবির রিজভী প্রথম আলোকে বলেন, তিনি অসুস্থ থাকায় আপাতত দাপ্তরিক কাজের বাইরে আছেন। তাই এ বিষয়ে কিছু জানেন না।
বিএনপির একটি সূত্র জানিয়েছে, মানবতাবিরোধী অপরাধের দায়ে দণ্ডপ্রাপ্ত হওয়ায় গোলাম আযমের মৃত্যুতে বিএনপি চুপ করে আছে।
এদিকে দলের পক্ষ থেকে প্রতিক্রিয়া না জানালেও বিএনপির স্থায়ী কমিটির সদস্য গয়েশ্বর চন্দ্র রায় অবশ্য গোলাম আযমের আত্মার শান্তি কামনা করেছেন এবং তাঁর শোকাহত পরিবারের প্রতি সমবেদনা জানিয়েছেন। তিনি বলেন, একজন ভাষাসৈনিক হিসেবে তাঁকে শ্রদ্ধা জানানো উচিত। আজ শুক্রবার জাতীয় প্রেসক্লাবে এক অনুষ্ঠানে গয়েশ্বর এ কথা বলেন।
ওই অনুষ্ঠান শেষে বিএনপির প্রচার সম্পাদক জয়নুল আবদিন ফারুক সাংবাদিকদের বলেন, একজন প্রবীণ রাজনীতিবিদ এবং ভাষাসৈনিক হিসেবে গোলাম আযমের প্রতি তাঁর সমবেদনা রয়েছে। আর দলের বক্তব্য দলীয়ভাবে জানানো হবে।
