
জ্ঞাত আয়বহির্ভূত সম্পদ অর্জনের মামলায় আওয়ামী লীগের সাবেক সাংসদ এইচ বি এম ইকবালের স্ত্রী, ছেলেমেয়েসহ চারজনকে কারাগারে পাঠিয়েছেন আদালত। গতকাল বুধবার ঢাকার বিশেষ জজ আদালত-১-এর বিচারক আতাউর রহমান তাঁদের কারাগারে পাঠানোর আদেশ দেন।জানতে চাইলে দুর্নীতি দমন কমিশনের (দুদক) আইনজীবী মোশাররফ হোসেন প্রথম আলোকে বলেন, জ্ঞাত আয়বহির্ভূত সম্পদ অর্জনের অভিযোগে তাঁদের বিরুদ্ধে দুদকের করা মামলার রায় হয় ২০০৮ সালে। রায়ে তাঁদের সাজা হয়। সেই পরিপ্রেক্ষিতে তাঁরা আত্মসমর্পণকরে জামিনের আবেদন করেন। আদালত শুনানি শেষে ওই আবেদন নাকচ করে তাঁদের কারাগারে পাঠানোর আদেশ দেন।এইচ বি এম ইকবাল বেসরকারি প্রিমিয়ার ব্যাংকের চেয়ারম্যান। তাঁর ছেলে মোহাম্মদ ইমরান ইকবাল ওই ব্যাংকের একজন পরিচালক। আরেক ছেলে মঈন ইকবাল ও মেয়ে নওরীন ইকবালও একসময় ব্যাংকটির পরিচালক ছিলেন।জানতে চাইলে ঢাকা কেন্দ্রীয় কারাগারের জ্যেষ্ঠ কারা তত্ত্বাবধায়ক জাহাঙ্গীর কবীর গত রাতে মুঠোফোনে প্রথম আলোকে বলেন, ওই চারজনকে কারাগারে আনার পর তাঁরা অসুস্থ মর্মে আদালতের আরেকটি আদেশ আসে। এই আদেশের পর তাঁদের চিকিৎসার জন্য ঢাকার ইউনাইটেড হাসপাতালে পাঠানো হয়েছে।বিগত তত্ত্বাবধায়ক সরকারের সময় ২০০৭ সালের ২৭ মে এইচ বি এম ইকবাল, তাঁর স্ত্রী মমতাজ বেগম ও তাঁদের তিন সন্তানের বিরুদ্ধে ক্ষমতার অপব্যবহারের মাধ্যমে জ্ঞাত আয়বহির্ভূত সম্পদ অর্জন এবং সম্পদের তথ্য গোপনের অভিযোগে মামলা করে দুদক।আদালত ২০০৮ সালের ১১ মার্চ এইচ বি এম ইকবালকে পৃথক দুটি ধারায় ১৩ বছরের কারাদণ্ড এবং ৫০ লাখ টাকা জরিমানা করেন। এ ছাড়া আদালত তাঁর স্ত্রী ও সন্তানদের তিন বছর করে কারাদণ্ড এবং এক লাখ টাকা করে জরিমানা করেন।কয়েক দফা রিট আবেদন শেষে এইচ বি এম ইকবাল নিজে চিফ মেট্রোপলিটন ম্যাজিস্ট্রেট (সিএমএম) আদালতে ২০১০ সালে আত্মসমর্পণ করেন। তবে ২০১১ সালে হাইকোর্ট থেকে খালাস পান। খালাসের বিরুদ্ধে আপিল করেও দুদক পরে এইচ বি এম ইকবালের বিরুদ্ধে মামলা না চালানোর (নট টু প্রেস) সিদ্ধান্ত নেয় ২০১৫ সালে।দুদক সূত্রে জানা গেছে, এইচ বি এম ইকবালের স্ত্রী, পুত্র ও কন্যা তখন আত্মসমর্পণ করেননি। তবে হাইকোর্ট তাঁদের সাজার কার্যকারিতা স্থগিত করেন। স্থগিতাদেশের মেয়াদও শেষ হয়ে যায় ২০১০ সালের নভেম্বরে। এরপর ছয় বছর তাঁরা বিষয়টি নিয়ে চুপচাপ ছিলেন। এ সময় সাজাপ্রাপ্ত হয়েও বেআইনিভাবে প্রিমিয়ার ব্যাংকের পরিচালক হন মোহাম্মদ ইমরান ইকবাল।বিশেষ আদালতের রায় নতুন করে স্থগিতাদেশ চাইলে গত বছরের ১৮ অক্টোবর বিচারপতি নাইমা হায়দার ও বিচারপতি মো. সেলিমের দ্বৈত বেঞ্চ আরও ছয় মাসের জন্য সাজা স্থগিত করেন। পরের মাস অর্থাৎ ১৬ নভেম্বর দুদকের আবেদনের পরিপ্রেক্ষিতে চেম্বার জজ আদালত ১৮ অক্টোবরের স্থগিতাদেশটি স্থগিত করে দেন। এরই ধারাবাহিকতায় সম্প্রতি উচ্চ আদালত ২০০৮ সালে হওয়া নিম্ন আদালতের রায় বহাল রেখে আসামিদের আত্মসমর্পণের আদেশ দেন।এদিকে সাজাপ্রাপ্ত হয়েও মোহাম্মদ ইমরান ইকবাল কীভাবে পরিচালক—গত মাসে প্রিমিয়ার ব্যাংকের পর্ষদের কাছে তা জানতে চেয়েছে কেন্দ্রীয় ব্যাংক। ব্যাংক কোম্পানি আইনের ১৫(৬) ধারা অনুযায়ী ফৌজদারি অপরাধে দণ্ডিত ব্যক্তি ব্যাংকের পরিচালক হতে পারেন না। আইন অনুসরণ করলে কেন্দ্রীয় ব্যাংকের পক্ষ থেকে ইমরান ইকবালকে অপসারণ করার কথা।গত বছরের ২৬ নভেম্বর প্রথম আলোয় ‘সাজাপ্রাপ্ত হয়েও ব্যাংক পরিচালক’ শীর্ষক প্রতিবেদন প্রকাশিত হয়।
 
