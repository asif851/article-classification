
সন্ত্রাস নির্মূলে বাংলাদেশকে সব ধরনের সহায়তা দিতে যুক্তরাষ্ট্র প্রস্তুত আছে। গুলশানে স্প্যানিশ রেস্তোরাঁ হলি আর্টিজানের ঘটনার পর আজ রোববার সন্ধ্যায় দেশটির পররাষ্ট্রমন্ত্রী জন কেরি বাংলাদেশের প্রধানমন্ত্রী শেখ হাসিনাকে ফোন করে এ কথা বলেছেন।যুক্তরাষ্ট্রের প্রেসিডেন্ট বারাক ওবামার পক্ষে জন কেরি শেখ হাসিনাকে ফোন করে এই বার্তা দেন। বাংলাদেশি সন্ত্রাসী হামলার নিন্দা ও সহানুভূতি জানান প্রেসিডেন্ট ওবামা।প্রধানমন্ত্রীর প্রেস সচিব ইহসানুল করিম এ তথ্য নিশ্চিত করেছেন। তিনি বলেন, জন কেরি জঙ্গিবাদ–সংশ্লিষ্ট তথ্য দিয়ে সহায়তা করার কথাও বলেন। জবাবে শেখ হাসিনা জন কেরিকে বলেন, জঙ্গিবাদ ও সন্ত্রাসবাদ মোকাবিলায় তাঁর সরকার পুলিশের ‘কাউন্টার টেররিজম ইউনিট’ গঠন করেছে। বাংলাদেশের পাশে থাকার জন্য বারাক ওবামাকে ধন্যবাদ জানান প্রধানমন্ত্রী।
