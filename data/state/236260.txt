
কমিটি ঘোষণার কয়েক ঘণ্টার মধ্যে বিএনপির নতুন কমিটির ভাইস চেয়ারম্যানের পদ থেকে পদত্যাগ করেছেন এনটিভির চেয়ারম্যান মোসাদ্দেক আলী ফালু।
ফালুর একটি ঘনিষ্ঠ সূত্র জানায়, ফালু বর্তমানে দেশের বাইরে চিকিৎসাধীন আছেন। কমিটি ঘোষণার পর ব্যক্তিগত কারণ দেখিয়ে তিনি বিএনপির কমিটি থেকে পদত্যাগ করেছেন। এ সংক্রান্ত একটি চিঠি বিএনপির কেন্দ্রীয় কার্যালয়ে পাঠানো হয়েছে।
তবে যোগাযোগ করা হলে বিএনপির সহ দপ্তর সম্পাদক তাইফুল ইসলাম প্রথম আলোকে বলেন, তিনি ​ফালুর মালিকানাধীন এনটিভির মাধ্যমে খবরটি জেনেছেন। তবে পদত্যাগের কোনো কাগজ দপ্তরে পাননি।
এনটিভি অনলাইনের খবরেও জানানো হয়েছে, সদ্য ঘোষিত কমিটির ভাইস চেয়ারম্যানের পদ থেকে পদত্যাগ করেছেন মোসাদ্দেক আলী ফালু।
মোসাদ্দেক আলী ফালু আগের কমিটিতে বিএনপির চেয়ারপারসনের উপদেষ্টা ছিলেন। নতুন কমিটিতে তাঁকে ভাইস চেয়ারম্যান করা হয়েছিল। আজ শনিবার দুপুরে নয়াপল্টনে দলের কেন্দ্রীয় কার্যালয়ে বিএনপির মহাসচিব মির্জা ফখরুল ইসলাম আলমগীর এই কমিটি ঘোষণা করেন।
