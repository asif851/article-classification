
গতকাল ৭ নভেম্বর প্রথম আলোর শেষ পৃষ্ঠায় প্রকাশিত ‘বিবৃতি প্রত্যাহার করতে অ্যামনেস্টিকে চিঠি’ খবরের বিষয়ে ব্যাখ্যা দিয়েছেন সেক্টর কমান্ডারস ফোরাম-মুক্তিযুদ্ধ ’৭১-এর মহাসচিব ও সাংবাদিক হারুন হাবীব। প্রথম আলোয় পাঠানো ব্যাখ্যায় তিনি বলেছেন, ‘খবরের শেষাংশে আমার বরাতে প্রথম আলো যে বক্তব্য প্রকাশ করেছে, তার একটি শব্দও আমি সংবাদ সম্মেলনে উচ্চারণ করিনি। ফোরামের সর্বসম্মত সিদ্ধান্তে অ্যামনেস্টি ইন্টারন্যাশনালের সাম্প্রতিক বিবৃতির পরিপ্রেক্ষিতে সেক্টর কমান্ডারস ফোরামের পক্ষ থেকে যে প্রতিবাদপত্র পাঠানো হয়েছে, ইংরেজি ভাষায় লেখা সেই প্রতিবাদপত্রটি আমি সংবাদ সম্মেলনে পাঠ করেছি মাত্র।’তিনি আরও বলেছেন, ‘তদুপরি উক্ত সংবাদে “লাখ লাখ” নারী ধর্ষিত হওয়ার যে উক্তি আমার বরাতে প্রকাশিত হয়েছে, সেটিও বিস্ময়কর।’প্রথম আলোর বক্তব্য: উল্লিখিত খবরের একাংশে অসাবধানতাবশত সেক্টর কমান্ডারস ফোরামের সিনিয়র ভাইস প্রেসিডেন্ট লে. জেনারেল (অব.) এম হারুন অর রশীদের বক্তব্যের একটি অংশ সংগঠনের মহাসচিব হারুন হাবীবের নামে ছাপা হয়েছে। এ ছাড়া খবরটিতে হারুন হাবীবের বরাতে মুক্তিযুদ্ধের সময় ‘লাখ লাখ’ নারী ধর্ষিত হওয়ার কথা উল্লেখ করা হয়েছে। প্রকৃতপক্ষে তাঁর পাঠ করা প্রতিবাদপত্রে ‘প্রায় পাঁচ লাখ নারী’ ধর্ষণের শিকার হওয়ার কথা ছিল।অনিচ্ছাকৃত এই ত্রুটির জন্য আমরা দুঃখিত। -বার্তা সম্পাদক
