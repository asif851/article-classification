
গাজীপুরের বঙ্গবন্ধু সাফারি পার্কে প্রথমবারের মতো মা জিরাফ বাচ্চা দিয়েছে। গত সোমবার দিবাগত রাতে বাচ্চাটির জন্ম হলেও আজ বৃহস্পতিবার দুপুরে গণমাধ্যমকে খবরটি জানানো হয়।
বঙ্গবন্ধু সাফারি পার্কের বন্য প্রাণী তত্ত্বাবধায়ক সারোয়ার হোসেন খান প্রথম আলোকে বলেন, এই পার্কে জিরাফের বাচ্চা দেওয়ার ঘটনা এটাই প্রথম। দক্ষিণ আফ্রিকা থেকে ২০১৩ ও ২০১৫ সালে মোট ১২টি জিরাফ আনা হয়। এর মধ্যে ২০১৬ সালে দুটি এবং এ বছরের মে মাসে আরও দুটি জিরাফ মারা যায়।
এ কর্মকর্তা জানান, মা জিরাফ ও শাবক সুস্থ আছে। জন্মের পর থেকে নিরাপত্তার জন্য বাচ্চাকে মায়ের কাছ থেকে আলাদা রাখা হয়েছে। বন্য প্রাণী বিশেষজ্ঞের তত্ত্বাবধানে নবজাতককে নিবিড়ভাবে পর্যবেক্ষণ ও চিকিৎসা দেওয়া হচ্ছে। আপাতত দর্শনার্থীরা নবজাতক ও বাচ্চাকে দেখার সুযোগ পাচ্ছেন না। কয়েক দিনের মধ্যে নিরাপত্তাঝুঁকি কেটে গেলে মা ও বাচ্চাকে একসঙ্গে নির্দিষ্ট জায়গায় দর্শনার্থীর জন্য উন্মুক্ত করা হবে।
বঙ্গবন্ধু সাফারি পার্কের তত্ত্বাবধায়ক ও সহকারী বন সংরক্ষক শাহাবুদ্দিন বলেন, নতুন বাচ্চার জন্মের মধ্য দিয়ে এই সাফারি পার্কে জিরাফের সংখ্যা হলো ৯। শিগগিরই বাচ্চাটির সুন্দর নাম দেওয়া হবে।
