
চট্টগ্রামে পুলিশ হেফাজত থেকে হাতকড়াসহ সৈয়দ আলম নামের এক আসামি পালিয়েছে। গতকাল শুক্রবার বিকেলে চট্টগ্রাম মেডিকেল কলেজ (চমেক) হাসপাতালের ২৮ নম্বর ওয়ার্ডে এ ঘটনা ঘটে। রাত সাড়ে নয়টায় প্রতিবেদন লেখা পর্যন্ত আসামিকে গ্রেপ্তার করতে পারেনি পুলিশ।
এ ঘটনায় দায়িত্বে অবহেলার অভিযোগে জেলা পুলিশ লাইনের দুই পুলিশ সদস্যকে ক্লোজড (প্রত্যাহার) করা হয়েছে। তাঁরা হলেন সহকারী উপপরিদর্শক (এএসআই) ফয়েজুর রহমান ও কনস্টেবল ফয়সাল আহমেদ।
ফটিকছড়ি থানার ভারপ্রাপ্ত কর্মকর্তা (ওসি) মফিজ উদ্দিন প্রথম আলোকে জানান, বৃহস্পতিবার উপজেলার পাইন্দং এলাকায় নকল সোনার বার নিয়ে প্রতারণাকালে সৈয়দ আলমসহ তিনজনকে স্থানীয় লোকজন গণপিটুনি দেয়। আহত অবস্থায় তাঁদের প্রথমে উপজেলা স্বাস্থ্য কমপ্লেক্সে ভর্তি করা হয়। সেখান থেকে তাঁদের চমেক হাসপাতালে ভর্তি করা হয়।
