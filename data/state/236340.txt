
বিএনপির স্থায়ী কমিটির সদস্য আ স ম হান্নান শাহ দাবি করেছেন, তাঁদের দলের সিনিয়র ভাইস চেয়ারম্যান তারেক রহমান সব সময় দলিলের ভিত্তিতে কথা বলেন। এ কারণে আওয়ামী লীগের জ্বালা।
আজ শুক্রবার জাতীয় প্রেসক্লাবে এক আলোচনা সভায় হান্নান শাহ এ দাবি করেন। বিএনপি সমর্থক চিকিৎসকদের সংগঠন ডক্টরস অ্যাসোসিয়েশন অব বাংলাদেশ (ড্যাব) তারেক রহমানের জন্মদিন উপলক্ষে ‘গণতন্ত্র ও উন্নয়নে তারেক রহমান’ শীর্ষক ওই আলোচনার আয়োজন করে।নির্বাচন নিয়ে প্রধানমন্ত্রীর উপদেষ্টা এইচ টি ইমামের বক্তব্যে সত্য বেরিয়ে এসেছে, মন্তব্য করে হান্নান শাহ বলেন, ‘প্রধানমন্ত্রী মনে হয় এতটাই গোসসা করেছেন যে এইচ টি ইমামের সঙ্গে দেখাই করেননি। কথা বলবেন কী করে, যা সত্যি কোনো না কোনো সময় তা বেরিয়ে আসে।’
হান্নান শাহ বলেন, ৫ জানুয়ারির নির্বাচন নিয়ে এইচ টি ইমামের বক্তব্য নির্বাচন কমিশন খণ্ডন করছে না। তাতে প্রমাণ হয় আওয়ামী লীগ দলীয় ‘ম্যাকানিজমে’ নির্বাচনে জিতেছে।হান্নান শাহ বলেন, আওয়ামী লীগ গণতন্ত্রে বিশ্বাস করে না। তারেক রহমান, বিএনপি গণতন্ত্রে বিশ্বাস করে।ড্যাবের সভাপতি আজিজুল হকের সভাপতিত্বে অন্যদের মধ্যে সংগঠনটির মহাসচিব এ জেড এম জাহিদ হোসেন, বিএনপির যুগ্ম মহাসচিব রুহুল কবির রিজভী প্রমুখ বক্তব্য দেন।
