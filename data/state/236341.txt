
আত্মসমর্পণ করে স্বাভাবিক জীবনে ফিরে আসতে জঙ্গিদের প্রতি আহ্বান জানিয়েছেন র‍্যাবের মহাপরিচালক (ডিজি) বেনজীর আহমেদ। আত্মসমর্পণ করলে জঙ্গিদের পুনর্বাসন করা হবে বলে জানান তিনি।গতকাল শনিবার রাতে নারায়ণগঞ্জ শহরের আমলাপাড়ায় সর্বজনীন ১৩৪তম দুর্গোৎ​সব পরিদর্শনে গিয়ে সাংবাদিকদের বেনজীর আহমেদ এ কথা বলেন।বেনজীর আহমেদ বলেন, জঙ্গিরা এ দেশের কোনো ক্ষতি করতে পারবে না। ইঁদুরের গর্তে ধোঁয়া দিয়ে জঙ্গিদের বের করে এনে নিশ্চিহ্ন করা হবে। যারা জঙ্গিবাদের পথে চলে গেছে, তাদের স্বাভাবিক জীবনে ফিরিয়ে আনতে পরিবারের প্রতি আহ্বান জানান তিনি।দশমী পর্যন্ত দুর্গাপূজা নিরাপদ থাকবে বলে হিন্দু সম্প্রদায়কে আশ্বস্ত করেন বেনজীর আহমেদ।মন্দির পরিদর্শনের সময় বেনজীরের সঙ্গে উপস্থিত ছিলেন জেলা পুলিশ সুপার মঈনুল হক, আমলাপাড়া পূজা উদযাপন কমিটির সভাপতি প্রবীর কুমার সাহা, জেলা পূজা উদযাপন কমিটির সভাপতি শংকর সাহা প্রমুখ।
