
তিন দিনব্যাপী জেলা প্রশাসক সম্মেলন আগামী মঙ্গলবার থেকে শুরু হচ্ছে। এতে সরকারের হয়ে মাঠ প্রশাসনে কাজ করা জেলা প্রশাসকেরা বিভিন্ন ধরনের সমস্যা ও সম্ভাবনার কথা সরকারের নীতিনির্ধারকদের কাছে তুলে ধরবেন।
আজ রোববার সচিবালয়ে এক সংবাদ সম্মেলনে এ কথা জানান মন্ত্রিপরিষদ সচিব মোহাম্মদ মোশাররাফ হোসাইন ভূইঞা।
মঙ্গলবার সকাল ১০টার দিকে প্রধানমন্ত্রীর কার্যালয়ে ওই সম্মেলনের উদ্বোধন করবেন প্রধানমন্ত্রী শেখ হাসিনা। পরের তিন দিনে ৩৯টি মন্ত্রণালয় সম্পর্কে বিভিন্ন ধরনের প্রস্তাব নিয়ে আলোচনা ও সিদ্ধান্ত হবে।
মন্ত্রিপরিষদ সচিব মোশাররাফ হোসাইন ভূইঞা বলেন, এবার মোট ২২টি অধিবেশন হবে। এর মধ্যে ১৮টি কার্য অধিবেশন। সম্মেলন উপলক্ষে জেলা প্রশাসকেরা মোট ২৫৩টি প্রস্তাব দিয়েছেন। এগুলোর ওপর আলোচনা হবে।
সচিব বলেন, সম্মেলনে প্রধান প্রধান আলোচ্য বিষয় থাকছে, ভূমি ব্যবস্থাপনা, আইন শৃঙ্খলা পরিস্থিতির উন্নয়ন, স্থানীয় সরকার প্রতিষ্ঠানগুলোর কার্যক্রম জোরদার, দুর্যোগ ব্যবস্থাপনা, ত্রাণ ও পুনর্বাসন কার্যক্রম, তথ্য ও যোগাযোগ প্রযুক্তির ব্যবহার এবং ই গভর্নেস শিক্ষার মানোন্নয়ন ইত্যাদি। তিন দিনের সম্মেলনের দ্বিতীয় দিনে রাষ্ট্রপতি আবদুল হামিদের সঙ্গে সাক্ষাৎ করবেন জেলা প্রশাসকেরা।
