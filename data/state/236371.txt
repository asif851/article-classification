

বিএনপি দুই আসামিকে দলের চেয়ারপারসন ও সিনিয়র ভাইস চেয়ারম্যান নির্বাচিত করেছে বলে মন্তব্য করেছেন প্রধানমন্ত্রী শেখ হাসিনা। তিনি বলেন, একজন এতিমের অর্থ আত্মসাৎ করেছেন, অপরজন অর্থ পাচার মামলার আসামি।বঙ্গবন্ধুর ৭ মার্চের ভাষণ উপলক্ষে আজ সোমবার বিকেলে সোহরাওয়ার্দী উদ্যানে আওয়ামী লীগ আয়োজিত এক জনসভায় প্রধানমন্ত্রী শেখ হাসিনা এ মন্তব্য করেন।গতকাল রোববার বিএনপির চেয়ারপারসন পদে খালেদা জিয়া ও সিনিয়র ভাইস চেয়ারম্যান পদে তাঁর ছেলে তারেক রহমান আবারও বিনা প্রতিদ্বন্দ্বিতায় নির্বাচিত হন। তফসিলে ১৯ মার্চ দলের কাউন্সিলের দিন ভোট হওয়ার সময় ধার্য থাকলেও কোনো প্রতিদ্বন্দ্বী না থাকায় তাঁদের দুজনকে নির্বাচিত ঘোষণা করা হয়। খালেদা জিয়া ও তারেক রহমান তিন বছরের জন্য নির্বাচিত হয়েছেন।আওয়ামী লীগের সভাপতি শেখ হাসিনা বলেন, ’৭৫-এর পর জিয়াউর রহমান যুদ্ধাপরাধীদের হাতে দেশের পতাকা তুলে দিয়েছেন। আর এর ধারাবাহিকতা বজায় রাখেন খালেদা জিয়া।
খেলাধুলায় বিশ্বে বাংলাদেশ পরিচিতি পাচ্ছেএবারের এশিয়া কাপে ফাইনালে সাকিব-মাশরাফিদের রানার্সআপ হওয়া প্রসঙ্গে শেখ হাসিনা বলেন, এবার টি-টোয়েন্টিতে আমরা রানার্সআপ হয়েছি। ভবিষ্যতে আরও এগিয়ে যাবে বাংলাদেশ। খেলাধুলায় বিশ্বে বাংলাদেশ আলাদা পরিচিতি পাচ্ছে।প্রধানমন্ত্রী শেখ হাসিনা বঙ্গবন্ধুর ৭ মার্চের ভাষণের নানা দিকে তুলে ধরে বক্তব্য দেন। তিনি বলেন, ২৬ মার্চে বঙ্গবন্ধুর স্বাধীনতার ঘোষণা প্রথমে চট্টগ্রামের আওয়ামী লীগ নেতা এম এ হান্নান প্রচার করেছিলেন। এরপর দেশের বিভিন্ন এলাকায় দলের নেতারাও তা প্রচার করেন। বঙ্গবন্ধুর ভাষণ বিশ্বে আলাদা মর্যাদা পেয়েছে। কিন্তু জিয়াউর রহমান, এরশাদ ও খালেদা জিয়া এ ভাষণ প্রচারে বারবার বাধা দিতে চেষ্টা করেছে। তিনি বলেন, বঙ্গবন্ধুর সাড়ে তিন বছরের শাসনে বিশ্বে বাংলাদেশের মর্যাদা প্রতিষ্ঠিত হয়।
কেন মানুষ পোড়ালেন, জবাব দিতে হবে খালেদাকেপ্রধানমন্ত্রী বলেন, ২০১৪ সালের ৫ জানুয়ারির নির্বাচন হতে দেবে না বলে বিএনপির চেয়ারপারসন খালেদা জিয়া এ দেশের মানুষকে পুড়িয়েছে। বাংলাদেশের মানুষ আগুন সন্ত্রাসের বিরুদ্ধে প্রতিরোধ গড়ে তুলেছিলেন। ৫ জানুয়ারির নির্বাচন প্রতিহতের নামে দেশের মানুষকে পুড়িয়েছে খালেদা জিয়া। কেন দেশের মানুষকে পোড়ালেন, এর জবাব খালেদাকে দিতে হবে বলেও মন্তব্য করেন তিনি।
