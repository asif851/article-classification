
কিশোরগঞ্জের ভৈরবে জমিসংক্রান্ত বিরোধের জের ধরে প্রতিপক্ষের ছুরিকাঘাতে সজীব আহমেদ (৩৫) নামে এক ব্যক্তি নিহত হয়েছেন। এ ঘটনায় এক পক্ষের অর্ধশত বাড়িঘর ভাঙচুর ও দুটি বাড়িতে অগ্নিসংযোগ করা হয়েছে। পৌর শহরের মাছিমপুর মহল্লায় গতকাল বুধবার দুপুরে বাচ্চু মিয়া ও সাদ্দাম মিয়ার লোকজনের মধ্যে এই সংঘর্ষ হয়।সজীব আহমেদের বাড়ি পৌর শহরের পলতাকান্দা মহল্লায়। তিনি জাতীয় বীর আবদুল কুদ্দুস মাখনের আপন ভাগনে।পুলিশ ও স্থানীয় ব্যক্তিরা জানান, জমিজমা নিয়ে বাচ্চু মিয়া ও সাদ্দাম মিয়ার মধ্যে দীর্ঘদিন ধরে বিরোধ চলছে। এ নিয়ে দুই পক্ষ আইনের আশ্রয় নিলেও তা নিষ্পত্তি হয়নি। কয়েক দিন আগে বাচ্চুর লোকজন সাদ্দামের এক আত্মীয়কে মারধর করে। এ নিয়ে গতকাল বেলা ১১টার দিকে মাছিমপুর মহল্লায় সালিস বৈঠক হয়। সালিসে দুই পক্ষের মধ্যে বাগিবতণ্ডা হয়। একপর্যায়ে বাচ্চুর লোকজন দেশীয় অস্ত্র ও লাঠি নিয়ে সাদ্দামের লোকজনের ওপর হামলা চালায়। এ সময় তারা সজীবের পিঠে ও মাথায় ছুরিকাঘাত করে।
