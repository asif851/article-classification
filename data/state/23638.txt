
গুলশানের হলি আর্টিজান বেকারি নামের রেস্তোরাঁয় হামলার ঘটনার তদন্তে অনেক অগ্রগতি হয়েছে বলে জানিয়েছেন কাউন্টার টেররিজম অ্যান্ড ট্রান্স ন্যাশনাল ক্রাইম ইউনিটের প্রধান মনিরুল ইসলাম। তিনি বলেন, এ ঘটনায় অস্ত্রের জোগানদাতাসহ অনেককেই প্রাথমিকভাবে শনাক্ত করা হয়েছে।আজ রোববার সাংবাদিকদের সঙ্গে অনির্ধারিত এক আলোচনায় তিনি এ কথা জানান।মনিরুল বলেন, এ ঘটনায় জড়িত সন্দেহে গ্রেপ্তার হওয়া প্রকৌশলী হাসনাত রেজা করিম ও কানাডার একটি বিশ্ববিদ্যালয়ের ছাত্র তাহমিদ হাসিব খানকে রিমান্ডে জিজ্ঞাসাবাদ করা হচ্ছে। তাঁরা এ হামলার সঙ্গে জড়িত কি না, সেটি এখনই বলা যাচ্ছে না। তদন্ত শেষে এ বিষয়ে পরিষ্কারভাবে বলা যাবে। গুলশানে হামলার ঘটনায় অস্ত্রের জোগানদাতাসহ অনেককেই প্রাথমিকভাবে শনাক্ত করা হয়েছে বলে জানান তিনি। তবে তাদের সংখ্যা জানাতে অপারগতা প্রকাশ করেন তিনি।
এ সময় সাংবাদিকদের এক প্রশ্নের জবাবে এই পুলিশ কর্মকর্তা বলেন, হাসনাত রেজা করিম ও তাহমিদ হাসিব খানের দুটি ছবি নিয়ে একটি দৈনিক পত্রিকা কথিত অনুসন্ধানী প্রতিবেদন ছাপিয়েছে। কিন্তু এখানে তদন্ত–সংশ্লিষ্ট কোনো কর্মকর্তার বক্তব্য নেওয়া হয়নি। তদন্ত শেষ হওয়ার আগে এ হামলায় তাঁদের সম্পৃক্ততা আছে কি না, সেটি বলা সম্ভব নয় উল্লেখ করে তিনি বলেন, তদন্ত চলাকালে এ ধরনের সংবাদ প্রকাশ করা ঠিক নয়।
গুলশান হামলার পরিকল্পনাকারী হিসেবে সন্দেহভাজন তামিম চৌধুরী কল্যাণপুরে অভিযানের সময় ঢাকাতেই অবস্থান করছিলেন জানান মনিরুল। তাঁকে ধরতে অভিযান চলছে।
