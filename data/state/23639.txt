
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক এবং জনপ্রিয় লেখক মুহম্মদ জাফর ইকবাল ও তাঁর স্ত্রী অধ্যাপক ইয়াসমীন হককে হত্যার হুমকি দেওয়া হয়েছে।
জঙ্গি সংগঠন আনসারুল্লাহ বাংলা টিমের নামে গত বুধবার এই শিক্ষক দম্পতিকে মুঠোফোনের খুদে বার্তায় হত্যার হুমকি দেওয়া হয়। এ ঘটনায় গতকাল শুক্রবার বিকেলে তাঁরা মহানগরের জালালাবাদ থানায় একটি সাধারণ ডায়েরি (জিডি) করেছেন।
পুলিশ সূত্রে জানা গেছে, বুধবার মুহম্মদ জাফর ইকবাল ও তাঁর স্ত্রী ইয়াসমীন হককে ০১৬২৯৯৬৭৫৫১ নম্বর থেকে মুঠোফোনের খুদে বার্তার মাধ্যমে হুমকি দেওয়া হয়েছে। জঙ্গি সংগঠন আনসারুল্লাহ বাংলা টিমের নামে এই হুমকি দেওয়া হয়। এ ঘটনায় মুহম্মদ জাফর ইকবাল একটি জিডি করেছেন। এরপর তাঁদের বাসভবনে সশস্ত্র পুলিশ পাহারা বসানো হয়েছে। এর আগেও বেশ কয়েকবার মুহম্মদ জাফর ইকবালকে হত্যার হুমকি দিয়েছিল বিভিন্ন উগ্রবাদী সংগঠন।
জিডিতে উল্লেখ করা হয়, ১২ অক্টোবর মুহম্মদ জাফর ইকবাল স্ত্রীসহ ঢাকার বনানীর বাসায় অবস্থান করছিলেন। ওই দিন রাত ১২টা ১৭ মিনিটে ইয়াসমীন হকের মুঠোফোনে একটি খুদে বার্তা আসে। সেখানে লেখা ছিল, ‘welcome to Our new top list! Your breath may stop at anytime. ABT’। একই তারিখ রাত ২টা ৩১ মিনিটে মুহম্মদ জাফর ইকবালের মুঠোফোনেও হুমকি দিয়ে একটি খুদে বার্তা আসে। এতে লেখা ছিল, ‘Hi Unbeliever! We will strangulate you soon’।
জালালাবাদ থানার ভারপ্রাপ্ত কর্মকর্তা (ওসি) আখতার হোসেন প্রথম আলোকে বলেন, মুহম্মদ জাফর ইকবালের নিরাপত্তায় আগে থেকেই সশস্ত্র পুলিশ মোতায়েন ছিল। ফের খুদে বার্তার মাধ্যমে হুমকির কারণে তাঁর বাসভবন ও আশপাশের এলাকায় কঠোর নিরাপত্তাবলয় গড়ে তোলা হয়েছে।
