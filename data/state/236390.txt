
ঢাকা অঞ্চলের তিন দিনব্যাপী আই-জেন আবাসিক ক্যাম্প এবং প্রতিযোগিতা গতকাল সোমবার শেষ হয়েছে। প্রতিযোগিতায় সেন্ট যোসেফ হায়ার সেকেন্ডারি স্কুল ও সিরাজগঞ্জ কালেক্টরেট স্কুল অ্যান্ড কলেজ ঢাকা অঞ্চলের সেরা শিক্ষাপ্রতিষ্ঠান নির্বাচিত হয়েছে।মানিকগঞ্জের সাটুরিয়া উপজেলার কৈট্টা এলাকায় প্রশিকা মানবিক উন্নয়ন কেন্দ্রে আই-জেন ক্যাম্প ও প্রতিযোগিতা অনুষ্ঠিত হয়। সাত জেলার আট মাধ্যমিক বিদ্যালয়ের নবম ও দশম শ্রেণির ৪০ জন মেধাবী শিক্ষার্থী এই ক্যাম্প ও প্রতিযোগিতায় অংশ নেয়। বিদ্যালয়গুলোর মধ্যে রয়েছে: ঢাকার ভিকারুননিসা নূন স্কুল অ্যান্ড কলেজ, সেন্ট যোসেফ হায়ার সেকেন্ডারি স্কুল, সিরাজগঞ্জ কালেক্টরেট স্কুল অ্যান্ড কলেজ, মানিকগঞ্জ এস কে সরকারি বালিকা উচ্চবিদ্যালয়, গোপালগঞ্জ বীণাপাণি সরকারি বালিকা উচ্চবিদ্যালয়, রাজবাড়ী সরকারি উচ্চবিদ্যালয়, চাঁদপুর মাতৃপীঠ সরকারি উচ্চবিদ্যালয় ও মুন্সিগঞ্জ সরকারি উচ্চবিদ্যালয়।তিন দিনে পাঁচটি অধিবেশনের মধ্যে প্রথম অধিবেশনে ইন্টারনেটের সঠিক ইতিহাস ও ধারণার পাশাপাশি ই-মেইল, সামাজিক যোগাযোগ মাধ্যমের মতো বিষয়গুলো নিয়ে আলোচনা হয়। সবশেষে শিক্ষার্থীদের ডিজিটাল লাইফস্টাইলের সর্বশেষ অবস্থা জানানো হয়।
সমাপনী অনুষ্ঠানে প্রধান অতিথি ছিলেন মানিকগঞ্জের সাটুরিয়া ভিকু মেমোরিয়াল ডিগ্রি কলেজের অধ্যক্ষ আবুল ইসলাম শিকদার। তিনি বিজয়ী শিক্ষার্থীদের হাতে ট্রফি তুলে দেন এবং গলায় মেডেল পরিয়ে দেন।
আই-জেন ক্যাম্প ও প্রতিযোগিতায় প্রশিক্ষক হিসেবে ছিলেন ঢাকার ওয়ার্ল্ড ইউনিভার্সিটি অব বাংলাদেশের সিএসই বিভাগের সহকারী অধ্যাপক কাজী হাসান রবিন এবং ড্যাফোডিল ইউনিভার্সিটির সিএসই বিভাগের শিক্ষার্থী তিতাস আহমেদ। এ ছাড়া প্রতিযোগিতায় বিচারক ছিলেন মোহাম্মদ আল রাব্বী ও মতিউর রহমান। তাঁরা দুজনও প্রশিক্ষকের ভূমিকা পালন করেন।
গ্রামীণফোন ও প্রথম আলোর উদ্যোগে আই-জেন ২০১৫ আয়োজনে সহযোগিতা করছে শিক্ষা মন্ত্রণালয়। সহযোগী হিসেবে আছে অ্যালপেনলিবে, মাইক্রোসফট, অপেরা মিনি, এখানেই ডটকম, মিউচুয়াল ট্রাস্ট ব্যাংক, ফার্স্ট সিকিউরিটি ইসলামী ব্যাংক, উরি ব্যাংক, রেডিও ফুর্তি ও চ্যানেল আই।
 
