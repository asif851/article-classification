
স্বরাষ্ট্রমন্ত্রী আসাদুজ্জামান খান বলেছেন, জঙ্গিবাদের দিকে ঝুঁকে যেসব যুবক পথভ্রষ্ট হয়েছে, তাদের সঠিক পথে ফিরিয়ে আনতে হবে। তাদের পবিত্র কোরআনের ও হাদিসের সঠিক ব্যাখ্যা দিতে হবে।
র‍্যাব প্রকাশিত ‘কতিপয় বিষয়ে জঙ্গিবাদীদের অপব্যাখ্যা এবং পবিত্র কোরআনের সংশ্লিষ্ট আয়াত ও হাদিসের’ ব্যাখ্যা নামের বইয়ের মোড়ক উন্মোচন অনুষ্ঠানে এ কথা বলেন স্বরাষ্ট্রমন্ত্রী। আজ দুপুরে রাজধানীর গুলশানের একটি হোটেল এ অনুষ্ঠানের আয়োজন করা হয়।অনুষ্ঠানে স্বরাষ্ট্রমন্ত্রী বলেন, কোনো ধর্মে মানুষ হত্যার বিধান নেই। ইসলাম শান্তি ও মানবতার ধর্ম। এখানে জঙ্গিবাদের কোনো স্থান নেই।র‍্যাব প্রকাশিত বইটিকে ‘অত্যন্ত যুগোপযোগী’ এবং ‘প্রয়োজনীয়’ বলে আখ্যায়িত করেন স্বরাষ্ট্রমন্ত্রী।বইয়ের এ প্রকাশনা অনুষ্ঠানে পুলিশের মহাপরিদর্শক এ কে এম শহীদুল হক বলেন, জঙ্গিবাদবিরোধী অভিযান এবং গ্রেপ্তারে পুলিশের সাফল্য আছে। তিনি বলেন, ‘জঙ্গিবাদীদের তাদের পথ থেকে ফিরিয়ে আনা (ডির‍্যাডিক্যালাইজ) কাজটি আমরা সফলভাবে করতে পারিনি। এ কাজটি পুলিশ করবে না অন্য কোনো সংস্থা করবে, এ বিষয়ে সরকার সিদ্ধান্ত নেবে।’শহীদুল হক বলেন, জঙ্গিদের মধ্যে নারী জঙ্গিদের এ পথে ঝোঁকটা অনেক বেশি (হাইলি মোটিভেটেড)। জিজ্ঞাসাবাদের সময় তাঁরা তাঁদের দোষ স্বীকার করে জানান, মূলত স্বামীদের হাত ধরেই তাঁরা জঙ্গিবাদের দিকে ঝোঁকেন।পুলিশের মহাপরিদর্শক বলেন, মাদ্রাসায় পড়লে কেউ জঙ্গি হবে, সেই ভাবনা থেকে বেরিয়ে আসতে হবে। জঙ্গিবাদের সঙ্গে যুক্ত অভিযোগে যারা গ্রেপ্তার হয়েছে, তাদের ৩০ শতাংশ মাদ্রাসার শিক্ষার্থী। বাকিরা সাধারণ শিক্ষায় শিক্ষিত।অনুষ্ঠানে র‍্যাবের মহাপরিচালক বেনজীর আহমেদ বলেন, শুধু আইনশৃঙ্খলা বাহিনীর মাধ্যমে জঙ্গিবাদ নিরসন করা সম্ভব নয়। এর জন্য এ পথ থেকে তাদের সরিয়ে আনার চেষ্টার প্রক্রিয়া নিতে হবে (ডির‍্যাডিক্যালইজ)।র‍্যাব প্রকাশিত বইটি ৭০ পৃষ্ঠার। এ বইটি র‍্যাবের ফেসবুক পেজ এবং ওয়েবসাইটে শিগগিরই পাওয়া যাবে। এ ছাড়া বইটির একটি ইংরেজি অনুবাদও পাওয়া যাবে।
