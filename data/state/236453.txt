
সাভারে রানা প্লাজা ভবনধসের ঘটনায় মৃতের সংখ্যা ৭৫১টিতে পৌঁছেছে। আজ বুধবার সাভারে অধরচন্দ্র উচ্চবিদ্যালয়ের মাঠে স্থাপিত জেলা প্রশাসনের কন্ট্রোল রুম থেকে এ তথ্য জানানো হয়।ধ্বংসস্তূপ থেকে গতকাল মঙ্গলবার রাত ১১টা থেকে আজ বুধবার সকাল ১০টা পর্যন্ত আরও ২৩টি লাশ উদ্ধার করা হয়। এতে ধ্বংসস্তূপ থেকে লাশ উদ্ধার করা লাশের সংখ্যা ৭৪২টিতে পৌঁছেছে। হাসপাতালে মারা গেছেন নয়জন।এ পর্যন্ত ৫৮৩টি লাশ স্বজনদের কাছে হস্তান্তর করা হয়েছে। হাসপাতালের মর্গে আছে ৬৯টি লাশ। অধরচন্দ্র উচ্চবিদ্যালয়ের মাঠে আছে ৩৫টি লাশ। পরিচয় পাওয়া যায়নি—এমন ৬৪ জনের লাশ জুরাইন কবরস্থানে দাফন করা হয়েছে।সাভারের অধরচন্দ্র উচ্চবিদ্যালয়ে নিখোঁজ ব্যক্তিদের খোঁজে এখনো অসংখ্য স্বজন আসছেন। সাভারে ধসে পড়া ভবনে উদ্ধার তত্পরতা চলছে।গত ২৪ এপ্রিল সাভার বাসস্ট্যান্ডের পাশে নয় তলাবিশিষ্ট রানা প্লাজা ভবনটি ধসে পড়ে। এ ঘটনায় দায়ের করা মামলায় গত ২৮ এপ্রিল যশোরের বেনাপোল সীমান্ত থেকে ভবনটির মালিক সোহেল রানাকে গ্রেপ্তার করে র‌্যাব।
