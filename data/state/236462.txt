
কক্সবাজার জেলার মহেশখালী উপজেলার মাতারবাড়ী বিদ্যুৎকেন্দ্র নির্মাণের দরপত্র-প্রক্রিয়া স্থগিত নয়, দরপত্র–প্রক্রিয়ার সময় এক মাস বাড়ানো হয়েছে। তবে এই প্রকল্পে ভূমি উন্নয়নের কাজ আগের মতোই অব্যাহত থাকছে। জাপানের অর্থায়নে এই প্রকল্প বাস্তবায়িত হচ্ছে।
বিদ্যুৎ​–সচিব মনোয়ার ইসলাম ও কোল পাওয়ার জেনারেশন কোম্পানির ব্যবস্থাপনা পরিচালক (এমডি) আবুল কাসেম প্রথম আলোকে এ কথা জানিয়েছেন। অবশ্য এর আগে জ্বালানি, বিদ্যুৎ ও খনিজ সম্পদবিষয়ক প্রতিমন্ত্রী নসরুল হামিদ বিপু প্রথম আলোকে বলেন, বিদ্যুৎকেন্দ্র নির্মাণ দরপত্র স্থগিত করা হয়েছে।দরপত্র–প্রক্রিয়া ২৫ জুলাই শেষ হওয়ার কথা ছিল। এটি এক মাস বাড়িয়ে ২৪ আগস্ট করা হয়েছে।
বিদ্যুৎ​–সচিব বলেছেন, দরপত্রে অংশ নেওয়া দুটি প্রতিষ্ঠানের অনুরোধের কারণে এক মাস সময় বাড়ানো হয়েছে।
সূত্র জানায়, ১ হাজার ২০০ মেগাওয়াট কয়লাভিত্তিক এই বিদ্যুৎকেন্দ্র নির্মাণে ব্যয় হবে ৩৬ হাজার কোটি টাকা। এর সিংহভাগ, অর্থাৎ প্রায় ২৯ হাজার কোটি টাকা দেবে জাপান সরকার।
তিনটি ভাগে এই প্রকল্পের কাজ হওয়ার কথা। এর মধ্যে ভূমি উন্নয়নের কাজ জাপানের একটি প্রতিষ্ঠান ইতিমধ্যে শুরু করেছে। সূত্র জানায়, দরপত্রে জাপানের বেশ কয়েকটি প্রতিষ্ঠান অংশ নেবে বলে ধারণা করা হচ্ছে।
আরও পড়ুন: 
মাতারবাড়ী বিদ্যুৎকেন্দ্র নির্মাণ দরপত্র–প্রক্রিয়া স্থগিত
