
ফরিদপুর শহরের আদর্শ উচ্চবিদ্যালয়ে বিভিন্ন শ্রেণির ২৬ জন শিক্ষার্থীকে নিয়ে গতকাল শুক্রবার দুপুরে ফরিদপুর গণিত ক্লাব আনুষ্ঠানিকভাবে যাত্রা শুরু করেছে। উদ্বোধনী অনুষ্ঠানে সভাপতিত্ব করেন আদর্শ উচ্চবিদ্যালয়ের প্রধান শিক্ষক মুহাম্মদ জায়নুল আবেদীন। এতে বক্তব্য দেন সরকারি সারদা সুন্দরী মহিলা কলেজের গণিত বিভাগের প্রভাষক সুকান্ত কুমার দে, ফরিদপুর জিলা স্কুলের সহকারী শিক্ষক মো. আলাউদ্দীন, এম এ আজিজ উচ্চবিদ্যালয়ের সহকারী শিক্ষক হারুন অর রশীদ প্রমুখ। প্রভাষক সুকান্ত কুমার দে বলেন, সরকারি রাজেন্দ্র কলেজের গণিত বিভাগের সহযোগী অধ্যাপক অসীম কুমার সাহাকে আহ্বায়ক করে গত ২২ ডিসেম্বর এই ক্লাব আত্মপ্রকাশ করে। ক্লাবটি প্রথম আলো ফরিদপুর বন্ধুসভার তত্ত্বাবধানে পরিচালিত হচ্ছে। 
