
মালয়েশিয়ায় নির্মাণাধীন উড়ালসড়কের একটি বিমের নিচে তিন বাংলাদেশি শ্রমিক চাপা পড়েছেন। গতকাল সোমবার স্থানীয় সময় রাত সাড়ে আটটার দিকে এ দুর্ঘটনা ঘটে।শ্রমিকেরা হলেন মো. ফারুক খান, মোহাম্মদ ইলাহী হোসেইন ও মোহাম্মদ আলাউদ্দিন মল্লিক। মালয়েশিয়ার কোতা দামানসারা এলাকায় ওই উড়ালসড়ক নির্মাণকারী প্রতিষ্ঠান মাস র্যাপিড ট্রানজিট করপোরেশনের (এমআরটি কর্প) এক বিবৃতিতে এ কথা জানায়। খবর দ্য স্টার ডটকমের।বিবৃতিতে বলা হয়, ৩৮ মিটার লম্বা ও ৩০০ টন ওজনের বিমটি সিমেন্টের তৈরি আড়াআড়িভাবে স্থাপিত কাঠামোর ওপর তোলার সময় হঠাৎ করে নিচে পড়ে যায়। এ সময় এর নিচে অবস্থানরত বাংলাদেশের এই শ্রমিকেরা চাপা পড়েন। জরুরি ভিত্তিতে সেখানে উদ্ধার তৎপরতা শুরু করা হয়। তবে শ্রমিকেরা মারা গেছেন বলে আশঙ্কা করা হচ্ছে।এ ঘটনায় নিজেদের দায় স্বীকার করেছেন এমআরটি কর্পের প্রধান নির্বাহী কর্মকর্তা দাতুক ইরা আজহার আবদুল হামিদ। তিনি বলেন, দোষীদের বিরুদ্ধে প্রয়োজনীয় ব্যবস্থা নেওয়া হবে।
