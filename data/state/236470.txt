
গাজীপুর সিটি করপোরেশনের সাইনবোর্ডের খাইলকুর এলাকায় স্ত্রীকে হত্যার দায়ে এক ব্যক্তিকে ফাঁসির দণ্ড দিয়েছেন আদালত। গতকাল মঙ্গলবার গাজীপুরের জেলা ও দায়রা জজ এ কে এম এনামুল হক এ রায় দেন। মৃত্যুদণ্ড পাওয়া ব্যক্তি হলেন মো. কাওসার (৩৩)। তিনি বরিশালের বাকেরগঞ্জ উপজেলার বাদলপাড়া গ্রামের বাসিন্দা। তিনি পলাতক রয়েছেন।গাজীপুর আদালত পুলিশের পরিদর্শক রবিউল ইসলাম বলেন, কাওসার তাঁর স্ত্রী নারজিন খাতুনকে (২২) নিয়ে খাইলকুর এলাকায় ভাড়া থাকতেন। কাওসার একটি সোয়েটার কারখানায় চাকরি করতেন। বিয়ের পর থেকেই তিনি স্ত্রীকে নির্যাতন করতেন। ২০১১ সালের ৯ ডিসেম্বর রাতে তিনি নারজিনকে মারধর করেন। স্থানীয় ব্যক্তিরা উদ্ধার করে টঙ্গী হাসপাতালে নিলে কর্তব্যরত চিকিৎসক তাঁকে মৃত ঘোষণা করেন। এ সময় এলাকাবাসী কাওসারকে আটক করে পুলিশে সোপর্দ করেন। পরে নারজিনের বোন মুন্নি আক্তার জয়দেবপুর থানায় মামলা করেন।রাষ্ট্রপক্ষে মামলা পরিচালনা করেন হারিছ উদ্দিন আহম্মদ। আসামিপক্ষে ছিলেন ওয়াহিদুজ্জামান আকন।
