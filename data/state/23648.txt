
লালমনিরহাট কেন্দ্রীয় শহীদ মিনার মঞ্চে গতকাল শুক্রবার বিকেলে দুটি সাহিত্য পত্রিকা ও তিনটি কাব্যগ্রন্থের মোড়ক উন্মোচন করা হয়েছে। সাহিত্য পত্রিকা দুটি হচ্ছে ফেরদৌসী রহমান সম্পাদিত স্বর্ণামতি ও সুশান্ত কুমার রায় সম্পাদিত উত্তরায়ণ। কাব্যগ্রন্থগুলো হচ্ছে রাজু রহমানের বৃষ্টিবিলাপ অথবা জল উৎসবের গল্প, ফারুক আহমেদের হৃদয় অরণ্যে বৃষ্টি এবং মাহবুবুর রহমানের জীবন নায়ের মাঝি। লালমনিরহাট লেখক ফোরাম মোড়ক উন্মোচন অনুষ্ঠানের আয়োজন করে। লালমনিরহাটের ভাষাসৈনিক কমরেড শামসুল হক ও ভাষাসৈনিক আবদুল কাদের ভাসানী মোড়ক উন্মোচন করেন। অনুষ্ঠানে সভাপতিত্ব করেন লালমনিরহাট লেখক ফোরামের আহ্বায়ক আমিনুল ইসলাম। অনুষ্ঠানে নজরুল ইসলাম মণ্ডল, জাকিউল ইসলাম ফারুকী প্রমুখ বক্তৃতা করেন। 
