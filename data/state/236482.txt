
রাজধানীর তেজগাঁও এলাকা থেকে সন্দেহভাজন সাত জেএমবি জঙ্গিকে আটক করেছে পুলিশের কাউন্টার টেররিজম ইউনিট। পুলিশ বলছে, তারা ডাকাতিতে জড়িত। তাদের কাছ থেকে ৬৭ ভরি সোনাসহ ডাকাতির বেশ কিছু সরঞ্জাম উদ্ধার করা হয়েছে।
আজ মঙ্গলবার সকালে ঢাকা মহানগর পুলিশের পক্ষ থেকে পাঠানো মুঠোফোনের খুদে বার্তায় জানানো হয়, গতকাল সোমবার সন্ধ্যায় সাতজনকে আটক করা হয়।
পুলিশ বলছে, সন্দেহভাজন জেএমবি জঙ্গিদের কাছ থেকে ৬৭ ভরি সোনা, চারটি পিস্তল, পাঁচটি ম্যাগাজিন, ১০টি বুলেট, ছয় লাখ টাকা, টিভি, ল্যাপটপ, মোটরসাইকেল ছাড়াও কয়েক লাখ টাকার চুরি যাওয়া জিনিস উদ্ধার করা হয়েছে।
