

বিশ্ব মুক্ত গণমাধ্যম সূচকে বাংলাদেশের অবস্থান এবার দুই ধাপ এগিয়ে ১৪৪তম হয়েছে। ২০১৫ ও ২০১৪ সালে বাংলাদেশের অবস্থান ছিল ১৪৬তম। এই সূচক তৈরি করেছে বিশ্বজুড়ে গণমাধ্যমের স্বাধীনতা নিয়ে কাজ করা ফ্রান্সভিত্তিক সংগঠন রিপোর্টার্স উইদাউট বর্ডারস।
১৮০টি দেশের গণমাধ্যম পর্যালোচনা করে এই সূচক করা হয়। এবার বিশ্বের প্রায় সব অঞ্চলেই সংবাদপত্রের স্বাধীনতা কমার বিষয়টি লক্ষ করা গেছে বলে দাবি করেছে ফ্রান্সভিত্তিক সংগঠনটি। গণমাধ্যমের স্বাধীনতা লঙ্ঘনের পয়েন্ট হিসাব করে এই সূচক তৈরি করেছে তারা। তাদের হিসাব অনুযায়ী, গত বছরে বৈশ্বিক সূচক ছিল তিন হাজার ৭১৯ পয়েন্ট যা এ বছর বেড়ে হয়েছে তিন হাজার ৮৫৭ পয়েন্ট। অর্থাৎ, গত বছরের চেয়ে এ বছর গণমাধ্যমের স্বাধীনতা তিন দশমিক ৭১ শতাংশ কমেছে। ২০১৩ সাল থেকে গণমাধ্যমের স্বাধীনতা কমেছে ১৩ দশমিক ৬ শতাংশ।
এবার বাংলাদেশের মতো যুক্তরাষ্ট্র ও ভারতের পরিস্থিতি উন্নত হয়েছে। এবার যুক্তরাষ্ট্রের অবস্থান ৪১তম, যা গত বছরে ছিল ৪৯তম। ২০১০ সালে যুক্তরাষ্ট্রের অবস্থান ছিল ২০তম। ভারত এবার ১৩৩তম, ২০১৫ সালে তারা ছিল ১৩৬তম।
সূচকে সবার ওপরে রয়েছে ফিনল্যান্ড। সূচকে টানা ছয় বছর ধরেই প্রথম স্থানে রয়েছে ফিনল্যান্ড। পরের অবস্থানে নেদারল্যান্ডস, নরওয়ে, ডেনমার্ক ও নিউজিল্যান্ড।
এবারের সূচকে বাংলাদেশের সার্বিক স্কোর ৪৫ দশমিক ৯৪, যা গত বছর ছিল ৪২ দশমিক ৯৫। ১৮০টি দেশের মধ্যে সূচকে সবচেয়ে নিচের দিকের দেশ ইরিত্রিয়া। এর ঠিক ওপরেই রয়েছে উত্তর কোরিয়া। উত্তর কোরিয়ার ওপরে রয়েছে চীন ও সিরিয়া।
সূচকে ফ্রান্স গত বছরের চেয়ে সাত ধাপ পিছিয়ে ৪৫তম, জাপান ১১ ধাপ পিছিয়ে ৭২তম, অস্ট্রেলিয়া ২৫তম অবস্থান ধরে রেখেছে।
বাংলাদেশের প্রতিবেশী দেশগুলোর মধ্যে নেপাল ১০৫, ভারত ১৩৩, থাইল্যান্ড ১৩৬, ফিলিপাইন ১৩৮, শ্রীলঙ্কা ১৪১, মিয়ানমার ১৪৩, আফগানিস্তান ১২০, মালয়েশিয়া ১৪৬ ও পাকিস্তান ১৪৭তম অবস্থানে রয়েছে।
দ্য গার্ডিয়ান অনলাইনের প্রতিবেদনে জানানো হয়, বিশ্বব্যাপী সরকার ও ব্যবসায়ীদের চাপে গণমাধ্যমের স্বাধীনতা আরও বেশি খর্ব হয়েছে। এ ছাড়া গণমাধ্যমের স্বাধীনতা খর্ব করে অপপ্রচারের একটি নতুন যুগের সূচনা হয়েছে। করপোরেট সুবিধার কথা ভেবেও গণমাধ্যম খবর প্রকাশ করা শুরু করেছে। সূত্র: রিপোর্টার্স উইদাউট বর্ডারসের ওয়েবসাইট।
