
যশোরের বেনাপোলে অভিযান চালিয়ে ২০টি সোনার বার উদ্ধার করেছে বর্ডার গার্ড বাংলাদেশ (বিজিবি)। আজ বুধবার সকালে যশোরের বেনাপোল বন্দর থানার সাদীপুর মাঠ থেকে পরিত্যক্ত অবস্থায় সোনার বারগুলো উদ্ধার করা হয়। এগুলোর ওজন দুই কেজি। তবে এ সময় কাউকে আটক করা যায়নি।বিজিবি জানায়, আজ বুধবার সকালে বেনাপোলের সাদীপুর মাঠ দিয়ে ভারতে সোনা পাচার করা হচ্ছিল। ভারত থেকে একজন এবং বাংলাদেশের একজন ব্যক্তি সাদীপুর মাঠে আসেন। মাঠের মধ্যে সোনার বারগুলো হস্তান্তর করা হচ্ছিল। গোপন সংবাদের ভিত্তিতে সকাল আটটার দিকে সাদীপুর মাঠে অভিযান চালায় বিজিবি। এ সময় ওই দুই পাচারকারী একটি কাপড়ের শপিং ব্যাগ ফেলে ভারতের দিকে পালিয়ে যায়। শপিং ব্যাগের মধ্যে স্কচটেপ দিয়ে মোড়ানো অবস্থায় ২০টি সোনার বার পাওয়া যায়। প্রতিটি বার ১০০ গ্রাম ওজনের।বিজিবি রঘুনাথপুর ক্যাম্প কমান্ডার হাবিলদার মামুন অর রশিদ বলেন, ‘বিজিবির উপস্থিতি টের পেয়ে একটি ব্যাগ ফেলে পালিয়ে যায় পাচারকারীরা। পরে ২০টি সোনার বার উদ্ধার করা হয়। তবে দুই পাচারকারীকে আটক করা সম্ভব হয়নি। এ ব্যাপারে অজ্ঞাত দুই ব্যক্তিকে আসামি করে বেনাপোল বন্দর থানায় মামলা হয়েছে। উদ্ধার করা সোনার বারগুলো থানায় জমা দেওয়া হয়েছে।’
 
