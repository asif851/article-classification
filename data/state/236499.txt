
বিএনপির চেয়ারপারসন খালেদা জিয়া তাঁর গোপন এজেন্ডা বাস্তবায়নে অস্বাভাবিক, অস্থির ও বর্বর আচরণ করছেন বলে মন্তব্য করেছেন তথ্যমন্ত্রী হাসানুল হক ইনু।আজ বৃহস্পতিবার বঙ্গবন্ধু অ্যাভিনিউতে জাতীয় সমাজতান্ত্রিক দল (জাসদ) আয়োজিত মানববন্ধনে নেতৃত্ব দানকালে হাসানুল হক ইনু এ মন্তব্য করেন।অবরোধ-হরতালের নামে মানুষকে পুড়িয়ে হত্যার বিরুদ্ধে তীব্র ক্ষোভ ও নিন্দা জানিয়ে তথ্যমন্ত্রী বলেন, ‘খালেদা জিয়া কোনো দলের নেত্রী নন, তিনি জঙ্গিবাদ ও নাশকতার নেত্রী।’জাসদের সভাপতি বলেন, ‘দেশে শান্তির জন্য বর্বর খালেদা জিয়া ও আগুন-সন্ত্রাসীদের একাত্তরের ১৬ ডিসেম্বরের মতোই পরাজিত ও আত্মসমর্পণে বাধ্য করা ছাড়া দেশবাসীর সামনে আর কোনো পথ নেই।’ তিনি বলেন, ‘খালেদা জিয়া তাঁর গোপন এজেন্ডা বাস্তবায়নে অস্বাভাবিক, অস্থির ও বর্বর আচরণ করছেন। তিনি মানুষকে আগুন দিয়ে হত্যার পথ গ্রহণ করেছেন। যারা মানুষকে পোড়ায়, তারা বর্বর।’
চলমান অবস্থায় সংলাপের প্রস্তাবকারীদের উদ্দেশ্যে ইনু বলেন, ‘খালেদা জিয়া দেশ, সমাজ ও সভ্যতা ধ্বংস করতে চান। বর্বরতার কাছে পরাজিত হলে রাষ্ট্র ধ্বংস হয়ে যাবে। বর্বর খালেদা জিয়ার সাথে কোনো সংলাপ নয়, একাত্তরের ১৬ ডিসেম্বরের মতোই তাদের পরাজিত করা ছাড়া দেশবাসীর সামনে আর কোনো পথ নেই।’খালেদা জিয়ার উদ্দেশ্য মন্ত্রী বলেন, ‘মানুষকে আগুনে পোড়ানো ও নাশকতার পথ ছাড়ুন, না হলে ভয়াবহ পরিণতির জন্য প্রস্তুত হোন।’চৌদ্দগ্রামে যাত্রীবাহী বাসে অতর্কিতে বোমা হামলায় দগ্ধ হয়ে নিহত লোকজনের আত্মার মাগফিরাত ও আহতদের দ্রুত সুস্থতা কামনা করেন মন্ত্রী। মানববন্ধনে আরও বক্তব্য দেন মীর হোসাইন আখতার, শরীফ নুরুল আম্বিয়া, মো. খালেদ, করিম শিকদার, শফি মোল্লাহ, মুহাম্মদ আবদুল্লাহিল কাইয়ূম, আশরাফুল হক ঝন্টু প্রমুখ।
