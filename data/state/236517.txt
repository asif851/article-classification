
নিজ নিজ দলের মাঠ পর্যায়ের নেতাদের কাছে ইউনিয়ন পরিষদ (ইউপি) নির্বাচনে চেয়ারম্যান পদে দলীয় প্রার্থীর নাম পাঠাতে বলেছে আওয়ামী লীগ ও বিএনপি। চেয়ারম্যান পদে প্রার্থী বাছাইয়ের ক্ষেত্রে দুই দলই তৃণমূলকে অগ্রাধিকার দিয়েছে। আওয়ামী লীগের প্রার্থী বাছাই করবেন জেলা, উপজেলা ও ইউনিয়নের নেতারা। আর বিএনপির প্রার্থীর নাম পাঠাবেন উপজেলা ও ইউনিয়নের নেতারা।
আজ শুক্রবার আওয়ামী লীগের দপ্তর সম্পাদক আবদুস সোবহান গোলাপ স্বাক্ষরিত এক সংবাদ বিজ্ঞপ্তিতে বলা হয়েছে, জেলা, উপজেলা ও ইউনিয়ন আওয়ামী লীগের সভাপতি-সাধারণ সম্পাদকদের সমন্বয়ে গঠিত নির্বাচনী বোর্ডকে প্রার্থীর নাম চূড়ান্ত করে ১৫ ফেব্রুয়ারি সোমবারের মধ্যে দলীয় সভানেত্রীর ধানমন্ডির রাজনৈতিক কার্যালয়ে পাঠাতে হবে।
বিজ্ঞপ্তিতে বলা হয়েছে, মনোনীত প্রার্থীর নাম (ভোটার নম্বর ১২ ডিজিট) এবং নির্বাচনী আইন, নীতিমালা ও বিধিমালা অনুযায়ী সব তথ্য প্রার্থীর নামের সঙ্গে পাঠাতে হবে। প্রার্থীর ভোটার আইডির ফটোকপি অবশ্যই পাঠাতে হবে, যা বাধ্যতামূলক। স্থানীয় সরকার নির্বাচনের মনোনয়নের ক্ষেত্রে আওয়ামী লীগের স্থানীয় সরকার (ইউনিয়ন পরিষদ) মনোনয়ন বোর্ড চেয়ারম্যান প্রার্থীর নাম ও প্রতীক বরাদ্দ করবে।
এদিকে বিএনপির যুগ্ম মহাসচিব রুহুল কবির রিজভী এক সংবাদ বিজ্ঞপ্তিতে জানিয়েছেন, ইউপি নির্বাচনে প্রতিদ্বন্দ্বিতা করার জন্য চেয়ারম্যান পদে প্রতি ইউপি থেকে একজন করে প্রার্থীর নাম সুপারিশ আকারে কেন্দ্রে পাঠাতে হবে। সংশ্লিষ্ট উপজেলার বিএনপির সভাপতি ও সাধারণ সম্পাদক এবং ইউনিয়ন বিএনপির সভাপতি, সাধারণ সম্পাদক ও সাংগঠনিক সম্পাদক এই পাঁচজন চেয়ারম্যান প্রার্থীর নাম অনুমোদন করে কেন্দ্রে পাঠাবেন। তবে নাম পাঠানোর জন্য কোনো দিনক্ষণ বেঁধে দেয়নি বিএনপি।
প্রথমবারের মতো দলীয় প্রতীকে আগামী ২২ মার্চ সারা দেশে ইউনিয়ন পরিষদের (ইউপি) নির্বাচন শুরু হচ্ছে। পর্যায়ক্রমে ৪ জুন পর্যন্ত মোট ছয় ধাপে ৪ হাজার ২৭৫টি ইউপিতে ভোট গ্রহণ করা হবে। ২২ মার্চ প্রথম ধাপে ভোট গ্রহণ হবে ৭৫২টি ইউপিতে।
তফসিল অনুযায়ী, প্রথম ধাপের ৭৫২টি ইউপিতে মনোনয়নপত্র জমা দেওয়ার শেষ সময় ২২ ফেব্রুয়ারি। মনোনয়নপত্র বাছাই হবে ২৩ ও ২৪ ফেব্রুয়ারি। মনোনয়নপত্র প্রত্যাহারের শেষ সময় ২ মার্চ এবং প্রতীক বরাদ্দ হবে ৩ মার্চ।
দ্বিতীয় ধাপে ৭১০টি ইউপিতে ভোট গ্রহণ করা হবে ৩১ মার্চ। এসব ইউপিতে প্রার্থীদের মনোনয়নপত্র জমা দেওয়ার শেষ দিন ২ মার্চ। তৃতীয় ধাপে ৭১১টি ইউপিতে ভোট গ্রহণ করা হবে ২৩ এপ্রিল, মনোনয়নপত্র জমা দেওয়ার শেষ সময় ২৭ মার্চ। চতুর্থ ধাপে ৭ মে ভোট গ্রহণ করা হবে ৭২৮টি ইউপিতে। এসব ইউপিতে মনোনয়নপত্র জমা দেওয়ার শেষ সময় ৭ এপ্রিল। পঞ্চম ধাপে ৭১৪টি ইউপিতে ভোট গ্রহণ করা হবে ২৮ মে, মনোনয়নপত্র জমা দেওয়ার শেষ সময় ২ মে। সবশেষে ষষ্ঠ ধাপে ৬৬০টি ইউপিতে ভোট গ্রহণ করা হবে ৪ জুন, মনোনয়নপত্র জমা দেওয়ার শেষ সময় ৯ মে।
