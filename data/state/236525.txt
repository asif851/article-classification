
মৌলভীবাজারের রাজনগর উপজেলার করিমপুর চা-বাগানে মাটির ঘরের দেয়াল ধসে এক শিশু মারা গেছে। গত বুধবার দিবাগত রাত আড়াইটায় ভারী বৃষ্টি চলাকালে এ দুর্ঘটনা ঘটে।ওই শিশুর নাম চুমকি রজক (৫)। সে ওই বাগানের অডিত রজকের মেয়ে। এই ঘটনায় আহত হয়েছেন অডিত রজকের বোন বির রজক (৬০)।চা-শ্রমিক ও পুলিশ সূত্রে জানা গেছে, বুধবার করিমপুর চা-বাগানসহ রাজনগর উপজেলায় কয়েক দফা ভারী বৃষ্টি হয়েছে। রাতে বৃষ্টির সময় করিমপুর চা-বাগানের অডিত রজকের মাটির তৈরি ঘরের দেয়াল ধসে পড়ে। এ সময় পরিবারের সবাই ঘুমিয়ে ছিলেন। এতে দেয়ালের নিচে চাপা পড়ে ঘটনাস্থলেই চুমকি রজক মারা যায়।
