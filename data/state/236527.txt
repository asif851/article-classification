
নীলফামারীর ডোমার উপজেলার দুটি ইউনিয়ন পরিষদের (ইউপি) দুটি ওয়ার্ডে চার প্রার্থী সমান ভোট পাওয়ায় ওই দুই ওয়ার্ডে আবার ভোট হবে।নির্বাচন কার্যালয় সূত্র জানায়, জোড়াবাড়ির ৯ নম্বর ওয়ার্ডের পান্না সরকারি প্রাথমিক বিদ্যালয় ভোটকেন্দ্রে মোট ভোটার ১ হাজার ৭৬৭। এখানে সদস্য প্রার্থী আজিজুল ইসলাম ও সানোয়ার আলী প্রামাণিক ৪৩২টি করে ভোট পেয়েছেন। ডোমার সদরের ৮ নম্বর ওয়ার্ডের দক্ষিণ বড় রাউতা সরকারি প্রাথমিক বিদ্যালয় কেন্দ্রে ভোটার ৯০৩ জন। এখানে সদস্য প্রার্থী জয়নাল আবেদীন ও শাহীনুল ইসলাম ৩১৫টি করে ভোট পান।উপজেলা নির্বাচন কর্মকর্তা সেকেন্দার আলী বলেন, ভোটের ফল সমান সমান হয়েছে। তাই আবার ভোট নেওয়া হবে।
