
কেন্দ্রীয় ১৪ দলের মুখপাত্র ও স্বাস্থ্যমন্ত্রী মোহাম্মদ নাসিম বলেছেন, দেশের পরিস্থিতি ঘোলাটে করে ক্ষমতায় যাওয়ার ষড়যন্ত্র করছেন বিএনপির চেয়ারপারসন খালেদা জিয়া। 
স্বাস্থ্যমন্ত্রী বলেন, খালেদা জিয়া ক্ষমতায় যাওয়ার জন্য মরিয়া হয়ে উঠেছেন। তিনি পরিস্থিতি ঘোলাটে করে ক্ষমতায় যেতে চান। তিনিই দেশবিরোধী ও সরকারবিরোধী গভীর ষড়যন্ত্রে লিপ্ত রয়েছেন। আজ শুক্রবার বিকেলে আওয়ামী লীগের সভাপতি শেখ হাসিনার ধানমন্ডির রাজনৈতিক কার্যালয়ে কেন্দ্রীয় ১৪ দল আয়োজিত এক যৌথসভায় সভাপতির বক্তব্যে মোহাম্মদ নাসিম এ কথা বলেন। গুলশানের রেস্তোরাঁয় সন্ত্রাসী হামলা এবং দেশের বিভিন্ন স্থানে গুপ্তহত্যার প্রতিবাদে ১১ জুলাই কেন্দ্রীয় শহীদ মিনারে ১৪ দল আয়োজিত প্রতিবাদ সমাবেশ সফল করার লক্ষ্যে এই যৌথসভা অনুষ্ঠিত হয়। ঢাকা মহানগর উত্তর ও দক্ষিণ, গাজীপুর, নারায়ণগঞ্জ, মানিকগঞ্জ ও ঢাকা জেলা আওয়ামী লীগের সভাপতি, সাধারণ সম্পাদক এবং সংশ্লিষ্ট জেলার আওয়ামী লীগ দলীয় সাংসদদের সঙ্গে এ সভা হয়। স্বাস্থ্যমন্ত্রী বলেন, খালেদা জিয়া এখনো দেশের শান্তি চান না। চান দেশের পরিস্থিতি ঘোলাটে করে ক্ষমতায় যেতে। নিজের স্বার্থ চরিতার্থ করতে। কিন্তু দেশের মানুষ এটা হতে দেবে না। তারা প্রধানমন্ত্রী শেখ হাসিনার নেতৃত্বেই ঐক্যবদ্ধ আছে, থাকবে। ১১ জুলাই সমাবেশ সফল করার আহ্বান জানিয়ে দলীয় নেতা-কর্মীদের উদ্দেশে নাসিম বলেন, মুক্তিযুদ্ধের পক্ষের শক্তি এবং সফল প্রধানমন্ত্রী শেখ হাসিনাকে ক্ষমতা থেকে উৎখাতের জন্য গভীর চক্রান্ত শুরু হয়েছে। এই জঙ্গি ও সন্ত্রাসবাদের মুখোশ উন্মোচিত হয়ে যাচ্ছে, এদের আগে–পেছনে কারা রয়েছে। গুলশানের সন্ত্রাসী হামলা এবং গতকাল ঈদের জামাতের আগে শোলাকিয়ায় সন্ত্রাসী হামলার কথা উল্লেখ করে নাসিম বলেন, বিদেশিদের কাপুরুষের মতো হত্যা করা, ঈদের দিন নামাজের আগে মুসলমান হয়ে মুসলমানদের ওপর যারা হামলা করে, এরা কোন ইসলাম ধর্মে বিশ্বাস করে? যারা নির্বিচারে মানুষ হত্যা করে, তারা কোন ইসলামে বিশ্বাস করে? এরা কোন ইসলামের স্বার্থে কাজ করে? সন্ত্রাসবিরোধী কমিটি গঠন প্রসঙ্গে মোহাম্মদ নাসিম বলেন, ‘সকল শ্রেণি-পেশার মানুষকে এই কমিটিতে স্থান দিতে হবে। জনগণের শক্তিকে কেউ পরাজিত করতে পারে না। তাই আপনারা সকল শ্রেণি-পেশার মানুষকে সঙ্গে নিয়ে এই কমিটি করবেন।’ ১২ জুলাই থেকে ২১ জুলাই প্রধানমন্ত্রীর আহ্বানে সাড়া দিয়ে সারা দেশে ইউনিয়ন, উপজেলা, জেলা, পৌরসভায় এই সন্ত্রাসবিরোধী কমিটি গঠন করার নির্দেশ দেন তিনি।  ‘নির্বাচন দিলেই এই সকল সন্ত্রাসী হামলা বন্ধ হয়ে যাবে’ খালেদা জিয়ার এমন বক্তব্যের জবাবে আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেন, ‘খালেদা জিয়া যেকোনো মূল্যে ক্ষমতায় যেতে চান। তাঁর বক্তব্যে সেটিই প্রমাণিত হয়েছে। তাঁর উৎসাহে, প্রেসক্রিপশনে সন্ত্রাসী কার্যক্রম চলছে দেশে, তার বক্তব্যে সেটিই প্রমাণিত হয়েছে।’ এ সময় আওয়ামী লীগের সভাপতিমণ্ডলীর সদস্য সাহারা খাতুন, যুগ্ম সাধারণ সম্পাদক জাহাঙ্গীর কবির নানক, আন্তর্জাতিক বিষয়ক সম্পাদক ফারুক খান, মুক্তিযুদ্ধ বিষয়কমন্ত্রী আ ক ম মোজাম্মেল হক, ঢাকা মহানগর দক্ষিণ আওয়ামী লীগের সাধারণ সম্পাদক শাহে আলম মুরাদ, সাম্যবাদী দলের সাধারণ সম্পাদক দিলীপ বড়ুয়া, গাজীপুর মহানগর আওয়ামী লীগের সভাপতি আজমত উল্লাহ, সাংসদ ইলিয়াস উদ্দিন মোল্লা প্রমুখ বক্তব্য রাখেন। এ ছাড়া আওয়ামী লীগের সাংগঠনিক সম্পাদক খালিদ মাহমুদ চৌধুরী, তথ্য ও গবেষণা সম্পাদক আফজাল হোসেন, ত্রাণ ও সমাজকল্যাণ বিষয়ক সম্পাদক ফরিদুন্নাহার লাইলী, মহিলা ও শিশু বিষয়ক প্রতিমন্ত্রী মেহের আফরোজ চুমকি, পাট ও বস্ত্র প্রতিমন্ত্রী মির্জা আজম, কমিউনিস্ট কেন্দ্রের আহ্বায়ক ওয়াজেদুল ইসলাম খান, যুগ্ম আহ্বায়ক অসীত বরণ রায়, বাসদের আহ্বায়ক রেজাউর রশিদ খান প্রমুখ উপস্থিত ছিলেন।
