
উল্টো পথে গাড়ি চালানোর তীব্র সমালোচনা করেছেন সড়ক পরিবহন ও সেতুমন্ত্রী ওবায়দুল কাদের। তিনি বলেছেন, অত্যন্ত গুরুত্বপূর্ণ ব্যক্তিও (ভিআইপি) উল্টো পথে গাড়ি নিয়ে যান। অনেকে গাড়িতে পতাকা উড়িয়েও উল্টো পথে যান। আবার জাতীয় সংসদের স্টিকার লাগানো গাড়ি নিয়েও উল্টো পথে যান। 
আজ বৃহস্পতিবার ঢাকা মোটর, বাইক ও অটোপার্টস প্রদর্শনী ২০১৬-এর উদ্বোধনকালে প্রধান অতিথির বক্তৃতায় ওবায়দুল কাদের এসব কথা বলেন। রাজধানী ইন্টারন্যাশনাল কনভেনশন সিটি বসুন্ধরায় এ অনুষ্ঠানের আয়োজন করা হয়। ওবায়দুল কাদের বলেন, ‘কষ্ট হলেও আমি কখনো উল্টো পথে যাই না। আমি মন্ত্রী হয়ে যাব কেন? আমি গেলে তো জনগণও উল্টো পথে যাবে।’ তিনি মনে করেন উল্টো পথে গেলে বরং দুর্ঘটনার ঝুঁকি থাকে। মন্ত্রী আরও বলেন, অনেকে মোবাইল ফোন নিয়ে ‘সিরিয়াস’ ও ‘সুইট’ আলাপ করতে করতে রাস্তা পার হন। যদি তখন গাড়ি চাপা দেয়, তাহলে দোষ পড়ে চালকের। একটু সচেতন হলেই এ ধরনের দুর্ঘটনা ঘটার সম্ভাবনা কম থাকে। পুরোনো গাড়ির সমালোচনা করে ওবায়দুল কাদের বলেন, ‘রাস্তায় মুড়ির টিন গাড়ি দেখলে কেমন যেন লাগে? আল্লার দান, বাবার দোয়া, মায়ের দোয়া নামে এসব গাড়ি চলে। আবার আল্লাহর নামে চলিলাম লেখা গাড়ি চলতে শুরু করেই খাদে পড়ে। অর্থনীতির এত উন্নয়ন হচ্ছে, কিন্তু পুরোনো গাড়ির এমন বাংলাদেশের চেহারা কেমন যেন লাগে।’ মন্ত্রী বলেন, কুড়িল ফ্লাইওভার, বনানী ওভার পাস, মিরপুর-এয়ারপোর্ট ফ্লাইওভার-এসব দেখলে দেশকে বিদেশ-বিদেশ লাগে। আগে কেমন যেন গরিব লাগত। ওবায়দুল কাদের বলেন, সড়ক পরিবহন অধ্যাদেশ আইন হচ্ছে। এতে শুধু চালক নয়, মালিকের শাস্তির বিধান রাখা হচ্ছে। পরবর্তী সংসদে এ আইনটি অনুমোদনের জন্য উঠবে বলে তিনি জানান। এ ছাড়া একটি পরিবারে সর্বোচ্চ কয়টা গাড়ি থাকবে, সেটাও আইনে উল্লেখ থাকবে বলে তিনি জানান। সেমস গ্লোবাল মোটর, বাইক ও অটোপার্টসের প্রদর্শনীর আয়োজন করেছে। আগামী ২ এপ্রিল পর্যন্ত প্রদর্শনীটি চলবে।
