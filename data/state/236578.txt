
আওয়ামী লীগের সাধারণ সম্পাদক ওবায়দুল কাদের বলেছেন, প্রধানমন্ত্রী শেখ হাসিনাকে বহনকারী উড়োজাহাজে ত্রুটির বিষয়টি ষড়যন্ত্র, দুর্ঘটনা, না অবহেলা—তা এই মুহূর্তে বলা যাবে না। এতে তদন্ত কার্যক্রমে বিঘ্ন ঘটতে পারে।আজ জাতীয় মসজিদ বায়তুল মোকাররমে জুমার নামাজ শেষে সাংবাদিকদের প্রশ্নের জবাবে ওবায়দুল কাদের এসব কথা বলেন।ওবায়দুল কাদের বলেন, ‘তদন্ত চলছে—এটা অবহেলা, নাকি ষড়যন্ত্র, নাকি ইচ্ছাকৃত। তবে প্রাথমিক তদন্তে উদাসীনতার জন্য কয়েকজনকে সাময়িক অব্যাহতি দেওয়া হয়েছে। সেদিন আমাদের ইতিহাসে আরেকটি মর্মান্তিক দুর্ঘটনা ঘটে যেতে পারত। সেদিন মহাসংকটের আরেকটা কালো ছায়া জাতীয় জীবনে নেমে আসতে পারত। আল্লাহর অশেষ রহমত নেত্রীকে হেফাজত করেছে। সেই জন্য সারা দেশে মসজিদ ও বিভিন্ন ধর্মীয় উপাসনালয়ে তাঁর জন্য বিশেষ প্রার্থনার আয়োজন করা হয়েছে।’এ সময় আওয়ামী লীগের যুগ্ম সাধারণ সম্পাদক মাহবুব উল আলম হানিফ, আবদুর রহমান, তথ্য ও গবেষণা সম্পাদক আফজাল হোসেন, দপ্তর সম্পাদক আবদুস সোবহান গোলাপ, বন ও পরিবেশ সম্পাদক দেলোয়ার হোসেন, সাংগঠনিক সম্পাদক খালিদ মাহমুদ চৌধুরী, ঢাকা মহানগর দক্ষিণ আওয়ামী লীগের সাধারণ সম্পাদক শাহে আলম মুরাদ, ছাত্রলীগের কেন্দ্রীয় সভাপতি সাইফুর রহমান সোহাগ প্রমুখ উপস্থিত ছিলেন।
আজ দেশের সব ধর্মের উপাসনালয়ে আওয়ামী লীগের পক্ষ থেকে বিশেষ দোয়া মাহফিল ও প্রার্থনা সভার আয়োজন করা হয়েছিল। এ কর্মসূচির অংশ হিসেবে জাতীয় মসজিদ বায়তুল মোকাররমেও মিলাদ ও দোয়া মাহফিলের আয়োজন করা হয়।
এর আগে দুপুর ১২টায় ঢাকেশ্বরী জাতীয় মন্দিরে শেখ হাসিনার সুস্বাস্থ্য ও দীর্ঘ জীবন কামনা করে বিশেষ প্রার্থনা ও আলোচনা সভা অনুষ্ঠিত হয়। সেখানে ঢাকা মহানগরী পূজা উদ্‌যাপন কমিটির সভাপতি ডি এন চ্যাটার্জির সভাপতিত্বে সভায় আওয়ামী লীগের সভাপতিমণ্ডলীর সদস্য রমেশ চন্দ্র সেন, ত্রাণ ও সমাজকল্যাণবিষয়ক সম্পাদক সুজিত রায় নন্দী, যুব ও ক্রীড়া প্রতিমন্ত্রী বীরেন শিকদার প্রমুখ উপস্থিত ছিলেন।
সকাল সাড়ে ১০টায় মেরুল বাড্ডার আন্তর্জাতিক বৌদ্ধমন্দিরে বৌদ্ধ সম্প্রদায় এবং সকাল নয়টায় মিরপুরের সেনপাড়ায় বাংলাদেশ ব্যাপ্টিস্ট চার্চ সংঘে বিশেষ প্রার্থনার আয়োজন করা হয়। এসব প্রার্থনা সভা থেকে প্রধানমন্ত্রী শেখ হাসিনার দীর্ঘায়ু কামনা করা হয়।
প্রধানমন্ত্রী শেখ হাসিনা গত রোববার হাঙ্গেরি যাওয়ার পথে তাঁকে বহনকারী বাংলাদেশ বিমানের বিশেষ ফ্লাইটে যান্ত্রিক ত্রুটি দেখা দেওয়ায় তুর্কমেনিস্তানের বিমানবন্দরে তা জরুরি অবতরণ করে।
