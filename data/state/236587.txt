
শেরপুরের ঝিনাইগাতীতে শেরপুর ও জামালপুরের গারো সম্প্রদায়ের বৃহৎ সামাজিক উৎসব ওয়ানগালা (নবান্ন) শুরু হয়েছে। গতকাল বৃহস্পতিবার বিকেলে স্থানীয় মরিয়মনগর উচ্চবিদ্যালয় মাঠে আয়োজিত দুদিনব্যাপী উৎসব উদ্বোধন করেন জেলা প্রশাসক এ এম পারভেজ রহিম।
ঝিনাইগাতীর মরিয়মনগর ক্রিশ্চিয়ান মিশন এ উৎসবের আয়োজন করেছে। উদ্বোধনী অনুষ্ঠানে সভাপতিত্ব করেন মরিয়মনগর উচ্চবিদ্যালয়ের প্রধান শিক্ষক এবং আয়োজক কমিটির নির্বাহী আহ্বায়ক অঞ্জন আরেং। এতে বক্তব্য দেন ঝিনাইগাতী উপজেলা পরিষদের চেয়ারম্যান মো. আমিনুল ইসলাম, উপজেলা নির্বাহী কর্মকর্তা (ইউএনও) মোহাম্মদ সেলিম রেজা, মরিয়মনগর মিশনের ফাদার গাব্রিয়েল, আয়োজক কমিটির আহ্বায়ক আলফন্স চিরান, রবেতা ম্রং, ঝিনাইগাতী থানার ভারপ্রাপ্ত কর্মকর্তা (ওসি) মো. মিজানুর রহমান প্রমুখ।
এর আগে গতকাল সকালে গারো জনগোষ্ঠী নতুন ধান কেটে উৎসবস্থলে এনে তা ঈশ্বরের নামে উৎসর্গ করে। এ সময় শেরপুর ও জামালপুরের গারো সম্প্রদায়ের বিপুলসংখ্যক মানুষ বিশেষ প্রার্থনায় অংশ নেয়। প্রার্থনা পরিচালনা করেন ফাদার জুলিয়ান জয়ন্ত রাকসাম। এদিকে দুদিনব্যাপী উৎসব উপলক্ষে সাংস্কৃতিক অনুষ্ঠান, মেলা ও খেলাধুলার আয়োজন করা হয়েছে। আজ শুক্রবার বিকেলে এ উৎসব শেষ হবে।
 
