
আওয়ামী লীগের সাধারণ সম্পাদক এবং সড়ক পরবিহন ও সেতুমন্ত্রী ওবায়দুল কাদের বিএনপিকে ‘রঙিন খোয়াব’ না দেখতে বলেছেন। আজ শনিবার সিলেটে নগর ও জেলা আওয়ামী লীগের নতুন সদস্য সংগ্রহ ও নবায়ন কার্যক্রমের উদ্বোধনী অনুষ্ঠানে প্রধান অতিথির বক্তৃতায় তিনি এ কথা বলেন।
ওবায়দুল কাদের বলেন, ‘নির্বাচন কমিশনের (ইসি) সঙ্গে বৈঠক করে ক্ষমতায় যাওয়ার রঙিন খোয়াব দেখেছিলেন। এর আগে প্রধান বিচারপতির ইস্যু নিয়েও চেষ্টা করেছেন। কিন্তু রঙিন খোয়াব, দিবা স্বপ্ন দেখবেন না। এসব দেখে লাভ নেই। ফাপানো বেলুন চুপসে যায়।’ তিনি আরও বলেন, ‘নতুন নতুন ইস্যু নিয়ে আপনারা আন্দোলনের জন্য প্রস্তুতি নেন আর আমাদের প্রধানমন্ত্রী সেটায় পানি ঢেলে দেন।’ওবায়দুল কাদের কারও নাম উল্লেখ না করে বলেন, লন্ডনে বসে ক্ষমতায় যাওয়ার নীলনকশা তৈরি করেছিলেন, বাংলাদেশে ইনশাআল্লাহ তা সফল হবে না। সাড়ে তিন মাস ছুটি কাটিয়ে খালেদা দেশে ফিরে বিশৃঙ্খলা সৃষ্টি করেছেন দাবি করে তিনি আরও বলেন, ‘বিএনপি সংবর্ধনার নামে রাজপথ দখল করে জনভোগান্তি করেছেন। আমরাও প্রধানমন্ত্রীকে সংবর্ধনা দিয়েছিলাম। আমরা ক্ষমতায় থেকেও জনভোগান্তি না ঘটিয়ে সফল সংবর্ধনা দিয়েছি। জনগণকে বলতে চাই, ক্ষমতায় না থেকে যারা রাজপথ দখল করতে চায়, তারা ক্ষমতায় গেলে আবারও হাওয়া ভবনে দুর্নীতি করবে।’গতকাল শুক্রবার বিএনপির মহাসচিব মির্জা ফখরুল ইসলাম আলমগীর বলেন, সুষ্ঠু নির্বাচন হলে আওয়ামী লীগ ২৫টির বেশি আসন পাবে না।মির্জা ফখরুলের এ বক্তব্যের জবাবে কাদের বলেন, ‘আপনি বলেছিলেন আওয়ামী লীগ আগামী ২০০ বছরেও ক্ষমতায় যেতে পারবে না। এখন একসঙ্গে নয় বছর। ক্ষমতা নির্ধারণ করবেন জনগণ এবং ক্ষমতা দেবেন আল্লাহ। আর অহংকার করবেন না।’ওবায়দুল কাদেরের বক্তব্যে উঠে আসে রোহিঙ্গা প্রসঙ্গ। তিনি বলেন, ‘দেশে ছয় লাখ রোহিঙ্গা আশ্রয় নিয়েছে। আপনারা মনে করেছিলেন এই সংকট কাটিয়ে উঠতে পারব না। আমাদের ভোটে ভাটা পড়বে। কিন্তু আমাদের নেত্রী পরম মমতায় তাদের কাছে টেনে নিয়েছেন। জনগণের সহায়তায় ছয় লাখ মানুষকে আশ্রয় দিয়েছেন, সুবিধা দিচ্ছেন।’আন্তর্জাতিক সংবাদমাধ্যমে প্রকাশিত প্রতিবেদনের উদাহরণ দিয়ে তিনি বলেন, পৃথিবীর সবচেয়ে দীর্ঘতম নারী ক্ষমতাসীন নেত্রী শেখ হাসিনা। সুতরাং দিবা স্বপ্ন, রঙিন খোয়াব দেখবেন না।বেলা ১১টা থেকে সিলেট নগরের রেজস্টারি মাঠে প্রতিকূল আবহাওয়া উপেক্ষা করে অনুষ্ঠানের উদ্বোধন করা হয়। সিলেট নগর আওয়ামী লীগের সভাপতি বদরউদ্দিন আহমদ কামরানের সভাপতিত্বে এবং জেলার সাধারণ সম্পাদক শফিকুর রহমান চৌধুরীর সঞ্চালনায় অনুষ্ঠানে বিশেষ অতিথির বক্তব্য দেন সিলেট বিভাগের দায়িত্বপ্রাপ্ত কেন্দ্রীয় সাংগঠনিক সম্পাদক আহমদ হোসেন, কেন্দ্রীয় সাংগঠনিক সম্পাদক মিসবাহউদ্দিন সিরাজ ও কেন্দ্রীয় সদস্য রফিকুর রহমান।আওয়ামী লীগের লক্ষ্য নারী ও নতুন ভোটারআওয়ামী লীগে নতুন সদস্য সংগ্রহ ও নবায়ন সম্পর্কে ওবায়দুল কাদের বলেন, শেখ হাসিনার ছায়াতলে নারী ও নতুন ভোটারদের ভেড়াতে হবে। কার্যালয়ে বসে ফরম পূরণ করলে হবে না। মহানগর, উপজেলা, ইউনিয়ন পর্যায়ে ঘরে ঘরে গিয়ে সদস্য নিতে হবে। তিনি আরও বলেন, তবে দলে স্বাধীনতাবিরোধী, সন্ত্রাসী, চাঁদাবাজদের ঠাঁই নেই। এ বিষয়টি মনে রাখতে হবে।
