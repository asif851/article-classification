
অপারেটর না থাকায় দুই বছরেরও বেশি সময় ধরে অব্যবহৃত অবস্থায় পড়ে আছে চাঁদপুরের মতলব উত্তর উপজেলা স্বাস্থ্য কমপ্লেক্সের এক্স-রে যন্ত্র। এতে কম খরচে এক্স-রে করার সুযোগ থেকে বঞ্চিত হচ্ছেন এলাকাবাসী। উপজেলা স্বাস্থ্য কমপ্লেক্স সূত্রে জানা গেছে, ২০১৩ সালের ২১ আগস্ট স্বাস্থ্য মন্ত্রণালয় থেকে এ হাসপাতালে একটি এক্স-রে যন্ত্র বরাদ্দ দেওয়া হয়। কিন্তু রেডিওগ্রাফার পদে লোক না থাকায় এটি অব্যবহৃত অবস্থায় পড়ে আছে। উপজেলা স্বাস্থ্য ও পরিবার পরিকল্পনা কর্মকর্তা আবু ইউসুফ কাজী বলেন, যন্ত্রটি চালাতে রেডিওগ্রাফার পদে লোক দেওয়ার জন্য স্বাস্থ্য মন্ত্রণালয়ে চিঠি পাঠানো হয়েছে। 
