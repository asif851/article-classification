
মুন্সিগঞ্জ ও মানিকগঞ্জে ইলিশ রক্ষা অভিযান পরিচালনা করতে গিয়ে চার মৎস্য কর্মকর্তা আহত হয়েছেন। মৎস্য অধিদপ্তরের সহকারী পরিচালক মুহাম্মদ মামুনুর রশিদ প্রথম আলোকে এ তথ্য জানিয়েছেন।
মুন্সিগঞ্জে আহত মৎস্য কর্মকর্তারা জানান, আজ বুধবার ভোররাত চারটায় পদ্মা নদীর লৌহজংয়ের তেওটিয়া অংশে জ্যেষ্ঠ উপজেলা মৎস্য কর্মকর্তার নেতৃত্বে অভিযান পরিচালিত হচ্ছিল। এ সময় একটি সংঘবদ্ধ জেলে দল নিষেধাজ্ঞা অমান্য করে নৌকা থেকে চরে ইলিশ মাছ নামাচ্ছিল। নৌ-পুলিশ, কোস্টগার্ড, থানা-পুলিশ ধাওয়া করলে তারা পিছু হটে যায় এবং পরবর্তী সময় শতাধিক জেলে সংঘবদ্ধ হয়ে অভিযানরত দলকে আক্রমণ করে। আক্রমণকারীরা ইট-পাথর নিক্ষেপ করলে লৌহজংয়ের সিনিয়র উপজেলা মৎস্য কর্মকর্তা কামরুল হাসান, মৎস্য সম্প্রসারণ কর্মকর্তা মো. রাসেল মোল্লা আহত হন। তাঁদের স্থানীয় হাসপাতালে নিয়ে চিকিৎসা করা হয়। এ বিষয়ে লৌহজং থানায় একটি মামলা হয়েছে।
লৌহজং থানার পুলিশ পরিদর্শক (তদন্ত) মো. রাজিব খান প্রথম আলোকে মামলার বিষয়টি নিশ্চিত করে বলেন, ‘আমরা প্রয়োজনীয় ব্যবস্থা গ্রহণ করছি।’
এদিকে মানিকগঞ্জ সদর উপজেলার সিনিয়র মৎস্য কর্মকর্তা মোকসেদুর রহমান এবং দৌলতপুরের উপজেলা মৎস্য কর্মকর্তা তসলিমা আক্তার আজ ভোরে অভিযান পরিচালনার সময় আহত হন। তাঁরা স্থানীয় হাসপাতালে চিকিৎসাধীন রয়েছেন। মৎস্য অধিদপ্তরের মহাপরিচালক সৈয়দ আরিফ আজাদ খবর পেয়ে তাৎক্ষণিক অভিযানস্থল পরিদর্শন করেন এবং আহত কর্মকর্তাদের দেখতে যান।
