
কিশোরগঞ্জের শোলাকিয়ায় হামলার নিন্দা জানিয়ে বিএনপির চেয়ারপারসন খালেদা জিয়া বলেছেন, ঝর্ণা রানী ভৌমিকের মতো নিরীহ, নিরপরাধ মানুষকে যারা হত্যা করে, তারা ভীরু ও কাপুরুষ। এই অপশক্তি নির্মূলে বিভাজন ভুলে সবাইকে একযোগে কাজ করতে হবে। মত-পথের ভিন্নতা থাকলেও জাতির এই সংকটকালে জনগণের ঐক্যের কোনো বিকল্প নেই। আজ বৃহস্পতিবার সন্ধ্যায় গণমাধ্যমে দেওয়া এক বিবৃতিতে খালেদা জিয়া এসব কথা বলেন। শোলাকিয়ায় নিহত  পুলিশের দুই সদস্যের প্রতি শ্রদ্ধা জানিয়ে খালেদা জিয়া এ ঘটনায় জড়িত লোকজনের শাস্তি দাবি করেন।  খালেদা জিয়া বলেন, শুরু থেকে যথাযথ পদক্ষেপের মাধ্যমে এই কুপথগামী অন্ধশক্তির তৎপরতা রুখে দিতে পারলে এখন এত ভয়াবহ রূপ ধারণ করতে পারত না। সবাই মিলে শুভবুদ্ধির পরিচয় দিয়ে ঐক্যবদ্ধ প্রতিরোধের পথে এগিয়ে গেলে দেশ থেকে সন্ত্রাসী উগ্রবাদীদের সব অপতৎপরতা নির্মূল করা সম্ভব। ঐক্যবদ্ধ শক্তির অদম্য সাহসের কাছে কখনোই কোনো অশুভ শক্তির উত্থান সম্ভব নয়। খালেদা জিয়া বলেন, সরকারের পক্ষ থেকে বারবার কঠোর নিরাপত্তার কথা বলা হলেও বিদ্যমান সব নিরাপত্তাকে ভেদ করে উগ্রপন্থীরা একের পর এক সহিংস কর্মকাণ্ড চালিয়ে যাচ্ছে। মনে হচ্ছে, এই উগ্রপন্থী অশুভ শক্তি সারা দেশকেই তাদের অভয়ারণ্য মনে করছে।
