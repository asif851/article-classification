
খুব অল্প সময়ের মধ্যে ফেসবুক খুলে দেওয়া হবে বলে জানিয়েছেন তথ্য ও যোগাযোগ প্রযুক্তি বিষয়ক প্রতিমন্ত্রী জুনাইদ আহমেদ পলক। তবে ঠিক কবে ফেসবুক খুলে দেওয়া হবে, এ ব্যাপারে সুর্দির্নিষ্টভাবে তিনি কিছু বলেননি। আজ বৃহস্পতিবার জাতীয় প্রেসক্লাবে এক সংবাদ সম্মেলনে সাংবাদিকদের প্রশ্নের জবাবে পলক একথা বলেন। দেশে প্রথম বারের মতো অনুষ্ঠেয় তথ্যপ্রযুক্তি-বিষয়ক বিতর্ক প্রতিযোগিতা উপলক্ষে এই সংবাদ সম্মেলনের আয়োজন করা হয়। প্রতিমন্ত্রী বলেন, ফেসবুক কর্তৃপক্ষের সঙ্গে সরকারের আলাপ-আলোচনা হবে। তাঁরা আমাদের সঙ্গে আলোচনা করতে আসছেন। আশা করছি, অল্প সময়ের মধ্যে ফেসবুক খুলে দেওয়া হবে। গত ১৮ নভেম্বর বুধবার থেকে ফেসবুক-ভাইবার-হোয়াটসঅ্যাপসহ সামাজিক যোগাযোগের কয়েকটি মাধ্যম বন্ধ করে দেয় সরকার। দুটি আলাদা নির্দেশনায় এ সব মাধ্যম বন্ধ করে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। নিরাপত্তাজনিত কারণে আইনশৃঙ্খলা রক্ষাকারী বাহিনীর অনুরোধে এ নির্দেশনা জারি করা হয় বলে বিটিআরসির কর্মকর্তারা জানিয়েছেন। এতে বলা হয়, পরবর্তী নির্দেশ না দেওয়া পর্যন্ত তা বন্ধ থাকবে। 
ওই দিন দুপুরে প্রথম নির্দেশনায় ফেসবুক, ম্যাসেঞ্জার, ভাইবার ও হোয়াটসঅ্যাপ বন্ধ করার নির্দেশনা দেয় বিটিআরসি। পরে আরেকটি নির্দেশনায় লাইন, ট্যাংগো, হ্যাংআউটসহ আরও কয়েকটি মাধ্যম বন্ধের কথা জানানো হয়।
