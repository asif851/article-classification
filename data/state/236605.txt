
দেশের সামাজিক রীতিনীতি ও মূল্যবোধ বিবেচনায় নিয়ে পর্নোগ্রাফি সাইটগুলো বন্ধের ব্যাপারে দৃঢ় সংকল্পের কথা জানিয়েছেন ডাক ও টেলিযোগাযোগ প্রতিমন্ত্রী তারানা হালিম।এ লক্ষ্যে স্থানীয় ও আন্তর্জাতিকভাবে পরিচালিত পর্নো সাইটগুলো বন্ধের উপায় খুঁজতে ইতিপূর্বে ডাক ও টেলিযোগাযোগ বিভাগ গঠিত কারিগরি কমিটিকে নির্দেশনা দিয়েছেন প্রতিমন্ত্রী।বাসসের সঙ্গে আলাপকালে সোমবার বিকেলে তারানা হালিম বলেন, ইন্টারনেট সেবাদানকারীদের দেশের ভেতরে পরিচালিত পর্নো সাইটগুলো বন্ধ করতে হবে।কিন্তু আন্তর্জাতিক সাইটগুলোর ক্ষেত্রে আমরা এমন একটি কৌশল গ্রহণের ওপর গুরুত্ব দিচ্ছি, যাতে ওই সব সাইটে প্রবেশকারীদের পরিচয় আমাদের কাছে প্রকাশ পাবে—এ কথা উল্লেখ করে প্রতিমন্ত্রী বলেন, তাই পরিচয় প্রকাশিত হওয়ার ভয়ে পর্নো সাইটে প্রবেশ থেকে অনেকে বিরত থাকবে।সব পর্নো সাইট বন্ধ করা সম্ভব কি না—এ প্রশ্নের জবাবে প্রতিমন্ত্রী বলেন, ‘এ কথা মনে রাখতে হবে যে আমরা শতভাগ সাইট বন্ধ করতে পারব না। কিন্তু যদি ৮০ শতাংশ বন্ধ করতে পারি, তাহলে সেটা হবে আমাদের জন্য বিরাট অর্জন।’
এর আগে পর্নোগ্রাফি ও আপত্তিজনক ‘কনটেন্ট’ ছড়ায়, এমন সাইটগুলোর একটি তালিকা তৈরির জন্য গত ২৮ নভেম্বর বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) চেয়ারম্যানকে প্রধান করে একটি কমিটি গঠন করা হয়। কমিটিকে পর্নোগ্রাফি ও সাইবার স্পেসে নেতিবাচক বিষয়গুলো সম্পর্কে একটি সুপারিশমালা প্রণয়ন করতে বলা হয়েছে।
এ ব্যাপারে তারানা হালিম বলেন, ‘আমরা কমিটিকে বলেছি পর্নো সাইটগুলো বন্ধে সুনির্দিষ্ট কারিগরি প্রস্তাব ও সুপারিশ দেওয়ার জন্য।’ তিনি বলেন, কমিটি কাজ করছে এবং গঠনের ১৫ দিনের মধ্যে পর্নো সাইটগুলোর তালিকা এবং কারিগরি প্রস্তাব ও সুপারিশ জমা দেবে।
