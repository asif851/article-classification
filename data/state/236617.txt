
ঢাকা মহানগর এলাকায় অগ্নিসংযোগ, বোমাবাজি ও নাশকতাকারীদের গ্রেপ্তারে সহায়তা করলে এক লাখ টাকা পুরস্কার দেবে ঢাকা মহানগর পুলিশ (ডিএমপি)। ককটেল বা পেট্রলবোমা হামলাকারীকে গ্রেপ্তারে সহায়তায় ৫০ হাজার এবং বোমা মজুদ বা প্রস্তুুতের তথ্য প্রদানের মাধ্যমে কোনো অপরাধীকে গ্রেপ্তারে সহায়তা করলে ২৫ হাজার টাকা দেওয়ার ঘোষণা িদয়েছে ডিএমপি।
ডিএমপির তথ্য কেন্দ্রে আজ সোমবার এক সংবাদ সম্মেলনে ডিএমপি কশিনার আছাদুজ্জামান মিয়া এ ঘোষণা দেন। সার্বিক আইনশৃঙ্খলা পরিস্থিতি সম্পর্কে জানাতে এই সংবাদ সম্মেলনের আয়োজন করা হয়।
তথ্যদাতাদের মোবাইল ফোনের মাধ্যমে তথ্য প্রদানের জন্য কয়েকটি মোবাইল ফোন নাম্বার দেওয়া হয়েছে। এর মধ্যে পুলিশের নিয়ন্ত্রণ কক্ষ, গোয়েন্দা পুলিশের নিয়ন্ত্রণ কক্ষ, ঢাকার আটটি পুলিশীয় বিভাগ ও গোয়েন্দা পুলিশের উত্তর, দক্ষিণ ও পূর্ব কমিশনারদের মোবাইল ফোন নাম্বার এবং অতিরিক্ত উপ কমিশনারের (অপারেশন) নাম্বার দেওয়া হয়েছে। তথ্যদাতাদের পরিচয় গোপন রাখা হবে বলে সংবাদ সম্মেলনে জানানো হয়।
এ বিষয়ে একটি প্রচারপত্র ৈতরি করেছে পুলিশ। আজ থেকে ঢাকা ও ঢাকার প্রত্যন্ত এলাকায় এ প্রচারপত্র বিলি করা শুরু হবে বলে সংবাদ সম্মেলন থেকে জানানো হয়।
সংবাদ সম্মেলনে ডিএমপি কমিশনার জানান, ৫ জানুয়ারি থেকে আজ পর্যন্ত ঢাকা মহানগরে ১২টি গাড়ি ভাঙচুর ও ১২০টি গাড়িতে আগুন দেওয়ার ঘটনা ঘটেছে। এ ব্যাপারে ৪৯টি ফৌজদারি মামলা হয়েছে। এ সব মামলায় ঢাকা মহানগর এলাকা থেকে ৬৩৩ জনকে গ্রেপ্তার করেছে পুলিশ। এর মধ্যে ১০৬ জনকে জনতা হাতে-নাতে ধরে পুলিশে দিয়েছে। যার মধ্যে ৬৭ জন বিএনপি ও ৩৯ জন জামায়াত সমর্থক। এদের ২৮ জনকে বিভিন্ন মেয়াদে সাজাও দেওয়া হয়েছে।
সংবাদ সম্মেলনে হুকুমের আসামি করে বিএনপির চেয়ারপারসন খালেদা জিয়াকে গ্রেপ্তার করা হবে কি না?—সাংবাদিকদের এমন এক প্রশ্নের জবাবে ডিএমপি কমিশনার বলেন, তদন্ত সাপেক্ষে প্রমাণের ভিত্তিতে তাঁর বিরুদ্ধে ব্যবস্থা নেওয়া হবে। তিনি আরও বলেন, যাত্রাবাড়ির ঘটনায় ভিডিও ফুটেজ ও ভয়েস রেকর্ড আছে; আরও তথ্য-প্রমাণ সংগ্রহ করা হচ্ছে। সব তথ্য-প্রমাণ ও সাক্ষের ভিত্তিতেই ব্যবস্থা নেওয়া হবে বলে তিনি জানান।
