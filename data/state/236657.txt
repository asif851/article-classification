

রাষ্ট্রপতি, প্রধানমন্ত্রী, স্পিকার, মন্ত্রী, বিচারপতি ও সংসদ সদস্যদের বেতন বাড়ানো সংক্রান্ত ছয়টি অধ্যাদেশে অনুমোদন দিয়েছে মন্ত্রিসভা। আজ সোমবার প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিপরিষদের বৈঠকে এসব অধ্যাদেশে অনুমোদন দেওয়া হয়। 
বৈঠক শেষে সংবাদ ব্রিফিংয়ে মন্ত্রিপরিষদ সচিব মোশাররাফ হোসাইন ভূইঞা এ কথা জানান। অধ্যাদেশে রাষ্ট্রপতির মূল বেতন ৬১ হাজার ২০০ টাকা থেকে বাড়িয়ে এক লাখ ২০ হাজার টাকা করা হয়েছে। প্রধানমন্ত্রীর বেতন ৫৮ হাজার ৬০০ থেকে বাড়িয়ে এক লাখ ১৫ হাজার টাকা, স্পিকারের বেতন ৫৭ হাজার ২০০ থেকে বাড়িয়ে এক লাখ ১২ হাজার টাকা, প্রধান বিচারপতির বেতন ৫৬ হাজার টাকা থেকে বাড়িয়ে এক লাখ ১০ হাজার টাকা করা হয়েছে। মন্ত্রী, ডেপুটি স্পিকার, বিরোধীদলীয় নেতা, চিফ হুইপ, আপিল বিভাগের বিচারপতিদের বেতন ৫৩ হাজার ১০০ থেকে বাড়িয়ে এক লাখ ৫ হাজার টাকা, হাইকোর্টের বিচারপতির বেতন ৪৯ হাজার থেকে বাড়িয়ে ৯৫ হাজার টাকা করা হয়েছে। প্রতিমন্ত্রী, বিরোধীদলীয় উপনেতা, হুইপদের বেতন ৪৭ হাজার ৮০০ টাকা থেকে বাড়িয়ে ৯২ হাজার টাকা, উপমন্ত্রীদের বেতন ৪৫ হাজার ১৫০ থেকে বাড়িয়ে ৮৬ হাজার ৫০০ টাকা ও সংসদ সদস্যদের মূল বেতন ২৭ হাজার ৫০০ টাকা থেকে বাড়িয়ে ৫৫ হাজার টাকা করার প্রস্তাব করা হয়েছে। অধ্যাদেশে বাড়িভাড়াসহ অন্যান্য ভাতাও বাড়ানোর প্রস্তাব করা হয়েছে।

