
কিশোরগঞ্জের তাড়াইল উপজেলার রাউতি ইউনিয়নের হরিগাতি সরকারি প্রাথমিক বিদ্যালয়ের ১৭৮ শিক্ষার্থীকে ব্যক্তিগত উদ্যোগে সপ্তাহে দুই দিন দুপুরের খাবারের ব্যবস্থা করার উদ্যোগ নিয়েছেন বিদ্যালয়ের সাবেক শিক্ষার্থী ও পোশাক প্রস্তুতকারী প্রতিষ্ঠান এ বি ফ্যাশন মেকারের চেয়ারম্যান মো. ছানাউল হক (সিআইপি)। এর মধ্য দিয়ে উপজেলায় প্রথম কোনো বিদ্যালয়ে মিড-ডে মিল প্রথা চালু হলো। এ উপলক্ষে গতকাল শনিবার বিকেলে বিদ্যালয় প্রাঙ্গণে আয়োজিত অনুষ্ঠানে প্রধান অতিথি ছিলেন কিশোরগঞ্জের জেলা প্রশাসক মো. আজিমুদ্দিন বিশ্বাস। সূচনা বক্তব্য দেন বিদ্যালয়ের প্রধান শিক্ষক মো. শাহ আলম। বিদ্যালয়ের পরিচালনা পর্ষদের সভাপতি আফতাব উদ্দিন ভূঁইয়ার সভাপতিত্বে বক্তব্য দেন জেলা প্রাথমিক শিক্ষা কর্মকর্তা মো. সাজ্জাদ হোসেন, ইউএনও সুলতানা আক্তার, স্থানীয় ইউপি চেয়ারম্যান মো. শরিফ উদ্দিন প্রমুখ। 
