
ঢাকার অদূরে আশুলিয়ার শিমুলতলা এলাকায় আজ মঙ্গলবার একটি সোয়েটার কারখানার শ্রমিকেরা বিক্ষোভ করেছেন। ছাঁটাই ও কারখানা বন্ধের প্রতিবাদে তাঁরা বিক্ষোভ করেন।
এ সময় পুলিশ লাঠিপেটা করে ও কাঁদানে গ্যাস ছুড়ে তাঁদের ছত্রভঙ্গ করে দেয়।
সকাল আটটার দিকে সোনিয়া ফাইন নিট লিমিটেড কারখানার পোশাকশ্রমিকেরা ওই বিক্ষোভ করেন। এর আগে গতকাল সোমবার রাতে কারখানার সামনে অনির্দিষ্টকালের জন্য বন্ধের নোটিশ ঝুলিয়ে দেওয়া হয়।
সকালে কর্মস্থলে উপস্থিত হয়ে কারখানার মূল ফটকে বন্ধের নোটিশ দেখে শ্রমিকেরা ক্ষুব্ধ হয়ে ওঠেন। তাঁরা ফটক খুলে ভেতরে যাওয়ার চেষ্টা চালান। এ সময় শিল্পপুলিশ তাঁদের লাঠিপেটা করে ও কাঁদানে গ্যাস ছুড়ে ছত্রভঙ্গ করে দেয়। এরপর শ্রমিকেরা কারখানার পাশে একটি খোলা মাঠে সমাবেশ করেন। 
সমাবেশ থেকে শ্রমিকেরা অভিযোগ করেন, সরকার নতুন বেতনকাঠামো কার্যকর করলেও কারখানা কর্তৃপক্ষ তাঁদের সে অনুযায়ী বেতন-ভাতা দেয় না। কাজ থাকলে সোয়েটারপ্রতি পারিশ্রমিক দেওয়া হয়। কাজ না থাকলে তাঁদের মাত্র তিন হাজার ২৭০ টাকা করে বেতন দেওয়া হয়। কিন্তু নিয়ম অনুযায়ী তাঁদের অন্তত পাঁচ হাজার ৬৭৫ টাকা পাওয়ার কথা। যাঁরা এর প্রতিবাদ করেন, তাঁদের ছাঁটাই করে দেওয়া হয়। ছাঁটাইকৃত শ্রমিকদের নিয়ম অনুযায়ী পাওনা পরিশোধ করা হয় না।
শ্রমিকেরা জানান, মালিকপক্ষের স্বেচ্ছাচারিতার প্রতিকার চেয়ে তাঁরা শিল্প মন্ত্রণালয় ও বিজিএমইএ কর্তৃপক্ষসহ শিল্পপুলিশের কাছে লিখিত অভিযোগ করেছেন। অভিযোগের পরিপ্রেক্ষিতে শিল্পপুলিশের ঊর্ধ্বতন কর্মকর্তারা তাঁদের নিয়ে গতকাল মালিকপক্ষের সঙ্গে বৈঠকে বসেন। কিন্তু তাঁদের কোনো দাবি মানা হয়নি। ওই বৈঠকের কয়েক ঘণ্টা পর কারখানার সামনে বন্ধের নোটিশ ঝুলিয়ে দেওয়া হয়।
এ ব্যাপারে কথা বলার জন্য আজ সকালে কারখানায় গেলে নিরাপত্তাকর্মীদের বাধার কারণে ভেতরে ঢোকা সম্ভব হয়নি।
যোগাযোগ করা হলে শিল্পপুলিশ আশুলিয়া জোনের পুলিশ সুপার মোস্তাফিজুর রহমান শ্রমিকদের লাঠিপেটা করা ও তাঁদের লক্ষ্য করে কাঁদানে গ্যাস ছোড়ার কথা অস্বীকার করেন। তিনি বলেন, শ্রমিকেরা কাজ না করায় কারখানাটি বন্ধ ঘোষণা করা হয়েছে।
