
রেলপথমন্ত্রী মো. মুজিবুল হক বলেন, রেলওয়ে পুলিশের জনবল বৃদ্ধির পরিকল্পনা বর্তমান সরকারের রয়েছে। বাংলাদেশ রেলওয়ে পুলিশের জন্য আরও দুটি পুলিশ সুপারের পদসহ মোট এক হাজার ৪৪১টি জনবল বৃদ্ধিও একটি প্রস্তাব রেলপথ মন্ত্রণালয় থেকে স্বরাষ্ট্র মন্ত্রণালয়ে পাঠানো হয়েছে, যা সরকারের বিবেচনাধীন রয়েছে। এ ছাড়া সাম্প্রতিক প্রেক্ষাপট বিবেচনায় সরকার প্রয়োজনে রেলওয়ে পুলিশের জনবল আরও বৃদ্ধির ব্যবস্থা গ্রহণ করবে।আজ সোমবার বিকেলে সংসদে হাবিবুর রহমান মোল্লার প্রশ্নের জবাবে মন্ত্রী এসব কথা বলেন।সিলেট-৩ আসনের সাংসদ মাহমুদ উস সামাদের প্রশ্নের জবাবে রেলপথমন্ত্রী বলেন, বিএনপি-জামায়াত জোটের সন্ত্রাসীদেরও ধ্বংসাত্মক কার্যক্রম ও নাশকতার মাধ্যমে গত বছরের ২৮ ফেব্রুয়ারি থেকে অক্টোবর পর্যন্ত ২৪ কোটি টাকা এবং নভেম্বর থেকে ডিসেম্বর পর্যন্ত ৭০ কোটি টাকা রেলওয়ের আর্থিক ক্ষতি হয়েছে।মুজিবুল হক আরও বলেন, ‘এ সময়কালে ৩৯ জন আহত হয়েছেন। আনসার-ভিডিপির দুজন সদস্যসহ সাতজন নিহত হয়েছেন। এ পর্যন্ত রেলপথে হামলার ঘটনায় ৬২টি মামলা করেছি। ২৪৬ জন গ্রেপ্তার হয়েছে, মামলাও রুজু হয়েছে।’ তিনি বলেন, পাকিস্তানিরা ৩০ লাখ মানুষ খুন করেছে। ঠিক পাকিস্তানি স্টাইলে তারা (বিএনপি-জামায়াত) খুন করছে, সরকারি সম্পদ বিনষ্ট করছে।
