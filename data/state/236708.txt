
ঈদে ঘরমুখো মানুষের যাত্রা নির্বিঘ্ন করতে সারা দেশের সব রাস্তা যান চলাচলের উপযোগী করা হয়েছে বলে দাবি করেছেন যোগাযোগমন্ত্রী ওবায়দুল কাদের। গতকাল রোববার রাজধানীর যাত্রাবাড়ী এলাকার যানজট পরিস্থিতি পরিদর্শন শেষে মন্ত্রী সাংবাদিকদের কাছে এ দাবি করেন। ওবায়দুল কাদের বলেন, এ মুহূর্তে রাস্তা কোনো চিন্তার বিষয় নয়। বরং চিন্তার বিষয় হচ্ছে রাস্তার শৃঙ্খলা। সর্বশেষ খবর হলো, রাস্তা এখন সব জায়গায় সচল রয়েছে। যেটুকু সমস্যা রয়েছে রাতের মধ্যেই বাকি কাজ শেষ হয়ে যাবে। তিনি বলেন, রাস্তায় যদি এলোমেলোভাবে গাড়ি চলে, ওভারটেকিং হয়, ওভারলোড হয় ও উল্টো পথে গাড়ি চলে, তাহলে সমস্যা হবে। নিজস্ব প্রতিবেদক
