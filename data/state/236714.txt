
১২টি মামলায় হাজিরা দিতে আদালতে পৌঁছেছেন বিএনপির চেয়ারপারসন খালেদা জিয়া। আজ বুধবার দুপুর ১২টার দিকে তিনি পুরান ঢাকার আদালত এলাকায় পৌঁছান বলে প্রথম আলোকে জানিয়েছেন তাঁর আইনজীবী মেজবাহ উদ্দিন।খালেদা জিয়ার আইনজীবী বলেন, ঢাকার মহানগর দায়রা জজ আদালতে খালেদা জিয়ার নয়টি মামলার শুনানি আছে। রাষ্ট্রদ্রোহের মামলা আমলে নেওয়ার বিষয় এবং দারুস সালাম থানার আরও আটটি মামলায় জামিনের বিষয়ে শুনানি হবে। এ ছাড়া ঢাকার ২ নম্বর বিশেষ জজ আদালতে বড় পুকুরিয়া কয়লাখনি দুর্নীতি মামলায় হাজিরা দেবেন তিনি। পরে পুরান ঢাকার রেবুতি ম্যানসনে অবস্থিত ঢাকার ৯ নম্বর বিশেষ জজ আদালতে নাইকো দুর্নীতি মামলায় হাজিরা দেবেন। আরও একটি মামলায় ঢাকার মুখ্য মহানগর হাকিম আদালতে হাজির হওয়ার কথা।
