
রাজধানীর আগারগাঁওয়ে র‌্যাপিড অ্যাকশন ব্যাটালিয়নের (র‌্যাব-২) কার্যালয়ের সামনে ছিনতাইকারীর ছুরিকাঘাতে শেরেবাংলা কৃষি বিশ্ববিদ্যালয়ের দুই শিক্ষার্থী আহত হয়েছেন। গতকাল শুক্রবার দিবাগত রাতে এ ঘটনা ঘটে।
আহত শিক্ষার্থীরা হলেন প্রথম বর্ষের ছাত্র কনকন চাকমা ও অভি চাকমা। তাঁরা এখন ঢাকা মেডিকেল কলেজ হাসপাতালে চিকিত্সাধীন। এর মধ্যে অভির অবস্থা গুরুতর।
বিশ্ববিদ্যালয়ের শিক্ষার্থী ও পুলিশ সূত্রে জানা যায়, গতকাল দিবাগত রাত আড়াইটার দিকে কনকন ও অভি আগারগাঁও থেকে নাশতা করে ফেরার সময় এ ছিনতাইয়ের ঘটনা ঘটে। তাঁরা র‌্যাব কার্যালয়ের সামনে পৌঁছালে একটি সাদা প্রাইভেট কার তাঁদের গতিরোধ করে। এ সময় গাড়ি থেকে চারজন ছিনতাইকারী ছুরি হাতে বের হয়ে মুঠোফোন এবং মানিব্যাগ ছিনিয়ে নেওয়ার চেষ্টা চালায়।
শিক্ষার্থীদের ভাষ্য, একপর্যায়ে কনকন দৌড়ে পালানোর চেষ্টা করলে ছিনতাইকারীরা তাঁদের ওপর হামলা চালায়। এ সময় অভি চাকমা গুরুতর আহত হন। ছিনতাইকারীরা তাঁর হাত-পা এবং তলপেটে ছুরিকাঘাত করে। আহত দুজন বারবার সাহায্যের জন্য চিত্কার করলেও কোনো পথচারী বা র‌্যাব কার্যালয়ের কেউ এগিয়ে আসেননি।
পরে তাঁরা বিশ্ববিদ্যালয়ের দুই নম্বর গেটের কাছে পৌঁছালে কর্তব্যরত রক্ষী ও কয়েকজন শিক্ষার্থী তাঁদের ভেতরে নিয়ে যান। গুরুতর আহত অভিকে প্রথমে সোহরাওয়ার্দী মেডিকেল কলেজ হাসপাতাল ও পরে ঢাকা মেডিকেল কলেজ হাসপাতালে ভর্তি করা হয়।
ঢাকা মেডিকেল কলেজ হাসপাতালের কর্তব্যরত চিকিত্সা কর্মকর্তা মো. হাসান প্রথম আলোকে বলেন, ‘আহত অভির অবস্থা গুরুতর। তার প্রচুর রক্তক্ষরণ হচ্ছে। আলট্রাসোনোগ্রাম এবং এক্স-রে রিপোর্ট না পাওয়া পর্যন্ত কিছু বলা যাচ্ছে না।’
