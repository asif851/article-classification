
খুলনা প্রেসক্লাব চত্বরে বঙ্গবন্ধুর ভাস্কর্য উন্মোচন করা হয়েছে। প্রধানমন্ত্রীর তথ্য উপদেষ্টা ইকবাল সোবহান চৌধুরী আজ মঙ্গলবার দুপুরে জাতির পিতা বঙ্গবন্ধু শেখ মুজিবুর রহমানের ভাস্কর্যটি উন্মোচন করেন। 
এ উপলক্ষে প্রেসক্লাব চত্বরে আয়োজিত এক অনুষ্ঠানে ইকবাল সোবহান চৌধুরী বলেন, দেশ এগিয়ে যাচ্ছে, দেশ এগিয়ে যাবে- এ প্রত্যয় এখন দেশের জনগণসহ বিশ্ববাসীর। যে দেশের মানুষ যুদ্ধ করে দেশ স্বাধীন করতে পারে, তাঁরা সকল প্রতিবন্ধকতা দূর করে দেশের অগ্রযাত্রাকেও অব্যাহত রাখতে পারবে। অনুষ্ঠানে বিশেষ অতিথির বক্তৃতায় মৎস্য ও প্রাণিসম্পদ প্রতিমন্ত্রী নারায়ণ চন্দ্র চন্দ বলেন, যারা ইতিহাসকে বিকৃত করে, তারা এ দেশের স্বাধীনতায় বিশ্বাস করে না। তারা ঘৃণিত ও ধিক্কৃত। জাতি এগিয়ে যাচ্ছে, এ সময়ে প্রয়োজন জাতির অতীত ইতিহাসকে আরও বেশি চর্চা করা। খুলনা প্রেসক্লাবে বঙ্গবন্ধুর ভাস্কর্য নির্মাণ আগামী প্রজন্মের কাছে ইতিহাস হয়ে থাকবে। খুলনা প্রেসক্লাবের সভাপতি মকবুল হোসেনের সভাপতিত্বে অনুষ্ঠানে খুলনা-২ আসনের সংসদ সদস্য মুহাম্মদ মিজানুর রহমান, খুলনা প্রকৌশল ও প্রযুক্তি বিশ্ববিদ্যালয়ের (কুয়েট) উপাচার্য অধ্যাপক মুহম্মাদ আলমগীর, খুলনা জেলা প্রশাসক মো. মোস্তফা কামাল ও পুলিশ সুপার মো. হাবিবুর রহমানও বিশেষ অতিথি হিসেবে বক্তব্য দেন।প্রেসক্লাব সূত্র জানায়, দেশের কোনো প্রেসক্লাবে প্রথম বঙ্গবন্ধুর এ পূর্ণাঙ্গ ভাস্কর্যের উচ্চতা বেদিসহ ১৫ ফুট। দুজন শিল্পী, তিনজন সহকারী শিল্পী, প্রয়োজনীয় সংখ্যক অভিজ্ঞ শ্রমিক চার মাস ধরে ভাস্কর্যটি নির্মাণ করেন।
