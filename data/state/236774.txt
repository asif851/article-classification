
শাহজালাল আন্তর্জাতিক বিমানবন্দরের সামনের গোলচত্বর এলাকায় পুলিশের তল্লাশিচৌকিতে বোমা বিস্ফোরণে একজন নিহত হওয়ার ঘটনার দায় স্বীকার করেছে জঙ্গি সংগঠন ইসলামিক স্টেট (আইএস)। এ ঘটনাকে আত্মঘাতী হামলা বলেও দাবি করেছে সংগঠনটি।
আইএস পরিচালিত আমাক নিউজ এজেন্সির বরাত দিয়ে সাইট ইনটেলিজেন্স গ্রুপ এ কথা জানিয়েছে। যুক্তরাষ্ট্রভিত্তিক সাইট ইন্টেলিজেন্স গ্রুপ বিশ্বজুড়ে বিভিন্ন জঙ্গিগোষ্ঠীর ইন্টারনেটভিত্তিক তৎপরতা নজরদারি করে থাকে।
আমাক নিউজ এজেন্সিতে দাবি করা হয়, ‘বাংলাদেশের রাজধানী ঢাকায় আত্মঘাতী হামলা চালানো হয়েছে। আন্তর্জাতিক বিমানবন্দরের কাছে পুলিশের একটি তল্লাশি চৌকি লক্ষ্য করে এই হামলা হয়েছে।’
শুক্রবার রাত পৌনে আটটার দিকে বিমানবন্দরের সামনে পুলিশের তল্লাশিচৌকিতে বোমা বিস্ফোরণে একজন নিহত হন। ডিএমপির কমিশনার আছাদুজ্জামান মিয়া রাতেই ওই ঘটনাস্থল পরিদর্শন করতে গিয়ে সাংবাদিকদের বলেন, এটি হামলার কোনো ঘটনা নয়। বোমা বহনকারী ব্যক্তি অতিরিক্ত সতর্কতা অবলম্বন করতে গেলে বোমাটির বিস্ফোরণ ঘটে, এতে তাঁর মৃত্যু হয়।
ডিএমপির কমিশনার বলেন, এ ঘটনায় বোমা বহনকারী ব্যক্তি ছাড়া কেউ হতাহত হননি। নিজের কাছে থাকা বোমা বিস্ফোরণ হলে ওই ব্যক্তি নিহত হন।
এক প্রশ্নের জবাবে ডিএমপির কমিশনার বলেন, বিমানবন্দরে হামলার পরিকল্পনা ছিল না ওই ব্যক্তির। কারণ তিনি পূর্ব দিক থেকে এসে হেঁটে উত্তর থেকে দক্ষিণ দিকে যাচ্ছিলেন। বিমানবন্দরে হামলার পরিকল্পনা থাকলে হামলাকারী ওই পথে যেতেন না। আরেক প্রশ্নের জবাবে ডিএমপির কমিশনার বলেন, আত্মঘাতী হামলার পরিকল্পনা থাকলে হামলাকারী দ্রুত পুলিশ বক্সে থাকা পুলিশ সদস্যদের কাছে চলে যেতেন; কিন্তু হামলাকারী সেটা করেননি।
