
রাজবাড়ী সদর উপজেলার চন্দনী বাসস্ট্যান্ড বাজারের ব্যবসায়ী সুজন আলী মিয়া হত্যাকাণ্ডে জড়িত ব্যক্তিদের গ্রেপ্তার ও ফাঁসির দাবিতে মানববন্ধন হয়েছে। গতকাল বৃহস্পতিবার বেলা ১১টায় চন্দনী বাজার ব্যবসায়ী সমিতি ও এলাকাবাসী এ কর্মসূচির আয়োজন করেন।মানববন্ধন চলাকালে চন্দনী বাজার ব্যবসায়ী সমিতির সভাপতি শ্যামল কুমার দাস, সাধারণ সম্পাদক আবদুল মালেক, নিহতের বাবা আনছার উদ্দিন মিয়া, প্রতিবেশী সুলতান আহমেদ প্রমুখ বক্তব্য দেন। মানববন্ধনে এলাকার পাঁচ শতাধিক মানুষ অংশ নেন। কর্মসূচি শেষে বিক্ষোভ মিছিল বের করা হয়। এতে সড়কের উভয় পাশে শতাধিক যানবাহন আটকা পড়ে। পরে তাঁরা একই দাবিতে পুলিশ সুপার রেজাউল হকের কাছে একটি স্মারকলিপি পেশ করেন।গত বছরের ৩১ ডিসেম্বর সুজনকে শ্বাসরোধে হত্যা করা হয়। পরদিন এ ঘটনায় নিহতের বাবা বাদী হয়ে আফড়া এলাকার আর্জেন ঢালীসহ আটজনের নাম উল্লেখ করে মামলা করেন।
 
