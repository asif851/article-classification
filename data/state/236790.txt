
ঈদে লঞ্চের অগ্রিম টিকিট বিক্রির প্রথম দিনে আজ রোববার ৩২টির মধ্যে মাত্র ১০টি প্রতিষ্ঠানের কাউন্টার খুলেছে। টিকিটপ্রত্যাশীদের ভিড় লঞ্চঘাটে দেখা যায়নি। বিক্রেতারা বলছেন, টিকিটও তেমন বিক্রি হয়নি।
এমভি শাহরুখ লঞ্চের কর্মী বেলাল হোসেন বলেন, সকাল ৮টা থেকে সাড়ে ১০টা পর্যন্ত মাত্র একটি টিকিট বিক্রি হয়েছে।
পারাবত লঞ্চের কর্মকর্তা বিপুল কান্তি বসু বলেন, অনলাইনে তাঁদের বেশি টিকিট বিক্রি হয়। আজ সকালে ২৮ তারিখের মাত্র চারটি টিকিট অনলাইনে বিক্রি হয়েছে।
খিলগাঁও থেকে আসা ফরিদুর রহমান জানান, তিনি ২৮ তারিখে বরিশালে যাবেন। কিন্তু প্রথম শ্রেণির কেবিনের টিকিট পাননি।
এমভি জাহিদ লঞ্চের কর্মকর্তা সিরাজুল ইসলাম বলেন, সকাল থেকে সাড়ে ১০টা পর্যন্ত তিনটি টিকিট বিক্রি হয়েছে।
নৌ নিরাপত্তা ও ট্রাফিক বিভাগের যুগ্ম পরিচালক জয়নাল আবেদিন বলেন, সরকারের ঘোষণার পরও সব প্রতিষ্ঠানের কাউন্টারে টিকিট বিক্রি হচ্ছে না। কয়েকটি প্রতিষ্ঠানের কাউন্টারে শুধু টিকিট বিক্রি চলছে। যেসব প্রতিষ্ঠান কাউন্টার থেকে অগ্রিম টিকিট বিক্রি করছে না, তাদের তালিকা করা হচ্ছে।
