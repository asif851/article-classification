
রংপুরের মিঠাপুকুর উপজেলায় যাত্রীবাহী বাস ও মালবাহী ট্রাকের মধ্যে মুখোমুখি সংঘর্ষে দুজন নিহত হয়েছে। আহত অন্তত ১০ জন।
আজ রোববার সকাল পৌনে সাতটার দিকে উপজেলার দমদমা এলাকায় এই দুর্ঘটনা ঘটে। আজকের আগে গতকাল শনিবার এক দিনে দেশের বিভিন্ন স্থানে সড়ক দুর্ঘটনায় ১৫ জন নিহত হয়।
দমদমা এলাকার দুর্ঘটনায় নিহত দুজনের নাম-পরিচয় তাৎক্ষণিকভাবে জানা যায়নি। আহত ব্যক্তিদের উদ্ধার করে রংপুর মেডিকেল কলেজ হাসপাতালে নেওয়া হয়েছে।
পুলিশ জানায়, হিমেল পরিবহন নামের যাত্রীবাহী বাসটি ঢাকা থেকে ঠাকুরগাঁও যাচ্ছিল। আর মালবোঝাই ট্রাকটি রংপুর থেকে বগুড়া যাচ্ছিল। মিঠাপুকুর উপজেলার দমদমা এলাকায় যানবাহন দুটির মধ্যে মুখোমুখি সংঘর্ষ হলে হতাহত হওয়ার এ ঘটনা ঘটে।
পীরগঞ্জের বড় দরগা হাইওয়ে পুলিশ ফাঁড়ির ইনচার্জ মোয়াজ্জেম হোসেন বলেন, দুর্ঘটনাস্থলের সড়কে একটি বাঁক আছে। বাঁকের কারণে যানবাহন দুটির চালকেরা পরস্পরকে দেখতে পাননি। তা ছাড়া দুটি যানবাহনই দ্রুতগতিতে চলছিল। এ কারণে চালকেরা নিয়ন্ত্রণ রাখতে পারেননি। এ কারণে যানবাহন দুটির মধ্যে মুখোমুখি সংঘর্ষ হয়।
গতকাল গাইবান্ধার পলাশবাড়ীতে মাত্র দুই ঘণ্টার ব্যবধানে পৃথক দুটি সড়ক দুর্ঘটনায় ১১ জন নিহত হয়। সড়কে যত ধরনের বিশৃঙ্খলা, অনিয়ম ও অবহেলা থাকা দরকার, তার সবকিছুই উপস্থিত ছিল দুর্ঘটনাস্থলে।
গতকাল ওই দুটি দুর্ঘটনা ছাড়াও যশোরের শার্শায় ট্রাকের ধাক্কায় দুই স্কুল শিক্ষার্থী, নাটোরে দুই ট্রাকের সংঘর্ষে একজন চালক ও মৌলভীবাজারের জুড়িতে অটোরিকশা উল্টে একজন নিহত হন।
আজ রংপুরের মিঠাপুকুর উপজেলার দুর্ঘটনা নিয়ে প্রথম আলোর হিসাবে গত ৩৮৭ দিনে সড়ক দুর্ঘটনায় মারা গেছে ৩ হাজার ২৯৬ জন।
বেসরকারি সংস্থা বাংলাদেশ যাত্রী কল্যাণ সমিতির হিসাবে গত বছর দৈনিক ২০ জনের বেশি মানুষের প্রাণ গেছে সড়কে। আর সরকারি হিসাবে দৈনিক গড়ে প্রাণ গেছে ছয়জনের।
এভাবে প্রতিদিন সড়কে মৃত্যুর মিছিল দীর্ঘ হলেও তা প্রতিরোধে কার্যকর উদ্যোগে ঘাটতি রয়েছে।
