
কক্সবাজার সদর উপজেলার পিএমখালী ইউনিয়নে বড় ভাই নুরুল আলম তাঁর ছোট ভাই নুরুল আমিনকে পিটিয়ে হত্যা করেছেন বলে অভিযোগ পাওয়া গেছে। গতকাল মঙ্গলবার এই ঘটনা ঘটে।নুরুল আমিন (৩৫) সদর উপজেলার পিএমখালী ইউনিয়নের তুতুকখালী গ্রামের মৃত মোজাহের আহমদের ছেলে। পুলিশ লাশ উদ্ধার করে ময়নাতদন্তের জন্য কক্সবাজার সদর হাসপাতাল মর্গে পাঠিয়েছে।পুলিশ ও প্রত্যক্ষদর্শী সূত্রে জানা গেছে, গত সোমবার নুরুল আলমের বাড়ি থেকে কিছু কাপড় চুরি হয়। এ জন্য ছোট ভাই নুরুল আমিনের স্ত্রীকে সন্দেহ করা হয়। এ নিয়ে দুই ভাইয়ের মধ্যে ঝগড়া হয়। গতকাল সকাল ১০টার দিকে নুরুল আলম ছোট ভাইয়ের স্ত্রীকে লাঞ্ছিত করেন। এ ঘটনার প্রতিবাদ করলে নুরুল আলম রড দিয়ে নুরুল আমিনকে পেটাতে শুরু করেন। একপর্যায়ে রডের আঘাতে মাথা ফেটে যাওয়ায় নুরুল আমিন মাটিতে লুটিয়ে পড়েন। পরে স্থানীয় লোকজন তাঁকে উদ্ধার করে কক্সবাজার সদর হাসপাতালে নিয়ে যান। অতিরিক্ত রক্তক্ষরণে অবস্থার অবনতি হওয়ায় নুরুল আমিনকে চট্টগ্রাম মেডিকেল কলেজ হাসপাতালে পাঠানো হয়। বেলা দেড়টার দিকে চট্টগ্রামে নেওয়ার পথে বাংলাবাজার এলাকায় তিনি মারা যান।কক্সবাজার সদর থানার ওসি কাজী মোহাম্মদ মতিউল ইসলাম জানান, নুরুল আমিনের মাথায় আঘাতের চিহ্ন রয়েছে। এ ঘটনায় গতকাল নুরুল আলমসহ তিন-চারজনের বিরুদ্ধে মামলা হয়েছে। আসামিদের ধরতে পুলিশ অভিযান চালাচ্ছে।
