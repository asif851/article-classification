
জনপ্রশাসনে পদ না থাকলেও পদোন্নতি থামছে না। ১১ দিন আগে পর্যাপ্ত পদ ছাড়াই ১৩০ জন কর্মকর্তাকে অতিরিক্ত সচিব করা হয়েছিল। সেটা নিয়ে আলোচনা শেষ হতে না হতে গতকাল বৃহস্পতিবার মধ্যরাতে যুগ্ম সচিব পদে আরও ১৯৩ জন কর্মকর্তাকে পদোন্নতি দেওয়া হয়েছে।গতকাল মধ্যরাতে জনপ্রশাসন মন্ত্রণালয় এ বিষয়ে আদেশ জারি করে। পদোন্নতি পাওয়া কর্মকর্তাদের মধ্যে ১৮৯ জন দেশে আছেন। চারজন কর্মকর্তা বিদেশে বিভিন্ন দপ্তর ও দূতাবাসে কর্মরত।গত কয়েক বছর ধরে জনপ্রশাসনে অতিরিক্ত সচিব, যুগ্ম সচিব ও উপসচিব পদে নজিরবিহীন পদোন্নতির ফলে এক ধরনের বিশৃঙ্খল পরিস্থিতি বিরাজ করছে। পদোন্নতি পেলেও কর্মকর্তারা এক স্তর বা ক্ষেত্রবিশেষে দুই স্তর নিচেও কাজ করছেন। তারপরও এ ধরনের পদোন্নতি চলছে।
জনপ্রশাসন মন্ত্রণালয় সূত্র বলছে, শিগগিরই উপসচিব পদেও আরেক দফায় পদোন্নতির প্রক্রিয়া চলছে। উপসচিব পদে এবার নতুন করে ২৪ তম বিসিএসদেরও পদোন্নতি দেওয়া হবে। কিন্তু এই স্তরেও ইতিমধ্যে পদের চেয়ে কর্মকর্তার সংখ্যা অনেক বেশি রয়েছে।
