
জমিতে পানি দেওয়ার প্রয়োজন আছে কি না, সেজন্য এখন সশরীরে জমিতে যেতে হবে না। সময়মতোই আপনার মুঠোফোনে এ-সংক্রান্ত খুদে বার্তা (এসএমএস) চলে আসবে। আর সে সময় যদি আপনি পানির মোটর চালু করতে চান, সেই কাজও আপনি যেখানে ইচ্ছা সেখানে বসেই করতে পারবেন। কেবল একটি খুদে বার্তা পাঠালেই চলবে। সময় হিসাব করে আবার খুদে বার্তা পাঠিয়ে মোটর বন্ধও করা যাবে। ডিজিটাল সেচ ও পর্যবেক্ষণের এই যন্ত্রটি তৈরি করেছে রাজধানীর অক্সফোর্ড ইন্টারন্যাশনাল স্কুলের শিক্ষার্থী কৌশিক রায়।বিভিন্ন স্কুল-কলেজের শিক্ষার্থীদের তৈরি এমন আরও চমক লাগানো উদ্ভাবনী যন্ত্র ও নতুন নতুন ভাবনার প্রকল্প নিয়ে ঢাকা রেসিডেনসিয়াল মডেল কলেজের মাঠে আজ বৃহস্পতিবার থেকে শুরু হয়েছে সপ্তম জাতীয় বিজ্ঞান মেলা। এতে রাজধানীর পাশাপাশি দেশের বিভিন্ন শিক্ষাপ্রতিষ্ঠানের শিক্ষার্থীরা অংশ নিয়েছে। আগামী শনিবার এই মেলা শেষ হবে।
মেলার উদ্বোধন করেন রেসিডেনসিয়াল মডেল কলেজের অধ্যক্ষ মো. আসাদুজ্জামান সুবহানী।এ সময় উপস্থিত ছিলেন স্কয়ার ফার্মাসিউটিক্যালস লিমিটেডের জেনারেল ম্যানেজার (বিক্রয়) মো. আমিনুল হক ও ইসলামী ব্যাংক বাংলাদেশ লিমিটেডের ভাইস প্রেসিডেন্ট (ভিপি) কাজী মাইন উদ্দিন খাদেম।
চোর ধরার একটি যন্ত্র তৈরি করেছে ধানমন্ডির হলি ফ্লাওয়ার স্কুলের সপ্তম শ্রেণীর তিন শিক্ষার্থী। তাদের একজন নাজমুস সাকিব জানায়, এই যন্ত্রটিতে বাড়ির সবার ছবি দেওয়া থাকবে। রাতে সন্দেহজনকভাবে কেউ ঘোরাফেরা করলে সঙ্গে সঙ্গে বাসার মালিককে ফোন করে বিষয়টি অবগত করবে যন্ত্রটি। এ ছাড়া ওই ব্যক্তির গতিবিধির ভিডিওচিত্র ধারণও করবে যন্ত্রটি। স্কাইপ বা ফেসবুকেও চলে আসবে সেই খবর। চাইলে একসঙ্গে ছয়টি স্থানে ফোন করার ক্ষমতা রয়েছে যন্ত্রটির। এর ফলে এই খবর বাড়ির মালিকের পাশাপাশি পুলিশও তাত্ক্ষণিক পেয়ে যাবে।
৫০০ মিটার পর্যন্ত সামনে পেছনে ও বিভিন্ন দিকে পাঁচটি ক্যামেরা দিয়ে ছবি তোলার পাশাপাশি ভিডিও করার একটি রোবট তৈরি করেছে মোহাম্মাদপুর মডেল স্কুল ও কলেজের দশম শ্রেণীর শিক্ষার্থী আবদুল্লাহ আল জীবন। অনেক সময় গণমাধ্যমের কর্মী ও নিরাপত্তা বাহিনীর সদস্যদের বিভিন্ন ঘটনার মুখোমুখি হতে ঝুঁকির আশঙ্কা থাকে। এক্ষেত্রে নিজে ঘটনাস্থলে না থেকে এই রোবট দিয়েও তথ্য সংগ্রহ করা যাবে।
পরিকল্পিত নগর, নোংরা পানি বিশুদ্ধ করা ও সেই পানি থেকে বিদ্যুত্ উত্পন্ন করা, ভারী বস্তু ওঠা-নামার রোবটসহ বিভিন্ন প্রকল্প তৈরি করেছে শিক্ষার্থীরা।
মেলার সদস্যসচিব রেসিডেনসিয়াল মডেল কলেজের সহকারী অধ্যাপক জাহেদুল হক জানান, এই মেলায় বিভিন্ন প্রতিযোগিতায় অংশ নিতে দেশের ১৩০টি শিক্ষাপ্রতিষ্ঠানের শিক্ষার্থীরা অংশ নিয়েছে। এতে প্রকল্প প্রতিযোগিতা, কুইজ, বিজ্ঞানবিষয়ক গল্প লেখা, উপস্থিত বক্তৃতাসহ নানা প্রতিযোগিতার আয়োজন করা হয়েছে।
