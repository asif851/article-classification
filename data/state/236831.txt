
বেসিক ব্যাংকের সাড়ে চার হাজার কোটি টাকা জালিয়াতির ঘটনায় ব্যাংকটির সাবেক চেয়ারম্যান শেখ আবদুল হাই বাচ্চু ও পরিচালনা পর্ষদের সদস্যদের মামলায় অন্তর্ভুক্ত করতে কেন নির্দেশ দেওয়া হবে না, তা জানতে চেয়ে রুল জারি করেছেন হাইকোর্ট। সোমবার বিচারপতি মো. রুহুল কদ্দুস ও বিচারপতি ভীষ্মদেব চক্রবর্তীর সমন্বয়ে গঠিত হাইকোর্ট বেঞ্চ এ রুল জারি করেন। নোয়াখালীর জনৈক হারুনর রশিদ এ রিট দায়ের করেন। আজ মঙ্গলবার রুল জারির বিষয়টি সাংবাদিকদের জানিয়েছেন রিট আবেদনকারীর আইনজীবী মুনতাসির উদ্দিন আহমেদ। রুলে দুদকের চেয়ারম্যান, অর্থ সচিব, বাংলাদেশ ব্যাংকের গভর্নর ও বেসিক ব্যাংকের ব্যবস্থাপনা পরিচালককে বিবাদী করা হয়েছে। চার সপ্তাহের মধ্যে তাঁদের রুলের জবাব দিতে বলা হয়েছে। বাংলাদেশ ব্যাংকের প্রতিবেদন অনুযায়ী, আবদুল হাই বাচ্চু বেসিক ব্যাংকের চেয়ারম্যান থাকার সময় চার বছর তিন মাসে ব্যাংকটি ছয় হাজার ৬৭৩ কোটি টাকা ঋণ দেয়, যার প্রায় সাড়ে চার হাজার কোটি টাকাই নিয়ম ভেঙে দেওয়া হয়েছে। ব্যাংকটির গুলশান, শান্তিনগর ও দিলকুশা শাখার মাধ্যমে গুরুতর ঋণ অনিয়ম সরেজমিনে উদ্ঘাটন করে কেন্দ্রীয় ব্যাংকের পরিদর্শক দল। আর্থিক কেলেঙ্কারি, নিয়োগ, পদোন্নতিতে দুর্নীতি নিয়ে বাংলাদেশ ব্যাংক, অর্থ মন্ত্রণালয়, সিএজি কার্যালয় এবং বেসিক ব্যাংকের নানা প্রতিবেদনে ব্যাংকটির সাবেক চেয়ারম্যানের সংশ্লিষ্টতার চিত্র উঠে আসে। অথচ বেসিক ব্যাংকের পর্ষদ ও এর চেয়ারম্যান শেখ আবদুল হাই ওরফে বাচ্চুর কোনো ধরনের অনিয়ম খুঁজে পায়নি দুর্নীতি দমন কমিশন (দুদক)। তাঁকে এবং পরিচালনা পর্ষদকে বাদ দিয়েই সেপ্টেম্বর মাসে ৫৬টি মামলা করে দুদক। এরশাদ আমলে শেখ আবদুল হাই বাগেরহাট-মোল্লারহাট থেকে একবার সাংসদ হয়েছিলেন। সরকারের শীর্ষ পর্যায়ের সঙ্গে তাঁর ঘনিষ্ঠতা রয়েছে বলে প্রচার রয়েছে।
