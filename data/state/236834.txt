
সুইজারল্যান্ডে বাংলাদেশের রাষ্ট্রদূত মো. আবদুল হান্নানকে যুক্তরাজ্যের নতুন হাইকমিশনার নিয়োগ দেওয়া হয়েছে। যুক্তরাজ্যের হাইকমিশনার মিজারুল কায়েসকে ব্রাজিলে বাংলাদেশের রাষ্ট্রদূত হিসেবে বদলি করা হয়েছে।
ব্রাজিলে বাংলাদেশের রাষ্ট্রদূত শামীম আহসানকে জেনেভা ও ভিয়েনায় জাতিসংঘ অফিসে বাংলাদেশের স্থায়ী প্রতিনিধি হিসেবে নিয়োগ দেওয়া হয়েছে।পররাষ্ট্র মন্ত্রণালয়ের তিনটি আলাদা বিজ্ঞপ্তিতে আজ রোববার এ তথ্য জানানো হয়েছে।মিজারুল কায়েস বিসিএস ১৯৮২ ব্যাচের পররাষ্ট্র ক্যাডারের কর্মকর্তা। তিনি যুক্তরাষ্ট্রের হাইকমিশনের দায়িত্ব পালনের আগে মালদ্বীপ ও রাশিয়ায় রাষ্ট্রদূতের দায়িত্ব পালন করেন।টোকিও, সিঙ্গাপুর ও জেনেভায় বাংলাদেশ মিশনে বিভিন্ন পদে দায়িত্ব পালন করেন। তিনি ২০০৯ থেকে ২০১২ পর্যন্ত পররাষ্ট্রসচিব হিসেবে দায়িত্ব পালন করেন।আবদুল হান্নান বিসিএস ১৯৮৪ ব্যাচের পররাষ্ট্র ক্যাডারের কর্মকর্তা। এর আগে তিনি করাচি, কলকাতা ও মস্কোর বাংলাদেশ মিশনে বিভিন্ন পদে দায়িত্ব পালন করেছেন।শামীম আহসান ১৯৮৪ ব্যাচের পররাষ্ট্র ক্যাডারের কর্মকর্তা।
