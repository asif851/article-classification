
আহমদ ছফা নিজে সব সময় স্বপ্নের জগতে বাস করতেন, অন্যদের মাঝে তাঁর স্বপ্নের বীজ বুনতেন৷ সমাজ ও রাষ্ট্রচিন্তায় তিনি ছিলেন অনন্য৷আহমদ ছফার ৭১তম জন্মবার্ষিকী উপলক্ষে গতকাল শুক্রবার ঢাকা বিশ্ববিদ্যালয়ের ব্যবসায় শিক্ষা অনুষদ মিলনায়তনে এক আলোচনা সভায় বক্তারা এসব কথা বলেন৷ ‘আহমদ ছফা রাষ্ট্রসভা’ এ আলোচনা সভার আয়োজন করে৷শিক্ষাবিদ সলিমুল্লাহ খান বলেন, আহমদ ছফা বাংলাদেশের জাতীয় সমাজ ও রাষ্ট্র বিষয়ে অনেক চিন্তা করেছেন৷ তাঁর সেই চিন্তার প্রকাশ শুধু তাঁর প্রবন্ধে বা নিবন্ধে নয়, গল্পে-উপন্যাসেও ঘটেছে৷ বাংলাদেশের রাষ্ট্রনীতি বিষয়ে তাঁর বক্তব্য কখনো অস্পষ্ট ছিল না৷আলোচক আবদুল হক বলেন, আহমদ ছফা প্রথাবিরোধী ও অকপট মনোভাবের জন্য আলোচিত ছিলেন৷ রাজনীতি, সমাজনীতি ও সংস্কৃতি সম্পর্কে তাঁর নিজস্ব মূল্যবোধ ও অবস্থান ছিল৷সভাপতির বক্তব্যে কবি আসাদ চৌধুরী বলেন, তিনি নিজে যেমন সব সময় স্বপ্নের জগতে বাস করতেন, অন্যদের মাঝে স্বপ্নের বীজ বুনতেন৷সভায় ‘আলি কেনান: সমাজতন্ত্রের দরবেশ’ ও ‘জাগ্রত বাংলাদেশ: জাতির জাগরণের আলেখ্য’ শীর্ষক দুটি প্রবন্ধ পড়া হয়৷ প্রবন্ধ পড়েন বিধান রিবেরু ও আফজালুর রহমান৷
