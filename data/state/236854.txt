
ট্রান্সপারেন্সি ইন্টারন্যাশনাল বাংলাদেশের (টিআইবি) সম্পদের বিবরণী প্রকাশের দাবি জানিয়েছেন প্রধানমন্ত্রীর তথ্য ও যোগাযোগপ্রযুক্তি উপদেষ্টা এবং তাঁর ছেলে সজীব ওয়াজেদ জয়। তিনি বলেছেন, ট্রান্সপারেন্সি ইন্টারন্যাশনাল বাংলাদেশের সম্পদের বিবরণী প্রকাশ করে এটা প্রমাণ করুক যে, তারা তাদের চিলি শাখার মতো দুর্নীতিগ্রস্ত নয়।পানামা পেপারস কেলেঙ্কারিতে ট্রান্সপারেন্সি ইন্টারন্যাশনাল চিলি শাখার প্রেসিডেন্টের পদত্যাগের প্রেক্ষাপটে গতকাল বুধবার তাঁর ফেসবুকে দেওয়া এক স্ট্যাটাসে বাংলাদেশ শাখার প্রতি এই দাবি জানান সজীব ওয়াজেদ।এ বিষয়ে জানতে চাইলে টিআইবির নির্বাহী পরিচালক ইফতেখারুজ্জামান প্রথম আলোকে বলেন, ‘প্রধানমন্ত্রীর উপদেষ্টাসহ যেকোনো ব্যক্তির অধিকার রয়েছে টিআইবির স্বচ্ছতা সম্পর্কে জানার বা প্রশ্ন করার। আমরা একে স্বাগত জানাই। টিআইবির সকল আয়-ব্যয় বা সম্পদের তথ্য সরকারের কাছে রীতিমতো জমা দেওয়া হয়, যা জনগণের জ্ঞাতার্থে আমাদের ওয়েবসাইটেও প্রকাশিত রয়েছে। আর টিআইবির বোর্ড এবং নির্বাচিত পরিচালকদের সম্পদের বিবরণও ওয়েবসাইটে প্রকাশিত রয়েছে।’ফেসবুকে দেওয়া স্ট্যাটাসে সজীব ওয়াজেদ লেখেন, ‘একটা বিষয় আমি উত্থাপন করতে চাই, সেটা হলো সম্প্রতি চিলির ট্রান্সপারেন্সি ইন্টারন্যাশনালের প্রধানের পদত্যাগ। বিদেশে সম্পদ লুকানোর বিষয়ে তাঁর নাম এসেছিল পানামা পেপারসে। এখন আমার প্রশ্ন হচ্ছে, ট্রান্সপারেন্সি ইন্টারন্যাশনাল কতটা স্বচ্ছ এবং অন্যদের দুর্নীতিগ্রস্ত বলার অধিকার তাদের কীভাবে থাকে?’সজীব ওয়াজেদ তাঁর দেওয়া স্ট্যাটাসে আরও লেখেন, ‘আমাদের দেশে সব সংসদ সদস্য এবং মন্ত্রীদের সম্পদের বিবরণী দিতে হয়। ট্রান্সপারেন্সি ইন্টারন্যাশনাল বাংলাদেশ নিজেদেরটা দেয় না। তথাপিও তারা তাদের দুর্নীতির পর্যবেক্ষক বলে দাবি করে। আমরা কী করে জানি যে ট্রান্সপারেন্সি ইন্টারন্যাশনাল বাংলাদেশের সদস্যরা দুর্নীতিগ্রস্ত নয়, তাদের কোনো লুকানো সম্পদ নেই এবং তারা তাদের সব ট্যাক্স পরিশোধ করেছে? তাদের যদি সাহস থাকে, তবে অন্যের দুর্নীতির বিষয়ে মন্তব্য করার আগে তাদের স্বেচ্ছায় নিজেদের সম্পদের বিবরণ প্রকাশ করা উচিত। আমার সন্দেহ আছে যে, তাদের সেই সাহস রয়েছে কি না। তাই মনে হয়, একটি আইন থাকা প্রয়োজন। যে কেউ দুর্নীতির বিষয়ে পর্যবেক্ষক হতে চাইবে, তাদের নিজেদের সম্পদের বিবরণ দুর্নীতি দমন কমিশনে দাখিল করে নিতে হবে, ঠিক যেমন এমপিদের করতে হয়।’
