
সংবিধানের ষোড়শ সংশোধনী বাতিল করে সুপ্রিম কোর্টের দেওয়া রায়ে আওয়ামী লীগ-সমর্থক আইনজীবীরা সংক্ষুব্ধ হয়ে কর্মসূচি দিয়েছেন। রায়ের প্রতিবাদে ১৩, ১৬ ও ১৭ আগস্ট দুপুরে সারা দেশের আইনজীবী সমিতিতে এই প্রতিবাদ কর্মসূচি পালিত হবে।
আজ শনিবার রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে এক সংবাদ সম্মেলনে এই কর্মসূচি ঘোষণা করেছে বঙ্গবন্ধু আওয়ামী আইনজীবী পরিষদ। এ সময় লিখিত বক্তব্য পড়েন সংগঠনের সদস্যসচিব শেখ ফজলে নূর তাপস।
সংবাদ সম্মেলনে লিখিত বক্তব্যে বলা হয়, ‘ষোড়শ সংশোধনী বাতিলের রায় সারা দেশের আইনজীবীদের সংক্ষুব্ধ করেছে। একটি মহল রায় নিয়ে বিচার বিভাগকে বিতর্কিত করার চেষ্টা করছে।’ রায়ে যে সমস্ত ‘আপত্তিকর, অসাংবিধানিক, অগণতান্ত্রিক, অপ্রাসঙ্গিক’ পর্যবেক্ষণ রয়েছে, সেগুলো স্বতঃপ্রণোদিত হয়ে প্রত্যাহার করতে আদালতের প্রতি দাবিও জানানো হয়।
এ সময় উপস্থিত ছিলেন বার কাউন্সিলের ভাইস চেয়ারম্যান আবদুল বাসেত মজুমদার, বঙ্গবন্ধু আওয়ামী আইনজীবী পরিষদের আহ্বায়ক ইউসুফ হোসেন হুমায়ুন, খাদ্যমন্ত্রী কামরুল ইসলাম, আওয়ামী লীগের আইনবিষয়ক সম্পাদক শ ম রেজাউল করিম প্রমুখ।
এর আগে ষোড়শ সংশোধনীর রায়ের প্রতিক্রিয়া জানাতে সুপ্রিম কোর্ট আইনজীবী সমিতি গত সপ্তাহে সংবাদ সম্মেলন ডেকেছিল। সেখানে দুই পক্ষের আইনজীবীদের মধ্যে হট্টগোল বেধে যায়।
বিচারপতিদের অপসারণের ক্ষমতা বাতিল করে দেওয়া আপিল বিভাগের পূর্ণাঙ্গ রায়টি প্রকাশের পর থেকে বিভিন্ন জায়গায় আলোচনা-সমালোচনা চলছে। এরই ধারাবাহিকতায় গত বৃহস্পতিবার বঙ্গবন্ধু আওয়ামী আইনজীবী পরিষদের এক আলোচনা সভায় খাদ্যমন্ত্রী কামরুল ইসলাম প্রধান বিচারপতি সুরেন্দ্র কুমার সিনহার অপসারণ দাবি করেন।
