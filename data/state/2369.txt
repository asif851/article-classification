
সাত বিভাগের ১৪টি উপজেলা ও চারটি পৌরসভায় গতকাল সোমবার নিরুত্তাপ ভোট গ্রহণ অনুষ্ঠিত হয়েছে। ভোটকেন্দ্রে ভোটার উপস্থিতি ছিল কম। এ প্রতিবেদন লেখা পর্যন্ত পাওয়া ১৬টির বেসরকারি ফলে দেখা গেছে, ১১টি উপজেলা ও পৌরসভায় আওয়ামী লীগ-সমর্থিত প্রার্থীরা জয়ী হয়েছেন।সকাল ৮টা থেকে বিকেল ৪টা পর্যন্ত ভোট গ্রহণকালে কোথাও তেমন গোলযোগের খবর পাওয়া যায়নি। কয়েকটি স্থানে আওয়ামী লীগ-সমর্থিত চেয়ারম্যান বা মেয়র প্রার্থীর বিরুদ্ধে কারচুপির অভিযোগ করেছেন দলটির বিদ্রোহী ও অন্য দলের প্রতিদ্বন্দ্বী প্রার্থীরা। পুরো পরিষদের নির্বাচন হয়েছে সিলেটের ওসমানীনগর, সুনামগঞ্জের জগন্নাথপুর ও খাগড়াছড়ির গুইমারায়।প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিদের পাঠানো খবর:সিলেটের ওসমানীনগর উপজেলা পরিষদ নির্বাচনে বিএনপি-সমর্থিত প্রার্থী ময়নুল হক চৌধুরী বেসরকারিভাবে নির্বাচিত হয়েছেন। নানা উৎকণ্ঠার মধ্যে অনুষ্ঠিত এই নির্বাচনে ভোটারদের উপস্থিতি ছিল কম। উপজেলা ঘোষণার পর এটাই এখানে প্রথম নির্বাচন। তাই শুরুতে উৎসবের আমেজ ছিল। কিন্তু নির্বাচনের আগে সংঘর্ষে দুজন নিহত হওয়ার পর উৎকণ্ঠা ভর করে ভোটারদের মনে। এ কারণেই ভোটার উপস্থিতি কম বলে মনে করছেন সংশ্লিষ্ট ব্যক্তিরা।খাগড়াছড়ির গুইমারায় সকালে বৃষ্টির কারণে ভোটার উপস্থিতি কম থাকলেও দুপুরের পর বাড়ে। চেয়ারম্যান পদে বিজয়ী হয়েছেন স্বতন্ত্র প্রার্থী উশ্যেপ্রু মারমা। তাঁর নিকটতম প্রতিদ্বন্দ্বী ছিলেন আওয়ামী লীগের মেমং মারমা।বরিশালের বানারীপাড়া উপজেলা পরিষদের চেয়ারম্যান পদে উপনির্বাচনে আওয়ামী লীগ-সমর্থিত গোলাম ফারুক বেসরকারিভাবে নির্বাচিত হয়েছেন। নির্বাচনে ভোটকেন্দ্রে বিএনপি বা অন্য দলের এজেন্টদের পাওয়া যায়নি। ছিল না তেমন ভোটার উপস্থিতিও। তবে ভোট দেওয়া থেমে থাকেনি। ছাত্রলীগ-যুবলীগ ও আওয়ামী লীগের কর্মীরা ভোট দিয়েছেন।জেলার গৌরনদী উপজেলা পরিষদের চেয়ারম্যান পদে উপনির্বাচন হয়েছে প্রায় ভোটারবিহীন ও শান্তিপূর্ণ পরিবেশে। কোনো কেন্দ্রেই বিএনপির এজেন্ট বা কর্মী খুঁজে পাওয়া যায়নি। বিএনপির প্রার্থী মঞ্জুর হোসেনের অভিযোগ, তাঁর এজেন্টদের বের করে দেওয়া হয়েছে। বেসরকারিভাবে জয়ী হয়েছেন আওয়ামী লীগের প্রার্থী সৈয়দা মনিরুন নাহার।কিশোরগঞ্জের হোসেনপুর উপজেলা পরিষদের চেয়ারম্যান পদে উপনির্বাচনে শান্তিপূর্ণভাবে ভোট গ্রহণ হয়। তবে এখানেও ভোটার উপস্থিতি ছিল খুব কম। তেমন উৎসাহ দেখা যায়নি। বেসরকারিভাবে জয়ী হয়েছেন বিএনপির প্রার্থী মো. জহিরুল ইসলাম।পাবনার সুজানগর উপজেলা পরিষদের চেয়ারম্যান পদের উপনির্বাচনে আওয়ামী লীগ মনোনীত প্রার্থী আবদুল কাদের বেসরকারিভাবে নির্বাচিত হয়েছেন। এর আগে সারা দিন প্রায় ভোটারশূন্য ছিল ভোটকেন্দ্র। মাঠে ছিলেন না বিএনপির নেতা-কর্মীরা। এ ছাড়া ঈশ্বরদী উপজেলা পরিষদের ভাইস চেয়ারম্যান পদে উপনির্বাচনে আওয়ামী লীগের প্রার্থী মাহমুদা বেগম বেসরকারিভাবে নির্বাচিত হয়েছেন।সুনামগঞ্জের জগন্নাথপুর উপজেলা পরিষদে নিরুত্তাপ ভোট গ্রহণ হয়েছে। ভোটার উপস্থিতি ছিল কম। বেলা দেড়টায় স্বরূপ চন্দ্র সরকারি উচ্চবিদ্যালয় কেন্দ্রের বাইরে এমনটাই বলছিলেন হরিহরপুর গ্রামের বাসিন্দা ইর্শাদ আলী (৭০)। তিনি বলেন, ‘জগন্নাথপুরে আগে অনেক নির্বাচন দেখছি। কিন্তু এত ঠান্ডা নির্বাচন আর অইছে না। নির্বাচন নিয়া মানুষের কোনো উৎসাহ-উদ্দীপনা আছিল না।’নীলফামারীর জলঢাকা উপজেলা পরিষদের ভাইস চেয়ারম্যান পদে উপনির্বাচনে জামায়াত-সমর্থিত স্বতন্ত্র প্রার্থী ফয়সাল মুরাদ ৪১ হাজার ৪৭৩ ভোট পেয়ে বেসরকারিভাবে নির্বাচিত হয়েছেন। তাঁর নিকটতম প্রতিদ্বন্দ্বী আওয়ামী লীগ-সমর্থিত মশিউর রহমান পেয়েছেন ১৫ হাজার ১৩৩ ভোট। কেন্দ্রগুলোতে ভোটার উপস্থিতি ছিল খুব কম।পটুয়াখালীর রাঙ্গাবালী উপজেলায় চেয়ারম্যান পদে উপনির্বাচন বাতিল করে পুনরায় ভোট গ্রহণের দাবি জানিয়েছেন বিএনপির প্রার্থী জাহাঙ্গীর হোসেন আকন (ধানের শীষ)। তিনি আওয়ামী লীগের প্রার্থীর বিরুদ্ধে ভয়ভীতি দেখানোসহ নানা অভিযোগ করেন। নির্বাচনে বেসরকারিভাবে জয়ী হয়েছেন আওয়ামী লীগের প্রার্থী মো. দেলোয়ার হোসেন। এ ছাড়া পটুয়াখালীর গলাচিপা পৌরসভার মেয়র পদে উপনির্বাচনে আওয়ামী লীগের প্রার্থী আহসানুল হক তুহিন ৬ হাজার ২৬ ভোট পেয়ে বেসরকারিভাবে নির্বাচিত হয়েছেন।সাতক্ষীরার কলারোয়া উপজেলা পরিষদে ভাইস চেয়ারম্যান পদে উপনির্বাচনে আওয়ামী লীগ মনোনীত আরাফাত হোসেন বেসরকারিভাবে নির্বাচিত হয়েছেন। নির্বাচনে ভোটার উপস্থিতি ছিল কম। অপ্রীতিকর ঘটনার খবর পাওয়া যায়নি।বাগেরহাটের মোরেলগঞ্জ উপজেলা পরিষদের ভাইস চেয়ারম্যান পদে উপনির্বাচনে আওয়ামী লীগ-সমর্থিত প্রার্থীর বিরুদ্ধে অনিয়ম ও কারচুপির অভিযোগে ভোট বর্জনের ঘোষণা দেন জাতীয় পার্টির (এরশাদ) প্রার্থী। নির্বাচনে বেসরকারিভাবে জয়ী হয়েছেন আওয়ামী লীগের প্রার্থী ফাহিমা খানম।নাটোরের বড়াইগ্রাম উপজেলা পরিষদের চেয়ারম্যান পদে উপনির্বাচনে ভোটারদের তেমন একটা আগ্রহ দেখা যায়নি। ভোটার উপস্থিতি ছিল অস্বাভাবিক কম। তবে সার্বিকভাবে শান্তিপূর্ণভাবে ভোট হয়েছে। বেসরকারিভাবে নির্বাচিত হয়েছেন আওয়ামী লীগের প্রার্থী সিদ্দিকুর রহমান পাটোয়ারী।কুমিল্লার আদর্শ সদর উপজেলা পরিষদের উপনির্বাচনে বেশির ভাগ ভোটকেন্দ্রে ভোটারদের তেমন উপস্থিতি ছিল না। নির্বাচনে আওয়ামী লীগ মনোনীত প্রার্থী মো. আমিনুল ইসলাম বেসরকারিভাবে নির্বাচিত হয়েছেন।টাঙ্গাইলের সখীপুর পৌরসভার ২ নম্বর ওয়ার্ডের সাধারণ কাউন্সিলর পদে উপজেলা কৃষক লীগের যুগ্ম সাধারণ সম্পাদক এখলাছ হায়াৎ সরোয়ার ৯০০ ভোট পেয়ে বেসরকারিভাবে বিজয়ী হয়েছেন।বগুড়ার শেরপুর পৌরসভার ৭ নম্বর ওয়ার্ড কাউন্সিলর পদে উপনির্বাচনে বিএনপি-সমর্থিত প্রার্থী জাকারিয়া মাসুদ বেসরকারিভাবে নির্বাচিত হয়েছেন।এদিকে কুড়িগ্রাম সদর ও ঝালকাঠির কাঁঠালিয়া উপজেলা পরিষদের নির্বাচনে চেয়ারম্যান পদে আগেই বিনা প্রতিদ্বন্দ্বিতায় প্রার্থী নির্বাচিত হন।
 
