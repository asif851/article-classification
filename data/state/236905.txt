
পুরান ঢাকার বংশালে বাংলাদেশ মুসলিম আবাসিক হোটেলে আগুনে পুড়ে দুজনের মৃত্যু হয়েছে। তাঁরা হলেন সাইজুদ্দীন (৩৫) ও সুলতান মিয়া (৫৫)। তাঁরা দুজনেই হোটেলে থাকা অতিথি ছিলেন।
আজ শুক্রবার ভোরে এ অগ্নিকাণ্ডের ঘটনা ঘটে।
ফায়ার সার্ভিসের নিয়ন্ত্রণকক্ষ থেকে ফায়ারম্যান আনিসুর রহমান জানান, আজ ভোর ৩টা ২৪ মিনিটে বংশালের ১৪৮ সিদ্দিকবাজার ঠিকানায় দ্বিতীয় তলায় থাকা ওই হোটেলে আগুন লাগে। নিচেই ছিল চাঁদপুর বোর্ডিং। এদিকে খবর পাওয়ার পরপরই ফায়ার সার্ভিসের চারটি ইউনিট ঘটনাস্থলে গিয়ে ৩টা ৩৮ মিনিটে আগুন নিয়ন্ত্রণে আনে এবং সকাল ৬টা ৫৪ মিনিটে আগুন পুরোপুরি নেভানো সম্ভব হয়।
ফায়ার সার্ভিস আরও জানায়, আগুনে প্রায় তিন লাখ টাকার ক্ষয়ক্ষতি হয়েছে। আর পাঁচ লাখ টাকার আসবাব উদ্ধার করা গেছে।
বংশাল থানার দায়িত্বরত কর্মকর্তা উপপরিদর্শক (এসআই) জহিরুল আলম জানান, লাশগুলো ময়নাতদন্তের জন্য স্যার সলিমুল্লাহ মেডিকেল কলেজ হাসপাতালের মর্গে পাঠানো হয়েছে।
