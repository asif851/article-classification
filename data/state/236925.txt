
বাংলাদেশের আকাশে পবিত্র রমজানের চাঁদ দেখা গেছে। কাল মঙ্গলবার থেকে রোজা। শুরু হলো সিয়াম সাধনার মাস পবিত্র মাহে রমজান।
রমজানের চাঁদ দেখা যাওয়ায় আজ এশার নামাজের পর মসজিদে মসজিদে তারাবি নামাজ পড়বেন মুসল্লিরা। আজ সোমবার দিবাগত শেষরাতে ধর্মপ্রাণ মুসল্লিরা সেহ্‌রি খাবেন।ইসলামিক ফাউন্ডেশন বায়তুল মোকাররম সভাকক্ষে জাতীয় চাঁদ দেখা কমিটির এক সভা শেষে আজ এ কথা জানানো হয়।আগামী ২ জুলাই দিবাগত রাতে সারা দেশে পবিত্র লাইলাতুল কদর উদ্‌যাপিত হবে। এ ছাড়া আগামী ১ জুলাই জুমাতুল বিদা উদ্‌যাপিত এবং ৫ জুলাই ৩০ রোজা পূর্ণ হলে ৬ জুলাই বাংলাদেশে পবিত্র ঈদুল ফিতর উদ্‌যাপিত হবে।আগামীকাল পবিত্র রমজান মাসের রহমতের প্রথম ১০ দিনের প্রথম দিন। আজ দিবাগত ভোররাত ৩টা ৩৮ মিনিটে সেহ্‌রির শেষ সময়। আগামীকাল মঙ্গলবার ইফতার হবে সন্ধ্যা ৬টা ৪৮ মিনিটে। আগামীকাল মঙ্গলবার সেহ্‌রির শেষ সময় ভোররাত ৩টা ৩৮ মিনিট এবং বুধবার ইফতার হবে সন্ধ্যা ৬টা ৪৮ মিনিটে।পবিত্র রমজান উপলক্ষে রাষ্ট্রপতি আবদুল হামিদ ও প্রধানমন্ত্রী শেখ হাসিনা দেশবাসী ও মুসলিম উম্মাহর প্রতি মোবারকবাদ জানিয়ে বাণী দিয়েছেন।আজ সন্ধ্যায় জাতীয় চাঁদ দেখা কমিটির সভাপতি ও ধর্মমন্ত্রী মতিউর রহমানের সভাপতিত্বে অনুষ্ঠিত সভায় ধর্মসচিব মো. আবদুল জলিল, প্রধান তথ্য অফিসার এ কে এম শামীম চৌধুরী, মন্ত্রিপরিষদ বিভাগের অতিরিক্ত সচিব মো. মাকছুদুর রহমান পাটওয়ারী, ধর্মবিষয়ক মন্ত্রণালয়ের যুগ্ম সচিব মো. বোরহান উদ্দিন, তথ্য মন্ত্রণালয়ের যুগ্ম সচিব মোহাম্মদ নূরুল ইসলাম, ওয়াক্‌ফ প্রশাসক ফয়েজ আহমেদ ভূঁইয়া, ইসলামিক ফাউন্ডেশনের সচিব (যুগ্ম সচিব) মো. অহিদুল ইসলাম, স্পারসোর চেয়ারম্যান মুহাম্মদ দিলাওয়ার বখত, ঢাকা আলিয়া মাদ্রাসার অধ্যক্ষ সিরাজ উদ্দিন আহমাদ, ঢাকা জেলার অতিরিক্ত জেলা প্রশাসক (সার্বিক) মো. মজিবুর রহমান, বাংলাদেশ টেলিভিশনের পরিচালক মো. সাখাওয়াত হোসেন, বাংলাদেশ আবহাওয়া অধিদপ্তরের পরিচালক মো. সামছুদ্দিন আহমেদ, বায়তুল মোকাররম জাতীয় মসজিদের সিনিয়র পেশ ইমাম মুহাম্মদ মিজানুর রহমান, লালবাগ শাহি মসজিদের খতিব মাওলানা আবু রায়হান, চকবাজার শাহি জামে মসজিদের খতিব মাওলানা শেখ নাঈম রেজওয়ান প্রমুখ উপস্থিত ছিলেন।
