
ঢাকা বিশ্ববিদ্যালয়ের কবি সুফিয়া কামাল হল থেকে আন্দোলনকারী ছাত্রীদের হল থেকে বের করে দেওয়ার প্রতিবাদকারী সেই ছাত্র এস এম ইয়াসিন আরাফাত ঘটনার তিন দিন পরও নিজের হলে যেতে পারেননি। তাঁকে একেক দিন একেক বন্ধুর সঙ্গে থাকতে হচ্ছে।
ইয়াসিন বিশ্ববিদ্যালয়ের ইন্টারন্যাশনাল বিজনেস বিভাগের দ্বিতীয় বর্ষের শিক্ষার্থী। তিনি স্যার এ এফ রহমান হলের অনাবাসিক ছাত্র। থাকতেন ওই হলেরই এক বড় ভাইয়ের সঙ্গে।
গতকাল রোববার সন্ধ্যা সাড়ে সাতটার দিকে এফ রহমান হলের প্রাধ্যক্ষ কে এম সাইফুল ইসলাম খান প্রথম আলোকে বলেন, ‘হলের রেজিস্টার খাতায় খুঁজেছি। কিন্তু এই নামে কাউকে পাওয়া যায়নি। কিন্তু অনাবাসিক ছাত্র কি না, সেটা এখনো নিশ্চিত হতে পারিনি। হলের কিছু সংস্কারকাজ চলায় কিছু খাতা সরিয়ে রাখা হয়েছে। ওখানে খুঁজে দেখব।’ তিনি বলেন, ‘ওই ছাত্র আমার সঙ্গে এখনো যোগাযোগ করেনি।’
গতকাল সকালে অপরাজেয় বাংলার পাদদেশে শিক্ষার্থীদের নিরাপত্তার দাবিতে শিক্ষকদের মানববন্ধন চলাকালে ইয়াসিনকে সেখানে দেখা যায়। সেখানে তিনি সাংবাদিকদের বলেন, তিনি বিশ্ববিদ্যালয়ের বাইরে আছেন। বৃহস্পতিবার রাতে তিনি বুয়েটের একটি হলে তাঁর এক বন্ধুর সঙ্গে ছিলেন। ওই রাতে তিনি সুফিয়া কামাল হলের ছাত্রীদের বের করে দেওয়ার খবর পেয়ে ছুটে যান। একাই হলের ফটকে প্রতিবাদী অবস্থান নিয়ে প্রাধ্যক্ষের পদত্যাগ দাবি করেন।
 
