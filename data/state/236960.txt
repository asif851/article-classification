
দেশজুড়ে জোরেশোরে চলছে হিন্দুধর্মাবলম্বীদের অন্যতম ধর্মীয় উৎসব শারদীয় দুর্গাপূজার প্রস্তুতি। তবে মৌলভীবাজারের ত্রিনয়নী শিববাড়ি পূজা পরিচালনা পর্ষদের প্রস্তুতি একটু ভিন্ন মাত্রার। কারণ তাদের মণ্ডপের দুর্গার প্রতিমা ৫০ ফুট উঁচু করে নির্মিত হবে। মূর্তি তৈরি হচ্ছে সিমেন্ট দিয়ে।শহরের সৈয়ারপুর এলাকার ফরেস্ট কার্যালয় সড়কে এ প্রতিমা তৈরি করা হচ্ছে। ত্রিনয়নী শিববাড়ি শারদীয় দুর্গাপূজা পরিচালনা পর্ষদ এ উদ্যোগ নিয়েছে। গত রোববার সন্ধ্যায় পরিচালনা পর্ষদ সংবাদ সম্মেলন করে এ তথ্য জানিয়েছে।সংবাদ সম্মেলনে বলা হয়, প্রতিবছর তাঁরা শতাধিক দেব-দেবীর মূর্তি নিয়ে মহামায়া দুর্গাপূজার মণ্ডপ বানান। সেই ধারাবাহিকতায় এবারও তারা ভিন্ন আঙ্গিকে দুর্গাপূজা উদ্‌যাপন করবে। তাদের দুর্গার প্রতিমার উচ্চতা হবে ৫০ ফুট। প্রতিটি মূর্তি সিমেন্ট দিয়ে গড়া হচ্ছে। সিমেন্টের তৈরি হওয়ায় প্রতিমার ওপর কোনো ছাদ থাকবে না। এটি রোদ-বৃষ্টিতে দর্শনার্থীদের জন্য উন্মুক্ত থাকবে।
আয়োজকেরা বলেন, বিশাল উচ্চতার এই প্রতিমা নির্মাণের কাজ এখনো চলছে। শ্রমিকেরা এখন প্রতিমার অবকাঠামো গড়ে তুলছেন। কয়েক মাস ধরে চার-পাঁচজন শ্রমিক এ প্রতিমা নির্মাণের কাজ করছেন। এতে প্রায় ১৫ লাখ টাকা ব্যয় হবে।
দুর্গাপূজা পরিচালনা পর্ষদের সভাপতি শ্রীকান্ত সূত্রধর দাবি করেন, সিলেট বিভাগের মধ্যে তাঁদের দুর্গা প্রতিমা সবচেয়ে উঁচু। দেশের  আর কোথাও এত উঁচু প্রতিমা নির্মাণ করা হচ্ছে, এমন খবর তাঁদের জানা নেই।
সংবাদ সম্মেলনে আরও উপস্থিত ছিলেন পরিচালনা পর্ষদের যুগ্ম সাধারণ সম্পাদক সঞ্জয় পাল, রনি করসহ অন্যান্য সদস্য।
 
