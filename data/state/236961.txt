
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর ছাত্রদলের নেতা-কর্মীদের উদ্দেশে বলেছেন, দু-একটা বাস ভাঙলে বিক্ষোভ হবে না। ছাত্রদলের হাজার-হাজার নেতা-কর্মীকে রাস্তায় নেমে আসতে হবে।আজ বুধবার বিএনপির সিনিয়র ভাইস চেয়ারম্যান তারেক রহমানের ৪৯তম জন্মদিন উপলক্ষে জাতীয় প্রেসক্লাবে ছাত্রদল আয়োজিত আলোচনা সভায় মির্জা ফখরুল ইসলাম আলমগীর এসব কথা বলেন।মির্জা ফখরুল ছাত্রদলের নেতা-কর্মীদের উদ্দেশে বলেন, বিএনপির অনেক নেতা কারাগারে। ছাত্রদলের সাধারণ সম্পাদক গ্রেপ্তার। এ অবস্থায় ছাত্রদলের নেতা-কর্মীরা ঘরে বসে থাকতে পারে না। তাঁদের বিক্ষোভে ফেটে পড়তে হবে।যেসব শিক্ষাপ্রতিষ্ঠানে ছাত্রদলের সংগঠন নেই, সেখানে সংগঠন তৈরি করা এবং যেখানে আছে, সেখানে সংগঠনকে আরও শক্তিশালী করার পরামর্শ দেন মির্জা ফখরুল। একই সঙ্গে ‘উত্তর-দক্ষিণ ভাইয়ের নামে’ স্লোগান না দিয়ে গণতন্ত্র রক্ষার স্লোগান দেওয়ার জন্য তিনি ছাত্রদলের প্রতি আহ্বান জানান।বিএনপির ভারপ্রাপ্ত মহাসচিব বলেন, নির্দলীয় নিরপেক্ষ সরকারের অধীনে নির্বাচন না হলে বিরোধীদলীয় জোট এতে অংশ নেবে না। তিনি নির্বাচনের পরিবেশ সৃষ্টির জন্য সরকারের প্রতি আহ্বান জানান।নির্বাচনকালীন সরকারের সমালোচনা করে মির্জা ফখরুল বলেন, এ সরকার নির্বাচনকালীন সরকার নয়, এটি মহাজোটের পুনর্গঠিত রূপ। মহাজোটের অংশীদার ছাড়া আর কোনো দল এখানে নেই। সংসদে যতগুলো দল প্রতিনিধিত্ব করছে, তার অর্ধেকই এখানে নেই। তাই এটি সর্বদলীয় সরকার হতে পারে না।
ফখরুল বলেন, আওয়ামী লীগের কয়েকজন জ্যেষ্ঠ নেতা মনে করছেন, আওয়ামী লীগ সরকারে থেকে নির্বাচন না করলে জিততে পারবে না। নিজ এলাকায় যাওয়ারও তাঁদের কোনো উপায় নেই।

