
বিশ্বকাপ ক্রিকেটে ইংল্যান্ডকে হারিয়ে বাংলাদেশ দল কোয়ার্টার ফাইনালে খেলা নিশ্চিত করায় আজ মঙ্গলবার বিজয় মিছিল করেছে বিএনপি। বাংলাদেশের এ সাফল্যের কারণে আজ সকাল ছয়টা থেকে সন্ধ্যা ছয়টা পর্যন্ত হরতাল শিথিল করেছে বিএনপির নেতৃত্বাধীন ২০-দলীয় জোট।
আজ দুপুর ১২টার দিকে জাতীয় প্রেসক্লাবের সামনে থেকে বিএনপির সংক্ষিপ্ত বিজয় মিছিল শুরু হয়। মিছিলটি কদম ফোয়ারা ঘুরে বিএমএ ভবনের সামনে এসে শেষ হয়। মিছিলে জাতীয় পতাকা হাতে ‘বাংলাদেশের বিজয়ে খালেদা জিয়ার শুভেচ্ছা’, ‘তোমার দেশ আমার দেশ, বাংলাদেশ, বাংলাদেশ’ ইত্যাদি স্লোগান দেন দলটির নেতা-কর্মীরা।
বিজয় মিছিলে বিএনপির চেয়ারপারসনের উপদেষ্টা ও সাংবাদিক নেতা শওকত মাহমুদ, সম্মিলিত পেশাজীবী পরিষদের আহ্বায়ক রুহুল আমিন গাজী, বিএনপির সহদপ্তর সম্পাদক আসাদুল করিম, সহস্বেচ্ছাসেবক বিষয়ক সম্পাদক এ বি এম মোশাররফ হোসেন প্রমুখ উপস্থিত ছিলেন।
এ সময় প্রেসক্লাবের সামনে আওয়ামী লীগ সমর্থিত বিভিন্ন সংগঠনের নেতা-কর্মীরা উপস্থিত ছিলেন। তবে সেখানে কোনো অপ্রীতিকর পরিস্থিতির সৃষ্টি হয়নি।
