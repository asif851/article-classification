
পুরানা পল্টনে একটি বাসে আগুন দেওয়ার মামলায় বিএনপির ভারপ্রাপ্ত মহাসচিব মির্জা ফখরুল ইসলাম আলমগীর, ঢাকা মহানগর আহ্বায়ক মির্জা আব্বাসসহ ২০-দলীয় জোটের ৪৩ জন নেতা-কর্মীকে আসামি করা হয়েছে। এ ছাড়া ওই মামলায় আরও ২৫ জনকে অজ্ঞাতনামা আসামি করা হয়েছে।গতকাল মঙ্গলবার পল্টন থানায় এ মামলা দায়ের করা হয়। বাস পোড়ানোর ঘটনায় বিএনপির নেতাদের বিরুদ্ধে মামলাটি করেন পল্টন থানার উপসহকারী পরিদর্শক (এএসআই) আবদুল মালেক হাওলাদার। পল্টন থানার কর্তব্যরত পুলিশ কর্মকর্তা মামলার বিষয়টি নিশ্চিত করেছেন।২৭ ডিসেম্বর গাজীপুরে বিএনপির চেয়ারপারসন খালেদা জিয়ার সমাবেশ করতে না দেওয়ার প্রতিবাদে সোমবার সারা দেশে হরতাল ডেকেছিল বিএনপির নেতৃত্বাধীন ২০ দল। হরতালের আগের দিন রোববার বিকেলে পুরানা পল্টনে সরকারি কর্মচারীদের আনা-নেওয়ায় ব্যবহৃত একটি বাসে আগুন দেওয়া হয়।মামলার প্রতিক্রিয়ায় নয়াপল্টনে কেন্দ্রীয় কার্যালয়ে এক সংবাদ সম্মেলনে বিএনপির যুগ্ম মহাসচিব রুহুল কবির রিজভী সাংবাদিকদের বলেন, সরকার নিখুঁত পরিকল্পনার অংশ হিসেবে তাদের এজেন্টদের দিয়ে গাড়িতে পেট্রলবোমা ছুড়ে, অগ্নিসংযোগের ঘটনা ঘটিয়ে উল্টো বিএনপি ও জোট নেতাদের বিরুদ্ধে মামলা দিয়েছে। রিজভী অবিলম্বে মামলা প্রত্যাহারের দাবি জানান।মামলায় অন্য আসামিদের মধ্যে আছেন বিএনপির স্থায়ী কমিটির সদস্য রফিকুল ইসলাম মিয়া, যুগ্ম মহাসচিব আমানউল্লাহ, রুহুল কবির রিজভী, বরকতউল্লা, বিএনপির চেয়ারপারসনের উপদেষ্টা এ জেড এম জাহিদ হোসেন, ছাত্রবিষয়ক সম্পাদক শহীদ উদ্দীন চৌধুরী, ঢাকা মহানগর বিএনপির সদস্যসচিব হাবিব-উন-নবী খান, ছাত্রদলের সাবেক সভাপতি সুলতান সালাহউদ্দিন, যুবদলের সাধারণ সম্পাদক সাইফুল ইসলাম, সাধারণ সম্পাদক মীর সরফত আলী, সাংগঠনিক সম্পাদক শফিউল বারী, ছাত্রদলের সভাপতি রাজিব আহসান, সাধারণ সম্পাদক আকরামুল হাসান প্রমুখ। এ ছাড়া জামায়াতে ইসলামীর ভারপ্রাপ্ত আমির মকবুল হোসেন, সহকারী সেক্রেটারি জেনারেল মজিবুর রহমান, ঢাকা মহানগর আমির রফিকুল ইসলাম খান, কেন্দ্রীয় নেতা জসিমউদ্দিন সরকার, বিজেপির চেয়ারম্যান আন্দালিব রহমান পার্থকেও এ মামলায় আসামি করা হয়েছে।
