
ঢাকা-৬ আসনে আওয়ামী লীগের সাংসদ মিজানুর রহমান খান দিপু আর নেই। আজ ভোরে রাজধানীর একটি হাসপাতালে মস্তিষ্কে রক্তক্ষরণজনিত কারণে তিনি মারা গেছেন (ইন্না লিল্লাহি...রাজিউন)। তাঁর বয়স হয়েছিল ৪৮ বছর। তিনি স্ত্রী জ্যোত্স্না খানম, ছেলে সালিব রহমান খান ও শাহাব রহমান খানকে রেখে যান।সাংসদের রাজনৈতিক সচিব সালেহ জামান জানান, শুক্রবার দিবাগত রাতে হঠাত্ অসুস্থ হয়ে পড়েন মিজানুর রহমান খান। দ্রুত তাঁকে রাজধানীর অ্যাপোলো হাসপাতালে নেওয়া হলে কর্তব্যরত চিকিত্সকেরা তাঁকে মৃত ঘোষণা করেন।আজ দুপুর ১২টায় জাতীয় সংসদের দক্ষিণ প্লাজায় মিজানুর রহমান খানের প্রথম জানাজা নামাজ অনুষ্ঠিত হয়। জানাজা শেষে তাঁর কফিনে ফুল দিয়ে শ্রদ্ধা নিবেদন করেন প্রধানমন্ত্রী শেখ হাসিনা, স্পিকার শিরীন শারমিন চৌধুরী, ডেপুটি স্পিকার শওকত আলীসহ আওয়ামী লীগের শীর্ষস্থানীয় নেতারা। পরে পুরান ঢাকার ন্যাশনাল মেডিকেল কলেজ ও হাসপাতালে তাঁর দ্বিতীয় জানাজা অনুষ্ঠিত হয়। বেলা সাড়ে তিনটায় ধূপখোলার ইস্টার্ন প্লাজা মাঠে তাঁর তৃতীয় জানাজা অনুষ্ঠিত হয়। পরে তাঁকে জুরাইন কবরস্থানে তাঁর মায়ের কবরের পাশে দাফন করা হয়।২০০৮ সালে নবম জাতীয় সংসদ নির্বাচনে ঢাকা-৬ আসন থেকে আওয়ামী লীগের প্রার্থী হিসেবে প্রতিদ্বন্দ্বিতা করে প্রথমবার সাংসদ হন মিজানুর রহমান খান। তবে বর্তমানে এই আসন জাতীয় পার্টির প্রেসিডিয়াম সদস্য কাজী ফিরোজ রশীদকে ছেড়ে দেয় আওয়ামী লীগ। দলের অনুরোধে মনোনয়ন প্রত্যাহার করেন মিজানুর রহমান খান।
