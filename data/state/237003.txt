
স্ত্রী নুর জাহান ও আট সন্তানকে নিয়ে দুই মাস ধরে রাখাইনের বুড়াশিকদার পাড়ায় খালের ওপর মাচা বেঁধে দিন যাপন করছিলেন মোহাম্মদ হোসেন। কিন্তু গত তিন-চার দিনে ওই এলাকায় মিয়ানমারের সশস্ত্র বাহিনী ও নাডালা বাহিনীর নতুন অভিযান শুরুর পর প্রাণ বাঁচাতে তাঁরা বাংলাদেশে এসেছেন।গতকাল শনিবার সকালে উখিয়ার কুতুপালংয়ে মিয়ানমারের অনিবন্ধিত শিবিরের বাইরে নতুন আসা যে কয়েকটি রোহিঙ্গা পরিবারের সঙ্গে কথা হয়, তাদেরই অন্যতম মোহাম্মদ হোসেনের পরিবারটি। নিজের পরিবারের পাশাপাশি মেয়ে রাশিদা, মেয়ের জামাই মো. শাকের ও নাতিকে সঙ্গে এনেছেন তিনি।গতকাল সকাল থেকে দুপুর পর্যন্ত অন্তত আটটি পরিবারের সঙ্গে প্রথম আলোর প্রতিবেদকের কথা হয়েছে। এঁদের সবাই এসেছেন বুড়াশিকদার পাড়া ও জুমাখালী থেকে। মিয়ানমারের ভাষায়, এলাকা দুটি যথাক্রমে উশিংগা ও জিমাইশং নামে পরিচিত। তাঁদের সবাই বলেন, নাডালাকে (উগ্রপন্থী রোহিঙ্গা তরুণদের নিয়ে বেসামরিক বাহিনী) সঙ্গে নিয়ে মিয়ানমারের সশস্ত্র বাহিনী পুরো এলাকা ঘিরে লোকজনের ওপর অত্যাচার শুরু করেছে। এর মধ্যে নারীদের ধর্ষণ, লোকজনকে পুড়িয়ে মারা এবং বাড়িতে লুটপাট‍‍—­সবই আছে।মো. শাকের বলেন, নাফ নদী পেরিয়ে টেকনাফের হ্নীলা দিয়ে বাংলাদেশে ঢুকেছেন। মিয়ানমারের মুদ্রায় দালালকে মাথাপিছু ১৫ হাজার টাকা দিয়ে রাত সাড়ে তিনটায় বাংলাদেশে আসেন। এরপর বাসে চড়ে পৌঁছেছেন কুতুপালংয়ে।কক্সবাজার-টেকনাফ আঞ্চলিক সড়কের আমতলায় রাস্তা পার হয়ে গতকাল নতুন আসা রোহিঙ্গাদের সঙ্গে কথা বলার সময় চোখে পড়ল, বাসে করে একদল যুবক শীতবস্ত্রসহ নানা ত্রাণসামগ্রী বিতরণ করছেন। তবে এভাবে ত্রাণ বিতরণ নিয়মসিদ্ধ নয় বলে আইনশৃঙ্খলা রক্ষাকারী বাহিনী সেখানে আসতেই বাসটি নিয়ে চলে যান ওই তরুণেরা। পরে অবশ্য আইনশৃঙ্খলা রক্ষাকারী বাহিনীর সদস্যরা এলাকা ছেড়ে চলে গেছেন ভেবে কয়েকজন রোহিঙ্গা যুবক ওই ত্রাণসামগ্রী নিয়ে শিবিরের দিকে এগোতে থাকেন।নতুন আসা রোহিঙ্গাদের সঙ্গে কথা বলা শেষ করে আঞ্চলিক সড়ক থেকে শিবিরের ভেতরে ৩০ মিনিট হাঁটার পর চোখে পড়ল কুতুপালংয়ের পাহাড় আর জঙ্গল পরিষ্কার করে চলছে নতুন বসতি তৈরির ব্যস্ততা। সম্প্রতি হামলার পর মিয়ানমারের রাখাইন রাজ্য থেকে যে রোহিঙ্গারা এসেছে, তাদের সাত হাজারের মতো পরিবার আশ্রয় নিয়েছিল অনিবন্ধিত শিবিরে। ওই লোকজন এখন জঙ্গল পরিষ্কার করে বসতি বানাচ্ছে পাহাড়ের বুকে।উখিয়ার কুতুপালংয়ে মিয়ানমারের অনিবন্ধিত নাগরিকদের শিবিরের ব্যবস্থাপনা কমিটির সভাপতি আবু ছিদ্দিক বলেন, গতকাল নতুন করে পাঁচ শর বেশি রোহিঙ্গা শিবিরে আশ্রয় নিয়েছে। লেদার অন্য শিবিরটিতেও একই সংখ্যক রোহিঙ্গা আশ্রয় নিয়েছে বলে জানা গেছে।
এদিকে বর্ডার গার্ড বাংলাদেশ (বিজিবি) গতকালও মিয়ানমার থেকে বাংলাদেশে রোহিঙ্গাদের প্রবেশ বন্ধে সচেষ্ট ছিল। এদিন টেকনাফে আটটি ট্রলারে চড়ে আসা ১২০ জন এবং উখিয়ায় অন্য ১৭ রোহিঙ্গাকে ঢুকতে দেওয়া হয়নি। বিজিবি বলছে, মিয়ানমার থেকে পালিয়ে আসা রোহিঙ্গা শিশু, নারী, পুরুষেরা টেকনাফ ও উখিয়ার এ দুই উপজেলার ২১টি পয়েন্ট দিয়ে ঢোকার চেষ্টা চালাচ্ছে।
