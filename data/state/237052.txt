
জিয়া চ্যারিটেবল ট্রাস্ট দুর্নীতি মামলায় বিএনপির চেয়ারপারসন খালেদা জিয়ার আত্মপক্ষ সমর্থনের শুনানি আগামী ১ ডিসেম্বর ধার্য করেছেন আদালত। খালেদা জিয়ার সময় আবেদনের পরিপ্রেক্ষিতে আত্মপক্ষ সমর্থনের নতুন এ তারিখ ধার্য হয়। আজ বৃহস্পতিবার ঢাকার বিশেষ জজ আদালত-৩-এর বিচারক আবু আহমেদ জমাদার এই তারিখ ধার্য করেন।
এর আগে ১০ নভেম্বর জিয়া চ্যারিটেবল ট্রাস্ট দুর্নীতি মামলার তদন্ত কর্মকর্তাকে খালেদা জিয়ার আইনজীবীরা জেরা করেন। জেরা শেষে আজ ২৪ নভেম্বর খালেদা জিয়ার আত্মপক্ষ সমর্থনের তারিখ ধার্য করেন আদালত। তবে খালেদা জিয়া অসুস্থ থাকায় আজ উপস্থিত ছিলেন না।
খালেদা জিয়ার আইনজীবী সানাউল্লাহ মিয়া প্রথম আলোকে বলেন, খালেদা জিয়া অসুস্থ থাকায় তাঁর পক্ষে আদালতে সময় আবেদন করা হয়। আদালত সময় আবেদন মঞ্জুর করে আগামী ১ ডিসেম্বর খালেদা জিয়াকে হাজির থাকতে বলেছেন।
জিয়া চ্যারিটেবল ট্রাস্টের নামে অবৈধভাবে ৩ কোটি ১৫ লাখ ৪৩ হাজার টাকা লেনদেনের অভিযোগে ২০১০ সালের ৮ আগস্ট তেজগাঁও থানায় মামলা করে দুর্নীতি দমন কমিশন (দুদক)। তদন্ত শেষে খালেদা জিয়াসহ চারজনের বিরুদ্ধে দুদক অভিযোগপত্র দেয়।
জিয়া অরফানেজ ট্রাস্টের ২ কোটি ১০ লাখ ৭১ হাজার ৬৪৩ টাকা আত্মসাতের অভিযোগ এনে খালেদা জিয়া, তারেক রহমানসহ ছয়জনের বিরুদ্ধে ২০০৮ সালের ৩ জুলাই রমনা থানায় অপর মামলাটি করে দুদক।
২০১৪ সালের ১৯ মার্চ খালেদা জিয়াসহ নয়জনের বিরুদ্ধে এই দুই মামলায় অভিযোগ গঠন করেন আদালত।আরও পড়ুন:খালেদার বিরুদ্ধে নাইকো দুর্নীতি মামলা চলবে
