
মাগুরার শালিখায় আবদুর রহমান (৬০) নামের এক আওয়ামী লীগের কর্মীকে কুপিয়ে হত্যা করেছে দুর্বৃত্তরা। গতকাল সোমবার রাত সাড়ে আটটার দিকে চতুরবাড়িয়া বাজার থেকে শাবলাটের বাড়ি ফেরার পথে দুর্বৃত্তরা তাঁকে এলোপাতাড়ি কোপায়। তাঁকে উদ্ধার করে মাগুরা সদর হাসপাতালে পাঠায় স্থানীয় লোকজন। সেখান থেকে তাঁকে ঢাকা মেডিকেল কলেজ হাসপাতালে স্থানান্তর করা হয়। আজ মঙ্গলবার সকালে তিনি মারা যান।
মাগুরা জেলা পুলিশ সূত্রে জানা গেছে, আবদুর রহমান রাত সাড়ে আটটার দিকে পাশের চতুরবাড়িয়া বাজার থেকে সাইকেলে করে বাড়ি ফিরছিলেন। পথে তাঁর ওপর হামলা চালানো হয়। তিনি আওয়ামী লীগের কর্মী ছিলেন। ওই গ্রামে আওয়ামী লীগের দুটি পক্ষ আছে। এক পক্ষ যুব ও ক্রীড়া প্রতিমন্ত্রী বীরেন শিকদারের, আরেক পক্ষ প্রধানমন্ত্রীর সহকারী একান্ত সচিব সাইফুজ্জামান শিখরের। আবদুর রহমান বীরেন শিকদার পক্ষের সমর্থক ছিলেন। ওই গ্রামে দুই পক্ষের মধ্যে আগেও সংঘর্ষের ঘটনা ঘটেছে। একাধিক মামলাও রয়েছে।
শালিখা থানার ভারপ্রাপ্ত কর্মকর্তা (ওসি) মো. রবিউল ইসলাম বলেন, ওই ঘটনায় এখনো মামলা হয়নি। লাশ আসার পর মামলা হবে। ঘটনার পর প্রতিপক্ষদের বাড়িতে হামলার চেষ্টা হলে পুলিশ ঠেকিয়ে দেয়। এলাকায় পুলিশ মোতায়েন আছে।
