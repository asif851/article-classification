
 
১৮ দলের হরতালে আজ বুধবার রাজধানীর বাণিজ্যিক এলাকা মতিঝিল ও পুরানা পল্টন এলাকায় স্বাভাবিক অবস্থা বিরাজ করছে। মতিঝিলের দিলকুশাসহ আশপাশের এলাকায় ব্যাংক, বিমা ও আর্থিক প্রতিষ্ঠানের কার্যক্রম স্বাভাবিক রয়েছে। দেশের শেয়ারবাজারেও স্বাভাবিক লেনদেন চলছে।
প্রত্যক্ষদর্শী ও পুলিশ জানায়, সকাল থেকেই মতিঝিল ও পল্টন এলাকায় কোনো অপ্রীতিকর ঘটনা ঘটেনি। ওই এলাকায় অফিস যথাসময়ে খুলেছে। বিভিন্ন ব্যাংক ও আর্থিক প্রতিষ্ঠানে স্বাভাবিক কার্যক্রম চলছে। তবে গ্রাহকের উপস্থিতি তুলনামূলক কম।
একটি বেসরকারি ব্যাংকের কর্মকর্তা জানান, তাঁদের ব্যাংকে নির্ধারিত সময়ে লেনদেন শুরু হয়েছে। কর্মকর্তা-কর্মচারীরা যথাসময়ে এসেছেন। তবে গ্রাহকের উপস্থিতি কিছুটা কম।
বাংলাদেশ ব্যাংকের গভর্নর সচিবালয়ের মহাব্যবস্থাপক আ ফ ম আসাদুজ্জামান জানান, হরতালের কোনো প্রভাব নেই বাংলাদেশ ব্যাংকে। সকাল থেকেই স্বাভাবিক কার্যক্রম চলছে।
ঢাকা স্টক এক্সচেঞ্জের (ডিএসই) প্রকাশনা ও জনসংযোগ বিভাগের উপমহাব্যবস্থাপক শফিকুর রহমান প্রথম আলো ডটকমকে বলেন, ডিএসইতে আজ স্বাভাবিক লেনদেন চলছে। ডিএসইর সদস্য ব্রোকারেজ হাউসগুলো নির্ধারিত সময়ের আগেই ডিএসইর ট্রেড সার্ভারে লগইন করায় নির্ধারিত সময়ে লেনদেন শুরু হয়।
প্রত্যক্ষদর্শীরা জানায়, সকাল থেকে মতিঝিল ব্যাংকপাড়া, পল্টন ও আশপাশের এলাকার সড়কগুলোতে বাস, সিএনজিচালিত অটোরিকশা, রিকশা চলাচল করছে। বাসের সংখ্যা তুলনামূলক কম।
এ বিষয়ে পুলিশের মতিঝিল থানার পরিদর্শক (পিআই) শেখ আবুল বাশার প্রথম আলো ডটকমকে বলেন, সকাল থেকে মতিঝিলে জীবনযাত্রা স্বাভাবিক রয়েছে। মতিঝিলের ব্যাংকপাড়াসহ আশপাশের এলাকার আইনশৃঙ্খলা পরিস্থিতি স্বাভাবিক রাখতে বিভিন্ন স্থানে অতিরিক্ত পুলিশ মোতায়েন রয়েছে। সার্বিক পরিস্থিতি শান্ত রয়েছে।
