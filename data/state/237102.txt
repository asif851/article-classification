
রাস্তার ওপর পড়ে ছিল শপিং ব্যাগটি। বোমা রয়েছে, এমন সন্দেহে কৌতূহল হলেও এগোচ্ছিল না কেউ। হঠাৎ ব্যাগটির ভেতর থেকে ভেসে আসতে থাকে কান্নার শব্দ। এগিয়ে আসেন আশপাশের মানুষ। ব্যাগের ভেতর উঁকি দিয়ে তাঁরা দেখতে পান একদম ছোট্ট একটি শিশু।
আজ সোমবার সকালে খিলগাঁওয়ের সি ব্লকের একটি বাসার সামনে এ ঘটনা ঘটে। সদ্য জন্ম নেওয়া সব চিহ্নই ছিল শিশুটির শরীরে। নবজাতকটি বর্তমানে ঢাকা মেডিকেল কলেজ হাসপাতালে চিকিৎসাধীন।
খিলগাঁও থানার ভারপ্রাপ্ত কর্মকর্তা (ওসি) মশিউর রহমান প্রথম আলোকে বলেন, খিলগাঁও সি ব্লকের ৪২৭ নম্বর বাসার সামনের রাস্তায় ওই নবজাতককে পাওয়া যায়। বোরকা পরা এক নারী সকালে ওই বাসার সামনে একটি শপিং ব্যাগ ফেলে রেখে দ্রুত চলে যান। পাশের পাঁচতলা একটি বাড়ি থেকে কয়েকজন দেখেন ঘটনাটি। প্রথমে তাঁরা ধারণা করেন বোমা জাতীয় কিছু হয়তো ফেলে রাখা হয়েছে। নেমে এসে তাঁরা ব্যাগের ভেতর থেকে কান্নার শব্দ শুনতে পান। খবর পেয়ে পুলিশ নবজাতকটিকে উদ্ধার করে প্রথমে স্থানীয় খিদমাহ হাসপাতালে নিয়ে যায়। পরে সেখান থেকে ঢাকা মেডিকেল কলেজ হাসপাতালে আনা হয়।
পুলিশের ধারণা, গতকাল রোববার রাতে শিশুটির জন্ম হয়েছে। ওসি মশিউর রহমান বলেন, নবজাতকের শরীরের সঙ্গে মায়ের নাড়ি লেগে ছিল। জন্ম নেওয়ার পরপরই তাকে ব্যাগে ভরে রাস্তায় ফেলে রেখে যাওয়া হয়। তবে ওর শরীরে কোনো আঘাতের চিহ্ন ছিল না। এ ঘটনার সঙ্গে জড়িত লোকজনকে খুঁজে বের করার চেষ্টা চলছে। ওই নবজাতক ঢাকা মেডিকেলের নবজাতক ইউনিটে অধ্যাপক মনীষা ব্যানার্জির অধীনে চিকিৎসাধীন। সে এখন সুস্থ।
