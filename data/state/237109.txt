
সিরাজগঞ্জের শাহজাদপুরে সাংবাদিক আবদুল হাকিম হত্যা মামলার এজাহারভুক্ত আসামি মো. দুলাল হোসেনকে (৪৪) গ্রেপ্তার করেছে পুলিশ। পাবনার ফরিদপুর উপজেলা সদর থেকে গতকাল শুক্রবার ভোরে তাঁকে গ্রেপ্তার করা হয়।দুলাল শাহজাদপুর পৌরসভার বাড়াবিল গ্রামের ইসমাইল হোসেনের ছেলে। তিনি মামলার প্রধান আসামি পৌর মেয়র হালিমুল হকের সহযোগী। শাহজাদপুর থানার পরিদর্শক (তদন্ত) মনিরুল ইসলাম বলেন, সাংবাদিক হত্যা মামলায় দুলাল এজাহারভুক্ত আট নম্বর আসামি। আজ শনিবার আদালতের মাধ্যমে তাঁকে কারাগারে পাঠানো হবে।শাহজাদপুরে গত ২ ফেব্রুয়ারি আওয়ামী লীগের দুই পক্ষের সংঘর্ষের সময় মাথায় গুলিবিদ্ধ হন দৈনিক সমকাল-এর স্থানীয় প্রতিনিধি আবদুল হাকিম। পরদিন ৩ ফেব্রুয়ারি ঢাকায় নেওয়ার পথে তিনি মারা যান। এ ঘটনায় নিহত হাকিমের স্ত্রী নুরুন্নাহার শাহজাদপুর পৌরসভার মেয়র হালিমুল হককে প্রধান আসামি করে একটি হত্যা মামলা করেন।
 
