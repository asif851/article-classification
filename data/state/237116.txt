
চট্টগ্রামের চন্দনাইশ ও সীতাকুণ্ডে গতকাল বৃহস্পতিবার সড়ক দুর্ঘটনায় দুজন নিহত হয়েছেন।
প্রত্যক্ষদর্শী ও পুলিশ সূত্র জানায়, রেস্তোরাঁকর্মী মোহাম্মদ এরফান (২২) গতকাল সকালে বাড়ি থেকে সাইকেল চালিয়ে কর্মস্থলে যাচ্ছিলেন। সকাল সাড়ে ছয়টার দিকে চট্টগ্রাম-কক্সবাজার মহাসড়কের চন্দনাইশ উপজেলার দক্ষিণ হাসিমপুর এলাকায় চট্টগ্রামগামী একটি মাইক্রোবাস এরফানকে ধাক্কা দেয়। এতে তিনি ঘটনাস্থলেই মারা যান।
এরফানের বাড়ি চট্টগ্রামের সাতকানিয়া উপজেলার খাগরিয়া ইউনিয়নের নুরু মার্কেট এলাকায়। তিনি চন্দনাইশের বাগিচাহাট এলাকার একটি রেস্তোরাঁয় কাজ করতেন।
দোহাজারী হাইওয়ে থানার ভারপ্রাপ্ত কর্মকর্তা (ওসি) এ কে এম কাউছার চৌধুরী বলেন, এরফানের লাশ পরিবারের কাছে হস্তান্তর করা হয়েছে। তাঁকে ধাক্কা দেওয়া মাইক্রোবাসটি পালিয়ে গেছে।
এদিকে গতকাল সকালে ঢাকা-চট্টগ্রাম মহাসড়কের সীতাকুণ্ড উপজেলার পাক্কা মসজিদ এলাকায় চাকা ফেটে পত্রিকাবাহী মিনিবাস উল্টে ঘটনাস্থলেই এক ব্যক্তি নিহত হয়েছেন।
নিহত সাইফুল ইসলামের বাড়ি চট্টগ্রামের মিরসরাই উপজেলার বড়তাকিয়ার এলাকায়।
বারআউলিয়া হাইওয়ে থানার সার্জেন্ট মো. আশিকুর রহমান জানান, সাইফুলের লাশ উদ্ধার করে ময়নাতদন্তের জন্য হাসপাতালের মর্গে পাঠানো হয়েছে। দুর্ঘটনাকবলিত গাড়িটি চট্টগ্রামের দিকে যাচ্ছিল।
 
