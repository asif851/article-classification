
ঢাকা কলেজের সাতটি আবাসিক হলে অভিযান চালিয়ে ২৩ জনকে আটক করেছে নিউমার্কেট থানার পুলিশ। এঁদের মধ্যে ১৩ জন হলের আবাসিক শিক্ষার্থী। গতকাল সোমবার মধ্যরাত থেকে আজ মঙ্গলবার সকাল পর্যন্ত এ অভিযান চালিয়ে তাঁদের আটক করা হয়। 
ধানমন্ডি সার্কেলের সহকারী কমিশনার (এসি) রুহুল আমিনের বরাত দিয়ে আজ মঙ্গলবার বার্তা সংস্থা ইউএনবির এক খবরে এ কথা জানানো হয়। রুহুল আমিন বলেন, হলগুলোতে অভিযান চালিয়ে ২৩ জনকে আটক করেছে পুলিশ। এদের মধ্যে ১০ জন কলেজের শিক্ষার্থী নয়। অন্যরা কলেজের ছাত্র হলেও হলে আবাসিক নয়। তিনি বলেন, আজ বিকেলে ঢাকা কলেজ কর্তৃপক্ষের সঙ্গে পুলিশের এক বৈঠক হবে। এতে পরবর্তী সিদ্ধান্ত নেওয়া হবে। ঢাকা কলেজের ছাত্রদের সঙ্গে ধানমন্ডি হকার্স মার্কেটের ব্যবসায়ী ও হকারদের সংঘর্ষের জেরে এ অভিযান চালানো হলো কি না—এ প্রশ্নের জবাবে রুহুল আমিন বলেন, না ওই কারণে অভিযান নয়, এটা পূর্বপরিকল্পিত অভিযান।
গত বৃহস্পতিবার বিকেলে ঢাকা কলেজের ছাত্রদের সঙ্গে ধানমন্ডি হকার্স মার্কেটের ব্যবসায়ী ও হকারদের সংঘর্ষের ঘটনা ঘটে। দুই ঘণ্টা ধরে এই সংঘর্ষ চলার সময় ধানমন্ডি হকার্স মার্কেটে কয়েকটি দোকান এবং রাস্তায় কয়েকটি যান ভাঙচুর করা হয়। কয়েকটি মোটরসাইকেলে আগুন দেওয়া হয়। ব্যবসায়ীরা এই ঘটনার জন্য ঢাকা কলেজ শাখা ছাত্রলীগকে দায়ী করেছে। অন্যদিকে ছাত্রলীগের কেন্দ্রীয় কমিটির সভাপতি সাইফুর রহমান সোহাগ প্রথম আলোকে বলেন, ঢাকা কলেজে ছাত্রলীগের কোনো কার্যক্রম নেই। কেউ ছাত্রলীগের নাম ভাঙাতে চাইলে তাঁর বিরুদ্ধে ব্যবস্থা নেওয়া উচিত।
আরও পড়ুন: 
ঢাকা কলেজের ছাত্রদের সঙ্গে ব্যবসায়ীদের সংঘর্ষ, আহত ৩০
