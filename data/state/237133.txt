
বরগুনা-২ (বামনা-পাথরঘাটা-বেতাগী) আসনের উপনির্বাচনে অংশ নেওয়া ইসলামী আন্দোলনের প্রার্থীর নির্বাচনী কার্যালয়ে আওয়ামী লীগের প্রার্থীর সমর্থকেরা হামলা ও ভাঙচুর চালিয়েছেন বলে অভিযোগ পাওয়া গেছে। এতে ইসলামী আন্দোলনের দুই কর্মীসহ তিনজন আহত হয়েছেন।গত শনিবার রাতে বেতাগী উপজেলার পুটিয়াখালী বাজার এলাকায় এ ঘটনা ঘটে।জানা গেছে, শনিবার রাতে বেতাগী উপজেলা শহরে আওয়ামী লীগ মনোনীত প্রার্থী শওকত হাচানুর রহমান ও ইসলামী আন্দোলনের প্রার্থী গোলাম সরোয়ার ওরফে হিরুর সমর্থকেরা মিছিল বের করেন। মিছিল শেষে রাত সাড়ে আটটার দিকে আওয়ামী লীগের সমর্থকেরা পুটিয়াখালী বাজারে অবস্থিত গোলাম সরোয়ারের নির্বাচনী কার্যালয়ে হামলা চালান।এ সময় তাঁরা ওই কার্যালয়ের চেয়ার, টেবিল, মাইক ও অন্য মালামাল ভাঙচুর করেন এবং পোস্টার ছিঁড়ে ফেলেন। এতে ইসলামী আন্দোলনের কর্মী পুটিয়াখালী গ্রামের আবদুর রহমান (৩৮), লিটন সিকদার (৩২) ও লিটনের মেয়ে নিসা (৪) আহত হয়।ইসলামী আন্দোলনের প্রার্থী গোলাম সরোয়ার গতকাল রোববার সকালে ঘটনাস্থল পরিদর্শন করেন। তিনি অভিযোগ করেন, আওয়ামী লীগ প্রার্থীর সমর্থকদের তাণ্ডবে তাঁর নেতা-কর্মীদের সব সময় আতঙ্কের মধ্য থাকতে হচ্ছে। এর আগেও পাথরঘাটা উপজেলায় তাঁর এক কর্মীকে কুপিয়ে গুরুতর আহত ও বেতাগীর পঞ্চায়েতের হাটে তাঁর এক সমর্থককে মারধর করা হয়েছে এবং বিভিন্ন স্থানে পোস্টার ছিঁড়ে ফেলা হচ্ছে। এ ব্যাপারে তিনি রিটার্নিং কর্মকর্তার কাছে লিখিত অভিযোগ দেবেন।ইসলামী আন্দোলনের নির্বাচন পরিচালনার দায়িত্বে থাকা আবদুল খালেক অভিযোগ করেন, এ অবস্থায় নির্বাচন সুষ্ঠু হবে কি না, তা নিয়ে যথেষ্ট সন্দেহ রয়েছে।বেতাগীর বিবিচিনি ইউনিয়ন আওয়ামী লীগের সাধারণ সম্পাদক নজরুল ইসলাম দাবি করেন, এসব অভিযোগ ভিত্তিহীন ও মিথ্যা। তিনি আরও জানান, ইসলামী আন্দোলনের কর্মীরা নিজেরা নিজেদের নির্বাচনী কার্যালয় ভাঙচুর করে আওয়ামী লীগের কর্মীদের মাথায় দোষ চাপাচ্ছেন। এ বিষয়ে আওয়ামী লীগের প্রার্থীর সঙ্গে যোগাযোগের চেষ্টা করেও কথা বলা সম্ভব হয়নি।
 
