
শরীয়তপুরের জাজিরা উপজেলা সদরে গতকাল বুধবার দুপুরে আওয়ামী লীগের দুই পক্ষের সংঘর্ষে ১০ জন আহত হয়েছেন। স্থানীয় সাংসদ বি এম মোজ্জামেঞ্চল হক ও বঙ্গবন্ধু সাংস্কৃতিক জোটের কেন্দ্রীয় সহসভাপতি মোবারক আলী শিকদারের সমর্থকদের মধ্যে এ সংঘর্ষ হয়। এ সময় উপজেলা সদরের টিঅ্যান্ডটি মোড়ে ১০টি ব্যবসাপ্রতিষ্ঠানে ভাঙচুর চালানো হয়।আহত ব্যক্তিরা হলেন মোবারক আলীর সমর্থক উপজেলা আওয়ামী লীগের যুগ্ম সাধারণ সম্পাদক আবু ফকির, উপজেলা ছাত্রলীগের সহসভাপতি জাকির চৌকিদার ও সাত্তার ঢালি, নুর হোসেন বেপারি ও ফয়জুল ফকির এবং সাংসদ মোজাম্মেলের সমর্থক জাজিরা ডিগ্রি কলেজ শাখা ছাত্রলীগের সভাপতি হালিম বয়াতি, কামাল শেখ ও নুরুল হক বেপারি।তাঁদের মধ্যে কামাল শেখ ও নুরুল হককে উপজেলা স্বাস্থ্য কমপ্লেক্সে ভর্তি করা হয়। অবস্থার অবনতি হওয়ায় নুরুল হককে ঢাকায় পাঠানো হয়েছে। জাজিরা থানার ভারপ্রাপ্ত কর্মকর্তা (ওসি) নাজমুল ইসলাম ও কনস্টেবল শাজাহানও সংঘর্ষে আহত হন।পুলিশ ও প্রত্যক্ষদর্শী সূত্র জানায়, গতকাল দুপুর ১২টার দিকে সাংসদ মোজ্জাম্মেল হকের সমর্থক ছাত্রলীগের নেতা হালিম বয়াতি কলেজের ক্যাম্পাসে ব্যানার লাগাতে গেলে মোবারক শিকদারের সমর্থকেরা তাঁকে মারধর করেন। এ ঘটনায় অভিযোগের ভিত্তিতে মোবারক শিকদারের সমর্থক ইমরান ফকিরকে গ্রেপ্তার করে পুলিশ।এ খবর ছড়িয়ে পড়লে বেলা একটার দিকে দুই পক্ষের সমর্থকেরা উপজেলা সদরের টিঅ্যান্ডটি মোড়ে জড়ো হন। একপর্যায়ে তাঁরা সংঘর্ষে জড়িয়ে পড়েন। এ সময় টিঅ্যান্ডটি মোড়ে অবস্থিত মোজ্জাম্মেল হকের সমর্থকদের একটি কার্যালয় ভাঙচুর করা হয়। বেলা দুইটা থেকে বিকেল চারটা পর্যন্ত ধাওয়া-পাল্টাধাওয়া ও সংঘর্ষ চলে। এ সময় উপজেলা সদরের সব ব্যবসাপ্রতিষ্ঠান বন্ধ হয়ে যায়। পরিস্থিতি নিয়ন্ত্রণে আনতে পুলিশ ৪০টি ফাঁকা গুলি ও ১৫টি কাঁদানে গ্যাসের শেল নিক্ষেপ করে। ঢাকা-শরীয়তপুর সড়কে যান চলাচলও বন্ধ থাকে।উপজেলা ছাত্রলীগের সভাপতি নাসিরউদ্দিন বলেন, ‘মোবারক শিকদারের সমর্থকেরা ছাত্রলীগের নেতা-কর্মীদের মারধর করেন। আমাদের কার্যালয়ে ভাঙচুর চালান।’মোবারক আলী শিকদার মুঠোফোনে বলেন, ‘মোজাম্মেল হকের সমর্থকেরা আমার বাড়ির সামনে একটি ক্লাব বানিয়েছিল। সেখানে বসে বখাটে যুবকেরা কলেজ ও স্কুলগামী মেয়েদের উত্ত্যক্ত করত। তাই এলাকাবাসী ক্লাবটি ভেঙে দিয়েছে। এ ঘটনার জের ধরে তারা আমার কর্মী-সমর্থকদের ওপর হামলা চালিয়েছে।’শরীয়তপুর-১ আসনের সাংসদ বি এম মোজামেঞ্চল হকের মুঠোফোনে একাধিকবার যোগাযোগের চেষ্টা করেও তাঁকে পাওয়া যায়নি।
