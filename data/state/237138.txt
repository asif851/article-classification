
এসেছে আবার মহান রাষ্ট্রভাষা আন্দোলনের স্মৃতিময় ফেব্রুয়ারি মাস। বাংলা একাডেমির অমর একুশে গ্রন্থমেলাসহ মাসজুড়েই মহানগরে এখন চলবে বিভিন্ন সাংস্কৃতিক কর্মসূচি। মায়ের ভাষার মর্যাদা রক্ষার জন্য বাঙালির আত্মত্যাগের স্মৃতিজড়িত অমর একুশে ফেব্রুয়ারি সারা বিশ্বে পালিত হচ্ছে ইউনেসকো ঘোষিত আন্তর্জাতিক মাতৃভাষা দিবস হিসেবে। ঢাকায় প্রতিষ্ঠিত আন্তর্জাতিক মাতৃভাষা ইনস্টিটিউট ইউনেসকোর দ্বিতীয় শ্রেণির সংগঠনের মর্যাদা লাভ করেছে। সেগুনবাগিচার এই ভবনের নিচতলায় রয়েছে আন্তর্জাতিক মাতৃভাষা জাদুঘর। মহান ভাষা আন্দোলনের এই মাসে ঘুরে আসতে পারেন এই জাদুঘর।রমনা উদ্যানের স্টার গেটের সামান্য উত্তরে, শিল্পকলা একাডেমির বিপরীতেই আন্তর্জাতিক মাতৃভাষা ইনস্টিটিউট। বহুতল ভবনটির সামনের সিঁড়ি দিয়ে উঠে গেলে প্রথম তলাতেই আন্তর্জাতিক মাতৃভাষা জাদুঘর। উত্তর-দক্ষিণে লম্বা একটি কক্ষেই জাদুঘরের নিদর্শনগুলো সাজানো। ২০১০ সালে আনুষ্ঠানিকভাবে এর উদ্বোধন করা হয়েছে। শুক্র, শনি এবং সরকারি ছুটির দিনগুলো ছাড়া সপ্তাহের পাঁচ দিন খোলা থাকে সকাল নয়টা থেকে বিকেল পাঁচটা পর্যন্ত। দর্শনার্থীদের কোনো টিকিটের প্রয়োজন নেই, জাদুঘর সবার জন্য উন্মুক্ত।কাচের দরজা দিয়ে ভেতরে ঢুকে হাতের ডান পাশ দিয়ে শুরু করতে হবে নিদর্শনগুলো দেখা। ইয়া তাগড়া এক ষাঁড়ের ছবি চোখে পড়বে প্রথমেই। বিস্ময় জাগতে পারে—ভাষার জাদুঘরে আবার ষাঁড়ের ছবি কেন? এর ব্যাখ্যা পাশেই দেওয়া আছে বাংলায়। স্পেনের আলতামিরা গুহার গায়ে আঁকা হয়েছিল এই ষাঁড়ের ছবি, প্রায় ১২ হাজার বছর আগে। প্রাচীন গুহাচিত্রের চিত্রলিপির নিদর্শন হিসেবে এটিকে জাদুঘরে রাখা হয়েছে। এরপরেই আছে প্রায় সাড়ে তিন হাজার বছর আগের মিসরের প্রাচীন হায়ারোগ্লিফ লিপির ছবি। ভারতীয় উপমহাদেশের প্রাচীন দুটি বর্ণমালা—ব্রাহ্মী ও খরোষ্টী। হায়ারোগ্লিফের পরে আছে খ্রিষ্টপূর্ব চতুর্থ শতাব্দীর আদি ব্রাহ্মীলিপি ও সম্রাট অশোকের খ্রিষ্টপূর্ব তৃতীয় শতাব্দীর খরোষ্টীলিপি।পণ্ডিতেরা মনে করেন, উপমহাদেশে বর্তমানে প্রচলিত প্রায় সব লিপিই এসেছে আদি ব্রাহ্মী বর্ণমালা থেকে। আমাদের বাংলালিপির উদ্ভব এই ব্রাহ্মীলিপি থেকেই। ব্রাহ্মী থেকে আধুনিক বাংলালিপির উৎপত্তি ও ক্রমবিকাশের বিস্তারিত চিত্রমালা রয়েছে পরের কয়েকটি বোর্ডে। এ ছাড়া আছে ইন্দো-ইউরোপীয় ভাষাগুলোর উৎপত্তিস্থল ও পরিভ্রমণ পথের মানচিত্র। আদি কিউনিফর্ম লিপির ছবি। এশিয়ার প্রধান ভাষাসমূহ। এশিয়ার বর্ণমালা ও লিপিবৈচিত্র্য। পৃথিবীর প্রধান ভাষা পরিবারসমূহের পরিচিতি। এ ছাড়া ৬৬টি বড় আকারের বোর্ডে রয়েছে মহাদেশগুলো অনুসারে বিশ্বের ৬৬ দেশের ভাষা, সংস্কৃতি, ইতিহাস-ঐতিহ্যের সচিত্র বিবরণ। আরও আছে বিভিন্ন দেশের বিলুপ্তপ্রায় ভাষার বিবরণ এবং বিভিন্ন ভাষা ও লিপির বিবর্তনের নমুনা।জাদুঘরের উত্তর পাশের দেয়ালে রয়েছে ভাষাশহীদদের ছবি। ভাষা আন্দোলনের বেশ কিছু আলোকচিত্র। তৎকালীন পত্রপত্রিকার রিপোর্ট। বাংলাদেশের শিক্ষা মন্ত্রণালয়ের কাছে কানাডায় অবস্থিত বহুজাতিক ভাষাপ্রেমিক গোষ্ঠীর পক্ষ থেকে রফিকুল ইসলামের লেখা চিঠি। এর পরিপ্রেক্ষিতেই সরকার যে উদ্যোগ নিয়েছিল, তাতে অমর একুশে ফেব্রুয়ারি ইউনেসকোর আন্তর্জাতিক মাতৃভাষা দিবসের স্বীকৃতি পায়। আছে ইউনেসকো কর্তৃক আন্তর্জাতিক মাতৃভাষা দিবস ঘোষণার সনদের ছবি।এসব ছাড়াও আছে ১৯৭১ সালের ২৬ মার্চ রাতে জাতির জনক বঙ্গবন্ধু শেখ মুজিবুর রহমান বাংলাদেশের স্বাধীনতার যে ঘোষণা দিয়েছিলেন, তা পরদিন ছাপা হয়েছিল বিভিন্ন বিদেশি পত্রিকায়। এর মধ্যে অন্যতম ছিল ভারতের অমৃতবাজার পত্রিকা। ওই ঘোষণার বিস্তারিত বিবরণসংবলিত পত্রিকাটির ১৯৭১ সালের ২৭ মার্চ সংখ্যাটিও রয়েছে। আরও আছে বঙ্গবন্ধুর ঢাকার রেসকোর্স ময়দানে ৭ মার্চের ঐতিহাসিক ভাষণের ছবি। জাদুঘরের দায়িত্বপ্রাপ্ত উপপরিচালক মনজুরুল হক ও সহকারী সুবর্ণা রায় জানালেন, জাদুঘরটির তেমন প্রচার না থাকায় দর্শকসংখ্যা কম। দর্শনার্থীদের মধ্যে বিভিন্ন শিক্ষাপ্রতিষ্ঠানের শিক্ষার্থীরাই বেশি।আন্তর্জাতিক মাতৃভাষা ইনস্টিটিউটের মহাপরিচালক অধ্যাপক জীনাত ইমতিয়াজ আলী জানালেন, স্থানস্বল্পতার কারণে এই জাদুঘরে দর্শকদের দেখার জন্য বিশ্বের প্রধান প্রধান ভাষার নমুনা ও সংক্ষিপ্ত ইতিহাস রাখা হয়েছে। এটিকে ভার্চ্যুয়াল জাদুঘরে রূপান্তরের কাজ চলছে। তাতে সব ভাষার বিস্তারিত ইতিহাস, পরিচিতি ও অন্যান্য তথ্য থাকবে। পৃথিবীর সব প্রান্তের মানুষই তা দেখতে পাবেন। এর পাশাপাশি জাদুঘরের সঙ্গে একটি আর্কাইভ করা হচ্ছে। সেখানেও বিশ্বের বিভিন্ন ভাষাসংক্রান্ত তথ্য-উপাত্ত সংরক্ষণ করা হবে।
