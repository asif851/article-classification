
ভোট দেওয়ার অঙ্গীকার নিয়ে রাস্তায় ইট বিছানো হয়েছিল, কিন্তু ভোটে হেরে যাওয়ার দুই দিনের মাথায় রাস্তার ইট তুলে নিয়ে যাচ্ছেন চেয়ারম্যান প্রার্থী। ঘটনাটি ঘটেছে বগুড়ার দুপচাঁচিয়া উপজেলার সদর ইউনিয়নের কামারগ্রামে।গত শনিবার ইউপি নির্বাচনে হেরে গিয়ে আওয়ামী লীগের মনোনীত চেয়ারম্যান পদপ্রার্থী আবু সাঈদ ফকির এ কাজ করেছেন বলে অভিযোগ উঠেছে। গত মঙ্গলবার বিকেলে সরেজমিনে দেখা যায়, ওই রাস্তায় বিছানো ইট তুলে শ্রমিকেরা ট্রাকে বোঝাই করছেন। ইট বিছানো রাস্তাটি প্রায় ২৫০ মিটার দৈর্ঘ্যের।গ্রামের কয়েক ব্যক্তি নাম প্রকাশ না করার শর্তে বলেন, গ্রামে ঢোকার রাস্তাটির মাঝখানে কাঁচা ছিল। ভারপ্রাপ্ত চেয়ারম্যান আবু সাঈদ তিন মাস আগে ইট বিছিয়ে দিয়েছিলেন। ভোটের সময় তাঁর কর্মীরা গ্রামের লোকজনকে বলেন, ‘আবু সাঈদ নিজের টাকা খরচ করে রাস্তায় ইট বিছিয়ে দিয়েছেন। তিনি নির্বাচিত হলে গ্রামের কোনো রাস্তা কাঁচা থাকবে না। আপনারা তাঁকে ভোট দেবেন।’মঙ্গলবার বিকেল থেকে গতকাল পর্যন্ত আবু সাঈদের সঙ্গে মুঠোফোনে কয়েকবার যোগাযোগের চেষ্টা করে ফোনটি বন্ধ পাওয়া যায়। উপজেলা নির্বাহী কর্মকর্তা শাহেদ পারভেজ বলেন, অভিযোগ পেয়ে একজন প্রকৌশলীকে দিয়ে বিষয়টি তদন্ত করা হয়েছে। আবু সাঈদ ফকিরকে ডাকা হয়েছিল। তিনি লোক দিয়ে ইট তুলে নেওয়ার কথা স্বীকার করেছেন।
