
১৪–দলীয় জোটের শরিক তরীকত ফেডারেশনের চেয়ারম্যান সৈয়দ নজিবুল বশর মাইজভান্ডারি বলেছেন, ‘সময় থাকতে ইসলামের দিকে তাকিয়ে ইসলামি দলগুলো ২০–দলীয় জোট থেকে বেরিয়ে আসুন, নতুন জোট করুন।’
আজ বৃহস্পতিবার দুপুরে ধানমন্ডিতে দলের কার্যালয়ে সংবাদ সম্মেলন করে নজিবুল বশর মাইজভান্ডারি এ আহ্বান জানান।
নজিবুল বশর মাইজভান্ডারি বলেন, এ দেশে বিএনপি শুরু থেকেই ইসলামের দোহাই দিয়ে আসছে। তারা বিভিন্নভাবে ইসলামকে বেচা-বিক্রি করেছে। এখন সময় এসেছে তাদের পরিহার করার। তিনি বলেন, ইসলাম কখনো দুর্নীতি সমর্থন করে না। তাহলে আপনারা কোন ইসলামি দল? বিএনপির চেয়ারপারসন দুর্নীতি মামলায় জেলে, আরেক নেতা দণ্ডপ্রাপ্ত আসামি। দণ্ডপ্রাপ্ত আসামিকে ভারপ্রাপ্ত চেয়ারম্যান করা হয়েছে, অথচ আপনারা এখনো সেই জোটে আছেন।
নজিবুল বশর বলেন, সময় এসেছে আপনাদের চিন্তা করার, দুর্নীতির দায়ে সাত বছরের দণ্ডপ্রাপ্ত আসামির নেতৃত্বে জোটে থাকবেন কি না। তারপরও আপনারা বিএনপি জোটে থাকলে ইসলামি দলের নামে আপনারা কলঙ্ক।
নজিবুল বশর অভিযোগ করেন, ‘বাস্তবে বিএনপি নির্বাচনে আসবে না। তাই তারা বিভিন্নভাবে পাঁয়তারা করছে। নির্বাচনে আসবে না বলেই তারা বলছে খালেদা জিয়া ছাড়া নির্বাচনে যাবে না।’
এ সময় ১৮ মার্চ তরীকত ফেডারেশনের ত্রিবার্ষিক সম্মেলনের ঘোষণা দেন নজিবুল বশর মাইজভান্ডারি।
তরীকত ফেডারেশনের মহাসচিব এম এ আওয়াল, প্রেসিডিয়াম সদস্য সৈয়দ হাবিবুল বশর আল হাসানী, সৈয়দ রেজাউল হক চাঁদপুরী, শাহমিরান আল কাদেরী, ভাইস চেয়ারম্যান এ বি এম সিদ্দিকুর রহমান প্রমুখ সংবাদ সম্মেলনে উপস্থিত ছিলেন।
