
চাঁদাবাজির মামলার গ্রেপ্তারি পরোয়ানার এক আসামিকে ধরে ছেড়ে দেওয়ার অভিযোগ উঠেছে শাহ আলী থানার উপপরিদর্শক (এসআই) আবদুল আজিজের বিরুদ্ধে। ওই আসামির নাম শামীম শেখ। তিনি ঢাকা উত্তর সিটি করপোরেশনের ৮ নম্বর ওয়ার্ড কাউন্সিলর ও আওয়ামী লীগের নেতা টিপু সুলতানের অনুসারী।
তুরাগ সিটির বাসিন্দা ও মামলার বাদী ব্যবসায়ী মো. আলমগীর হোসেন আজ শনিবার পুলিশের মিরপুর বিভাগের উপকমিশনারের (ডিসি) কাছে এ ব্যাপারে লিখিত অভিযোগ করেছেন। তিনি প্রথম আলোর কাছে অভিযোগ করে বলেন, আসামি ৮ নম্বর ওয়ার্ডের কাউন্সিলরের অনুসারী হওয়ায় পুলিশ তাঁকে ছেড়ে দিয়েছে।তবে শাহ আলী থানার এসআই আবদুল আজিজ তাঁর বিরুদ্ধে ওঠা অভিযোগ প্রথম আলোর কাছে অস্বীকার করেন। তিনি দাবি করেন, মিরপুরের উত্তর বিশিলের বাসায় আসামি শামীম শেখকে গ্রেপ্তার করতে গেলেও তাঁকে পাওয়া যায়নি।মিরপুর বিভাগের ডিসির কাছে করা আবেদনে ব্যবসায়ী আলমগীর হোসেন বলেন, গত ৬ জুন ২০ থেকে ২২ জন সন্ত্রাসী তাঁর কাছে এক কোটি টাকা চাঁদা দাবি করেন। তিনি চাঁদা দিতে অস্বীকার করায় সন্ত্রাসীরা সপরিবারে তাঁকে খুন করে তাঁর বসত বাড়ি দখল করে নেওয়ার হুমকি দেয়। এ ব্যাপারে তিনি ৯ জুন ঢাকা মুখ্য মহানগর হাকিমের আদালতে মামলা করেন। আদালত আসামিদের বিরুদ্ধে গ্রেপ্তারি পরোয়ানা জারি করে শাহ আলী থানাকে এই নির্দেশ দেন।আলমগীর অভিযোগ করেন, গত বুধবার শাহ আলী থানার উপপরিদর্শক আবদুল আজিজ আসামি শামীম শেখকে বিশিলের বাসার সামনে থেকে গ্রেপ্তার করলেও তাঁকে ছেড়ে দেন। পর দিন আসামিরা মিরপুর ১ নম্বরে মুক্তিযোদ্ধা মার্কেটের সামনে তাঁর কাঁচামালের আড়তে আবার ৪০ হাজার টাকা চাঁদা চায়। তারা প্রত্যেক মাসে তাকে ১০ হাজার টাকা করে চাঁদা দেওয়ার হুমকি দিয়ে বলে তারা ৮ নম্বর ওয়ার্ডের কাউন্সিলরের লোক। এ অবস্থায় তিনি সপরিবারে চরম নিরাপত্তাহীন দিন কাটাচ্ছেন।সন্ধ্যায় যোগাযোগ করা হলে মিরপুর বিভাগের ডিসি মো. কাইয়ুমুজ্জামান প্রথম আলোকে বলেন, তাঁর কার্যালয়ে গিয়ে তিনি আবেদনের বিষয়বস্তু খতিয়ে দেখবেন।
