
চট্টগ্রামের আনোয়ারা উপজেলায় ২ লাখ ইয়াবাসহ আবদুর রহিম (৪৩) নামের একজনকে আটক করেছে পুলিশ। আজ শনিবার ভোরে উপজেলার রায়পুর ইউনিয়নের উঠান মাঝিরঘাট এলাকা থেকে পুলিশ রহিমকে ইয়াবাসহ আটক করে।
আনোয়ারা থানা সূত্রে জানা গেছে, ভোরে মাঝির ঘাট এলাকায় বেড়িবাঁধের পশ্চিম পাশ থেকে আবদুর রহিমকে আটক করে পুলিশ। এ সময় তাঁর কাছ থেকে ২ লাখ ইয়াবা পাওয়া যায়। আটক রহিম স্থানীয় ইসলাম আহমদের ছেলে।
আনোয়ারা থানার ভারপ্রাপ্ত কর্মকর্তা (ওসি) দুলাল মাহমুদ বলেন, উদ্ধারকৃত ইয়াবার মূল্য আনুমানিক ছয় কোটি টাকা। এ বিষয়ে থানায় মামলা হবে।
এদিকে আজ বেলা দেড়টায় চট্টগ্রাম জেলা পুলিশ সুপার নুরে আলম মিনার তাঁর কার্যালয়ে এক সংবাদ সম্মেলন করেন। এ সময় তিনি আটক রহিমকে গণমাধ্যমকর্মীদের সামনে উপস্থিত করেন এবং ঘটনার বর্ণনা দেন।
