
টাঙ্গাইলের ভূঞাপুরের গোবিন্দাসী ইউনিয়ন ভূমি সহকারী কর্মকর্তা আনসার আলীকে ঘুষ নেওয়ার সময় হাতেনাতে আটক করেছে দুর্নীতি দমন কমিশন (দুদক)। আজ বৃহস্পতিবার দুপুরে গোপন সংবাদের ভিত্তিতে দুদকের একটি দল তাঁকে আটক করে।
দুদকের ঢাকা বিভাগীয় কার্যালয়ের পরিচালক নাসিম আনোয়ার জানান, ভূঞাপুর পৌর এলাকার পূর্ব ভূঞাপুর গ্রামের মুক্তিযোদ্ধা আবদুল করিম তাঁর পৈতৃক সম্পত্তি নামজারি করার জন্য সরকারি ফি জমা দিলেও কাজ হচ্ছিল না। দীর্ঘদিন ধরে ঘুষের জন্য কাজটি আটকে রাখেন ইউনিয়ন ভূমি কর্মকর্তা। পরে আবদুল করিম এ বিষয়ে দুদকে যোগাযোগ করেন। দুদক কর্মকর্তাদের পরামর্শ অনুযায়ী তিনি ভূমি কর্মকর্তা আনসার আলীর সঙ্গে পাঁচ হাজার টাকা ঘুষ দেবেন বলে আলোচনা করেন। সে অনুযায়ী ভূঞাপুর ভূমি অফিসে দুদকের একটি দল অবস্থান নেয়। পরে ঘুষের টাকা দেওয়ার সময় আনসার আলীকে হাতেনাতে আটক করে।
আনসার আলী দীর্ঘ আট বছর ধরে একই অফিসে কর্মরত রয়েছেন বলে জানা গেছে। ভূঞাপুর থানার ভারপ্রাপ্ত কর্মকর্তা (ওসি) এ কে এম কাওসার চৌধুরী জানান, দুদকের উপপরিচালক রামপ্রসাদ মণ্ডল বাদী হয়ে একটি মামলা করেছেন।
