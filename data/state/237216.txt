
বিএনপির স্থায়ী কমিটির সদস্য গয়েশ্বর চন্দ্র রায় বলেছেন, দ্বিধাহীন, বাধাহীন ও নিরাপদ ভোট দেওয়ার পরিবেশ যতক্ষণ দৃশ্যমান না হবে, ততক্ষণ বিএনপি লড়বে। যশোরের একটি হোটেলে আজ বৃহস্পতিবার সকালে স্থানীয় সাংবাদিকদের সঙ্গে মতবিনিময়ের সময় গয়েশ্বর চন্দ্র রায় এ কথা বলেন।বিএনপির স্থায়ী কমিটির এই সদস্য বলেন, ‘বিএনপির জন্ম হয়েছে বহুদলীয় গণতন্ত্র প্রতিষ্ঠার অঙ্গীকার নিয়ে। এই বহুদলীয় গণতন্ত্র যতক্ষণ প্রাতিষ্ঠানিক রূপ না পাবে, ততক্ষণ বিএনপি লড়াই চালিয়ে যাবে। এ যুদ্ধ অব্যাহত রাখবে।’
গয়েশ্বর চন্দ্র রায় আরও বলেন, ‘মিছিল করা আমাদের অধিকার। আমরা কোনো নিয়ম ভঙ্গ করি কি না, প্রশাসন সেটা দেখতে পারে। মিছিলকারীরা যদি ক্ষুব্ধ হয়ে কারও যানবাহনে আঘাত করে সেখানে প্রশাসনের দায়িত্ব সেটা নিবৃত্ত করা। কিন্তু আশঙ্কার বশবর্তী হয়ে পথ চলতে দেওয়া হবে না—সেটা তো গণতন্ত্র না।’
মতবিনিময় অনুষ্ঠানে বিএনপির কেন্দ্রীয় ভাইস চেয়ারম্যান নিতাই রায় চৌধুরী, কেন্দ্রীয় সহসাংগঠনিক সম্পাদক (খুলনা বিভাগ) অনিন্দ্য ইসলাম, কেন্দ্রীয় সহসাংগঠনিক সম্পাদক জয়ন্ত কুমার কুণ্ডু প্রমুখ উপস্থিত ছিলেন।
