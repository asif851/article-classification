
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, বিএনপি চেয়ারপারসন খালেদা জিয়া ও তাঁর পরিবারের সদস্যদের বিরুদ্ধে ওঠা অর্থ পাচারের অভিযোগ তদন্ত করবে দুর্নীতি দমন কমিশন (দুদক)। রাজধানীর বঙ্গবন্ধু অ্যাভিনিউয়ে আজ রোববার বিকেলে স্বেচ্ছাসেবক লীগের এক আলোচনা সভায় তিনি এ কথা বলেন।
বিজয় দিবস উপলক্ষে এ আলোচনা সভার আয়োজন করা হয়। সভায় ওবায়দুল কাদের বলেন, খালেদা জিয়া ১২টি দেশে অর্থ পাঠিয়েছেন—এটা বিভিন্ন গণমাধ্যমে উঠে এসেছে। এটা খুঁজে বের করা গণমাধ্যমের দায়িত্ব। প্রধানমন্ত্রী না জেনে, না বুঝে অন্ধকারে ঢিল ছোড়েননি।
দুদকের প্রতি আহ্বান জানিয়ে সেতুমন্ত্রী বলেন, ‘আমি দুদককে আহ্বান জানিয়েছি। দুদক অবশ্যই অভিযোগের ভিত্তিতে তদন্ত করবে। শূন্যের ওপর তদন্ত হয় না। আজকে রাজনীতিতে এই দুর্নীতির খবর ছড়িয়ে পড়েছে। দুদককে খোঁজখবর নিতে হবে।’
আওয়ামী লীগের সাধারণ সম্পাদক আরও বলেন, বিএনপির মুখে গণতন্ত্রের কথা শোভা পায় না। সৌদি আরবে বিএনপি চেয়ারপারসন খালেদা জিয়া ও তাঁর ছেলে তারেক রহমানের দুর্নীতির খবর বেরিয়ে গেছে। সেটা নিয়ে তাঁদের গাত্রদাহ শুরু হয়েছে। এই দলের দুর্নীতির ইতিহাস সবাই জানে। দুর্নীতির দুর্গন্ধ আবারও ছড়িয়ে পড়েছে।
আলোচনা সভায় সভাপতিত্ব করেন স্বেচ্ছাসেবক লীগের সভাপতি মোল্লা মোহাম্মদ আবু কাউছার। আরও বক্তব্য দেন সংগঠনের সাধারণ সম্পাদক পঙ্কজ দেবনাথ, অভিনেত্রী শমী কায়সার প্রমুখ।
