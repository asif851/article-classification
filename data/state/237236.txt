
বাংলাদেশের পর্যটনশিল্পকে বিশ্বদরবারে তুলে ধরতে হেঁটে টেকনাফ থেকে তেঁতুলিয়া যাচ্ছেন পর্যটন খাতের ব্যবসায়ী। সাইফুল ইসলাম মৃধা নামের এই ব্যক্তি গাজীপুরের কাশিমপুর গ্রামের বাসিন্দা। আজ মঙ্গলবার সকালে কক্সবাজারের টেকনাফ পৌরসভার শাপলা চত্বর থেকে যাত্রা শুরু করেছেন তিনি।
সাইফুল ইসলাম মৃধা বলেন, ‘দেশের পর্যটনশিল্পের বিকাশে কিছু করার আশা ছিল আমার। সরকার পর্যটন খাতকে গুরুত্ব দিয়ে চলতি বছরকে পর্যটন বর্ষ ঘোষণা করেছে। এ দেশের পর্যটনশিল্পে আধুনিকতা আনতে ও দেশি-বিদেশি পর্যটকদের আকৃষ্ট করতে এ সিদ্ধান্ত নিয়েছি। হেঁটে টেকনাফ থেকে তেঁতুলিয়ায় যাব।’
আগামী মাসের ৪ তারিখের মধ্যে টেকনাফ থেকে তেঁতুলিয়া পায়ে হেঁটে ঘুরে আসতে চান সাইফুল। কর্মসূচি শুরুর সময় উপস্থিত ছিলেন ট্যুর অপারেটর অ্যাসোসিয়েশন অব বাংলাদেশের পরিচালক মো. শিবলুল আজম কোরেশি ও টেকনাফ সাংবাদিক ইউনিটির সাধারণ সম্পাদক নুরুল হোসাইন। সাইফুলের নেওয়া উদ্যোগকে স্বাগত জানিয়ে শিবলুল আজম কোরেশি বলেন, ‘পর্যটন বাংলাদেশ ভবিষ্যৎ। এ শিল্পের সম্ভাবনা অনেক। একে বাঁচিয়ে রাখতে হবে।’
সাইফুল অন্য রকম রিসোর্টের মালিক এবং নাশীহ এন্টারপ্রাইজ অ্যান্ড ট্যুরিজম ইন্টারন্যাশনাল নামের একটি প্রতিষ্ঠানের নির্বাহী পরিচালক। হেঁটে টেকনাফ থেকে তেঁতুলিয়া যাওয়ার এই কর্মসূচির স্লোগান হলো, ‘ভ্রমণ করুন, দেশকে জানুন; বাঁচতে হলে হাঁটতে হবে’।
আজ সন্ধ্যায় শেষ খবর পাওয়া পর্যন্ত ইনানীতে পৌঁছেছেন সাইফুল। দেশের এক প্রান্ত থেকে অন্য প্রান্তে যাওয়ার সময় পর্যটনের সুফল ও সঠিক দিকনির্দেশনা প্রচার করার ইচ্ছে আছে তাঁর। তিনি বলেন, ‘বিভিন্ন শিক্ষাপ্রতিষ্ঠানের শিক্ষার্থীদের কাছে পর্যটনের ওপর তৈরি প্রচারপত্র বিলি করব।’
