
বিএনপির চেয়ারপারসন খালেদা জিয়া আগামী সোমবার সিলেট আসছেন। আজ শনিবার দুপুরে সিলেট জেলা ও নগর বিএনপির পক্ষ থেকে এক সংবাদ বিজ্ঞপ্তির মাধ্যমে এ তথ্য জানানো হয়।
সংবাদ বিজ্ঞপ্তিতে বলা হয়, হজরত শাহজালাল (র.) ও হজরত শাহপরান (র.)–এর মাজার জিয়ারতের উদ্দেশ্যে খালেদা জিয়া এ সফর করবেন। ওই দিন সকালে তিনি ঢাকা থেকে সড়কপথে সিলেটের উদ্দেশে রওনা দেবেন। মাজার জিয়ারত শেষে সিলেটেই রাত যাপন করবেন। পরদিন তিনি ঢাকায় ফিরবেন।
এর আগে গত ৩০ জানুয়ারি সিলেটে মাজার জিয়ারত করে জনসভার মধ্য দিয়ে আওয়ামী লীগের সভাপতি ও প্রধানমন্ত্রী শেখ হাসিনা নির্বাচনী প্রচারণা শুরু করেছেন। ওই জনসভার পর বৃহস্পতিবার (১ ফেব্রুয়ারি) জাতীয় পার্টির চেয়ারম্যান এইচ এম এরশাদও সিলেট সফর করে মাজার জিয়ারতের মাধ্যমে নির্বাচনী প্রচারণা শুরুর ঘোষণা দেন।
তবে খালেদা জিয়ার সফর শুধু মাজার জিয়ারতের মধ্যেই সীমাবদ্ধ থাকবে কি না, এ বিষয়ে স্পষ্ট করছেন না জেলা ও নগরের দায়িত্বশীল নেতারা।
আজ বিকেল চারটার দিকে জানতে চাইলে জেলা বিএনপির সাধারণ সম্পাদক আলী আহমদ প্রথম আলোকে বলেন, আপাতত মাজার জিয়ারতের বিষয়টিই চূড়ান্ত হয়েছে। নেতা-কর্মী ও সমর্থকদের স্বতঃস্ফূর্ততায় তাৎক্ষণিক অন্য কোনো কর্মসূচি নেওয়া হতে পারে। তবে প্রশাসনের কাছে শুধু মাজার জিয়ারত ও রাতযাপনের বিষয়টি লিখিতভাবে জানানো হয়েছে। তিনি জানান, রাতযাপনের জন্য সার্কিট হাউসের কক্ষ চাওয়া হয়েছে। তবে এখনো বরাদ্দ হয়নি।
