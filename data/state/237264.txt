

ছাত্রলীগের মধ্যে পাল্টাপাল্টি ধাওয়ার পর সিলেট শাহজালাল বিজ্ঞান ও প্রযুক্তি বিশ্ববিদ্যালয়ে ক্লাস-পরীক্ষা আগামী ৬ জানুয়ারি পর্যন্ত বন্ধ ঘোষণা করা হয়েছে।
আজ বুধবার বিশ্ববিদ্যালয়ের এক জরুরি সিন্ডিকেট সভায় ওই সিদ্ধান্ত নেওয়া হয়েছে। সিন্ডিকেট সদস্য এস এম হাসান জাকিরুল ইসলাম প্রথম আলোকে এই তথ্য জানান।
ক্লাস-পরীক্ষা বন্ধের এই সিদ্ধান্তের প্রতিবাদ জানিয়েছেন একদল শিক্ষার্থী। তাঁরা প্রথমে বিশ্ববিদ্যালয়ের প্রধান ফটকসংলগ্ন সিলেট-সুনামগঞ্জ সড়ক অবরোধ করেন। পরে উপাচার্যের বাসভবনের সামনে অবস্থান নেন। পরবর্তী নির্দেশ না দেওয়া পর্যন্ত ক্যাম্পাসে সব ধরনের সভা-সমাবেশ, মিছিল-স্লোগানও নিষিদ্ধ করেছে প্রশাসন। এ ছাড়া ছাত্রদের তিনটি আবাসিক হল আগামী ১ জানুয়ারি পর্যন্ত বন্ধ ঘোষণা করা হয়েছে। বিশ্ববিদ্যালয়ের রেজিস্ট্রার মুহাম্মদ ইশফাকুল হোসেনের স্বাক্ষর করা আদেশে এই সিদ্ধান্তের কথা জানানো হয়েছে।
ক্যাম্পাস সূত্র জানায়, আধিপত্য বিস্তারকে কেন্দ্র করে গতকাল মঙ্গলবার সন্ধ্যার পর ছাত্রলীগের তিনটি পক্ষ এক হয়ে আরেকটি পক্ষকে ধাওয়া করে ক্যাম্পাস থেকে তাড়িয়ে দেয়। এ সময় উভয় পক্ষে পাল্টাপাল্টি ধাওয়া হয়। ককটেল ও গুলির শব্দ শোনা যায়।
বিশ্ববিদ্যালয় শাখা ছাত্রলীগের সূত্রগুলো বলছে, সহসভাপতি অঞ্জন রায়, আবু সাঈদ আকন ও যুগ্ম সাধারণ সম্পাদক সাজিদুল ইসলামের অনুসারীরা এক হয়ে সাধারণ সম্পাদক ইমরান খানের পক্ষকে ধাওয়া করলে উত্তেজনাকর পরিস্থিতির সৃষ্টি হয়। একপর্যায়ে বিশ্ববিদ্যালয়ের শাহ পরান হলে সাধারণ সম্পাদকের অনুসারী ছাত্রদের কক্ষ ভাঙচুর করা হয়।
শাহ পরান হলের প্রাধ্যক্ষ মোহাম্মদ শাহেদুল হোসেন বলেন, ছাত্রলীগের পক্ষগুলোর মধ্যে উত্তেজনার পরিপ্রেক্ষিতে গভীর রাতে ছেলেদের তিনটি আবাসিক হলে তল্লাশি চালায় পুলিশ। তল্লাশি চালিয়ে গুলি, ধারালো অস্ত্র, লোহার রড, ইয়াবা বড়ি, মদ ইত্যাদি উদ্ধার করা হয়। অনাকাঙ্ক্ষিত পরিস্থিত এড়াতে ছাত্রদের হল ছাড়ার নির্দেশ দেওয়া হয়। গতকাল রাতে ওই নির্দেশ দেয় বিশ্ববিদ্যালয় প্রশাসন।
বিশ্ববিদ্যালয়ে ছাত্রদের জন্য তিনটি আবাসিক হল রয়েছে। এগুলো হলো বঙ্গবন্ধু হল, শাহ পরান হল ও সৈয়দ মুজতবা আলী হল। ক্যাম্পাস সূত্র জানায়, আজ সকাল ১০টা নাগাদ ছাত্রদের হল তিনটি ফাঁকা হয়ে যায়।
উদ্ভূত পরিস্থিতিতে সকাল সাড়ে ১০টায় বিশ্ববিদ্যালয়ের জরুরি সিন্ডিকেট সভায় বসে।
সভায় বিশ্ববিদ্যালয়ে ক্লাস-পরীক্ষা আগামী ৬ জানুয়ারি পর্যন্ত বন্ধ রাখার সিদ্ধান্ত হয়।
ক্লাস-পরীক্ষা বন্ধের সিদ্ধান্তের প্রতিবাদে দুপুর সাড়ে ১২টার দিকে ‘সাধারণ শিক্ষার্থী’ ব্যানারে শতাধিক ছাত্র বিশ্ববিদ্যালয়ের প্রধান ফটকসংলগ্ন সিলেট-সুনামগঞ্জ সড়ক অবরোধ করেন। এতে সড়কে যান চলাচল বন্ধ হয়ে যায়। একপর্যায়ে এলাকার লোকজনের সঙ্গে শিক্ষার্থীদের তর্ক-বিতর্ক বাধে। সৃষ্টি হয় উত্তেজনা। বেলা পৌনে দুইটার দিকে শিক্ষার্থীরা সড়ক থেকে সরে আসেন। ক্লাস-পরীক্ষা চালু রাখার দাবিতে তাঁরা বিশ্ববিদ্যালয়ের উপাচার্যের বাসভবনের সামনে অবস্থান নেন।
বিশ্ববিদ্যালয়ের ভারপ্রাপ্ত প্রক্টর মুন্সি নাসের ইবনে আফজাল বলেন, যেকোনো ধরনের অপ্রীতিকর পরিস্থিতি এড়াতে ক্যাম্পাসে অতিরিক্ত পুলিশ মোতায়েন করা হয়েছে।
আরও পড়ুন :বিশ্ববিদ্যালয়ে উত্তেজনা, ছাত্রদের হল ত্যাগ
