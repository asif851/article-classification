
সাবেক তত্ত্বাবধায়ক সরকারের উপদেষ্টা আকবর আলি খান বলেছেন, বাংলাদেশের পুলিশ পুরোপুরি রাজনৈতিক নিয়ন্ত্রণে চলে গেছে। যদি পুলিশ কমিশন গঠন করা না হয়, পুলিশ নিয়ন্ত্রণে আলাদা আইন করা না হয়, তাহলে পরিস্থিতি আরও খারাপ হবে।বিচার বিভাগ পৃথককরণের সাত বছর উপলক্ষে আজ শনিবার এক মুক্ত আলোচনায় এ কথা বলেন আকবর আলি খান। জাতীয় প্রেসক্লাবে এ আলোচনার আয়োজন করে হিউম্যানিটি ফাউন্ডেশন। সাবেক তত্ত্বাবধায়ক সরকারের এই উপদেষ্টা বলেন, পুলিশের বার্ষিক প্রতিবেদন থেকে জানা যায়, তারা যত মামলায় অভিযোগপত্র দেয়, তার ২৩-২৪ শতাংশ দোষী সাব্যস্ত হয়। এ পরিসংখ্যানে মামলার এজাহার যুক্ত করা হয়নি। এজাহার হিসাব করলে দেখা যাবে, ১০ শতাংশ মামলায়ও দোষী সাব্যস্ত হয় না। এ থেকেই বোঝা যায়, দেশ দুর্বৃত্তদের অভয়ারণ্যে পরিণত হয়েছে। আকবর আলি খান বলেন, বাংলাদেশে এখনো ব্রিটিশ আইনিব্যবস্থা প্রচলিত, যা অত্যন্ত ত্রুটিপূর্ণ। এই আইনিব্যবস্থা ঢেলে সাজানোর পরামর্শ দেন তিনি। শুধু সংবিধান সংশোধন করলে এই আইনিব্যবস্থার পরিবর্তন হবে না বলে মত দেন আকবর আলী খান। মুক্ত আলোচনায় মূল প্রবন্ধ উপস্থাপন করেন প্রথম আলোর যুগ্ম সম্পাদক মিজানুর রহমান খান। আরও বক্তব্য দেন সাবেক বিচারপতি আমিরুল কবির চৌধুরী, বাংলাদেশ ব্যাংকের সাবেক গভর্নর সালেহউদ্দিন আহমেদ প্রমুখ।
