
জয়পুরহাটের আক্কেলপুরে দুটি বাস পোড়ানোর ঘটনার অর্থের জোগানদাতা জেলা ছাত্রদলের সভাপতি মাসুদ রানা প্রধান। ওই মামলায় তিন দিনের রিমান্ডে নেওয়া জামায়াত-শিবিরের পাঁচজন নেতা-কর্মী জ্যেষ্ঠ বিচারিক হাকিম আবদুল্লাহ আল আমিন ভূঁইয়ার কাছে স্বীকারোক্তিমূলক জবানবন্দিতে এ তথ্য দিয়েছেন।মামলার তদন্তকারী কর্মকর্তা থানার উপপরিদর্শক আকবর আলী জানান, খালেদ হাসান (২৫), ছানোয়ারুল রহমান (২৬), কামরুল হাসান (২৫), আসাদুল্লা (২৫) ও সাখাওয়াত হোসেন ওরফে সুইট (২৬) গত মঙ্গল ও বুধবার পৃথকভাবে ১৬৪ ধারায় ওই জবানবন্দি দেন। দুটি মোটরসাইকেলে গিয়ে ছয়জন নাশকতাকারী বাস দুটি পোড়ান। এ কাজে জয়পুরহাট-১ আসনের বিএনপির সাবেক সাংসদ মোজাহার আলী প্রধানের ছেলে জেলা ছাত্রদলের সভাপতি মাসুদ রানা প্রধান তাঁদের মোটরসাইকেল ও প্রত্যেককে এক হাজার টাকা করে দেন।১ মার্চ আক্কেলপুর বাস টার্মিনালে দাঁড়িয়ে থাকা দুটি বাসে পেট্রল ঢেলে আগুন দেওয়া হয়। ওই ঘটনায় খলিশ্বর পরিবহনের চালক মছিরউদ্দিন অজ্ঞাতদের নামে থানায় মামলা করেন।জামায়াত-শিবিরের সাতজন নেতা-কর্মীকে ওই মামলায় গ্রেপ্তার দেখানো হয়। আদালত ৩০ মার্চ তাঁদের মধ্যে পাঁচজনের তিন দিনের রিমান্ড মঞ্জুর করেন।
