
 
ছোট দুই ভাই ঘুমিয়ে ছিল। শ্বাসকষ্টের রোগী মা মোমবাতি জ্বালিয়ে রেখে গিয়েছিলেন ওষুধ কিনতে। মা ফেরার আগেই মোমবাতি থেকে আগুন লেগে গেল পুরো ঘরে। সেই আগুনে ঘুমন্ত অবস্থাতেই পুড়ে মারা গেল দুই ভাই। গতকাল শনিবার দিবাগত রাত সাড়ে ১২টা থেকে ১টার দিকে হেমায়েতপুরের সিঙ্গাইর সড়কের পাশে একটি টিনের ঘরে আগুন লাগার এই ঘটনা ঘটে।
পুড়ে মারা যাওয়া দুই ভাই হচ্ছে জাহিদ (১৩) ও নাহিদ (৬)। তাদের বাড়ি নওগাঁ জেলার রানীগঞ্জ উপজেলার ত্রিমোহিনী গ্রামে। প্রত্যক্ষদর্শী ও পুলিশ সূত্রে জানা গেছে, বাবা আতাউর রহমান তাদের ছেড়ে প্রথম স্ত্রীর কাছে চলে গেলে মা জোবেদা বেগমের সঙ্গে তারা টিনের ঘরটিতে থাকত। মা ও দুই ভাই রাস্তায় পড়ে থাকা জিনিস কুড়িয়ে বিক্রি করে কোনো রকমে চলত। মা জোবেদা বেগম শ্বাসকষ্টের রোগী। ঘটনার সময় তিনি দুই ছেলেকে ঘুম পাড়িয়ে ঘর থেকে এক কিলোমিটার দূরে হেমায়েতপুর স্ট্যান্ডে ওষুধ কিনতে গিয়েছিলেন। ওই এলাকা দিন-রাত ২৪ ঘণ্টাই ব্যস্ত থাকে এবং লোক চলাচল থাকে বলে জানিয়েছে স্থানীয় লোকজন।
মা জোবেদা বেগম জানান, রাতে হঠাৎ শ্বাসকষ্ট ওঠায় তিনি ওষুধ কিনতে যান। দুই ছেলে ঘুমিয়ে থাকায় মোমবাতি জ্বালিয়ে তিনি বের হয়েছিলেন। দোকানে থাকা অবস্থায় হঠাৎ হইচই শোনেন। দাউ দাউ করে আগুন জ্বলছে দেখতে পান। ছুটে এসে দেখেন তাঁর ঘরেই আগুন লেগেছে।
ঘটনার সত্যতা নিশ্চিত করেছেন সাভার মডেল থানার ভারপ্রাপ্ত কর্মকর্তা (ওসি) মোহসিনুল কাদির। তিনি জানান, দাউ দাউ করে আগুন জ্বলতে দেখে স্থানীয় লোকজন ছুটে আসে। ততক্ষণে পুরো ঘর পুড়ে ভস্ম হয়ে গেছে। ঘরের ভেতর দুই ভাই ঘুমিয়ে থাকা অবস্থায় পুড়ে মারা গেছে। তিনি জানান, ময়নাতদন্তের জন্য দুজনের লাশ ঢাকা মেডিকেল কলেজ হাসপাতালের মর্গে পাঠানো হয়েছে।
