
বিএনপির মহাসচিব মির্জা ফখরুল ইসলাম আলমগীর বলেছেন, জনগণের কাছে অনির্বাচিত সরকারের কোনো দায়বদ্ধতা নেই। এই বঞ্চনার বাজেট জনগণের কাছে গ্রহণযোগ্য নয়। এটি মানুষকে বোকা বানানোর বাজেট, প্রতারণার বাজেট।
গুলশানে আজ রোববার সকালে খালেদা জিয়ার রাজনৈতিক কার্যালয়ে ২০১৭-১৮ সালের বাজেট বিষয়ে দলের আনুষ্ঠানিক প্রতিক্রিয়ায় মির্জা ফখরুল ইসলাম আলমগীর এসব কথা বলেন।
১ জুন জাতীয় সংসদে প্রস্তাবিত বাজেটের বিষয়ে বিএনপির নেতারা তাঁদের প্রতিক্রিয়া দিলেও দলের পক্ষ থেকে আনুষ্ঠানিকভাবে কিছুই বলা হয়নি। আর এই বক্তব্য তুলে ধরতেই এই সংবাদ সম্মেলনের আয়োজন করা হয়।
আগামী অর্থবছরের বাজেট প্রস্তাব করতে গিয়ে অর্থমন্ত্রী একটি স্লোগানের উল্লেখ করেছেন। এটি হলো, ‘উন্নয়নের মহাসড়কে বাংলাদেশ : সময় এখন আমাদের’। এ প্রসঙ্গে মির্জা ফখরুল বলেন, ‘কিন্তু এই “উন্নয়নের মহাসড়ক” খানাখন্দকে ভরা। এর ওপর দিয়ে চলতে গেলে পদে পদে দুর্ঘটনার আশঙ্কা।’
অর্থমন্ত্রী এবার যে বাজেট প্রস্তাব করেছেন তা ৪ লাখ ২৬৬ কোটি টাকার। এই বাজেট চলতি অর্থবছরের বাজেটের চেয়ে ১৭ শতাংশ বেশি। এই ‘বড়’ বাজেটের সমালোচনা করে মির্জা ফখরুল বলেন, ‘আকার বড় করা হলেই ভালো বাজেট হয় না।’
মির্জা ফখরুল বলেন, ‘বাজেটের মধ্যে ১ লাখ ১২ হাজার ২৭৫ কোটি টাকার ঘাটতি দেখানো হয়েছে। এই বাজেটের অর্থ কী? এই বিরাট বাজেট ধাপ্পাবাজি ছাড়া আর কিছু না। এই বাজেট মানুষকে বোকা বানানোর বাজেট, এটি প্রতারণার বাজেট।’
বিএনপির মহাসচিব মির্জা ফখরুল বলেন, ‘বাজেটের কিছু কিছু প্রস্তাব আমাদের অর্থনৈতিক ব্যবস্থাকে বড় ধরনের ঝুঁকির মধ্যে ফেলতে পারে। জনগণের চোখে দৃশ্যমান উন্নয়ন করতে গিয়ে, দ্বিগুণ-চার গুণ অর্থ ব্যয় করে সম্পদের অপচয় করা হচ্ছে। এ ছাড়া দুর্নীতির সুযোগ করে দেওয়া হচ্ছে।’
বাজেট বিষয়ে হতাশ ও ক্ষুব্ধ হওয়ার কথা জানিয়ে মির্জা ফখরুল বলেন, ‘এই বাজেট বিশ্লেষণ করে আমরা যুগপৎ বিস্মিত, ক্ষুব্ধ এবং হতাশ হয়েছি। অতীত অভিজ্ঞতার আলোকে আমরা বলেতে পারি, এই বাজেট বাস্তবায়নযোগ্য নয়। কেবল অলীক স্বপ্ন-কল্পনাই এই প্রস্তাবিত বাজেটের ভিত্তি।’
বিএনপির স্থায়ী কমিটির সদস্য খন্দকার মোশাররফ হোসেন, আবদুল মঈন খান, নজরুল ইসলাম খান, আমীর খসরু মাহমুদ চৌধুরী প্রমুখ উপস্থিত ছিলেন। এ সময় বিএনপির এই নেতারা সাংবাদিকদের বিভিন্ন প্রশ্নের উত্তর দেন।
