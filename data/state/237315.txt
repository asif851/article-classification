
গোপালগঞ্জ সদর উপজেলায় যাত্রীবাহী একটি বাস খাদে পড়ে বাসের দুই যাত্রী নিহত হয়েছে। আজ রোববার সকাল ১০টার দিকে এ ঘটনা ঘটে। দুর্ঘটনায় আহত হয়েছে ২২ জন।
গোপালগঞ্জ সদর থানার পুলিশ সূত্র জানায়, দুর্ঘটনায় নিহত দুজনের মধ্যে একজন হলো আশিকুর রহমান রেজা (১৭)। সে চন্দ্রদীঘলিয়া পলিটেকনিক ইনস্টিটিউটের ফুড টেকনোলজির দ্বিতীয় বর্ষের ছাত্র ছিল। কাশিয়ানী উপজেলার তিলছাড়া গ্রামের আনিস মোল্লার ছেলে সে।
দুর্ঘটনায় নিহত অপর ব্যক্তির (৬৫) পরিচয় পাওয়া যায়নি।
গোপালগঞ্জ সদর থানার সহকারী উপপরিদর্শক (এএসআই) নাজিম উদ্দিন বলেন, যাত্রীবাহী বাসটি কাশিয়ানীর ব্যাসপুর থেকে ছেড়ে আসছিল। সকাল ১০টার দিকে বাসটি গোপালগঞ্জ সদর উপজেলার গোপীনাথপুর শরিফপাড়া এলাকার সড়কের পাশের একটি খাদে নিয়ন্ত্রণ হারিয়ে পড়ে যায়। ঘটনাস্থলেই আশিকুর মারা যায়। তার মরদেহ এখনো ঘটনাস্থলেই আছে। পরিচয়হীন ব্যক্তির মরদেহ গোপালগঞ্জ সদর হাসপাতালে নিয়ে আসা হয়েছে। আহত ব্যক্তিদেরও এই হাসপাতালেই চিকিৎসা দেওয়া হচ্ছে।
