
ভারতের নব ও নবায়নযোগ্য জ্বালানিমন্ত্রী ফারুক আবদুল্লাহ ৪ অক্টোবর চার দিনের সফরে ঢাকায় আসছেন। কুষ্টিয়ার ভেড়ামারায় বাংলাদেশ-ভারত বিদ্যুত্ সঞ্চালন লাইন উদ্বোধনের জন্য তিনি তাঁর সরকারের প্রতিনিধিত্ব করবেন।
প্রধানমন্ত্রী শেখ হাসিনা ও প্রধানমন্ত্রী মনমোহন সিং এক ভিডিও কনফারেন্সের মাধ্যমে ৫ অক্টোবর বিদ্যুত্ সঞ্চালন লাইনের উদ্বোধন করবেন।
ঢাকায় ভারতীয় হাইকমিশন আজ মঙ্গলবার এক বিজ্ঞপ্তিতে জানিয়েছে, তিন দিনের বাংলাদেশ সফরের সময় ফারুক আবদুল্লাহ প্রধানমন্ত্রী শেখ হাসিনার সঙ্গে সৌজন্যসাক্ষাত্ করবেন। এ ছাড়া তিনি প্রধানমন্ত্রীর জ্বালানিবিষয়ক উপদেষ্টা তৌফিক-ই-ইলাহী চৌধুরী এবং বিদ্যুত্, জ্বালানি ও খনিজ সম্পদ প্রতিমন্ত্রী মুহাম্মদ এনামুল হকের সঙ্গে বৈঠক করবেন। 
ভারত থেকে ২৫০ মেগাওয়াট বিদ্যুত্ কেনার বিষয়ে ২৫ বছর মেয়াদি একটি চুক্তি সই করেছে বাংলাদেশ। এরই অংশ হিসেবে গত শুক্রবার ভারত থেকে আমদানি করা বিদ্যুত্ জাতীয় গ্রিডে সঞ্চালন শুরু হয়েছে।  ৫ অক্টোবর পর্যন্ত প্রতিদিন ৫০ থেকে ১৭৫ মেগাওয়াট বিদ্যুত্ জাতীয় গ্রিডে সঞ্চালিত হওয়ার কথা রয়েছে।
 
 
