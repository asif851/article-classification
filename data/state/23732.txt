
হৃদ্রোগে আক্রান্ত হয়ে গতকাল সোমবার মারা গেছেন চাঁপাইনবাবগঞ্জের জেলা প্রশাসক (ডিসি) মো. জাহিদুল ইসলাম (৪৯)। রাজশাহী বিভাগীয় কমিশনারের কার্যালয়ে একটি সভায় অংশ নেওয়ার সময় তাঁর মৃত্যু হয়।রাজশাহীর বিভাগীয় কমিশনার আবদুল হান্নান বলেন, সকাল ১০টার দিকে তাঁর কার্যালয়ে সভা শুরুর আগে জাহিদুল ইসলাম সভাকক্ষের ভেতর হেঁটে হেঁটে মুঠোফোনে কথা বলছিলেন। একপর্যায়ে হৃদ্রোগে আক্রান্ত হয়ে তিনি মেঝেতে পড়ে যান। রাজশাহী মেডিকেল কলেজ হাসপাতালে নেওয়া হলে চিকিৎসকেরা তাঁকে মৃত ঘোষণা করেন।আবদুল হান্নান বলেন, বিকেল সোয়া চারটায় চাঁপাইনবাবগঞ্জ কেন্দ্রীয় ঈদগাহ মাঠে তাঁর প্রথম জানাজা অনুষ্ঠিত হয়েছে। জানাজা শেষে মরদেহ তাঁর গ্রামের বাড়ি গোপালগঞ্জ সদর উপজেলার সুকতাইল গ্রামে নিয়ে যাওয়া হয়। কাল মঙ্গলবার (আজ) সকাল সাড়ে নয়টায় গ্রামের কবরস্থানে তাঁকে দাফন করা হবে।চাঁপাইনবাবগঞ্জ জেলা প্রশাসনের নেজারত ডেপুটি কালেক্টর (এনডিসি) আল ইমরান বলেন, জাহিদুল ইসলাম ১৩তম বিসিএস (প্রশাসন) ক্যাডারের কর্মকর্তা ছিলেন। এ বছরের ২৬ জানুয়ারি চাঁপাইনবাবগঞ্জের জেলা প্রশাসক হিসেবে যোগদান করেন। তিনি স্ত্রী, দুই মেয়ে ও এক ছেলে রেখে গেছেন।জাহিদুল ইসলামের মৃত্যুতে জনপ্রশাসন প্রতিমন্ত্রী ইসমাত আরা সাদেক ও মন্ত্রিপরিষদ সচিব মোহাম্মদ শফিউল আলম গভীর শোক প্রকাশ করেছেন।
