
কোনো রাজনৈতিক দলকে জামায়াতের সঙ্গে আঁতাত করতে দেবে না গণজাগরণ মঞ্চ। এদের সঙ্গে সব ধরনের আপস প্রতিহত করার জন্য সবাইকে রাজপথে থাকতে হবে।
আজ শনিবার গণযাত্রার দ্বিতীয় দিন ঈশ্বরদীতে এক সমাবেশে গণজাগরণ মঞ্চের মুখপাত্র ইমরান এইচ সরকার এ কথা বলেন।
ঈশ্বরদী বাজারে মাহাবুব আহম্মেদ খান স্মৃতি মঞ্চে অনুষ্ঠিত সমাবেশে সভাপতিত্ব করেন গণজাগরণ মঞ্চ ঈশ্বরদীর আহ্বায়ক আবদুর রাজ্জাক।শুভেচ্ছা বক্তব্য দেন মঞ্চের সংগঠক লাকী আক্তার ও ঈশ্বরদী উপজেলা মহিলা ভাইস চেয়ারম্যান মাহজেবিন শিরিন। বিভিন্ন সামাজিক, সাংস্কৃতিক সংগঠন, মুক্তিযোদ্ধা সংসদ ও রাজনৈতিক নেতা-কর্মীরা এ সমাবেশে অংশ নেন।
দুপুর সাড়ে ১২টায় সড়কপথে কুষ্টিয়া থেকে ঈশ্বরদীতে এসে পৌঁছান মঞ্চের কর্মীরা। ঈশ্বরদী মুক্তিযোদ্ধা সংসদের সামনে এ সময় ‘জাগো ঈশ্বরদীবাসী জাগো’ ব্যানারে সর্বস্তরের মানুষ মঞ্চের সহযাত্রীদের ফুল ছিটিয়ে ও করতালি দিয়ে অভ্যর্থনা জানায়। এখান থেকে গণযাত্রাটি মিছিল নিয়ে মাহাবুব আহম্মেদ খান স্মৃতি মঞ্চ চত্বরের সমাবেশে যোগ দেয়।
আগামী রবি ও সোমবারের ডাকা জামায়াত শিবিরের হরতাল প্রতিহত করার আহ্বান জানিয়ে ইমরান এইচ সরকার বলেন, শিক্ষার্থীদের লেখাপড়া ক্ষতিগ্রস্ত করতে এ হরতাল দেওয়া হয়েছে। তিনি বলেন, গণজাগরণ মঞ্চের আন্দোলনের ফলে যুদ্ধাপরাধী কাদের মোল্লার ফাঁসি কার্যকর, মতিউর রহমান নিজামী ও দেলাওয়ার হোসাইন সাঈদীর বিচারের রায় ঘোষণা করা হয়েছে।
