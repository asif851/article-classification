
বিএনপির চেয়ারপারসন খালেদা জিয়া বলেছেন, ‘সামনে আমাদের কাউন্সিল। পত্রিকায় দেখছি, তাঁরা (আওয়ামী লীগ নেতারা) মুখে বলছেন কাউন্সিলে বাধা দেওয়া হবে না; কিন্তু কাউন্সিলের জায়গাও দেওয়া হচ্ছে না। তাহলে কাউন্সিল হবে কী করে? আমার বাড়িতে, এই ছোট অফিসে (গুলশান কার্যালয়) হবে?’গতকাল বৃহস্পতিবার রাতে গুলশানে বিএনপির চেয়ারপারসনের রাজনৈতিক কার্যালয়ে জাতীয়তাবাদী তাঁতী দলের প্রতিষ্ঠাবার্ষিকী উপলক্ষে আয়োজিত এক মতবিনিময় সভায় দলটির নেতাদের খালেদা জিয়া এ কথা বলেন।খালেদা জিয়া বলেন, ‘দেশের মানুষ আজ কোনো দিক থেকেই ভালো নেই। কথা বলার কোনো অধিকার নেই। আমরা সুবিচার পাচ্ছি না, বিচার বিভাগ কাজ করতে পারছে না। খবরের কাগজগুলোও ঠিকভাবে লিখতে পারছে না। দেশে কোনো ধর্মের মানুষই নিরাপদ নয়।’ তিনি বলেন, ‘একমাত্র আওয়ামী লীগ ছাড়া কেউই নিরাপদ নেই, শান্তিতে নেই। তাঁরা খাচ্ছেন, পরছেন, টাকা কামাচ্ছেন, শান্তিতে আছেন, নিরাপদে আছেন। আমার মনে হয়, ওপরের মালিক সব দেখছেন।’খালেদা জিয়া বলেন, ‘দেশে আজ গণতন্ত্র নেই। গণতন্ত্র না থাকলে দেশে কোনো উন্নতি হতে পারে না। গ্রামের মানুষের অবস্থা ভালোনেই, কৃষকেরা অসহায়। আজকে জাগবার সময়। আমার বিশ্বাস, অত্যাচার, নির্যাতনের ব্যাপারে মানুষ যেভাবে সচেতন হচ্ছে, মানুষ জেগে উঠবেই।’সভায় উপস্থিত ছিলেন বিএনপির স্থায়ী কমিটির সদস্য তরিকুল ইসলাম, গয়েশ্বর চন্দ্র রায়, নজরুল ইসলাম খান, ভারপ্রাপ্ত মহাসচিব মির্জা ফখরুল ইসলাম আলমগীর। এ সময় তাঁতী দলের সভাপতি হুমায়ূন ইসলাম খান চৌধুরী ও সাধারণ সম্পাদক আবুল কালাম আজাদ উপস্থিত ছিলেন।
