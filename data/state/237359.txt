
জাতীয় পার্টির সভাপতিমণ্ডলীর সদস্য ও কুষ্টিয়া জেলা জাতীয় পার্টির সভাপতি আহসান হাবীব লিংকন জাতীয় পার্টি থেকে পদত্যাগ করেছেন। আজ রোববার জাতীয় পার্টির চেয়ারম্যান হুসেইন মুহম্মদ এরশাদের কাছে তিনি পদত্যাগপত্র জমা দেন।
লিংকন এরশাদকে লেখা চিঠিতে জানিয়েছেন, তিনি কাজী জাফর আহমদের নেতৃত্বাধীন জাতীয় পার্টিতে যোগ দিচ্ছেন। চিঠিতে তিনি বলেন, ‘আমি জাতীয় পার্টির একজন কর্মী হিসাবে মনে করি সাবেক প্রধানমন্ত্রী কাজী জাফর আহমদ দেশের এক ভয়াবহ ক্রান্তিকালে বিশেষ কাউন্সিলের মাধ্যমে জাতীয় পার্টির চেয়ারম্যানের দায়িত্ব গ্রহণ করে জাতীয় পার্টির মূলনীতি ও আদর্শকে সমুন্নত রাখতে সক্ষম হয়েছেন। দেশের অগণিত জাতীয় পার্টির নেতা-কর্মী মোনাফেকি রাজনীতির বিরুদ্ধে কাজী জাফর আহমদের বীরোচিত দেশপ্রেমিক ভূমিকায় উজ্জীবিত হয়েছে।...এমতাবস্থায় আমি জননেতা কাজী জাফর আহমদ-এর নেতৃত্বাধীন  জাতীয় পার্টিতে যোগদান করার সিদ্ধান্ত নিয়েছি।’
প্রসঙ্গত, আহসান হাবীব জাতীয় পার্টির প্রতিষ্ঠাকালীন সদস্য। ১৯৮৬ সালের ১ জানুয়ারি যেদিন জাতীয় পার্টি প্রতিষ্ঠিত হয়, তিনি ছিলেন দলটির ওয়ার্কিং কমিটির সর্বকনিষ্ঠ সদস্য। জাতীয় পার্টির শাসনামলে তিনি সাংসদ ছিলেন, ছিলেন কুষ্টিয়া জেলা পরিষদের চেয়ারম্যানও।  
