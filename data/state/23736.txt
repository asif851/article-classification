
বেসরকারি বিশ্ববিদ্যালয়ের ওপর কোনো ধরনের মূল্য সংযোজন কর (মূসক) বা ভ্যাট বসানোর পরিকল্পনা সরকারের নেই। আজ মঙ্গলবার জাতীয় অর্থনৈতিক পরিষদের নির্বাহী কমিটির (একনেক) সভায় প্রধানমন্ত্রী শেখ হাসিনা এই কথা বলেন।
একনেক সভা শেষে পরিকল্পনামন্ত্রী আ হ ম মুস্তফা কামাল সাংবাদিকদের এই তথ্য জানিয়েছেন। শেরে বাংলানগরে পরিকল্পনা কমিশনের এনইসি সম্মেলন কক্ষে একনেক সভা অনুষ্ঠিত হয়।
গত সোমবার রাষ্ট্রীয় অতিথি ভবন পদ্মায় বিভিন্ন গণমাধ্যম সম্পাদক, সিনিয়র সাংবাদিক ও শীর্ষ কর্মকর্তাদের সঙ্গে প্রাক বাজেট আলোচনা করেন অর্থমন্ত্রী আবুল মাল আবদুল মুহিত। সভা শেষে অর্থমন্ত্রী সাংবাদিকদের বলেন, আগামী অর্থবছর থেকে বেসরকারি বিশ্ববিদ্যালয়ের ওপর ভ্যাট বসানো হবে।
আজ একনেক সভা শেষে পরিকল্পনামন্ত্রী আ হ ম মুস্তফা কামাল বলেন, ‘গণমাধ্যমে প্রকাশিত হয়েছে, অর্থমন্ত্রী নাকি বলেছেন-বেসরকারি বিশ্ববিদ্যালয়ের ওপর ভ্যাট বসাবেন। একনেক সভায় প্রধানমন্ত্রী বিষয়টি শুনে বলেছেন, এই ধরনের কোনো ব্যবস্থা নেওয়া হবে না। ভ্যাট বসানোর কোনো প্রয়োজন নাই। এই বিষয়ে কোনো বিতর্ক নেই।’
পরিকল্পনামন্ত্রী আরও বলেন, কে বা কারা কি বলেছেন, জানি না। আমার মনে হয় না, অর্থমন্ত্রী এই কথা বলেছেন। তিনিও (অর্থমন্ত্রী) একনেক সভায় ছিলেন। তিনি এই বিষয়ে কিছু বলেননি। তিনি আরও বলেন, বেসরকারি বিশ্ববিদ্যালয়ের শিক্ষার্থী, ট্রাস্টি, এমনকি ভবনের ওপর কোনো ভ্যাট বসানো হবে না।
ভ্যাট আইন বাস্তবায়ন করা হবে। তবে এতে উভয় পক্ষের জন্য ‘উইন উইন’ অবস্থা হতে হবে জানিয়ে আ হ ম মুস্তফা কামাল বলেন, ‘সরকার যেন রাজস্ব পায়, আবার ভ্যাট দিচ্ছেন-তারাও যেন কিছু পান। ভ্যাট হার নিয়ে কথাবার্তা হচ্ছে। কোনো নিত্যপণ্যের ওপর ভ্যাট বসবে না। সবার সঙ্গে আলোচনা করেই সিদ্ধান্ত নেওয়া হবে।’
