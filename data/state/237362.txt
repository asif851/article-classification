
বাংলাদেশের শ্রমিকের রক্তভেজা কোনো পোশাক যুক্তরাষ্ট্র কিনবে না। যুক্তরাষ্ট্রের কংগ্রেসের একজন প্রভাবশালী নেতার এমন মন্তব্যই তুলে ধরেছেন বাংলাদেশে নিযুক্ত দেশটির রাষ্ট্রদূত ড্যান ডব্লিউ মজীনা।ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই) আয়োজিত এক অনুষ্ঠানে আজ সোমবার দুপুরে মজীনা এসব কথা বলেন। মতিঝিলে ডিসিসিআইয়ের কার্যালয়ে ‘ডিসিসিআই হেল্প ডেস্ক’-এর উদ্বোধন উপলক্ষে এ অনুষ্ঠানের আয়োজন করা হয়।অনুষ্ঠানে মজীনা বলেন, বাংলাদেশের তৈরি পোশাক খাতের সাম্প্রতিক দুটি বড় বিপর্যয়ের ঘটনা (তাজরীন ফ্যাশনসে অগ্নিকাণ্ড ও রানা প্লাজা ধস) ঘটেছে লোভ, দুর্নীতি ও অজ্ঞতার কারণে। তাঁর মতে, এই তিন কারণেই এক হাজার ২৪৩ জন নিরীহ শ্রমিকের প্রাণ গেছে। এই শ্রমিকেরা কোনো ভুল করেননি, তাঁদের কোনো অপরাধও ছিল না।মজীনা বলেন, ‘অনেকেই বলেন, এমন বিপর্যয় এর আগেও বাংলাদেশে হয়েছিল। কিন্তু সেসব ঘটনায় দৃশ্যমান কোনো পদক্ষেপ নেওয়া হয়নি।’
