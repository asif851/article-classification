
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, সরকার বিচার বিভাগের ওপর হস্তক্ষেপ করে না। বিএনপির নেতারা আদালতের বিষয় রাজনীতির মাঠে নিয়ে এসে দেশে অস্থিতিশীলতা সৃষ্টির চেষ্টা করছে।
আজ বৃহস্পতিবার ধানমন্ডিতে ঢাকা মহানগর উত্তর আওয়ামী লীগের বর্ধিত সভার প্রধান অতিথির বক্তব্যে ওবায়দুল কাদের এ মন্তব্য করেন। ১৭ মার্চ জাতির জনক বঙ্গবন্ধু শেখ মুজিবুর রহমানের জন্মদিন উদ্যাপন এবং ২৬ মার্চ স্বাধীনতা দিবস উৎযাপন উপলক্ষে বর্ধিত সভার আয়োজন করা হয়।
ওবায়দুল কাদের বলেন, অন্যায় যে-ই করুক, সরকার কাউকে ছাড় দেয়নি। ফেনীর ফুলগাজী উপজেলা চেয়ারম্যান একরামুল হক হত্যা মামলায় ৩৯ জনকে মৃত্যুদণ্ড দিয়েছেন আদালত। এই মামলার বেশির ভাগ আসামি আওয়ামী লীগ পরিচয়ের। কিন্তু আদালত এবং বিচারের কাছে এসব পরিচয়ে কাজ হয়নি। তিনি বলেন, বিএনপির মহাসচিব এবং দলের নেতারা যেসব অভিযোগ করেন, সেসব ভিত্তিহীন। সরকার খালেদা জিয়ার মামলায় কোনো ধরনের হস্তক্ষেপ করেনি।
সেতুমন্ত্রী ওবায়দুল কাদের বলেন, বিএনপি অহেতুক বিভ্রান্তি সৃষ্টি করছে। আদালতের বিষয় নিয়ে বিএনপি অহেতুক বিষোদ্গার করছে। সরকার নিজেদের লোককেও ছাড় দেয়নি। তিনি বলেন, আগামী রোববার আপিল বিভাগে খালেদা জিয়ার মামলার বিষয়ে সিদ্ধান্ত হবে, তার আগে এটা নিয়ে বিএনপি কেন অপপ্রচার চালাচ্ছে? বিএনপির অপপ্রচারে দেশের জনগণ কখনো সাড়া দেয়নি। ভবিষ্যতেও জনগণ বিএনপির এসব অপপ্রচারে সাড়া দেবে না।
আগামী একাদশ জাতীয় নির্বাচন বিষয়ে আওয়ামী লীগের সাধারণ সম্পাদক ওবায়দুল কাদের বলেন, সামনে নির্বাচন। এ জন্য আওয়ামী লীগ কাজ করে যাচ্ছে। দেশে স্থিতিশীলতা থাকুক, এ জন্য কাজ চলছে। নির্বাচনে সিদ্ধান্ত হবে কে ক্ষমতায় আসবে। তিনি বলেন, ‘আমরা জোর করে নির্বাচন করিনি, ক্ষমতায় থাকিনি। নির্বাচন করে ক্ষমতায় এসেছি, নির্বাচনের মাধ্যমে সরে গেছি। জোর করে ক্ষমতায় থাকার ইতিহাস আওয়ামী লীগের নেই, বিএনপির আছে।’ জনগণ চাইলে আওয়ামী লীগ ক্ষমতায় থাকবে, না চাইলে ক্ষমতায় থাকবে না বলেও মন্তব্য করেন কাদের।
নির্বাচনের বিষয়ে নেতা-কর্মীদের উদ্দেশে ওবায়দুল কাদের বলেন, আওয়ামী লীগের ভুল-ত্রুটি থাকতে পারে। অতীতে কেউ এর চেয়ে ভালো সরকার দিতে পারেনি, দিতে পারবেও না। তিনি বলেন, শুধু সভা-সমাবেশ করলেই চলবে না। ঘরে ঘরে গিয়ে নৌকার জন্য ভোট দেওয়ার অনুরোধ করতে হবে। সরকারের উন্নয়ন এবং সামগ্রিক কর্মকাণ্ড জনগণের কাছে তুলে ধরতে হবে।
নতুন ভোটারদের বিষয়ে আশা প্রকাশ করে ওবায়দুল কাদের বলেন, নতুন ভোটারদের যে উপস্থিতি এবং শক্তি, সেই শক্তিকে কাজে লাগাতে চায় আওয়ামী লীগ। নতুন ভোটারদের কাজে লাগাতে হবে। এ ছাড়া নতুন ভোটারের অর্ধেকের বেশি নারী, এই নারী ভোটারদের ভোটে আওয়ামী লীগ নির্বাচিত হবে।
আগামী ২২ মার্চ থেকে বাংলাদেশ উন্নয়নশীল দেশ হিসেবে যাত্রা শুরু করবে বলে জানান ওবায়দুল কাদের। তিনি বলেন, সরকারের উন্নয়ন প্রচেষ্টার ফলে এই অর্জন সম্ভব হয়েছে। উন্নয়নের ধারাবাহিকতা বজায় থাকলে ২০২৪ সালে বাংলাদেশ উন্নয়নশীল দেশ হিসেবে স্বীকৃতি পাবে।
নেপালের কাঠমান্ডুতে ত্রিভুবন আন্তর্জাতিক বিমানবন্দরে বাংলাদেশের বেসামরিক বিমান পরিবহন সংস্থা ইউএস-বাংলা উড়োজাহাজ বিধ্বস্তের ঘটনায় হতাহতদের স্মরণে আজ রাষ্ট্রীয় শোক পালন করা হচ্ছে। এ বিষয়ে ওবায়দুল কাদের বলেন, সরকার প্রথম থেকেই বিষয়টি নিয়ে কাজ করছে। প্রধানমন্ত্রী গতকাল মন্ত্রিপরিষদের জ্যেষ্ঠ মন্ত্রীদের সঙ্গে তিন ঘণ্টা বৈঠক করে রাষ্ট্রীয় শোক পালনের সিদ্ধান্ত নেন। এ ছাড়া মরদেহ শনাক্ত করতে ডিএনএ টেস্ট করার জন্য দেশ থেকে বিশেষজ্ঞ চিকিৎসকের দল পাঠানো হয়েছে। হতাহতদের পরিবারের সঙ্গেও নিয়মিত যোগাযোগ রাখছে সরকার।
ঢাকা মহানগর উত্তর আওয়ামী লীগের ভারপ্রাপ্ত সভাপতি শেখ বজলুর রহমানের সভাপতিত্বে অনুষ্ঠানে আরও বক্তব্য দেন আওয়ামী লীগের দপ্তর সম্পাদক আবদুস সোবহান গোলাপ, উপদপ্তর সম্পাদক আমিনুল ইসলাম, মহানগর আওয়ামী লীগের সাধারণ সম্পাদক সাদেক খান প্রমুখ।
