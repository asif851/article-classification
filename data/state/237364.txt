
জামালপুরের ৮ যুদ্ধাপরাধীর রায়ে গণজাগরণ মঞ্চ পুরোপুরি সন্তুষ্ট নয়। আজ সোমবার আন্তর্জাতিক অপরাধ ট্রাইব্যুনাল কর্তৃক রায় ঘোষণার পর ঢাকা বিশ্ববিদ্যালয়ের টিএসসিতে এক তাৎক্ষণিক প্রতিক্রিয়ায় এ কথা জানান গণজাগরণ মঞ্চের মুখপাত্র ইমরান এইচ সরকার। তিনি বলেন, ‘আটজন যুদ্ধাপরাধীর মধ্যে যে তিনজন পলাতক, শুধু তাঁদেরই সর্বোচ্চ শাস্তি মৃত্যুদণ্ড দেওয়া হয়েছে। যে পাঁচজন কারাগারে আছেন, তাঁদের লঘুদণ্ড দেওয়া হয়েছে। এর কারণ কী, তা আমাদের বোধগম্য নয়।’
গণজাগরণ মঞ্চের মুখপাত্র আরও বলেন, যুদ্ধাপরাধের বিচার শুরু হওয়ার পর যুদ্ধাপরাধী আবুল কালাম আজাদ ওরফে বাচ্চু রাজাকারকে সর্বোচ্চ শাস্তি দেওয়া হয়, তিনি ছিলেন পলাতক। কিন্তু তাঁর পরেই আটক থাকা যুদ্ধাপরাধী কাদের মোল্লাকে প্রথমে লঘুদণ্ডে দণ্ডিত করা হয়েছিল। একই ধারাবাহিকতায় আটক থাকা যুদ্ধাপরাধীদের বারবার লঘুদণ্ড দেওয়া হচ্ছে। পলাতক যুদ্ধাপরাধীদের দ্রুত খুঁজে বের করে তাদের প্রাপ্য সর্বোচ্চ শাস্তি কার্যকরের দাবি জানান ইমরান এইচ সরকার। তিনি বলেন, ‘আমরা আশা করি, রাষ্ট্রপক্ষ এই পাঁচ যুদ্ধাপরাধীর সর্বোচ্চ শাস্তি চেয়ে উচ্চ আদালতে আপিল করবে এবং তাদের প্রমাণিত অপরাধের জন্য প্রাপ্য সর্বোচ্চ শাস্তি ভোগ করতে বাধ্য করবে।’ এরপর যুদ্ধাপরাধীদের সর্বোচ্চ শাস্তির দাবিতে ঢাকা বিশ্ববিদ্যালয় এলাকায় বিক্ষোভ মিছিল করে গণজাগরণ মঞ্চ।
