
চট্টগ্রামে দৃষ্টিপ্রতিবন্ধী শিক্ষার্থীদের মধ্যে ঈদ উপহার ও শিক্ষাসামগ্রী বিতরণ করেছে স্বেচ্ছাসেবী সংগঠন ‘স্রোত’। এ উপলক্ষে আয়োজিত অনুষ্ঠানে বক্তারা বলেন, দৃষ্টিপ্রতিবন্ধীরা এই সমাজের মানুষ। সব বাধা ডিঙিয়ে তারা সমাজ বিনির্মাণে ভূমিকা রাখছে।গতকাল রোববার বিকেলে শিশু একাডেমী মিলনায়তনে দৃষ্টিপ্রতিবন্ধীদের সঙ্গে ইফতার এবং তাদের মাঝে ঈদ ও শিক্ষাসামগ্রী বিতরণ শীর্ষক অনুষ্ঠানটির আয়োজন করে স্রোত। এতে প্রধান অতিথি ছিলেন প্রিমিয়ার বিশ্ববিদ্যালয়ের উপাচার্য অনুপম সেন। অতিথি ছিলেন দৈনিক আজাদীর ব্যবস্থাপনা সম্পাদক ওয়াহিদ মালেক, চট্টগ্রাম বিশ্ববিদ্যালয়ের আইন অনুষদের প্রভাষক সাঈদ আহসান ও খুলশী লিও ক্লাবের সভাপতি রেজাউল করিম।অনুপম সেন বলেন, দৃষ্টিপ্রতিবন্ধীরও নানা বাধা ডিঙিয়ে এগিয়ে যাচ্ছে। দৃষ্টিপ্রতিবন্ধীদের উদ্দেশে তিনি বলেন, ‘তোমরা ভয় পেয়ো না। স্বপ্ন দেখো। মনের জগৎকে ছোট কোরো না। তোমরাও সমাজকে আলোকিত করবে।’অনুষ্ঠানে আরও বক্তব্য দেন দৃষ্টিপ্রতিবন্ধী শিক্ষিকা তানজিলা মুনিয়া, দৃষ্টিপ্রতিবন্ধী শিক্ষার্থী তুলি দত্ত, বেসরকারি সংস্থা ইপসার কর্মকর্তা আহসান উল্লাহ সরকার ও স্রোতের সভাপতি শুভাশীষ পাল। অনুষ্ঠানে ৩০ জন দৃষ্টিপ্রতিবন্ধী শিক্ষার্থীকে ঈদ উপহার ও শিক্ষাসামগ্রী তুলে দেওয়া হয়।
