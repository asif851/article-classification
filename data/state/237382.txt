
সিলেটের বিয়ানীবাজারে পাসপোর্ট জালিয়াতি ও প্রতারণার অভিযোগে যুক্তরাষ্ট্রপ্রবাসী আবদুল মান্নানকে (৫৮) গ্রেপ্তার করা হয়েছে। ছোট ভাইয়ের করা মামলায় উপজেলার সুপাতলার নিজ বাড়ি থেকে গত বৃহস্পতিবার মধ্যরাতে তাঁকে গ্রেপ্তার করা হয়।
শাহপরান থানা সূত্র জানায়, আবদুল মান্নান যুক্তরাষ্ট্রের ভিসার জন্য ছোট ভাই আবদুস সালামসহ পরিবারের চার সদস্যের জন্য আবেদন করেন। কিন্তু সম্প্রতি তিনি পরিবারের ওই সদস্যদের পাসপোর্টের ছবি পরিবর্তন করে অন্য একটি পরিবারের কাছে চারটি পাসপোর্ট এক কোটি টাকায় বিক্রি করে দেন। আবদুস সালাম বিষয়টি ধরতে পেরে বুধবার থানায় পাসপোর্ট জালিয়াতি এবং প্রতারণার অভিযোগে বড় ভাইয়ের বিরুদ্ধে মামলা করেন। এ মামলার ভিত্তিতেই আবদুল মান্নানকে গ্রেপ্তার করা হয়।
বিয়ানীবাজার থানাহাজতে আটক আবদুল মান্নান অভিযোগ অস্বীকার করে বলেন, ‘আমি কোনো প্রতারণা করিনি। আমাকে কেন গ্রেপ্তার করা হলো তা-ও জানি না।’ তিনি বলেন, ছোট ভাই আবদুস সালাম ‘পাগল’।   
এ ব্যাপারে মামলার বাদী আবদুস সালামের মুঠোফোনে একাধিকবার যোগাযোগের চেষ্টা করেও তাঁকে পাওয়া যায়নি। শাহপরান থানার ভারপ্রাপ্ত কর্মকর্তা (ওসি) আখতার হোসেন বলেন, সুনির্দিষ্ট অভিযোগে তাঁকে গ্রেপ্তার করা হয়েছে। পাসপোর্ট জালিয়াতিতে জড়িত অন্য ব্যক্তিদের গ্রেপ্তার এবং পাসপোর্ট ক্রয়কারীদের শনাক্ত করতে আবদুল মান্নানকে জিজ্ঞাসাবাদ করা হবে।
