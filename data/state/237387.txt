
বরিশাল বিশ্ববিদ্যালয়ের ২০১৬-১৭ শিক্ষাবর্ষে স্নাতক (সম্মান) প্রথম বর্ষে ভর্তি পরীক্ষার ফলাফল প্রকাশ করা হয়েছে। এ সময় ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক ভিডিও কনফারেন্সে উপস্থিত থেকে যৌথভাবে ফলাফল প্রকাশে অংশ নেন।
গতকাল সোমবার বেলা দুইটায় আনুষ্ঠানিকভাবে ফল প্রকাশ করেন বিশ্ববিদ্যালয়ের উপাচার্য অধ্যাপক এস এম ইমামুল হক। পরে অনলাইনের মাধ্যমে ওয়েবসাইটেও ওই ফল প্রকাশ করা হয়।
ফল প্রকাশ উপলক্ষে অনুষ্ঠিত সংবাদ সম্মেলনে জানানো হয়, ভর্তি পরীক্ষায় ‘ক’ ইউনিটে পাসের হার ১৩ দশমিক শূন্য ৬ ভাগ। ‘খ’ ইউনিটে পাসের হার ২৫ দশমিক শূন্য ৫ ভাগ এবং ‘গ’ ইউনিটে ২৯ দশমিক শূন্য ৯ ভাগ। আগামী ১২ থেকে ২০ ডিসেম্বর পর্যন্ত শিক্ষার্থীরা ভর্তির সুযোগ পাবেন। ১৫ জানুয়ারি স্নাতক (সম্মান) প্রথম বর্ষের ক্লাস শুরু হবে।
ফল প্রকাশ অনুষ্ঠানে অন্যান্যের মধ্যে উপস্থিত ছিলেন বিশ্ববিদ্যালয়ের ট্রেজারার অধ্যাপক এ কে এম মাহবুব হাসান, জীববিজ্ঞান অনুষদের ডিন মো. হাসিনুর রহমান, রেজিস্ট্রার মো. মনিরুল ইসলাম, ফলাফল প্রস্তুতকরণ ও তথ্য প্রদান ইউনিটের সমন্বয়ক সিএসই বিভাগের চেয়ারম্যান রাহাত হোসাইন ফয়সাল, প্রক্টর মো. শফিউল আলম, ইংরেজি বিভাগের চেয়ারম্যান তানভীর কায়সার, পরীক্ষা নিয়ন্ত্রক প্রফেসর ফজলুল হক।
