
চট্টগ্রাম সিটি করপোরেশন এলাকায় হোল্ডিং ট্যাক্স (গৃহকর) ধার্য করা নিয়ে একজন দায়িত্বশীল ব্যক্তি ও বিশেষ মহল জনমনে বিভ্রান্ত সৃষ্টি করছে বলে মন্তব্য করেছেন মেয়র আ জ ম নাছির উদ্দীন। তাঁর মতে, ওই ব্যক্তি ও মহল সরকারের আইনের প্রতি বৃদ্ধাঙ্গুলি দেখিয়ে নানামুখী অপপ্রচারে লিপ্ত। এতে সরকারের ভাবমূর্তি প্রশ্নবিদ্ধ হচ্ছে। গতকাল সোমবার চট্টগ্রাম সিটি করপোরেশনের ২০তম সাধারণ সভায় সভাপতির বক্তব্যে মেয়র এসব কথা বলেন। আন্দরকিল্লার নগর ভবনের কে বি আবদুচ ছত্তার মিলনায়তনে এই সভা অনুষ্ঠিত হয়। সভায় সিটি করপোরেশনের বিভিন্ন ওয়ার্ডের কাউন্সিলর ও ঊর্ধ্বতন কর্মকর্তারা উপস্থিত ছিলেন। সভায় মেয়র আ জ ম নাছির উদ্দীন বলেছেন, চট্টগ্রাম সিটি করপোরেশন এলাকায় নাগরিকদের ওপর কর ধার্য করার কোনো এখতিয়ার বা ক্ষমতা মেয়রের নেই। সরকারের সংশ্লিষ্ট মন্ত্রণালয় কর ধার্য করে। কর আদায় করে সিটি করপোরেশন। কর ধার্য করা নিয়ে অপপ্রচার ও বিভ্রান্তি ছড়ানো বন্ধ করা দরকার। গত রোববার চট্টগ্রাম জেলা পরিষদের চেয়ারম্যান এম এ সালামের সংবর্ধনা অনুষ্ঠানে নগর আওয়ামী লীগের সভাপতি মহিউদ্দিন চৌধুরী হোল্ডিং ট্যাক্স না বাড়াতে মেয়রের প্রতি অনুরোধ জানান। তিনি বলেন, ‘সামনে জাতীয় সংসদ নির্বাচন। নগরে হোল্ডিং ট্যাক্স (গৃহকর) বাড়ালে সংসদ নির্বাচনে নেতিবাচক প্রভাব পড়বে। তাই মেয়রকে অনুরোধ, বর্ধিত হোল্ডিং ট্যাক্স আদায়ের সিদ্ধান্ত বন্ধ করুন। সদিচ্ছা থাকলে ট্যাক্স না বাড়িয়ে আয়বর্ধক প্রকল্প গ্রহণের মাধ্যমে নগরের উন্নয়ন করা সম্ভব।’ এদিকে গতকালের সভায় গৃহকর নিয়ে বিভ্রান্তি দূর করার জন্য নগরের ৪১টি ওয়ার্ডে জনসচেতনতামূলক সমাবেশ এবং কেন্দ্রীয়ভাবে হোল্ডিং ট্যাক্স (গৃহকর) মেলার আয়োজন করার সিদ্ধান্ত হয়েছে। এ বিষয়ে সিটি করপোরেশনের প্রধান রাজস্ব কর্মকর্তা মুহাম্মদ মুস্তাফিজুর রহমান বলেন, সমাবেশ ও মেলার সময়সূচি পরে নির্ধারণ করা হবে।
