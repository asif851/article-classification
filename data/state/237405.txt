
গ্যাস সরবরাহ না থাকায় প্রায় সাড়ে তিন মাস ধরে বন্ধ রয়েছে আনোয়ারার চট্টগ্রাম ইউরিয়া সার কারখানা (সিইউএফএল) ও কর্ণফুলী ইউরিয়া সার কারখানার (কাফকো) উৎপাদন। ওই সময়ে দুই কারখানায় ক্ষতি হয়েছে প্রায় ৪৭২ কোটি টাকা। কারখানা সূত্র জানায়, বিদ্যুৎ উৎপাদন ও বাসাবাড়িতে গ্যাস সরবরাহের জন্য চলতি বছরের ১৮ মার্চ থেকে সিইউএফএলে এবং ১৪ মার্চ থেকে কাফকোর গ্যাস সরবরাহ বন্ধ রয়েছে। দুই কারখানায় গ্যাসের চাহিদা দৈনিক ১০০ মিলিয়ন ঘনফুট। এর মধ্যে কাফকোয় দৈনিক এক হাজার ৭০০ ও সিইউএফএলে এক হাজার ৫০০ মেট্রিক টন সার উৎপাদিত হয় যার মূল্য সাড়ে চার কোটি টাকা। সে হিসাবে গত সাড়ে তিন মাসে দুই কারখানার ক্ষতি হয়েছে প্রায় ৪৭২ কোটি টাকা। জানা গেছে, ১৯৮৭ সালে সিইউএফএল প্রতিষ্ঠার পর থেকে ১৯৯৬ সাল পর্যন্ত নিরবচ্ছিন্ন উৎপাদন করতে পারলেও ’৯৬ সালের পর কারখানাটি গ্যাস ও যান্ত্রিক ত্রুটির কারণে বন্ধ ছিল প্রায় ২৮ মাস। একইভাবে প্রায় সময় বন্ধ ছিল কাফকোও। জানতে চাইলে সিইউএফএলের মহাব্যবস্থাপক (প্রশাসন) বাহারুল হায়াত বলেন, ঘন ঘন কারখানা বন্ধ হয়ে পড়ায় এটির ভবিষ্যৎ নিয়ে শঙ্কা তৈরি হচ্ছে। এদিকে কারখানায় উৎপাদন বন্ধ থাকায় কারখানার পাইপলাইন, বয়লার, রিয়েক্টর ও কনভেয়ার বেল্টসহ বিভিন্ন যন্ত্রপাতিতে সমস্যা দেখা দেয়। ফলে সারাক্ষণ মেরামতের কাজ করতে হয়।কাফকোর প্রধান পরিচলন কর্মকর্তা শেখ শফি আহমদ বলেন, কারখানায় গ্যাস পাওয়ার জন্য করপোরেট অফিস কাজ করে যাচ্ছে|
