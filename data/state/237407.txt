
নেত্রকোনার কলমাকান্দা উপজেলায় গত মঙ্গলবার রাতে এক গৃহবধূ বিষপানে আত্মহত্যা করেছেন। এ ঘটনার পর স্বামীসহ তাঁর স্বজনেরা গা ঢাকা দিয়েছেন। স্বামীর নির্যাতন সহ্য করতে না পেরে তিনি আত্মহত্যা করেন বলে দাবি করেছে গৃহবধূর পরিবার।ওই গৃহবধূর নাম মাসুদা আক্তার (২৬)। তিনি বীর সিধলী গ্রামের শফিকুল ইসলামের (৩২) স্ত্রী এবং রিয়া কৈলাটি গ্রামের মৌজালী মিয়ার মেয়ে।এলাকাবাসী, পরিবার ও পুলিশ সূত্র জানায়, মাসুদা আক্তারের সঙ্গে প্রায় ছয় বছর আগে শফিকুল ইসলামের বিয়ে হয়। শফিকুল নেশাগ্রস্ত ছিলেন। নেশার টাকা না পেয়ে তিনি স্ত্রীর ওপর যৌতুকের জন্য চাপ দিতেন ও মারধর করতেন। এ নিয়ে সালিসও হয়েছিল।মাসুদা আক্তারের মা শেফালি আক্তার ও খালাতো ভাই সালেহ আহমেদ বলেন, মাস খানেক আগেও শফিকুল মারধর করে মাসুদার মাথা ফাটিয়ে দেন। পরে তাঁকে উপজেলা স্বাস্থ্য কমপ্লেক্সে ভর্তি করা হয়। গত মঙ্গলবার বিকেলে ঘরের দরজা বন্ধ করে মাসুদাকে মারধর করেন শফিকুল। নির্যাতন সহ্য করতে না পেরে একপর্যায়ে বিষপান করে মাসুদা। পরে শ্বশুরবাড়ির লোকজন তাঁকে রাত আটটার দিকে নেত্রকোনা আধুনিক সদর হাসপাতালে নিয়ে যায়। আধ ঘণ্টা পর অবস্থার অবনতি দেখে তাঁরা সটকে পড়েন। রাত পৌনে নয়টার দিকে মাসুদা মারা যান।এ বিষয়ে কথা বলার জন্য গতকাল শফিকুলের মুঠোফোনে কল করা হলে বন্ধ পাওয়া যায়।কলমাকান্দা থানার ওসি মো. আবু বক্কর সিদ্দিক বলেন, ‘লিখিত অভিযোগ পেলে ব্যবস্থা নেওয়া হবে।’
