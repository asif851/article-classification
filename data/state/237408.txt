
মুক্তিযুদ্ধের চেতনা অনুযায়ী শোষণহীন সমাজ প্রতিষ্ঠার লক্ষ্যে বাম গণতান্ত্রিক বিকল্প শক্তি গড়ে তোলার আহ্বান জানিয়েছেন বাসদ নেতারা। গত শনিবার বিকেলে ফেনী শহরের ট্রাংক রোডের শহীদ মিনার চত্বরে আয়োজিত দলীয় সমাবেশে এ আহ্বান জানানো হয়।বাংলাদেশের সমাজতান্ত্রিক দলের (বাসদ) ৩৫তম প্রতিষ্ঠাবার্ষিকী ও রুশ বিপ্লবের ৯৮তম বার্ষিকী পালন উপলক্ষে এ সমাবেশের আয়োজন করা হয়।জেলা বাসদের আহ্বায়ক হারাধন চক্রবর্তীর সভাপতিত্বে সমাবেশে বক্তব্য দেন কেন্দ্রীয় নেতা কমরেড রাজেকুজ্জমান, খেতমজুর ও কৃষক নেতা নিখিল দাস, সিপিবি নেতা মহিবুল হক চৌধুরী ও মালেক মনসুর।বক্তারা বলেন, ভোটারবিহীন নির্বাচনের মাধ্যমে ক্ষমতায় অধিষ্ঠিত হয়ে সরকার ক্রমেই দেশের গণতন্ত্র, গণতান্ত্রিক শাসন, প্রশাসনসহ সব প্রতিষ্ঠান ধ্বংস করে চলছে। সংবাদপত্র ও বিচার বিভাগের স্বাধীনতা হরণ করছে। গুম, খুন, বিচার–বহির্ভূত হত্যা, নারী-শিশু নির্যাতন ভয়াবহ মাত্রায় বেড়েছে। দলীয়করণ, লুটপাট, সন্ত্রাস, দখলদারিসহ দুঃশাসনে মানুষ অতিষ্ঠ। গ্যাস-বিদ্যুতের দাম বেড়েছে। জীবনযাত্রার ব্যয় বেড়েছে। অথচ শ্রমিকদের বেতন বাড়েনি। এই অবস্থা পরিবর্তনে বক্তারা বাম গণতান্ত্রিক বিকল্প রাজনৈতিক শক্তি গড়ে তোলার আহ্বান জানান।
