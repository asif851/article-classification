
বগুড়া থেকে সিরাজগঞ্জের বঙ্গবন্ধু সেতু পর্যন্ত সরাসরি রেলপথ নির্মাণ এবং জেলায় একটি বিশ্ববিদ্যালয় স্থাপন করা হবে। এ ছাড়া প্রতিটি উপজেলায় একটি করে ছোট স্টেডিয়াম, বগুড়া শহর থেকে শহীদ জিয়াউর রহমান মেডিকেল কলেজ হাসপাতাল পর্যন্ত সড়ক নির্মাণ করা হবে। জিয়াউর রহমান মেডিকেল কলেজ হাসপাতালে দগ্ধ রোগীদের জন্য একটি পূর্ণাঙ্গ বার্ন ইউনিট চালু করা হবে।
আজ বৃহস্পতিবার বিকেল পৌনে চারটার দিকে স্থানীয় আলতাফুন্নেছা খেলার মাঠে এক জনসভায় বগুড়ার উন্নয়নে প্রধানমন্ত্রী এসব প্রকল্পের কথা ঘোষণা দেন।
বগুড়ার আওয়ামী লীগের নেতাদের আরও বেশ কিছু দাবি ছিল। এ জন্য জেলা আওয়ামী লীগের পক্ষ থেকে সংগঠনের সভাপতি মমতাজ উদ্দিন সম্প্রতি একটি রোড শো করেন। সেখানে বগুড়ার উন্নয়নে ১১ দফা দাবি তুলে ধরা হয়। সেখানে ১৪০ বছরের পুরোনো বগুড়া পৌরসভাকে সিটি করপোরেশন ঘোষণা, একটি স্বতন্ত্র পাবলিক বিশ্ববিদ্যালয় স্থাপন, একটি পূর্ণাঙ্গ ফুটবল স্টেডিয়াম নির্মাণ, বিমানবন্দর চালুসহ বিভিন্ন দাবি ছিল। সব দাবি পূরণ হলে বগুড়াবাসী আরও খুশি হতেন।
জেলা সম্মেলনেও কেন্দ্রীয় নেতাদের পক্ষ থেকে বগুড়া পৌরসভাকে সিটি করপোরেশন হিসেবে ঘোষণা দেওয়ার জন্য অনুরোধ জানানো হয়। কিন্তু প্রধানমন্ত্রীর আজকের সফরে বগুড়াকে সিটি করপোরেশন ঘোষণা ও বিমানবন্দর চালুর দাবি পূরণ হলো না। প্রধানমন্ত্রী শেখ হাসিনা বলেন, ’৯৬ সালে সরকার গঠন করে আমরা ঘোষণা দিয়েছিলাম, বাংলাদেশকে মধ্যম আয়ের দেশ হিসেবে গড়ে তুলব। ইতিমধ্যে আমরা সেই সিঁড়িতে উঠে গেছি। খালেদা জিয়া যদি ষড়যন্ত্র ও ধ্বংসের রাজনীতি না করেন, তবে ২০২১ সালের আগেই আমরা মধ্যম আয়ের দেশ হিসেবে উন্নীত হতে পারব। প্রধানমন্ত্রী বলেন, বিদেশের মাটিতে বসে কোনো ষড়যন্ত্র আওয়ামী লীগ সফল হতে দেবে না।
