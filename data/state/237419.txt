
বিজয়ের মাস ডিসেম্বর। বিজয়োৎসবকে আনন্দঘন করতে উত্তরার সোনারগাঁও জনপথ অ্যাভিনিউয়ে চলছে ‘বিজয় মেলা’। শেষ হবে ১০ জানুয়ারি।গতকাল শুক্রবার মেলা ঘুরে দেখা গেছে, সব শ্রেণির দর্শনার্থীদের আনাগোনায় মেলা প্রাঙ্গণ মুখর। অনেকেই এসেছেন সপরিবারে, ছেলেমেয়ে, মা-বাবা, আত্মীয়স্বজনদের নিয়ে। দোকানে দোকানে ঘুরছেন, পছন্দসই জিনিস কিনছেন। আশপাশের এলাকা থেকেও এসেছেন অনেকে। মেলায় শিশুদের বিনোদনের জন্য রাখা হয়েছে ‘গেমিং জোন’। শিশুরা খেলছে সেখানে। দোলনা, নাগরদোলা, চেয়ার, ঘোড়া প্রভৃতি। মেলার আয়োজন করেছে তুষ্টি অ্যাকসেসরিজ নামের একটি প্রতিষ্ঠান।দর্শনার্থীদের একজন শারমিন শীলা বলেন, ‘ছুটির দিনে বাড়ির সবাইকে নিয়ে এসেছি। ঘুরছি, কেনাকাটা করছি। অনেক ভালো লাগছে। বাচ্চারাও আনন্দ পাচ্ছে।’ মেলায় পাওয়া যাচ্ছে শাড়ি, থ্রিপিস, ওড়না, নেকাব, বাচ্চাদের জামাকাপড়, বিভিন্ন দেশের শাল, চাদর, তাঁতের তৈরি কাপড়, শার্ট, প্যান্ট, কোট, গয়না, প্রসাধনী, বিভিন্ন দামের কম্বল, নকশিকাঁথা, বিছানার চাদর প্রভৃতি। আরও আছে পানির ফিল্টার, রাইসকুকার, ব্লেন্ডার, ওভেন, রুটিমেকার, জুসমেকার, প্রেশারকুকার, হাঁড়ি, কড়াই, থালা, গ্লাস, বাটিসহ রান্নার কাজে সহায়ক নানা উপকরণ। আছে ঘর সাজানোর বাহারি উপকরণ। ফুচকা, চটপটি, ঝালমুড়িসহ হালকা ও ভারী খাবারের দোকান তো আছেই।চার বন্ধু মিলে একসঙ্গে মেলায় ঘুরতে আসা রিক্তা বলেন, ‘কালকেই এ বছর শেষ হয়ে যাবে। তাই বন্ধুদের নিয়ে মেলায় বেড়াতে এসেছি। কিছু পছন্দ হলে সেটিও কিনে নিচ্ছি। সব মিলিয়ে মেলার আয়োজনটা বেশ।’মেলার উদ্যোক্তা সিরাজুল ইসলাম বলেন, মেলায় ৪৬টি স্টল রয়েছে। অনাকাঙ্ক্ষিত ঘটনা ও বিশৃঙ্খলা ঠেকাতে মেলার চারদিকে বসানো হয়েছে সিসি ক্যামেরা। সব সময় এগুলো চালু থাকে। আইনশৃঙ্খলা রক্ষাকারী বাহিনীর সদস্যরাও সব সময় উপস্থিত থাকেন। এ ছাড়া মেলায় দর্শনার্থীবান্ধব পরিবেশ বজায় রাখতে অতিরিক্ত নিরাপত্তাকর্মীও নিয়োগ করা আছে। মেলায় আসতে কোনো টিকিট লাগবে না। মেলা চলবে সকাল ১০টা থেকে রাত ১০টা পর্যন্ত।
