
এখন ৮০ টাকার কমে এক কেজি পেঁয়াজ পাওয়া যায় না। স্বাভাবিক কারণেই বাজারের ব্যাগে পেঁয়াজের জায়গা আগের মতো আর হচ্ছে না। এমন সময়েই কিনা বিদেশ থেকে ডলারে আমদানি করা ২৭ হাজার কেজি পেঁয়াজ ধ্বংসের প্রক্রিয়া চলছে। ভাগ্যিস! এসব নষ্ট পেঁয়াজ। নইলে মানুষের আফসোসের শেষ থাকত না। ধ্বংসের তালিকায় পেঁয়াজের সঙ্গে আপেল, কমলা, ডালিম, মাল্টাও রয়েছে। মাটিতে পুঁতে ফেলা হবে ১২ লাখ কেজি ফল। চট্টগ্রাম বন্দর দিয়ে আমদানি করা এসব পণ্য ব্যবসায়ীরা খালাস করেননি। দীর্ঘদিন বন্দর চত্বরে পড়ে থেকে এখন সব পচে গেছে। পেঁয়াজ ও ফলের মতো আদা, রসুনসহ বিভিন্ন ধরনের প্রায় ২১ লাখ কেজি পণ্য ধ্বংস করার প্রক্রিয়া শুরু করেছে কাস্টমস কর্তৃপক্ষ। এসব পণ্য ২০১০ সাল থেকে চলতি বছরের মাঝামাঝি পর্যন্ত ৮৬টি কনটেইনারে আমদানি করেন ব্যবসায়ীরা। আগামী ৪ ডিসেম্বর থেকে টানা চার দিন চট্টগ্রাম নগরের হালিশহরে সিটি করপোরেশনের পরিত্যক্ত জায়গায় এসব পণ্য ধ্বংস করা হবে। একসঙ্গে এত বিপুল পরিমাণ আমদানি করা পণ্য ধ্বংস করার নজির নেই।এ বিষয়ে চট্টগ্রাম কাস্টমসের নিলাম শাখার সহকারী কমিশনার মিয়া মো. নাজমুল হক প্রথম আলোকে বলেন, ব্যবসায়ীরা সময়মতো পণ্য খালাস করলে নিলামে বিক্রি বা নষ্ট পণ্য ধ্বংস করার মতো প্রক্রিয়ায় যেতে হতো না তাঁদের।চট্টগ্রাম বন্দর ও কাস্টমস সূত্র জানায়, ব্যবসায়ীরা পণ্য খালাস না নিলে আমদানির সঙ্গে যুক্ত সব পক্ষই আর্থিক ক্ষতির শিকার হয়। যেমন আমদানি প্রক্রিয়ার শুরু থেকে বন্দরে আসা পর্যন্ত পণ্যের দামের পুরোটা বা আংশিক বিদেশি মুদ্রায় পরিশোধ করতে হয় ব্যবসায়ীকে। কিন্তু পণ্য আসার পর ব্যবসায়ী তা খালাস না করলে নিলামের প্রক্রিয়া শুরু করে কাস্টমস। নিলামে বিক্রি না হলে রাজস্ব হারায় কাস্টমস। আবার ওই ব্যবসায়ীর পণ্য খালাস না নেওয়ায় তার কাছ থেকেও শুল্ক কর পায় না। বন্দর কর্তৃপক্ষও কনটেইনার রাখার ভাড়া পায় না।কাস্টমস সূত্র জানায়, ধ্বংসের তালিকায় ওঠা ৫০টি কনটেইনারে রয়েছে চীন, মিসর, দক্ষিণ আফ্রিকাসহ কয়েকটি দেশ থেকে অনা পণ্য। এসব পণ্যের আমদানিকারক চট্টগ্রাম ও ঢাকা ও খুলনার ব্যবসায়ীরা। ২০১০ সালে ঢাকার সাথী ফ্রেশ ফ্রুট এক কনটেইনার মাল্টা (২৪ হাজার কেজি) আমদানি করেছিল। তবে আমদানির পর প্রতিষ্ঠানটি মাল্টা খালাস করার কোনো প্রক্রিয়াই আর শুরু করেনি।জানতে চাইলে প্রতিষ্ঠানটির কর্ণধার সিরাজুল ইসলাম প্রথম আলোকে বলেন, এত দিন আগের ঘটনা তাঁর মনে নেই। তবে জাহাজে যান্ত্রিক ত্রুটির কারণে পণ্য নষ্ট হয়ে যাওয়ায় এবার একটি চালানের মাল্টা খালাস নেননি।ফলের পর রয়েছে আট লাখ কেজি আদা, রসুন ও পেঁয়াজ। চট্টগ্রামের ম্যাফ ইন্টারন্যাশনাল পাঁচটি কনটেইনারে ১৩৫ টন আদা আমদানি করেছিল ২০১২ সালে। নির্ধারিত সময়ে খালাস না করায় এসব পণ্য নষ্ট হয়ে যায়। কয়েকজন আমদানিকারক জানান, প্রতিষ্ঠানটির মালিক দেশে নেই।২০১১ সালে এক কনটেইনারে ১৪ হাজার ৩৯০ কেজি ব্রেডক্রাব (পাউরুটির ক্ষুদ্র কণা) আমদানি করেছিল খুলনার এশিয়ান সি ফুড লিমিটেড। তবে শুল্কায়নের পর আর খালাস নেয়নি তারা। জানতে চাইলে এশিয়ান সি ফুড লিমিটেডের ব্যবস্থাপনা পরিচালক আজিজুর রহমান প্রথম আলোকে বলেন, চালানটির শুল্ক কর অনেক বেশি ধার্য করা হয়। এই শুল্ক কর পরিশোধ করে পণ্য খালাস করলে বেশি ক্ষতি হতো। এ কারণে আর খালাস করেননি। এই চালান আমদানিতে শুল্ক কর ছাড়াই প্রায় ২৫ হাজার ডলার রপ্তানিকারককে দিতে হয়েছে। বিদেশি পাঁচটি প্রতিষ্ঠানের কনটেইনারে এসব পণ্য আমদানি করা হয়। এর একটি প্যাসিফিক ইন্টারন্যাশনাল লাইন। প্রতিষ্ঠানটির চট্টগ্রামের মহাব্যবস্থাপক আবদুল্লাহ জহির প্রথম আলোকে বলেন, এসব পণ্য আমদানিকারকেরা খালাস না নেওয়ার পরপরই যদি নিলামে বিক্রি করা হতো, তাহলে কারওই এত আর্থিক ক্ষতি হতো না। খালাস না করা এসব পণ্য বিক্রির জন্য নিলামে তোলা হয়েছিল বলে জানান চট্টগ্রামের কাস্টমস কমিশনার এ কে এম নুরুজ্জামান। তিনি বলেন, বিক্রি না হওয়ায় এসব পণ্য খাওয়ার উপযোগী কি না, সে পরীক্ষাও করেন তাঁরা। পরে পরীক্ষায় দেখা যায়, সব পচে গেছে। এখন তা দ্রুত ধ্বংস করে বন্দরের জায়গা খালি করবেন তাঁরা।
