
স্বাধীনতার ৪৬ বছর পরও দেশে গণতন্ত্র সুপ্রতিষ্ঠিত হওয়ার পরিবর্তে অসুস্থ ধারার রাজনীতি প্রাধান্য পাচ্ছে বলে মন্তব্য করেছেন বিএনপির ভাইস চেয়ারম্যান আবদুল্লাহ আল নোমান। তিনি বলেছেন, এখন পরিস্থিতি এমন যে একটি ভোট দেওয়ার জন্য আন্দোলন ও সংগ্রাম করতে হচ্ছে।রাজধানীর সেগুনবাগিচায় ঢাকা রিপোর্টার্স ইউনিটির (ডিআরইউ) সাগর-রুনি মিলনায়তনে গতকাল শুক্রবার সকালে এক আলোচনা সভায় আবদুল্লাহ আল নোমান এ কথা বলেন। বাংলাদেশ নিউ জেনারেশন পার্টি (বিএনজিপি) ‘রাজনীতিতে সুস্থধারা ফিরিয়ে আনতে করণীয়’ শিরোনামে এই আলোচনা সভার আয়োজন করে। প্রধান অতিথির বক্তব্যে আবদুল্লাহ আল নোমান বলেন, ‘আমরা দুর্নীতিতে নিমজ্জিত হয়েছি। মৌলিক মূল্যবোধ হারিয়ে ফেলেছি। আর সেই জায়গা থেকেই নেতৃত্ব গড়ে উঠেছে। কাজেই যে জায়গা থেকে এই নেতৃত্ব গড়ে উঠেছে, তা মানুষের জন্য নয়।’ তিনি বলেন, বিএনপি দলীয় শৃঙ্খলা, দুর্নীতিমুক্ত ও যোগ্য নেতৃত্ব দিতে পারলে আন্দোলন-সংগ্রামের মধ্য দিয়ে কর্তৃত্ববাদী এই স্বৈরাচারী সরকারের পতন ঘটানো যাবে।আলোচনা সভায় আরও বক্তব্য দেন বিএনপির চেয়ারপারসনের উপদেষ্টা অধ্যাপক সুকোমল বড়ুয়া, বিএনপির নির্বাহী কমিটির সদস্য নিলুফার চৌধুরী, রফিক সিকদার, বিএনজিপির সভাপতি জাহিদ ইকবাল প্রমুখ।
