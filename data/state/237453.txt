
পৌরসভা নির্বাচনে ভোটগ্রহণ শেষ হয়েছে। আজ বুধবার সকাল আটটা থেকে বিকেল চারটা পর্যন্ত টানা ভোটগ্রহণ চলে। কিছু বিচ্ছিন্ন ঘটনার মধ্যে ভোটারেরা ভোট দিয়েছেন। এখন ভোট গণনার পালা। নির্বাচন কমিশন মনে করছে, রাত আটটার পর থেকে মেয়র পদের বেসরকারি ফলাফল স্থানীয় রিটার্নিং কর্মকর্তার কার্যালয়ে আসতে শুরু করবে। সেখান থেকে তা নির্বাচন কমিশনে আসবে।
নির্বাচনে অংশ নেওয়া দলগুলোর মধ্যে বিএনপি ও জাতীয় পার্টি নির্বাচনে মোট ২৬৮টি ভোটকেন্দ্রে অনিয়মের অভিযোগ করেছে। আর নির্বাচন কমিশন মোট ১৪টি ভোটকেন্দ্রের ভোট স্থগিত করেছে। ২৩৪টি পৌরসভায় মোট ভোটকেন্দ্র ৩ হাজার ৫৫৫টি। চারটি পৌরসভায় বিএনপির প্রার্থী নির্বাচন বর্জন করেছে। চট্টগ্রামের সাতকানিয়ায় সহিংসতায় একজন নিহত হয়েছেন। এ ছাড়া বিভিন্ন স্থানে বিক্ষিপ্ত সহিংসতায় আরও অন্তত অর্ধশত আহত হয়েছে। বোমা বিস্ফোরণের ঘটনাও ঘটেছে। নরসিংদীর মাধবদী পৌরসভার ভোট স্থগিত করেছে কমিশন। এ ছাড়া অনিয়মের পুলিশের ৫ কর্মকর্তাকে সাময়িক বরখাস্ত করেছে।
নির্বাচন নিয়ে যেসব অভিযোগ পাওয়া গেছে তার মধ্যে রয়েছে ব্যালট পেপার ও ব্যালট বাক্স ছিনতাই, জোর করে ব্যালট পেপারে সিল দেওয়া, বিএনপির নির্বাচনী এজেন্টদের কেন্দ্র থেকে বের করে দেওয়া। নির্বাচন নিয়ে বিএনপি একাধিক বার নির্বাচন কমিশনে অভিযোগ করেছে। বিভিন্ন সময়ে দলটি কমিশনে গিয়ে অনন্ত ৯৪টি ভোটকেন্দ্রে অনিয়ম, ভোট কারচুপির কথা উল্লেখ করেছে। আওয়ামী লীগ নেতৃত্বাধীন মহাজোটের শরিক জাতীয় পার্টিও ২৫টি পৌরসভার ১৭৪টি কেন্দ্রে অনিয়ম, এজেন্ট বের করে দেওয়া ও কারচুপির অভিযোগ করেছে। তবে ক্ষমতাসীন আওয়ামী লীগ বলেছে, বিচ্ছিন্ন কিছু ঘটনা ছাড়া নির্বাচন সুষ্ঠু ও অবাধ হয়েছে। দলটির অভিযোগ পুলিশের বাড়াবাড়ির কারণে এই ঘটনাগুলো ঘটেছে।
৭টিতে বিএনপি ও ১টিতে আ. লীগের বর্জন: এজেন্টদের মারধর ও ব্যালট পেপারে নিজেরাই সিল মারার অভিযোগে লক্ষ্মীপুরের রায়পুর, রাজবাড়ির পাংশা, চট্টগ্রামের রাঙ্গুনিয়া, রাউজান, সন্দ্বীপ ও ময়মনসিংহের গফরগাঁও, মাগুরা পৌরসভায় নির্বাচন বর্জনের ঘোষণা দিয়েছেন বিএনপির পাঁচজন মেয়র প্রার্থী। আজ বুধবার সকালে পৌরসভার নির্বাচন চলাকালে তাঁরা এই ঘোষণা দেন।এদিকে অনিয়মের অভিযোগ এনে বরগুনা পৌরসভায় আওয়ামী লীগের প্রার্থী নির্বাচন বর্জন করেছে।
একটি পৌরসভা ও ৮ পৌরসভার ১৪ কেন্দ্রে ভোট স্থগিত: অনিয়ম, সংঘর্ষ, পাল্টাপাল্টি ধাওয়া, ভোটকেন্দ্রে গুলি, ব্যালট পেপারে জোর করে সিল দেওয়ার অভিযোগে আটটি পৌরসভার ১৪টি কেন্দ্রের ভোট নেওয়া স্থগিত করা হয়েছে। সংশ্লিষ্ট রিটার্নিং ও প্রিসাইডিং কর্মকর্তারা এসব কেন্দ্রে ভোট নেওয়া স্থগিত করেন।এর মধ্যে কুমিল্লার বরুড়া পৌরসভায় একটি ও হোমনা পৌরসভায় দুটি, চট্টগ্রামের চন্দনাইশ ও বাঁশখালী পৌরসভায় তিনটি, মাদারীপুরের কালকিনি পৌরসভায় দুটি, জামালপুরের সরিষাবাড়ীতে একটি, বরগুনায় একটি, নোয়াখালীর বেগমগঞ্জের চৌমুহনী পৌরসভায় চারটি কেন্দ্রে ভোট স্থগিত হয়েছে।নরসিংদীর মাধবদী পৌরসভার নির্বাচন স্থগিত করেছে কমিশন। এখানে নতুন করে নির্বাচন অনুষ্ঠিত হবে।
সাতকানিয়ায় ভোটকেন্দ্রের বাইরে গুলিতে নিহত ১: চট্টগ্রামের সাতকানিয়া পৌরসভার ৯ নম্বর ওয়ার্ডে দুই কাউন্সিলর প্রার্থীর সমর্থকদের মধ্যে সংঘর্ষের সময় গুলিতে এক ব্যক্তি নিহত হয়েছেন। অনিয়মের অভিযোগ তুলে সাতকানিয়া পৌরসভার নির্বাচন বাতিল করে পুনর্নির্বাচনের দাবি জানিয়েছে বিএনপি।আজ বুধবার সকাল ১০টার দিকে সাতকানিয়া সরকারি কলেজ ভোটকেন্দ্রের পূর্বপাশে কলেজ হোস্টেলের দক্ষিণ-পূর্বকোণে ওই সংঘর্ষ-গুলির ঘটনা ঘটে।স্থানীয় সূত্র ও প্রত্যক্ষদর্শীদের ভাষ্য, আধিপত্য বিস্তারকে কেন্দ্র করে কাউন্সিল প্রার্থী আবদুল হালিম ও মোজাম্মেল হকের সমর্থকদের মধ্যে ওই সংঘর্ষ হয়। তাঁরা আওয়ামী লীগের রাজনীতির সঙ্গে জড়িত। গুলিতে নিহত ব্যক্তির নাম নুরুল আমিন (৪৭)। তাঁর বাবার নাম আবদুর রহিম। বাড়ি পৌরসভার একই ওয়ার্ডে।বগুড়ায় কেন্দ্র দখল নিয়ে সংঘর্ষ: বগুড়া পৌরসভা নির্বাচনে আজ বুধবার অন্তত আটটি ভোটকেন্দ্রে ককটেল বিস্ফোরণ, পাল্টাপাল্টি ধাওয়া ও প্রতিদ্বন্দ্বী প্রার্থীর অফিস ভাঙচুরের ঘটনা ঘটেছে।তাপসী রাবেয়া উচ্চ বিদ্যালয় ভোটকেন্দ্রে ককটেল হামলা চালিয়ে ব্যালট পেপার ছিনতাই করে নিয়ে গেছে দুর্বৃত্তরা। এ ঘটনার পর বেলা দেড়টা থেকে ওই ভোটকেন্দ্রে ভোটগ্রহণ বন্ধ আছে।কেন্দ্রের প্রিসাইডিং কর্মকর্তা আজাহার আলী বলেন, এসব কেন্দ্রে ৪০ থেকে ৫০টি ককটেল বিস্ফোরণের ঘটনা ঘটেছে। দুর্বৃত্তরা এ সময় ৮ নম্বর বুথে ঢুকে অন্তত ৩০০ ব্যালট পেপারে সিল মারে। তবে কোন প্রতীকে সিল মারে, তা জানা যায়নি।পুলিশ ওই সময় হামলাকারীদের ছত্রভঙ্গ করতে চার-পাঁচটি গুলি ছোড়ে। ঘটনাস্থল থেকে অবিস্ফোরিত চারটি তাজা ককটেল উদ্ধার করেছে পুলিশ। এ সময় কাউন্সিলর প্রার্থীর এজেন্ট মোসাদ্দেক আলীকে ছুরিকাঘাত করে দুর্বৃত্তরা। তিনি শহীদ জিয়াউর রহমান মেডিকেল কলেজ হাসপাতালে ভর্তি আছেন।
