
ঢাকার দোহার উপজেলার হাজারবিঘা গ্রামে নির্বাচন-পরবর্তী সহিংসতায় তিনজন খুন হওয়ার ঘটনায় উপজেলা যুবলীগের সভাপতিসহ দুজনকে গ্রেপ্তার করেছে পুলিশের গোয়েন্দা শাখা (ডিবি)। গতকাল রোববার ভোর চারটার দিকে রাজধানীর ফকিরাপুল এলাকা থেকে তাঁদের গ্রেপ্তার করা হয়। পরে তাঁদের জিজ্ঞাসাবাদের জন্য তিন দিনের রিমান্ড মঞ্জুর করেন আদালত।গ্রেপ্তার হওয়া ব্যক্তিরা হলেন দোহার উপজেলা যুবলীগের সভাপতি আলমাছ উদ্দিন ও আওয়ামী লীগের কর্মী আবুল বয়াতি। হত্যাকাণ্ডের ঘটনায় এ নিয়ে ছয়জনকে গ্রেপ্তার করা হলো।৬ জানুয়ারি দশম জাতীয় সংসদ নির্বাচনের পরদিন সকালে দোহারের বিলাশপুর ইউনিয়নের হাজারবিঘা গ্রামে আওয়ামী লীগের প্রার্থী সাবেক গৃহায়ণ ও গণপূর্ত প্রতিমন্ত্রী আব্দুল মান্নান খানের সমর্থক ইউনিয়ন আওয়ামী লীগের সভাপতি হুকুম আলী চোকদারের লোকজন হামলা চালিয়ে তিনজনকে কুপিয়ে ও পিটিয়ে হত্যা করেন। আহত করেন ২০ জনকে। হতাহত ব্যক্তিরা উপজেলা আওয়ামী লীগের সহসভাপতি ও বিলাশপুর ইউনিয়ন পরিষদের (ইউপি) চেয়ারম্যান আলাউদ্দিন মোল্লার লোকজন। নির্বাচনে তাঁরা জাতীয় পার্টির প্রার্থী সালমা ইসলামকে সমর্থন জানিয়েছিলেন।হত্যাকাণ্ডের ঘটনায় আব্দুল মান্নান খানের ছোট ভাই দোহার উপজেলা আওয়ামী লীগের যুগ্ম সম্পাদক মোতালেব খানসহ ৫৬ জনের নাম উল্লেখ করে ও অজ্ঞাতনামা ৯০ জনের বিরুদ্ধে মামলা করেন মোতালেব খন্দকার নামের এক ব্যক্তি। হামলায় তিনি তাঁর বাবা ও ভাইকে হারিয়েছেন। ঘটনার দিন দিবাগত রাত সোয়া একটায় মামলা হলে তাৎক্ষণিকভাবে তা ডিবিতে হস্তান্তর করা হয়।মামলার তদন্ত কর্মকর্তা ও ডিবির উপপরিদর্শক (এসআই) মো. আবু বকর সিদ্দিক বলেন, টানা ছয় দিন অভিযান চালিয়ে গতকাল ভোর চারটায় ঢাকার ফকিরাপুল মোড় থেকে আলমাছ ও আবুল বয়াতিকে গ্রেপ্তার করা হয়।
