
সকাল সাতটা। কমলাপুর স্টেশনের টিকিট কাউন্টারের সামনে দাঁড়িয়ে ছিলেন মাহবুব আলম। ফেনী যাওয়ার জন্য প্রথম শ্রেণীর কিংবা শীতাতপনিয়ন্ত্রিত (এসি) আসনের ৭ আগস্টের টিকিট নেবেন তিনি।দুপুর ১২টার দিকে যখন টিকিট কাউন্টারের কাছাকাছি যান মাহবুব, তখনই মাইকে ঘোষণা আসে, ‘উপকূল এক্সপ্রেস, তূর্ণা নিশীথা, মহানগর প্রভাতী, সুবর্ণ এক্সপ্রেস, মহানগর গোধূলী ট্রেনের উচ্চ শ্রেণীর টিকিট শেষ হয়ে গেছে।’এর পরও মাহবুব লাইন ছাড়েননি। বললেন, ‘শেষ পর্যন্ত দেখে যাব। পাঁচ ঘণ্টা দাঁড়িয়েছি। আরও আধা ঘণ্টা দাঁড়াব।’ অবশ্য পরে মাহবুব খালি হাতেই ফিরেছেন। এই ছিল গতকাল সোমবার ঢাকার কমলাপুর রেলস্টেশনের খণ্ডচিত্র।এই টিকিট সংকটের কারণ খুঁজতে গিয়ে রেলওয়ের দাপ্তরিক সূত্র থেকেই জানা গেল, ঈদ উপলক্ষে যত টিকিট বিক্রি হচ্ছে, এর প্রায় ৩৮ শতাংশই বিভিন্ন কোটায় চলে যাচ্ছে। এটি সারা বছরের জন্য রেলের দাপ্তরিকভাবে স্বীকৃত কোটা। বছরের অন্য সময়ে হয়তো এই কোটার পুরোটা ব্যবহূত হয় না। ঈদে সেটা ষোলো আনা ব্যবহূত হয় বলে বাকি ৬২ শতাংশ টিকিট কাউন্টারে বিক্রি হয় এবং তা নিয়ে সাধারণ যাত্রীরা দিনরাত যুদ্ধ করে। সেই যুদ্ধটা কেমন, তার একটা নমুনা গত রোববার রাতেই পাওয়া গেল এই কমলাপুরে। সেহিরর পর এক কাউন্টারের লাইনে দাঁড়িয়ে ছিলেন আবুল কাসেম, ইকবাল হোসেন ও সাইফুল ইসলাম। কারও চাহিদা ছিল সুবর্ণ এক্সপ্রেসের, কারও ইচ্ছা ছিল তূর্ণা নিশীথার টিকিট নিয়ে বাড়ি যাবেন। বাড়ি তাঁরা গেছেন, তবে খালি হাতে। অনেকে সন্ধ্যারাতে দাঁড়িয়েও কাঙ্ক্ষিত টিকিট পাননি বলে জানিয়েছেন।
রেল পুলিশের একজন কর্মকর্তা বলেন, রাতে শত শত লোক পরদিনের টিকিটের জন্য কমলাপুর স্টেশনে শুয়ে থাকে। অনেকে সেহির সারার জন্য বাসা থেকে খাবার নিয়ে আসে। রোববার রাতে কিছু লোকের সেহিরর খাবার চুরি হয়ে যায়। ঘুমিয়ে পড়ায় অনেকের মানিব্যাগও খোয়া গেছে। এই নিয়ে একদফা হইচই হলো।
এভাবে দিনরাত যুদ্ধ করেও টিকিট না পাওয়া, বিশেষ করে এসি ও প্রথম শ্রেণীর টিকিটের জন্য যে হাহাকার, তার মূল কারণ কোটা। ভিআইপি চাহিদা পূরণ করতে গিয়েই সাধারণ মানুষ বঞ্চিত হচ্ছে রেলের টিকিট থেকে। রেলের কর্মকর্তারা বলেন, চাহিদার তুলনায় ট্রেনের টিকিট সীমিত। তবে শোভন চেয়ার ও শোভন শ্রেণীর টিকিট মানুষ পাচ্ছে। সমস্যা হচ্ছে উচ্চ ও এসি আসনের টিকিট নিয়ে, এটাই কোটায় চলে যাচ্ছে।
জানতে চাইলে রেলমন্ত্রী মুজিবুল হক প্রথম আলোকে বলেন, ‘জনগণের সেবা দেওয়ার জন্য দায়িত্ব নিয়েছি। সর্বোচ্চ সেবা দেওয়ার চেষ্টা করছি। সবাইকে সাধ্যানুযায়ী টিকিট দেওয়া হচ্ছে। তবে ভিআইপিদের জন্যও তো কিছু টিকিট রাখতে হবে। কারণ তাঁদের কোটা আছে।’
প্রায় ৩৮ শতাংশই কোটা: রেলওয়ে সূত্র জানায়, ঈদ উপলক্ষে যত টিকিট বিক্রি হচ্ছে, এর প্রায় ৩৮ শতাংশই কোটায় চলে যাচ্ছে। বাকি টিকিট কাউন্টারে বিক্রি হয়।
রেলওয়ে বর্তমানে কমলাপুর থেকে ২৮টি ট্রেনের অগ্রিম টিকিট বিক্রি করছে। এই ট্রেনগুলোর মোট আসন আছে ১৭ হাজার ৯০৩টি। প্রথম শ্রেণী, শীতাতপনিয়ন্ত্রিত বা এসি বার্থ (ঘুমানোর ব্যবস্থা), এসি কামরা, শোভন চেয়ার ও শোভন শ্রেণীর আসন রয়েছে। এই টিকিটের মাত্র আট হাজার ৬৪৭টি সরাসরি কাউন্টারে বিক্রি হয়। বাকিগুলো কোটার মাধ্যমে যায়। ভিআইপি কোটায় বিক্রি হওয়া টিকিটের বেশির ভাগই এসি বা উচ্চ শ্রেণীর।
সূত্র জানায়, ঈদ উপলক্ষে এই স্টেশন থেকেই রেলে প্রতিদিন যাত্রী যায় গড়ে ৭০ হাজার। বিপুলসংখ্যক যাত্রী দাঁড়িয়ে, এমনকি ছাদে করেও যায়। এই অবস্থায় প্রতিদিন সরাসরি কাউন্টারে বিক্রি হওয়া মাত্র সাড়ে আট হাজার টিকিট নিয়ে সাধারণ মানুষের মধ্যে কাড়াকাড়ি চলছে।
রেলের নথিপত্র অনুযায়ী, টিকিটের চার ধরনের কোটা আছে। এগুলো হচ্ছে ২৫ শতাংশ মোবাইল ও অনলাইন কোটা, ৫ শতাংশ ভিআইপি কোটা, ৫ শতাংশ রেলের স্টাফ কোটা। এর বাইরে জরুরি কোটায়ও কিছু টিকিট রাখা হয়, যা ২ থেকে ৩ শতাংশের কম নয়। এই টিকিটগুলোও ভিআইপিরাই বেশি পান।
ইন্টারনেট ও মোবাইল কোটায় শিক্ষিত জনগোষ্ঠী ছাড়া কেউ কাটতে পারেন না। এই কোটার টিকিট কালোবাজারিরও অভিযোগ রয়েছে। কারণ, মোবাইলে টিকিট কাটতে বারবার চেষ্টা করতে হয় এবং টিকিটের জন্য যে টাকা মোবাইলে রাখা হবে, তা অন্য কাজে ব্যবহার করা যায় না। এ জন্য সাধারণ মানুষ এই কোটার টিকিট কিনতে পারেন না।
রেল কর্তৃপক্ষ অনলাইনেও টিকিট বিক্রির কার্যক্রম শুরু করে। বর্তমানে তূর্ণা নিশীথা, সুবর্ণ এক্সপ্রেস ও পারাবত ট্রেনে ১৫ শতাংশ টিকিট অনলাইনে কাটার সুযোগ আছে। বাকি সব ট্রেনে অনলাইনে ১০ শতাংশ এবং মোবাইলে ১৫ শতাংশ টিকিট রাখা হয়েছে। এর পরও মোবাইল ও অনলাইনে কিছু টিকিট অবিক্রীত থাকে। সেগুলো যাত্রার ২৪ ঘণ্টা আগে কাউন্টার ছাড়া হয়।
 রেলের সূত্রমতে, ভিআইপি কোটার বড় অংশজুড়ে রয়েছেন বিচারপতি, মন্ত্রী, সাংসদ, সচিব, সেনা কর্মকর্তা, রাজনীতিক, সরকারি বড় কর্মকর্তা, পুলিশ, সাংবাদিক ও ব্যবসায়ী। আছে রেলের কর্মী কোটা, রেলের কর্মকর্তা-কর্মচারীদের জন্য।
উচ্চ শ্রেণীর টিকিট নিয়ে হাহাকার: রেলওয়ে সূত্র জানায়, ভিআইপিদের ৫ শতাংশ কোটার অর্থ হচ্ছে, তাঁরা ১৭ হাজার ৯০৩টি টিকিটের মধ্যে হারাহারিভাবে পাবেন। যেমন রেলের ২৮টি ট্রেনের মধ্যে এসি বার্থ আছে ৪০৪টি। ৫ শতাংশ হারে দেওয়া হলে ভিআইপিদের পাওয়ার কথা ২০টি। এসি চেয়ার আছে এক হাজার ৩৯৮টি। সেখান থেকে ভিআইপিরা পাওয়ার কথা ৭০টি। প্রথম শ্রেণীর ঘুমানোর কিংবা বসার আসন (নন-এসি) ৫৫৪টি। সেখান থেকে পাওয়ার কথা ২৮টি। আরেক ধরনের প্রথম শ্রেণীর আসন রয়েছে ৪৪২টি। সেখান থেকে পাওয়ার কথা ২২টি। আর শোভন চেয়ার ও শোভন মিলে আসন রয়েছে ১৫ হাজার ৫০টি। সেখান থেকে পাওয়ার কথা ৭৫৩টি। সব মিলিয়ে ভিআইপিদের পাওয়ার কথা দৈনিক ৮৯৩টি টিকিট।
কিন্তু ভিআইপিরা কেউ শোভন চেয়ার বা শোভন শ্রেণীর কোনো টিকিট নেন না। তাঁদের সব চাহিদা এসি ও ঘুমানোর আসনের। ভিআইপিদের জন্য রক্ষিত ৫ শতাংশের মধ্যে এসি, ঘুমানো আর প্রথম শ্রেণীর সব টিকিটের অনুপাতে বরাদ্দ মাত্র ১৪০টি। কিন্তু প্রতিদিন গড়ে ৫০০টি উচ্চ শ্রেণীর আসন ভিআইপিদের দিতে হয়। এর বাইরেও তাঁদের কর্মচারী, অধীনস্থদের জন্য সাধারণ শ্রেণীর টিকিটও দিতে হয়।
একই হারে রেলের কর্মীদেরও কোটা অনুযায়ী আনুপাতিক হারে টিকিট পাওয়ার কথা। কিন্তু তাঁদের মধ্যেও উচ্চ শ্রেণীর টিকিটের চাহিদা বেশি। রেলের একজন ঊর্ধ্বতন কর্মকর্তা বলেন, তূর্ণা নিশীথা ট্রেনে ২৬ থেকে ৩০টি এসি কক্ষ থাকে। অথচ বিচারপতি, মন্ত্রী, সাংসদ, সচিবেরা মিলেই নিয়ে যাচ্ছেন কমপক্ষে ২৪টি। মাঝেমধ্যে দু-একটা কাউন্টারে ছাড়া সম্ভব হয়। এ কারণে লাইনে দাঁড়িয়ে অধিকাংশ যাত্রীই উচ্চ শ্রেণীর টিকিট পান না।
নাম প্রকাশ না করার শর্তে রেলের একজন ঊর্ধ্বতন কর্মকর্তা প্রথম আলোকে বলেন, ভিআইপিদের অধিকাংশের সরকারি বা নিজস্ব গাড়ি আছে। তাঁদের বিমানে যাওয়ারও সামর্থ্য আছে। কিন্তু তাঁরা সাধারণ মানুষের বাহন রেলের টিকিট পেতে সর্বোচ্চ প্রভাব খাটান।
ভারতে ভিআইপি কোটা নেই: রেলের একজন ঊর্ধ্বতন কর্মকর্তা বলেন, রেলে যাঁরা নিয়মিত ভ্রমণ করেন, ঈদ এলে তাঁদের কপালে ভালো টিকিট জোটে না। ভিআইপিদের চাপে তাঁদের শোভন চেয়ার বা শোভন শ্রেণীতে সন্তুষ্ট থাকতে হয়। কোটার ফাঁদে তাঁরা সবাই বন্দী।
খোঁজ নিয়ে জানা গেছে, ভারতীয় রেলে এত বড় ধরনের কোটার ব্যবস্থা নেই। প্রতিটি ট্রেনে বিদেশিদের জন্য কিছু টিকিট রাখার ব্যবস্থা আছে সেখানে। আর ভারতীয় রেলওয়ে বোর্ডের চেয়ারম্যান প্রতিটি এক্সপ্রেস ট্রেনে চারটি আসন ভিআইপিদের জন্য সংরক্ষণ করতে পারেন। আর তা কাজে না লাগলে নির্ধারিত সময়ের পর বিভাগীয় রেলওয়ে ব্যবস্থাপকেরা তা বিক্রি করতে পারেন।
ভারতীয় রেলে স্বল্প দূরত্বের ট্রেনগুলোতে নিয়মিত যাত্রীদের জন্য মাসিক টিকিটের ব্যবস্থা রেখেছে। বাংলাদেশে সাধারণ যাত্রীদের সুবিধার্থে কোনো সুযোগই রাখা হয়নি।
চাহিদার তুলনায় আসন কম: রেলের হিসাবমতে, প্রতিবছর ঈদের আগের তিন দিন কমলাপুর রেলস্টেশন হয়ে প্রতিদিন ৭০-৮০ হাজার লোক ঢাকার বাইরে যায়। তারও আগের তিন-চার দিন যায় ৫০ থেকে ৬০ হাজার। কয়েক বছর ধরে সড়কের দুরবস্থা ও দুর্ঘটনা বেড়ে যাওয়ার কারণে রেলের ওপর চাপ আরও বেড়েছে। কিন্তু ২০০৬ সালের পর রেলে নতুন কোনো কোচ আমদানি করা হয়নি। পুরোনো কোচ দিয়েই প্রতিদিন আন্তনগর ট্রেনে গড়ে প্রায় ১৮ হাজার যাত্রীর আসন নিশ্চিত করা হয়।
রেল কর্তৃপক্ষ জানায়, ঈদ উপলক্ষে আন্তনগর, মেইল, লোকাল ও কমিউটার মিলে প্রায় ৪৭টি ট্রেন চলাচল করবে। সব কটি ট্রেনে যত আসন আছে, তার সঙ্গে ২০ শতাংশ আসনবিহীন যাত্রী ধরে প্রতিদিন ৫৮ হাজার যাত্রী পার করার পরিকল্পনা নিয়েছে রেল কর্তৃপক্ষ।
