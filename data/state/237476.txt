

নাশকতাকারীদের বিরুদ্ধে সরকার দেখামাত্র গুলি করার সিদ্ধান্ত নিতে যাচ্ছে বলে জানিয়েছেন সমাজকল্যাণমন্ত্রী সৈয়দ মহসিন আলী। অবরোধে পেট্রলবোমার আগুনে দগ্ধ লোকজনকে দেখতে আজ মঙ্গলবার ঢাকা মেডিকেল কলেজের বার্ন ইউনিটে যান তিনি। সেখানে নাশকতাকারীদের বিরুদ্ধে ব্যবস্থা গ্রহণ প্রসঙ্গে তিনি সাংবাদিকদের এ কথা বলেন।মন্ত্রী বলেন, ‘সরকার আর চেপে থাকতে পারে না। এক সপ্তাহের মধ্যে আমরা এর ব্যবস্থা নিচ্ছি। আমরা এগুলো পার্লামেন্টে তুলব। গণতন্ত্র আছে, গণতন্ত্র রক্ষা করব না? আমরা এখন সিদ্ধান্ত নিতে যাচ্ছি শ্যুট অ্যাট সাইট। যেভাবে হয় যুদ্ধক্ষেত্রে, সেভাবে তাদের বিরুদ্ধে যুদ্ধ ঘোষণা করতে যাচ্ছি।’মন্ত্রী বলেন আরও, ‘এটা অত্যন্ত দুঃখজনক, বেদনাদায়ক। আমরা যখন এর জন্য আইন করতে যাই, তখন আপনারা মানবতার কথা বলেন। আর মানবতা যে ভূলুণ্ঠিত হয়, তখন এটা নিয়ে, সরকারের জন্য বেদনা দেখান না।’এর আগে ১৫ জানুয়ারি এক সংবাদ সম্মেলনে বর্ডার গার্ড বাংলাদেশের মহাপরিচালক মেজর জেনারেল আজিজ আহমেদ আক্রান্ত হলে দুষ্কৃতকারীদের বিরুদ্ধে অস্ত্র ব্যবহারের কথা বলেন। 
এদিকে আজ সচিবালয়ে স্বরাষ্ট্র প্রতিমন্ত্রী আসাদুজ্জামান খান বলেছেন, যারা বোমা ছুড়বে ও গাড়িতে আগুন দেবে, তাদের ধরিয়ে দিতে পারলে পুরস্কার দেওয়া হবে। তবে পুরস্কারের মূল্য কত হবে, তা পরে জানানো হবে বলে উল্লেখ করেন তিনি।
