
ভালোবাসা দিবসে পা ধুয়ে দিয়ে মায়ের প্রতি শ্রদ্ধা জানাল শতাধিক শিশু। মায়ের প্রতি ভালোবাসা আর শ্রদ্ধা জানানোর ব্যতিক্রমী এ আয়োজন করেছিল টাঙ্গাইলের হাতেখড়ি প্রি-প্রাইমারি স্কুল।
আজ বুধবার টাঙ্গাইল শহরের এসপি পার্কে আয়োজিত এ অনুষ্ঠানে প্রধান অতিথি ছিলেন টাঙ্গাইলের পুলিশ সুপার মাহবুব আলম।
সন্তানের কাছে এমন শ্রদ্ধা ও ভালোবাসা পেয়ে মায়েরা হয়েছেন আবেগাপ্লুত। আর শিশুরা হয়েছে আনন্দিত।
পুলিশ সুপার মাহবুর আলম বলেন, এ ধরনের উদ্যোগ শিশুদের মধ্যে নীতিবোধ জাগ্রত করতে ভূমিকা রাখবে। আজকের শিশুরাই আগামী দিনে দেশের কর্ণধার হবে। মায়ের প্রতি এই ভালোবাসা তাদের অনেক দূর এগিয়ে নিয়ে যাবে।
অনুষ্ঠানে সারিবদ্ধভাবে বসা মায়েদের পা ধুয়ে দেয় শিশুরা। পরে প্রত্যেক মা ও শিশুকে অতিথিরা ফুলের চারা উপহার দেন। মা-বাবার প্রতি ভালোবাসার প্রকৃত মানে শিশুদের মধ্যে ছড়িয়ে দিতেই ব্যতিক্রম এ উদ্যোগ নেওয়া হয়েছে বলে জানান উদ্যোক্তা হাতেখড়ি প্রি-প্রাইমারি স্কুলের চেয়ারম্যান নওশাদ রানা। তিনি বলেন, প্রতিটি মানুষের সবচেয়ে বড় প্রাপ্তি তার মা-বাবা। আর এই মা-বাবাকে যাতে প্রতিটি মানুষ ভালোবাসে, সে জন্য সমাজের সব ক্ষেত্রেই বাবা-মাকে প্রাধান্য দিয়ে নানা কর্মসূচি করা প্রয়োজন। এতে সামাজিক অবক্ষয় কিছুটা হলেও কমবে।
সন্তান পা ধুয়ে দেওয়ায় আবেগাপ্লুত মা সুমাইয়া শিলা বললেন, সন্তানের কাছে এমন ভালোবাসা পেয়ে তিনি আনন্দিত। এ আনন্দ অন্য কোনো আনন্দের সঙ্গেই তুলনা হয় না। তাসলিমা আক্তার নামের অপর এক মা বললেন, এমন উদ্যোগ সন্তানদের মায়ের প্রতি আরও বেশি শ্রদ্ধাশীল করে তুলবে।
মায়ের পা ধুয়ে দিয়ে শিশু আলভী, রশনু, দিহান খুশি। বলল, মা ওদের খুব ভালোবাসেন। তাই ভালোবাসা দিবসে মায়ের পা ধুয়ে দিতে পেরে খুব ভালো লাগছে।
টাঙ্গাইল প্রেসক্লাবের সভাপতি ও হাতেখড়ি প্রি-প্রাইমারি স্কুলের উপদেষ্টা জাফর আহমেদের সভাপতিত্বে অনুষ্ঠানে বিশেষ অতিথি ছিলেন অতিরিক্ত পুলিশ সুপার সৈকত শাহিন, জেলা তথ্য কর্মকর্তা কাজী গোলাম আহাদ, প্রেসক্লাবের সাধারণ সম্পাদক কাজী জাকেরুল মাওলা, চিত্রশিল্পী ফরিদ আহমেদ, আজকের দেশবাসী পত্রিকার নির্বাহী সম্পাদক একরামুল হক খান প্রমুখ। অনুষ্ঠান পরিচালনা করেন হাতেখড়ি প্রি-প্রাইমারি স্কুলের চেয়ারম্যান নওশাদ রানা।
