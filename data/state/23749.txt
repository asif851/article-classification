
রাজনৈতিক দল হিসেবে জামায়াতে ইসলামী এ দেশে রাজনীতি করতে পারে না বলে মন্তব্য করেছেন বাণিজ্যমন্ত্রী তোফায়েল আহমেদ। তিনি বলেন, ‘জামায়াতের রেজিস্ট্রেশন নেই। নির্বাচন কমিশনে তারা স্বীকৃত দল নয়। বিচারকেরাও বলেছেন, তারা যুদ্ধাপরাধী দল। তাই তারা (জামায়াতে ইসলামী) এ দেশে রাজনীতি করতে পারে না।’
আজ রোববার রাজধানীর তেজগাঁওয়ে জুট ডাইভারসিফিকেশন প্রমোশন সেন্টারে (জেডিপিসি) এক সভা শেষে সাংবাদিকদের সঙ্গে কথা বলেন মন্ত্রী।
বস্ত্র ও পাট মন্ত্রণালয় ‘পণ্যে পাটজাত মোড়কের বাধ্যতামূলক ব্যবহার আইন-২০১০’ সুষ্ঠু বাস্তবায়নের লক্ষ্যে এ সভার আয়োজন করে। সালাউদ্দিন কাদের চৌধুরী ও আলী আহসান মোহাম্মাদ মুজাহিদের ফাঁসি কার্যকরের আগে রাষ্ট্রপতির কাছে তাদের ক্ষমা চাওয়ার প্রসঙ্গে বাণিজ্যমন্ত্রীর কাছে জানতে চান সাংবাদিকেরা। এ প্রসঙ্গে মন্ত্রী বলেন, ‘রাষ্ট্রপতির কাছে ক্ষমা চাওয়ার মাধ্যমে তারা স্বীকার করে নিয়েছে যে, মুক্তিযুদ্ধের সময় তারা অপরাধ করেছিল, মায়ের বুক খালি করেছিল। তাদের অপরাধ ক্ষমার যোগ্য ছিল না বলে রাষ্ট্রপতি ক্ষমা করেননি।’ তোফায়েল আহমেদ আরও বলেন, অনেক যুদ্ধাপরাধীর বিচার হয়েছে। বাকিদেরও বিচার হবে এবং দেশ কালিমামুক্ত হবে। দুই যুদ্ধাপরাধীর ফাঁসি কার্যকরের মাধ্যমে দেশ মর্যাদার আসনে অধিষ্ঠিত হলো। অনুষ্ঠানে সভাপতিত্ব করেন বস্ত্র ও পাট প্রতিমন্ত্রী মির্জা আজম।
