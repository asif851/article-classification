
মেহেরপুর সদর উপজেলার বুড়িপোতা ইউনিয়নের বাজিতপুর সীমান্ত দিয়ে পাচারের সময় বিদেশি প্রজাতির সাড়ে ৫০০ পাখি আটক করেছেন ৩২ বাংলাদেশ বর্ডার গার্ডের (বিজিবি) সদস্যরা। আজ শুক্রবার সকালে বাদরিকা ও ককাট্রিল জাতের পাখিগুলো আটক করার পর বিকেলে আকাশে ছেড়ে দেওয়া হয়। বাজিতপুর গ্রামের বাসিন্দা ও প্রত্যক্ষদর্শী ইয়ার আলী জানান, আজ সকালে পাখিগুলো ভারত থেকে এনে নছিমনে করে মেহেরপুরে নিয়ে যাওয়া হচ্ছিল। এ সময় মেহেরপুর সদর পুলিশ ফাঁড়ির ইনচার্জ ও উপপরিদর্শক (এএসআই) জাকারিয়া হোসেন পাখিগুলো আটক করেন। পরে পাখিসহ নছিমনটি সীমান্তের ১১৯ মেইন পিলার কাছ দিয়ে বাজিতপুর গ্রামের দিকে নিয়ে যাওয়ার সময় বিজিবির টহল দল পুলিশের কাছ থেকে পাখিগুলো আটক করে। এ সময় পাখি পাচারকারী ও নছিমনের চালক পালিয়ে যান।মেহেরপুর বন বিভাগের রেঞ্জ কর্মকর্তা মনিরুল ইসলাম বলেন, আটকের পর পাখিগুলোকে বন বিভাগের কাছে হস্তান্তর করে বিজিবি। পরে ঊর্ধ্বতন কর্তৃপক্ষের সঙ্গে আলোচনা করে বিকেলে পাখিগুলো আকাশে উড়িয়ে দেওয়া হয়। বাজিতপুর বিজিবি ক্যাম্পের নায়েক সুবেদার শাহজাহান আলী জানান, সীমান্তে বিজিবির টহল দল পাখিগুলো আটক করার সময় পুলিশের এক কর্মকর্তা ছিলেন। তবে, পাখির মালিক ও নছিমনের চালককে আটক করা যায়নি।এএসআই জাকারিয়া হোসেন মুঠোফোনে বলেন, পাখিগুলো বিজিবি আটক করেছে। সে সময় ঘটনাস্থলে তিনি ছিলেন। শহরের দায়িত্বে থাকার পরও তিনি ওই সময় কেন সীমান্তে গিয়েছিলেন—এ প্রশ্নের জবাবে এএসআই বলেন, ‘এখন ব্যস্ত আছি। এ বিষয়ে আমি কিছু জানি না।’
