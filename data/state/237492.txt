
সিলেট মহানগরের দক্ষিণ সুরমায় জঙ্গি আস্তানায় সেনা অভিযানের মধ্যে বোমা হামলায় আহত ৪৩ জন বর্তমানে এম এ জি ওসমানী মেডিকেল কলেজ হাসপাতালে ভর্তি আছেন।
হাসপাতালের পরিচালক ব্রিগেডিয়ার জেনারেল এ কে মাহবুবুল হক আজ দুপুরে সাংবাদিকদের এ তথ্য জানান। তিনি বলেন, আহত অবস্থায় ৫০ জনকে হাসপাতালে আনা হয়েছিল। ছয়জন মৃত। আর একজনকে ঢাকায় পাঠানো হয়েছে। চিকিৎসকদের ছুটি বাতিল করে কর্মস্থলে রাখা হয়েছে।
গতকাল রাতে পরিস্থিতি সামাল দিতে হাসপাতাল কর্তৃপক্ষ একসঙ্গে ১০টি অস্ত্রোপচার কক্ষে চিকিৎসাসেবার কাজ চলে।
গত বৃহস্পতিবার দিবাগত রাত আড়াইটায় দক্ষিণ সুরমার শিববাড়ি এলাকার আতিয়া মহলে জঙ্গিবিরোধী অভিযান শুরু হয়। জঙ্গিবিরোধী এই অভিযানের মধ্যে গতকাল শনিবার সন্ধ্যার দিকে আতিয়া মহলের প্রায় দেড় শ গজ দূরে সংবাদ সম্মেলনের আয়োজন করে সেনাবাহিনী। এই সম্মেলন শেষ হতে না-হতেই আতিয়া মহল থেকে প্রায় আড়াই শ গজ দূরে প্রচণ্ড শব্দে বিস্ফোরণ হয়। এর ৪০-৪৫ মিনিট পর আবারও বিস্ফোরণের শব্দ শোনা যায়। দ্বিতীয় বিস্ফোরণস্থলটি ছিল প্রথম বিস্ফোরণস্থল থেকে শ খানেক গজ দূরে। এতে দুই পুলিশ কর্মকর্তাসহ ছয়জন নিহত হয়েছেন।
