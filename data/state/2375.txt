
লালমনিরহাটের পাটগ্রাম উপজেলার শ্রীরামপুর ইউনিয়নের ঝালঙ্গী সীমান্তের ওপারে ভারতের চিতিয়ারডাঙ্গা গ্রামের বাসিন্দারা চোর সন্দেহে অজ্ঞাতপরিচয় এক ব্যক্তিকে পিটিয়ে হত্যা করেছেন। গত মঙ্গলবার দিবাগত রাতে এ ঘটনা ঘটে। বর্ডার গার্ড বাংলাদেশ (বিজিবি) এ তথ্য জানিয়েছে।স্থানীয় ও বিজিবি সূত্রে জানা যায়, পাটগ্রামের ঝালঙ্গী সীমান্তের ৮৪৯ নম্বর মেইন পিলারের ওপারে ভারতের প্রায় তিন কিলোমিটার অভ্যন্তরে কোচবিহার জেলার মেখলিগঞ্জ মহকুমার চিতিয়াডাঙ্গা গ্রামে এ ঘটনা ঘটে। ওই ব্যক্তিকে পিটিয়ে হত্যার পর লাশ গ্রামেই ফেলে রাখা হয়। লোক মারফত ঘটনাটি জানতে পেরে বিএসএফের কাছে এ বিষয়ে তথ্য চেয়ে পতাকা বৈঠকের আহ্বান জানায় বিজিবি। পরে বিজিবি ও বিএসএফের মধ্যে তিন দফা বৈঠক হয়।ওই বৈঠকে ফালাকাটা ৩৫-বিএসএফের ডোরাডাবরি কোম্পানি কমান্ডার গৌরাঙ্গ শংকর জানান, গ্রামবাসীর তথ্যমতে, ওই ব্যক্তি ভারতীয় নন। তবে তাঁর লাশ মেখলিগঞ্জ থানার পুলিশ উদ্ধার করে ময়নাতদন্তের জন্য মর্গে পাঠিয়েছে।লালমনিরহাট-১৫ বিজিবি ব্যাটালিয়নের বুড়িমারী স্থলবন্দর কোম্পানি কমান্ডার শামসুল হক বলেন, মুখে দাড়িওয়ালা ওই ব্যক্তি বাংলাদেশি কি না, তা নিশ্চিত হওয়া যায়নি। তবে তাঁর সম্পর্কে খোঁজ নিতে বিজিবি ক্যাম্পগুলোকে বলা হয়েছে। এ ছাড়া তাঁর ছবি চাওয়া হয়েছে বিএসএফের কাছে।
