
রাজধানীর আজিমপুরে পুলিশের অভিযানে নিহত সন্দেহভাজন জঙ্গির প্রকৃত নাম শমসেদ হোসেন। তাঁর সাংগঠনিক নাম আবদুল করিম। ঢাকা মহানগর পুলিশের (ডিএমপি) এক কর্মকর্তা আজ রোববার প্রথম আলোকে এমনটাই জানিয়েছেন।
ডিএমপির ওই কর্মকর্তা বলেন, নিহত জঙ্গির আঙুলের ছাপ নিয়ে তা জাতীয় পরিচয়পত্রের সঙ্গে মিলিয়ে দেখা হয়েছে। এর মাধ্যমে তাঁর নাম-পরিচয় নিশ্চিত হওয়া গেছে।
নাম প্রকাশ না করা ডিএমপির ওই কর্মকর্তার ভাষ্য, জাতীয় পরিচয়পত্র অনুযায়ী, নিহত ব্যক্তির নাম শমসেদ। বাবার নাম মোসলেহ উদ্দীন। বাড়ি রাজশাহীর বোয়ালিয়া উপজেলার মেহেরচণ্ডী গ্রামে।
তবে শমসেদের ব্যাপারে বোয়ালিয়া থানার পুলিশ কিছু জানাতে পারেনি।
গতকাল শনিবার রাতে আজিমপুর এলাকায় একটি বাসায় পুলিশ অভিযান চালায়। অভিযানে সন্দেহভাজন এক জঙ্গি নিহত হন। আহত হন তিন নারী এবং পুলিশের পাঁচজন সদস্য।
ওই বাসায় দুটি মেয়েশিশু ও একটি ছেলেশিশু ছিল। তাদের ভিকটিম সাপোর্ট সেন্টারে পাঠিয়ে দিয়েছে পুলিশ।
ঘটনার পর পুলিশ জানায়, নিহত ব্যক্তির সাংগঠনিক নাম আবদুল করিম। গুলশানে হলি আর্টিজানে হামলাকারী তরুণদের বাসা ভাড়া করে দিয়েছিলেন তিনি। আর আহত তিন নারীর একজন মিরপুরের রূপনগরে পুলিশের অভিযানে নিহত মেজর (অব.) জাহিদুল ইসলামের স্ত্রী জেবুন্নাহার শিলা বলে প্রাথমিকভাবে ধারণা করা হচ্ছে।
আরও পড়ুন: 
গুলিতে ‘জঙ্গি’ নিহত, আহত ৩ নারী আটক
