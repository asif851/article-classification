
রাজধানীর শাহবাগে রূপসী বাংলা হোটেলের সামনে বাস ও সিএনজিচালিত অটোরিকশার সংঘর্ষে দুই নারী নিহত হয়েছেন। এ ঘটনায় আরও তিনজন আহত হয়েছেন। আজ বৃহস্পতিবার সকাল সাতটার দিকে এ দুর্ঘটনা ঘটে।
ঢাকা মেডিকেল কলেজ হাসপাতালের পুলিশ ক্যাম্প ইনচার্জ উপপরিদর্শক (এসআই) মোজাম্মেল হক ঘটনার সত্যতা নিশ্চিত করেন।
তাঁর ভাষ্য, আজ সকালে রূপসী বাংলা হোটেলের সামনে একটি বাস ও সিএনজিচালিত অটোরিকশার সঙ্গে সংঘর্ষ হয়। এতে ফিরোজা বেগম (৪০) ও চানবুরু (৩৫) নামের দুই নারী নিহত হন। আহত হন আরও তিনজন। তাঁরা হলেন আঁখি, শাহীন ও আজিজুল। আহত ব্যক্তিদের ঢাকা মেডিকেল কলেজ হাসপাতালে ভর্তি করা হয়েছে।   
