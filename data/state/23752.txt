
‘গণতন্ত্র হত্যান’ দিবস উপলক্ষে ঢাকায় গতকাল শনিবার সমাবেশ করতে না দেওয়ার এবং ৫ জানুয়ারির পতাকা মিছিলে হামলা ও বাধার প্রতিবাদে আজ রোববার সারা দেশে বিক্ষোভের কর্মসূচি দিয়েছে বিএনপি।গতকাল নয়াপল্টনে বিএনপির কেন্দ্রীয় কার্যালয়ে সংবাদ সম্মেলনে দলের জ্যেষ্ঠ যুগ্ম মহাসচিব রুহুল কবির রিজভী এ কর্মসূচির ঘোষণা দেন। কর্মসূচির মধ্যে আছে মহানগর ও জেলা সদরে বিক্ষোভ এবং ঢাকার সব থানায় বিক্ষোভ সমাবেশ।গতকাল বিএনপির কার্যালয়ের সামনে ও আশপাশের এলাকায় জলকামান, সাঁজোয়া যান ও প্রিজন ভ্যান নিয়ে বিপুলসংখ্যক পুলিশ অবস্থান নেয়। কার্যালয়ের ভেতরে রুহুল কবির রিজভী, দলের সহদপ্তর সম্পাদক বেলাল আহমেদসহ কয়েকজন অফিসকর্মী ছিলেন।৫ জানুয়ারি ‘গণতন্ত্র হত্যাা’ দিবস উপলক্ষে সোহরাওয়ার্দী উদ্যানে অথবা নয়াপল্টনে দলীয় কার্যালয়ের সামনে গতকাল সমাবেশ করার অনুমতি চেয়েছিল বিএনপি। কিন্তু পুলিশের পক্ষ থেকে এ বিষয়ে বিএনপিকে কিছু জানানো হয়নি। সমাবেশও হয়নি।বেলা ১১টায় রিজভী সংবাদ সম্মেলন করে কর্মসূচিতে ‘বর্বরোচিতভাবে বাধা’ দেওয়ার তীব্র নিন্দা, ঘৃণা ও ধিক্কার জানান। তিনি বলেন, সোহরাওয়ার্দী উদ্যানে সমাবেশ করতে না দেওয়ায় আবারও প্রমাণিত হলো, তারা (সরকার) গণতন্ত্রের সকল দরজা-জানালা বন্ধ করে দিয়েছে। নাগরিক স্বাধীনতার গলায় ফাঁসির দড়ি লটকে দিয়েছে।রিজভী বলেন, পুলিশসহ আইনশৃঙ্খলা বাহিনীর সদস্যরা বিএনপির কেন্দ্রীয় কার্যালয় অবরুদ্ধ করে রেখেছে। মনে হয়, সরকার বিএনপির বিরুদ্ধে যুদ্ধ ঘোষণা করেছে। সোহরাওয়ার্দী উদ্যানেও একই যুদ্ধংদেহী পরিবেশ বিরাজমান। সংবাদ সম্মেলনে বলা হয়, সকাল নয়টায় কার্যালয়ে ঢোকার সময় পুলিশ যুবদল নেতা নিজাম উদ্দিন, ইউনুছ ও শহীদকে আটক করে।নয়াপল্টন ও আশপাশে পুলিশের উপস্থিতি সম্পর্কে জানতে চাইলে রমনা বিভাগের অতিরিক্ত উপকমিশনার শিবলী নোমান প্রথম আলোকে বলেন, ‘পুলিশ সব সময় জনস্বার্থ রক্ষায় কাজ করে। কেউ যাতে অননুমোদিত সমাবেশ করে জনস্বার্থ বিঘ্নিত করতে না পারে, সে জন্য আমরা দায়িত্ব পালন করছি।’ এর আগে জানতে চাইলে রমনা থানার পরিদর্শক কাজী শাহীদুজ্জামান বলেন, ‘এখানে বিএনপি একটি কর্মসূচি ঘোষণা করেছে। আমাদের কাছে তথ্য আছে, বিএনপির দুই গ্রুপে গোলমাল হতে পারে। জনস্বার্থ রক্ষায় আমরা এখানে এসেছি।’‘বিএনপি ষড়যন্ত্রের মাধ্যমে প্রধানমন্ত্রীকে সরিয়ে ক্ষমতা দখল করতে চাইছে’—আওয়ামী লীগের সাধারণ সম্পাদক ওবায়দুল কাদেরের এ বক্তব্য উল্লেখ করে সংবাদ সম্মেলনে রিজভী বলেন, ষড়যন্ত্রটা কী ধরনের, এর প্রকরণ কী, তা জানাতে হবে।
