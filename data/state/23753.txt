
রাজধানী ঢাকার বিভিন্ন সড়কে আজ সোমবার সকাল থেকেই দেখা গেছে গাড়ির বাড়তি চাপ। এতে যানজটে নাকাল হতে হচ্ছে কর্মব্যস্ত নগরবাসীকে। নির্ধারিত সময়ে অনেকে আজ গন্তব্যে পৌঁছাতে না পেরে কাঙ্ক্ষিত কাজ সারতে পারেননি। সকালের দিকে স্কুল-কলেজগামী শিক্ষার্থীদেরও পোহাতে হয়েছে একই দুর্ভোগ।
নিয়মিত উত্তরা থেকে কারওয়ান বাজারে অফিস করতে আসা এক যাত্রী জানান, অন্যদিন এ পথটুকু পাড়ি দিতে সময় লাগে সর্বোচ্চ দেড় ঘণ্টা। আজ সকাল আটটার দিকে তিনি উত্তরা থেকে রওনা হয়ে কারওয়ান বাজারে পৌঁছান সকাল সাড়ে ১০টার দিকে। পথে উত্তরা থেকে বনানীর কাকলী পার হতেই সময় লেগেছে এক ঘণ্টার বেশি। এ ছাড়া যানজটের কারণে মহাখালী উড়ালসড়কের ওপর গাড়িগুলো থমকে ছিল। উড়ালসড়ক পার হতে সময় লেগেছে প্রায় ৪০ মিনিট।
মতিঝিল থেকে কারওয়ান বাজারে আসা আরেক যাত্রী জানান, অন্যদিন এ পথটুকু আসতে সময় লাগে আধা ঘণ্টা। আজ মতিঝিল থেকে শাহবাগ আসতেই সময় লেগেছে আধা ঘণ্টা। এর পর গাড়িগুলো যেন আর নড়ছিলই না। পরে তিনি গাড়ি থেকে নেমে হেঁটেই গন্তব্যে রওনা দেন।
মোহাম্মদপুর থেকে মতিঝিলগামী সড়কেও ছিল তীব্র যানজট। বেলা সাড়ে ১১টায় এ প্রতিবেদন লেখার সময় পর্যন্ত রাজধানীর বিভিন্ন সড়কে অনেক যাত্রীকে যানজটে আটকে থাকতে দেখা যায়।
যানজটের কারণ সম্পর্কে জানতে চাইলে পুলিশের যুগ্ম কমিশনার (ট্রাফিক) মীর রেজাউল করিম বলেন, বেশ কিছু কারণেই আজ যানজট দেখা দিয়েছে। অন্যদিনের চেয়ে সড়কে আজ গাড়ির চাপ বেশি। এ ছাড়া গুরুত্বপূর্ণ ব্যক্তিদের (ভিআইপি) চলাচল নির্বিঘ্ন করতে কিছু সড়কে যান চলাচল সীমিত করা হয়েছে। এ ছাড়া শিক্ষার্থীদের পরীক্ষা চলছে। পরিস্থিতি স্বাভাবিক করার চেষ্টা চলছে।
বর্তমানে বাংলাদেশ সফরে আছেন মালয়েশিয়ার প্রধানমন্ত্রী নাজিব রাজাক এবং যুক্তরাষ্ট্রের দক্ষিণ ও মধ্য এশিয়াবিষয়ক সহকারী পররাষ্ট্রমন্ত্রী নিশা দেশাই বিসওয়াল।
গুলিস্তানের সার্জেন্ট আহাদ পুলিশ বক্সের দায়িত্বরত কর্মকর্তা নাসির উদ্দিন জানান, অফিসের কারণে সকালে যানজট দেখা দিয়েছিল। ধীরে ধীরে যান চলাচল স্বাভাবিক হয়ে আসছে। 
পুলিশের তেজগাঁও অঞ্চলের সহকারী কমিশনার (ট্রাফিক) নজরুল ইসলাম বলেন, মহাখালী উড়ালসড়কের পর থেকে কারওয়ান বাজার পর্যন্ত সড়কে যানবাহনের চাপ আছে।
