
ক্ষমতার অপব্যবহার ও জালিয়াতির মাধ্যমে অর্থ আত্মসাতের অভিযোগে বাংলাদেশ চিনি ও খাদ্য শিল্প করপোরেশনের (বিএসএফআইসি) দুই শীর্ষ কর্মকর্তাসহ চারজনের বিরুদ্ধে মামলা দায়ের করেছে দুর্নীতি দমন কমিশন (দুদক)। গতকাল বুধবার বিকেলে দুদকের সমন্বিত জেলা কার্যালয় কুষ্টিয়ার উপসহকারী পরিচালক মো. মোস্তাফিজুর রহমান বাদী হয়ে কুষ্টিয়া মডেল থানায় এ মামলা দায়ের করেন।
মামলার আসামিরা হলেন বিএসএফআইসির প্রধান প্রকৌশলী (সাবেক ব্যবস্থাপনা পরিচালক, রেনউইক যজ্ঞেশ্বর অ্যান্ড কোং (বিডি) লিমিটেড কুষ্টিয়া) আহসান সিদ্দিক, কুষ্টিয়া চিনিকলের সাবেক মহাব্যবস্থাপক (কারখানা) মাধব চন্দ্র মণ্ডল (বর্তমানে একই পদে নাটোর চিনিকলে কর্মরত), নারায়ণগঞ্জে অবস্থিত যন্ত্রপাতি সরবরাহকারী মডার্ন স্টিল ইঞ্জিনিয়ারিংয়ের স্বত্বাধিকার আবুল কাশেম ও দিলীপ চন্দ্র সাহা।
মামলার এজাহারে বলা হয়েছে, পারস্পরিক যোগসাজশে ক্ষমতার অপব্যবহার করে ও জালিয়াতির মাধ্যমে কুষ্টিয়া চিনিকলের একটি পুরোনো এয়ার কমপ্রেসর ও সাত লাখ পাঁচ হাজার টাকা এই ব্যক্তিরা আত্মসাৎ করেছেন। যা দুদকের তদন্তে প্রাথমিকভাবে প্রমাণিত হয়েছে। ২০১৫ সালের ১৪ মে থেকে ২০১৭ সালের ১০ জানুয়ারির মধ্যবর্তী সময়ে এ আত্মসাতের ঘটনা ঘটে।
কুষ্টিয়া মডেল থানার পরিদর্শক (অপরাধ) শেখ ওবায়দুল্লাহ আজ বৃহস্পতিবার সকালে প্রথম আলোকে বলেন, দুদকের এক কর্মকর্তা মামলা করেছেন। এ ব্যাপারে আইনগত পদক্ষেপ নেওয়া হচ্ছে।
মামলার বিষয়ে জানতে প্রধান প্রকৌশলী আহসান সিদ্দিকের কার্যালয়ের টেলিফোনে একাধিকবার যোগাযোগ করা হলেও কেউ ফোন ধরেননি।
