
এজেন্টদের বের করে দেওয়া, জাল ভোট দেওয়া ও ধীরগতিতে ভোট গ্রহণের অভিযোগ করেছেন বিএনপির মেয়র প্রার্থী মনিরুল হক সাক্কু। পাঁচটি কেন্দ্রের কথা উল্লেখ করে তিনি এসব অভিযোগ জানান।আজ বৃহস্পতিবার সকাল সাড়ে নয়টার দিকে হোচ্ছামিয়া হাইস্কুল কেন্দ্রে ভোট দেওয়ার পর মনিরুল হক সাংবাদিকদের কাছে এই প্রতিক্রিয়া জানান।বিএনপির এই মেয়রপ্রার্থী বলেন, ধনাইছরি সরকারি প্রাথমিক বিদ্যালয়, শালবন বিহার সরকারি প্রাথমিক বিদ্যালয় ও জাঙ্গালিয়া বিদ্যুৎ উন্নয়ন বোর্ড বিদ্যালয় কেন্দ্রে বহিরাগতরা ঢুকে জাল ভোট দিচ্ছেন। রামকৃষ্ণ সরকারি প্রাথমিক বিদ্যালয় ও গোবিন্দপুর সরকারি প্রাথমিক বিদ্যালয় কেন্দ্র থেকে জোর করে তাঁর এজেন্টদের বের করে দেওয়া হয়েছে।মনিরুল হক অভিযোগ করেন, কুমিল্লা সরকারি সিটি কলেজ কেন্দ্রের ভেতরে আওয়ামী লীগের নেতা-কর্মীরা বসে আছেন। এ ছাড়া বিভিন্ন কেন্দ্রে ভোটাররা লম্বা লাইনে দাঁড়িয়ে আছেন। কিন্তু ধীরগতিতে ভোট গ্রহণ করা হচ্ছে।সকাল থেকে অন্তত ১০টি কেন্দ্র ঘুরে দেখা গেছে, কেন্দ্রগুলোর সামনে অনেক বহিরাগত রয়েছেন। তাঁরা কেউ এলাকার ভোটার নন।
