
জাতির জনক বঙ্গবন্ধু শেখ মুজিবুর রহমানের ৪২তম শাহাদতবার্ষিকী উপলক্ষে চট্টগ্রামের রাউজানে স্বেচ্ছায় রক্তদান করেছে ১ হাজার ১০০ মানুষ। গতকাল মঙ্গলবার উপজেলা পরিষদ প্রাঙ্গণে সকাল নয়টা থেকে বিকেল পাঁচটা পর্যন্ত এ কর্মসূচি পালন করা হয়। পৌরসভার ৯টি ওয়ার্ড ও ১৪টি ইউনিয়নের আওয়ামী লীগ, যুবলীগ, ছাত্রলীগ, মহিলা আওয়ামী লীগের নেতা-কর্মীসহ বিভিন্ন শ্রেণি-পেশার মানুষ স্বেচ্ছায় রক্তদান করেন।সাংসদ এ বি এম ফজলে করিম চৌধুরীর সভাপতিত্বে রক্তদান কর্মসূচির উদ্বোধন করেন আন্তর্জাতিক আইনজীবী রানা দাশগুপ্ত। রক্তদান কর্মসূচিতে সহযোগিতা করে সন্ধানী চট্টগ্রাম মেডিকেল কলেজ ইউনিট ও রাউজান ব্লাড ব্যাংক।সন্ধানীর চট্টগ্রাম মেডিকেল কলেজ ইউনিটের সমন্বয়ক ফরহাদ হাসান চৌধুরী বলেন, মোট ১ হাজার ৯৮ ব্যাগ রক্ত সংগ্রহ করা হয়েছে।স্বেচ্ছায় রক্তদাতা রুবেল বৈদ্য বলেন, মুমূর্ষু মানুষের পাশে থাকার জন্য তিনি রক্তদান করেছেন।রাউজান উপজেলা আওয়ামী লীগ, যুবলীগ, মহিলা আওয়ামী লীগ, ছাত্রলীগ ও অঙ্গসংগঠন ও উপজেলা প্রশাসনের যৌথ শোক দিবসের আয়োজনে রক্তদান কর্মসূচি ছাড়াও বিনা মূল্যে চিকিৎসাসেবা, খতমে কোরআন, দোয়া মাহফিল, আলোচনা সভা ও কাঙালিভোজের আয়োজন ছিল।
 
