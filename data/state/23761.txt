
আইন কমিশনের চেয়ারম্যান সাবেক প্রধান বিচারপতি এ বি এম খায়রুল হক বলেছেন, ‘গণতন্ত্রকে বাধাগ্রস্ত করতে নয়, গণতন্ত্রকে প্রবহমান রাখতে ত্রয়োদশ সংশোধনী বাতিল করে রায় দেওয়া হয়েছিল।’ আজ বুধবার বৈষম্য বিলোপ আইনের খসড়া গবেষণাকাজের ওপর এক মতবিনিময় সভায় সাংবাদিকদের এক প্রশ্নের জবাবে এ বি এম খায়রুল হক এ কথা বলেন। বিচার প্রশাসন প্রশিক্ষণ ইনস্টিটিউটে আইন কমিশন এ মতবিনিময় সভার আয়োজন করে।খায়রুল হক সাংবাদিকদের বলেন, ‘রায়টি পূর্ণাঙ্গ পড়লে এর মর্মার্থ বুঝতে পারবেন। ত্রয়োদশ সংশোধনী বাতিল করতে হয়েছে। কারণ, আমাদের সংবিধান তিন মাসের জন্য জনগণের শাসন থাকবে না, এটি সমর্থন করে না। জনগণের ইচ্ছায় দেশ পরিচালিত হবে। জনগণের সার্বভৌমত্ব এক দিনের জন্যও স্থগিত রাখা যায় না।’খায়রুল হক বলেন, ‘সংখ্যালঘু সম্প্রদায়ের ওপর যারা হামলা করেছে, তারা দুষ্কৃতকারী। তাদের কোনো রাজনৈতিক পরিচয় আছে বলে আমি মনে করি না। তাদের আইনের আওতায় আনা উচিত। সংখ্যালঘু বাড়িতে যে হামলা-অগ্নিসংযোগ হয়েছে, তা কোনোভাবেই কাম্য নয়। নির্বাচনের আগে ও পরে সংখ্যালঘু সম্প্রদায় যেভাবে নিগৃহীত ও নির্যাতিত হচ্ছে, তা দুঃখজনক। আমি এমন এক দেশে বাস করি, যেখানে আমার প্রতিবেশীর কোনো সুরক্ষা নেই।’
