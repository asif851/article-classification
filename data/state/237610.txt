
চট্টগ্রামের ফটিকছড়ির ভূজপুরে আওয়ামী লীগের মিছিলে তাণ্ডবের ঘটনায় দায়ের হওয়া আওয়ামী লীগের কর্মী মোহাম্মদ রুবেল হত্যা মামলায় অধিকতর তদন্ত করতে পুলিশের অপরাধ তদন্ত বিভাগকে (সিআইডি) নির্দেশ দিয়েছেন আদালত।মামলার বাদীর নারাজি আবেদনের পরিপ্রেক্ষিতে গতকাল বুধবার চট্টগ্রামের জ্যেষ্ঠ বিচারিক হাকিম কুদরত ই এলাহী এ আদেশ দেন।গত ২১ জুলাই মামলার বাদী নিহত ব্যক্তির মামা জামাল পাশা শওকত পুলিশের দেওয়া অভিযোগপত্রের বিরুদ্ধে নারাজি দিয়ে অধিকতর তদন্তের আবেদন করেছিলেন। ৬ আগস্ট এ বিষয়ে শুনানি হলেও আদালত ১৩ আগস্ট আদেশের জন্য দিন ধার্য রেখেছিলেন।চট্টগ্রাম জেলা পাবলিক প্রসিকিউটর (পিপি) অ্যাডভোকেট আবুল হাশেম প্রথম আলোকে জানান, বাদীর নারাজি আবেদন গ্রহণ করে মামলাটি সিআইডিকে অধিকতর তদন্তের নির্দেশ দিয়েছেন আদালত। আলোচিত এ মামলার ঘটনার প্রত্যক্ষদর্শীদের সাক্ষী করেনি পুলিশ। এতে আসামিদের বিরুদ্ধে অপরাধ প্রমাণ করা যাবে না আদালতে। অভিযোগপত্র দাখিলের আগে মামলার বাদীকেও জানানো হয়নি। এমনকি রাষ্ট্রপক্ষের কৌঁসুলির কাছ থেকেও কোনো মতামত নেওয়া হয়নি। ঘটনায় জড়িত প্রকৃত অনেক আসামিকে বাদ দিয়ে নিরীহ লোককে আসামি করেছে পুলিশ। অভিযোগপত্রের এসব ত্রুটি আদালতের সামনে উপস্থাপন করে মামলাটি অধিকতর তদন্তের জন্য বলা হয়েছে শুনানিতে।গত বছরের ১১ এপ্রিল ভূজপুরে তাণ্ডবের সময় পিটিয়ে হত্যা করা হয় আওয়ামী লীগ ও ছাত্রলীগের তিন নেতা-কর্মীকে। এ ছাড়াও তাঁদের বহরে থাকা দেড় শতাধিক মোটরসাইকেল, ফায়ার সার্ভিসের একটি গাড়ি, পাঁচটি মাইক্রোবাস ও প্রাইভেট কার, তিনটি পিকআপ ও চারটি চাঁদের গাড়ি পুড়িয়ে দেয়। আহত হন দলের প্রায় শতাধিক নেতা-কর্মী।এ ঘটনায় নিহত তিন ব্যক্তির পরিবার, পুলিশ এবং ফায়ার সার্ভিসের পক্ষে পাঁচটি মামলা করা হয়। এতে আসামি করা হয় ১৬ হাজার ৪৭১ জনকে। এর মধ্যে ৪৭১ জনের নাম উল্লেখ করে অন্যদের অজ্ঞাত আসামি দেখানো হয়।
