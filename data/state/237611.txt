
ঢাকার কেরানীগঞ্জে এক কিশোরের খণ্ডিত লাশ উদ্ধার করেছে পুলিশ। ১৪ থেকে ১৫ বছর বয়সী ওই কিশোরের নাম জানা যায়নি। আজ সোমবার বেলা ১১টার দিকে কেরানীগঞ্জের আবদুল্লাহপুর মোল্লা টাওয়ার ও প্রথম ধলেশ্বরী সেতুসংলগ্ন চর কুণ্ডলীয়া এলাকা থেকে লাশের খণ্ডিত অংশ উদ্ধার করা হয়।
দক্ষিণ কেরানীগঞ্জ থানার উপপরিদর্শক (এসআই) আবুল কাওসার ঘটনার সত্যতা নিশ্চিত করে বলেন, এলাকাবাসীর কাছ থেকে খবর পেয়ে পুলিশ আবদুল্লাহপুর মোল্লা টাওয়ার এলাকা থেকে কিশোরের শরীরের দুটি অংশ এবং প্রথম ধলেশ্বরী সেতুসংলগ্ন চর কুণ্ডলীয়া এলাকা থেকে তিনটি অংশ উদ্ধার করে। গতকাল রোববার রাতের কোনো এক সময় দুর্বৃত্তরা এ ঘটনা ঘটিয়েছে বলে ধারণা করা হচ্ছে। এ ব্যাপারে খোঁজখবর নেওয়া হচ্ছে।
