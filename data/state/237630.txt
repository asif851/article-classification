
নোয়াখালী জেলায় এবারও এসএসসিতে সেরা ফল অর্জন করেছে নোয়াখালী জিলা স্কুল। এই শিক্ষাপ্রতিষ্ঠান থেকে ২৭১ জন শিক্ষার্থী পরীক্ষায় অংশ নেয়। পাসের হার শতভাগ। এর মধ্যে জিপিএ-৫ পেয়েছে ১১২ জন শিক্ষার্থী।
নোয়াখালী জিলা স্কুলের প্রধান শিক্ষক মো. জামাল উদ্দিন ভূঁইয়া প্রথম আলোকে বলেন, শিক্ষক-শিক্ষার্থী ও অভিভাবকদের অক্লান্ত পরিশ্রমের ফলে শতভাগ শিক্ষার্থী পাস করেছে। ভবিষ্যতেও সাফল্যের ধারাবাহিকতা বজায় রাখার চেষ্টা থাকবে তাঁদের।
গতকাল বৃহস্পতিবার প্রকাশিত ফলাফলে দেখা যায়, নোয়াখালী সরকারি বালিকা উচ্চবিদ্যালয় থেকে পাস করেছে ৩০৭ জন। পরীক্ষায় অংশ নেয় ৩১২ জন শিক্ষার্থী। জিপিএ-৫ পেয়েছে ৮৭ জন।
এদিকে জেলার বেগমগঞ্জ সরকারি পাইলট উচ্চবিদ্যালয় থেকে ১২৯ শিক্ষার্থী পরীক্ষায় অংশ নিয়ে পাস করেছে ১২৬ জন। জিপিএ-৫ পেয়েছে ২৮ জন।
জেলার বেসরকারি শিক্ষাপ্রতিষ্ঠানের মধ্যে নোয়াখালী সায়েন্স অ্যান্ড কমার্স স্কুল অ্যান্ড কলেজের শতভাগ শিক্ষার্থী পাস করেছে। এ প্রতিষ্ঠান থেকে জিপিএ-৫ পেয়েছে দুজন।
