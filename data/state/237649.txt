
গাড়ি, টাকা ও প্রধানমন্ত্রীর উপদেষ্টা পদ পেলে কাজী জাফর নির্বাচনে যাবেন বলে জাতীয় পার্টির চেয়ারম্যান এইচ এম এরশাদ যে বক্তব্য দিয়েছেন, তার প্রতিবাদ জানিয়েছেন কাজী জাফর আহমদ। জাতীয় পার্টির বহিষ্কৃত এই জ্যেষ্ঠ প্রেসিডিয়াম সদস্য আজ সংবাদমাধ্যমে বিবৃতি পাঠিয়ে এরশাদের কথার প্রতিবাদ করেছেন।কাজী জাফর বলেন, ‘শর্ত সাপেক্ষে আমি সংসদ নির্বাচনে যেতে চেয়েছি এবং বর্তমান প্রধানমন্ত্রীর কাছে উপদেষ্টা পদ, এক কোটি টাকা এবং একটি গাড়ি চেয়েছি—এ কথা সম্পূর্ণ মিথ্যা, বানোয়াট ও রাজনৈতিক উদ্দেশ্যপ্রণোদিত। তাঁর এই বক্তব্যকে সত্য প্রমাণ করার জন্য আমি চ্যালেঞ্জ করছি।’কাজী জাফর দাবি করেছেন, তিনি তাঁর দীর্ঘ রাজনৈতিক জীবনে সততা ও নিষ্ঠার ওপর আস্থা রেখেছেন। আর এরশাদ রাজনৈতিক ফায়দা লোটার চেষ্টা করছেন। তিনি এরশাদকে তাঁর বক্তব্য প্রত্যাহার করে নেওয়ার দাবি জানান। নইলে তিনি আইনের আশ্রয় নেবেন বলেও হুমকি দেন।
