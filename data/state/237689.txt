

বন্ধের নির্দেশ দেওয়া পীস স্কুলগুলোর শিক্ষার্থীদের দায়দায়িত্ব ওই সব স্কুল কর্তৃপক্ষকেই নিতে হবে বলে মন্তব্য করেছেন শিক্ষামন্ত্রী নুরুল ইসলাম নাহিদ।আজ বুধবার রাজধানীর সিরডাপ মিলনায়তনে এক অনুষ্ঠানের শুরুতে সাংবাদিকের প্রশ্নে এ মন্তব্য করেন শিক্ষামন্ত্রী।নুরুল ইসলাম নাহিদ বলেন, শিক্ষার্থীদের দায়িত্ব তারাই নেবে, যারা তাদের এই পথে (স্কুলে) নিয়ে এসেছে।শিক্ষামন্ত্রী বলেন, পীস স্কুলগুলোর লেখাপড়া, মানসিকতা নতুন প্রজন্মের শিক্ষার্থী ও দেশের জন্য মঙ্গলজনক নয়। এই স্কুলগুলো যারা পরিচালনা করছেন, তাঁরা স্বাধীনতার চেতনার বিরোধী শক্তি।‘পীস’ নামে চালু দেশের অনুমোদনহীন স্কুলগুলো বন্ধের নির্দেশ দিয়েছে শিক্ষা মন্ত্রণালয়। একই সঙ্গে শিক্ষা মন্ত্রণালয়ের নির্দেশে সাময়িক নিবন্ধন পাওয়া ঢাকার লালমাটিয়ায় অবস্থিত ‘পীস ইন্টারন্যাশনাল স্কুল’-এর নিবন্ধন বাতিল করেছে ঢাকা মাধ্যমিক ও উচ্চমাধ্যমিক শিক্ষা বোর্ড।‘পীস’ শব্দটি ব্যবহার করে ভিন্ন ভিন্ন নামে ঢাকাসহ দেশের বিভিন্ন স্থানে এ ধরনের শতাধিক স্কুল রয়েছে। গতকাল মঙ্গলবার শিক্ষা মন্ত্রণালয়ের এক বিজ্ঞপ্তিতে ‘পীস’ নামযুক্ত স্কুলগুলো বন্ধের নির্দেশনার কথা বলা হয়।মন্ত্রণালয়ের বিজ্ঞপ্তিতে জানানো হয়, অনুমোদনহীন এ স্কুলগুলো অবিলম্বে বন্ধ করতে স্বরাষ্ট্র মন্ত্রণালয়ের প্রতি অনুরোধ জানানো হয়েছে।
 
এর আগে ইসলামিক বক্তা জাকির নায়েকের উদ্যোগে চালু পিস টিভির বাংলাদেশে সম্প্রচার গত ৮ জুলাই বন্ধ করে সরকার।
আরও পড়ুন:পীস স্কুল বন্ধের নির্দেশ
