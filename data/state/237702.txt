

বাংলাদেশ নৌবাহিনীতে প্রথমবারের মতো যুক্ত হলো দুটি সাবমেরিন। এগুলো হলো বিএনএস নবযাত্রা ও বিএনএস জয়যাত্রা। প্রধানমন্ত্রী শেখ হাসিনা আজ রোববার চট্টগ্রামের বিএনএস ঈসা খাঁ নৌ জেটিতে আয়োজিত এক অনুষ্ঠানে চীন থেকে পাওয়া সাবমেরিন দুটির কমিশনিং করেন।
ইউএনবির খবরে বলা হয়েছে, এ সময় শেখ হাসিনা বলেন, ২০৩০ সালের মধ্যে বাংলাদেশ নৌবাহিনীকে ত্রিমাত্রিক বাহিনীতে পরিণত করার জন্য স্বল্প ও দীর্ঘমেয়াদি পরিকল্পনা গ্রহণ করেছে সরকার। শেখ হাসিনা বলেন, ‘এ দিনটি শুধু বাংলাদেশ নৌবাহিনীর জন্য নয়, বাংলাদেশ সশস্ত্র বাহিনীসহ পুরো বাংলাদেশের জন্য একটি বিশেষ দিন।’
চীন থেকে কেনা এ দুটি সাবমেরিন চট্টগ্রাম বন্দরে এসে পৌঁছায় গত বছরের ২২ ডিসেম্বর।
এর আগে বেলা ১১টার পর চট্টগ্রামের ঈসা খাঁ নৌ জেটিতে পৌঁছান প্রধানমন্ত্রী শেখ হাসিনা।
এদিকে বিকেলে প্রধানমন্ত্রী চট্টগ্রাম ওয়াসার নবনির্মিত ‘শেখ হাসিনা পানি শোধনাগার’ প্রকল্পের উদ্বোধনী অনুষ্ঠানে যোগ দিতে পতেঙ্গা বোট ক্লাবে যাবেন বলে জানা গেছে।
