
কুমিল্লার ভিক্টোরিয়া সরকারি কলেজের পরিসংখ্যান বিভাগের প্রধান এস এম আবদুর রহিমকে অপসারণের দাবিতে সাত দিনের সময়সীমা বেঁধে (আলটিমেটাম) দিয়েছেন বিভাগের শিক্ষার্থীরা। গতকাল বুধবার এক মানববন্ধন কর্মসূচিতে তাঁরা এ ঘোষণা দেন।প্রত্যক্ষদর্শী ও কলেজের পরিসংখ্যান বিভাগের শিক্ষার্থী সূত্রে জানা গেছে, আবদুর রহিমের বিরুদ্ধে নানা অনিয়মের অভিযোগ এনে গতকাল বেলা ১১টার দিকে কলেজের বিজ্ঞান ভবনের সামনে মানববন্ধন করেন বিভাগের শিক্ষার্থীরা।এ সময় শিক্ষার্থীরা আবদুর রহিমকে অপসারণে ওই আলটিমেটাম দেন। অন্যথায় ক্লাস বর্জন ও বিভাগে তালা দেওয়াসহ কঠোর আন্দোলনের হুমকি দেন শিক্ষার্থীরা।বিভাগের কয়েকজন শিক্ষার্থী নাম প্রকাশ না করার শর্তে বলেন, গত বছরের ১১ নভেম্বর বিভাগীয় প্রধান হিসেবে এস এম আবদুর রহিম যোগদানের পর থেকেই ‘সার্ভিস চার্জ’ নামে বিভিন্ন বর্ষের শিক্ষার্থীদের কাছ থেকে রসিদ ছাড়া টাকা আদায় করছেন।অভিযোগ প্রসঙ্গে আবদুর রহিম বলেন, ‘বিভাগের উন্নয়নের জন্য কাজ করছি। শিক্ষার্থীদের দাপ্তরিক বিভিন্ন কাজ আমি করে থাকি। সে জন্য ফি নেওয়া হয়েছে।’ অধ্যক্ষ মো. আবদুর রশীদ জানান, পরিসংখ্যান বিভাগের প্রধানের বিরুদ্ধে বিভাগীয় শিক্ষার্থীরা একাধিকবার অভিযোগ করেছেন। অভিযোগ আসার পর সংশ্লিষ্ট শিক্ষককে সংশোধন হওয়ার জন্য বলা হয়েছিল। তাঁর অধীনে পরিসংখ্যান বিভাগের কোনো শিক্ষার্থী ক্লাস করতে চান না।
