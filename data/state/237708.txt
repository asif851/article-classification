
বাংলাদেশের নারী ব্যবসায়ী ও প্রযুক্তি উদ্যোক্তা মালিহা এম. কাদির বিশ্বের তরুণদের প্ল্যাটফর্ম ‘ইয়ার গ্লোবাল লিডার্স ক্লাস অব-২০১৭’ পুরস্কার পেয়েছেন। ওয়ার্ল্ড ইকোনমিক ফোরাম মালিহা মালেক কাদিরকে এ স্বীকৃতি দিয়েছে। ফোরামের দক্ষিণ এশিয়া ক্যাটাগরিতে তিনি পুরস্কারপ্রাপ্ত একমাত্র বাংলাদেশি। তিনি অনলাইনে টিকিট সেবাদাতা প্রতিষ্ঠান সহজ ডটকমের প্রতিষ্ঠাতা ব্যবস্থাপনা পরিচালক।
ওয়ার্ল্ড ইকোনমিক ফোরাম নিজ নিজ ক্ষেত্রে সবচেয়ে উদ্ভাবনী, উদ্যোগী ও সামাজিক সংস্কারে অবদানের স্বীকৃতিস্বরূপ প্রতিবছর এ পুরস্কার প্রদান করে থাকে। অনূর্ধ্ব ৪০ বছরের উদ্ভাবনী ও উদ্যমী নারী-পুরুষদের মাঝে যারা নিজেদের গণ্ডি ও বাইরের দুনিয়া নিয়ে চিন্তাভাবনা করেন ও পৃথিবীর সবচেয়ে জটিল চ্যালেঞ্জ মোকাবিলায় নতুন পন্থায় কাজ করেন তাদের এ পুরস্কারের জন্য মনোনীত করা হয়।
এই বছরের Young Global Leaders হিসাবে তারাই নির্বাচিত হয়েছেন যারা আশার আলো দেখিয়ে বুঝিয়ে দিয়েছেন যে, বিশ্বের সবচেয়ে জটিল এবং কঠিন চ্যালেঞ্জ মোকাবিলার জন্য তারা প্রস্তুত। বর্তমান ও সাবেক Young Global Leaders এর মধ্যে রয়েছে Fortune 500 কোম্পানির পরিচালক, অলিম্পিকে মেডেল জয়ী, একাডেমিক পুরস্কারপ্রাপ্ত এবং তারাই যারা মানুষের প্রাত্যহিক দিন বদলের চেষ্টায় অগ্রণী ভূমিকা পালন করেছেন। গত বছর ডিজিটাল বাংলাদেশ প্রসারে ব্যাপক ভূমিকা পালনের জন্য আইসিটি প্রতিমন্ত্রী জুনায়েদ আহমেদ পলক এই পুরস্কার অর্জন করেছিলেন। এই বছর, মিস মালিহা মালেক কাদির এই স্বীকৃতি লাভ করলেন। মালিহা এম. কাদির বাংলাদেশের পরিবহন শিল্প খাত ডিজিটালকরণে যুগান্তকারী কাজ করেছেন বলে ইয়াং গ্লোবাল লিডার্স ফোরামের ওয়েবসাইটে উল্লেখ করা হয়েছে।
সহজ ডটকম অনলাইন ও মোবাইল অ্যাপসের মাধ্যমে বাস, লঞ্চ, সিনেমা, ইভেন্ট এবং ক্রিকেট খেলার টিকিট বিক্রয় করে থাকে। ২০১৪ সালে প্রতিষ্ঠিত সহজ ডট কম আড়াই বছরের এই অল্প পরিসরে ভোক্তাদের মাঝে ব্যাপক সুনাম ও খ্যাতি অর্জন করেছে। অনলাইনে টিকিট বিক্রয়ের পাশাপাশি, সহজ ডটকম বাস ও লঞ্চ অপারেটরদের কার্যক্রম ডিজিটাইজ করার জন্য টিকেটিং সমাধান প্রদান করে থাকে। ইতিমধ্যে সহজ ডটকম এই স্বল্প পরিসরে ৪০টির ও বেশী প্রথম সারির বাস অপারেটর এবং ২০ টিরও বেশি নামকরা লঞ্চ অপারেটরকে ডিজিটাইজ করতে সক্ষম হয়েছে। বর্তমানে সহজ ডটকমে (Shohoz.com) নিজ নিজ ক্ষেত্রে অভিজ্ঞ ৮০ জনেরও বেশি অগ্রগামী তরুণ কাজ করে।
মালিহা মালেক কাদির একজন হার্ভার্ড গ্র্যাজুয়েট। তিনি সহজডটকম প্রতিষ্ঠার পূর্বে সিঙ্গাপুরের দুই বিলিয়ন ডলারের কোম্পানি ভিস্তা প্রিন্টে ডিজিটাল পণ্যের পরিচালক হিসাবে কাজ করেছেন। ভিস্তা প্রিন্টের আগে তিনি নোকিয়াতে ভারত ও ইন্দোনেশিয়ার মতো উঠতি বাজারে সিনিয়র বিজনেস ডেভেলপমেন্ট ম্যানেজার হিসেবে নকিয়া লাইফ টুলস-এর সেবা প্রদানের জন্য দায়িত্বপ্রাপ্ত ছিলেন। নকিয়া লাইফ টুলস একটি ডিজিটাল কনটেন্ট যা নকিয়া ব্যবহারকারীদের শিক্ষাক্ষেত্র ও কৃষিতে দৈনন্দিন দরকারি টিপস প্রদান করত। এ ছাড়া মালিহা সংক্ষিপ্তভাবে সিঙ্গাপুরের স্ট্যান্ডার্ড চার্টার্ড ব্যাংকের জন্য কাজ করেছেন। তিনি কর্মজীবন শুরু করেন Morgan Stanley-এর নিউইয়র্ক ও সানফ্রান্সিসকো এলাকার Utilities Mergers and Acquisition and Financial sponsor’s coverage বিভাগের একজন এনালিস্ট হিসাবে। মালিহা মালেক কাদির যুক্তরাষ্ট্রের স্মিথ কলেজ থেকে অর্থনীতি ও কম্পিউটার সায়েন্সে সম্মান ডিগ্রি লাভ করেন। প্রেস বিজ্ঞপ্তি।
 
