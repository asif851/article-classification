
পদ্মা সেতুর পরামর্শক নিয়োগে দুর্নীতির ষড়যন্ত্রের সঙ্গে সংশ্লিষ্টতার অভিযোগে দুই তত্ত্বাবধায়ক প্রকৌশলীকে জিজ্ঞাসাবাদ করেছে দুর্নীতি দমন কমিশন (দুদক)। তাঁরা হলেন সেতু কর্তৃপক্ষের তত্ত্বাবধায়ক প্রকৌশলী মো. কামরুজ্জামান ও এলিভেটেড এক্সপ্রেসের তত্ত্বাবধায়ক প্রকৌশলী মো. লিয়াকত আলী।আজ বৃহস্পতিবার রাজধানীর সেগুনবাগিচায় দুদকের প্রধান কার্যালয়ে বেলা ১১টার দিকে ওই দুই প্রকৌশলীকে জিজ্ঞাসাবাদ শুরু হয়। তবে জাতীয় সংসদের হুইপ নূর আলম চৌধুরীর ভাই মজিবুর রহমান চৌধুরীকে (নিক্সন চৌধুরী) তলব করা হলেও তিনি দুদকে উপস্থিত হননি।দুদকের জ্যেষ্ঠ উপপরিচালক আবদুল্লাহ আল জাহিদের নেতৃত্বে চার সদস্যের একটি তদন্ত দল জিজ্ঞাসাবাদ করেন। ১৩ মে  জিজ্ঞাসাবাদের জন্য দুই প্রকৌশলীকে তলব করা হয়েছিল।দুদকের বিশেষ অনুসন্ধান ও তদন্ত সূত্র জানায়, এ নিয়ে নিক্সন চৌধুরীকে তৃতীয়বারের মতো এবং ওই দুই প্রকৌশলীকে দ্বিতীয়বারের মতো দুদকে তলব করা হয়।পদ্মা সেতু প্রকল্পে দুর্নীতির অভিযোগ অনুসন্ধান শেষে প্রধানমন্ত্রীর অর্থনীতিবিষয়ক উপদেষ্টা মসিউর রহমান, সাবেক যোগাযোগমন্ত্রী আবুল হোসেন ও সাবেক পররাষ্ট্র প্রতিমন্ত্রী আবুল হাসান চৌধুরীকে বাদ দিয়ে গত বছরের ১৭ ডিসেম্বর মোট সাতজনের বিরুদ্ধে রাজধানীর বনানী থানায় মামলা (নম্বর ১৯) করে দুদক। ওই মামলায় আসামি করা হয় সেতু বিভাগের সাবেক সচিব মোশাররফ হোসেন ভূঁইয়া, তত্ত্বাবধায়ক প্রকৌশলী কাজী মো. ফেরদাউস, সড়ক ও জনপথ বিভাগের (সওজ) নির্বাহী প্রকৌশলী মো. রিয়াজ আহমেদ জাবের, এসএনসি-লাভালিনের স্থানীয় পরামর্শক প্রতিষ্ঠান ইপিসির উপব্যবস্থাপনা পরিচালক গোলাম মোস্তফা, কানাডীয় প্রকৌশল প্রতিষ্ঠান এসএনসি-লাভালিনের ভাইস প্রেসিডেন্ট কেভিন ওয়ালেস, আন্তর্জাতিক প্রকল্প বিভাগের সাবেক ভাইস প্রেসিডেন্ট রমেশ শাহ ও সাবেক পরিচালক মোহাম্মদ ইসমাইলকে।
তবে মামলার এজাহারভুক্ত আসামি না হলেও আবুল হোসেন ও আবুল হাসান চৌধুরীকে মামলায় সন্দেহভাজনের তালিকায় রাখা হয়।
পদ্মা সেতু দুর্নীতি মামলার অন্যতম দুই আসামি মোশাররফ ও ফেরদাউসকে গ্রেপ্তার করা হয়েছিল। বর্তমানে তাঁরা জামিনে আছেন। আর সড়ক ও জনপথ বিভাগের (সওজ) নির্বাহী প্রকৌশলী মো. রিয়াজ আহমেদ জাবের দুদকের রিমান্ড শেষে বর্তমানে কারাগারে আছেন।
