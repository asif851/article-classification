
নওগাঁয় মাদক ব্যবসার দায়ে মোহাম্মদ ফানছু (৩৩) নামের এক যুবককে যাবজ্জীবন কারাদণ্ড দিয়েছেন আদালত। গতকাল বৃহস্পতিবার নওগাঁর অতিরিক্ত দায়রা জজ আদালত এ রায় দেন।
সাজাপ্রাপ্ত ফানছু জেলার ধামইরহাট উপজেলার নামাআঙ্গরত গ্রামের ফয়েজ উদ্দিন মণ্ডলের ছেলে।
আদালত-সংশ্লিষ্ট সূত্র জানায়, ২০১৬ সালের ১৭ জানুয়ারি রাজশাহী থেকে নওগাঁগামী একটি বাসে তল্লাশি চালিয়ে ফানছুকে বিপুল পরিমাণ হেরোইনসহ আটক করেন নওগাঁ জেলা মাদকদ্রব্য নিয়ন্ত্রণ অধিদপ্তরের কর্মকর্তারা। এ ঘটনায় তাঁর বিরুদ্ধে মামলা হয়। দীর্ঘ শুনানি শেষে গতকাল এ মামলার রায় ঘোষণা করেন অতিরিক্ত দায়রা জজ আদালতের বিচারক মো. মজিবুর রহমান। অভিযোগ প্রমাণিত হওয়ায় ফানছুকে যাবজ্জীবন কারাদণ্ডের আদেশ দেন তিনি। পাশাপাশি তাঁকে পাঁচ হাজার টাকা জরিমানা করা হয়েছে; অনাদায়ে আরও ছয় মাসের বিনাশ্রম কারাদণ্ড দেওয়া হয়। রায় ঘোষণার সময় ফানছু আদালতে উপস্থিত ছিলেন। 
