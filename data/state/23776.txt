
প্রধানমন্ত্রী ঘোষিত স্কেল অনুযায়ী প্রধান শিক্ষকদের বেতন নির্ধারণ ও সহকারী শিক্ষক থেকে প্রধান শিক্ষক পদে পদোন্নতির দাবি জানিয়েছে বাংলাদেশ প্রাথমিক শিক্ষক সমিতি। আজ শনিবার রাজধানীর মৈত্রী মিলনায়তনে সমিতির কেন্দ্রীয় কমিটির সভায় এ দাবি জানানো হয়। সভায় নেতৃবৃন্দ বলেন, ২০১৪ সালের ৯ মার্চ প্রধানমন্ত্রীর ঘোষিত প্রাথমিক শিক্ষকদের জন্য উন্নতকরণ বেতন স্কেল ও প্রধান শিক্ষকদের দ্বিতীয় শ্রেণির গেজেটেড মর্যাদা আজও বাস্তবায়ন হয়নি। প্রধানমন্ত্রীর ঘোষণার পর সংশ্লিষ্ট মন্ত্রণালয়সমূহ প্রাথমিক শিক্ষকদের বেতন স্কেল দাবিসমূহ পূরণে গড়িমসি করে আসছেন। সভায় নেতৃবৃন্দ অবিলম্বে সহকারী শিক্ষক থেকে প্রধান শিক্ষক পদে পদোন্নতির দাবি জানায়। দাবি বাস্তবায়নে প্রধানমন্ত্রীর দৃষ্টি আকর্ষণ করেন তাঁরা। সভায় প্রধানমন্ত্রী ঘোষিত প্রধান শিক্ষকদের উন্নতকরণ বেতন স্কেল নির্ধারণ বা ১০ম গ্রেড প্রদান এবং দ্রুত সহকারী শিক্ষক থেকে প্রধান শিক্ষক পদে পদোন্নতির দাবিতে আগামী ২০ মে থেকে ২০ জুন ২০১৬ মাসব্যাপী আট বিভাগে বিভাগীয় সমাবেশ করার ঘোষণা দেওয়া হয়। পরে ২৩ জুন প্রতিনিধি পরিষদের সভা ও সম্মেলন (কাউন্সিল)-এর নির্বাচন কমিশন ঘোষণা এবং ২৯ জুলাই বাংলাদেশ প্রাথমিক শিক্ষক সমিতির কেন্দ্রীয় সম্মেলন করার সিদ্ধান্ত গৃহীত হয়। সমিতির সভাপতি মো. আবুল বাসারের সভাপতিত্বে অনুষ্ঠিত সভায় বক্তব্য দেন সাধারণ সম্পাদক আনোয়ারুল ইসলাম, সহসভাপতি জাহানারা খানম, মোয়াজ্জেম হোসেন, জুলফিকার আলী, যুগ্ম সম্পাদক গাজীউল হক চৌধুরী, আবুল কাশেম, সৈয়দ নজরুল ইসলাম, সুবল চন্দ্র পাল, ফিরোজ হোসেন, নূরুন নাহার, আবদুল হক, মনির হোসেন, আতিকুর রহমান প্রমুখ।
