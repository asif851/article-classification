
রাজশাহীতে গতকাল বৃহস্পতিবার তাপমাত্রা এক লাফে প্রায় ৫ ডিগ্রি সেলসিয়াস বেড়েছে। হঠাৎ তাপমাত্রা বেড়ে যাওয়ায় গরমে অস্বস্তিকর পরিবেশ সৃষ্টি হয়েছে। তার সঙ্গে পাল্লা দিয়ে বেড়েছে লোডশেডিং। রাজশাহী আবহাওয়া কার্যালয় সূত্রে জানা গেছে, গতকাল বেলা তিনটায় রাজশাহীতে সর্বোচ্চ তাপমাত্রা রেকর্ড করা হয় ৩৭ দশমিক ৩ ডিগ্রি সেলসিয়াস। এই মৌসুমে এটিই রাজশাহীতে সর্বোচ্চ তাপমাত্রা। আগের দিনে এই তাপমাত্রা ছিল ৩২ দশমিক ৭ ডিগ্রি। গতকাল রাজশাহীতে বাতাসের আর্দ্রতা ছিল ৪৩ শতাংশ। তার আগের দিন ছিল ৭১ শতাংশ। হঠাৎ গরম বেড়ে যাওয়ায় বিশেষ করে রাজশাহী নগরের শ্রমজীবী মানুষ দুর্ভোগের মধ্যে পড়েন। নিজস্ব প্রতিবেদক, রাজশাহী
