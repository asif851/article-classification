
যশোর সদর উপজেলার শেখহাটি মসজিদ মোড় এলাকায় জুস ও শরবত তৈরির নকল কারখানার সন্ধান পাওয়া গেছে। গত রোববার দুপুরে ভ্রাম্যমাণ আদালত আকস্মিক অভিযান চালিয়ে কারখানাটি সিলগালা করে দেন। এ সময় কারখানা থেকে মালিক ও কর্মচারীরা পালিয়ে যান বলে জানা যায়। নকল পণ্য তৈরিতে জড়িত ব্যক্তিদের বিরুদ্ধে ভেজালবিরোধী আইনে মামলা করা হয়েছে।ভ্রাম্যমাণ আদালত সূত্রে জানা গেছে, হামদর্দ ল্যাবরেটরিজ যশোরের আঞ্চলিক ব্যবস্থাপক মোস্তাফিজুর রহমান লিখিত অভিযোগ করেন, বিসমিল্লাহ মধু ট্রেডিং নামের কথিত একটি প্রতিষ্ঠান হামদর্দ ল্যাবরেটরিজের গবেষণালব্ধ পেটেন্ট রাইট ও ট্রেডমার্ক ব্যবহার করে ‘তৃপ্তি রুহ আফজা’ নামে নকল শরবত তৈরি ও বাজারজাত করছে। ওই অভিযোগের পরিপ্রেক্ষিতে যশোর কালেক্টরেটের নির্বাহী হাকিম শামিমুর রহমানের নেতৃত্বে র‌্যাব ও পুলিশের একটি দল প্রতিষ্ঠানের শোরুম ও কারখানায় অভিযান চালায়। অভিযান শেষে সন্ধ্যায় একটি জব্দ তালিকা করা হয়।ওই তালিকা থেকে জানা যায়, কারখানার ভেতরে রয়েছে বোতলজাত অবস্থায় ২০০ ও খোলা অবস্থায় দুই ড্রাম শরবত, শরবতে মেশানোর জন্য অন্তত ২০টি রঙের কৌটা, বিভিন্ন কোম্পানির লেবেল, খালি কাচের বোতল ও অনুমোদনহীন ৮০ কার্টন কমলার জুস। ওই সব উপকরণসহ কারখানাটি সিলগালা করা হয়।এ ব্যাপারে শামিমুর রহমান প্রথম আলোকে বলেন, ওই প্রতিষ্ঠানে ভেজাল শরবত তৈরি করা হতো। নিয়মিত মামলা দায়ের করে কারখানাটি সিলগালা করে রাখা হয়েছে।
