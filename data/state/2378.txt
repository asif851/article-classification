
সিলেটের আতিয়া মহলে জঙ্গিবিরোধী অভিযানে নিহত নারী ও পুরুষ জঙ্গির লাশ বেওয়ারিশ হিসেবে দাফন করা হয়েছে। আজ শনিবার বিকেলে সিলেট সিটি করপোরেশনের মানিকপীরটিলা কবরস্থানে দুই জঙ্গির লাশ দাফন করা হয়।
সিলেট সিটি করপোরেশনের ২৭ নম্বর ওয়ার্ড এলাকার দক্ষিণ সুরমার শিববাড়ি-পাঠানপাড়ার আতিয়া মহলে গত ২৪ মার্চ থেকে শুরু হয় জঙ্গিবিরোধী অভিযান। সেনাবাহিনীর ‘অপারেশন টোয়াইলাইট’ নামের অভিযানে আতিয়া মহলের নিচতলায় নিহত হয় এক নারীসহ চার জঙ্গি। বাড়ির ভাড়াটের তথ্য অনুযায়ী, নারীসহ এক পুরুষ জঙ্গির লাশ যথাক্রমে মর্জিনা বেগম ও কাওসার আলীর বলে ধারণা করা হয়। ২৭ মার্চ দুজনের মরদেহ অজ্ঞাত হিসেবে উদ্ধার করে পুলিশ। সিলেট এম এ জি ওসমানী মেডিকেল কলেজ হাসপাতালের মর্গে দুই জঙ্গির লাশ রাখা হয়। এর মধ্যে দুই জঙ্গির পরিচয় নিশ্চিত হতে ময়নাতদন্তের পর ডিএনএ এর নমুনা সংগ্রহ করা হয়। চার দিনের মাথায় আজ শনির বিকেল পৌনে চারটার দিকে দুটো লাশ দাফন করা হয়।
মানিকপীরটিলা কবরস্থানের তত্ত্বাবধায়ক শেখ মো. আহসান কবির সাংবাদিকদের জানান, বিকেল তিনটা ৩৫ মিনিটে পুলিশ দুটি লাশ তাদের কাছে দেয়। পৌনে চারটার দিকে দাফন সম্পন্ন হয়।
সিলেট মহানগর পুলিশের অতিরিক্ত উপকমিশনার (গণমাধ্যম) জেদান আল মুসা দুই জঙ্গির দাফনের বিষয়টি নিশ্চিত করে বলেন, পরিচয় নিশ্চিত না হওয়ায় বেওয়ারিশ হিসেবে লাশ দাফন করা হয়েছে। আতিয়া মহলের ভেতরে আরও দুটো লাশ পড়ে রয়েছে। সেনাবাহিনীর বোমা নিষ্ক্রিয়করণ দলের অভিযানের পর সেগুলো বের করে আনা হবে বলে তিনি জানান।
