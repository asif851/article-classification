
চোরাচালানিরা গাড়িচাপা দিয়ে বর্ডার গার্ড বাংলাদেশের (বিজিবি) এক সদস্যকে হত্যা ও একজনকে আহত করেছে বলে অভিযোগ পাওয়া গেছে। গত মঙ্গলবার রাত পৌনে আটটার দিকে এ ঘটনা ঘটেছে।বিজিবির নিহত সিপাইয়ের নাম আবদুল জব্বার (৩৪)। তাঁর বাড়ি যশোরের মনিরামপুর উপজেলার কোদলাপাড়া গ্রামে। বিডিআরের আহত হাবিলদারের নাম আবদুর রশিদ (৪৬)। তিনি ঝালকাঠি জেলা সদরের বাসিন্দা।সাতক্ষীরা ৩৮ বিজিবির অধিনায়ক লে. কর্নেল ইমাম হাসান জানান, মঙ্গলবার রাত সাতটার দিকে বিজিবি ভোমরা বিওপির হাবিলদার আবদুর রশিদ গোপনে সংবাদ পান, চোরাই পথে আনা পণ্য নিয়ে একটি পিকআপ সাতক্ষীরার দিকে যাচ্ছে। এরপর তাঁর নেতৃত্বে দুটি মোটরসাইকেলে বিজিবির চার সদস্য সদর উপজেলার আলীপুর বুড়িপুকুরকান্দার দিকে রওনা হন।পথে বুড়িপুকুরকান্দা সরকারি প্রাথমিক বিদ্যালয়ের সামনে তাঁরা একটি সাদা রঙের পিকআপ দেখতে পেয়ে থামার জন্য সংকেত দেন। কিন্তু পিকআপটি সংকেত অমান্য করে সামনে থাকা মোটরসাইকেলটিকে ধাক্কা দিয়ে দ্রুত পালিয়ে যায়। এতে মোটরসাইকেলে থাকা বিজিবির দুজন সদস্য আহত হন। তাঁদের সাতক্ষীরা সদর হাসপাতালে নেওয়ার পথে আবদুল জব্বার মারা যান।আবদুর রশিদকে সাতক্ষীরা সদর হাসপাতালে প্রাথমিক চিকিৎসা শেষে উন্নত চিকিৎসার জন্য যশোর সমিঞ্চলিত সামরিক হাসপাতালে পাঠানো হয়।বিজিবি সূত্র জানায়, গতকাল বেলা ১১টার দিকে সাতক্ষীরার তালতালায় ৩৮ বিজিবি সদর দপ্তর মাঠে আবদুল জব্বারের জানাজা হয়।সাতক্ষীরা সদর থানার ভারপ্রাপ্ত কর্মকর্তা (ওসি) এনামুল হক জানান, এ ঘটনায় গতকাল দুপুর ১২টার দিকে বিজিবির ভোমরা বিওপির নায়েক মো. নাছিরউদ্দিন বাদী হয়ে পাঁচজনের নাম উল্লেখ করে একটি মামলা করেছেন। আসামিদের গ্রেপ্তারের চেষ্টা চলছে।
