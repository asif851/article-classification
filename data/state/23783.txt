
রাজধানীর পশ্চিম নাখালপাড়ায় ‘জঙ্গি আস্তানায়’ নিহত তিনজনের মধ্যে অজ্ঞাত দুজনের ছবি প্রকাশ করেছে র‍্যাব। ১২ জানুয়ারি শুক্রবার র‍্যাব ‘রুবি ভিলা’ নামের ছয়তলা ওই ভবনের পঞ্চম তলায় অভিযান চালায়। এতে নিষিদ্ধঘোষিত জঙ্গি সংগঠন জেএমবির ওই তিন সদস্য নিহত হন বলে দাবি করে সংস্থাটি। তাঁদের মধ্যে মেজবাহ উদ্দীন নামের একজনের নাম প্রকাশ করে র‍্যাব। বাকি দুজনের পরিচয় পাওয়া না গেলেও তাঁদের ছবি পাওয়া গেছে।
আজ বৃহস্পতিবার দুপুরে র‍্যাবের গণমাধ্যম শাখা এই দুজনের ছবি প্রকাশ করে। র‍্যাবের প্রকাশিত ছবিতে দেখা যায়, নিহত দুজনই যুবক। তাঁরা একইভাবে ডান হাতের তর্জনী তুলে রয়েছেন। দুই যুবকের মধ্যে বাঁ পাশে থাকা যুবকের পরনে নীল রঙের প্রিন্টের শার্ট। ডান পাশে থাকা আরেকজনের পরনে কালো জ্যাকেট।
র‍্যাবের আইন ও গণমাধ্যম শাখার পরিচালক কমান্ডার মুফতি মাহমুদ খান প্রথম আলোকে বলেন, এ দুজনের ছবি দেওয়ার কারণ হলো, তাঁদের ছবি দেখে কেউ র‍্যাবকে তথ্য দিলে তদন্ত করতে সুবিধা হবে। এ দুজনের বয়স আনুমানিক ২০ বছর হবে। এ ছাড়া আগে যে জঙ্গির পরিচয় প্রকাশ করা হয়েছিল, তাঁর কিছু প্রোফাইল থেকে এ দুজনের ছবি পাওয়া গেছে।
গত বৃহস্পতিবার দিবাগত রাত দুইটা থেকে ছয়তলা ভবন ‘রুবি ভিলার’ পঞ্চম তলায় ‘জঙ্গি আস্তানা’ সন্দেহে অভিযান চালায় র‍্যাব। এরপর একটানা প্রায় ৪০ মিনিট গোলাগুলি হয় বলে আশপাশের লোকজনের সঙ্গে কথা বলে জানা যায়। পরদিন শুক্রবার সকালে র‍্যাবের আইন ও গণমাধ্যম শাখার পরিচালক কমান্ডার মুফতি মাহমুদ খান ‘জঙ্গি আস্তানায়’ তিনজন নিহত হওয়ার তথ্যের সত্যতা নিশ্চিত করেন।
ওই বাড়িটি পশ্চিম নাখালপাড়ায় প্রধানমন্ত্রীর কার্যালয় থেকে ১০০ গজের মতো দূরে। সাংসদদের সরকারি বাসভবন বা ন্যাম ভবনের কাছেই এটি।
শুক্রবার সকালে জঙ্গি আস্তানাটি পরিদর্শন শেষে র‍্যাবের মহাপরিচালক বেনজীর আহমেদ সাংবাদিকদের বলেন, নিহত তিন যুবকের একজনের নাম জাহিদ অথবা সজীব হতে পারে। ওই যুবকের দুটি জাতীয় পরিচয়পত্র পাওয়া গেছে। একটিতে তাঁর নাম জাহিদ ও আরেকটিতে সজীব বলে উল্লেখ রয়েছে। তিন যুবকেরই বয়স ২৫ থেকে ৩০ বছরের মধ্যে। চলতি মাসের ৪ তারিখ তাঁরা বাড়িটি ভাড়া নেন। নিহত তিনজনই জঙ্গি। অভিযান চলাকালে তাঁরা গ্যাসের চুলায় গ্রেনেড রেখে বড় ধরনের বিস্ফোরণ ঘটানোর চেষ্টা করেছেন। ওই জঙ্গি আস্তানার ভেতরে পাওয়ার জেল, সুইসাইড ভেস্ট ও বিভিন্ন বিস্ফোরক দ্রব্য পাওয়া গেছে। অবিস্ফোরিত আইইডি ছিল বলে জানান র‍্যাবের মহাপরিচালক।
গত রোববার রাজধানীর পশ্চিম নাখালপাড়ায় জঙ্গি আস্তানায় নিহত তিনজনের মধ্য একজনের পরিচয় মেজবাহ উদ্দীন বলে জানায় র‍্যাব। তাঁর বাবা এনামুল হক। মা তাহমিনা আক্তার। তাঁর বাড়ি কুমিল্লার মনোহরগঞ্জে। এ ঘটনায় সন্ত্রাস দমন আইনে মামলা করা হয় তেজগাঁও থানায়। এরপর জিজ্ঞাসাবাদের জন্য মেজবাহ উদ্দীনের মা-বাবা, স্ত্রী ও ভাইকে ঢাকায় আনা হয়।
