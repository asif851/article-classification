
কুষ্টিয়া সদর উপজেলার আইলচারা ইউনিয়নের দহকুলা মাঠে গত রোববার দুই পক্ষের সংঘর্ষে জালাল মোল্লা (৫০) নামের এক ব্যক্তি নিহত ও পাঁচজন আহত হয়েছেন। জালাল মোল্লা একই ইউনিয়নের নাজিরপুর গ্রামের বাসিন্দা ছিলেন।
পুলিশ ও এলাকাবাসী সূত্রে জানা গেছে, গত শনিবার বিকেলে নাজিরপুর গ্রামের আলামিনের একটি বাইসাইকেল না বলে নিয়ে একই গ্রামের রাকিবুল ইসলাম কিছুক্ষণ চালিয়ে ফেরত দেন। এ নিয়ে ওই দুই তরুণের মধ্যে কথা-কাটাকাটির একপর্যায়ে হাতাহাতি হয়। বিষয়টি তাঁদের অভিভাবকদের মধ্যে ছড়িয়ে পড়ে। এরই জের ধরে রোববার সন্ধ্যা সাড়ে ছয়টার দিকে দহকুলা মাঠে উভয় পক্ষের মধ্যে সংঘর্ষ বাধে। সংঘর্ষের সময় কিলঘুষি ও লাথিতে আলামিনের আত্মীয় জালাল মোল্লা ঘটনাস্থলেই প্রাণ হারান। এ ঘটনায় আরও পাঁচজন আহত হন। স্থানীয় লোকজন আহত ব্যক্তিদের উদ্ধার করে কুষ্টিয়া জেনারেল হাসপাতালে ভর্তি করেন। খবর পেয়ে কুষ্টিয়া মডেল থানার পুলিশ ঘটনাস্থলে গিয়ে পরিস্থিতি নিয়ন্ত্রণে আনে।
কুষ্টিয়া মডেল থানার ভারপ্রাপ্ত কর্মকর্তা (ওসি) সিকদার মশিউর রহমান বলেন, জালাল মোল্লার লাশ উদ্ধার করে ময়নাতদন্ত শেষে তাঁর পরিবারের কাছে হস্তান্তর করা হয়েছে। এলাকায় পুলিশ মোতায়েন করা হয়েছে। এ ঘটনায় নিহত ব্যক্তির ভাই আলাল মোল্লা বাদী হয়ে একটি হত্যা মামলা করেছেন।
