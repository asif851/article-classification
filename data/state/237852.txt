

পটুয়াখালীর বাউফল উপজেলার কেশবপুর ইউনিয়নে দুর্বৃত্তের এলোপাতাড়ি কোপে এক কিশোর নিহত হয়েছে। গতকাল শুক্রবার দিবাগত রাতে ইউনিয়নের কেশবপুর গ্রামে এ ঘটনা ঘটে।
নিহত কিশোরের নাম মঈন খান নয়ন (১৫)। সে কেশবপুর মাধ্যমিক বিদ্যালয়ের দশম শ্রেণির ছাত্র। তাঁর বাবার নাম মোসলেম উদ্দিন খান। তিনি একজন পুলিশ কর্মকর্তা।
নিহত নয়নের স্বজন ও পুলিশ সূত্রে জানা গেছে, গতকাল রাত পৌনে তিনটার দিকে জানালার গ্রিল কেটে পাঁচ-ছয়জন দুর্বৃত্ত নয়নের ঘরে ঢুকে তাকে এলোপাতাড়ি কোপাতে থাকে। নয়নকে বাঁচাতে মা মনিরা ফেরদৌসী এগিয়ে এলে তাঁকেও কুপিয়ে আহত করে দুর্বৃত্তরা চলে যায়। দুর্বৃত্তরা সবাই মুখোশ পরা ছিল। পরে তাঁদের উদ্ধার করে উপজেলা স্বাস্থ্য কমপ্লেক্সে নিয়ে এলে কর্তব্যরত চিকিৎসক নয়নকে মৃত ঘোষণা করেন।  বাউফল থানার ভারপ্রাপ্ত কর্মকর্তা (ওসি) আযম খান ফারুকী সত্যতা নিশ্চিত করে বলেন, ‘নিহত নয়নের লাশ উদ্ধার করে ময়নাতদন্তের জন্য পটুয়াখালী জেনারেল হাসপাতালের মর্গে পাঠানোর প্রস্তুতি চলছে। প্রকৃত ঘটনা উদ্‌ঘাটন করে জড়িত ব্যক্তিদের খুব কম সময়ের মধ্যে গ্রেপ্তার করা হবে।’
