
বিএনপির চেয়ারপারসন খালেদা জিয়া অভিযোগ করেছেন, সরকার ‘বাকশালী চেতনায় উজ্জীবিত হয়ে’ গণতন্ত্রকে মৃতপ্রায় অবস্থায় নিয়ে গেছে। কঠিন লড়াইয়ের মাধ্যমে এই ‘নব্য বাকশালী চেতনার জগদ্দল পাথর’ সরানোর আহ্বান জানান তিনি। আজ শুক্রবার এক বাণীতে খালেদা জিয়া এই আহ্বান জানান। ২৫ জানুয়ারিকে ‘গণতন্ত্র হত্যা দিবস’ উল্লেখ করে বিএনপির চেয়ারপারসন এই বাণী দেন।খালেদা জিয়া বলেন, ‘১৯৭৫ সালের ২৫ জানুয়ারি তত্কালীন আওয়ামী লীগ সরকার ক্ষমতায় থাকার চিরস্থায়ী বন্দোবস্ত করার লক্ষ্যে বহুদলীয় গণতন্ত্রের গলা টিপে হত্যা করে একদলীয় সরকার-ব্যবস্থা বাকশাল কায়েম করেছিল।’বিএনপির চেয়ারপারসন বলেন, ‘বহু চক্রান্তের চোরাগলি পথে’ রাষ্ট্র ক্ষমতায় অধিষ্ঠিত হয়ে আওয়ামী লীগ আবারও গণতন্ত্রকে মৃতপ্রায় অবস্থায় নিয়ে গেছে।তিনি বলেন, অবাধ ও সুষ্ঠু নির্বাচনে তাদের বিপদ টের পেয়ে তারা সংবিধান থেকে নির্দলীয় নিরপেক্ষ তত্ত্বাবধায়ক সরকার-ব্যবস্থা বাতিল করে জনগণের ভোটের অধিকারকেও হরণ করেছে। তামাশার নির্বাচনের মাধ্যমে এখন একক কর্তৃত্ববাদী শাসন দীর্ঘায়িত করার অলীক স্বপ্নে বিভোর হয়ে দেশের ঐক্য, সংহতি ও সার্বভৌমত্বকে সংকটাপন্ন করে তুলতেও দ্বিধা করছে না।বিএনপির চেয়ারপারসন বলেন, ‘এই নব্য বাকশালী চেতনার জগদ্দল পাথরকে অপসারণ করার লক্ষ্যে জনগণ আজ দৃঢ় সংকল্পবদ্ধ, আবারও কঠিন লড়াইয়ের মধ্য দিয়ে ভোটবিহীন নির্বাচনে জবর দখলকারী গণতন্ত্রবিরোধী শক্তিকে পরাভূত করে আমাদের রক্তস্নাত বহুদলীয় গণতন্ত্রের পথচলাকে নির্বিঘ্ন ও নিরাপদ করতে হবে।’
