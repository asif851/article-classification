
সেরা অনুসন্ধানী প্রতিবেদনের জন্য ঢাকা রিপোর্টার্স ইউনিটির (ডিআরইউ) রিপোর্টিং অ্যাওয়ার্ড পেলেন বিভিন্ন গণমাধ্যমে কর্মরত ২০ জন সাংবাদিক। আজ মঙ্গলবার বিকেলে রাজধানীর একটি হোটেলে ‘ডিআরইউ-গ্রামীণফোন রিপোর্টিং অ্যাওয়ার্ড ২০১৩’ দেওয়া হয়।
জাতীয় সংসদের স্পিকার শিরীন শারমিন চৌধুরী প্রধান অতিথি হিসেবে সেরা প্রতিবেদকদের হাতে পুরস্কার তুলে দেন। অনুষ্ঠানে বিশেষ অতিথি ছিলেন ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক ও গ্রামীণফোনের করপোরেট কমিউনিকেশন বিভাগের প্রধান সৈয়দ তাহমিদ আজিজুল হক।
অনুষ্ঠানে শিরীন শারমিন চৌধুরী বলেন, সংসদীয় গণতন্ত্রে সংসদ কেন্দ্রবিন্দুতে রয়েছে। কিন্তু মানুষের চাওয়া-পাওয়ার কথা যথাযথভাবে তুলে ধরে দেশের গণমাধ্যম। তাই গণমাধ্যমই দেশে গণতন্ত্রের ভিত মজবুত করে থাকে। এ ছাড়া গণতন্ত্রকে সুসংহত করতে গণমাধ্যমের গুরুত্বপূর্ণ ভূমিকা রয়েছে বলে উল্লেখ করেন তিনি।
ডিআরইউর সভাপতি শাহেদ চৌধুরীর সভাপতিত্বে অনুষ্ঠানে আরও বক্তব্য দেন জুরি বোর্ডের চেয়ারম্যান শফিকুল করিম, বাংলাদেশ ফেডারেল সাংবাদিক ইউনিয়নের (বিএফইউ) একাংশের সভাপতি মনজুরুল আহসান বুলবুল এবং স্বাগত বক্তব্য দেন ডিআরইউর সাধারণ সম্পাদক ইলিয়াস খান।
পুরস্কার পেলেন যাঁরা
আর্থিক খাত বিভাগে সেরা প্রতিবেদক হিসেবে পুরস্কার পেয়েছেন ‘প্রথম আলো’র বিশেষ প্রতিনিধি মনজুর আহমেদ এবং যোগাযোগ খাতে সেরা প্রতিবেদক হিসেবে পুরস্কার পেয়েছেন ‘প্রথম আলো’র জ্যেষ্ঠ প্রতিবেদক আনোয়ার হোসেন। এ ছাড়া প্রিন্ট মিডিয়ায় মুক্তিযুদ্ধবিষয়ক প্রতিবেদনের জন্য ‘সমকাল’-এর আবু সালেহ রনি, অবজেকটিভ ইকোনমিতে ‘কালের কণ্ঠ’-এর রাজিব আহমেদ, খেলাধুলায় ‘ইনকিলাব’-এর শামীম চৌধুরী, নারী ও শিশু অধিকারে ‘জনকণ্ঠ’-এর রাজন ভট্টাচার্য, পরিবেশ ও প্রকৃতিতে ‘নিউ এজ’-এর এরশাদ কমল খান, ইতিহাস-ঐতিহ্য-সংস্কৃতিতে ‘জনকণ্ঠ’-এর মোরসালিন মিজান, জ্বালানি খাতে ‘ঢাকা ট্রিবিউন’-এর আমিনুর রহমান রাসেল, কৃষিতে ‘ডেইলি স্টার’-এর পিনাকী রায়, অপরাধ ও আইনশৃঙ্খলায় ‘জনকণ্ঠ’-এর এম শাহজাহান, সংসদবিষয়ক রিপোর্টিংয়ে ‘ইত্তেফাক’-এর আশিস সৈকত, জনশক্তি বিষয়ে ‘যুগান্তর’-এর শাহ আলম খান (‘জনকণ্ঠ’ পত্রিকায় প্রকাশিত প্রতিবেদনের জন্য) ও তথ্যপ্রযুক্তিতে ‘ঢাকা ট্রিবিউন’-এর সজল জাহিদ (‘সমকাল’ পত্রিকায় প্রকাশিত প্রতিবেদনের জন্য) পুরস্কার পেয়েছেন।
টেলিভিশন রিপোর্টিংয়ে মানবাধিকার বিষয়ে একাত্তর টেলিভিশনের জি এম ফয়সাল আলম, অপরাধে মাছরাঙা টেলিভিশনের নাজমুল হোসেন, সুশাসন ও দুর্নীতিতে ইনডিপেনডেন্ট টেলিভিশনের মাহবুব আলম লাবলু, নারী-শিশু অধিকারে বৈশাখী টিভির খাদিজা নাহার (রিতা নাহার), অনলাইন মাধ্যমে আইন ও বিচার বিষয়ে দ্য রিপোর্ট২৪ডটকমের এস এম নুরুজ্জামান তানিম (বাংলামেইল২৪ডটকমে প্রকাশিত প্রতিবেদনের জন্য) এবং রেডিও মাধ্যমে সামাজিক সমস্যাবিষয়ক প্রতিবেদনের জন্য বিবিসির আহারার হোসেন পুরস্কার পেয়েছেন।
