
১৯৭১ সালের ২৫ মার্চ কালরাত স্মরণে ঢাকা বিশ্ববিদ্যালয়ের জগন্নাথ হলে শনিবার রাত ১১টা ৫৯ মিনিট থেকে রোববার ১২টা ১ মিনিট পর্যন্ত সব বৈদ্যুতিক আলো নিভিয়ে দেওয়া হবে। আলোক প্রজ্বালনের মাধ্যমে স্মরণ করা হবে ওই দিনের শহীদদের।
 শুক্রবার বিকেলে জগন্নাথ হলের প্রাধ্যক্ষের কার্যালয়ে এক সংবাদ সম্মেলনে হলের প্রাধ্যক্ষ অধ্যাপক অসীম সরকার এ কথা জানান। তিনি বলেন, ২৫ মার্চের কালরাত স্মরণে সব বৈদ্যুতিক বাতি নিভিয়ে দেওয়া হবে। পরে মোমবাতি প্রজ্বালন করে সে আঁধার দূরীভূত করা হবে। ২৬ মার্চ স্বাধীনতা দিবসের মাধ্যমে যেভাবে নতুন দিনের সূচনা হয়েছিল, তেমনি প্রথম প্রহরে সে আলো আবার জ্বেলে দেওয়া হবে।
সংবাদ সম্মেলনে বিস্তারিত কর্মসূচির ঘোষণা দেওয়া হয়। লিখিত বক্তব্যে ’৭১-এর ২৫ মার্চ কালরাত ও গণহত্যা দিবস স্মরণানুষ্ঠান কমিটির আহ্বায়ক হলের আবাসিক শিক্ষক তাপস কুমার বিশ্বাস জানান, শনিবার সকাল ১০টা থেকে রাত ১২টা পর্যন্ত হল প্রাঙ্গণে দিবসটি পালন করা হবে। অনুষ্ঠানের মধ্যে রয়েছে সকাল ১০টায় চিত্রাঙ্কন প্রতিযোগিতা, সন্ধ্যা ৬টায় শহীদদের স্মরণে স্থাপনাশিল্পের প্রদর্শন, সাতটায় নাট্যানুষ্ঠান, রাত ৮টায় দেশাত্মবোধক গান ও কবিতা আবৃত্তি, ১১টায় মশাল প্রজ্বালন, নাটক ও স্মরণসভা ও মধ্যরাতে গণসমাধিতে মোমবাতি প্রজ্বালন ও শ্রদ্ধা নিবেদন।
স্মরণসভার উদ্বোধন করবেন ঢাকা বিশ্ববিদ্যালয়ের উপাচার্য অধ্যাপক আ আ ম স আরেফিন সিদ্দিক। প্রধান অতিথি থাকবেন মুক্তিযুদ্ধবিষয়ক মন্ত্রী আ ক ম মোজাম্মেল হক।
