
চট্টগ্রামের সীতাকুণ্ড পৌর সদরের ছয়টি দোকানের ফল পরীক্ষায় মানবদেহের জন্য ক্ষতিকর ফরমালিন শনাক্ত হয়নি। গতকাল সোমবার ভ্রাম্যমাণ আদালত এ অভিযান চালান। আম, মাল্টাসহ বিভিন্ন মৌসুমি ফলে ফরমালিন রয়েছে কি না, তা পরীক্ষার জন্য এ অভিযান চালানো হয়। পরে ভ্রাম্যমাণ আদালত সোনাইছড়ি ইউনিয়নের বারআউলিয়া দরগাহ বাজার এলাকার ডিজিটাল সাগর বেকারি ও ছলিমপুর ফকিরহাট বাজারের আল মদিনা বেকারিকে বিএসটিআইয়ের লাইসেন্স ছাড়াই পণ্য উৎপাদন ও বিক্রি করায় জরিমানা করেন। ভ্রাম্যমাণ আদালত পরিচালনা করেন সীতাকুণ্ডের নির্বাহী কর্মকর্তা ও নির্বাহী ম্যাজিস্ট্রেট মুহম্মদ শাহীন ইমরান। তাঁকে সহযোগিতা করেন বিএসটিআইয়ের মাঠ কর্মকর্তা মাহমুদুল হাসান। শাহীন ইমরান জানান, বিএসটিআইয়ের লাইসেন্স না থাকায় ডিজিটাল সাগর বেকারিকে ৫০ হাজার ও আল মদিনা বেকারিকে ৩০ হাজার টাকা জরিমানা, অনাদায়ে আল মদিনা বেকারির ব্যবস্থাপক কাউছার মিয়াকে তিন মাসের কারাদণ্ড দেওয়া হয়েছে।
