
গাজীপুরের কালিয়াকৈর উপজেলায় মাহমুদুর রহমান দিপু (২৫) নামের এক পোশাকশ্রমিকের গলাকাটা লাশ উদ্ধার করেছে পুলিশ। আজ শুক্রবার ভোর পাঁচটার দিকে উপজেলার মৌচাকের কলাবাধা এলাকার রহমত টেক্সটাইল কারখানার পাশ থেকে লাশটি উদ্ধার করা হয়।নিহত মাহমুদুর রহমান টাঙ্গাইলের মির্জাপুর উপজেলার গোড়াইন এলাকার জহিরুল ইসলামের ছেলে। তিনি রহমত টেক্সটাইল মিলস লিমিটেড নামের একটি পোশাক কারখানার শ্রমিক ছিলেন।কালিয়াকৈর থানার মৌচাক পুলিশ ফাঁড়ির উপপরিদর্শক (এসআই) ফাইজুর রহমানের তথ্যমতে, মাহমুদুর রহমান মৌচাকের কলাবাধা এলাকার একটি বাড়িতে বাড়া থাকতেন। তিনি রহমত টেক্সটাইল কারখানায় কাজ করতেন। গতকাল বৃহস্পতিবার রাতে কারখানায় যাওয়ার জন্য তিনি বাসা থেকে বের হন। এরপর তাঁর আর কোনো খোঁজ মেলেনি। আজ ফজরের নামাজের সময় মুসল্লিরা রাস্তার পাশে গলাকাটা লাশটি পড়ে থাকতে দেখে পুলিশে খবর দেন। পুলিশ ভোর সাড়ে পাঁচটার দিকে লাশটি উদ্ধার করে গাজীপুরের শহীদ তাজউদ্দীন আহমদ মেডিকেল কলেজ হাসপাতাল মর্গে পাঠিয়েছে।এসআই ফাইজুর বলেন, গতকাল রাতের কোনো একসময় দুর্বৃত্তরা মাহমুদুরকে গলা কেটে হত্যা করেছে। এ ঘটনায় কাউকে গ্রেপ্তার করা সম্ভব হয়নি।
