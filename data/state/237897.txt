
বিএনপির চেয়ারপারসন খালেদা জিয়া দাবি করেছেন, গাজীপুর সিটি করপোরেশন নির্বাচনে সরকারদলীয় প্রার্থীকে জয়লাভ করানোর জন্য নানা ষড়যন্ত্র হচ্ছে। বিভিন্ন জায়গা থেকে গাজীপুরে সন্ত্রাসীদের পাঠানো হচ্ছে। তিনি আওয়ামী লীগের সাংসদ নুরুন্নবী চৌধুরীকে (শাওন) ইঙ্গিত করে বলেন, ‘ভোলার এক গুন্ডাকে গাজীপুরে পাঠানো হয়েছে।’
গতকাল রোববার রাতে বরিশাল সিটি করপোরেশনের নবনির্বাচিত মেয়র আহসান হাবিব খালেদা জিয়ার সঙ্গে তাঁর গুলশানের কার্যালয়ে সাক্ষাৎ করতে গেলে তিনি এসব কথা বলেন। এ সময় বরিশালের বিভিন্ন পর্যায়ের নেতা ছাড়াও বিএনপির কেন্দ্রীয় নেতারা উপস্থিত ছিলেন।
বিরোধীদলীয় নেতা দাবি করেন, গাজীপুরে এখন পর্যন্ত বিএনপি-সমর্থিত প্রার্থী এগিয়ে আছেন।
খালেদা জিয়া বলেন, চার সিটি করপোরেশন নির্বাচনে বিএনপি-সমর্থিত প্রার্থী জয়লাভ করলেও এই সরকারের অধীনে জাতীয় নির্বাচন সুষ্ঠুভাবে অনুষ্ঠিত হওয়া সম্ভব নয়। নির্বাচন অবাধ ও সুষ্ঠু হলে চার সিটিতে আওয়ামী লীগ-সমর্থিত প্রার্থীদের জামানত বাজেয়াপ্ত হতো। তিনি বলেন, তত্ত্বাবধায়ক সরকারের দাবি থেকে বিএনপি এক চুলও নড়েনি, নড়বে না। দলীয় সরকারের অধীনে জাতীয় নির্বাচন করতে দেওয়া হবে না।
তত্ত্বাবধায়ক সরকার প্রশ্নে জাতীয় সংসদে প্রধানমন্ত্রী শেখ হাসিনার দেওয়া ভাষণ সম্পর্কে খালেদা জিয়া বলেন, ‘সেখানে নতুন কিছু ছিল না। আগের বক্তব্যের ভাঙা রেকর্ড বাজিয়েছেন। এই বক্তব্যে জনগণ বা বিরোধী দল কোনো দিকনির্দেশনা পায়নি।’ তিনি তত্ত্বাবধায়ক সরকারের জন্য আন্দোলন করতে নেতা-কর্মীদের ঐক্যবদ্ধ হওয়ার আহ্বান জানিয়ে বলেন, সিটি করপোরেশন নির্বাচনের মাধ্যমে জনগণ বুঝিয়ে দিয়েছে, তারা পরিবর্তন চায়।
