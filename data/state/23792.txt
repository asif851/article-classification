
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, ১৮-দলীয় জোট ২৫ অক্টোবর সমাবেশ করবে। তাঁরা আশা করছেন, সরকার সভা-সামবেশের ওপর যে নিষেধাজ্ঞা দিয়েছে, তা তুলে নেবে। একই দিন সারা দেশের সব জেলা ও উপজেলা সদরেও ১৮-দলীয় জোটের উদ্যোগে সভা-সমাবেশ হবে।বিএনপির চেয়ারপারসনের গুলশান কার্যালয়ে আজ বুধবার ১৮-দলীয় জোটের মহাসচিব পর্যায়ের বৈঠক শেষে মির্জা ফখরুল সাংবাদিকদের এ কথা জানান।সংলাপের যে পরিবেশ সৃষ্টি হয়েছে তা অব্যাহত রাখতে সভা-সমাবেশের ওপর থেকে নিষেধাজ্ঞা তুলে নেওয়া সরকারের প্রাথমিক দায়িত্ব বলে মনে করেন মির্জা ফখরুল। নাশকতা হতে পারে বলে পুলিশের কাছে তথ্য আছে—এ বিষয়ে তিনি বলেন, ‘যাঁরা বলেন আমরা নাশকতা করতে পারি, তাঁরাই নাশকতা ঘটান। আমরা শান্তিপূর্ণ পরিবেশে সমাবেশ করতে চাই। নাশকতার মাধ্যমে সরকার পরিবর্তনের কোনো ইচ্ছা আমাদের নেই। আমরা গণতান্ত্রিক পদ্ধতিতে নির্বাচনের মাধ্যমে সরকার পরিবর্তনে বিশ্বাস করি। ২৫ অক্টোবর হবে অত্যন্ত শান্তিপূর্ণ সমাবেশ।’সভা-সমাবেশের ওপর থেকে নিষেধাজ্ঞা তুলে না নিলে কী করবেন—এমন প্রশ্নের জবাবে মির্জা ফখরুল বলেন, ‘আমরা সমাবেশ করব। নিষেধাজ্ঞা তুলে নিতে আমরা সরকারের প্রতি আহ্বান জানাচ্ছি।’
অন্তর্বর্তীকালীন সরকারব্যবস্থা সম্পর্কে বিরোধীদলীয় নেতা ও বিএনপির চেয়ারপারসন খালেদা জিয়ার প্রস্তাব সম্পর্কে প্রশ্নের জবাবে মির্জা ফখরুল বলেন, ‘এটি একটি প্রস্তাব। এর সমালোচনা নয়। এর ভিত্তিতে আলোচনা হতে পারে।’ তিনি অভিযোগ করেন, ২৫ অক্টোবর সামনে রেখে সরকার গণগ্রেপ্তার শুরু করেছে। সারা দেশে কয়েক শ নেতা-কর্মীকে গ্রেপ্তার করা হয়েছে। বিভিন্ন মাদ্রাসায় তল্লাশি চালানো হচ্ছে, ছাত্রদের নাজেহাল করা হচ্ছে। এ ধরনের তল্লাশি ও গ্রেপ্তার বন্ধ করার দাবি জানান তিনি। ১৮-দলীয় জোট খালেদা জিয়ার প্রস্তাবে সমর্থন দিয়েছে বলে তিনি জানান।
মির্জা ফখরুলের সভাপতিত্বে বাংলাদেশ জামায়াতে ইসলামীর নেতা আবদুল্লাহ মোহাম্মদ তাহের, ন্যাপের মহাসচিব গোলাম মোস্তফা ভূইয়া, এলডিপির রেদোয়ান আহমদ প্রমুখ উপস্থিত ছিলেন।
