
আসন্ন ইউনিয়ন পরিষদ নির্বাচনে বিএনপির প্রার্থীদের মনোনয়ন জমা দিতে বাধা দেওয়া হচ্ছে বলে অভিযোগ তুলেছেন বিএনপির যুগ্ম মহাসচিব রুহুল কবির রিজভী। তিনি বলেছেন, সরকার ইউপি নির্বাচনকে কেন্দ্র করে নির্বাচন কমিশনকে সঙ্গে নিয়ে ব্যালে নৃত্য করছে। আজ বৃহস্পতিবার সকালে নয়া পল্টনে দলটির কেন্দ্রীয় কার্যালয়ে এক সংবাদ সম্মেলনে তিনি এ অভিযোগ করেন।  নির্বাচনের প্রথম ও দ্বিতীয় ধাপ মিলে এখন পর্যন্ত অন্তত ১৬২টি ইউপিতে বিএনপি প্রার্থী নেই। দলটির যুগ্ম মহাসচিব রুহুল কবির রিজভী অভিযোগ করেছেন—সরকারদলীয় সন্ত্রাসীদের বাধা, মনোনয়নপত্র প্রত্যাহারে বাধ্য করা বা ঠুনকো অজুহাতে মনোনয়নপত্র বাতিল করায় এ অবস্থা তৈরি হয়েছে। প্রথম ধাপে ৭৩৮ ইউপিতে নির্বাচন হবে ২২ মার্চ।  রিজভী বলেন, মনে হয়, জনগণকে উপহাস করার জন্যই সরকার ইউপি নির্বাচনকে কেন্দ্র করে নির্বাচন কমিশনকে নিয়ে ব্যালে নৃত্য করছে। তিনি বলেন, অভিযোগগুলোর বিষয়ে নির্বাচন কমিশন ভ্রুক্ষেপহীন। তারা যে ব্যবস্থাগুলো নেবে, তা অশ্বডিম্ব প্রসব ছাড়া আর কিছুই নয়।  রিজভী দাবি করেন, ফেনীর ফুলগাজীর বিভিন্ন ইউনিয়ন, গোপালগঞ্জের ১১টি ইউনিয়নের মধ্যে চারটিসহ আরও বিভিন্ন স্থানে মনোনয়নপত্র জমাদানে বাধা দেওয়া হয়েছে। নেত্রকোনায় খালিয়াজুরির গাজীপুর ইউনিয়নে আবদুল মান্নানকে বিএনপির মনোনয়ন দেওয়া হয়। এলাকায় যাওয়ার পর তাঁকে হুমকি দেওয়া হয়, নির্বাচন করলে তাঁর ও তাঁর স্ত্রীর সরকারি চাকরি থাকবে না। তিনি নিজ এলাকায়ও থাকতে পারবেন না।
