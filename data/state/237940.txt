
টাকা নিরাপদে রাখতে বরগুনার বেতাগী উপজেলার সোনালী ব্যাংকের শাখায় গিয়েছিলেন তাঁরা। কিন্তু জমা দেওয়ার আগেই চলতি বছর ওই ব্যাংক থেকে অন্তত পাঁচজনের টাকা চুরি হয়েছে।সর্বশেষ গত ২৩ জুলাই ব্যাংকের ব্যবস্থাপকের কক্ষ থেকে স্থানীয় ব্যবসায়ী আসাদুল ইসলামের চার লাখ ৯০ হাজার টাকাভর্তি ব্যাগ চুরি হয়। কিন্তু ১০ দিনেও চোর শনাক্ত করতে পারেনি পুলিশ ও ব্যাংক কর্তৃপক্ষ।এ চুরির বিষয়ে ব্যাংকের কয়েকজন কর্মকর্তার বিরুদ্ধে চোরের সঙ্গে যোগসাজশের অভিযোগ করেছেন আসাদুল ইসলাম। এ ব্যাপারে বেতাগী থানায় তিনি লিখিত অভিযোগ দিয়েছেন। গতকাল শুক্রবার পর্যন্ত পুলিশ তা মামলা হিসেবে নেয়নি।আসাদুল ইসলাম প্রথম আলোকে বলেন, গত ২২ জুলাই দুপুরে তিনি সোনালী ব্যাংক বেতাগী শাখায় তাঁর হিসাব নম্বরের অনুকূলে চার লাখ ৯০ হাজার টাকা জমা দিতে যান। কিন্তু জমা নেওয়ার সময় পার হওয়ার কথা বলে ব্যাংকের ক্যাশিয়ার টাকা জমা নেননি। পরদিন ২৩ জুলাই তিনি আবার টাকা জমা দিতে গেলে ক্যাশিয়ার আবদুস শহিদ জমা ভাউচারে নোটের সংখ্যা না লেখায় জমা নিতে অস্বীকৃতি জানান। পরে তিনি ব্যাংকের ব্যবস্থাপকের কক্ষে গিয়ে তাঁর (ব্যবস্থাপক) সামনে বসে নোটের সংখ্যা লিখে দেখেন, পাশের চেয়ারে রাখা টাকাভর্তি ব্যাগটি নেই। পরে খোঁজ করেও আর টাকার হদিস পাননি।আসাদুল অভিযোগ করেন, ব্যাংকের ক্যাশিয়ারসহ কয়েকজন অসাধু ব্যাংক কর্মকর্তার যোগসাজশে তাঁর টাকাভর্তি ব্যাগটি সংঘবদ্ধ চোরেরা গায়েব করে ফেলেছেন।আর এ জন্যই ক্যাশিয়ার ও ব্যবস্থাপক দুদিন ধরে নানা অজুহাত দেখিয়ে টাকা জমা নিতে চাননি।বেশ কয়েকজন গ্রাহক ও স্থানীয় সূত্রে জানা গেছে, চলতি বছর ওই শাখায় টাকা জমা দিতে গিয়ে বেশ কয়েকজন গ্রাহকের টাকা চুরি হয়। এর মধ্যে গ্রাহক রফিকুল ইসলামের দুই লাখ, শিক্ষক দেলোয়ার হোসেনের এক লাখ, মো. রিয়াজ খানের ৫০ হাজার ও নাম প্রকাশে অনিচ্ছুক এক শিক্ষিকার এক লাখ ৮০ হাজার টাকাসহ আরও কয়েকজন গ্রাহকের টাকা চুরির ঘটনা ঘটে। একের পর এক চুরির ঘটনা ঘটলেও এ বিষয়ে ব্যাংকের কর্মকর্তারা কোনো ধরনের সতর্কতামূলক ব্যবস্থা নেননি বলে গ্রাহকেরা অভিযোগ করেছেন। একই সঙ্গে চুরি যাওয়া টাকারও কোনো হদিস পাননি।এ ব্যাপারে সোনালী ব্যাংক বেতাগী শাখার ব্যবস্থাপক পীযূষ কান্তি হালদার টাকা চুরির ঘটনায় তাঁর ও ব্যাংকের কোনোকর্মকর্তার সংশ্লিষ্টতার অভিযোগ অস্বীকার করে বলেন, ‘এর আগে ব্যাংক থেকে কোনো গ্রাহকের টাকা চুরি হয়েছে এমন ঘটনা আমার জানা নেই। তার পরেও আমরা সতর্ক রয়েছি। ২৩ জুলাই অভিযোগ পাওয়ার পর গ্রাহকের সঙ্গে অশোভন আচরণের কারণে সংশ্লিষ্ট ক্যাশিয়ারকে কারণ দর্শানোর নোটিশ দেওয়া হয়েছে।’
