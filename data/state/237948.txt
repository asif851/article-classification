
বান্দরবানের রুমা উপজেলার দুর্গম আদিগা ত্রিপুরাপাড়া থেকে গত সোমবার বিকেলে সঞ্জয় ত্রিপুরা নামের আট মাসের এক আদিবাসী শিশুকে অপহরণ করা হয়েছে। নির্জন জুমঘরে পাঁচ বছর বয়সী বোনের সঙ্গে রেখে মা-বাবা জুমের কাজ করতে গেলে দোলনা থেকে ঘুমন্ত শিশুটিকে একজন বয়স্ক লোক তুলে নিয়ে যান বলে পাড়াবাসী জানিয়েছেন। 
 রুমা থানার ভারপ্রাপ্ত কর্মকর্তা (ওসি) জাকির হোসেন বলেছেন, এলাকাটি দুর্গম হওয়ায় লিখিত কোনো অভিযোগ পাননি। তবে শিশু হারিয়ে যাওয়ার কথা এলাকার লোকজন তাঁকে জানিয়েছেন।
আদিগাপাড়ার বাসিন্দা গালেংগ্যা ইউপির সদস্য অনঙ্গ ত্রিপুরা ও প্রাথমিক বিদ্যালয়ের শিক্ষক মনিরাম ত্রিপুরা বলেছেন, হাতিরাং ত্রিপুরা সপরিবারে পাড়া থেকে দুই কিলোমিটার দূরে জুমঘরে থাকেন। পাঁচ বছর বয়সী মেয়ে বর্ণমালি ত্রিপুরা ও দোলনায় সঞ্জয় ত্রিপুরাকে রেখে স্বামী-স্ত্রী জুমের আগাছা দমনের কাজ করতে যান। বিকেল পাঁচটার দিকে বর্ণমালি কাঁদতে কাঁদতে ডাকাডাকি শুরু করে। জুমঘরে এসে মা-বাবা দেখেন, আট মাসের সঞ্জয় নেই। বর্ণমালি বলেছে, একজন বুড়ো লোক এসে তাকে তুলে নিয়ে গেছেন।
 মনিরাম ত্রিপুরা বলেন, অপহূত হওয়ার পর পাড়ার লোকজন সম্ভাব্য সব জায়গায় খুঁজেও কোথাও শিশুটির হদিস পাননি। আদিগাপাড়া এলাকার আশপাশে ত্রিপুরা ও মারমা ছাড়া অন্য কোনো জনগোষ্ঠীর বসবাস নেই। অপহরণকারী বুড়ো লোকটি কে হতে পারেন এবং কী জন্য অপহরণ করা হয়েছে, তা পাড়ার লোকজন ধারণা করতে পারছেন না বলে মনিরাম জানিয়েছেন।
ওসি জাকির হোসেন বলেন, উপজেলা সদর থেকে ৪৫-৫০ কিলোমিটার দূরে আদিগাপাড়াটি যোগাযোগবিচ্ছিন্ন। থানচি উপজেলার বলীপাড়া বাজার থেকে প্রায় পাঁচ কিলোমিটার দূরে হওয়ায় সেদিক দিয়ে যাওয়া ছাড়া কোনো উপায় নেই। শিশু অপহূত হওয়ার বিষয়টির খোঁজখবর নিচ্ছেন বলে তিনি জানান।
