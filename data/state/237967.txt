
ইংল্যান্ড ও ওয়েলশ বারের মানবাধিকার কমিটি আজ রোববার এক বিবৃতিতে বাংলাদেশের আন্তর্জাতিক অপরাধ ট্রাইব্যুনালে রাষ্ট্রপক্ষের কৌঁসুলিদের মানবাধিকার সংস্থা হিউম্যান রাইটস ওয়াচের বিরুদ্ধে আদালত অবমাননার অভিযোগ দায়েরে উদ্বেগ প্রকাশ করেছে।
কমিটির চেয়ারওম্যান কার্স্টি ব্রিমলো স্বাক্ষরিত বিবৃতিতে বলা হয়, হিউম্যান রাইটস ওয়াচের বিরুদ্ধে আদালত অবমাননার অভিযোগ আইসিটির সমালোচনা বন্ধের একটা আতঙ্কজনক চেষ্টা।
আন্তর্জাতিক ক্ষেত্রে ট্রাইব্যুনালের বিচার-প্রক্রিয়ার ব্যাপক সমালোচনা হয়েছে উল্লেখ করে বিবৃতিতে বলা হয়, যুদ্ধাপরাধ বিষয়ে যুক্তরাষ্ট্রের বিশেষ দূত স্টিফেন জে র্যাপ ট্রাইব্যুনালের আগের রায়গুলোর বিষয়ে প্রকাশ্যে মন্তব্য করেছেন যে এসব দণ্ডাদেশ চূড়ান্ত নয়। আপিলে অভিযুক্তরা এসব বিষয় উত্থাপন করবেন এবং সুপ্রিম কোর্টে বিষয়গুলো সংশোধনের সময় এখনো শেষ হয়ে যায়নি।
বিবৃতিতে আরও বলা হয় যে মানবাধিকারের সব বিষয় ও মৌলিক অধিকারের বিষয়ে যেকোনো তথ্য, অভিজ্ঞতা ও মতামত প্রকাশে মানবাধিকাররক্ষীদের অধিকার জাতিসংঘের ঘোষণায় স্বীকৃত।
বার হিউম্যান রাইটস কমিটি বিবৃতিতে সমালোচকদের পেছনে সময় ব্যয় না করে বরং মামলা পরিচালনার যেসব বিষয় সমালোচিত হচ্ছে, সেগুলো কাটিয়ে উঠে যথাযথ আইনি প্রক্রিয়া অনুসরণে মনোযোগী হওয়ার আহ্বান জানিয়েছে।
বার হিউম্যান রাইটস কমিটির বিবৃতিটি পড়তে এখানে ক্লিক করুন
