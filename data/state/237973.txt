
হাওর অ্যাডভোকেসি প্ল্যাটফর্মের (হ্যাপ) উপদেষ্টা মোস্তফা জব্বার বলেছেন, মানুষ যদি না থাকে, তাহলে মাটি দিয়ে কী হবে? তাই হাওরের মানুষগুলোকে রক্ষা করতে হবে। রাজধানীর জাতীয় প্রেসক্লাবে আজ মঙ্গলবার সকালে হ্যাপ আয়োজিত সংবাদ সম্মেলনে তিনি এ কথা বলেন।
হাওর সম্মেলনের এই আহ্বায়ক বলেন, হাওর অঞ্চলে এখন ধনী-গরিব সবার একই অবস্থা। সেখানে সবাই এখন ক্ষতিগ্রস্ত। গরিব মানুষ না হয় অন্য কোথাও গিয়ে অথবা সরকারের সাহায্য নিয়ে টিকে আছে,কিন্তু যারা কারও কাছে সাহায্য নিতে পারছে না, তারা কোথায় যাবে? তাই হাওরের সব ক্ষতিগ্রস্ত মানুষকে সরকার থেকে শুরু করে দেশের সব পর্যায়ের মানুষের সাহায্য করা দরকার। তিনি হাওর উন্নয়ন বোর্ডকে একটি ‘অথর্ব’ প্রতিষ্ঠান হিসেবে উল্লেখ করে হাওরের জন্য মন্ত্রণালয় বা মন্ত্রণালয়ে বিভাগ করার দাবি জানান।
হ্যাপের সদস্য এ কে এম মুসা বলেন, হাওরে ক্ষতিগ্রস্ত মানুষের জন্য সরকার যে ব্যবস্থা গ্রহণ করুক না কেন, সংবাদমাধ্যমের সারা বছরই এই বিষয়ের ওপর নজরদারি রাখা দরকার। কারণ, এই ক্ষতি এক বছরে কাটিয়ে ওঠা সম্ভব নয়। এ বছর হাওর ইজারা না দিয়ে হাওরবাসীর জন্য তা উন্মুক্ত রাখতে সরকারের কাছে আহ্বান জানান তিনি।  এর আগে সংবাদ সম্মেলনে লিখিত বক্তব্য পাঠ করেন হ্যাপের যুগ্ম আহ্বায়ক শরিফুজ্জামান শরিফ। লিখিত বক্তব্যে বলা হয়, অকালবন্যার কারণে হাওরে মাছের মড়কে ৬০ থেকে ৭০ শতাংশ ডিমওয়ালা মাছ মরে গেছে। এ ছাড়া প্রাথমিক বিদ্যালয়গুলোতে শিক্ষার্থী উপস্থিতির হার কমে গেছে। হাওর এলাকার ১৫টি গ্রামে গ্রামবাসী ১০ হাজারেরও বেশি গরু অনেক কম মূল্যে বিক্রি করতে বাধ্য হয়েছে। আর হাঁস মারা গেছে ৯ হাজার ৭৫০টি। এ ছাড়া বেসরকারি সংস্থাগুলো ঋণের কিস্তি আদায়ের জন্য চাপ প্রয়োগ করছে বলে অভিযোগ করা হয়েছে। হাওরে ধান উৎপাদন ও ক্ষতিগ্রস্ত জমির সরকারি যে হিসাব দেখানো হয়েছে, তাতে ভুল আছে বলে সংবাদ সম্মেলনে উল্লেখ করা হয়।
সংবাদ সম্মেলনে হ্যাপের যুগ্ম আহ্বায়ক আনিস আহমেদ, সদস্য সুমন দাস প্রমুখ উপস্থিত ছিলেন।
