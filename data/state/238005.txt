
শেরপুরের নালিতাবাড়ী উপজেলায় একটি শিশুকে (৮) ধষর্ণচেষ্টার অভিযোগে ইমামের দুদিনের রিমান্ড মঞ্জুর করেছেন আদালত। গতকাল রোববার মামলার তদন্তকারী কর্মকর্তার পাঁচ দিনের রিমান্ডের আবেদনের পরিপ্রেক্ষিতে দুপক্ষের শুনানি শেষে জ্যেষ্ঠ বিচারিক হাকিমের আদালতের বিচারক মমিনুন নেসা ওই রিমান্ড মঞ্জুর করেন। এ ছাড়া সালিসের মাধ্যমে এ ঘটনা মীমাংসার উদ্যোগ নেওয়ার দায়ে অভিযুক্ত ইউপি চেয়ারম্যান, ইউপি সদস্যসহ পাঁচজনকে জামিন দেওয়া হয়েছে।
মামলার তদন্তকারী কর্মকর্তা উপপরির্দশক (এসআই) নজরুল ইসলাম বলেন, জে৵ষ্ঠ বিচারিক হাকিমের আদালতে অভিযুক্ত ইমামের পাঁচ দিনের রিমান্ড চাওয়া হয়েছিল। আদালত দুদিনের রিমান্ড মঞ্জুর করেছেন। বাকিদের জামিন দেওয়া হয়েছে।
পুলিশ সূত্র জানায়, গত মঙ্গলবার সকালে শিশুটি তার এক ছোট ভাইকে নিয়ে উপজেলার নয়াবিল ইউনিয়নের মৌয়াকুড়া জামে মসজিদের মক্তবে পড়তে যায়। এ সময় বৃষ্টি থাকায় শিক্ষার্থীদের উপস্থিতি ছিল কম। এই সুযোগে মক্তবের শিক্ষক ও মসজিদের ইমাম আজিজুল হক (৬০) শিশুটির ভাইকে খাবার আনতে বাড়িতে পাঠিয়ে দেন। আর শিশুটিকে নিজ ঘরে ডেকে নিয়ে ধর্ষণের চেষ্টা চালান। ঘটনাটি জানাজানি হলে এলাকাবাসী ও শিশুটির পরিবার ইমামকে অবরুদ্ধ করেন। রাতে মেয়ের মা বাদী হয়ে শিশু ও নারী নির্যাতন আইনে মামলা করেন। রাতেই পুলিশ ইউপি সদস্য সুরুজ আলী ছাড়া বাকিদের গ্রেপ্তার করে পরদিন শুক্রবার আদালতে পাঠায়।
 
