
কক্সবাজার জেলার শ্রেষ্ঠ বিদ্যালয় নির্বাচিত হয়েছে পেকুয়া উপজেলার রাজাখালী সরকারি প্রাথমিক বিদ্যালয়। ১৪ আগস্ট কক্সবাজার জেলা প্রাথমিক শিক্ষা কর্মকর্তা ছিদ্দিকুর রহমান জেলার শ্রেষ্ঠ শিক্ষাপ্রতিষ্ঠান হিসেবে বিদ্যালয়টির নাম ঘোষণা করেন। পেকুয়া উপজেলা শিক্ষা কর্মকর্তার কার্যালয় সূত্র জানায়, একটি আদর্শ ও শ্রেষ্ঠ বিদ্যালয় নির্বাচনের ক্ষেত্রে প্রাক্-প্রাথমিকে শ্রেণিকক্ষ সাজানো, বিদ্যালয়ের আঙিনায় বাগান সৃজন, শিক্ষকদের উন্নত পাঠদান, শিক্ষার্থীদের উপস্থিতির হার, নিয়মিত খেলাধুলা, শিক্ষকদের নৈমিত্তিক ছুটি ও ভালো ফলাফল বিবেচনায় নেওয়া হয়। বিদ্যালয়ের প্রধান শিক্ষক মো. নুরুচ্ছফা বলেন, ‘আমাদের বিদ্যালয়টি প্রাথমিক শিক্ষা সমাপনী পরীক্ষায় গত কয়েক বছর ধরে ধারাবাহিকভাবে শতভাগ পাস করে আসছে। শিক্ষকেরাও নৈমিত্তিক ছুটি ভোগ করেছেন কম। বিদ্যালয়ের পারিপার্শ্বিক পরিবেশও ভালো। আমরা ভবিষ্যতে এ স্বীকৃতি ধরে রাখতে চাই।’ পেকুয়া উপজেলা প্রাথমিক শিক্ষা কর্মকর্তা হাসান মুরাদ চৌধুরী বলেন, বিদ্যালয়ের কর্মকাণ্ড বিবেচনা করে জেলার শ্রেষ্ঠ বিদ্যালয় ঘোষণা করা হয়ে থাকে। রাজাখালী সরকারি প্রাথমিক বিদ্যালয় শ্রেষ্ঠ বিদ্যালয়ের সব শর্ত পূরণ করেছে।
