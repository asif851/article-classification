
পঞ্চগড়ে প্রমীলা ভলিবল টুর্নামেন্টের উদ্বোধন হয়েছে। উদ্বোধনী খেলায় তেঁতুলিয়া ক্রীড়া সংস্থা ২-০ সেটে সদর উপজেলা ক্রীড়া সংস্থাকে হারিয়েছে। গতকাল মঙ্গলবার সকালে সিরাজুল ইসলাম স্টেডিয়ামে এই খেলা হয়। জেলা মহিলা ক্রীড়া সংস্থা এই টুর্নামেন্টের আয়োজন করে। সংস্থাটির সভাপতি ফাহমিদা খানম টুর্নামেন্টের উদ্বোধন করেন। এ সময় সংস্থাটির সাধারণ সম্পাদক রেজিয়া ইসলাম, ক্রীড়া সংস্থার সাধারণ সম্পাদক সায়খুল ইসলাম, তেঁতুলিয়া উপজেলা চেয়ারম্যান রেজাউল করিম, সদরের ইউএনও লায়লা মুনতাজেরী উপস্থিত ছিলেন। টুর্নামেন্টে ছয়টি দল অংশ নিচ্ছে। অন্য দলগুলো হচ্ছে: তেঁতুলিয়া মহিলা ক্রীড়া সংস্থা, বোদা, আটোয়ারী ও দেবীগঞ্জ উপজেলা ক্রীড়া সংস্থা। 
