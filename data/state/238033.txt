
ফিলিস্তিনের গাজায় ইসরায়েল গণহত্যা বন্ধ না করলে ঢাকায় মার্কিন দূতাবাস ঘেরাওয়ের ঘোষণা দিয়েছে ঢাকা রিপোর্টার্স ইউনিটি (ডিআরইউ)। গতকাল রোববার দুপুরে ডিআরইউ চত্বরে গাজায় হামলার প্রতিবাদে এক মানববন্ধন কর্মসূচিতে এ ঘোষণা দেন সংগঠনের সভাপতি শাহেদ চৌধুরী।মানববন্ধনে শতাধিক সাংবাদিক অংশ নিয়ে গাজায় বর্বর ও পৈশাচিক হত্যাকাণ্ডের প্রতিবাদ জানান। একই সঙ্গে তাঁরা গাজায় গণহত্যা বন্ধে আন্তর্জাতিক সম্প্রদায়কে সক্রিয় করতে বাংলাদেশ সরকারের প্রতি আহ্বান জানান।সংগঠনের সাধারণ সম্পাদক ইলিয়াস খান বলেন, দ্বিতীয় বিশ্বযুদ্ধোত্তর সময়ে ইন্দো-মার্কিনের ষড়যন্ত্রের অংশ হিসেবে ফিলিস্তিনের একটি অংশ দখল করে ইসরায়েল ৬৮ বছর ধরেই মানবাধিকার লঙ্ঘন করছে। এই নির্মম হত্যাযজ্ঞের বিরুদ্ধে বিশ্ববাসীকে ঐকবদ্ধ হতে হবে।এ সময় অন্যান্যের মধ্যে আরও বক্তব্য দেন মুরসালিন নোমানী, শেখ মোহাম্মদ জামাল হোসাইন, রাজু আহমেদ, সোহেল হায়দার চৌধুরী প্রমুখ।নিন্দা ও প্রতিবাদ: গাজায় হামলার তীব্র নিন্দা ও প্রতিবাদ জানিয়েছেন বাংলাদেশ জাতীয় লীগ ও জাতীয়তাবাদী গণতান্ত্রিক জোটের চেয়ারম্যান আ ক ম শহীদুল্লাহ পাটোয়ারী। এ ছাড়া ডেমোক্রেটিক পিপলস পার্টির সাধারণ সম্পাদক মো. সিদ্দিকুর রহমান বিবৃতি দিয়ে বিমান হামলা ও নৃশংস হত্যার নিন্দা জানিয়েছেন।
