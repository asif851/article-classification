
চট্টগ্রামের পটিয়ায় পঞ্চম শ্রেণির এক ছাত্রীকে ধর্ষণের চেষ্টার অভিযোগে গতকাল বৃহস্পতিবার অষ্টম শ্রেণির এক ছাত্রকে গ্রেপ্তার করেছে পুলিশ। এর আগে গত বুধবার ওই ছাত্রকে গণপিটুনি দেয় এলাকাবাসী।এই ঘটনায় ওই ছাত্রীর মা বুধবার রাতে ওই ছাত্রের বিরুদ্ধে পটিয়া থানায় মামলা করেছেন।মামলার এজাহারে বলা হয়, বুধবার দুপুরে স্কুলের বিরতির ফাঁকে ওই ছাত্রী বাড়ি যায়। বেলা আড়াইটার দিকে সে বাড়ি থেকে স্কুলে ফিরছিল। এ সময় একা পেয়ে ওই ছাত্রীকে জোর করে সড়কের পাশের কবরস্থানের ভেতরে নিয়ে ধর্ষণের চেষ্টা চালায় অষ্টম শ্রেণির এক ছাত্র। ওই সময় কয়েকজন শিক্ষার্থী সড়ক দিয়ে যাওয়ার সময় ঘটনাটি দেখে স্কুলে খবর দেয়। খবর পেয়ে স্কুলের শিক্ষকেরা এসে ওই ছাত্রীকে উদ্ধার করে। পরে এলাকার লোকজন ওই ছাত্রকে ধরে গণপিটুনি দেয়।স্থানীয় ইউনিয়ন পরিষদের (ইউপি) চেয়ারম্যান প্রথম আলোকে বলেন, এলাকাবাসী ওই কিশোরকে ধরে গণপিটুনি দেয়। পরে আহত অবস্থায় তাকে চট্টগ্রাম মেডিকেল কলেজ হাসপাতালে ভর্তি করা হয়।পটিয়া থানার পরিদর্শক (তদন্ত) রেজাউল করিম মজুমদার বলেন, এই ঘটনায় বুধবার রাতে ওই ছাত্রীর মা অভিযুক্ত ছাত্রের বিরুদ্ধে পটিয়া থানায় মামলা করেছেন।মামলার তদন্ত কর্মকর্তা থানার উপপরিদর্শক (এসআই) সৈয়দ মোশারফ বলেন, চিকিৎসার পর হাসপাতাল থেকে ছেড়ে দেওয়ার পর পুলিশ ওই ছাত্রকে গ্রেপ্তার করে। গতকাল তাকে শিশু আদালতের মাধ্যমে কারাগারে পাঠানো হয়েছে।
 
