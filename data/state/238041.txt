
ঝিনাইদহের কালীগঞ্জে মেয়েকে উত্ত্যক্ত করার প্রতিবাদ করতে গিয়ে দুই পা হারানো বাবা শাহানূর বিশ্বাসের চিকিৎসার ব্যয় রাষ্ট্রকে বহন করতে বলেছেন হাইকোর্ট। এই নির্দেশনা স্বাস্থ্যসচিব ও স্বাস্থ্য অধিদপ্তরের মহাপরিচালককে বাস্তবায়ন করতে বলা হয়েছে। শাহানূর রাজধানীতে জাতীয় অর্থোপেডিক হাসপাতাল ও পুনর্বাসন প্রতিষ্ঠানে (পঙ্গু হাসপাতাল) চিকিৎসাধীন।বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত বেঞ্চ গতকাল মঙ্গলবার এ আদেশ দেন। একই সঙ্গে শাহানূর ও তাঁর পরিবারের নিরাপত্তা নিশ্চিত করতেও নির্দেশ দিয়েছেন উচ্চ আদালত। পুলিশের মহাপরিদর্শক ও পুলিশ সুপারের প্রতি এই নির্দেশ দিয়ে ৪ জানুয়ারি পরবর্তী আদেশের জন্য দিন রেখেছেন আদালত।‘মেয়েকে উত্ত্যক্তের প্রতিবাদ করাই অপরাধ? দুই পা গেছে, এখন ভিটেছাড়া হওয়ার ভয়’ শিরোনামে ২২ নভেম্বর প্রথম আলোতে একটি প্রতিবেদন ছাপা হয়। সেদিন প্রতিবেদনটি নজরে এলে আদালত স্বতঃপ্রণোদিত রুলের পাশাপাশি ৭২ ঘণ্টার মধ্যে সব আসামিকে কারাবন্দী করার নির্দেশ দেন।এর ধারাবাহিকতায় গতকাল রাষ্ট্রপক্ষে ডেপুটি অ্যাটর্নি জেনারেল তাপস কুমার বিশ্বাস প্রতিবেদন দাখিল করেন। শুনানির পর আদালত ওই আদেশ দেন।পুলিশ সুপার মিজানুর রহমানের দেওয়া প্রতিবেদনের ভাষ্য, ওই ঘটনায় করা মামলায় ১৬ আসামির মধ্যে ৩ জন আগে গ্রেপ্তার হন। আদালতের নির্দেশনার পর দুটি মামলায় ১৩ আসামি ২৩ নভেম্বর ঝিনাইদহের জ্যেষ্ঠ বিচারিক হাকিম তৃতীয় আদালতে আত্মসমর্পণ করেন। গ্রেপ্তার হওয়া তিন আসামির মধ্যে একজন জামিন পান। আসামিরা ঝিনাইদহ জেলা কারাগারে আছেন এবং মামলা দুটি কালীগঞ্জ থানায় তদন্তাধীন।গত ১৬ অক্টোবর ঝিনাইদহের কালীগঞ্জ থানার নলভাঙ্গা গ্রামে বখাটেরা শাহানূরকে পিটিয়ে গুরুতর আহত করে।
