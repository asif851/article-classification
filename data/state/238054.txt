

প্রধানমন্ত্রী শেখ হাসিনার তথ্য ও প্রযুক্তিবিষয়ক উপদেষ্টা সজীব ওয়াজেদ জয় বলেছেন, আওয়ামী লীগের স্বপ্ন শুধু বর্তমানকে নিয়ে নয়। আওয়ামী লীগ ভবিষ্যৎকেও নিশ্চিত করতে চায়। তিনি বলেন, আমরা কাঙ্ক্ষিত উন্নয়ন করতে সফল হয়েছি।আজ শনিবার দুপুরে রাজধানীর একটি হোটেলে সেন্টার ফর রিসার্চ অ্যান্ড ইনফরমেশন সংগঠনের ইয়াং বাংলা কর্মসূচি উদ্বোধন করে তিনি এসব কথা বলেন।সজীব ওয়াজেদ জয় বলেন, তরুণেরাই আমাদের ভবিষ্যৎ​। দেশের যে অর্থনৈতিক অগ্রগতি হয়েছে তা আমরা ধরে রাখতে চাই। বর্তমানে যাঁরা বয়স্ক, ভবিষ্যতে তো তাঁরা বেঁচে থাকবেন না। তখন যুবকদের কী করণীয় হবে, কী কাজ করবে সে জন্য বিভিন্ন উদ্যোগ নেওয়া হয়েছে।জয় আরও বলেন, কর্মসংস্থানের জন্য সরকারের পক্ষ থেকে হাজার হাজার যুবককে বিভিন্ন কাজে নিয়োগ দেওয়া হয়েছে। প্রধানমন্ত্রীর কার্যালয়সহ বিভিন্ন মন্ত্রণালয় ইন্টার্নশিপ কর্মসূচি শুরু করেছে। আমরা শুধু যুবকদের জন্য কর্মসংস্থান সৃষ্টি করতে চাই না। চাই তাঁরা নিজেদের উদ্যোগে কিছু করুক।যুবকদের কর্মসংস্থানের জন্য বাংলাদেশ ব্যাংকের পক্ষ থেকে ক্ষুদ্র ও মাঝারি (এসএনই) ঋণের ব্যবস্থা করে দেওয়া হয়েছে মন্তব্য করে জয় বলেন, তথ্য ও যোগাযোগপ্রযুক্তি মন্ত্রণালয় তহবিল করে দিয়েছে। কেউ যদি সফটওয়্যার, আইটি ফার্ম করতে চান তাহলে সেখান থেকে ঋণ নিতে পারবেন।
জয় বলেন, যুক্তরাষ্ট্রের অর্থনৈতিক ভিত্তি হচ্ছে ক্ষুদ্র ও মাঝারি ব্যবসা। আমরা সেটাই করতে চাই।
অনুষ্ঠানে ইয়াং বাংলার আহ্বায়ক সাংসদ নাহিম রাজ্জাক, সাব্বির শামস প্রমুখ উপস্থিত ছিলেন।
