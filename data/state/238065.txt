
ধর্ষণের অভিযোগে সিলেট শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) এক শিক্ষার্থীকে গ্রেপ্তার করেছে পুলিশ। ওই শিক্ষার্থীর নাম সাইফুল ইসলাম। শনিবার রাতে গ্রেপ্তারের পর আজ রোববার দুপুরে তাঁকে আদালতের মাধ্যমে কারাগারে পাঠানো হয়েছে।
সাইফুল ইসলাম বিশ্ববিদ্যালয়ের ইংরেজি বিভাগের তৃতীয় বর্ষের শিক্ষার্থী। তাঁর বাড়ি সুনামগঞ্জে। পুলিশ বলেছে, সাইফুলের সঙ্গে সুনামগঞ্জের এক ছাত্রীর তিন বছর ধরে প্রেমের সম্পর্ক ছিল। গত বুধবার বিয়ের কথা বলে তাঁকে সিলেটের আখালিয়া এলাকার একটি মেসে নিয়ে যান সাইফুল। পরে সেখানে আটকে রেখে তিন দিন ধর্ষণ করেন তিনি। গতকাল বিকেলে কাজী অফিসে যাওয়ার কথা বলে তাঁকে সুনামগঞ্জ সদর বাসস্ট্যান্ড এলাকায় নিয়ে যান সাইফুল। এরপর কৌশলে পালিয়ে যান তিনি। পরে নিজের মুঠোফোনও বন্ধ করে দেন তিনি।
সুনামগঞ্জ সদর মডেল থানার ভারপ্রাপ্ত কর্মকর্তা (ওসি) মো. সহিদুল্লাহ প্রথম আলোকে বলেন, ওই ছাত্রী থানায় অভিযোগ দেওয়ার পর গতকাল রাতেই সাইফুলকে সিলেট থেকে আটক করে সুনামগঞ্জে আনা হয়। পুলিশের কাছে ধর্ষণের কথা স্বীকার করেছেন সাইফুল। রোববার দুপুরে তাঁকে আদালতের মাধ্যমে কারাগারে পাঠানো হয়েছে।
