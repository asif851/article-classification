
ডাই অ্যামুনিয়াম ফসফেট (ডিএপি) সারের দাম প্রতি কেজিতে দুই টাকা কমানো হয়েছে। এর ফলে কৃষক পর্যায়ে ডিএপি সারের সর্বোচ্চ খুচরা মূল্য ২৭ টাকা থেকে কমিয়ে ২৫ টাকা করা হয়েছে। আর ডিলার পর্যায়ের প্রতি কেজির দাম ২৫ টাকা থেকে কমিয়ে ২৩ টাকা নির্ধারণ করা হয়েছে।
আজ বৃহস্পতিবার কৃষি মন্ত্রণালয় এ সিদ্ধান্ত নিয়েছে। নতুন এ দাম ১ নভেম্বর থেকে কার্যকর হবে।
মন্ত্রণালয়ের পক্ষ থেকে জানানো হয়, ডিএপি সারে ফসফেট ও নাইট্রোজেন উভয় উপাদানই থাকায় তা ব্যবহারে ইউরিয়া ও ফসফেট সার প্রয়োগের সুফল পাওয়া যাবে। এতে অর্থ ও শ্রম উভয়ই সাশ্রয় হবে। এতে রোগপ্রতিরোধ ক্ষমতা বাড়বে ও কীটনাশক ব্যবহার কমবে। এ ছাড়া ফসলের দানা পুষ্ট হবে ফলে উৎপাদন বাড়বে।
এ ব্যাপারে জানতে চাইলে কৃষিমন্ত্রী মতিয়া চৌধুরী প্রথম আলোকে বলেন, ‘সারের সুষম ব্যবহার নিশ্চিত করে খাদ্য উৎপাদন বাড়াতেই সরকার এ সিদ্ধান্ত নিয়েছে। আশা করি, এর সুফল দেশের সাধারণ মানুষ পাবে।’
