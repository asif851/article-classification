
নাটোরের সিংড়া পৌর জামায়াতে ইসলামের সহসভাপতি রওশন আরেফিন গতকাল সোমবার সরকারি জমি থেকে একটি পুরোনো রেইনট্রি কেটে নিয়েছেন। তিনি তথ্য ও যোগাযোগ প্রযুক্তিবিষয়ক প্রতিমন্ত্রী জুনাইদ আহমেদ পলকের ভগ্নিপতি।সিংড়া উপজেলা সহকারী কমিশনার (ভূমি) কার্যালয় ও পৌরসভা থেকে জানা যায়, গতকাল দুপুরে সিংড়া পৌর এলাকার পাঁচ নম্বর ওয়ার্ডের কাউন্সিলরের বাড়িসংলগ্ন একটি সরকারি জমি থেকে রওশন আরেফিন গাছটি কেটে নেন। এলাকাবাসীর মতে, গাছটির বর্তমান দাম লাখ টাকারও বেশি। কয়েকজন শ্রমিককে দিয়ে তিনি গাছটি কাটান। এ সময় তিনি ঘটনাস্থলে উপস্থিত ছিলেন। গাছটি টুকরো টুকরো করে ঘটনাস্থলে স্তূপ করে রাখা হয়।এলাকাবাসী খবর দিলে উপজেলা সহকারী কমিশনার (ভূমি) কার্যালয় থেকে গাছটি ঘটনাস্থল থেকে শুধু না সরানোর অনুরোধ জানানো হয় বলে জানা গেছে। এ ব্যাপারে অভিযুক্ত ব্যক্তিকে কোনো নোটিশ দেওয়াও হয়নি।স্থানীয় কাঠ ব্যবসায়ী আরমান আলী বলেন, গাছটির দাম এক লাখ টাকার কিছু বেশি হতে পারে।রওশন আরেফিন বলেন, ‘জমি সরকারি হলেও সেখানে গাছটি লাগিয়েছিলেন আমার বাবা। ভূমি অফিস থেকে কাটতে নিষেধ করা হলে আমি গাছের গোড়া কাটা বন্ধ রেখেছি। একই সঙ্গে আমি ভূমি অফিসে গাছটির তিন ভাগের দুই ভাগ পাওয়ার জন্য আবেদন করেছি। এখন সরকারিভাবে গাছটি নেওয়ার চেষ্টা করছি।’সিংড়া উপজেলা সহকারী কমিশনার (এসি ল্যান্ড) রফিকুল ইসলাম বলেন, ‘গাছটি সরকারি জমির ওপরে লাগানো ছিল। দাবিদার রওশন আরেফিন এরই মধ্যে আমাদের কাছে গাছের কিছু অংশ পাওয়ার জন্য আবেদন করেছেন। বিষয়টির সুরাহা না করা পর্যন্ত গাছটি ওই জমিতে থাকবে।’
