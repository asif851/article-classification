
দশম জাতীয় সংসদ নির্বাচনের তফসিল স্থগিত চেয়ে রিট করেছেন একজন আইনজীবী। আজ শনিবার দুপুর সাড়ে ১২টার দিকে সুপ্রিম কোর্টের সংশ্লিষ্ট শাখায় রিটটি দায়ের করেন আইনজীবী ইউনুস আলী আকন্দ।
২৫ নভেম্বর দশম জাতীয় সংসদ নির্বাচনের তফসিল ঘোষণা করে নির্বাচন কমিশন (ইসি)। তফসিল অনুযায়ী, আগামী ৫ জানুয়ারি ভোট নেওয়া হবে।
তবে তফসিল ঘোষণার আগে আদালতের পর্যবেক্ষণ অনুসারে সংসদ না ভাঙায় ২৬ নভেম্বর ইউনুস আলী আকন্দ সংশ্লিষ্টদের একটি আইনি নোটিশ পাঠান।
ইউনুস আলী আকন্দ প্রথম আলো ডটকমকে বলেন, নোটিশের জবাব না পাওয়ায় রিটটি দায়ের করা হয়েছে। কাল রোববার আদালত বসলে আবেদনটি শুনানির জন্য উপস্থাপন করা হবে। রিট আবেদনে ঘোষিত ওই তফসিল কেন বেআইনি ঘোষণা করা হবে না—এই মর্মে রুল চাওয়া হয়েছে। রুলের নিষ্পত্তি না হওয়া পর্যন্ত ঘোষিত তফসিল স্থগিত চাওয়া হয়েছে রিটে।
রিট আবেদনে মন্ত্রিপরিষদ সচিব, আইনসচিব, প্রধান নির্বাচন কমিশনার ও নির্বাচন কমিশনের সচিবকে বিবাদী করা হয়েছে।
