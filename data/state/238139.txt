
মফস্বলে চিকিৎসকদের কাজ তদারক করতে সাংসদদের প্রতি আহ্বান জানিয়েছেন স্বাস্থ্যমন্ত্রী মোহাম্মদ নাসিম। গতকাল বৃহস্পতিবার জাতীয় সংসদে প্রশ্নোত্তর পর্বে তিনি এ আহ্বান জানান।প্রশ্নোত্তর পর্বের আগে বিকেল পাঁচটার দিকে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়।মফস্বলের চিকিৎসকদের সম্পর্কে মোস্তাফিজুর রহমান চৌধুরীর এক সম্পূরক প্রশ্নের জবাবে স্বাস্থ্যমন্ত্রী বলেন, ‘থানা ও উপজেলা পর্যায়ে যেসব চিকিৎসক থাকেন, তাঁরা ঠিকমতো কাজ করেন কি না, তা দেখার দায়িত্ব স্থানীয় সংসদ সদস্যদের। এ বিষয়ে সংসদ সদস্যদের চিঠি দেওয়া হয়েছে। আমরা চিকিৎসক পাঠাব। কিন্তু চিকিৎসকদের ধরে রাখার দায়িত্ব সাংসদদের।’ এ কে এম মাইদুল ইসলামের সম্পূরক প্রশ্নের জবাবে মোহাম্মদ নাসিম বলেন, গত কয়েক মাসে একজন চিকিৎসককেও বদলি করা হয়নি। যত তদবিরই হোক, বদলি হবে না। যে যেখানে আছেন, তাঁকে সেখানেই কাজ করতে হবে।আবদুল মান্নানের সম্পূরক প্রশ্নের জবাবে স্বাস্থ্যমন্ত্রী বলেন, ‘চিকিৎসকেরা গ্রামে থাকতে চান না। ইউএনও থাকতে পারলে তাঁরা কেন পারবেন না? গ্রামে বিদ্যুৎ আছে, অনেক উন্নয়ন হয়েছে। অথচ মফস্বলে পদায়ন করা চিকিৎসকেরা তদবির করে শহরে চলে আসেন। সংসদ সদস্যদের কেউ তদবির করলেও শুনব না। দুই বছর থাকতেই হবে।’গতকাল অধিবেশনে সবশেষে রাষ্ট্রপতির ভাষণ-সম্পর্কিত ধন্যবাদ প্রস্তাবের ওপর আলোচনা হয়। এরপর সংসদের অধিবেশন ২ মার্চ বিকেল পাঁচটা পর্যন্ত মুলতবি করা হয়।
 
