
জামালপুরের সরিষাবাড়ীতে যমুনা সার কারখানায় অ্যামোনিয়া প্ল্যান্টে যান্ত্রিক ত্রুটির কারণে দুই দিন ধরে উৎপাদন বন্ধ রয়েছে।
যমুনা সার কারখানা কোম্পানি লিমিটেড (জেএফসিএল) সূত্রে জানা যায়, উপজেলার পোগলদিঘা ইউনিয়নের তারাকান্দিতে অবস্থিত যমুনা সার কারখানার অ্যামোনিয়া প্ল্যান্টে এনজি কম্প্রেশার বাল্বের যান্ত্রিক ত্রুটি দেখা দেয়। গতকাল শনিবার ভোরে প্ল্যান্ট বিকল হয়ে যায়।  এ কারণে কারখানায় গত দুই দিন ধরে ইউরিয়া সার উৎপাদন বন্ধ রয়েছে।
২০১৭-২০১৮ ইংরেজি অর্থবছরের বাংলাদেশ রসায়ন শিল্প সংস্থা (বিসিআইসি) যমুনা সার কারখানায় ৩ লাখ ৮০ হাজার টন সার উৎপাদনের লক্ষ্যমাত্রা বেঁধে দেয়। গতকাল শনিবার ভোর পর্যন্ত কারখানায় ২ লাখ ২৪ হাজার ৫৮১ টন সার উৎপাদিত হয়েছে।
কারখানার ব্যবস্থাপনা পরিচালক (এমডি) মাহবুবা সুলতানা বলেন, আজ রোববার বিকেলে প্রথম আলোকে বলেন, দুই দিন ধরে কারখানায় সার উৎপাদন বন্ধ রয়েছে। যান্ত্রিক ত্রুটি মেরামত করে সার উৎপাদনে যেতে সাত দিন সময় লাগতে পারে।
