
পিরোজপুরের নেছারাবাদ উপজেলার সারেংকাঠি ইউনিয়নের বিষ্ণুকাঠি গ্রামের সাত বছরের শিশু আফিফা আক্তারকে হত্যার দায়ে সৎমা মরিয়ম বেগমকে (৩০) যাবজ্জীবন কারাদণ্ড দিয়েছেন আদালত। এ ছাড়া মরিয়ম বেগমকে ১০ হাজার টাকা জরিমানা, অনাদায়ে আরও ছয় মাসের কারাদণ্ড দেন।গতকাল রোববার দুপুরে পিরোজপুরের জেলা ও দায়রা জজ মো. গোলাম কিবরিয়া এ রায় ঘোষণা করেন। রায় ঘোষণার সময় মরিয়ম আদালতে উপস্থিত ছিলেন। ২০১০ সালের ২৩ জুন স্বামীর অগোচরে আফিফাকে পুকুরে ডুবিয়ে হত্যা করেন মরিয়ম বেগম। এ ঘটনায় ২৪ জুন আলমগীর হোসেন স্ত্রী মরিয়মকে আসামি করে থানায় হত্যা মামলা দায়ের করেন।
