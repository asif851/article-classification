
কোনো সিদ্ধান্ত ছাড়াই শেষ হলো প্রাথমিক শিক্ষা অধিদপ্তরের মহাপরিচালক মো. আলমগীরের সঙ্গে আন্দোলনরত সরকারি প্রাথমিক বিদ্যালয়ের শিক্ষকদের বৈঠক। আজ মঙ্গলবার বিকেলে মহাপরিচালকের কার্যালয়ে এ বৈঠক অনুষ্ঠিত হয়। বৈঠকে শিক্ষকদের কয়েকটি সংগঠনের নেতারা অংশ নেন।
বৈঠকে অংশ নেওয়া একজন শিক্ষক নেতা প্রথম আলোকে বলেন, মূলত মহাপরিচালকের কাছে তাঁরা নিজেদের দাবিগুলো আনুষ্ঠানিকভাবে তুলে ধরেছেন। মহাপরিচালক বলেছেন, দাবিগুলো তিনি আগামীকাল বুধবার প্রাথমিক ও গণশিক্ষা সচিব মেসবাহ উল আলমের কাছে তুলে ধরবেন এবং এ নিয়ে করণীয় নিয়ে আলোচনা করবেন। পরে এ বিষয়ে তাঁদের জানানো হবে।
বাংলাদেশ প্রাথমিক শিক্ষক সমিতির সভাপতি আবুল বাসার প্রথম আলোকে বলেন, তাঁরা আন্দোলনের পাশাপাশি দাবি পূরণে আলোচনা চালিয়ে যাবেন। প্রধান শিক্ষকদের বেতন-সংক্রান্ত জটিলতা নিরসনসহ কয়েকটি দাবিতে এই সংগঠনটি আন্দোলন করছেন।
প্রধান শিক্ষকদের দ্বিতীয় শ্রেণির গেজেটেড কর্মকর্তার পদমর্যাদা ও জাতীয় বেতন স্কেলের দশম গ্রেডে অন্তর্ভুক্ত করাসহ পাঁচ দফা দাবিতে আন্দোলন করছে বাংলাদেশ সরকারি প্রাথমিক বিদ্যালয় প্রধান শিক্ষক সমিতি। এই সংগঠনের নেতারাও মহাপরিচালকের কাছে নিজেদের দাবি তুলে ধরেন।
এ ছাড়া চারটি শিক্ষক সংগঠনের জোট প্রাথমিক সহকারী শিক্ষক ফেডারেশনের কয়েকজন নেতাও পৃথকভাবে দাবি জানিয়েছেন। অষ্টম বেতন স্কেলে প্রাথমিক সহকারী শিক্ষকদের ১১ তম গ্রেডে অন্তর্ভুক্ত করা এবং টাইম স্কেল ও সিলেকশন গ্রেড বহাল রাখার দাবিতে আন্দোলন করছেন তাঁরা। এই সংগঠনের ডাকে আজ মঙ্গলবার পূর্ণদিবস কর্মবিরতি পালন করেছেন শিক্ষকেরা।
