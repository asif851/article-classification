
আসামিদের আদালতে হাজির না করায় আওয়ামী লীগের প্রয়াত নেতা ও সাবেক অর্থমন্ত্রী শাহ এ এম এস কিবরিয়া হত্যা মামলার সাক্ষ্যগ্রহণ পিছিয়েছে।
সিলেটের বিভাগীয় দ্রুত বিচার ট্রাইব্যুনালের বিশেষ সরকারি কৌঁসুলি (স্পেশাল পিপি) কিশোর কুমার কর জানান, আজ বৃহস্পতিবার বেলা ১১টায় মামলার তিনজন সাক্ষীর সাক্ষ্যগ্রহণের তারিখ ধার্য ছিল। আদালত আগামী ২৫ ও ২৬ নভেম্বর টানা দুই দিনের সাক্ষ্যগ্রহণের পরবর্তী তারিখ ধার্য করেছেন।
হরতালের কারণে আসামিদের আদালতে হাজির সম্ভব হয়নি বলে একটি সূত্র জানালেও স্পেশাল পিপি এ বিষয়ে কোনো মন্তব্য করতে রাজি হননি।
২০০৫ সালের ২৭ জানুয়ারি হবিগঞ্জের বৈদ্যেরবাজারে এক জনসভায় গ্রেনেড হামলায় কিবরিয়াসহ পাঁচজন নিহত হন। ওই হামলার ঘটনায় দুটি মামলা হয়। দীর্ঘ ১০ বছর পর চলতি বছরের ১৩ সেপ্টেম্বর সিলেট বিভাগীয় দ্রুত বিচার ট্রাইব্যুনালে আসামিদের বিরুদ্ধে অভিযোগ গঠনের মধ্য দিয়ে হত্যা মামলার বিচার শুরু হয়।
গত ৩০ সেপ্টেম্বর মামলার বাদী হবিগঞ্জ-২ আসনের সাংসদ ও হবিগঞ্জ জেলা আওয়ামী লীগের সাধারণ সম্পাদক আবদুল মজিদ খানের সাক্ষ্য গ্রহণের মধ্য দিয়ে শুরু হয় এ বিচার। মোট ১৭১ সাক্ষীর মধ্যে এ পর্যন্ত আটজনের সাক্ষ্য নেওয়া হয়েছে।
