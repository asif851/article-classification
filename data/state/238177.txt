
ফরিদপুরের চাঞ্চল্যকর চাঁপারানীকে হত্যার দায়ে মামলার প্রধান আসামি দেবাশীষ সাহা ওরফে রনিকে মৃত্যুদণ্ডাদেশ দেওয়া হয়েছে। আজ সোমবার জেলা ও দায়রা জজ আদালতের বিচারক আনোয়ারুল হক এ রায় ঘোষণা করেন।দেবাশীষকে একই সঙ্গে ১০ হাজার টাকা জরিমানা করা হয়েছে। এ মামলার অপর দুই আসামি সঞ্জয় বিশ্বাস ও মো. আলমগীর হোসেনের বিরুদ্ধে অভিযোগ প্রমাণিত না হওয়ায় তাঁদের খালাস দিয়েছেন আদালত।মামলার রায়ে বিচারক মো. আনোয়ারুল হক বলেন, ‘রাষ্ট্রপক্ষ মামলাটি প্রমাণ করতে সমর্থ হয়েছে। আসামি দেবাশীষ সাহা পলাতক। তাঁর বিরুদ্ধে রাষ্ট্রপক্ষের আনা অভিযোগ সাক্ষ্য-প্রমাণের ভিত্তিতে সন্দেহাতীতভাবে প্রমাণিত হওয়ায় তাঁকে দণ্ডবিধির ৩০২/৩৪ ধারার অভিযোগে দোষী সাব্যস্ত করে মৃত্যুদণ্ডাদেশ দেওয়া হলো। মৃত্যুদণ্ডপ্রাপ্ত আসামিকে ১০ হাজার টাকা অর্থদণ্ড প্রদান করা হলো।’রায়ে সন্তোষ প্রকাশ করে চাঁপারানীর স্বামী স্বপন বিশ্বাস বলেন, ‘এ রায়ে আমরা সন্তুষ্ট। তবে পলাতক আসামিকে যত দ্রুত সম্ভব গ্রেপ্তার করে রায় কার্যকর করার উদ্যোগ নিতে হবে।’
মামলার বাদী চাঁপারানীর ভাই অরুণ কুমার ভৌমিক বলেন, ‘আমরা ন্যায় বিচার পেয়েছি। এ রায়ে সারা দেশে উত্ত্যক্তকারী ইভ টিজাররা সতর্ক হবে এবং তাদের দৌরাত্ম্য কমে আসবে।’
নিহত চাঁপারানী ফরিদপুর চিনিকলে মুদ্রাক্ষরিক হিসেবে কর্মরত ছিলেন। তাঁর দুই যমজ মেয়ে হিরা বিশ্বাস ও মুক্তা বিশ্বাস চিনিকল উচ্চবিদ্যালয়ের এসএসসি পরীক্ষার্থী ছিল। হিরাকে নানাভাবে উত্ত্যক্ত করতেন একই এলাকার দেবাশীষ। চাঁপারানী এ ব্যাপারে স্থানীয় সামাজিক দায়িত্বশীল ব্যক্তিদের কাছে বিচার চাওয়ায় ক্ষুব্ধ হন দেবাশীষ। এর জের ধরে ২০১০ সালের ২৬ অক্টোবর বিকেলে চাঁপারানীকে মোটরসাইকেলচাপা দিয়ে হত্যা করেন দেবাশীষ। পরদিন চাঁপারানীর ভাই অরুণ কুমার ভৌমিক বাদী হয়ে মধুখালী থানায় একটি হত্যা মামলা করেন।
এ মামলায় ২৬ জন সাক্ষীর মধ্যে ২৪ জন সাক্ষ্য দিয়েছেন। মামলার তদন্ত কর্মকর্তা মো. আলী খন্দকার দেবাশীষসহ তিনজনকে আসামি করে ২০১০ সালের ২৭ ডিসেম্বর অভিযোগপত্র জমা দেন।
দেবাশীষ হাইকোর্ট থেকে জামিন নিয়ে ২০১২ সালের ২৭ আগস্ট থেকে পলাতক। হাইকোর্ট সর্বশেষ ২০১৩ সালের ৯ অক্টোবর দেবাশীষের জামিনের মেয়াদ আরও এক বছরের জন্য বাড়ান।
