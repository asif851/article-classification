
‘আদিবাসী’ শব্দটি নিয়ে সরকার অস্বস্তিকর অবস্থা তৈরি করেছে বলে অভিযোগ করেছেন পার্বত্য চট্টগ্রাম আঞ্চলিক পরিষদের চেয়ারম্যান ও জনসংহতি সমিতির সভাপতি জোতিরিন্দ্র বোধিপ্রিয় (সন্তু) লারমা। আজ সোমবার রাজধানীর জাতীয় জাদুঘর মিলনায়তনে কাপেং ফাউন্ডেশন আয়োজিত আদিবাসী দিবসের এক আলোচনায় এ অভিযোগ তোলেন তিনি।
সন্তু লারমা বলেন, ‘আদিবাসী’ শব্দটি নিয়ে যত বেশি টানাটানি করা হবে, আদিবাসীদের সংগ্রাম তত আড়াল হয়ে যাবে। এ সময় তিনি আরও বলেন, ‘আদিবাসীদের সঙ্গে চিড়িয়াখানার জীবজন্তুর মতো আচরণ করা হচ্ছে। যখন যেভাবে যে পরিচয় দিয়ে দিতে চায়, সেটাই দিয়ে দিচ্ছে।’সংবিধানে ক্ষুদ্র নৃ-তাত্ত্বিক গোষ্ঠী পরিচয় সম্পর্কে সন্তু লারমা বলেন, ‘বাঙালিরাও একটি নৃতাত্ত্বিক গোষ্ঠী। তবে তারা বৃহত্ গোষ্ঠী। তাদের বৃহত্ নৃ-তাত্ত্বিক গোষ্ঠী বললে কেমন লাগবে?’আদিবাসীদের নিয়ে সরকার শুধু প্রতিশ্রুতি দেয়, কিন্তু মাঝে মাঝে এমন সিদ্ধান্ত নেয়, যাতে আদিবাসীদের জীবনধারাই পল্টে যায় বলে মন্তব্য করেন এ আদিবাসী নেতা।আলোচনায় অংশ নিয়ে আদিবাসীবিষয়ক সংসদীয় ককাসের সভাপতি ফজলে হোসেন বাদশা বলেন, আদিবাসী শব্দ ব্যবহার নিয়ে বিতর্ক তৈরি করার মাধ্যমে আদিবাসীদের মধ্যে ভীতি তৈরি করা হচ্ছে। তিনি বলেন, রাষ্ট্রের ভেতর কিছু লোক আছে যারা চায় না আদিবাসীদের সঙ্গে আলোচনা সঠিক পথে পরিচালিত হোক। সংবিধানে আদিবাসী শব্দটি নেই বলে সেটা ব্যবহার করা যাবে না, এটা ব্যাখ্যা করার দায়িত্ব তথ্য মন্ত্রণালয় বা পিআইডির নয় বলেও মন্তব্য করেন ফজলে হোসেন।সাবেক তথ্য কমিশনার সাদেকা হালিম মনে করেন, ‘আদিবাসী’ শব্দটি ব্যবহার করতে না দেওয়ার চেষ্টার মাধ্যমে তাদের সামাজিক, রাজনৈতিক, অর্থনৈতিক অধিকার ক্ষুণ্ন করছে সরকার।আদিবাসী নেতা রবীন্দ্রনাথ সরেনের সভাপতিত্বে এ আলোচনা সভায় আরও বক্তব্য দেন সাংসদ র আ ম উবায়দুল মুক্তাদির চৌধুরী, পীর ফজলুর রহমান, আদিবাসী নেতা সঞ্জীব দ্রং, মঙ্গল কুমার চাকমা, ঢাকাস্থ জাতিসংঘ আবাসিক সমন্বয়কারী কার্যালয়ের প্রতিনিধি মিকা কানেরবেভোরি, ইউরোপীয় ইউনিয়নের ঢাকা কার্যালয়ের প্রতিনিধি গনজালো সেরানো দো লা রোসা, আন্তর্জাতিক উন্নয়ন সংস্থা অক্সফামের এ-দেশীয় পরিচালক স্নেহাল ভি সোনেজি প্রমুখ।
 

