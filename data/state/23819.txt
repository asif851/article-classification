
রাজধানী ঢাকার যানজট নিরসনে পাতাল রেল ও মেট্রো-রেল এবং ঢাকা-চট্টগ্রাম এক্সপ্রেস রেল নির্মাণে জাপান সরকারের সহায়তা চেয়েছেন পরিকল্পনামন্ত্রী আ হ ম মুস্তফা কামাল। জাপান এ বিষয়ে বাংলাদেশে বিনিয়োগের গভীর আগ্রহ প্রকাশ করেছে।
১৯ নভেম্বর জাপানের রাজধানী টোকিওতে জাপানের অর্থ-বাণিজ্য ও শিল্প বিষয়কমন্ত্রী, পররাষ্ট্র প্রতিমন্ত্রী, জাপান বহি: বাণিজ্য সংস্থার ভাইস প্রেসিডেন্ট এবং জাইকার প্রেসিডেন্টের সঙ্গে দ্বি-পাক্ষিক বৈঠককালে এ আগ্রহের কথা জানান পরিকল্পনামন্ত্রী।রাজধানী ঢাকার যানজট নিরসনে মেট্রোরেল ও পাতাল রেল নির্মাণে পরিকল্পনা মন্ত্রীর প্রস্তাবকে তাঁরা খুবই ইতিবাচক ও বাস্তবধর্মী ও সময়োচিত প্রস্তাব হিসেবে উল্লেখ করেন। তাঁরা এ বিষয়ে একটি চূড়ান্ত প্রস্তাবনা পেশ করার জন্য অনুরোধ করেন।পরিকল্পনা মন্ত্রণালয়ের এক বিজ্ঞপ্তিতে আজ রোববার এসব কথা জানানো হয়।বৈঠকে বাংলাদেশের আর্থসামাজিক উন্নয়নে জাপান সরকারের অবদান তুলে ধরে আ হ ম মুস্তফা কামাল বলেন, স্বাধীনতার পর থেকে এ পর্যন্ত বিভিন্ন খাতে জাপান বাংলাদেশকে ১২ বিলিয়ন মার্কিন ডলার সহায়তা প্রদান করেছে। যা দেশের আর্থসামাজিক উন্নয়নে মাইলফলক হিসেবে কাজ করছে। তিনি এ জন্য জাপান সরকারের প্রতি কৃতজ্ঞতা প্রকাশ করেন।প্রধানমন্ত্রী শেখ হাসিনার জাপান সফরকালে বাংলাদেশের আর্থসামাজিক উন্নয়নে অতিরিক্ত ৫ বিলিয়ন ঋণ সহায়তা প্রদানে জাপান সরকারের প্রতিশ্রুতির উল্লেখ করে পরিকল্পনামন্ত্রী বলেন, জাপান বাংলাদেশের অকৃত্রিম বন্ধু।জাপানের মন্ত্রী, জাতিসংঘ নিরাপত্তা পরিষদের অস্থায়ী সদস্য নির্বাচনকালে জাপানের অনুকূলে বাংলাদেশের প্রার্থিতা প্রত্যাহারের জন্য বাংলাদেশ সরকারের প্রতি গভীর কৃতজ্ঞতা প্রকাশ করেন। এ ছাড়া জাপানের বিভিন্ন কলকারখানায় স্থান পরিবর্তনের ক্ষেত্রে জাপানের উদ্যোক্তারা বাংলাদেশকে ইতিবাচকভাবে দেখছে বলে বৈঠকে তিনি উল্লেখ করেন।
