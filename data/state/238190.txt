
অবশেষে রেল মন্ত্রণালয়ের আশ্বাসে আশুগঞ্জবাসী সড়ক, রেল ও নৌ-পথে হরতাল ও অবরোধ কর্মসূচি স্থগিত ঘোষণা করেছে। তবে আগামী ১৫জানুয়ারির মধ্যে দাবি পূরণ না হলে ১৬ জানুয়ারি আশুগঞ্জসহ আশপাশের এলাকাসহ হরতাল পালন করা হবে। একই সঙ্গে ঢাকা-সিলেট-চট্টগ্রাম রেলপথ, ঢাকা-সিলেট মহাসড়ক ও নৌপথ অবরোধের ঘোষণা দেওয়া হয়।ব্রাহ্মণবাড়িয়ার আশুগঞ্জ রেলস্টেশনকে ‘খ’ শ্রেণিতে পুনর্বহালসহ তিন দফা দাবিতে আজ রোববার আশুগঞ্জসহ এর আশপাশের এলাকায় সকাল-সন্ধ্যা হরতাল ডেকেছিল জাগ্রত আশুগঞ্জবাসী নামের সংগঠন। উপজেলার বিভিন্ন সামাজিক, রাজনৈতিক ও সাংস্কৃতিক সংগঠনের নেতারাও ওই হরতাল কর্মসূচির সঙ্গে একাত্মতা ঘোষণা করেছিলেন।
জানা গেছে গতকাল শনিবার রাতে ঢাকায় রেলভবনে রেল মন্ত্রণালয়ের সচিব মোজাম্মেল হক, মহাপরিচালক (ডিজি) আমজাদ হোসেন, আশুগঞ্জ-ভৈরব রেলসেতু এবং দ্বিতীয় তিতাস রেলসেতুর প্রকল্প পরিচালক আবদুল হাইসহ রেল মন্ত্রণালয়ের ২৩ জন ঊর্ধ্বতন কর্মকর্তা এবং আশুগঞ্জ উপজেলা আওয়ামী লীগের আহ্বায়ক ও জাগ্রত আশুগঞ্জবাসী সংগঠনের আহ্বায়ক মো. সফিউল্লাহ মিয়া, যুগ্ম আহ্বায়ক মোবারক আলী চৌধুরী, আশুগঞ্জ প্রেসক্লাবের সাধারণ সম্পাদক সাদেকুল ইসলাম সাচ্চু, সদস্য সায়েদুর রহমান বৈঠকে বসেন। সেখানে আশুগঞ্জবাসীর দাবিসমূহ নিয়ে প্রায় দুই ঘণ্টা আলোচনা হয়।
আশুগঞ্জ প্রেসক্লাবের সাধারণ সম্পাদক সাদেকুল ইসলাম প্রথম আলোকে বলেন, রেলভবনে দুই ঘণ্টা আলোচনা সভা শেষে আশুগঞ্জবাসীর দাবিসমূহ পর্যায়ক্রমে মেনে নেওয়া হবে বলে আশ্বাস দেন। আগামী ১৫ জানুয়ারির মধ্যে আশুগঞ্জ রেলস্টেশনে চট্টগ্রামগামী মহানগর প্রভাতী অথবা তুর্ণা নিশিথা এক্সপ্রেস ট্রেনের যাত্রা বিরতি দেওয়া হবে বলে আলোচনা সভায় সিদ্ধান্ত হয়। স্টেশনকে ‘খ’ শ্রেণিতে রাখাসহ পর্যায়ক্রমে ‘ক’ শ্রেণিতে উন্নীত করা হবে। সময় সাপেক্ষে পরিকল্পনা করে আগামী তিন মাসের আশুগঞ্জ রেলস্টেশনে উন্নয়ন কার্যক্রম দৃশ্যমান হবে বলে সিদ্ধান্ত হয়।
ব্রাহ্মণবাড়িয়া জেলা প্রশাসক রেজওয়ানুর রহমান বলেন, গত শনিবার সন্ধ্যায় আশুগঞ্জের লোকজনের সঙ্গে রেল মন্ত্রণালয়ের আলোচন হয়েছে বলে শুনেছি।
আশুগঞ্জ রেলস্টেশনকে ‘খ’ থেকে ‘ঘ’ শ্রেণিতে অবনমন করায় গত ২৮ জুন রেলস্টেশন এলাকায় বিক্ষোভ, সমাবেশ করে ৫০১ সদস্যবিশিষ্ট ‘জাগ্রত আশুগঞ্জবাসী’ নামে সংগঠন প্রতিষ্ঠার মাধ্যমে আন্দোলনের ডাক দেয় উপজেলাবাসী। এরপর সংগঠনটি আশুগঞ্জ রেলস্টেশনকে ‘খ’ শ্রেণিতে পুনর্বহালসহ তিন দফা দাবিতে বিভিন্ন সময় উপজেলার বিভিন্ন স্থানে মানববন্ধন, বিক্ষোভসহ অবস্থান কর্মসূচি পালন করে। গত ৩১ জুলাই রেলপথ অবরোধের কর্মসূচি দেওয়া হলে ২৮ জুলাই রেল ভবনে সংগঠনের নেতাদের সঙ্গে সমঝোতা বৈঠক করেন রেলমন্ত্রী। কিন্তু তারপরও দাবি পূরণ না হওয়ায় সংগঠনটির পক্ষ থেকে হরতালের ডাক দেওয়া হয়েছে।
