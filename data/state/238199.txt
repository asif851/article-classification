
 
ইসলামী বিশ্ববিদ্যালয়ে আগামী এক মাসের জন্য সব ধরনের রাজনৈতিক কর্মকাণ্ডের ওপর নিষেধাজ্ঞা আরোপ করেছে বিশ্ববিদ্যালয় কর্তৃপক্ষ। আজ সোমবার বিশ্ববিদ্যালয়ের আইনশৃঙ্খলা কমিটির এক জরুরি সভায় এই সিদ্ধান্ত নেওয়া হয়। কাল মঙ্গলবার থেকে আগামী এক মাস এ সিদ্ধান্ত জারি থাকবে।বিশ্ববিদ্যালয় সূত্রে জানা গেছে, উপাচার্য আবদুল হাকিম সরকারের সভাপতিত্বে সভায় আরও উপস্থিত ছিলেন সহ-উপাচার্য শাহিনুর রহমান, প্রক্টর জাহাঙ্গীর হোসেন, ছাত্র উপদেষ্টা মাহবুবর রহমানসহ প্রক্টরিয়াল বডির সদস্যরা। সভায় সর্বসম্মতিতে কাল মঙ্গলবার থেকে আগামী এক মাস বিশ্ববিদ্যালয়ে মিছিল-মিটিং, সভা-সমাবেশসহ সব ধরনের রাজনৈতিক কর্মকাণ্ডের ওপর নিষেধাজ্ঞা আরোপ করার সিদ্ধান্ত হয়। এর আগে গত ১০ মে পর্যন্ত বিশ্ববিদ্যালয়ে রাজনৈতিক কর্মকাণ্ডের ওপর নিষেধাজ্ঞা ছিল।এ ব্যাপারে বিশ্ববিদ্যালয়ের প্রক্টর জাহাঙ্গীর হোসেন বলেন, ‘বিশ্ববিদ্যালয়ে যখন-তখন বিভিন্ন ছাত্রসংগঠনের নেতা-কর্মীরা একসঙ্গে জড়ো হচ্ছে, আবার হঠাত্ করেই মিছিল শুরু করছে। ফলে বিভিন্ন ছাত্রসংগঠনের মধ্যে উত্তেজনার কারণে যেকোনো ধরনের সংঘর্ষের আশঙ্কা থেকেই আইনশৃঙ্খলা কমিটির সভায় সর্বসম্মতিতে এ সিদ্ধান্ত নেওয়া হয়েছে।’বিশ্ববিদ্যালয়ের উপাচার্য আবদুল হাকিম সরকার বলেন, ‘বিশ্ববিদ্যালয়ে শিক্ষার সুষ্ঠু পরিবেশ রক্ষার স্বার্থে এ সিদ্ধান্ত নেওয়া হয়েছে।’
