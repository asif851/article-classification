
নির্বাচন কমিশন (ইসি) সচিবালয়ের সচিব সিরাজুল ইসলাম জানিয়েছেন, এবারের পৌরসভা নির্বাচনে ভোটগ্রহণের হার ৭৩ দশমিক ৯২ শতাংশ। আজ বৃহস্পতিবার রাজধানীর আগারগাঁওয়ে নিজের কার্যালয়ে তিনি সংবাদ ব্রিফিংয়ে এ কথা বলেন।
ইসি সচিব বলেন, পৌরসভা নির্বাচনে আওয়ামী লীগ ১৬৮টি, বিএনপি ১৯টি, জাতীয় পার্টি ১টি, স্বতন্ত্র ২৬টি অর্থাৎ​ মোট ২১৪টি মেয়র পদের ফল প্রকাশ হয়েছে। ২০টি পৌরসভার নির্বাচন স্থগিত আছে। এর মধ্যে মাধবদী পৌরসভার ১২টি কেন্দ্রই স্থগিত আছে। আর ১৯টি পৌরসভার ৩৯টি কেন্দ্রের ভোটগ্রহণ স্থগিত আছে।
সিরাজুল ইসলাম বলেন, দুই-একটি বিচ্ছিন্ন ঘটনা ছাড়া নির্বাচন সুষ্ঠু হয়েছে। পত্র-পত্রিকায় কিছু প্রতিবেদন এসেছে। সে অনুযায়ী গতকালই ব্যবস্থা নেওয়া হয়েছে। প্রয়োজনে তদন্ত করে ব্যবস্থা নেওয়া হবে। তিনি আরও বলেন, সব ধরনের নির্বাচন একটি রাজনৈতিক প্রক্রিয়ার অংশ। এ দেশের রাজনৈতিক দলগুলো যখন গণমানুষের ওপর নির্ভরশীল হবে, তখন নির্বাচনে অনিয়ম-সহিংসতা থাকবে না।
