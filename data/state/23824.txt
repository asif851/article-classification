
বাংলাদেশে নিযুক্ত নরডিক রাষ্ট্রদূতদের মতে, মিয়ানমারের রাখাইন রাজ্যে সহিংসতা বন্ধ না হলে রোহিঙ্গা সমস্যার দীর্ঘস্থায়ী কোনো সমাধান নেই। সম্প্রতি মিয়ানমার থেকে বাংলাদেশে প্রাণভয়ে পালিয়ে আসা রোহিঙ্গাদের সবাই দ্রুত রাখাইনে ফিরে গিয়ে জীবন ও জীবিকা শুরু করতে আগ্রহী।
রোহিঙ্গা শরণার্থী ও মিয়ানমার থেকে নতুন করে বাংলাদেশে আসা রোহিঙ্গাদের সম্পর্কে জানতে সরেজমিনে কক্সবাজার সফরের পর এমন মত দিয়েছেন নরডিকভুক্ত সুইডেন, নরওয়ে ও ডেনমার্কের তিন রাষ্ট্রদূত। তিন দিনের ওই সফরের পর গতকাল মঙ্গলবার প্রথম আলোকে এই অভিমত দিয়েছেন তাঁরা।
গতকাল বিকেলে এই প্রতিবেদকের কাছে সুইডেন দূতাবাসের পাঠানো এক ই-মেইলে বলা হয়েছে, বাংলাদেশে আশ্রয় নেওয়া রোহিঙ্গা শরণার্থীদের পাশাপাশি মিয়ানমারের অনিবন্ধিত নাগরিকদের মানবিক সমস্যা সম্পর্কে আরও ভালোভাবে জানতে সুইডেনের রাষ্ট্রদূত ইয়োহান ফ্রিসেল, নরওয়ের রাষ্ট্রদূত সিসেল ব্লিকেন ও ডেনমার্কের রাষ্ট্রদূত মাইকেল উইন্টার ১৫ থেকে ১৭ জানুয়ারি কক্সবাজার সফর করেন। এ সময় টেকনাফের লেদা ও উখিয়ার কুতুপালংয়ে মিয়ানমারের অনিবন্ধিত নাগরিকদের অস্থায়ী শিবির এবং নয়াপাড়ার শরণার্থী শিবির ঘুরে ব্যবস্থাপনা কমিটি ও রোহিঙ্গা প্রতিনিধিদের সঙ্গে কথা বলেন তাঁরা। গত অক্টোবরে রাখাইনে সশস্ত্র বাহিনীর অভিযানের পর যেসব রোহিঙ্গা বাংলাদেশে পালিয়ে এসেছেন তাঁদের সম্পর্কে খোঁজ নেওয়ার ওপর রাষ্ট্রদূতেরা বিশেষ গুরুত্ব দেন। নরডিক তিন রাষ্ট্রদূত রোহিঙ্গা প্রতিনিধি ছাড়াও কক্সবাজারের জেলা প্রশাসক, বর্ডার গার্ড বাংলাদেশ (বিজিবি) এবং আরআরআরসি দপ্তরের প্রতিনিধিদের সঙ্গে কথা বলেন।
সুইডেনের রাষ্ট্রদূত বলেন, ‘নতুন আসা রোহিঙ্গাদের জন্য মানবিক পরিস্থিতি জটিল। আমাদের প্রত্যাশা থাকবে বিভিন্ন সংস্থা ও সংগঠনের প্রয়াস তাদের প্রয়োজন মেটাবে। রাখাইন রাজ্যে সহিংসতা বন্ধ না হলে দীর্ঘস্থায়ী কোনো সমাধান যে হবে না, সেটি স্পষ্ট।’
রাষ্ট্রদূতেরা সেখানকার পরিস্থিতি মোকাবিলায় বাংলাদেশ সরকারের পাশাপাশি বিভিন্ন সংস্থা ও সংগঠনের প্রয়াসের প্রশংসা করেন। এ প্রক্রিয়ায় তাঁদের যুক্ততার প্রসঙ্গও উল্লেখ করেন তাঁরা। বিশেষ করে জাতিসংঘের শরণার্থী সংস্থা ও আন্তর্জাতিক অভিবাসন সংস্থার মাধ্যমে সহায়তা করছে নরডিক দেশগুলো।
নরওয়ের রাষ্ট্রদূত বলেন, ‘মিয়ানমারে গণহত্যা ও সহিংসতা থেকে বাঁচতে সম্প্রতি ৬৫ হাজারের বেশি রোহিঙ্গা পালিয়ে আসার পর বাংলাদেশ সরকার ও মানবিক সংগঠনগুলো যেভাবে পরিস্থিতি সামাল দিচ্ছে, তাতে আমি মুগ্ধ। এঁরা অস্থায়ী শিবিরগুলোতে পরিবার কিংবা স্বজনদের নিয়ে আশ্রয় নিয়েছেন। কক্সবাজার সফর শেষে এটি আমার কাছে স্পষ্ট যে এসব রোহিঙ্গা যত শিগগির সম্ভব রাখাইনে ফিরে গিয়ে তাঁদের বাড়িঘর তৈরি করে আবার জীবিকা শুরু করতে আগ্রহী।’
ডেনমার্কের রাষ্ট্রদূত বলেন, রোহিঙ্গা শরণার্থী বাংলাদেশের জন্য চাপ তৈরি করছে। স্থানীয় লোকজন ও বাংলাদেশের নিরাপত্তার ওপর প্রভাব ফেলছে।
 
