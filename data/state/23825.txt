
ঢাকার সাভার পৌর এলাকার ব্যাংক কলোনি মহল্লায় সুলতানা আক্তার (২৩) নামে এক গৃহবধূকে তাঁর স্বামী শ্বাসরোধ করে হত্যা করেছে বলে অভিযোগ পাওয়া গেছে। আজ মঙ্গলবার রাতে ওই গৃহবধূর লাশ উদ্ধার করে থানায় নিয়ে যায় পুলিশ। ঘটনার পর থেকে স্বামী আমির হোসেন পলাতক আছে।
সাভার মডেল থানার সহকারী পুলিশ সুপার (এএসপি) রাসেল শেখ বলেন, ধারণা করা হচ্ছে সুলতানাকে শ্বাসরোধ করে হত্যা করা হয়েছে। এ ব্যাপারে মামলার প্রস্তুতি চলছে।সাভার থানা-পুলিশ ও সুলতানার পরিবার সূত্রে জানা গেছে, আগের বিয়ের কথা গোপন রেখে আমির তিন বছর আগে সুলতানাকে বিয়ে করেন। বিয়ের পর প্রথম বিয়ের কথা জানাজানি হলে স্বামী-স্ত্রীর মধ্যে কলহ শুরু হয়। বছর খানেক আগে আমির সৌদি আরব চলে যান। তারপর থেকে সুলতানা ব্যাংক কলোনির খান ভিলায় একটি ফ্ল্যাট ভাড়া নিয়ে থাকতেন। গত শনিবার আমির দেশে ফিরে ওই ফ্ল্যাটে ওঠেন।সুলতানার ছোট বোন শিউলি আক্তার বলেন, আমির বিদেশে যাওয়ার পর থেকে তিনি বোনের সঙ্গে ব্যাংক কলোনির বাসায় থেকে সাভারে পড়ালেখা করতেন। গত শনিবার আমির দেশে ফেরার পর তিনি বাড়ি চলে যান। আজ বিকেলে তাঁর বোনকে হত্যার খবর পেয়ে তিনি সাভার চলে আসেন।সুলতানার ফুফাতো ভাই শফিক মাহমুদ অভিযোগ করেন, তাঁর বোনকে হত্যার পর ফ্ল্যাটের বাইরে থেকে তালা দিয়ে আমির পালিয়ে যান। তিনি বিষয়টি জানার পর পুলিশকে জানানো হয়। পরে সাভার থানার পুলিশ ঘটনাস্থলে গিয়ে লাশ উদ্ধার করে থানায় নিয়ে যায়।
