
ঢাকার ধামরাই উপজেলায় আজ সোমবার সকালে এক রিকশাচালকের লাশ উদ্ধার করেছে পুলিশ। উপজেলার কালামপুর এলাকায় ঢাকা-আরিচা মহাসড়কের পাশে পা বাঁধা অবস্থায় লাশটি উদ্ধার করা হয়।
ওই ব্যক্তির নাম বকুল (৩২)। তাঁর বাড়ি নীলফামারীর ডিমলা থানার নাওতারা ফাটিয়া গ্রামে। তিনি ধামরাই কালামপুর এলাকায় মিজানুরের বাসায় ভাড়া থাকেন।
ধামরাই থানার পুলিশ জানায়, গতকাল রাতের কোনো এক সময় ওই রিকশাচালককে হত্যা করা হয়েছে। রিকশাটি লাশের পাশেই পড়ে ছিল। ধারণা করা হচ্ছে, শত্রুতার জের ধরে তাঁকে হত্যা করা হয়েছে।
ধামরাই থানার ভারপ্রাপ্ত কর্মকর্তা (ওসি) রেজাউল হক বলেন, গত শুক্রবার ধামরাইয়ের সিতি এলাকা থেকে আরও এক রিকশাচালকের লাশ উদ্ধার করা হয়। দুর্বৃত্তরা তাঁকে গলা কেটে হত্যার পর লাশ ও রিকশা ফেলে রেখে যায়। তিনি বলেন, বিভিন্ন কলকারখানায় কাজ করার জন্য এবং রিকশা চালানোর জন্য দেশের বিভিন্ন জেলা থেকে অনেকে ধামরাইয়ে এসে থাকেন। তাঁদের অনেকে আর্থিক লাভের জন্য দিনের বেলায় বিভিন্ন পেশার পাশাপাশি রাতের বেলায় মাদক ব্যবসাসহ বিভিন্ন অপকর্মের সঙ্গে জড়িত আছেন। এসব থেকে নিজেদের মধ্যে দ্বন্দ্বের জেরে হত্যাকাণ্ডগুলো ঘটতে পারে।
ওসি জানান, বকুলের লাশ ঢাকা মেডিকেল কলেজ মর্গে পাঠানো হয়েছে। এ ঘটনায় এখনো মামলা হয়নি।
