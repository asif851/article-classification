
মুন্সিগঞ্জে সদর উপজেলার মধ্য দিয়ে বয়ে যাওয়া ধলেশ্বরী নদী থেকে অজ্ঞাতপরিচয় এক ব্যক্তির লাশ উদ্ধার করা হয়েছে। লাশটি কচুরিপানার সঙ্গে ভাসছিল।
আজ শনিবার দুপুর সাড়ে ১২টার দিকে উপজেলার পঞ্চসার ইউনিয়নের নয়াগাঁও মধ্যপাড়া এলাকায় নদী থেকে লাশটি উদ্ধার করে পুলিশ।
স্থানীয় কয়েকজনের ভাষ্য, সকাল থেকে নদীর কচুরিপানা থেকে পচা গন্ধ ছড়াচ্ছিল। পরে সেখানে গিয়ে বোঝা যায় এটি একটি পচা লাশ, যা কচুরিপানার সঙ্গে ভাসছে। পরে পুলিশকে খবর দেওয়া হয়।
মুক্তারপুর নৌ-পুলিশ ফাঁড়ির উপপরিদর্শক (এসআই) মো. জমসেদ হোসেন বলেন, লাশটি সম্ভবত মাস খানেক আগের হবে। লাশের গায়ে চামড়া, মাথার চুল কিছুই নেই। লাশের শরীরের নিচের দিকের কিছু অংশ খসে পড়ে গেছে। লাশের গায়ে শার্ট দেখে বোঝা যাচ্ছে, এটি কোনো পুরুষের হবে। লাশ ময়নাতদন্তের জন্য মুন্সিগঞ্জ জেনারেল হাসপাতালে পাঠানো হয়েছে ।
 
