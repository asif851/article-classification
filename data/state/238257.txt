
নিম্নচাপের প্রভাবে দেশের বিভিন্ন এলাকায় বৃষ্টি হচ্ছে। আবহাওয়া অধিদপ্তর বলছে, আজ সোমবার সারা দিনই বৃষ্টি হতে পারে।
গতকাল রোববার সকাল ছয়টা থেকে আজ সোমবার সকাল ছয়টা পর্যন্ত ঢাকায় ৩০ মিলিমিটার বৃষ্টি হয়েছে। একইসময়ে দেশে সবচেয়ে বেশি বৃষ্টি হয়েছে টেকনাফে। ১১৭ মিলিমিটার।
আবহাওয়াবিদ হাফিজুর রহমান স্বাক্ষরিত বিশেষ বুলেটিনে জানানো হয়, উত্তর-পশ্চিম বঙ্গোপসাগর এলাকায় সৃষ্ট নিম্নচাপটি উত্তর পূর্বদিকে অগ্রসর হয়ে আজ সকাল ছয়টার দিকে ভোলা ও এর আশপাশের উপকূলীয় এলাকায় অবস্থান করছিল। নিম্নচাপটি আরও উত্তর ও উত্তর পূর্বে স্থলভাগের দিকে অগ্রসর হবে। এর প্রভাবে সারা দেশের বিভিন্ন এলাকায় বৃষ্টি চলবে।
উত্তর বঙ্গোপসাগর, বাংলাদেশ উপকূল ও সমুদ্রবন্দরের ওপর দিয়ে আজ ঝোড়ো বাতাস বয়ে যেতে পারে। নিম্নচাপের প্রভাবে চট্টগ্রাম, কক্সবাজার নোয়াখালী, লক্ষ্মীপুর, ফেনী, চাঁদপুর বরগুনা, পটুয়াখালী, ভোলা, বরিশাল, পিরোজপুর, ঝালকাঠি, বাগেরহাট, খুলনা, সাতক্ষীরা এলাকার চরাঞ্চলে স্বাভাবিকের চেয়ে এক থেকে দুই ফুট বেশি জলোচ্ছ্বাস হতে পারে। উত্তর বঙ্গোপসাগরে অবস্থানরত নৌযান ও ট্রলারগুলোকে পরবর্তী নির্দেশ না দেওয়া পর্যন্ত নিরাপদ আশ্রয়ে থাকতে বলা হয়েছে।
চট্টগ্রাম, মোংলা, পায়রা সমুদ্রবন্দর ও কক্সবাজারকে তিন নম্বর স্থানীয় সতর্কতা সংকেত দেখিয়ে যেতে বলা হয়েছে।
