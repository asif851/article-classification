
সিলেটে শিশু শেখ সামিউল আলম রাজন হত্যা মামলার প্রধান আসামি কামরুল ইসলামকে সৌদি আরব থেকে গতকাল বৃহস্পতিবার দেশে ফিরিয়ে আনা হয়েছে।বেলা তিনটার দিকে কামরুলকে দেশে নিয়ে আসেন পুলিশ সদর দপ্তরের অতিরিক্ত সুপার মাহাবুবুল করিম, সিলেট মহানগর পুলিশের অতিরিক্ত উপকমিশনার মোহাম্মদ রহমত উল্লাহ ও সহকারী কমিশনার এ এফ এফ নেজাম উদ্দিন।এদিকে সিলেট মহানগর দায়রা জজ আদালতে গতকাল এই হত্যা মামলায় আরও ছয়জন সাক্ষ্য দিয়েছেন। এ নিয়ে মামলার ৩৮ জন সাক্ষীর মধ্যে ৩৫ জনের সাক্ষ্যগ্রহণ শেষ হয়েছে। গতকাল সাক্ষ্য দেন জালালাবাদ থানার সাময়িক বরখাস্ত হওয়া পরিদর্শক আলমগীর হোসেন, ওই থানার ভারপ্রাপ্ত কর্মকর্তা (ওসি), এক উপপরিদর্শক (এসআই) ও পুলিশের তিন সদস্য।গত ৮ জুলাই রাজনকে চুরির মিথ্যা অপবাদ দিয়ে সিলেটের কুমারগাঁও বাসস্ট্যান্ড-সংলগ্ন শেখপাড়ায় নির্যাতন করে হত্যা করা হয়। সিলেটের জালালাবাদ থানার বাদেয়ালি গ্রামের বাসিন্দা শিশু রাজন সবজি বিক্রি করত। তার লাশ গুম করার সময় ধরা পড়েন একজন। এই হত্যাকাণ্ডের মূল হোতা হিসেবে অভিযুক্ত কামরুল ইসলাম পালিয়ে সৌদি আরবে চলে যান। প্রবাসী বাংলাদেশিরা তাঁকে ধরে পুলিশে দেন।রিয়াদের বাংলাদেশ দূতাবাসের জ্যেষ্ঠ এক কর্মকর্তা গতকাল মুঠোফোনে প্রথম আলোকে বলেন, দুই দেশের মধ্যে বন্দী প্রত্যর্পণ চুক্তি না থাকায় ইন্টারপোলের সহায়তায় কামরুলকে সৌদি আরব থেকে বাংলাদেশে পাঠানো হয়েছে। ইন্টারপোলের সদস্য হিসেবে দুই দেশের সংশ্লিষ্ট কর্মকর্তারা নিজেরাই রাজন হত্যার প্রধান আসামিকে হস্তান্তরের প্রক্রিয়া শেষ করেন। এরপর বাংলাদেশ থেকে আসা পুলিশের সদস্যদের হাতে কামরুলকে তুলে দেন সৌদি পুলিশের সদস্যরা।এক প্রশ্নের জবাবে জ্যেষ্ঠ ওই কূটনীতিক বলেন, ১৩ জুলাই কামরুলকে জেদ্দায় গ্রেপ্তারের পর তাঁকে দেশে ফেরাতে সৌদি সরকারের সঙ্গে বাংলাদেশ যোগাযোগ শুরু করে। এরপর তাঁকে দেশে ফেরত আনার জন্য ইন্টারপোলের সহায়তা চাওয়া হয়। ইন্টারপোল ২১ জুলাই কামরুলের বিরুদ্ধে রেড নোটিশ জারি করে। পরে কামরুল সম্পর্কে প্রয়োজনীয় কাগজপত্র সৌদি সরকারকে দেওয়া হয়। এভাবেই তাঁকে দেশে ফেরত পাঠানোর প্রক্রিয়া সম্পন্ন হয়েছে।গত সোমবার কামরুলকে দেশে ফিরিয়ে আনতে পুলিশের তিন কর্মকর্তা সৌদি আরবে যান।ঢাকার হজরত শাহজালাল আন্তর্জাতিক বিমানবন্দরে আর্মড পুলিশ ব্যাটালিয়নের (এপিবিএন) জ্যেষ্ঠ সহকারী সুপার আলমগীর হোসেন প্রথম আলোকে বলেন, সৌদি আরবের রিয়াদ থেকে বিমান বাংলাদেশ এয়ারলাইনসে করে কামরুলকে দেশে আনা হয়। বিমানটি বেলা দুইটা ৫৭ মিনিটে অবতরণ করে। বিমানবন্দরের আনুষ্ঠানিকতা শেষে বিকেল চারটার দিকে কামরুলকে নিয়ে সড়কপথে সিলেটের উদ্দেশে রওনা দেয় পুলিশ। পলাতক কামরুলকে গ্রেপ্তার দেখিয়ে আজ শুক্রবার সিলেটের আদালতে হাজির করার কথা।রাজন হত্যা মামলায় কামরুলসহ ১৩ জনের বিরুদ্ধে অভিযোগপত্র দেয় ডিবি পুলিশ। রাজন হত্যার ঘটনায় গাফিলতির অভিযোগে মামলার বাদী ও জালালাবাদ থানার এসআই আমিনুল ইসলাম, পরিদর্শক (তদন্ত) আলমগীর ও এসআই জাকির হোসেনকে সাময়িক বরখাস্ত করা হয়।বিমানবন্দরে পুলিশ সদর দপ্তরের সহকারী মহাপরিদর্শক (গণমাধ্যম) মো. নজরুল ইসলাম বলেন, কামরুলের বিরুদ্ধে মামলাটি সিলেটে হওয়ায় তাঁকে সেখানে পাঠানো হয়েছে। সেখানে নেওয়ার পর তাঁকে আদালতে তোলা হবে।ছয়জনের সাক্ষ্যগ্রহণ: রাজন হত্যা মামলায় গতকাল ছয়জনের সাক্ষ্য গ্রহণ করা হয়েছে। এঁরা হলেন মামলার প্রথম তদন্তকারী কর্মকর্তা ও জালালাবাদ থানার সাময়িক বরখাস্ত হওয়া পরিদর্শক আলমগীর, বর্তমান ওসি মো. আখতার হোসেন এবং এসআই আরিফুল আমিন, সুনামগঞ্জের দিরাই থানার এসআই মহাদেব বাঁছাড়, দোয়ারাবাজার থানার এসআই শামীম আখঞ্জি ও ছাতক থানার এএসআই সোহেল রানা। বেলা ১১টা থেকে বিকেল সাড়ে পাঁচটা পর্যন্ত সাক্ষ্যগ্রহণ চলে।মহানগর দায়রা জজ আদালতের সরকারি কৌঁসুলি (পিপি) মফুর আলী বলেন, আগামী রোববার মামলার তদন্ত কর্মকর্তা মহানগর গোয়েন্দা (ডিবি) পুলিশের পরিদর্শক সুরঞ্জিত তালুকদারের সাক্ষ্যগ্রহণের মধ্য দিয়ে এ মামলায় সাক্ষ্যগ্রহণ শেষ হবে।এ মামলায় ২২ সেপ্টেম্বর অভিযোগ গঠন করেন আদালত। পরে মামলাটি মহানগর দায়রা জজ আদালতে স্থানান্তর হলে বিচারকাজ শুরু হয়। গত রোববার থেকে গতকাল পর্যন্ত টানা পাঁচ দিন সাক্ষ্য গ্রহণ করা হয়।
আরও পড়ুন:
ঘটনা ধামাচাপার চেষ্টার অভিযোগ অস্বীকার ইউপি সদস্যের
