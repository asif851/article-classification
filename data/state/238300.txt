
নাটোর পৌরসভার বরাদ্দ করা ১৮ কার্টন দুম্বার মাংস পৌর মেয়রের কাছে হস্তান্তর না করে তা পৌর আওয়ামী লীগ ছিনিয়ে নিয়েছে বলে অভিযোগ করেছেন পৌরসভার মেয়র উমা চৌধুরী। এ নিয়ে স্থানীয় প্রশাসনও বিড়ম্বনায় পড়েছে। গতকাল বুধবার এ ঘটনা ঘটে।নাটোর পৌরসভা সূত্রে জানা যায়, সৌদি আরব থেকে আসা দুম্বার মাংস বিতরণে গতকাল জেলা প্রশাসনের পক্ষ থেকে যে তালিকা তৈরি করা হয়, তাতে নাটোর পৌরসভাকে ১৮ কার্টুন মাংস বরাদ্দ দেওয়া হয়। বরাদ্দ করা মাংস হস্তান্তরের সময় পৌর মেয়রকে না দিয়ে তা পৌর আওয়ামী লীগের দপ্তর সম্পাদক ফরহাদ হোসেনকে দিয়ে দেওয়া হয়। তিনি পৌর আওয়ামী লীগের পক্ষে ওই মাংস গ্রহণ করেন। এ সময় উপস্থিত ছিলেন নাটোর সদর উপজেলা নির্বাহী কর্মকর্তার (ইউএনও) দায়িত্বে থাকা নলডাঙ্গা উপজেলা পরিষদের নির্বাহী কর্মকর্তা রেজা হাসান ও প্রকল্প বাস্তবায়ন কর্মকর্তা আয়শা সিদ্দিকা। পরে পৌর মেয়র উমা চৌধুরী অনেক চেষ্টা করেও ওই মাংস ফিরে পাননি।নাটোর পৌরসভার মেয়র উমা চৌধুরী বলেন, তাঁর পৌরসভার জন্য বরাদ্দ করা ১৮ কার্টন মাংস পৌর আওয়ামী লীগ ছিনতাই করেছে। জেলা আওয়ামী লীগের কয়েকজন নেতার ইন্ধনে স্থানীয় প্রশাসন এই ছিনতাইয়ের ঘটনা মেনে নিয়েছে।নাটোর পৌর আওয়ামী লীগের দপ্তর সম্পাদক ফরহাদ হোসেন বলেন, ‘আমাকে প্রথমে পৌর কাউন্সিলর হিসেবে দুম্বার মাংস গ্রহণ করতে বলেছিলেন ইউএনও ও পিআইও। আমি তা গ্রহণ করতে অস্বীকার করে বলেছিলাম মেয়রকে দেওয়ার জন্য। পরে জেলা আওয়ামী লীগের কিছু নেতার পরামর্শে ওই মাংস দলীয়ভাবে বিতরণের জন্য আমাকে দেওয়া হয়।’ইউএনও রেজা হাসান বলেন, দুম্বার মাংস বিতরণের সুনির্দিষ্ট কোনো নীতিমালা তিনি পাননি। তাই যাদের মাধ্যমে মাংসগুলো অসহায় দরিদ্রদের মাঝে পৌঁছানো যায়, তাদের হাতে হস্তান্তর করেছেন। আরও কিছু মাংস আছে, এগুলো সাংসদ নিজে বিতরণ করবেন।
