
সুইস ব্যাংকে বাংলাদেশিদের কার কত টাকা আছে, তা নিয়ে আন্তর্জাতিক নিরপেক্ষ কমিটির মাধ্যমে তদন্ত করে তালিকা প্রকাশ করার দাবি জানিয়েছে বিএনপি। দলটির ভারপ্রাপ্ত মহাসচিব মির্জা ফখরুল ইসলাম আলমগীর আজ রোববার জাতীয় প্রেসক্লাবে এক প্রতিবাদ সভায় এ দাবি জানান।বিএনপির নেতা চৌধুরী আলমের ‘অপহরণের’ চতুর্থ বছরে তাঁকে অপহরণের প্রতিবাদ ও মুক্তির দাবিতে শাহবাগ থানা বিএনপি ওই সভার আয়োজন করে। সম্প্রতি প্রধানমন্ত্রী শেখ হাসিনা বলেন, সুইস ব্যাংকে কার কত টাকা আছে, সে হিসাব তিনি পেয়েছেন। আর কোথায়, কার কত টাকা আছে, সে হিসাবও নেওয়া হচ্ছে। এতে খালেদা জিয়া ‘ধরা খাবেন’। তাঁর এক ছেলের টাকা আনা হয়েছে, বাকিগুলোও আনা হবে।
প্রধানমন্ত্রীর এই বক্তব্যের জবাবে মির্জা ফখরুল বলেন, ‘আমরা জোর দাবি করছি, আন্তর্জাতিক নিরপেক্ষ তদন্ত কমিটি গঠন করা হোক। তদন্ত করে তালিকা প্রকাশ করা হোক। বাংলাদেশের কাদের কত টাকা আছে, সেটা বের করা হোক।’
মির্জা ফখরুল অভিযোগ করেন, সুইস ব্যাংকে আওয়ামী লীগের নেতাদের টাকা রাখা আছে। আওয়ামী লীগ এর তদন্ত করলে সত্য বের হবে না।
বিএনপির নেতা চৌধুরী আলম ‘গুম’ হওয়ার পর বিএনপি যথাযথ আন্দোলন গড়ে তুলতে ব্যর্থ হওয়ায় একের পর এক নেতাকে গুম করা হচ্ছে—এমন মন্তব্য করে ফখরুল বলেন, ‘প্রথম থেকে গুমের বিরুদ্ধে আন্দোলন গড়ে তুলতে পারলে, প্রতিরোধ গড়ে তোলা সম্ভব হতো। দুর্ভাগ্য, আমরা সেই আন্দোলন গড়ে তুলতে পারিনি।’
মির্জা ফখরুল বলেন, শেখ হাসিনা বাংলাদেশকে গুমের রাষ্ট্রে পরিণত করেছেন। সন্ত্রাসের রাজত্বে পরিণত করেছেন। তাঁদের নেতারা যে ভাষায় কথা বলেন, বোঝা যায় তাঁরা সন্ত্রাসী দল। আওয়ামী লীগ নেত্রী সংসদে দাঁড়িয়ে ভয়ংকর সন্ত্রাসীদের পক্ষে কথা বলেন।
সভায় অন্যদের মধ্যে ঢাকা মহানগর বিএনপির সদস্য সচিব এম এ সালাম, বিএনপির চেয়ারপারসনের উপদেষ্টা এ জেড এম জাহিদ হোসেন প্রমুখ বক্তব্য দেন।
