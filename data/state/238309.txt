
ঢাকা মেডিকেল কলেজ হাসপাতাল থেকে পালিয়ে যাওয়া কয়েদি মো. সোহেলকে (৪২) গ্রেপ্তার করা হয়েছে।
আজ রোববার ভোরে কেরানীগঞ্জ থেকে সোহেলকে গ্রেপ্তার করে কারা পুলিশ। ঢাকা কেন্দ্রীয় কারাগারের জ্যেষ্ঠ জেল সুপার জাহাঙ্গীর কবীর এই তথ্যের সত্যতা নিশ্চিত করেন।
গতকাল মঙ্গলবার ঢাকা মেডিকেল কলেজ হাসপাতালের শৌচাগার থেকে পালিয়ে যান কেরানীগঞ্জের সোহেল। মাদক মামলায় তাঁর দুই বছরের বিনাশ্রম কারাদণ্ড হয়।
ঢাকা কেন্দ্রীয় কারাগার সূত্র জানায়, গত ১৪ অক্টোবর থেকে কেরানীগঞ্জের ঢাকা কেন্দ্রীয় কারাগারে বন্দী ছিলেন সোহেল। তিনি অসুস্থ ছিলেন। উন্নত চিকিৎসার জন্য তাঁকে ঢাকা মেডিকেল কলেজ হাসপাতালে আনা হয়েছিল। তিনি হাসপাতালের ২১৭ নম্বর ওয়ার্ডে চিকিৎসাধীন ছিলেন। চিকিৎসা শেষে তাঁকে ছাড়পত্র দেন চিকিৎসক। সোহেলকে আবার কারাগারে নেওয়ার উদ্যোগের একপর্যায়ে হাসপাতালের শৌচাগার থেকে পালিয়ে যান তিনি। এ ঘটনায় দুই কারারক্ষীকে সাময়িক বরখাস্ত করেছে কারা কর্তৃপক্ষ।
আরও পড়ুন:হাসপাতাল থেকে পালিয়েছেন কয়েদি, দুই কারারক্ষী বরখাস্ত
