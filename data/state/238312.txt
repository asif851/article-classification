

তথ্যমন্ত্রী হাসানুল হক ইনু বলেছেন, বিধ্বস্ত বিএনপি-জামায়াত শেষ আক্রমণ হিসেবে ব্লগার হত্যার নামে সাধারণ মানুষের ওপর আক্রমণ করছে। আজ শনিবার দুপুরে কুষ্টিয়ার ভেড়ামারায় বাগ গাড়িপাড়া সরকারি প্রাথমিক বিদ্যালয়ে এক অনুষ্ঠানে তিনি বক্তব্য রাখেন।হাসানুল হক ইনু বলেন, ‘১৯৭১ সালের মুক্তিযুদ্ধের সময়ও একই ঘটনা ঘটেছিল। পাকিস্তানিরা যখন পেরে উঠছিল না, তখন সাধারণ মানুষ ও নারীদের ওপর আক্রমণ করেছিল। আর আজ আগুন সন্ত্রাসে পরাজিত বেগম জিয়া, পিছু হটা জঙ্গি ও বিধ্বস্ত জামায়াত শেষ আক্রমণ হিসেবে নিরীহ জনগণের ওপর হামলা করছে। ব্লগার হত্যার নামে তারা ভিন্নমত ও মত প্রকাশের স্বাধীনতাকে ধ্বংস করতে চাচ্ছে।’ ব্লগার হত্যাকারীদের ধরিয়ে দিতে দেশবাসীর প্রতি আহ্বান জানান তিনি।এর আগে তথ্যমন্ত্রী বিদ্যালয়ে মিড ডে মিল উদ্বোধন করেন এবং শিক্ষার্থীদের মাঝে শিক্ষা উপকরণ বিতরণ করেন। অনুষ্ঠানে প্রধান অতিথির বক্তব্যে তিনি বলেন, প্রধানমন্ত্রী অন্য সব বিষয়ের চেয়ে বাচ্চাদের শিক্ষার বিষয়ে মনোযোগী। তাই শিক্ষার্থীদের ঝরে পড়া ঠেকাতে বিদ্যালয়গুলোতে দুপুরের খাবারের ব্যবস্থা করা হচ্ছে, কম্পিউটার ল্যাব করে দেওয়া হচ্ছে।অনুষ্ঠানে অন্যান্যের মধ্যে কুষ্টিয়ার জেলা প্রশাসক সৈয়দ বেলাল হোসেন, ভেড়ামারা উপজেলা নির্বাহী কর্মকর্তা শা‌ন্তি মনি চাকমা, ভেড়ামারা উপজেলা পরিষদের চেয়ারম্যান ও জেলা বিএনপির সাংগঠনিক সম্পাদক তৌহিদুল ইসলাম আলম ও জাতীয় নারী জোটের আহ্বায়ক আফরোজা হক রিনা উপস্থিত ছিলেন।
