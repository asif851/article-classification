
আসন্ন পৌরসভা নির্বাচনে দলের বিদ্রোহী প্রার্থীদের সাময়িকভাবে বহিষ্কার করেছে ক্ষমতাসীন দল আওয়ামী লীগ। আজ রোববার রাতে ধানমন্ডিতে আওয়ামী লীগ সভানেত্রীর রাজনৈতিক কার্যালয়ে এক সংবাদ সম্মেলনে এই কথা জানিয়েছেন দলটির যুগ্ম সাধারণ সম্পাদক মাহবুবুল আলম হানিফ।
তিনি বলেন, ‘দলের সিদ্ধান্তের বাইরে আওয়ামী লীগ ও এর সহযোগী সংগঠনের যাঁরা বিদ্রোহী বা স্বতন্ত্র প্রার্থী হয়েছেন, তাঁদের সাময়িকভাবে বহিষ্কার করা হলো। আওয়ামী লীগের আগামী কার্যনির্বাহী সংসদের বৈঠকে তাঁদের চূড়ান্তভাবে বহিষ্কার করা হবে। তাঁদের কোনো ক্ষমা নেই।’
মাহবুবুল আলম হানিফ আরও বলেন, জেলা বা পৌরসভায় যে যে পদেই থাকুন না কেন, দলের সিদ্ধান্ত না মানায় এই কঠোর সিদ্ধান্ত নেওয়া হয়েছে। তাঁদের বহিষ্কারের বিষয়টি জেলা নেতৃবৃন্দকে জানিয়ে দেওয়া হবে।
এর আগে মাহবুবুল আলম হানিফ ছাড়াও দলের সভাপতিমণ্ডলীর সদস্য ওবায়দুল কাদের, দীপু মনি, সাংগঠনিক সম্পাদক আহমেদ হোসেন ও আবু সাঈদ আল মাহমুদ, দপ্তর সম্পাদক আবদুস সোবহান গোলাপ, তথ্য ও গবেষণা সম্পাদক আফজাল হোসেন ও কার্যনির্বাহী সংসদের সদস্য সুজিত রায় নন্দী দলের বিদ্রোহী প্রার্থীদের বিষয়ে একটি বৈঠক করেন। ওই বৈঠকেই বিদ্রোহী প্রার্থীদের সাময়িক বহিষ্কারের সিদ্ধান্ত নেওয়া হয় বলে জানা গেছে।
