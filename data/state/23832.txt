
প্লাস্টিক পণ্য মাথায় নিয়ে পাড়ায় পাড়ায় ঘুরে বিক্রি করেন তাঁরা। মনে হতে পারে সাধারণ ফেরিওয়ালা। আসলে তাঁরা প্লাস্টিক পণ্যের আড়ালে বিক্রি করেন গাঁজা।
যদিও এই কৌশলে শেষ রক্ষা হয়নি ওই ফেরিওয়ালাদের। আজ মঙ্গলবার লালমনিরহাটের আদিতমারী উপজেলা থেকে এমন দুজন ফেরিওয়ালাকে ৫০ কেজি গাঁজাসহ আটক করে মাদকদ্রব্য নিয়ন্ত্রণ অধিদপ্তর। পরে তাঁদের দুজনকে পুলিশে সোপর্দ করা হয়।
গ্রেপ্তার ব্যক্তিরা হলেন মুকুল মিয়া (৪৬) ও মিনহাজুল হক (৪৫)। তাঁদের বাড়ি বগুড়া জেলার সোনাতলা উপজেলার রাধাকান্তপুর গ্রামে।
গ্রেপ্তার অভিযানে নেতৃত্ব দেওয়া লালমনিরহাট জেলা মাদকদ্রব্য নিয়ন্ত্রণ অধিদপ্তরের পরিদর্শক লোকমান হোসেন বলেন, গোপন সংবাদের ভিত্তিতে তাঁরা কয়েকজন কর্মকর্তা আদিতমারী উপজেলার ঢুষার ব্রিজ এলাকায় অবস্থান নেন। কিছুক্ষণ পর ওই এলাকা দিয়ে দুই ফেরিওয়ালা যাচ্ছিলেন। তাঁদের থামিয়ে মাথা থেকে ডালি নামানো হয়। ডালি তল্লাশি করে প্লাস্টিকে মোড়ানো আটটি পোঁটলা পাওয়া যায়। সেখানে লুকিয়ে রাখা হয়েছিল ৫০ কেজি গাঁজা। জিজ্ঞাসাবাদ করলে তাঁরা স্বীকার করেন, দীর্ঘদিন ধরে ফেরিওয়ালা সেজে গাঁজা বিক্রি করছেন তাঁরা। লোকমান হোসেন আরও বলেন, উদ্ধার করা গাঁজার আনুমানিক মূল্য ১০ লাখ টাকা।
আদিতমারী থানার ভারপ্রাপ্ত কর্মকর্তা (ওসি) হরেশ্বর চন্দ্র বর্মণ বলেন, ওই দুজনের বিরুদ্ধে আইনানুগ ব্যবস্থা নেওয়া হচ্ছে।
