
নারী জঙ্গির সঙ্গে থাকা শিশুটিকে ঢাকা মেডিকেল কলেজ হাসপাতালে ভর্তি করা হয়েছে। আজ শনিবার বেলা দুইটার দিকে তাকে সেখানে নেওয়া হয়। শিশুটির সারা শরীরে স্প্লিন্টারের আঘাতের চিহ্ন দেখা গেছে।
হাসপাতাল সূত্রে জানা যায়, শিশুটি হাসপাতালের জরুরি বিভাগে চিকিৎসাধীন। পুলিশের একটি দল তাকে হাসপাতালে নিয়ে আসে।
রাজধানীর আশকোনায় হাজিক্যাম্পের কাছে জঙ্গি আস্তানা সন্দেহে তিনতলা একটি বাড়ি ঘিরে অভিযান চালায় আইনশৃঙ্খলা রক্ষাকারী বাহিনী। গতকাল শুক্রবার দিবাগত রাত থেকে অভিযান শুরু হয়। আজ শনিবার দুপুরের দিকে বাড়ি থেকে দুই শিশু ও দুই নারী আত্মসমর্পণ করেন বলে পুলিশ জানিয়েছে। পুলিশ জানায়, এরপর বাড়িটিতে আরও তিনজন অবস্থান করছিলেন। একপর্যায়ে এক ‘নারী জঙ্গি’ এক শিশুকে নিয়ে দরজা খুলে বাড়ি থেকে বেরিয়ে আসেন। পার্কিংয়ের জায়গা পর্যন্ত তিনি আসেন। পুলিশকে দেখার পর তিনি গ্রেনেড বিস্ফোরণ ঘটান। নারীর মৃতদেহ সেখানেই পড়ে আছে।
অভিযানস্থলে সাংবাদিকদের কাউন্টার টেররিজম ইউনিটের স্পেশাল অ্যাকশন গ্রুপের অতিরিক্ত উপ-কমিশনার (এডিসি) ছানোয়ার হোসেন বলেন, ওই নারী জনৈক জঙ্গি সুমনের স্ত্রী। শিশুটি জনৈক জঙ্গি ইকবালের মেয়ে। তবে এই দুই জঙ্গি সম্পর্কে তিনি বিস্তারিত কিছু জানাননি।
হাসপাতালের ক্যাম্প পরিদর্শক বাচ্চু মিয়া শিশুটিকে নিয়ে আসার বিষয়টি নিশ্চিত করেছেন।
