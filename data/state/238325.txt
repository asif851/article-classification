
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, ‘এত কিছুর পরও খালেদা জিয়াকে আমরা বেগম জিয়া বলি। আর তিনি (খালেদা জিয়া) বারবার হাসিনা, হাসিনা বলেন। এটা আমাদের অনুভূতিতে হানা দেয়।’আজ বুধবার জাতীয় প্রেসক্লাবে এক আলোচনা সভায় ওবায়দুল কাদের এ মন্তব্য করেন। বঙ্গবন্ধু শেখ মুজিবুর রহমানের ৭ মার্চের ভাষণ ইউনেসকোর বিশ্ব ঐতিহ্যের প্রামাণ্য দলিল শাখায় স্বীকৃতি পাওয়া উপলক্ষে জাতীয় প্রেসক্লাব আলোচনা সভাটির আয়োজন করে।গত রোববার রাজধানীর সোহরাওয়ার্দী উদ্যানে এক সমাবেশে বিএনপি চেয়ারপারসন খালেদা জিয়া বলেন, ‘হাসিনার অধীনে নিরপেক্ষ নির্বাচন হবে না।’ খালেদা জিয়ার বক্তব্যের প্রতিক্রিয়ায় ওবায়দুল কাদের এ মন্তব্য করেন। রাজনীতি থেকে সৌজন্যবোধ চলে গেল কি না, সেটিও প্রশ্ন করেন কাদের।
ওবায়দুল কাদের বলেন, বিএনপির নেতাদের মধ্যে সৌজন্যবোধ নেই। বিএনপির চেয়ারপারসনের দেখাদেখি দলটির অনেক নেতাও শেখ হাসিনার নাম ঠিকভাবে বলেন না। সামান্য সৌজন্যবোধ নেই, সেখানে বোঝাপড়া হবে কীভাবে? তিনি বলেন, বর্তমান প্রধানমন্ত্রী দেশের সবচেয়ে জনপ্রিয় নেতা। যখন খালেদা জিয়ার ছেলে মারা গেলেন, প্রধানমন্ত্রী ছুটে গেছেন সান্ত্বনা দিতে। কিন্তু তখন তিনি দরজা বন্ধ করে দিলেন। তিনি এখন সংলাপের কথা বলেন। দরজা বন্ধ করে দিয়ে সংলাপের দরজা তো ওই দিনই বন্ধ করে দিয়েছেন।
সেতুমন্ত্রী ওবায়দুল কাদের বলেন, বিএনপির এক পক্ষ বলে শেখ হাসিনার অধীনে নির্বাচনের যাবে, অন্য পক্ষ বলে শেখ হাসিনা সরকারের অধীনে নির্বাচনে যাবে না। তারা নিজেরাই জানে না তারা কী চায়। তবে বিএনপি একটা বিষয় বুঝতে চায় না যে সরকার বা শেখ হাসিনার অধীনে নির্বাচন হবে না। নির্বাচন হবে নির্বাচন কমিশনের অধীনে। সরকার শুধু তার নিয়মিত কার্যক্রম পরিচালনা করবে।
এ ছাড়া নির্বাচনে সেনা মোতায়েন বিষয়ে ওবায়দুল কাদের বলেন, সেনাবাহিনী হচ্ছে নিরাপত্তা বাহিনী। তারা আইনশৃঙ্খলা বাহিনী নয়।
ওবায়দুল কাদের আরও বলেন, সাপ্তাহিক বিচিত্রায় বিএনপির প্রতিষ্ঠাতা জিয়াউর রহমানের একটি লেখা ছাপা হয়েছিল। সেখানে লেখা ছিল, ‘বঙ্গবন্ধুর ঐতিহাসিক ৭ মার্চের ভাষণে আমরা স্বাধীনতাসংগ্রামের সবুজসংকেত পেয়েছি। এ কথা স্বয়ং জিয়াউর রহমান বলেছিলেন। অথচ তাঁর দল বিএনপি এখন সেই দিবস পালন করে না। ভাষণটিকে সম্মান করে না।’
সাংবাদিকদের নবম ওয়েজ বোর্ড বিষয়ে ওবায়দুল কাদের বলেন, প্রধানমন্ত্রীর নির্দেশে তথ্যমন্ত্রী হাসানুল হক ইনু আগামী সপ্তাহে নবম ওয়েজ বোর্ড বাস্তবায়নের জন্য ইতিবাচক পদক্ষেপ নেবেন। আগামীকাল তথ্যমন্ত্রী গণমাধ্যমের মালিক ও অংশীজনদের সঙ্গে বৈঠক করবেন।
ওবায়দুল কাদের বলেন, প্রধানমন্ত্রী নিজে তথ্যমন্ত্রীকে নবম ওয়েজ বোর্ড বিষয়ে নির্দেশনা দিয়েছেন। এ কারণে তথ্যমন্ত্রী আগামীকাল একটি বৈঠক করবেন। তিন বলেন, দাবি আদায় করতে হলে সবার ঐক্যবদ্ধ থাকতে হয়। নিজেদের মধ্যে ঐক্য থাকলে দাবি আদায়ে সহায়তা হবে। আর দুর্বলতা থাকলে অন্য কেউ আঘাত করতে পারবে।
জাতীয় প্রেসক্লাবের সভাপতি মুহম্মদ শফিকুর রহমানের সভাপতিত্বে বিশ্ববিদ্যালয় মঞ্জুরি কমিশনের চেয়ারম্যান আবদুল মান্নান, দৈনিক সমকালের সম্পাদক গোলাম সারওয়ার, বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) উপাচার্য অধ্যাপক কামরুল হাসান খান, প্রেসক্লাবের সাধারণ সম্পাদক ফরিদা ইয়াসমিন প্রমুখ উপস্থিত ছিলেন।
