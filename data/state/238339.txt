
দিনাজপুরের হিলি স্থলবন্দরের বেসরকারি অপারেটর পানামা হিলি পোর্টের অভ্যন্তরে দ্বিতীয় ওজন পরিমাপক যন্ত্র (ওজন স্টেশন) স্থাপন করা হয়েছে। গতকাল বৃহস্পতিবার দুপুরে পানামা পোর্টের অভ্যন্তরে ওজন পরিমাপক যন্ত্রটির উদ্বোধন করেন বাংলাদেশ স্থলবন্দর কর্তৃপক্ষের পরিচালক (ট্রাফিক) মো. আনিছ আহমেদ। এ সময় উপস্থিত ছিলেন বন্দরের শুল্ক স্টেশনের সহকারী কমিশনার মো. ফকরুল আমিন চৌধুরী, পানামা পোর্টের নির্বাহী পরিচালক মনজুর রহমান বিশ্বাসসহ অনেকে। পানামা পোর্টের জনসংযোগ কর্মকর্তা সোহরাব হোসেন মল্লিক বলেন, আগের একটি ওজন স্টেশন থাকার পরও পানামা পোর্ট কর্তৃপক্ষ ব্যবসায়ীদের সুবিধার্থে ১০০ মেট্রিক টন ধারণক্ষমতার দ্বিতীয় ওজন স্টেশন স্থাপন করল। ফলে আমদানি-রপ্তানিতে গতি বাড়বে।
