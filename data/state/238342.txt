
চিকিৎসায় অবহেলার অভিযোগে রংপুর সিটি করপোরেশনের মেয়র পাঁচ কোটি টাকার ক্ষতিপূরণ চেয়ে ঢাকার অ্যাপোলো হাসপাতাল কর্তৃপক্ষের কাছে উকিল নোটিশ পাঠিয়েছেন। মেয়রের পক্ষে গত সোমবার আইনজীবী মো. আবদুস সোবহান নোটিশটি ডাকযোগে পাঠান।জানা যায়, গত ২৮ জুলাই ঢাকা যাওয়ার পথে মেয়র সরফুদ্দীন আহমেদ সড়ক দুর্ঘটনায় আহত হন। প্রথমে তিনি সিরাজগঞ্জের বেসরকারি আভিসিনা হাসপাতাল এবং পরে ঢাকার অ্যাপোলো হাসপাতালে ভর্তি হন। অ্যাপোলোতে তিনি ২৯ জুলাই থেকে অর্থোপেডিকস কনসালট্যান্ট নন্দ কুমারের অধীনে চিকিৎসাধীন ছিলেন। ১৯ দিন পর সুস্থ হয়েছেন মর্মে হাসপাতাল কর্তৃপক্ষ তাঁকে ছাড়পত্র দেয়। তিনি চিকিৎসার খরচ বাবদ হাসপাতাল কর্তৃপক্ষকে ১৪ লাখ ৫৪ হাজার টাকা দিয়েছেন।মেয়র সরফুদ্দীন বলেন, ‘ঢাকা থেকে চিকিৎসা নিয়ে আসার পর ডান হাতে ব্যথা অনুভব করায় রংপুর শহরের গুড হেলথ হাসপাতালে যাই। সেখানকার চিকিৎসকদের পরামর্শে এক্স-রে করে জানতে পারি, হাতটি ভাঙা। গত ২৭ সেপ্টেম্বর ওই হাসপাতালে অস্ত্রোপচার করাই। এত বড় হাসপাতাল এক হাত ভাঙা রেখে কীভাবে ছাড়পত্র দিল, তা ভাবতে অবাক লাগছে। এ কারণে ওই উকিল নোটিশ পাঠিয়েছি।’
