
কক্সবাজারের মহেশখালী ভ্রমণ করেছেন ১৪ দেশের ৯৫ জন পর্যটক।উপজেলা প্রশাসন সূত্র জানায়, গতকাল বুধবার সকালে বিদেশি পর্যটকদের বহনকারী জাহাজ এমভি ডিসকভার উপজেলার কুতুবজোম ইউনিয়নের সোনাদিয়ার পশ্চিমে নোঙর করে। পরে পর্যটকেরা স্পিডবোট নিয়ে প্রথমে সোনাদিয়া দ্বীপে যান। সোনাদিয়া দ্বীপ ঘুরে দেখার পর তাঁরা আসেন মহেশখালী সদরে। এরপর তাঁরা আদিনাথ মন্দির ও রাখাইন পল্লিসহ মহেশখালীর বিভিন্ন দর্শনীয় স্থান ঘুরে দেখেন।এ সময় বিদেশি পর্যটকদের সঙ্গে ছিলেন উপজেলা নির্বাহী কর্মকর্তা (ইউএনও) মোহাম্মদ আবুল কালাম, সহকারী পুলিশ সুপার (ট্রাফিক) বাবুল চন্দ্র বণিক ও মহেশখালী থানার পরিদর্শক (তদন্ত) নাজমুল হক কামাল।পর্যটকদের মধ্যে ছিলেন যুক্তরাষ্ট্র, যুক্তরাজ্য, সুইজারল্যান্ড, স্পেন, রাশিয়া, নিউজিল্যান্ড, ইতালি, জার্মানি, ভারত, ফ্রান্স, ডেনমার্ক, কানাডা ও অস্ট্রেলিয়ার নাগরিক। বাবুল চন্দ্র বণিক জানান, বেলা সাড়ে তিনটার দিকে বিদেশি পর্যটকদের বহনকারী জাহাজটি সোনাদিয়া ছেড়ে যায়।
 
