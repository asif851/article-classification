
রাজধানীর ধানমন্ডি থানা এলাকায় ল্যাব এইড হাসপাতালের সামনে আজ শনিবার সন্ধ্যায় বাসের ধাক্কায় সুফিয়া খাতুন (৫৫) নামের এক নারী নিহত হয়েছেন।ধানমন্ডি থানার উপ-পরিদর্শক (এসআই) নূরুল ইসলাম প্রথম আলোকে বলেন, সন্ধ্যা সাড়ে ছয়টার দিকে ল্যাব এইডের সামনের সড়কে নিউমার্কেটের দিকে যাওয়া রংধনু পরিবহনের একটি বাস ওই নারীকে ধাক্কা দেয়।তাঁকে উদ্ধার করে ঢাকা মেডিকেল কলেজ হাসপাতালে নেওয়ার পর সেখানে তিনি মারা যান। তিনি বলেন, ওই নারী মৃত্যুর আগে তাঁর নাম সুফিয়া খাতুন ও বাসা হাজারীবাগ বলে জানিয়েছেন।
নূরুল ইসলাম আরও বলেন, ঘটনার পর পুলিশ বাসটি আটক করেছে। তবে চালক পলাতক। লাশ উদ্ধার করে ময়নাতদন্তের জন্য ঢাকা মেডিকেল কলেজের মর্গে পাঠানো হয়েছে।
