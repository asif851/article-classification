
কক্সবাজারের চকরিয়া উপজেলার খুটাখালী কিশলয় আদর্শ বালিকা উচ্চবিদ্যালয়ের একটি শ্রেণিকক্ষে আগুনের গুজবে তাড়াহুড়ো করে বের হতে গিয়ে ১৭ শিক্ষার্থী সামান্য আঘাত পেয়েছে।বিদ্যালয়ের কয়েকজন শিক্ষক জানান, গতকাল শনিবার বেলা সাড়ে ১১টার দিকে বিদ্যালয় ভবনের তৃতীয় তলার একটি কক্ষে অষ্টম শ্রেণির বাংলা বিষয়ে পাঠদান চলছিল। ওই সময় বিকট শব্দে সিলিং ফ্যানের ক্যাপাসিটর বিস্ফোরিত হয়।খুটাখালী আদর্শ বালিকা উচ্চবিদ্যালয়ের সহকারী প্রধান শিক্ষক জাহাঙ্গীর আলম প্রথম আলোকে বলেন, ক্যাপাসিটর বিস্ফোরিত হলে আগুন লাগার গুজব ছড়িয়ে পড়ে। গুজবের কারণে দ্বিতীয় তলার শিক্ষার্থীরা হুড়োহুড়ি করে বের হওয়ার সময় সিঁড়িতে পড়ে গিয়ে ১৭ জন ছাত্রী আঘাত পায়।চকরিয়া থানার ভারপ্রাপ্ত কর্মকর্তা (ওসি) প্রভাষ চন্দ্র ধর জানান, মালুমঘাট খ্রিষ্টান মেমোরিয়াল হাসপাতালে প্রাথমিক চিকিৎসা শেষে শিক্ষার্থীরা বাড়ি ফিরে গেছে।
