
কক্সবাজারের টেকনাফের কাটাবনিয়া সৈকত এলাকা থেকে চার লাখ ইয়াবা বড়ি উদ্ধার করেছে কোস্টগার্ড। তবে এ ঘটনায় কাউকে আটক করা যায়নি। গতকাল বুধবার রাত নয়টার দিকে উপজেলার সাবরাং ইউনিয়নের কাটাবনিয়া সৈকত এলাকা থেকে ইয়াবাগুলো উদ্ধার করা হয়।
কোস্টগার্ড টেকনাফ স্টেশনের কমান্ডার লেফটেন্যান্ট ফয়জুল ইসলাম মণ্ডল প্রথম আলোকে বলেন, গোপন সংবাদের ভিত্তিতে কোস্টগার্ড সদস্যরা জানতে পারেন, সাগর উপকূলীয় এলাকা দিয়ে একটি ইয়াবার বড় চালান বাংলাদেশে আসবে। এর ভিত্তিতে গতকাল রাতে কোস্টগার্ডের একটি দল উপজেলার সাবরাং কাটাবনিয়া এলাকায় অভিযানে যায়। ইয়াবা পাচারকারীরা কোস্টগার্ডের স্পিডবোট দেখতে পেয়ে নৌকা রেখে সাবরাং কাটাবনিয়া ঘাট দিয়ে পালিয়ে যায়। এ সময় সন্দেহভাজন তিনজনকে ধাওয়া করলে তারা দুটি বস্তা সৈকতে ফেলে পালিয়ে যায়। পরে বস্তা দুটির ভেতর চার লাখ ইয়াবা বড়ি পাওয়া যায়। এর দাম ২০ কোটি টাকা হতে পারে। ইয়াবাগুলো টেকনাফ থানায় হস্তান্তরের প্রক্রিয়া চলছে।
 
