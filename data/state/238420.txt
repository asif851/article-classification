
দশম জাতীয় সংসদের চিফ হুইপ আ স ম ফিরোজ বলেছেন, বিএনপি যদি নির্বাচনে আসত, তাহলে শক্তিশালী বিরোধী দল হতো।গতকাল শনিবার ধানমন্ডি ৩২ নম্বরে বঙ্গবন্ধু শেখ মুজিবুর রহমানের প্রতিকৃতিতে শ্রদ্ধা নিবেদনের পর সাংবাদিকদের এ কথা বলেন আ স ম ফিরোজ।বিএনপি প্রসঙ্গে চিফ হুইপ বলেন, ‘আমরা চেয়েছিলাম তারা নির্বাচনে আসুক। কিন্তু আন্তর্জাতিক বিভিন্ন খেলার কারণে তারা নির্বাচনে আসেনি।’পটুয়াখালী-২ আসনের সরকারদলীয় এই সাংসদ গত শুক্রবার জাতীয় সংসদের চিফ হুইপ হিসেবে নিয়োগ পেয়েছেন।সংসদের স্পিকার ও ডেপুটি স্পিকার কে হবেন, এ প্রশ্নের জবাবে চিফ হুইপ বলেন, সরকারি দলে আট-দশজন যোগ্য লোক আছেন। সংসদ বসার আগের দিন আওয়ামী লীগের সংসদীয় দলের বৈঠক হতে পারে। ওই বৈঠকে সংসদ নেতা কাকে স্পিকার বা ডেপুটি স্পিকার করা হবে, সে বিষয়ে ঘোষণা দিতে পারেন।বিরোধী দল বিএনপি ৫ জানুয়ারি অনুষ্ঠিত দশম সংসদ নির্বাচন বর্জন করে। ক্ষমতাসীন আওয়ামী লীগ এই একতরফা নির্বাচনে নিরঙ্কুশ সংখ্যাগরিষ্ঠতা পেয়ে সরকার গঠন করেছে। বিএনপিবিহীন এই সংসদে বিরোধী দল হিসেবে থাকছে জাতীয় পার্টি।
 
