
পঞ্চগড়ের সদর উপজেলায় গতকাল সোমবার মোটরসাইকেল থেকে ছিটকে পড়ে এক ব্যবসায়ী নিহত হয়েছে। নওগাঁর পোরশায় গত রোববার রাতে অপর একজন নিহত হন।
পঞ্চগড়ে নিহত ব্যক্তির নাম আবদুল কাদের (৩৫)। তিনি কাঁচামাল ব্যবসায়ী। তাঁর বাড়ি সদর উপজেলার মাগুরা ইউনিয়নের আমলাহার কালেশ্বর গ্রামে। গতকাল দুপুরে সদর উপজেলার আমলাহার মাদ্রাসার কাছে মোটরসাইকেল থেকে ছিটকে পড়ে ট্রাক্টরের চাকায় পিষ্ট হয়ে কাদের নিহত হন।
পোরশা উপজেলায় সড়ক দুর্ঘটনায় বেলাল হোসেন (৪০) নামের এক মোটরসাইকেল আরোহী নিহত হন। তিনি উপজেলার গোপীনাথপুরের বাসিন্দা ছিলেন।
 গত রোববার রাত আটটার দিকে উপজেলার অনন্তপুর এলাকায় এ দুর্ঘটনা ঘটেছে। দুর্ঘটনায় বিশু (৪২) নামের আরেক আরোহী গুরুতর আহত হয়েছেন। তাঁকে উদ্ধার করে রাজশাহী মেডিকেল কলেজ হাসপাতালে ভর্তি করা হয়েছে। পোরশা থানার পুলিশ জানায়, গতকাল সোমবার সন্ধ্যা পর্যন্ত এ ঘটনায় কোনো মামলা হয়নি।
