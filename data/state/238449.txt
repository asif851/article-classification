
নবায়ন না করায় ইন্টারনেট সেবাদাতা ৩৩টি প্রতিষ্ঠানের (আইএসপি) লাইসেন্স বাতিল করা হয়েছে। আজ বৃহস্পতিবার এসব প্রতিষ্ঠানের কার্যক্রম বন্ধের নির্দেশ দিয়ে টেলিযোগাযোগ খাতের নিয়ন্ত্রক সংস্থা বিটিআরসি এক বিজ্ঞপ্তি জারি করেছে। বিটিআরসি সূত্র প্রথম আলোকে এ তথ্য নিশ্চিত করেছে। দেশে আইএসপি লাইসেন্স পাওয়া প্রতিষ্ঠানের সংখ্যা প্রায় পাঁচ শ। এর মধ্যে ৩৩টির লাইসেন্স বাতিল হলো। এর আগে একই কারণে গত ১২ জুলাই বাতিল করা হয় ৩০টি প্রতিষ্ঠানের লাইসেন্স। সংস্থাটির লিগ্যাল অ্যান্ড লাইসেন্সিং বিভাগের পরিচালক এম এ তালেব হোসেন স্বাক্ষরিত নির্দেশনায় বিটিআরসি বলেছে, লাইসেন্সের শর্তানুযায়ী মেয়াদোত্তীর্ণ হওয়ার আগেই লাইসেন্স নবায়নের আবেদন করার বিধান রয়েছে। কিন্তু আইএসপি লাইসেন্সধারী এসব প্রতিষ্ঠান তাদের লাইসেন্সের মেয়াদ শেষ হওয়ার পরও নবায়নের জন্য আবেদন করেনি। তাই প্রতিষ্ঠানগুলোর লাইসেন্সের আর কোনো বৈধতা নেই। এসব লাইসেন্সের অধীনে কার্যক্রম পরিচালনা অবৈধ এবং বাংলাদেশ টেলিযোগাযোগ নিয়ন্ত্রণ আইন, ২০০১-এর অধীন শাস্তিযোগ্য অপরাধ হবে বলে নির্দেশনায় বলা হয়েছে। এসব প্রতিষ্ঠানের আইএসপি-সংক্রান্ত সব ধরনের কার্যক্রম বন্ধ করা এবং তাদের কাছে সংস্থাটির পাওনা সব বকেয়া আগামী এক মাসের মধ্যে পরিশোধ না করলে আইনি ব্যবস্থা নেওয়া হবে বলেও বিটিআরসি জানিয়েছে। যে ৩৩টি আইএসপি প্রতিষ্ঠানের লাইসেন্স বাতিল হয়েছে সেগুলো হলো—তালিবা আইসিটি, এজিআই কমিউনিকেশন, ঢাকা টেলিফোন কোম্পানি, প্রশিকা কম্পিউটার সিস্টেম, এবস্কো, টেলিবার্তা, জিওটেল, দৃক আলোকচিত্র গ্রন্থাগার, সোনারগাঁও অনলাইন সার্ভিস, গ্লোবাল নেটওয়ার্ক, ইউনাইটেড কমিউনিকেশনস অ্যান্ড সার্ভিসেস, বিজে ট্রেডিং, ইনটেক অনলাইন, এশিয়া নেট, বিইউসিটি কমিউনিকেশন, আই-নেট, নেটওয়ার্ক সলিউশন, আর্থ লিংক আইটি, কর্ণফুলী অনলাইন, মিমটেল, ঐশী নেটওয়ার্ক, স্বাধীন মিডিয়া, পদ্মা কমিউনিকেশন, শ্রীমঙ্গল অনলাইন, মাইনেট, এমএলবি নেট, নাহিয়ান টেকনোলজি, সি বিচ অনলাইন, যশোর সিটি কেবল, এ ওয়ান অনলাইন, কে হোসেন কেবল, মিডিয়া অ্যান্ড মাল্টিমিডিয়া ও মনি এন্টারপ্রাইজ। এর আগে গত ১২ জুলাই যে ৩০টি আইএসপি প্রতিষ্ঠানের লাইসেন্স বাতিল হয়েছে সেগুলো হলো—গ্লোবাল টেকনোলজি লিমিটেড, জি নেট টেকনোলজি, এক্সিস টেকনোলজি, নেক্সটেল টেলিকম লিমিটেড, পলি আইটি লিমিটেড, গ্লোবাল এক্সেস লিমিটেড, বি জে ইন্টারন্যাশনাল (প্রাইভেট) লিমিটেড, ফ্লোরা লিমিটেড, সিপিএম ব্লু অনলাইন (প্রাইভেট) লিমিটেড, ইকটু লিমিটেড, সিগমা সিস্টেমস (প্রাইভেট) লিমিটেড, ওয়েব ইন্টারনেট, আই-নেট, গণিবাংলা ইলেক্ট্রনিকস অ্যান্ড কম্পিউটার লিমিটেড, এম জি ইলেকট্রনিকস, জিয়া অনলাইন, টি-নেটওয়ার্ক, মেসার্স ট্রাই ইউনিটেক, স্মার্ট সিস্টেমস অ্যান্ড কনসালট্যান্ট লিমিটেড, মক্কামদীনা ট্রেডার্স, হাজারী বিজনেস সেন্টার, ই-নেট, সিসটেল আইটি, ওয়েস্টার্ন কমিউনিকেশন, আইটি সোর্সেস, এস এ টেলিকম সিস্টেম লিমিটেড, জিরো ফোর নেটওয়ার্ক, করতোয়া অনলাইন লিমিটেড এবং এস এ এস টেকনোলজি।
