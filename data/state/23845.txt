
চাঁদপুরের কচুয়া উপজেলায় আজ রোববার দুপুরে একই বাড়ির চার পরিবারের ২১ সদস্যকে অচেতন অবস্থায় উদ্ধার করেছে পুলিশ। তাঁদের মধ্যে ছয়জনকে কচুয়া উপজেলা স্বাস্থ্য কমপ্লেক্সে ভর্তি করা হয়েছে। প্রাথমিক চিকিৎসা দেওয়ার পর বাকিরা এখন সুস্থ।কচুয়া থানার পুলিশ ও স্থানীয় লোকজনের সঙ্গে কথা বলে জানা যায়, আজ দুপুরের দিকে উপজেলার আলিয়ারা গ্রামের মবিন পাঠানের বাড়িতে পাশাপাশি চারটি ঘরের সদস্যদের অচেতন অবস্থায় দেখতে পান আশপাশের লোকজন। তাঁরা পুলিশে খবর দেন। পুলিশ গিয়ে সবাইকে উদ্ধার করে। অন্যরা প্রাথমিক চিকিৎসায় কিছুটা সুস্থ হলেও ছয়জন সুস্থ না হওয়ায় তাঁদের স্বাস্থ্য কমপ্লেক্সে ভর্তি করা হয়। ওই ছয়জন হলেন, মোশাররফ হোসেন, সাদিয়া, ওমর ফারুক, মুসলিমা, শিল্পী ও শিউলি। পুলিশ বলছে, কোনো দুর্বৃত্ত ঘরে ঢুকে এ ঘটনা ঘটিয়েছে কিনা, তা স্পষ্ট নয়। তবে ওই বাড়ির দুইটি ঘরে সিঁধ কাটা হয়েছে।কচুয়া স্বাস্থ্য কমপ্লেক্সের আবাসিক চিকিৎসক আবদুল মান্নান বলেন, খাবারের সঙ্গে মিশ্রিত কোনো কিছুর বিষক্রিয়ায় এ ঘটনা ঘটে থাকতে পারে।কচুয়া থানার উপপরিদর্শক (এসআই) নাসির উদ্দিন বলেন, স্থানীয় লোকজনের মাধ্যমে খবর পেয়ে ওই ২১ জনকে অচেতন অবস্থায় উদ্ধার করা হয়। কেউই এখনো পুরোপুরি স্বাভাবিক না হওয়ায় এ বিষয়ে সরাসরি তাঁদের বক্তব্য নেওয়া হয়নি।চাঁদপুরের ভারপ্রাপ্ত পুলিশ সুপার মোহাম্মদ আশরাফুজ্জামান ঘটনার সত্যতা নিশ্চিত করে বলেন, ওই ঘটনার তদন্ত চলছে।
