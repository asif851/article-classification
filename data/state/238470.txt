
শীতের শুরুতে কক্সবাজার সমুদ্র উপকূলে কাঁচা মাছকে রোদে শুকিয়ে ‘শুঁটকি মাছ’ উৎপাদনের ধুম পড়েছে। শহরের নাজিরারটেক, ফদনারডেইল, নুনিয়াছটা, কুতুবদিয়াপাড়াসহ জেলার শতাধিক গ্রামে শুঁটকি তৈরি হচ্ছে। আগামী ৩০ মে পর্যন্ত এই শুঁটকি উৎপাদন চলবে।গতকাল শুক্রবার সকাল ১০টায় শহরের ফদনারডেইল ঘুরে দেখা গেছে, ৫০টির বেশি মহালে শুঁটকি উৎপাদন চলছে। গভীর সাগর থেকে জেলেরা মাছ নিয়ে ফদনারডেইল ঘাটে ভিড়ছেন। ব্যবসায়ীরা সেই মাছ কিনে মহালে নিয়ে যাচ্ছেন। এরপর ধুয়েমুছে সেই মাছ শুঁটকি করার জন্য বাঁশের তৈরি মাচায় তুলে দিচ্ছেন শ্রমিকেরা। এর মধ্যে বেশির ভাগ লইট্যা, ছুরি, পোপা, মাইট্যা, কামিলা, ফাইস্যা, রূপচান্দাসহ বিভিন্ন প্রজাতির সামুদ্রিক মাছ।একটি মহালের মালিক সিরাজুল ইসলাম (৪৪) বলেন, শীতের শুরুতে যে শুঁটকি উৎপাদিত হয়, তার কদর দেশব্যাপী। পুরোনো শুঁটকির তুলনায় নতুন শুঁটকির দাম প্রতি কেজিতে ১০০ থেকে ৩০০ টাকা বেশি।বর্তমানে প্রতি কেজি ছুরি শুঁটকি বিক্রি হচ্ছে ৭০০ থেকে এক হাজার ২০০ টাকা, রূপচান্দা ৯০০ থেকে দুই হাজার, মাইট্যা ৬০০ থেকে এক হাজার ৭০০, লইট্যা ৪০০ থেকে ৮০০, কোরাল ৮০০ থেকে এক হাজার ৪০০, পোপা ৪০০ থেকে ৮০০, চিংড়ি এক হাজার থেকে এক হাজার ৫০০ টাকা এবং অন্যান্য ছোট মাছ ২০০ থেকে ৪৫০ টাকায় বিক্রি হচ্ছে।শহরের শুঁটকি ব্যবসায়ী সব্বির আহমদ (৫০) বলেন, প্রতি সপ্তাহে তিনি নাজিরারটেক, ফদনারডেইল, ফিশারিঘাট, মগচিতাপাড়া থেকে ৪০০ মণের বেশি শুঁটকি কিনে চট্টগ্রামের খাতুনগঞ্জে সরবরাহ দিচ্ছেন।শুঁটকি ব্যবসায়ীরা জানান, কক্সবাজারে ভ্রমণে আসা পর্যটকের উল্লেখযোগ্য অংশ বাড়ি ফেরার সময় কয়েক কেজি করে শুঁটকি কিনে নেন। শহরের ছোট-বড় ছয় শতাধিক হোটেল-রেস্তোরাঁয়ও পর্যটকের জন্য খাবারের সঙ্গে শুঁটকির ভর্তা রাখতে হচ্ছে।শুঁটকির জোগান দিতে বহু ব্যবসায়ী টেকনাফ, সেন্ট মার্টিন দ্বীপ ছাড়া খুলনার সুন্দরবন, নোয়াখালীর হাতিয়া, রাঙ্গাবালীসহ বিভিন্ন উপকূল থেকে এখানে শুঁটকি এনে চড়া মূল্যে বিক্রি করছেন।বাংলাদেশ শুঁটকি মাছ রপ্তানিকারক সমিতির সভাপতি আবদুল শুক্কুর বলেন, জেলার ৩৭টি মহাল থেকে গত বছর হংকং, মালয়েশিয়া, ইন্দোনেশিয়ায় শুধু পোপা শুঁটকি রপ্তানি করে প্রায় ২০০ কোটি টাকা আয় করা হয়। পরিবেশ অনুকূলে থাকলে এ বছর শুঁটকি রপ্তানি থেকে ৩০০ কোটি টাকা আয়ের সম্ভাবনা রয়েছে। পোপা শুঁটকি দিয়ে সুস্বাদু স্যুপ তৈরি হয়।
