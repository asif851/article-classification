
ঘন কুয়াশায় সাড়ে আট ঘণ্টা বন্ধ থাকার পর ঢাকার শাহজালাল আন্তর্জাতিক বিমানবন্দরে অভ্যন্তরীণ ও আন্তর্জাতিক রুটে উড়োজাহাজ চলাচল শুরু হয়েছে। আজ শুক্রবার সকাল ১০টার দিকে উড়োজাহাজের চলাচল শুরু হয়। গতকাল বৃহস্পতিবার দিবাগত রাত দেড়টা থেকে সব ধরনের বিমান চলাচল বন্ধ হয়ে যায়।
বিমানবন্দর আর্মড পুলিশ ব্যাটালিয়নের পরিদর্শক জায়িদ আরিফের ভাষ্য, সকাল ১০টার দিকে বাংলাদেশ বিমানের সিঙ্গাপুরগামী একটি ফ্লাইট ছেড়ে যায়।
গত রাত থেকে আজ সকাল নয়টা পর্যন্ত পাঁচটি ফ্লাইট ঠিক সময়ে অবতরণ করতে পারেনি। চারটি ফ্লাইট ঢাকা ছেড়ে যেতে পারেনি।  আবহাওয়া অধিদপ্তর জানায়, গত ২৪ ঘণ্টায় দেশের সর্বনিম্ন তাপমাত্রা ছিল তেঁতুলিয়ায়। সেখানে তাপমাত্রা ছিল ৯ দশমিক ৬ ডিগ্রি সেলসিয়াস। ঢাকায় এটি ছিল ১৫ দশমিক ২ ডিগ্রি সেলসিয়াস।
