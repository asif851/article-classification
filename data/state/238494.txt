
দীর্ঘ নয় বছর পর গত শনিবার কাউন্সিলের মাধ্যমে বাগেরহাটের মংলা উপজেলা ও পৌর আওয়ামী লীগের নতুন নেতৃত্ব উঠে এসেছে।মংলা থানা আওয়ামী লীগ কার্যালয় জানায়, উপজেলা আওয়ামী লীগের নতুন সভাপতি নির্বাচিত হয়েছেন মংলা কলেজের সাবেক অধ্যক্ষ সুনীল কুমার বিশ্বাস। সাধারণ সম্পাদক নির্বাচিত হয়েছেন উপজেলা যুবলীগের সাবেক সভাপতি ইব্রাহীম হোসেন। এ ছাড়া শাহাজাহান শিকারী পৌর আওয়ামী লীগের সভাপতি এবং আবদুর রহমান সাধারণ সম্পাদক নির্বাচিত হয়েছেন।সুনীল কুমার বিশ্বাস বলেন, ‘তৃণমূল পর্যায়ের নেতা-কর্মীদের দীর্ঘদিনের আকাঙ্ক্ষার প্রতিফলন ঘটেছে নতুন নেতৃত্বে। সংগঠনকে গতিশীল ও নতুন নেতা তৈরির এই প্রক্রিয়া আমরা ভবিষ্যতেও অব্যাহত রাখব।’ ইব্রাহীম হোসেন বলেন, স্থানীয় সাংসদ তালুকদার আবদুল খালেকের প্রত্যক্ষ হস্তক্ষেপেই এই পরিবর্তন। যোগ্যতাসম্পন্ন তরুণ নেতৃত্ব উঠে এলে দলে নতুন নেতারা কাজ করার উৎসাহ ফিরে পাবেন। দলের সাংগঠনিক ভিত্তি মজবুত হবে।শনিবার কাউন্সিলে উপস্থিত ছিলেন স্থানীয় সাংসদ তালুকদার আবদুল খালেক, আওয়ামী লীগের কেন্দ্রীয় কমিটির সাংগঠনিক সম্পাদক সাংসদ বি এম মোজাম্মেল হক, কেন্দ্রীয় কমিটির নির্বাহী সদস্য এস এম কামাল হোসেন, বাগেরহাট জেলা আওয়ামী লীগের সহসভাপতি শাহ-ই আলম বাচ্চু প্রমুখ।
