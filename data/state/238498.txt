
কৃষিমন্ত্রী মতিয়া চৌধুরী বলেছেন, ‘বাংলাদেশে মানুষ খেয়েপরে সুখেই আছে। তবে অসুখে আছেন একজন। তিনি হচ্ছেন খালেদা জিয়া। তাঁর মনে সুখ নাই।’
আজ বুধবার সকালে উপজেলার গোজাকুড়া হাতেমিয়া সরকারি প্রাথমিক বিদ্যালয়ে শিক্ষার্থীদের মাঝে কম্বল ও উদ্দীপনার টাকা বিতরণের সময় এক সংক্ষিপ্ত আলোচনা সভায় তিনি এসব কথা বলেন। মন্ত্রী বলেন, ‘এখন আমরা শুধু কৃষির জন্য পদকই পাই না, আমরা খাদ্যে স্বয়ংসম্পূর্ণ। নেপালের ভূমিকম্পে, শ্রীলঙ্কার বন্যার সময় আমরা সহযোগিতা পাঠিয়েছি।’
কৃষিমন্ত্রী বলেন, ‘বিএনপি বলে, নির্বাচন নিয়ে কথা বলতে হবে। কিন্তু কী কারণে আপনাদের সাথে কথা বলতে হবে? নির্বাচনে আসতে চাইলে আসবেন, না আসলে নাই। আমাদের পক্ষ থেকে রাস্তা সব সময় খোলা আছে, নতুন নির্বাচন কমিশন গঠন হবে। রাষ্ট্রপতি তা করবেন।’মতিয়া চৌধুরী বিএনপির চেয়ারপারসনের উদ্দেশে বলেন, ‘আপনি তো মাছ খান না, মাছের ঝোল খান। আপনি জাতীয় নির্বাচন করলেন না কিন্তু উপজেলা ও ইউনিয়ন পরিষদ নির্বাচন করলেন। তাই আপনার মাছের ঝোল খাওয়ার জন্য জাতি আর পেরেশানি করতে রাজি না।’কৃষিমন্ত্রী বলেন, বিএনপি যে সার্চ কমিটির কথা বলেছে, তা রাষ্ট্রপতি বুঝেশুনে সংবিধান অনুযায়ী যে কমিটি ঘোষণা করবেন তার অধীনেই নির্বাচন হবে। নির্বাচনে আপনি আসবেন নিজের দরদে। তাই গণতন্ত্র মানলে নির্বাচন করতেই হবে। না আসলে আপনার দলের রেজিস্ট্রেশন বাতি হয়ে যাবে। এটা আপনি নিজও জানেন।মতিয়া চৌধুরী খালেদা জিয়ার উদ্দেশে আরও বলেন, ‘ডাক্তার যখন ভুল করে তখন একটা রোগী মারা যায়। আর নেতা যখন ভুল করে তখন পার্টি ছেড়াবেড়া হয়ে যায়। আপনি ভুল করছেন, তাই আপনার পার্টি ছেড়াবেড়া হয়ে গেছে। আর এটার জন্য আর কেউ দায়ী নয়, দায়ী শুধু আপনি, আপনি এবং আপনি। তবে যদি মনে করে থাকেন আইএস আপনাদের ক্ষামতায় বসিয়ে দেবে, তাহলে ভুল করছেন। আইএস কখনোই আপনাদেও ক্ষমতায় বসাবে না।’
আজ সারা দিন কৃষিমন্ত্রী উপজেলার ছয়টি ইউনিয়ন ও একটি পৌরসভার ৯৫টি শিক্ষাপ্রতিষ্ঠানে ৯৩৭ জন শিক্ষার্থীর মাঝে কম্বল ও ২২০ শিক্ষার্থীকে ১ লাখ ১০ হাজার টাকা উদ্দীপনা হিসেবে দেন।এ সময় শেরপুরের জেলা প্রশাসক এ এম পারভেজ রহিম, পুলিশ সুপার রফিকুল হাসান, অতিরিক্ত পুলিশ সুপার সালাহ উদ্দিন সিকদারসহ দলীয় নেতা-কর্মীরা উপস্থিত ছিলেন।
