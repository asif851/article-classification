
বিএনপিসহ ২০-দলীয় জোটের ডাকা লাগাতার অবরোধ কর্মসূচিকে ‘হঠকারি পদক্ষেপ’ হিসেবে উল্লেখ করেছেন তথ্যমন্ত্রী হাসানুল হক ইনু। তিনি বলেছেন, ‘খালেদা জিয়া আন্দোলনে ব্যর্থ হয়ে নাশকতার মধ্য দিয়ে জনগণের ওপর রাগ ঝাড়ছেন। জনগণের বিরুদ্ধে তিনি যুদ্ধ ঘোষণা করেছেন।’
আজ শুক্রবার দুপুরে খুলনায় বাংলাদেশ সমাজতান্ত্রিক দলের (জাসদ) জেলা ও মহানগর শাখার দ্বিবার্ষিক সম্মেলনে প্রধান অতিথির বক্তব্যে ইনু এসব কথা বলেন।
টঙ্গীতে চলমান বিশ্ব ইজতেমার মধ্যে অবরোধ রাখার সমালোচনা করে জাসদ সভাপতি বলেন, ‘মুসলমানদের ইজতেমা উনি (খালেদা জিয়া) সহ্য করতে পারেন না। কারণ, ওনার পেছনে রাজাকাররা আছে, জামায়াতিরা আছে। ওরা ইজতেমার বিরুদ্ধে। সেজন্য এই তবলিগ জামাতকে ধ্বংস করার জন্য খালেদা জিয়া অবরোধ অব্যাহত রেখেছেন।’
বক্তব্যের একপর্যায়ে খালেদা জিয়াকে ‘অমানবিক নেত্রী’ বলে অভিহিত করেন ইনু। বলেন, ‘আপনার দিলে একটু রহম আনেন। জেএসসি পরীক্ষার সময় আপনি হরতাল দিয়েছেন। এসএসসি পরীক্ষা সামনে। আপনার দিলে যদি রহম না আসে, প্রশাসন কঠোর থেকে কঠোর হবে।’
এ ছাড়া লাগাতার অবরোধ কর্মসূচির কার্যকারিতা নিয়ে প্রশ্ন তুলে বিএনপি নেত্রীকে উদ্দেশ করে তিনি বলেন, ‘এটা অবরোধ নয়। কোথায় আপনার কর্মী? আপনার জনগণ কই? আপনি এক হাজার লোক দিয়ে রাস্তা অবরোধ করেন, একটা গুলিও মারব না আমরা। কিন্তু আমি জানি আপনি নাশকতায় বিশ্বাস করেন।’সেই সঙ্গে বিএনপি চেয়ারপারসনের দেওয়া সাত দফা প্রস্তাবে ‘কৌশলে’ যুদ্ধাপরাধী ও সন্ত্রাসীদের মুক্তির জন্য ‘ওকালতি’ করা হয়েছে বলেও অভিযোগ তাঁর।তথ্যমন্ত্রী আরও বলেন, ‘আমরা কোনো খালেদা জিয়াকে আটকাইনি। আমরা হঠকারি খালেদা জিয়ার উসকানি বন্ধ করতে চেয়েছি।’
জাসদ খুলনা মহানগর শাখার সভাপতি রফিকুল হক খোকনের সভাপতিত্বে সম্মেলনে বিশেষ অতিথি হিসেবে বক্তব্য দেন কেন্দ্রীয় কমিটির সাধারণ সম্পাদক শরীফ নূরুল আম্বিয়া, স্থায়ী কমিটির সদস্য শিরীন আখতার ও সাংগঠনিক সম্পাদক ওবায়দুর রহমান। শুভেচ্ছা বক্তব্য দেন খুলনা জেলা আওয়ামী লীগের সভাপতি শেখ হারুনুর রশীদ ও মহানগর আওয়ামী লীগের সাধারণ সম্পাদক মিজানুর রহমান মিজান।
