
মুন্সিগঞ্জ সদর উপজেলার রামপাল ইউনিয়নের কালিঞ্জিপাড়া গ্রামে গতকাল শুক্রবার সকালে জমিসংক্রান্ত বিরোধের জের ধরে দুই পক্ষের সংঘর্ষে নারীসহ অন্তত সাতজন আহত হয়েছেন। এ ঘটনায় মুন্সিগঞ্জ সদর থানায় একটি মামলা হয়েছে।আহত ব্যক্তিরা হলেন গ্রামের নাজমা বেগম (৪৭), রোকসানা (৩২), তৌহিদ (২৮), বাবুল শেখ (৫০), জাহানারা বেগম (৪৫), মিনা বেগম (৩৮) ও নাহিদ (৩২)। তাঁদের মুন্সিগঞ্জ সদর জেনারেল হাসপাতালে ভর্তি করা হয়েছে। তাঁদের মধ্যে গুরুতর অবস্থায় নাজমা বেগমকে ঢাকা মেডিকেল কলেজ হাসপাতালে স্থানান্তর করা হয়।পুলিশ ও স্থানীয় সূত্রে জানা গেছে, কালিঞ্জিপাড়া গ্রামের বাচ্চু শেখ ও সোবাহান শেখের মধ্যে দীর্ঘদিন ধরে জমিসংক্রান্ত বিষয় নিয়ে বিরোধ চলে আসছে। এ নিয়ে একাধিকবার সালিসও হয়। তবে দুই পক্ষের নমনীয়তায় সমাধান হয়নি। এ নিয়ে সোবাহান শেখ আদালতে মামলা করলে উভয় পক্ষের মধ্যে উত্তেজনা দেখা দেয়। গতকাল সকালে সোবাহান শেখের গোয়ালঘরের পাশ ঘেঁষে বাচ্চু শেখ রান্নাঘর নির্মাণ করতে যান। এ নিয়ে উভয় পক্ষ ঝগড়ায় জড়িয়ে পড়ে। একপর্যায়ে তারা মারামারিতে লিপ্ত হয়।সোবাহান শেখ বলেন, ‘সকালে স্থানীয় ইউপি সদস্য সাঈদ মেম্বার বাচ্চুর পক্ষে অবস্থান নেন। এ সময় উসকানি দিয়ে আমাদের ওপর হামলা করানো হয়। গুরুতর অবস্থায় আমাদের চারজনকে মুন্সিগঞ্জ জেনারেল হাসপাতালে ভর্তি করা হয়েছে।’বাচ্চু শেখ বলেন, ‘সোবাহান শেখের লোকজন আমাদের ওপর আগে হামলা করেন। এ ঘটনায় নাজমাসহ আমাদের ছয়জন আহত হয়েছেন।’
