
পাঁচ দফা দাবি আদায়ে খুলনা বিভাগের ১০ জেলায় ১৯ নভেম্বর বৃহস্পতিবার ভোর ছয়টা থেকে পরদিন ভোর ছয়টা পর্যন্ত ২৪ ঘণ্টা পরিবহন ধর্মঘটের ডাক দেওয়া হয়েছে। বাংলাদেশ সড়ক পরিবহন শ্রমিক ফেডারেশন খুলনা বিভাগীয় আঞ্চলিক কমিটির উদ্যোগে আজ সোমবার দুপুরে যশোর শহরের চাঁচড়া শ্রমিক ভবনে এক সংবাদ সম্মেলনে এ ধর্মঘটের ডাক দেওয়া হয়।
মহাসড়কে অযান্ত্রিক যানবাহন চলাচল বন্ধে সরকারি ঘোষণার বাস্তবায়ন, পৌরসভার রাস্তা ও টার্মিনাল ব্যবহার না করলে জোর করে টোল আদায় বন্ধ, চালকদের লাইসেন্স প্রাপ্তি ও নবায়নে জটিলতা নিরসন, তল্লাশির নামে পথে পথে পুলিশের হয়রানি বন্ধ ও কুষ্টিয়া ট্রাক শ্রমিক ইউনিয়নের নেতৃত্ব শ্রমিকদের কাছে ফিরিয়ে দেওয়ার দাবিতে এ ধর্মঘট ডাকা হয়েছে।সম্মেলনে লিখিত বক্তব্য পড়েন কমিটির সাধারণ সম্পাদক আবদুর রহিম বক্স। এ সময় উপস্থিত ছিলেন সভাপতি আজিজুল হক, সহসভাপতি রবিউল ইসলাম, যুগ্ম সম্পাদক মোহাম্মদ হোসেন, যশোর জেলা সড়ক পরিবহন শ্রমিক ইউনিয়ন সমন্বয় পরিষদের সদস্যসচিব মাহবুবুর রহমান প্রমুখ।সাংবাদিকদের মাহবুবুর রহমান বলেন, ‘পাঁচ দফা দাবি আদায়ে আগামী বৃহস্পতিবার ভোর ছয়টা থেকে ২৪ ঘণ্টার ধর্মঘটের ডাক দেওয়া হয়েছে। এ সময় খুলনা বিভাগের ১০ জেলায় যাত্রী ও পণ্যবাহী কোনো ধরনের যানবাহন চলাচল করবে না। এই বিভাগ থেকে দূর পাল্লার কোনো যানবাহনও ছেড়ে যাবে না বা আসবে না।’
