
প্রধানমন্ত্রী শেখ হাসিনা বলেছেন, তাঁর সরকার ২০২১ সালের মধ্যে ১০ শতাংশ সৌর বিদ্যুৎসহ ২৪ হাজার মেগাওয়াট বিদ্যুৎ উৎপাদন প্রকল্প হাতে নিয়েছে। এর অংশ হিসেবে তিন বছরের মধ্যে পল্লির আরও ৩০ লাখ পরিবারকে সোলার হোম সিস্টেমের (এসএইচএস) আওতায় আনার পরিকল্পনা রয়েছে সরকারের।আজ বুধবার হোটেল সোনারগাঁওয়ে ইন্টারন্যাশনাল ডেভেলপমেন্ট কোম্পানি লিমিটেড (ইডকল) কর্তৃক দেশে ৩০ লাখ সোলার হোম সিস্টেমের স্থাপন উদযাপন অনুষ্ঠানে প্রধানমন্ত্রী এ কথা বলেন। খবর বাসসের। প্রধানমন্ত্রী বলেন, একে অপরের সহযোগিতা ছাড়া কোনো দেশ এককভাবে তাদের জ্বালানির চাহিদা মেটাতে পারবে না। এজন্য বিদ্যুৎ খাতে আঞ্চলিক ও উপ-আঞ্চলিক সহযোগিতা বৃদ্ধি করতে প্রতিবেশী দেশগুলোর সঙ্গে ব্যাপক আলোচনা চলছে।শেখ হাসিনা বলেন, গ্রামের মানুষের কাছে এখন বিদ্যুৎ মৌলিক প্রয়োজনে পরিণত হয়েছে। ২০০৯ সাল থেকে সরকারের অব্যাহত প্রচেষ্টায় বিদ্যুৎ সংযোগের পরিধি বহুলাংশে বেড়েছে।প্রধানমন্ত্রী বলেন, এখনো দেশের ৩৮ শতাংশ মানুষ বিদ্যুৎ সুবিধার বাইরে রয়েছে। এ প্রসঙ্গে তিনি তাঁর দলের প্রত্যেক বাড়িতে বিদ্যুতের সংযোগ দেওয়ার নির্বাচনী অঙ্গীকার বাস্তবায়নের কথা উল্লেখ করে বলেন, দেশের বিদ্যমান ডিজেলচালিত পাম্প ও মিনি গ্রিড পর্যায়ক্রমে সৌরবিদ্যুৎচালিত সেচ পাম্প ও মিনি গ্রিড প্রকল্পের মাধ্যমে প্রতিস্থাপন করা হবে।
প্রধানমন্ত্রী ভিডিও কনফারেন্সের মাধ্যমে মাদারীপুরের শিবচর উপজেলার চর জানাজাতের ইডকল সৌরবিদ্যুতের সুবিধাভোগী, স্থানীয় সংসদ সদস্য ও জেলা প্রশাসকের সঙ্গে কথা বলেন।
দেশে নবায়নযোগ্য জ্বালানি উৎপাদনে ইডকলের ভূমিকার প্রশংসা করে শেখ হাসিনা বলেন, তাঁর সরকার বৃহৎ ও মাঝারি অবকাঠামো উন্নয়ন ও নবায়নযোগ্য জ্বালানি উৎপাদনে সরকারি ও বেসরকারি সংস্থাকে সম্পৃক্ত করতে ১৯৯৭ সালে ইডকল প্রতিষ্ঠা করে। তিনি বলেন, গত ১৭ বছরে ইডকল বেসরকারি খাতে অবকাঠামো উন্নয়ন ও বিদ্যুৎ উৎপাদনের অর্থায়নে বড় অংশীদার হিসেবে আবির্ভূত হয়েছে।
অনুষ্ঠানে আরও বক্তব্য দেন অর্থমন্ত্রী আবুল মাল আবদুল মুহিত, প্রধানমন্ত্রীর জ্বালানিবিষয়ক উপদেষ্টা তৌফিক-ই-ইলাহী চৌধুরী, বিদ্যুৎ প্রতিমন্ত্রী নসরুল হামিদ, বিশ্বব্যাংকের কান্ট্রি ডিরেক্টর জোহানেস সি এম ঝাট প্রমুখ। এতে সভাপতিত্ব করেন ইআরডি সচিব ও ইডকল চেয়ারম্যান মোহাম্মাদ মেজবাহ উদ্দিন।
