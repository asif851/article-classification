
জয়পুরহাটের আক্কেলপুর উপজেলায় হেরোইনসহ ইউনিয়ন যুবলীগের এক নেতাকে গ্রেপ্তার করেছে জেলা গোয়েন্দা পুলিশের (ডিবি) একটি দল। ওই নেতার নাম কমরেশ চন্দ্র ঘোষ (৪০)।
আজ শনিবার বিকেলে উপজেলার গোপীনাথপুর বাজার থেকে কমরেশকে গ্রেপ্তার করা হয়। সন্ধ্যায় তাঁকে থানায় হস্তান্তর করেছে ডিবি পুলিশ। গ্রেপ্তার কমরেশ গোপীনাথপুর বাজারের কানাই চন্দ্র ঘোষের ছেলে। তিনি গোপীনাথপুর ইউনিয়ন যুবলীগের সহসভাপতি।
গোপীনাথপুর ইউনিয়ন যুবলীগের সভাপতি আইনুল হক জোয়ার্দ্দার বলেন, কমরেশ চন্দ্র ঘোষ এই ইউনিয়ন যুবলীগের সহসভাপতির পদে আছেন। তিনি মাদক সেবন করেন। তবে মাদক ব্যবসায়ী নন।
জয়পুরহাট ডিবি পুলিশের উপপরিদর্শক (এসআই) তারেক হোসেন বলেন, আজ বিকেলে গোপীনাথপুর বাজারে আওয়ামী লীগের কার্যালয়ের সামনে থেকে বিশ পুরিয়া হেরোইনসহ কমরেশকে গ্রেপ্তার করা হয়। তাঁকে থানায় হস্তান্তর করা হয়েছে। এ ঘটনায় তাঁর বিরুদ্ধে একটি মামলা করা হয়েছে।
