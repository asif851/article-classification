
তিন দিনের সরকারি সফরে আগামীকাল মঙ্গলবার বিকেলে ঢাকা আসছেন কুয়েতের প্রধানমন্ত্রী শেখ জাবের আল-মুবারক আল-হামাদ আল-সাবাহ। আজ সোমবার পররাষ্ট্র মন্ত্রণালয়ের বহিঃপ্রচার অনুবিভাগের এক বিজ্ঞপ্তিতে এ তথ্য জানানো হয়েছে।
বিজ্ঞপ্তিতে বলা হয়, এ সফরে কুয়েত ও বাংলাদেশের মধ্যে বাণিজ্য ও বিনিয়োগ বৃদ্ধি, জনশক্তি ও প্রতিরক্ষা ক্ষেত্রে সহযোগিতা সম্প্রসারণসহ দ্বিপক্ষীয়, আঞ্চলিক এবং আন্তর্জাতিক অভিন্ন স্বার্থসংশ্লিষ্ট যাবতীয় বিষয়ে দুই দেশের প্রধানমন্ত্রী মতবিনিময় করবেন বলে আশা করা যাচ্ছে। দুই দেশের প্রধানমন্ত্রী পর্যায়ের বৈঠক শেষে কুয়েতের সঙ্গে বিনিয়োগ বৃদ্ধি ও সুরক্ষা, সামরিক সহযোগিতা এবং কূটনৈতিক ও অফিশিয়াল পাসপোর্টধারীদের ভিসা সহজীকরণ–সংক্রান্ত তিনটি চুক্তি স্বাক্ষরিত হবে।
সফরকালে কুয়েতের প্রধানমন্ত্রী রাষ্ট্রপতি মো. আবদুল হামিদের সঙ্গে সৌজন্য সাক্ষাৎ করবেন। দুই দেশের প্রধানমন্ত্রী দ্বিপক্ষীয় বৈঠকে মিলিত হবেন। পরবর্তী সময়ে কুয়েতের প্রধানমন্ত্রী বাংলাদেশের প্রধানমন্ত্রী কর্তৃক আয়োজিত নৈশভোজে যোগ দেবেন।কুয়েতের প্রধানমন্ত্রীর অন্যান্য কর্মসূচির মধ্যে রয়েছে সাভারে জাতীয় স্মৃতিসৌধে মহান মুক্তিযুদ্ধের শহীদদের প্রতি শ্রদ্ধা নিবেদন, ধানমন্ডির ৩২ নম্বরে বঙ্গবন্ধু শেখ মুজিবুর রহমান স্মৃতি জাদুঘর পরিদর্শন এবং মহান জাতীয় সংসদের চলতি অধিবেশনের কার্যক্রম পরিদর্শন।
কুয়েতের প্রধানমন্ত্রীর প্রতিনিধিদলে অন্তর্ভুক্ত থাকবেন কুয়েতের প্রথম উপপ্রধানমন্ত্রী ও পররাষ্ট্রমন্ত্রী শেখ সাবাহ খালেদ আল-হামাদ আল-সাবাহ, অর্থ ও তেলমন্ত্রী আনাস খালেদ আল-সাবাহ, শিক্ষামন্ত্রী বদর হামাদ আল-ইসাসহ বিভিন্ন মন্ত্রণালয়ের উচ্চপদস্থ কর্মকর্তারা। তা ছাড়া কুয়েত চেম্বার অব কমার্স অ্যান্ড ইন্ডাস্ট্রিজের উচ্চক্ষমতাসম্পন্ন একটি ব্যবসায়ী প্রতিনিধিদলও কুয়েতের প্রধানমন্ত্রীর সঙ্গে বাংলাদেশ সফর করবেন। কুয়েতের ব্যবসায়ী প্রতিনিধিরা এফবিসিসিআইয়ের নেতাদের সঙ্গে মতবিনিময় করবেন।
তিন দিনের সরকারি সফর শেষে কুয়েতের প্রধানমন্ত্রী ৫ মে বিকেলে ঢাকা ত্যাগ করবেন।
আরও পড়ুন: 
বাংলাদেশ-কুয়েত বিনিয়োগ চুক্তির খসড়া মন্ত্রিসভায় অনুমোদন
