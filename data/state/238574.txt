
সম্প্রতি সাংবাদিকদের ‘খবিশ’ ও ‘চরিত্রহীন’ বলে তোপের মুখে পড়ার পর ফের সাংবাদিকদের ‘অশালীন’ হুমকি দিয়েছেন সমাজকল্যাণমন্ত্রী সৈয়দ মহসিন আলী।জন্মাষ্টমী উপলক্ষে গতকাল রোববার বেলা আড়াইটার দিকে মৌলভীবাজার জেলা শহরের শ্রীশ্রী নতুন কালীবাড়ি প্রাঙ্গণে সংকীর্তন শোভাযাত্রার উদ্বোধনী অনুষ্ঠানে মন্ত্রী অশালীন ভাষায় এই হুমকি দেন । অশালীন বিবেচনায় তাঁর উক্তি এই প্রতিবেদনে হুবহু উল্লেখ করা হয়নি।মন্ত্রী বলেন, ‘যাঁরা সাংবাদিকতা করেন, তাঁদের প্রতি আমার বীতশ্রদ্ধা নাই। তাঁদের আমার সমালোচনা নাই। সমালোচনা ওদের, যারা পয়সা নিয়ে সাংবাদিকতা করে। আমি ঘৃণা জানাই এবং তাঁদেরকেই বলি, আসেন, সত্ উদ্দেশ্যে সাংবাদিকতা করেন। দেশের জন্য, উন্নয়নের জন্য করেন। সমালোচনার জন্য সমালোচনা করলে আপনাদের ভালো হবে না। আপনাদের মানুষ খুব ভালোবাসে না।’মন্ত্রী আরও বলেন, ‘আমি পারি, ওই যে...সাংবাদিক, সিলেটের সাংবাদিক যারা আমার .... ... ঢুকাতে চায়, তাদেরকে যেকোনো ... ... করি দিতে পারি। কিন্তু তা আমি করি না। আমি বলব, আসুন, আমার সাথে বসুন। আপনারা অন্যায় টিপ্পনি কাটবেন আর আমি সহ্য করব, আমি সেই মন্ত্রী নই।’কিছুদিন আগে শিক্ষার্থীদের সংবর্ধনা অনুষ্ঠানে ধূমপান এবং টাঙ্গাইলের যৌনপল্লি উচ্ছেদের বিরোধিতাকারীদের নিয়ে কটূক্তি করেও সমালোচনার মুখে পড়েন মন্ত্রী।

সাংবাদিকদের ‘খবিশ’ বলে ফের আলোচনায় সমাজকল্যাণমন্ত্রী
