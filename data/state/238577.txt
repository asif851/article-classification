
সন্ত্রাস বন্ধে কঠোর ব্যবস্থা নেওয়ার দাবি জানিয়েছেন বিশিষ্টজনেরা। আজ শনিবার রাজধানীর একটি হোটেলে একটি ‘সন্ত্রাস ও নাশকতার বিরুদ্ধে নাগরিক সংলাপ’ শীর্ষ এক আলোচনায় এ দাবি জানানো হয়। ইনস্টিটিউট অব কনফ্লিক্ট, ল’ অ্যান্ড ডেভেলপমেন্ট স্টাডিজ এ সংলাপের আয়োজন করে।আলোচনায় বক্তারা বলেন, বাঁচার অধিকার, জীবিকার অধিকার খর্ব করার মাধ্যমে মানুষকে কষ্ট দেওয়ার অধিকার কারও নেই। মানুষের নিরাপত্তার দায়িত্ব রাষ্ট্রের। সন্ত্রাসের বিরুদ্ধে মাথা নত করে সংলাপের প্রয়োজন নেই বলে মত দেন তাঁরা। মানুষের জানমাল রক্ষায় প্রয়োজনে রাষ্ট্রকে আরও কঠোর হওয়ার পরামর্শ দেন বক্তারা। প্রশাসনিক, মতাদর্শগত ও সামাজিকভাবে জামায়াত-শিবির ও জঙ্গিবাদী কার্যক্রমকে নিষিদ্ধ করার দাবিও করা হয় আলোচনায়।ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক বলেন, দেশের ১৬ কোটি মানুষ নাশকতা নিয়ে চিন্তিত। এ নাশকতা ও সন্ত্রাসের বিকল্প হিসেবে যাঁরা সংলাপকে আনতে চাচ্ছেন, তাঁরা সন্ত্রাসকে প্রশ্রয় দিচ্ছেন। সন্ত্রাসের বিকল্প সংলাপ হতে পারে না। সন্ত্রাসের বিকল্প সন্ত্রাস দমন। তিনি আরও বলেন, একুশে ফেব্রুয়ারিতেও দেশকে অবরুদ্ধ করে রেখেছে বিএনপি-জামায়াত জোট। তাদের ‘মানব সভ্যতার শত্রু’ মন্তব্য করে উপাচার্য বলেন, নির্বাচন বা জনগণের অধিকার প্রতিষ্ঠা তাদের লক্ষ নয়। তাদের লক্ষ যুদ্ধাপরাধীদের সুরক্ষা দেওয়া।ঢাকা বিশ্ববিদ্যালয়ের শিক্ষক ড. আনোয়ার হোসেন বলেন, সরকারের দায়িত্ব জনগণকে সুরক্ষা দেওয়া। অব্যাহত সন্ত্রাসের বিরুদ্ধে আব্রাহাম লিংকনের মতো ‘রাষ্ট্রের একনায়কতন্ত্র কায়েমের’ আহ্বান জানান তিনি।সন্ত্রাসের বিরুদ্ধে সরকারের অবস্থান এখনো শক্তিশালী নয় মন্তব্য করে চট্টগ্রাম বিশ্ববিদ্যালয়ের সাবেক উপাচার্য আবদুল মান্নান বলেন, সরকারের উচিত সর্বশক্তি নিয়োগ করে সন্ত্রাস বন্ধ করা।নাশকতার এসব কর্মকাণ্ড দেশের স্বাধীনতা ও সার্বভৌমত্বের ওপর আঘাত হানছে মন্তব্য করে সাবেক রাষ্ট্রদূত ওয়ালিউর রহমান এ বিষয়ে আইনি কাঠামো তৈরির ওপর গুরুত্ব দেন।সাবেক পুলিশ মহাপরিদর্শক নুরুল হুদা বলেন, ‘আমরা যদি লাতিন আমেরিকার দেশগুলোর মতো হতে না চাই, তাহলে দ্রুত ব্যবস্থা নেওয়া উচিত।’ব্যবসায়ী নেতা ও আসন্ন ডিসিসি নির্বাচনে ঢাকা উত্তর থেকে আওয়ামী লীগ-সমর্থিত প্রার্থী আনিসুল হক বলেন, মানুষের কাছে এখন জীবন নিরাপদ কি না, সেটাই বড় ভাবনা। সন্ত্রাস নিয়ে আলাদাভাবে ভাবার পরামর্শ দেন তিনি। তিনি প্রশ্ন রাখেন, আওয়ামী লীগ যদি সন্ত্রাসের কাছে সমর্পিত হয়ে সংলাপে যায়, তাহলে যাঁরা পরবর্তী সময়ে ক্ষমতায় যাবেন বলে ভাবছেন, তাঁরা কি দেশ চালাতে পারবেন? সমস্যার দীর্ঘমেয়াদি সমাধানের ওপর গুরুত্ব দেন তিনি।আলোচনায় আরও বক্তব্য দেন সাবেক প্রধান তথ্য কমিশনার মো. জমির, তথ্য কমিশনার সাদেকা হালিম, ঘাতক দালাল নির্মূল কমিটির ভারপ্রাপ্ত সভাপতি শাহরিয়ার কবীর, নারীনেত্রী রোকেয়া কবীর, ঢাকা বিশ্ববিদ্যালয়ের অপরাধ বিজ্ঞান বিভাগের শিক্ষক জিয়া রহমান, নির্বাচন পর্যবেক্ষক জানিপপের চেয়ারম্যান নাজমুল আহসান কলিমুল্লাহ, মাওলানা ফরিদউদ্দিন মাসউদ, ইসলামী ঐক্যজোটের চেয়ারম্যান মিছবাউর রহমান চৌধুরী, ইনস্টিটিউট অব কনফ্লিক্ট, ল’ অ্যান্ড ডেভেলপমেন্ট স্টাডিজের নির্বাহী পরিচালক মেজর জেনারেল আবদুর রশীদ প্রমুখ।
