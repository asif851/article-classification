
সিলেটের মদনমোহন কলেজ ক্যাম্পাসে ছাত্রলীগের এক নেতার ছুরিকাঘাতে দলের এক কর্মী আহত হয়েছেন। তাঁর নাম সত্যজিৎ দাশ। তাঁকে সিলেট এম জি ওসমানী মেডিকেল কলেজ হাসপাতালে ভর্তি করা হয়েছে। এ ঘটনায় হামলাকারী জেলা ছাত্রলীগের সাংগঠনিক সম্পাদক সায়েফ আহমদসহ তিনজনকে আটক করা হয়েছে। আজ শনিবার বেলা একটার দিকে এ ঘটনা ঘটে।
ওসমানী মেডিকেল কলেজ হাসপাতালের জরুরি বিভাগে কর্তব্যরত চিকিৎসকেরা জানিয়েছেন, তাঁর পেটে ছুরিকাঘাত হওয়ায় তাৎক্ষণিক অস্ত্রোপচারের জন্য নেওয়া হয়েছে। বেলা আড়াইটার সময় তাঁর অস্ত্রোপচার চলছিল।
কলেজ ক্যাম্পাস সূত্র জানায়, সরস্বতী পূজা উদ্‌যাপন কমিটির সেক্রেটারি সত্যজিৎ আজ দুপুরে কমিটির সভা করার প্রস্তুতি নিয়েছিলেন। এ সময় ছাত্রলীগের একটি পক্ষ তাঁর ওপর চড়াও হয়। তিনিও ছাত্রলীগ কর্মী পরিচয় দিলে এ নিয়ে বচসার জের ধরে ছুরিকাঘাতের ঘটনা ঘটে।
প্রত্যক্ষদর্শীরা জানান, ছুরি নিয়ে হামলাকারী সায়েফকে ধরে সাধারণ শিক্ষার্থী ও ছাত্রলীগের কর্মীরা মারধর করে। তাঁকে রক্ষা করতে গিয়ে রাকিল আহমদ নামে ছাত্রলীগের আরও এক কর্মী আহত হন। পরে সায়েফ ও রাকিলকে আটক করে পুলিশের হাতে তুলে দেওয়া হয়। পুলিশ দুজনকে চিকিৎসার জন্য হাসপাতালে ভর্তি করেছে।
যোগাযোগ করলে কলেজের অধ্যক্ষ আবুল ফতেহ ফাত্তাহ ঘটনার সত্যতা নিশ্চিত করেছেন।
সিলেট কোতোয়ালি থানার ভারপ্রাপ্ত কর্মকর্তা (ওসি) সোহেল আহমদ এই ঘটনায় ঘটনাস্থল থেকে একজন ও হাসপাতালে ভর্তি আরও দুজনকে (সায়েফ ও রাকিল) আটকের কথা নিশ্চিত করেছেন।
