
খাদ্যমন্ত্রী কামরুল ইসলাম বলেছেন, ‘বিএনপির অভিযোগ সরকার বা আওয়ামী লীগ বিএনপিকে ভাঙার চেষ্টা করছে। সরকার বা আওয়ামী লীগের বিএনপিকে ভাঙার কোনো প্রয়াস নেই। এগুলো আপনারা করেছেন। বিভিন্ন সময়ে আপনারা সরকারে থাকার সময় করেছেন। সরকারের এগুলো করার কোনো অভিপ্রায় নেই।’
আজ শনিবার সেগুনবাগিচায় ঢাকা রিপোর্টার্স ইউনিটিতে এক আলোচনা সভায় কামরুল ইসলাম এ মন্তব্য করেন।
আওয়ামী লীগের কেন্দ্রীয় কমিটির সদস্য কামরুল ইসলাম বলেন, ‘আজকে আপনাদের নেত্রী খালেদা জিয়া কারাগারে আছেন। আজকে যাঁর নেতৃত্বে দল চলছে (তারেক রহমান), তিনি একজন ফেরারি আসামি।’
বিএনপি বিষয়ে খাদ্যমন্ত্রী বলেন, ‘বিএনপি ভাঙবে কি এককাট্টা থাকবে, এটা বিএনপির বিষয়। বিএনপির শুভবুদ্ধিসম্পন্ন নেতারা একজন ফেরারি আসামির নেতৃত্ব মানতে চান না, তাঁকে ঘৃণাভরে দেখেন। এই ঘৃণা করার কারণে যদি বিএনপি ভাঙে ভাঙতে পারে। তাঁকে পছন্দ না করার জন্য বিএনপি ভাঙলে আমাদের কিছু করার নেই। আর এই অপছন্দ করার জন্য বিএনপি ভেঙে খণ্ডবিখণ্ড হবে—এটাই আমরা মনে করি।’
কারাবন্দী হওয়ার দুই মাস পর স্বাস্থ্য পরীক্ষার জন্য আজ শনিবার সকালে কারাগার থেকে বিএনপি চেয়ারপারসন খালেদা জিয়াকে বঙ্গবন্ধু শেখ মুজিব মেডিকেল বিশ্ববিদ্যালয়ে (বিএসএমএমইউ) নেওয়া হয়। আজ এ বিষয়েও বিএনপি নেতাদের উদ্দেশ করে কামরুল ইসলাম বলেন, ‘আপনারা খালেদা জিয়ার স্বাস্থ্য নিয়ে উদ্বিগ্ন, এটা নিয়ে অহেতুক বিভ্রান্তি ছড়াচ্ছেন।’ তিনি আরও বলেন, একজন রাজনৈতিক নেত্রী হিসেবে, দুবারের প্রধানমন্ত্রী হিসেবে সরকার খালেদা জিয়ার স্বাস্থ্যের ব্যাপারে কারাবিধি অনুযায়ী সব সুযোগ-সুবিধার ব্যবস্থা করেছে।
স্বাধীনতা পরিষদ নামের একটি সংগঠনের এই আলোচনা সভায় বক্তব্য দেন ঢাকা মহানগর দক্ষিণ আওয়ামী লীগের সাধারণ সম্পাদক শাহে আলম মুরাদ।
