
নারায়ণগঞ্জে সাত খুনের মামলার অভিযোগপত্র নিয়ে বাদীর নারাজির ওপর রিভিশন মামলার শুনানি হবে ২০ অক্টোবর। বাদী নিহত নজরুল ইসলামের স্ত্রীর পক্ষে সময় বাড়ানোর আবেদনের পরিপ্রেক্ষিতে জেলা ও দায়রা জজ সৈয়দ এনায়েত হোসেন আজ বুধবার এ আদেশ দেন।
অতিরিক্ত সরকারি কৌঁসুলি কে এম ফজলুর রহমান প্রথম আলোকে এ তথ্য জানান। তিনি বলেন, মামলার বাদী পক্ষের আইনজীবী সাখাওয়াত হোসেন দেশের বাইরে রয়েছেন। তাই তাঁর পক্ষ থেকে সময় বাড়ানোর আবেদন জানানো হয়। আদালত শুনানি শেষে ২০ অক্টোবর শুনানির পরবর্তী তারিখ ধার্য করেন।
গত বছরের ২৭ এপ্রিল ঢাকা-নারায়ণগঞ্জ লিংকরোডের ফতুল্লার শিবু মার্কেট এলাকা থেকে কাউন্সিলর নজরুল ইসলাম ও প্রবীণ আইনজীবী চন্দন সরকারসহ সাতজনকে অপহরণ করা হয়। পরে শীতলক্ষ্যা নদী থেকে তাঁদের লাশ উদ্ধার করা হয়। এই ঘটনায় ফতুল্লা মডেল থানায় নিহত নজরুলের স্ত্রী সেলিনা ইসলাম বিউটি বাদী হয়ে একটি এবং চন্দন সরকারের জামাতা বিজয় কুমার পাল বাদী হয়ে আরেকটি মামলা করেন। ঘটনার প্রায় বছর খানেক পর এ বছরের ৯ এপ্রিল মামলায় এজাহারভুক্ত পাঁচ আসামিকে অব্যাহতি দিয়ে কাউন্সিলর নূর হোসেন ও র‍্যাবের সাবেক তিন কর্মকর্তাসহ ৩৫ জনকে অভিযুক্ত করে মামলার তদন্ত কর্মকর্তা আদালতে অভিযোগপত্র দাখিল করেন। এর বিরুদ্ধে নারাজি আবেদন করেন সেলিনা ইসলাম। গত ৮ জুলাই বিচারিক আদালত নারাজির আবেদন নামঞ্জুর করে অভিযোগপত্র গ্রহণ করেন এবং পলাতক ১৩ আসামির বিরুদ্ধে গ্রেপ্তারি পরোয়ানা জারি ও মালামাল জব্দের নির্দেশ দেন। ওই আদেশের বিরুদ্ধে সেলিনা ইসলাম গত ২১ জুলাই নারায়ণগঞ্জের জেলা ও দায়রা জজ আদালতে রিভিশন মামলা করেন।
বর্তমানে র‍্যাবের সাবেক তিন কর্মকর্তাসহ বহুল আলোচিত ওই সাত খুনের মামলার ২২ আসামি কারাগারে আটক আছেন। পলাতক আছেন ১৩ জন।
