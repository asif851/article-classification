
বয়স মাত্র দেড় মাস। তাকে বসতঘরে রেখে পাশেই রান্নাঘরে গিয়েছিলেন মা। কিছুক্ষণ পর ফিরে এসে দেখেন শিশুটি নেই। ঘণ্টাখানেক খোঁজাখুঁজির পর পুকুরে মিলল লাশ।
ফেনীর ফুলগাজী উপজেলায় গত সোমবার এ ঘটনা ঘটেছে। পুলিশ লাশটি উদ্ধার করে ফেনী সদর হাসপাতাল মর্গে পাঠায়। গতকাল মঙ্গলবার লাশের ময়নাতদন্ত সম্পন্ন হয়। ময়নাতদন্তে সংশ্লিষ্ট একজন নাম প্রকাশ না করার শর্তে প্রথম আলোকে বলেছেন, শিশুটিকে শ্বাসরোধ করে হত্যা করা হয়েছে। এ ছাড়া তার মাথায় আঘাতের চিহ্ন পাওয়া গেছে।
পুলিশ ও পরিবার সূত্রে জানা যায়, ফুলগাজীর গাবতলী গ্রামের আবু বকর ও মনোয়ারা বেগম দম্পতির চার সন্তানের মধ্যে তিনজনই মেয়ে। একজন আবার মানসিক প্রতিবন্ধী। ঘটনার শিকার শিশুটি ছিল তাঁদের তৃতীয় মেয়ে। সোমবার দুপুরে দেড় মাসের শিশুটিকে বুকের দুধ খাইয়ে বসতঘরের পাশেই রান্নাঘরে যান মনোয়ারা। ১৫-২০ মিনিট পর ফিরে এসে দেখেন শিশুটি ঘরে নেই। তাঁর চিৎকারে বাড়ির অন্যান্য লোকজন জড়ো হন। তাঁরা খোঁজাখুঁজি শুরু করেন। ঘণ্টাখানেক খোঁজাখুঁজির পর বসতঘর থেকে প্রায় ১০০ গজ দূরে একটি পুকুরের ঘটের পাশে শিশুটির লাশ পাওয়া যায়।
আর্থিকভাবে কিছুটা অসচ্ছল আবু বকর ঢাকায় কর্মরত। ঘটনার সময় তিনি বাড়িতে ছিলেন না। মা মনোয়ারা বেগম বলেন, এ ঘটনায় তিনি কাউকে সন্দেহ করতে পারছেন না। কারণ, কারও সঙ্গে তাঁদের পরিবারের কোনো শত্রুতা নেই।
ফুলগাজী থানার পরিদর্শক (তদন্ত) পান্না লাল বড়ুয়া বলেন, ময়নাতদন্ত শেষে শিশুটির লাশ পরিবারের কাছে হস্তান্তর করা হয়েছে। এ ঘটনায় থানায় একটি অপমৃত্যুর মামলা হয়েছে। ময়নাতদন্তের প্রতিবেদন হাতে পাওয়ার পর প্রয়োজনীয় ব্যবস্থা নেওয়া হবে।
 
