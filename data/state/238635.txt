
স্বাস্থ্য অধিদপ্তর বলেছে, সড়ক দুর্ঘটনায় আহত রোগীর সংখ্যা হাসপাতালগুলোতে বাড়ছে। সরকারি মেডিকেল কলেজ হাসপাতালে সবচেয়ে বেশি ভর্তি হয় সড়ক দুর্ঘটনায় আহত রোগী। পঙ্গু হাসপাতালে ভর্তি হওয়া রোগীর ৪৬ শতাংশই সড়ক দুর্ঘটনায় গুরুতর আহত।সরকারের ‘স্বাস্থ্য বুলেটিন ২০১৩’তে এ বিষয়ে তথ্য প্রকাশ করা হয়েছে। স্বাস্থ্য অধিদপ্তরের অধীন ম্যানেজমেন্ট ইনফরমেশন সিস্টেম (এমআইএস) এ বুলেটিন অতি সম্প্রতি প্রকাশ করেছে।এমআইএস সারা দেশের বিভিন্ন স্তরের সরকারি হাসপাতালে ভর্তি হওয়া রোগীর তথ্য বিশ্লেষণ করেছে। এর মধ্যে আছে ৪২১টি উপজেলা স্বাস্থ্য কমপ্লেক্স, ৫৮টি জেলা ও সাধারণ হাসপাতাল, ছয়টি সরকারি মেডিকেল কলেজ হাসপাতাল এবং ছয়টি বিশেষায়িত হাসপাতাল। ২০১২ সালের ১২ মাসের তথ্য বিশ্লেষণ করে বলা হচ্ছে, ‘সড়ক দুর্ঘটনা হাসপাতালে ভর্তি হওয়ার প্রধান কারণ হিসেবে আবির্ভূত হচ্ছে।’দুর্ঘটনায় আহত রোগী সবচেয়ে বেশি ভর্তি হয় জাতীয় অর্থোপেডিক হাসপাতাল ও পুনর্বাসন প্রতিষ্ঠানে (পঙ্গু হাসপাতাল)। স্বাস্থ্য বুলেটিনের তথ্য বলছে, ২০১২ সালে এই হাসপাতালে ২১ হাজার নয়জন ভর্তি রোগীর মধ্যে ৪৬ শতাংশ, অর্থাৎ নয় হাজার ৬৬৪ জন ছিল সড়ক দুর্ঘটনায় আহত। দ্বিতীয় স্থানে ছিল যেকোনোভাবে হাড় ভেঙে যাওয়া রোগী। এদের সংখ্যা ছিল এক হাজার ৪৭০ বা ৭ শতাংশ। তৃতীয় স্থানে ছিল অন্যের দ্বারা আহত হওয়া রোগী। এদের সংখ্যা ছিল ৪৪০ জন বা ৪ শতাংশ।স্বাস্থ্য বুলেটিনে সরকারি মেডিকেল কলেজ হাসপাতালে ভর্তির প্রধান ১০টি কারণ চিহ্নিত করা হয়েছে। ২০১২ সালে ছয়টি মেডিকেল কলেজ হাসপাতালে দুই লাখ ২৬ হাজার ৪৭৬ জন রোগী ভর্তি হয়। এর মধ্যে ৬ দশমিক ৩১ শতাংশ ছিল সড়ক দুর্ঘটনায় আহত রোগী। অন্যের দ্বারা আহত রোগীর সংখ্যা ছিল দ্বিতীয় স্থানে, ৪ দশমিক ৯২ শতাংশ। ২০১২ সালের স্বাস্থ্য বুলেটিনে ১০টি সরকারি মেডিকেল কলেজ হাসপাতালের তথ্য বিশ্লেষণ করে এমআইএস। তাতেও তালিকার শীর্ষে ছিল সড়ক দুর্ঘটনা।দেশের ৫৪টি জেলা ও সদর হাসপাতালে ভর্তি হওয়া রোগীর তথ্য বিশ্লেষণ করে এমআইএস বলেছে, এ ধরনের হাসপাতালে সবচেয়ে বেশি ভর্তি হয় ডায়রিয়ায় আক্রান্ত রোগী। এ ক্ষেত্রে তালিকার চতুর্থ স্থানে আছে সড়ক দুর্ঘটনা। দ্বিতীয় ও তৃতীয় স্থানে আছে যথাক্রমে অন্যের দ্বারা আহত হওয়া ও নিউমোনিয়ায় আক্রান্ত রোগী। স্বাস্থ্য বুলেটিনে বলা হয়েছে, জেলা ও সদর হাসপাতালে ভর্তি হওয়ার কারণ হিসেবে সড়ক দুর্ঘটনা তালিকার ওপরের দিকে উঠে আসছে।উপজেলা স্বাস্থ্য কমপ্লেক্সে ভর্তির প্রধান ১০টি কারণের তালিকা তৈরি করেছে এমআইএস। এর মধ্যে ৭ নম্বরে আছে সড়ক দুর্ঘটনা।এ তথ্য একত্র ও বিশ্লেষণের মূল দায়িত্বে আছেন এমআইএসের পরিচালক ও স্বাস্থ্য অধিদপ্তরের অতিরিক্ত মহাপরিচালক আবুল কালাম আজাদ। তিনি বলেন, গুরুতর আহত হলেই মানুষ হাসপাতালে ভর্তি হয়। বিগত বছরগুলোর তুলনায় হাসপাতালে সড়ক দুর্ঘটনায় ভর্তি হওয়া রোগী বাড়ছে। এর অর্থ হচ্ছে দেশে সড়ক দুর্ঘটনা বাড়ছে। তিনি বলেন, এ ধরনের রোগীর চাপ কমাতে হলে সড়ক দুর্ঘটনা কমানোর উদ্যোগ নিতে হবে।
 
