
ছয় দফা বাস্তবায়নের দাবিতে চট্টগ্রাম নার্সিং কলেজের শিক্ষার্থীদের আমরণ অনশন কর্মসূচি চলছে। স্টুডেন্ট ওয়েলফেয়ার অ্যাসোসিয়েশনের (এসডব্লিউএ) ব্যানারে গত সোমবার থেকে তাঁরা কলেজ ক্যাম্পাসে এ কর্মসূচি পালন করছেন।কেন্দ্রীয় সংগঠন বিবিজিএসএনএর (বাংলাদেশ বেসিক গ্র্যাজুয়েট স্টুডেন্টস নার্স অ্যাসোসিয়েশন) ডাকে দেশের সাতটি নার্সিং কলেজে একই কর্মসূচি পালিত হচ্ছে।গতকাল মঙ্গলবার নার্সিং কলেজে গিয়ে দেখা যায়, কলেজ ক্যাম্পাসে অনশন কর্মসূচি পালন করছেন বিভিন্ন বর্ষের শিক্ষার্থীরা। তাঁদের হাতে বিভিন্ন দাবি-দাওয়াসংবলিত প্ল্যাকার্ড। এর মধ্যে কয়েকজনকে স্যালাইন দেওয়া হচ্ছিল।এসডব্লিউএ চট্টগ্রাম নার্সিং কলেজ শাখার সাধারণ সম্পাদক মেরি নাথ প্রথম আলোকে বলেন, সোমবার রাতে তিনজন এবং মঙ্গলবার সকালে পাঁচজনকে হাসপাতালে ভর্তি করা হয়েছে। এ ছাড়া আরও চার-পাঁচজনকে অনশনস্থলে স্যালাইন দেওয়া হচ্ছে।ছয় দফা দাবির মধ্যে রয়েছে ছয় মাস থেকে এক বছর মেয়াদের ইন্টার্নশিপ চালু, মাথাপিছু বৃত্তির পরিমাণ বাড়িয়ে ন্যূনতম তিন হাজার টাকা নির্ধারণ, বিশেষ বিসিএস চালুসহ সুনির্দিষ্ট বিধিমালা তৈরি, বিএসসি নার্সিং কোর্স শেষে মাস্টার্স ও উচ্চশিক্ষার সুব্যবস্থা।প্রসঙ্গত, শিক্ষার্থীরা ছয় দফা দাবি আদায়ে গত ২২, ২৩ ও ২৫ জুন নার্সিং কলেজ প্রাঙ্গণে অবস্থান কর্মসূচি পালন করেন।
