
বিএনপির ভারপ্রাপ্ত মহাসচিব মির্জা ফখরুল ইসলাম আলমগীর উন্নত চিকিৎসার জন্য গতকাল রোববার রাতে সিঙ্গাপুরের উদ্দেশে ঢাকা ছেড়েছেন। রাত ১১টা ৫৫ মিনিটে সিঙ্গাপুর এয়ারলাইনসের একটি বিমানে তিনি হজরত শাহজালাল আন্তর্জাতিক বিমানবন্দর ছাড়েন।মির্জা ফখরুল ইসলামের সঙ্গে আছেন তাঁর স্ত্রী রাহাত আরা। সিঙ্গাপুরের ন্যাশনাল ইউনিভার্সিটি হাসপাতালে তিনি চিকিৎসানেবেন।ছয় মাসের বেশি সময় কারাভোগের পর গত ১৪ জুলাই জামিনে মুক্তি পান মির্জা ফখরুল। মুক্তি পেয়ে বঙ্গবন্ধু শেখ মুজিব মেডিকেল বিশ্ববিদ্যালয়ে (বিএসএমএমইউ) মির্জা ফখরুল সাংবাদিকদের বলেছিলেন, তিনি অসুস্থ। শিগগিরই চিকিৎসার জন্য দেশের বাইরে যাবেন। ছয় মাসে তাঁর ১২ কেজি ওজন কমেছে বলেও জানিয়েছিলেন তিনি।মির্জা ফখরুল ঢাকার হজরত শাহজালাল আন্তর্জাতিক বিমানবন্দরে সাংবাদিকদের বলেন, ‘চিকিৎসার জন্য যাচ্ছি। আমার জন্য দোয়া করবেন।’৫ জানুয়ারির ‘একতরফা’ সংসদ নির্বাচনের বর্ষপূর্তিকে কেন্দ্র করে চলতি বছরের ৬ জানুয়ারি বিএনপির নেতৃত্বাধীন ২০-দলীয় জোটের আন্দোলন কর্মসূচি শুরুর প্রথম দিনে জাতীয় প্রেসক্লাবের সামনে থেকে মির্জা ফখরুলকে গ্রেপ্তার করে পুলিশ। কারাগারে থাকার সময় অসুস্থ হয়ে পড়লে প্রায় এক মাস তিনি বিএসএমএমইউর প্রিজন সেলে চিকিৎসাধীন ছিলেন। 
