
নেত্রকোনার কেন্দুয়া উপজেলার রোয়াইলবাড়ি ইউনিয়নের ৮ নম্বর ওয়ার্ডে সদস্য পদে উপনির্বাচন গত রোববার অনুষ্ঠিত হয়েছে। এতে দুজন প্রার্থীই সমান ভোট পেয়েছেন। ফলে কাউকে এককভাবে বিজয়ী ঘোষণা করা হয়নি। ইউপি সদস্য গিয়াস উদ্দিনের মৃত্যুর পর ওই পদটি শূন্য হয়। স্থানীয় নিলাম্বরখিলা সরকারি প্রাথমিক বিদ্যালয় কেন্দ্রে অনুষ্ঠিত ওই উপনির্বাচনে আঞ্জু মিয়া ‘ফুটবল’ ও মো. ফজলুল হক ‘মোরগ’ প্রতীক নিয়ে প্রতিদ্বন্দ্বিতা করেন। নির্বাচনে দুই প্রার্থীই ৪৫০টি করে ভোট পেয়েছেন। কেন্দ্রের প্রিসাইডিং কর্মকর্তার দায়িত্বে থাকা উপজেলা মৎস্য কর্মকর্তা মো. হারুন-অর-রশীদ বিষয়টির সত্যতা নিশ্চিত করেছেন। 
