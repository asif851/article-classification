
ব্রাহ্মণবাড়িয়ার সরাইল উপজেলার অরুয়াইল ইউনিয়নের রাজাপুর এলাকা থেকে পুলিশ গত শুক্রবার দুই যুবককে গ্রেপ্তার করেছে। এঁরা হলেন কিশোরগঞ্জের ভৈরব উপজেলার মানিকদি গ্রামের শাহিন কাদির (২৮) ও জুয়েল মিয়া (২৫)। পুলিশ দাবি করেছে, বিকেল সাড়ে পাঁচটার দিকে মেঘনা নদীর সরাইল উপজেলার রাজাপুর নৌকাঘাট থেকে একটি আগ্নেয়াস্ত্র, পাঁচটি গুলিসহ তাঁদের গ্রেপ্তার করা হয়। এ সময় পুলিশের সঙ্গে দুই যুবক ধস্তাধস্তি করলে শাহিন কাদির আহত হন। এঁদের বিরুদ্ধে কিশোরগঞ্জ ও ভৈরব থানায় একাধিক মামলা রয়েছে। শুক্রবার রাতে তাঁদের বিরুদ্ধে সরাইল থানায় দুটি মামলা হয়েছে। গতকাল শনিবার তাঁদের আদালতের মাধ্যমে কারাগারে পাঠানো হয়েছে। 
