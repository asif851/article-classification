
জাতীয় পার্টির চেয়ারম্যান ও প্রধানমন্ত্রীর বিশেষ দূত এইচ এম এরশাদ পরিবহন ধর্মঘটকে ‘অযৌক্তিক’ বলে মন্তব্য করেছেন। তিনি বলেন, ধর্মঘটের কারণে ব্যাপক জনভোগান্তি তৈরি হয়েছে। ধর্মঘট দমন ও মানুষের ভোগান্তি দূর করতে তাই সরকারকে কঠোর হতে হবে।
আজ মঙ্গলবার বনানীতে জাতীয় পার্টির কেন্দ্রীয় কার্যালয়ে এক যোগদান অনুষ্ঠানে এইচ এম এরশাদ এ কথা বলেন।
সাবেক এই সেনাশাসক বলেন, গাড়িচালকদের অবহেলায় অনেক মানুষের মৃত্যু হয়। ধর্মঘট করে তারা মানুষকে জিম্মি করে। সরকারকে এটা দমন করতে হবে। পরিবহনমালিক ও শ্রমিকদের আন্দোলনের হুমকিতে ভয় পেয়ে পিছিয়ে গেলে চলবে না। তিনি বলেন, ক্ষমতায় থাকার সময় দুর্ঘটনায় মৃত্যুর সর্বোচ্চ সাজা মৃত্যুদণ্ড করা হয়েছিল। কিন্তু এখন তা যাবজ্জীবন করা হয়েছে।
যোগদান অনুষ্ঠানে সভাপতিত্ব করেন দলটির প্রেসিডিয়াম সদস্য সুনীল শুভ রায়। অনুষ্ঠানে দলের কো চেয়ারম্যান জি এম কাদের, মহাসচিব রুহুল আমিন হাওলাদার প্রমুখ বক্তব্য দেন।
প্রসঙ্গত, তারেক মাসুদ, মিশুক মুনীরসহ পাঁচজন নিহত হওয়ার ঘটনায় বাসচালকের যাবজ্জীবন সাজা হয়েছে। এরই মধ্যে সাভারে ট্রাকচাপা দিয়ে এক নারীকে হত্যার দায়ে ট্রাকচালকের ফাঁসির রায় দিয়েছেন আদালত। দুটি রায়ের কারণে দেশব্যাপী ধর্মঘট করছে পরিবহনশ্রমিকদের বিভিন্ন সংগঠন।
