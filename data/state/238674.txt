
টাঙ্গাইল-৪ (কালিহাতী) আসনের উপনির্বাচন ২০ মার্চ। আজ রোববার নির্বাচন কমিশন সচিবালয় থেকে বিষয়টি জানা গেছে।
পবিত্র হজ নিয়ে মন্তব্যের জন্য আওয়ামী লীগ থেকে বহিষ্কৃত এবং মন্ত্রিসভা থেকে বাদ পড়ার পর টাঙ্গাইল-৪ আসনের সংসদ সদস্য পদ থেকে লতিফ সিদ্দিকী পদত্যাগ করলে আসনটি শূন্য হয়। ওই শূন্য আসনে উপনির্বাচনে প্রার্থী হতে মনোনয়নপত্র জমা দেন লতিফ সিদ্দিকীর ভাই কাদের সিদ্দিকী। তবে রিটার্নিং কর্মকর্তা ঋণখেলাপের অভিযোগে গত বছরের ১৩ অক্টোবর তাঁর মনোনয়নপত্র বাতিল করেন। এর বিরুদ্ধে তিনি নির্বাচন কমিশনে আপিল করলে তা ১৮ অক্টোবর খারিজ হয়। এরপর প্রার্থিতা ফিরে পেতে ২০ অক্টোবর হাইকোর্টে রিট আবেদন করেন কাদের সিদ্দিকী।
পরে ওই রিটের প্রাথমিক শুনানি শেষে ২১ অক্টোবর হাইকোর্ট রুল দেন। কাদের সিদ্দিকীর মনোনয়নপত্র বাতিলে নির্বাচন কমিশনের সিদ্ধান্ত কেন অবৈধ ঘোষণা করা হবে না, তা ওই রুলে জানতে চাওয়া হয়। একই সঙ্গে তাঁর মনোনয়নপত্র গ্রহণের জন্য নির্বাচন কমিশনকে নির্দেশ দিয়ে অন্তর্বর্তী আদেশ দেন হাইকোর্ট। এই আদেশের বিরুদ্ধে রাষ্ট্রপক্ষ আবেদন করলে ২ নভেম্বর আপিল বিভাগ বলেন, কাদের সিদ্দিকীর মনোনয়নপত্রের বৈধতা নিয়ে দেওয়া হাইকোর্টের রুল ৩১ জানুয়ারির মধ্যে নিষ্পত্তি করতে হবে। ওই সময় পর্যন্ত টাঙ্গাইল-৪ আসনের উপনির্বাচনের সব কার্যক্রম স্থগিত থাকবে।
এরপর রুলের ওপর শুনানি শেষে চলতি মাসের ৪ তারিখ কাদের সিদ্দিকীর আবেদন হাইকোর্ট খারিজ করে দেন। এর ফলে তিনি আর ওই আসনের উপনির্বাচনে প্রার্থী হতে পারছেন না। রায়ের পর নির্বাচন কমিশনের আইনজীবী বলেছেন, রায়ের পর টাঙ্গাইল-৪ আসনে উপনির্বাচন অনুষ্ঠানে আর কোনো আইনগত বাধা থাকছে না।
