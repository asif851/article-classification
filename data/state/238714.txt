
কবিতা পাঠ, গান আর স্মৃতিচারণার মধ্য দিয়ে উদ্‌যাপিত হলো এই সময়ের পাঠকপ্রিয় কবি ময়ুখ চৌধুরীর ৬৬তম জন্মবার্ষিকী। ২২ অক্টোবর সন্ধ্যায় চট্টগ্রাম বিশ্ববিদ্যালয় ক্যাম্পাসে কবির বাসভবনে এই অনুষ্ঠানের আয়োজন করে উত্তরায়ণ সাহিত্য-সংস্কৃতি পরিষদ। কালো বরফের প্রতিবেশী, অর্ধেক রয়েছি জলে, অর্ধেক জালেসহ বহু পাঠকপ্রিয় কাব্যগ্রন্থের রচয়িতা ময়ুখ চৌধুরীর জন্মদিনের অনুষ্ঠান শুরু হয় কেক কাটার মধ্য দিয়ে। উত্তরায়ণের প্রতিষ্ঠাকালীন সভাপতি প্রমিজ বৈদ্যর উপস্থাপনায় কবির সংক্ষিপ্ত জীবনী পাঠ করেন নাহিদ আফরিন খান। এরপর শুরু হয় কবির কবিতা থেকে আবৃত্তি ও গান।
কালো বরফের প্রতিবেশী কাব্যগ্রন্থ থেকে আবৃত্তি করেন শম্পা বড়ুয়া ও নূরজাহান আক্তার। তোমার জানলায় আমি জেগে আছি চন্দ্রমল্লিকা কাব্যগ্রন্থ থেকে আবৃত্তি করেন অনিক মহাজন, প্রমিজ বৈদ্য ও ফাহারিন খন্দকার।
উত্তরায়ণের সদস্যদের আবৃত্তির ফাঁকে ময়ুখ চৌধুরীর লেখা ‘এ শহর আমার শহর’ কবিতাটি আবৃত্তি করেন কবির সহধর্মিণী তাসলিমা শিরীণ। এরপর সংগীত পরিবেশন করেন আহমেদ রাসেল এবং মৈত্রী সাহা। কবিকে উৎসর্গ করে গান পরিবেশন করেন পারমিতা বসাক, আনিকা ইসলাম, মৌসুমী ইসলাম এবং শিক্ষা ও গবেষণা ইনস্টিটিউটের সহকারী অধ্যাপক নাসিমা পারভীন ও বাংলা বিভাগের সহকারী অধ্যাপক মোহাম্মদ শেখ সাদী।
শেষে কবি ময়ুখ চৌধুরী তাঁর দীর্ঘ লেখালেখি জীবন নিয়ে আলোচনা করেন। বেশ কয়েকটি কবিতা আবৃত্তির পাশাপাশি গান গেয়ে শোনান তিনি।
উল্লেখ্য, ময়ুখ চৌধুরীর জন্ম চট্টগ্রামে ১৯৫০ সালের ২২ অক্টোবর। চট্টগ্রাম বিশ্ববিদ্যালয় থেকে বাংলা ভাষা ও সাহিত্য বিষয়ে স্নাতকোত্তর এবং কলকাতা বিশ্ববিদ্যালয় থেকে পিএইচডি ডিগ্রি অর্জন করেন। বর্তমানে তিনি চট্টগ্রাম বিশ্ববিদ্যালয়ের বাংলা বিভাগের অধ্যাপক। তাঁর উল্লেখযোগ্য কাব্যগ্রন্থ হলো কালো বরফের প্রতিবেশী, অর্ধেক রয়েছি জলে অর্ধেক জালে, তোমার জানলায় আমি জেগে আছি চন্দ্রমল্লিকা, প্যারিসের নীলরুটি, আমার আসতে একটু দেরি হতে পারে, পলাতক পেণ্ডুলাম ও ক্যাঙ্গারুর বুকপকেট। তিনি ২০১৫ সালে চট্টগ্রাম সিটি করপোরেশন সাহিত্য পুরস্কার পান। 
