
‘এ দেশের বুকে ১৮ আসুক নেমে’ প্রতিপাদ্য নিয়ে গত রোববার বিকেলে নড়াইলের লোহাগড়ায় প্রথম আলোর ১৮তম প্রতিষ্ঠাবার্ষিকী উদ্যাপিত হয়েছে। এ উপলক্ষে বিকেল চারটার দিকে উপজেলা পরিষদের সামনে থেকে শোভাযাত্রা বের হয়। এ ছাড়া আলোচনা সভা হয়।শোভাযাত্রাটি উপজেলার প্রধান প্রধান সড়ক ঘুরে উপজেলা পরিষদ চত্বরে গিয়ে শেষ হয়। এরপর উপজেলা পরিষদ মিলনায়তনে জাতীয় সংগীত পরিবেশন করা হয়। পরে সাংস্কৃতিক অনুষ্ঠান। এ ছাড়া প্রতিষ্ঠাবার্ষিকী উপলক্ষে উপজেলার পাঁচজন ভিক্ষুককে বন্ধুসভার উদ্যোগে উপজেলা প্রশাসনের সহযোগিতায় পুনর্বাসনের উদ্যোগ নেওয়া হয়েছে। অনুষ্ঠানে সেই পাঁচ ভিক্ষুককে পরিচয় করিয়ে দেওয়া হয়। তাঁদের প্রত্যেককে মুদির দোকান করে দেওয়া হবে। বন্ধুসভার সাধারণ সম্পাদক জবের আলী শেখ তাঁদের হাতে যাতায়াত খরচ তুলে দেন।এরপর আলোচনা সভা হয়। এতে সভাপতিত্ব করেন বন্ধুসভার সভাপতি আসমা মাহমুদ।
