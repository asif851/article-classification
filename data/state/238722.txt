
শিশুদের স্বপ্ন দেখা শেখাতে হবে। শিশুরা স্বপ্ন দেখবে, আর বড়দেরকে তা বাস্তবায়ন করার দায়িত্ব নিতে হবে। গতকাল মঙ্গলবার রাজধানীর একটি হোটেলে মীনা মিডিয়া অ্যাওয়ার্ড-২০১৪ প্রদান অনুষ্ঠানে তথ্যমন্ত্রী হাসানুল হক ইনু এসব কথা বলেন।
২০০৫ সাল থেকে মুদ্রণ ও সম্প্রচার মাধ্যমে শিশু অধিকার নিয়ে কাজের জন্য পুরস্কৃত করে ইউনিসেফ। সুবিধাবঞ্চিত শিশুদের নাচ দিয়ে অনুষ্ঠান শুরু হয়। এরপর বিজয়ীদের হাতে পুরস্কার তুলে দেন তথ্যমন্ত্রী হাসানুল হক ইনু, ইউনিসেফ বাংলাদেশের প্রধান প্যাসকেল ভিলেনিউভ, ইউনিসেফের শুভেচ্ছা দূত চিত্রনায়িকা মৌসুমী।
অনুষ্ঠানে কথাসাহিত্যিক সেলিনা হোসেন বলেন, এ রকম কার্যক্রমের মাধ্যমে শিশুরা যেমন সৃজনশীল ও সচেতনতামূলক কাজের সঙ্গে যুক্ত হচ্ছে, যুক্ত হচ্ছেন বড়রাও। অনুষ্ঠানে একাধিক বিচারক তাঁদের বক্তব্যে শিশুদের নিয়ে প্রতিবেদন তৈরিতে আরও সাবধানি হওয়ার পরামর্শ দেন।
এবার ১২টি বিভাগে মোট ৩৬ জনকে এ পুরস্কার দেওয়া হয়েছে। ১৮ বছরের কম বয়সীদের (শিশু সাংবাদিক) জন্য আলাদা করে পুরস্কার দেওয়া হয়। মুদ্রণ বিভাগে সাংবাদিকতার জন্য প্রথম পুরস্কার পেয়েছেন ফার্স্ট নিউজের জাহিদুর রহমান, দ্বিতীয় পুরস্কার পেয়েছেন প্রথম আলোর শেখ সাবিহা আলম, বিডিনিউজ টোয়েন্টিফোরে করা প্রতিবেদনের জন্য তৃতীয় পুরস্কার পেয়েছেন মামুনুর রশীদ (তিনি বর্তমানে প্রথম আলোর নিজস্ব প্রতিবেদক)।
টেলিভিশন সাংবাদিকতায় যৌথভাবে প্রথম পুরস্কার পেয়েছেন বৈশাখী টেলিভিশনের খাদিজা নাহার ও  মাছরাঙা টেলিভিশনের ওবায়দুল কবির, দ্বিতীয় পুরস্কার পেয়েছেন একুশে টেলিভিশনের সোহেল রানা, তৃতীয় পুরস্কার পেয়েছেন আরটিভির আতিকা রহমান।
