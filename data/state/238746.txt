
পৌরসভা নির্বাচনে বিদ্রোহী প্রার্থীদের ২৪ ঘণ্টার মধ্যে সরে যেতে বলেছে আওয়ামী লীগ। না হলে দলীয় শৃঙ্খলা ভঙ্গের অভিযোগে শাস্তিমূলক ব্যবস্থা নেওয়ার হুঁশিয়ারি দিয়েছে দলটি।
আজ বুধবার রাতে দলের দপ্তর সম্পাদক আবদুস সোবহান গোলাপ স্বাক্ষরিত এক বিজ্ঞপ্তিতে এ কথা বলা হয়েছে।
এতে বলা হয়, পৌরসভা নির্বাচনে বাংলাদেশ আওয়ামী লীগের কেন্দ্রীয় মনোনয়ন বোর্ডের সিদ্ধান্তের বাইরে যাঁরা পৌরসভা নির্বাচনে মেয়র পদে প্রতিদ্বন্দ্বিতা করছেন তাদের আগামী ২৪ ঘণ্টার মধ্যে প্রার্থিতা প্রত্যাহার করে নেওয়ার অনুরোধ জানানো হচ্ছে। অন্যথায় দলের শৃঙ্খলা ভঙ্গের অভিযোগে তাদের বিরুদ্ধে কঠোর শাস্তিমূলক ব্যবস্থা গ্রহণ করা হবে।
