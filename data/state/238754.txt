
দ্বিপক্ষীয় সহযোগিতার ক্ষেত্রে বাংলাদেশ ও ভারতের সম্পর্ক বিশ্বে মডেল বলে উল্লেখ করেছেন সফররত ভারতের পররাষ্ট্রসচিব এস জয়শংকর। আজ বুধবার গণভবনে প্রধানমন্ত্রী শেখ হাসিনার সঙ্গে সাক্ষাতে এ কথা বলেন এস জয়শংকর।ত্রিপুরা থেকে বাংলাদেশে বিদ্যুৎ এবং বাংলাদেশ থেকে ভারতে উত্তর-পূর্বাঞ্চলের রাজ্যগুলোতে পাঠানোর বিষয়েও বৈঠকে আলোচনা হয়। সার্ক কৃত্রিম উপগ্রহে সহায়তার জন্য বাংলাদেশ সরকারকে নিজ সরকারের পক্ষ থেকে ধন্যবাদ জানান ভারতের পররাষ্ট্রসচিব।সাক্ষাৎকালে গত বছরের জুনে ভারতের প্রধানমন্ত্রীর নরেন্দ্র মোদীর সফরের বিষয়ে আলোচনা হয়েছে বলে প্রেস ব্রিফিংয়ে জানান প্রধানমন্ত্রীর প্রেসসচিব ইহসানুল করিম।বাংলাদেশের সঙ্গে ভারতের স্থলসীমা চুক্তিকে ঐতিহাসিক হিসাবে উল্লেখ করে প্রধানমন্ত্রী বলেন, এটি উদাহরণ সৃষ্টি করেছে। ভারতের সংসদে সকল দলের সম্মতিতে স্থলসীমা চুক্তি পাস হয়েছে।বাংলাদেশে ভারতের প্রধানমন্ত্রীর সফর প্রসঙ্গে শেখ হাসিনা বলেন, নরেন্দ্র মোদীর ওই সফর দু’দেশের সম্পর্ককে একটি নতুন উচ্চতায় নিয়ে গেছে। অন্য যেকোনো সময়ের চেয়ে বাংলাদেশের সঙ্গে ভারতের সম্পর্ক অনেক বেশি ভালো বলেও প্রধানমন্ত্রী উল্লেখ করেন।এ সময় উপস্থিত ছিলেন ভারতে বাংলাদেশের রাষ্ট্রদূত সৈয়দ মোয়াজ্জেম আলী, প্রধানমন্ত্রীর মুখ্য সচিব আবুল কালাম আজাদ, পররাষ্ট্রসচিব শহীদুল হক, বাংলাদেশে ভারতের রাষ্ট্রদূত হর্ষবর্ধন শ্রীংলা এবং ভারতের পররাষ্ট্র মন্ত্রণালয়ের যুগ্ম সচিব সুপ্রিয়া রঙ্গনাথন।
