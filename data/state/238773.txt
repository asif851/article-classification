
২০১৫ সালের সিটি করপোরেশন নির্বাচনে ১১ নম্বর ওয়ার্ডের কাউন্সিলর নির্বাচিত হন দেওয়ান আবদুল মান্নান। তিনি গতকাল রোববার ওয়ার্ডের বিভিন্ন বিষয়ে প্রথম আলোর সঙ্গে কথা বলেন।
আবদুল মান্নান বলেন, ওয়ার্ডের আহামরি কোনো পরিবর্তন আনতে পেরেছি, তা বলব না। তবে এখন ওয়ার্ডের সড়কবাতি জ্বলে, সড়কে কোনো ময়লা-আবর্জনা পড়ে থাকে না, নিয়মিত সড়ক ঝাড়ু দেওয়া হয়। তবে মশার ওষুধ অনেক দিলেও সেভাবে তা কমাতে পারিনি।
কাউন্সিলর বলেন, মাঝেমধ্যেই মাদকের অভিযোগ আসে। মাদকের বিষয়ে কাউন্সিলরের চেয়ে আইনশৃঙ্খলা রক্ষাকারী বাহিনীর ভূমিকা জরুরি। ওয়ার্ডে গাড়ি রাখার জন্য নির্ধারিত কোনো জায়গা নেই। নিরুপায় হয়ে সড়কের ওপরে কিছু পার্কিং মেনে নিতে হচ্ছে। 
তিনি আরও বলেন, ওয়ার্ডে কমিউনিটি সেন্টার, খেলার মাঠ নেই। ভূমিকম্পের মতো একটি দুর্যোগ হলে মানুষ কোথায় গিয়ে দাঁড়াবে, সে জায়গাটুকু নেই। বস্তির সেভাবে উন্নয়নকাজ হয়নি। ডিএনসিসির স্বাস্থ্য বিভাগ কিছু কাজ করলেও বস্তিবাসীর জীবনমান উন্নয়নে সেভাবে কাজ হয়নি।
