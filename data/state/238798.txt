
বিএনপির মুখপাত্র আসাদুজ্জামান রিপন বলেছেন, বাংলাদেশ নিম্ন মধ্যম আয়ের দেশে পরিণত হওয়া জনগণের আন্তরিক প্রচেষ্টার ফল। এখানে সরকারের কোনো কৃতিত্ব নেই। বর্তমান সরকার লুটপাট না করলে বাংলাদেশ উচ্চ মধ্যম আয়ের দেশে পৌঁছে যেত।
আজ বৃহস্পতিবার দুপুরে রাজধানীর নয়াপল্টনে বিএনপির কেন্দ্রীয় কার্যালয়ে এক সংবাদ সম্মেলনে সাংবাদিকদের প্রশ্নের জবাবে আসাদুজ্জামান এ কথা বলেন। তিনি ব্যাংক খাতে লুটপাটে জড়িতদের নাম প্রকাশ করতে সরকারকে ৭২ ঘণ্টার আলটিমেটাম দেন।
আসাদুজ্জামান বলেন, ভোটারবিহীন এই সরকারের আমলে আর্থিক প্রতিষ্ঠানগুলোতে ব্যাপকভাবে লুটপাট হচ্ছে। অর্থমন্ত্রীর ভাষায় দুষ্টু লোকেরা রাষ্ট্রায়ত্ত ব্যাংক থেকে অর্থ লোপাটের সঙ্গে জড়িত। যে পরিমাণ টাকা ঋণখেলাপি হয়েছে, তা দিয়ে তিনটি পদ্মা সেতু করা যেত। জনগণের টাকা লুটপাটে জড়িত ওই দুষ্ট লোক কারা তা জানানোর জন্য তিনি অর্থমন্ত্রীর প্রতি আহ্বান জানান।
বিএনপির এই নেতা বলেন, বিএনপি সহিংসতা সমর্থন করে না। বিএনপি গণতান্ত্রিক পথে এগিয়ে যেতে চায়। আওয়ামী লীগ যদি গত ছয় বছরের লুটপাট বন্ধ করত, তাহলে জিডিপির হার এখন ৭ শতাংশ হতো।
