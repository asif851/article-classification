
নাটোর সদর উপজেলার চাঁদপুর গ্রামে একটি বাড়ি থেকে অস্ত্র ও বোমা তৈরির সরঞ্জামসহ এক যুবককে আটক করেছে পুলিশ। পুলিশের সন্দেহ, ওই যুবক নিষিদ্ধ জঙ্গি সংগঠন জামাআতুল মুজাহিদীন বাংলাদেশের (জেএমবি) সদস্য। জেএমবি সদস্যরা ওই বাড়িতে আস্তানা গেড়ে ছিল।
গতকাল শুক্রবার রাত ১০টার দিকে ফজলুর রহমান (২২) নামে ওই এক যুবককে পুলিশ আটক করে। তাঁর কাছ থেকে চারটি পিস্তল, ছয়টি ম্যাগাজিন, ১৭টি গুলি, দুটি চাপাতি, একটি ছুরি ও বোমা তৈরির সরঞ্জাম উদ্ধার করা হয়। ফজলুরের বাড়ি চাঁদপুর গ্রামেই।
নাটোর পুলিশ সুপার বিপ্লব বিজয় তালুকদার ও বগুড়ার পুলিশ সুপার আসাদুজ্জামানের ভাষ্য, গোয়েন্দা তথ্যের ভিত্তিতে ওই বাড়িতে তাঁরা যৌথ অভিযান চালান। সেখানে জেএমবি সদস্যরা আস্তানা গড়ে তুলেছিল।
নাটোর ও বগুড়ার পুলিশ সুপার আরও জানান, ফজলুরকে জিজ্ঞাসাবাদ করা হচ্ছে। এ বিষয়ে বিস্তারিত পরে জানানো হবে।
ফজলুর নাটোর এনএস সরকারি কলেজের ছাত্র বলে তাঁরা জানান।
