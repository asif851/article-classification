
নারায়ণগঞ্জের জ্যেষ্ঠ আইনজীবী চন্দন কুমার সরকারকে হত্যার প্রতিবাদে সপ্তাহব্যাপী কর্মসূচি ঘোষণা করেছে বাংলাদেশ বার কাউন্সিল। সংগঠনটির ভাইস চেয়ারম্যান ও সুপ্রিম কোর্ট আইনজীবী সমিতির সভাপতি খন্দকার মাহবুব হোসেন আজ শুক্রবার এ কর্মসূচি ঘোষণা করেন।বেলা সাড়ে ১১টার দিকে বার কাউন্সিল মিলনায়তনে অনুষ্ঠিত এ সংবাদ সম্মেলন থেকে জানানো হয়, ২ থেকে ৮ মে পর্যন্ত সুপ্রিম কোর্ট আইনজীবী সমিতিসহ দেশের সব আইনজীবী সমিতির সদস্যরা কালো ব্যাজ ধারণ করবেন। ৩ মে বেলা তিনটায় জাতীয় প্রেসক্লাবের সামনে বার কাউন্সিলের উদ্যোগে প্রতিবাদ সভা হবে।
বার কাউন্সিলের সপ্তাহব্যাপী কর্মসূচির মধ্যে আরও রয়েছে ৪ মে কালো পতাকা উত্তোলন ও মৌন মিছিল, ৫ মে বিক্ষোভ সমাবেশ, ৬ মে মানববন্ধন, ৭ মে প্রতিবাদ সমাবেশ ও ৮ মে প্রতীকী অনশন কর্মসূচি পালিত হবে। সুপ্রিম কোর্টসহ দেশের সব আইনজীবী সমিতিতে এই কর্মসূচি পালন করা হবে।
সংবাদ সম্মেলনে আরও উপস্থিত ছিলেন সুপ্রিম কোর্ট আইনজীবী সমিতির সাধারণ সম্পাদক মাহবুবউদ্দিন খোকন, আইনজীবী ও বিএনপির নেতা সানাউল্লাহ মিয়া প্রমুখ।
