
মহানগরে ফিটনেসবিহীন গণপরিবহন বন্ধে পুরান ঢাকার বাহাদুর শাহ পার্ক, নিউমার্কেট ও নটর ডেম কলেজের সামনে অভিযান চালিয়ে ১২ জন গাড়ি চালককে কারাদণ্ড দিয়েছেন ভ্রাম্যমাণ আদালত। এ সময় ফিটনেসবিহীন আটটি বাস জব্দ করা হয়। এ ছাড়া বিভিন্ন অপরাধে ৭০টি মামলা ও ১ লাখ ৪০ হাজার ৬০০ টাকা জরিমানা করা হয়।গতকাল সোমবার সকাল ১০টা থেকে বিকেল ৪টা পর্যন্ত দ্বিতীয় দিন এই অভিযান চালানো হয়। নগরের যানজট ও যাত্রীদের দুর্ভোগ কমাতে গত রোববার থেকে এই উদ্যোগ নিয়েছে ঢাকা দক্ষিণ সিটি করপোরেশন (ডিএসসিসি)। এতে বাংলাদেশ সড়ক পরিবহন সংস্থা (বিআরটিএ), ঢাকা জেলা প্রশাসন ও ঢাকা মেট্রোপলিটন পুলিশ (ডিএমপি) সহযোগিতা করছে। ডিএসসিসি জানিয়েছে, ড্রাইভিং লাইসেন্স না থাকায় ওই ১২ জন বাসচালককে বিভিন্ন মেয়াদে কারাদণ্ড দেওয়া হয়। এ ছাড়া অতিরিক্ত যাত্রী নেওয়া, বাসের আসন নোংরা-ভাঙাচোরা থাকা এবং ভাড়ার তালিকা, রুট পারমিট, রেজিস্ট্রেশন, ট্যাক্স টোকেন না থাকাসহ বিভিন্ন অপরাধে ওই ৭০টি মামলা ও জরিমানা করা হয়। আগামী ১৩ কর্মদিবস পর্যন্ত ভ্রাম্যমাণ আদালতের এই অভিযান চলবে বলে জানানো হয়।গত রোববার প্রথম দিনে বঙ্গবন্ধু অ্যাভিনিউ, দৈনিক বাংলা ও মতিঝিল এলাকায় অভিযান চালিয়ে সাতজনকে কারাদণ্ড দিয়েছিলেন ডিএসসিসির ভ্রাম্যমাণ আদালত। এই সময় ফিটনেসবিহীন দুটি যাত্রীবাহী বাস ও একটি লেগুনা আটক, বিভিন্ন অপরাধে ৭৫টি মামলা ও ৮৭ হাজার ৪০০ টাকা জরিমানা করা হয়েছিল। তবে টানা দুই দিন এই অভিযানের ফলে শহরে গণপরিবহনের সংখ্যা অনেক কম ছিল বলে জানিয়েছেন যাত্রীরা।গতকাল দুপুর ১২টায় জাতীয় প্রেসক্লাবের সামনে বাসের জন্য অপেক্ষা করছিলেন শেওড়াপাড়া বাসিন্দা আরমান হোসেন। তিনি বলেন, ভ্রাম্যমাণ আদালত বসায় সড়কে ভাঙাচোরা গাড়ির সংখ্যা কমে গেছে। এখন ঢাকা শহর ফাঁকা লাগছে। সড়কে তেমন যানজট নেই। এভাবে টানা অভিযান চললে ফিটনেসবিহীন বাস আর সড়কে চলবে না।গতকাল সোমবার সকাল ১০টা থেকে বিকেল ৪টা পর্যন্ত নটর ডেম কলেজের সামনের সড়কে ভ্রাম্যমাণ আদালত পরিচালনা করেন ডিএসসিসির নির্বাহী ম্যাজিস্ট্রেট মামুন সরদার। এ সময় ড্রাইভিং লাইসেন্স না থাকায় এক বাসচালককে ২০ দিনের কারাদণ্ড দেওয়া হয়। এ ছাড়া বাসের আসন নোংরা-ভাঙাচোরা থাকা এবং ভাড়ার তালিকা, রুট পারমিট, রেজিস্ট্রেশন, ট্যাক্স টোকেন না থাকাসহ বিভিন্ন অপরাধে ১৮ হাজার ৫০০ টাকা জরিমানা ও ২৩টি মামলা করা হয়।একই সময়ে বাহাদুর শাহ পার্ক এলাকায় পৃথক আরেকটি অভিযান চালান ঢাকা জেলা প্রশাসনের নির্বাহী ম্যাজিস্ট্রেট নাজমা সিদ্দিকা। তাঁর আদালতে ড্রাইভিং লাইসেন্স না থাকায় দুজনকে ১৫ দিন করে কারাদণ্ড, একটি বাস ডাম্পিং ও ১৯ হাজার ৪০০ টাকা জরিমানা করা হয়। এ ছাড়া নিউমার্কেট এলাকায় ভ্রাম্যমাণ আদালত পরিচালনা করেন বাংলাদেশ সড়ক পরিবহন সংস্থার (বিআরটিএ) নির্বাহী ম্যাজিস্ট্রেট সুজিত হাওলাদার। তাঁর আদালতে ড্রাইভিং লাইসেন্স না থাকায় নয় বাসচালককে ১৫ দিন করে কারাদণ্ড, ছয়টি বাস আটক, ৪৮টি মামলা ও ১ লাখ ২ হাজার ৭০০ টাকা জরিমানা করা হয়।জানতে চাইলে ডিএসসিসির প্রধান সম্পত্তি কর্মকর্তা কামরুল ইসলাম চৌধুরী প্রথম আলোকে বলেন, আটক করা গাড়িগুলো পুলিশের ডাম্পিং স্টেশনে পাঠানো হয়েছে। আজ মঙ্গলবার গুলিস্তান, খিলগাঁও ও শাহবাগে অভিযান চালানো হবে। এভাবে ঢাকা শহরের বিভিন্ন সড়কে এই আদালত পরিচালনা করা হবে।
