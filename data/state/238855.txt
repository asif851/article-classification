
রাজধানীর মগবাজার এলাকায় আজ মঙ্গলবার রাতে একটি কথিত অনলাইন সংবাদমাধ্যমের কার্যালয়ে অভিযান চালিয়ে বিপুল পরিমাণ অবৈধ ভিওআইপি সরঞ্জাম উদ্ধার করেছে র্যাব। এ ঘটনায় জড়িত অভিযোগে জাহাঙ্গীর আলম নামের এক যুবককে গ্রেপ্তার করা হয়েছে।
র্যাব-৩-এর অধিনায়ক আনিসুর রহমান প্রথম আলো ডটকমকে জানান, যমুনানিউজডটকম নামের একটি অনলাইন সংবাদমাধ্যমের কার্যালয় থেকে ওই সরঞ্জামাদি উদ্ধার করা হয়। কত টাকার সরঞ্জাম উদ্ধার করা হয়েছে, তার হিসাব চলছে।র্যাব সূত্র জানায়, সংবাদমাধ্যমের নাম দিয়ে সেখানে অবৈধ ভিওআইপি ব্যবসা করে আসছিলেন আটক জাহাঙ্গীর। এই জাহাঙ্গীর কথিত ওই সংবাদমাধ্যমটির সম্পাদক। এর আগে তিনি চাঁদাবাজি, গাড়ি চুরিসহ বিভিন্ন অভিযোগে গ্রেপ্তার হয়েছিলেন। তাঁর বিরুদ্ধে রাজধানীর কারওয়ান বাজারের ব্যবসায়ীদের ভয় দেখিয়ে চাঁদাবাজির অভিযোগ রয়েছে।কারওয়ান বাজারের কয়েকজন ব্যবসায়ী প্রথম আলো ডটকমকে জানান, গণমাধ্যমে কুত্সা রটানো ও পুলিশ দিয়ে হয়রানির ভয় দেখিয়ে তিনি বিভিন্ন সময় চাঁদা নিয়েছেন এখানকার অনেক ব্যবসায়ীর কাছ থেকে। পুলিশের বড় কর্মকর্তাদের সঙ্গে তাঁর পরিচয় ও বন্ধুত্ব রয়েছে বলে তিনি ব্যবসায়ীদের ভয় দেখান।
