
একাদশ জাতীয় সংসদ নির্বাচন সামনে রেখে নতুন রাজনৈতিক দল নিবন্ধনের জন্য আবেদন আহ্বান করেছে নির্বাচন কমিশন (ইসি)। আজ সোমবার এ-সংক্রান্ত গণবিজ্ঞপ্তি জারি করেছে ইসি। 
আগামী ৩১ ডিসেম্বর পর্যন্ত সময়ের মধ্যে নতুন দল ইসিতে নিবন্ধিত হওয়ার জন্য আবেদন করতে পারবে। এখন ইসিতে নিবন্ধিত রাজনৈতিক দল ৪০টি।ইসি সচিবালয়ের ভারপ্রাপ্ত সচিব হেলালুদ্দীন আহমদের সই করা গণবিজ্ঞপ্তিতে নিবন্ধন ফরম ও অন্যান্য তথ্যের জন্য নির্বাচন কমিশন সচিবালয়ের উপসচিবের (নির্বাচন সহায়তা ও সরবরাহ) সঙ্গে যোগাযোগ করতে অনুরোধ জানানো হয়েছে।ইসির বিজ্ঞপ্তিতে বলা হয়, নিবন্ধনের আবেদনের সঙ্গে কিছু বিষয় চাওয়া হয়েছে। এর মধ্যে আছে দলের গঠনতন্ত্র, নির্বাচনী ইশতেহার (যদি থাকে), দলের বিধিমালা (যদি থাকে), দলের লোগো ও পতাকার ছবি, কেন্দ্রীয় নির্বাহী কমিটির সব সদস্যের পদবিসহ নামের তালিকা, দলের ব্যাংক অ্যাকাউন্ট ও এর সর্বশেষ স্থিতি, তহবিলের উৎস দিতে হবে। এ ছাড়া স্বাধীনতার পর থেকে আবেদন দেওয়ার দিন পর্যন্ত সময়ে কোনো একটিতে যদি দলীয় নির্বাচনী প্রতীক নিয়ে অন্তত একটি আসন পেয়ে থাকে তার দলিল, নির্বাচনে অংশ নিয়ে মোট ভোটের শতকরা ৫ ভাগ ভোট পেয়ে থাকলে তার প্রত্যয়নপত্র এবং দলের কেন্দ্রীয় দপ্তর এবং অন্তত এক-তৃতীয়াংশ জেলায় কার্যকর জেলা দপ্তর, অন্তত ১০০টি উপজেলা থানায় কার্যকর দপ্তর এবং প্রতি উপজেলায় অন্তত ২০০ ভোটার সদস্য হিসেবে দলের তালিকাভুক্ত থাকার সমর্থনে প্রামাণিক দলিল।
