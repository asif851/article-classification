
আগামী ২ জানুয়ারি থেকে ৫ জানুয়ারি পর্যন্ত ঢাকার বঙ্গবন্ধু আন্তর্জাতিক সম্মেলন কেন্দ্রে অনুষ্ঠিত হবে অষ্টম হজ ও ওমরাহ মেলা-২০১৫। হজ এজেন্সিস অ্যাসোসিয়েশন অব বাংলাদেশ (হাব) এই মেলার আয়োজন করেছে। ঢাকার মেলা শেষে চট্টগ্রাম ও সিলেটেও এই মেলা হবে।
আজ মঙ্গলবার সকালে ঢাকা রিপোর্টার্স ইউনিটিতে (ডিআরইউ) এক সংবাদ সম্মেলনে এই তথ্য জানান হাবের সভাপতি ইব্রাহিম বাহার। তিনি আরও জানান, আগামী বছরের ২২ সেপ্টেম্বর পবিত্র হজ হওয়ার সম্ভাবনা রয়েছে। ২০১৫ সালে বেসরকারি ব্যবস্থাপনায় ৯১ হাজার ৭৫৮ জন হজযাত্রী পাঠানোর লক্ষ্য নির্ধারণ করা হয়েছে। হজ এজেন্সিগুলোর সঙ্গে হজে যেতে ইচ্ছুক ব্যক্তিদের সেতুবন্ধ রচনা করতেই এই মেলা।
সংবাদ সম্মেলনে জানানো হয়, এ বছর বেসরকারি ব্যবস্থাপনায় হজের সর্বনিম্ন খরচ হবে দুই লাখ ৯৬ হাজার ২০৬ টাকা। ১৫ ডিসেম্বর থেকে হজে যেতে ইচ্ছুক ব্যক্তিদের নাম নিবন্ধন শুরু হয়েছে। ৫ ফেব্রুয়ারি নিবন্ধনের শেষ তারিখ।
সংবাদ সম্মেলনে ইব্রাহিম বাহার বলেন, ‘সরকারের কাছে আমাদের দাবি, শুধু মোয়াল্লেম ফি ৩০ হাজার টাকায় যেন নিবন্ধনের সুযোগ রাখা হয়। কারণ, এ মুহূর্তে ১ লাখ ২০ হাজার টাকা বিমান ভাড়া নেওয়ার প্রয়োজন নেই।’
সংবাদ সম্মেলনে হাবের নেতারা জানান, সরকার এবারও বিমান বাংলাদেশ এয়ারলাইনস ও সৌদি অ্যারাবিয়ান এয়ারলাইনসের মাধ্যমে হজযাত্রী পরিবহন করবে। এই দুটির বাইরে সব উড়োজাহাজ উন্মুক্ত করে দিলে টিকিট নিয়ে সমস্যা দূর হবে।
আয়োজকেরা জানান, ২ জানুয়ারি স্বরাষ্ট্র প্রতিমন্ত্রী আসাদুজ্জামান খান মেলার উদ্বোধন করবেন। ৫ জানুয়ারি বেসামরিক বিমান পরিবহন ও পর্যটনমন্ত্রী রাশেদ খান মেনন মেলার সমাপনী অনুষ্ঠানে প্রধান অতিথি থাকবেন। প্রতিদিন সকাল নয়টা থেকে রাত আটটা পর্যন্ত মেলা চলবে।
হাবের সহসভাপতি আফতাবউদ্দিন চৌধুরী, মহাসচিব শেখ আবদুল্লাহ, যুগ্ম মহাসচিব ফরিদ আহমেদসহ সংগঠনের কার্যনির্বাহী কমিটির অন্য নেতারা সংবাদ সম্মেলনে উপস্থিত ছিলেন।
