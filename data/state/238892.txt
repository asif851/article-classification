
মুক্তিযুদ্ধকালে মানবতাবিরোধী অপরাধ ও গণহত্যার দায়ে আন্তর্জাতিক অপরাধ ট্রাইব্যুনালের দেওয়া মৃত্যুদণ্ডাদেশের বিরুদ্ধে জামায়াতে ইসলামীর নেতা মীর কাসেম আলীর আপিলের শুনানি শুরু হয়েছে। গতকাল মঙ্গলবার প্রথম দিনের শুনানি শেষে আজ বুধবার পর্যন্ত শুনানি মুলতবি করেছেন সুপ্রিম কোর্টের আপিল বিভাগ।প্রধান বিচারপতি সুরেন্দ্র কুমার সিনহার নেতৃত্বাধীন আপিল বিভাগের পাঁচ সদস্যের বেঞ্চে এ শুনানি শুরু হয়েছে। এই বেঞ্চের অপর সদস্যরা হলেন বিচারপতি সৈয়দ মাহমুদ হোসেন, বিচারপতি হাসান ফয়েজ সিদ্দিকী, বিচারপতি মির্জা হোসেইন হায়দার ও বিচারপতি মোহাম্মদ বজলুর রহমান।গতকাল মীর কাসেমের আইনজীবী এস এম শাহজাহান পেপারবুক থেকে মীর কাসেমের বিরুদ্ধে আনা অভিযোগ পড়ে শোনান। রাষ্ট্রপক্ষে ছিলেন অ্যাটর্নি জেনারেল মাহবুবে আলম।২০১৪ সালের ২ নভেম্বর আন্তর্জাতিক অপরাধ ট্রাইব্যুনাল মীর কাসেম আলীকে মৃত্যুদণ্ডাদেশ দেন। এ রায়ের পর নিজেকে নির্দোষ দাবি করে ও খালাস চেয়ে আপিল করেন মীর কাসেম।এ নিয়ে আপিল বিভাগে মানবতাবিরোধী অপরাধের সপ্তম মামলার শুনানি শুরু হলো।
