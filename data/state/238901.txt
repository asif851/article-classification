
বিএনপির চেয়ারপারসন খালেদা জিয়া ক্ষমা না চেয়ে এবারও ১৫ আগস্টে জন্মদিন পালন করলে উচিত জবাব দেওয়া হবে বলে হুঁশিয়ার করেছেন আওয়ামী লীগের প্রচার ও প্রকাশনা সম্পাদক হাছান মাহমুদ। আজ শুক্রবার দুপুরে রাজধানীর শিল্পকলা একাডেমিতে বঙ্গবন্ধু সাংস্কৃতিক জোটের জাতীয় শোক দিবসের আলোচনা সভায় হাছান মাহমুদ এ হুঁশিয়ারি দেন।খালেদা জিয়ার উদ্দেশে হাছান মাহমুদ বলেন, ‘দুই বারের প্রধানমন্ত্রীর শপথ নিয়েছেন, তাঁর চার-পাঁচটা জন্মদিন। তিনি রাজনীতি করেন, তাঁর সঙ্গে অনেকে লাফালাফিও করেন। বাংলাদেশ বাদে বিশ্বের অন্য যেকোনো দেশে হলে তিনি রাজনীতিতে অযোগ্য বিবেচিত হতেন।’ তিনি বলেন, ‘আমরা অপেক্ষায় আছি, এতদিন ধরে তিনি যে ১৫ আগস্ট কেক কাটেন, তার জন্য ক্ষমা চাইবেন। তিনি সেই গর্হিত কাজটি আগামীকাল করবেন না। তিনি যদি সেই গর্হিত কাজটি আগামীকাল করেন, তাহলে জনগণ এর উচিত জবাব দেবে।’২০-দলীয় জোটের বৈঠক প্রসঙ্গে আলোচনা সভায় খাদ্যমন্ত্রী কামরুল ইসলাম বলেন, কয়েকটি খুচরা দল, নাম ও প্যাড সর্বস্ব দল নিয়ে খালেদা জিয়া ২০-দলীয় জোটের বৈঠক করেছেন। বৈঠকে খালেদা জিয়া জানিয়েছেন তাঁরা জামায়াতের সঙ্গ ছাড়বেন না। একাত্তরের ঘাতক, পঁচাত্তরের ঘাতক এবং বর্তমানে যারা হত্যাকাণ্ড ঘটাচ্ছেন কাউকে বিচ্ছিন্ন করে দেখার সুযোগ নেই বলেও মনে করেন তিনি।
কামরুল ইসলাম বলেন, ‘আগামী দিনে খালেদা জিয়া কী করেন, কী রূপে আবির্ভূত হন, সেই দানবীয় পৈশাচিক রূপে, না জনগণের নেত্রী হিসেবে মায়ের রূপে আবির্ভূত হন, তা দেখার অপেক্ষায় রইলাম।’
