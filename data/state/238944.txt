
নোয়াখালীর সুবর্ণচর উপজেলার ছমিরহাট-খাসেরহাট সড়কের ঘোষ ফিল্ড এলাকায় ব্যাটারিচালিত ইজিবাইক উল্টে চালক নিহত এবং চার এসএসসি পরীক্ষার্থী আহত হয়েছে। গতকাল শুক্রবার সকাল পৌনে নয়টার দিকে এ দুর্ঘটনা ঘটে।ইজিবাইকের নিহত চালক মো. রিপনের (২০) বাড়ি উপজেলার চরবাটা ইউনিয়নের পূর্ব চারবাটা গ্রামে। আহত এসএসসি পরীক্ষার্থীরা হলো বিবি আয়েশা, শাহিন আক্তার, বিবি কুলছুম ও জাহিদা আক্তার।পুলিশ ও স্থানীয় সূত্র জানায়, সকালে রিপনের ইজিবাইকে চড়ে ছমিরহাট থেকে খাসেরহাটে এসএসসি পরীক্ষাকেন্দ্রে যাচ্ছিল ওই চার পরীক্ষার্থী। ঘোষ ফিল্ড এলাকায় ইজিবাইকটি নিয়ন্ত্রণ হারিয়ে উল্টে পাশের বাঁশখালী খালে পড়ে যায়। এতে চালক ও চার এসএসসি পরীক্ষার্থী আহত হয়। স্থানীয় লোকজন তাদের উদ্ধার করে উপজেলা স্বাস্থ্য কমপ্লেক্সে নিয়ে গেলে চিকিৎসক চালক রিপনকে মৃত ঘোষণা করেন। দুর্ঘটনায় সামান্য আহত চার পরীক্ষার্থী স্বাস্থ্য কমপ্লেক্সে প্রাথমিক চিকিৎসা নেয়। পরে তারা পরীক্ষায় অংশ নেয়।সুবর্ণচরের চরজব্বার থানার ভারপ্রাপ্ত কর্মকর্তা (ওসি) এ কে এম এনামুল কবির প্রথম আলোকে বলেন, পরিবারের আবেদনের ভিত্তিতে ময়নাতদন্ত ছাড়া রিপনের লাশ দাফনের অনুমতি দেওয়া হয়।
