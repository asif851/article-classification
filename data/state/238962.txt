
রাজধানীর কামরাঙ্গীরচরে বিদ্যুৎ চুরির অভিযোগে দুটি প্লাস্টিকের কারখানাকে ৪৮ লাখ টাকা জরিমানা করেছে ঢাকা বিদ্যুৎ বিতরণ কোম্পানি (ডিপিডিসি)। কারখানা দুটির বিদ্যুৎ-সংযোগও বিচ্ছিন্ন করে দেওয়া হয়েছে।ডিপিডিসির স্পেশাল টাস্কফোর্সের প্রধান মুনীর চৌধুরী বলেন, কামরাঙ্গীরচরের আমান উল্লাহ প্লাস্টিক এবং হাবিব প্লাস্টিক নামের কারখানা দুটি মিটার টেম্পারিং ও বাইপাসের মাধ্যমে প্রচুর বিদ্যুৎ চুরি করে আসছিল। এ ঘটনায় ডিপিডিসির কিছু অসাধু কর্মকর্তারও জড়িত থাকার আলামত পাওয়া যাচ্ছে।গত মঙ্গলবার সকাল থেকে সন্ধ্যা পর্যন্ত অভিযান চালিয়ে এ কারখানা দুটিতে বিদ্যুৎ চুরির বিষয়টি ধরা হয়।
