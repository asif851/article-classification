
ব্যাংকিং খাতের সবচেয়ে বড় ও আলোচিত হল-মার্ক কেলেঙ্কারির ১১ মামলার অভিযোগ গঠন বিষয়ে শুনানি শেষ হয়েছে। আগামী ১৭ ফেব্রুয়ারি অভিযোগ গঠন বিষয়ে আদেশের দিন ধার্য করেছেন আদালত। আজ মঙ্গলবার ঢাকার মহানগর দায়রা জজ কামরুল হোসেন মোল্লা এ তারিখ ধার্য করেন। 
দুর্নীতি দমন কমিশনের (দুদক) আইনজীবী মোশাররফ হোসেন প্রথম আলোকে বলেন, হল-মার্ক কেলেঙ্কারির ঘটনায় ২০১২ সালে ২৭টি মামলা করা হয়। এর মধ্যে তদন্ত শেষে ২০১৪ সালে ১১টি মামলায় অভিযোগপত্র দেয় দুদক। ২০ দফায় শুনানি শেষে আজ এসব মামলায় অভিযোগ গঠন বিষয়ে শুনানি শেষ হয়েছে। আদালত সন্ধ্যা সোয়া ৬টা পর্যন্ত শুনানি গ্রহণ করেন। হল-মার্কের পক্ষে মামলা পরিচালনা করেন এহসানুল হক সমাজী। কারাগারে আটক আসামিদের পক্ষে মামলা থেকে অব্যাহতি চেয়ে আবেদন করা হয়েছে। এ বিষয়ে শুনানি শেষে আদালত অভিযোগ গঠন বিষয়ে আদেশের দিন ধার্য করেছেন। দুদক সূত্র জানায়, হল-মার্কসহ ছয়টি কোম্পানি সোনালী ব্যাংকের রূপসী বাংলা হোটেল শাখা থেকে তিন হাজার ৫৬৯ কোটি টাকা আত্মসাৎ করে। এ কেলেঙ্কারি নিয়ে দুদক অনুসন্ধান শুরু করে ২০১২ সালে। এর মধ্যে স্বীকৃত বিলের বিপরীতে সোনালী ব্যাংকের পরিশোধ করা ফান্ডেড এক হাজার ৫৬৮ কোটি টাকা আত্মসাতের ঘটনা অনুসন্ধান শেষে ২০১২ সালের ৪ অক্টোবর হল-মার্ক গ্রুপের ব্যবস্থাপনা পরিচালক তানভীর মাহমুদ, তাঁর স্ত্রী ও গ্রুপের চেয়ারম্যান জেসমিন ইসলাম, সোনালী ব্যাংকের সাবেক ব্যবস্থাপনা পরিচালক হুমায়ুন কবির, সোনালী ব্যাংকের রূপসী বাংলা হোটেল শাখার ডিজিএম এ কে এম আজিজুর রহমানসহ ২৭ জনকে আসামি করে ১১টি মামলা করে দুদক। আদালত সূত্র জানায়, হল-মাকের্র ব্যবস্থাপনা পরিচালক তানভীরসহ নয়জন আসামি বর্তমানে কারাগারে। এ কে এম আজিজুর রহমানসহ দুজন মারা গেছেন। কোম্পানির জেসমিন ও ইউনিয়ন চেয়ারম্যান জামাল উদ্দিন জামিনে আছেন। ২০১৪ সালে ১১ মামলার তদন্ত শেষে আদালতে অভিযোগপত্রও দেওয়া হয়। এসব মামলার ১০ আসামি পলাতক। ২০১২ সালে ৪ অক্টোবর রাজধানীর রমনা থানায় দুদকের করা ১১ মামলায় ২৭ জনকে আসামি করা হয়েছিল।
