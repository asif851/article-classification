
বিএনপির চেয়ারপারসন খালেদা জিয়ার সঙ্গে দেখা করে এসে বিএনপির স্থায়ী কমিটির সদস্য রফিকুল ইসলাম মিয়া বলেছেন, খালেদা জিয়া তাঁদের জানিয়েছেন, দাবি আদায় না হওয়া পর্যন্ত অবরোধ চলবে। এ ছাড়া ভারতীয় জনতা পার্টির (বিজেপি) সভাপতি অমিত শাহের সঙ্গে তাঁর টেলিফোনে কথা হয়েছে বলেও খালেদা জিয়া নিশ্চিত করেছেন বলে রফিকুল ইসলাম দাবি করেছেন।আজ সন্ধ্যা সাতটার দিকে প্রথমে বিএনপির চেয়ারপারসনের সঙ্গে দেখা করতে গুলশান কার্যালয়ে যান দলের স্থায়ী কমিটির সদস্য মাহবুবুর রহমান। এর পরপরই স্থায়ী কমিটির সদস্য জমির উদ্দীন সরকার, রফিকুল ইসলাম মিয়া ও চেয়ারপারসনের উপদেষ্টা এ জে মোহাম্মদ আলী সেখানে যান।খালেদা জিয়ার কার্যালয় থেকে বের হয়ে রফিকুল ইসলাম মিয়া এক প্রশ্নের জবাবে বলেন, খালেদা জিয়া তাঁদের বলেছেন, বিজেপির সভাপতি অমিত শাহর সঙ্গে তাঁর কথা হয়েছে।রফিকুল ইসলাম সাংবাদিকদের বলেন, খালেদা জিয়া তাঁদের বলেছেন বিএনপির অবরোধ, আন্দোলন অব্যাহত থাকবে। শান্তিপূর্ণভাবে সবাইকে আন্দোলনে অংশ নেওয়ার জন্য চেয়ারপারসন আহ্বান জানিয়েছেন।
অপর এক প্রশ্নের জবাবে রফিকুল বলেন, বিএনপি আগেও সংলাপের কথা বলেছে। তাঁরা এখনো আশা করেন, সরকারের শুভবুদ্ধির উদয় হবে। নির্দলীয় নিরপেক্ষ সরকারের অধীনে নির্বাচনের বিষয়ে সরকার আলোচনার উদ্যোগ নেবে। খালেদা জিয়া এখন আগের চেয়ে সুস্থ হলেও ৫ জানুয়ারির পুলিশের পেপার স্প্রের কারণে এখনো তাঁর শ্বাসকষ্ট হচ্ছে বলেও জানান বিএনপির স্থায়ী কমিটির এই সদস্য।
