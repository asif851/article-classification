
জাতীয় পার্টির কো-চেয়ারম্যান জি এম কাদের বলেছেন, জাতীয় পার্টি সংসদে ও সংসদের বাইরে কার্যকর বিরোধী দলের ভূমিকা রাখতে চায়।
আজ রোববার জাতীয় পার্টির চেয়ারম্যানের বনানী কার্যালয়ে সিলেট জেলার জৈন্তাপুর উপজেলা বিএনপির সাংগঠনিক সম্পাদক ইসমাইল আলী আশিকের জাতীয় পার্টিতে যোগদান অনুষ্ঠানে তিনি এ কথা জানান।এ সময় জি এম কাদের বলেন, ‘জাতীয় পার্টি সব সময় সুস্থ ও গঠনমূলক রাজনীতিতে বিশ্বাস করে। আমরা এ পার্টিকে শক্তিশালী করে জনগণের আশা আকাঙ্ক্ষার প্রতিফলন ঘটাব। দেশবাসী রাজনীতিতে একটি পরিবর্তন চায় আর আমরাই এই পরিবর্তন এনে দিতে পারি।’তিনি বলেন, নব্বইয়ের পর পার্টির ওপর দিয়ে অনেক কিছু বয়ে গেলেও আল্লার রহমত, জনগণের ভালোবাসা, নেতা-কর্মীদের ত্যাগ এবং এরশাদের শাসনামলের উন্নয়নই পার্টিকে রাজনীতির মাঠে টিকিয়ে রেখেছে।সোমবার পৌর, ইউনিয়ন, জেলা-উপজেলার নেতাদের সঙ্গে অনুষ্ঠেয় সভা থেকে দেশব্যাপী সাংগঠনিক সফরের কর্মসূচি ঘোষণা করা হবে জানিয়ে জি এম কাদের বলেন, ‘১৬ এপ্রিল জাতীয় সম্মেলনের আগে এ সফর জাতীয় পার্টিকে শক্তিশালী সাংগঠনিক ভিতের ওপর দাঁড় করাবে।’দলের মহাসচিব এ বি এম রুহুল আমিন হাওলাদার বলেন, ‘জাতীয় পার্টিতে নেতৃত্বের পরিবর্তনের ফলে নেতা-কর্মীদের মধ্যে যে নবজাগরণের সৃষ্টি হয়েছে, তারই ফলশ্রুতিতে এই যোগদান। আরও অনেক নেতা জাতীয় পার্টিতে যোগদানের অপেক্ষায় আছেন। যেসব জেলায় জাতীয় পার্টির সম্মেলন হয়নি, ১৬ এপ্রিলের আগে আমরা তা শেষ করব।’অনুষ্ঠানে পঞ্চগড়, ঠাকুরগাঁও ও নওগাঁ জেলার নেতারা কো-চেয়ারম্যান ও মহাসচিবকে ফুল দিয়ে শুভেচ্ছা জানান। এ বি এম রুহুল আমিন হাওলাদারের সভাপতিত্বে এ অনুষ্ঠানে উপস্থিত ছিলেন প্রেসিডিয়াম সদস্য এস এম ফয়সল চিশতী, সিনিয়র যুগ্ম মহাসচিব রেজাউল ইসলাম ভূঁইয়া, যুগ্ম মহাসচিব বাহাউদ্দিন আহমেদ, সাংগঠনিক সম্পাদক মোস্তাকুর রহমান, সিলেট জেলার আহ্বায়ক আবদুল্লাহ সিদ্দিকী প্রমুখ।
