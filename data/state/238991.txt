
চাঁপাইনবাবগঞ্জের শিবগঞ্জ উপজেলা প্রশাসনের হস্তক্ষেপে গতকাল শুক্রবার ছয়টি বাল্যবিবাহ রোধ করা হয়েছে। এ সময় ভ্রাম্যমাণ আদালত পরিচালনা করে একজন বরসহ ১১ জনকে বিভিন্ন মেয়াদে কারাদণ্ড দিয়েছেন শিবগঞ্জ উপজেলার ইউএনও ও নির্বাহী হাকিম শফিকুল ইসলাম।
শিবগঞ্জ থানার ওসি রমজান আলী বলেন, গোপন সংবাদের ভিত্তিতে দিনব্যাপী অভিযান চালিয়ে শিবগঞ্জের নয়ালাভাঙ্গা, ঘোড়াপাখিয়া, দুর্লভপুর ও উজিরপুর ইউনিয়নে ছয়টি বাল্যবিবাহ বন্ধ করা হয়। এ সময় ১১ জনকে বিভিন্ন মেয়াদে কারাদণ্ড দেন ভ্রাম্যমাণ আদালত। দণ্ডপ্রাপ্তদের মধ্যে দুর্লভপুর ইউনিয়নের ঘটনায় এক পাত্রীর মাকে সাত দিন, একই গ্রামের আরেক পাত্রীর চাচাকে এক মাস, আরেক পাত্রীর চাচাতো ভাইকে সাত দিন, নয়ালাভাঙ্গা ইউনিয়নের এক পাত্রী মাকে সাত দিন, পশ্চিম চণ্ডীপুরের সাজেমানের ছেলে ও পাত্র আবদুল মোতালেবকে এক মাস, সরকারের মোড়ের পাত্রীর বাবাকে সাত দিন, ঘোড়াপাখিয়া ইউনিয়নে পাত্রীর ভগ্নিপতিকে ১৫ এবং তাঁর স্ত্রীকে সাত দিন, পার ধুমিহায়াতপুরের বরের মা কমেলা বেগমকে সাত দিন, উজিরপুর ইউনিয়নে বাল্যবিবাহের সঙ্গে জড়িত থাকায় এক নারীকে সাত ও মো. সাহারুল নামের এক ব্যক্তিকে ১৫ দিনের কারাদণ্ড দেন ভ্রাম্যমাণ আদালত।
