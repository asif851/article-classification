
বাংলাদেশে প্রতি পাঁচজন বিবাহিত নারীর মধ্যে একজন স্থূল বা মোটা। স্থূলতার কারণ হিসেবে সম্পদের পরিমাণ, শিক্ষার অবস্থা, টেলিভিশন দেখাকে কারণকে চিহ্নিত করা হয়েছে।
আন্তর্জাতিক উদরাময় গবেষণা কেন্দ্র বাংলাদেশের (আইসিডিডিআরবি) একটি নতুন গবেষণায় এ তথ্য পাওয়া গেছে। তবে গবেষণায় আশার কথাও শোনানো হয়েছে। এতে বলা হয়েছে, বিশেষজ্ঞরা মনে করেন বিবাহিত নারীদের স্থূলতার ব্যাপকতাকে হ্রাস করা সম্ভব।বিশ্বস্বাস্থ্য সংস্থার হিসাবমতে, প্রতিবছর কমপক্ষে ২৮ লাখ মানুষ অধিক ওজন এবং স্থূলতার কারণে মারা যান। বিশেষ করে নারীদের জন্য স্থূলতা নানাভাবে ক্ষতিকর হতে পারে। স্থূলতার কারণে তাঁরা ডায়াবেটিস এবং মেট্রিয়াল ক্যানসার, জরায়ুমুখ ক্যানসার, স্তন ক্যানসার, ডিম্বাশয়ের ক্যানসারের মতো বিভিন্ন ধরনের রোগে আক্রান্ত হওয়ার অনেক বেশি ঝুঁকিতে থাকেন বলে প্রমাণিত।২০১৬ সালে আইসিডিডিআরবির পুষ্টি কর্মসূচির প্রধান হরিবন্ধু শর্মা, আইসিডিডিআরবি এবং আমেরিকার স্ট্যানফোর্ড বিশ্ববিদ্যালয়ের সহকর্মীদের নিয়ে ১৮ থেকে ৪৯ বছরের বিবাহিত নারীদের অধিক ওজন ও স্থূলতা-সংশ্লিষ্ট কারণগুলো চিহ্নিত করার জন্য বাংলাদেশ ডেমোগ্রাফিক অ্যান্ড হেলথ সার্ভে ২০১১-এর পুষ্টিসংক্রান্ত উপাত্ত বিশ্লেষণ করেন।প্রধান গবেষক হরিবন্ধু শর্মার মতে, স্থূলতা সমস্যার ক্রমবর্ধমান অবস্থা নিম্ন ও মধ্যম আয়ের দেশগুলোর জনস্বাস্থ্য খাতের জন্য হুমকিস্বরূপ। ঐতিহ্যগতভাবে স্থূলতা সমস্যা বৃহদার্থে ধনী দেশগুলোর সমস্যা হিসেবে পরিচিত। কিন্তু এই গবেষণায় দেখা যাচ্ছে, নিম্ন ও মধ্যম আয়ের দেশগুলোতেও এর প্রাদুর্ভাব বাড়ছে। তাঁর মতে, স্থূলতা মোকাবিলায় বিদ্যালয়ে, সমাজে, কর্মক্ষেত্রে স্থূলতার পরিণতি, শারীরিক কর্মকাণ্ডকে উদ্বুদ্ধকরণ, সঠিক খাদ্যাভ্যাস ও স্থূলতা প্রতিরোধ বিষয়ে সচেতনতামূলক কার্যক্রম গ্রহণ করা দরকার।গবেষণায় দেখা যায়, গবেষণার আওতাভুক্ত ১৬ হাজার ৪৯৩ জন নারীর মধ্যে ১৮ শতাংশই অধিক ওজনের অধিকারী অথবা স্থূল। শহরে বসবাসরত নারী, কর্মজীবী নয় এমন নারীদের স্থূল হওয়ার ঝুঁকি বেশি। শহর ও গ্রাম—উভয় জায়গার ধনী এবং খাদ্য সুরক্ষিত পরিবারের নারীরা অধিক ওজন ও স্থূল হওয়ার উচ্চ ঝুঁকিতে আছেন।আইসিডিডিআরবির পুষ্টি ও ক্লিনিক্যাল সার্ভিসেস বিভাগের জ্যেষ্ঠ পরিচালক এবং এই গবেষণার জ্যেষ্ঠ গবেষক তাহমিদ আহমেদ বলেন, স্থূলতার এই উচ্চমাত্রা দেশের চিকিৎসা বাজেটে প্রভাব ফেলবে। যদি এর মোকাবিলা করা না হয়, তবে স্থূলতা-সংশ্লিষ্ট বিভিন্ন রোগ যেমন ডায়াবেটিস, উচ্চ রক্তচাপ, দীর্ঘস্থায়ী কিডনি রোগ, হৃদ্‌রোগ ইত্যাদি বৃদ্ধি পাবে।
