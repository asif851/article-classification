
প্রধানমন্ত্রী শেখ হাসিনা দেশের রপ্তানি প্রক্রিয়াকরণ অঞ্চলগুলো (ইপিজেড) সফলভাবে পরিচালনায় বেপজার ভূমিকায় সন্তোষ প্রকাশ করে বলেছেন, ইপিজেডের মতো বিশেষ অর্থনৈতিক অঞ্চল (এসইজেড) পরিচালনায়ও বেপজা সাফল্য দেখাতে সক্ষম হবে। তিনি বলেন, ‘বেপজা বিনিয়োগ আকর্ষণ এবং পণ্যের বহুমুখীকরণের মাধ্যমে রপ্তানি বৃদ্ধি, নতুন কর্মসংস্থান সৃষ্টি এবং নারীর ক্ষমতায়নের ক্ষেত্রে গুরুত্বপূর্ণ অবদান রাখছে। আমি বিশ্বাস করি, ইপিজেডের মতো অর্থনৈতিক অঞ্চল পরিচালনায়ও বেপজা সাফল্যের পরিচয় দেবে।’
প্রধানমন্ত্রী শেখ হাসিনা আজ বুধবার সকালে বঙ্গবন্ধু আন্তর্জাতিক সম্মেলন কেন্দ্রে বেপজা আন্তর্জাতিক বিনিয়োগ সম্মেলন-২০১৮-এর উদ্বোধনকালে প্রধান অতিথির ভাষণে এসব কথা বলেন। তিনি বলেন, ১৯৯৬ সালে সরকার পরিচালনার দায়িত্ব নিয়ে তাঁর সরকার বেসরকারি খাতের উন্নয়নে কাজ শুরু করে। দেশে বিনিয়োগ আকর্ষণের জন্য তাঁর সরকারই প্রথম দেশি-বিদেশি বিনিয়োগকারীদের নিয়ে বেপজা ইনভেস্টরস কনফারেন্স করেছিল।
প্রধানমন্ত্রী বলেন, সে সময় দেশে চট্টগ্রাম ইপিজেড এবং স্বল্প পরিসরে ঢাকা ইপিজেড চালু ছিল। পরবর্তীকালে বিনিয়োগের সুযোগ-সুবিধা বৃদ্ধির জন্য তাঁর সরকার ঢাকা ও চট্টগ্রাম ইপিজেডের সম্প্রসারণ করে এবং প্রত্যন্ত অঞ্চলে কর্মসংস্থান সৃষ্টির জন্য কুমিল্লা, মোংলা, ঈশ্বরদী এবং নীলফামারীতে ইপিজেড স্থাপন করে। তিনি বলেন, ‘দেশের অধিকাংশ ইপিজেড আওয়ামী লীগ সরকারের আমলে স্থাপিত হয়েছে। ইপিজেড স্থাপনের ফলে ওই সব অঞ্চলের আর্থসামাজিক ক্ষেত্রে ব্যাপক পরিবর্তন এসেছে।’
বাণিজ্যমন্ত্রী তোফায়েল আহমেদ এবং বেপজা ইনভেস্টরস অ্যাসোসিয়েশনের চেয়ারম্যান মো. নাসির উদ্দীন অনুষ্ঠানে বক্তৃতা করেন। বেপজার নির্বাহী চেয়ারম্যান মেজর জেনারেল মো. হাবিবুর রহমান খান স্বাগত বক্তৃতা করেন। অন্যদের মধ্যে এভারগ্রিন প্রোডাক্টস ফ্যাক্টরি (বিডি) লিমিটেডের ব্যবস্থাপনা পরিচালক চ্যাং ইয়ো চ্যাং এবং কর্ণফুলী ইপিজেডের একজন চাকরিজীবী পান্না ইয়াসমিন অনুষ্ঠানে বক্তৃতা করেন।
অনুষ্ঠানে প্রধানমন্ত্রী ভিডিও কনফারেন্সের মাধ্যমে চট্টগ্রামে বেপজার অধীনে পরিচালিত মিরসরাই অর্থনৈতিক অঞ্চলের উদ্বোধন করেন। প্রধানমন্ত্রী নির্মাণফলক উন্মোচনের মাধ্যমে এই ইপিজেডের যাত্রা শুরু করেন।
গৃহায়ণ ও গণপূর্তমন্ত্রী ইঞ্জিনিয়ার মোশাররফ হোসেন এবং চট্টগ্রামের জেলা প্রশাসক জিল্লুর রহমান ভিডিও কনফারেন্সের মাধ্যমে বক্তৃতা করেন।
প্রধানমন্ত্রী বলেন, ভিত্তিফলক উন্মোচনের মাধ্যমে আজ মিরসরাইয়ে বেপজার অর্থনৈতিক অঞ্চলের আনুষ্ঠানিকভাবে যাত্রা শুরু হলো। এ জন্য বেপজাকে ইতিমধ্যে ১ হাজার ১৫০ একর জমি বরাদ্দ দেওয়া হয়েছে। তিনি বলেন, ‘আমাদের অর্থনীতির অন্যতম চালিকাশক্তি বেসরকারি খাত। শিল্পের প্রসার, রপ্তানি খাত সম্প্রসারণ এবং কর্মসংস্থান সৃষ্টিতে বেসরকারি খাত গুরুত্বপূর্ণ ভূমিকা পালন করে চলেছে। সরকার এ ক্ষেত্রে সহায়তাকারীর ভূমিকা পালন করে যাচ্ছে।’
