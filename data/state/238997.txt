
মালয়েশিয়ায় নির্মাণাধীন উড়ালসড়কের বিমের নিচে চাপা পড়ে নিহত হওয়া তিন বাংলাদেশির প্রত্যেকের পরিবারকে ২৫ হাজার মালয়েশিয়ান রিঙ্গিত বা ৬ লাখ ১১ হাজার টাকা করে ক্ষতিপূরণ দেবে দেশটির সরকার।মালয়েশিয়ার মানবসম্পদমন্ত্রী রিচার্ড রায়ত আজ সোমবার সে দেশে পেশাগত নিরাপত্তা ও স্বাস্থ্যবিষয়ক একটি সম্মেলনের উদ্বোধনী অনুষ্ঠানের পর সাংবাদিকদের কাছে এ কথা বলেন। দেশটির ইংরেজি দৈনিক স্টার অনলাইনের প্রতিবেদনে এ তথ্য জানানো হয়েছে।রিচার্ড রায়ত বলেন, ‘আমরা বাংলাদেশ দূতাবাসের মাধ্যমে নিহত তিনজনের পরিবারের সঙ্গে সার্বক্ষণিক যোগাযোগ রাখছি। যাচাই-বাছাই শেষে আমরা ওই অর্থ তাঁদের পরিবারের কাছে হস্তান্তর করব।’
গত ১৮ জুলাই মালয়েশিয়ার কোতা দামানসারা এলাকায় সুংগাই বুলু নামক স্থানে উড়ালসড়কের বিমের নিচে চাপা পড়ে তিন বাংলাদেশি শ্রমিক মারা যান।
৩০০ টন ওজনের সিমেন্টের তৈরি বিমটি আড়াআড়িভাবে স্থাপিত কাঠামোর ওপর তোলার সময় হঠাত্ করে নিচে পড়ে গিয়ে এ দুর্ঘটনা ঘটে।
দুর্ঘটনায় নিহত হওয়া ব্যক্তিরা হলেন পাবনার আবদুস সাত্তারের ছেলে মোহাম্মদ এলাহী হোসেন, শাহাদাত মল্লিকের ছেলে আলাউদ্দিন ও মুন্সিগঞ্জের কাশেম খানের ছেলে ফারুক খান।
গত বৃহস্পতিবার বিমান বাংলাদেশ এয়ারলাইনসের একটি ফ্লাইটে তাঁদের মরদেহ ঢাকায় পৌঁছায়।
শ্রমিকেরা যে কোম্পানিতে কাজ করতেন, সেই প্রতিষ্ঠানের একজন কর্মকর্তাও ওই বিমানে আসেন। কোম্পানির পক্ষ থেকে নিহত প্রত্যেকের পরিবারকে পাঁচ হাজার ৯০০ ডলার করে দেওয়া হয়েছে, বাংলাদেশের মুদ্রায় যা চার লাখ ৫৫ হাজার টাকা।
