
আজ বৃহস্পতিবার বিশ্ব অটিজম সচেতনতা দিবস। এবার অষ্টমবারের মতো পালিত হচ্ছে দিবসটি। দিবসটি সরকারের পাশাপাশি বেসরকারি সংগঠনগুলোও পালন করার উদ্যোগ নিয়েছে।২০০৭ সালের ১৮ ডিসেম্বর জাতিসংঘের সাধারণ অধিবেশনে ২ এপ্রিল দিবসটি পালনের সিদ্ধান্ত হয়। ২০০৮ সাল থেকে বিশ্বব্যাপী দিবসটি পালিত হচ্ছে। এবার দিবসের প্রতিপাদ্য, ‘অটিজম সচেতনতা থেকে সক্রিয়তা একীভূত সমাজ গঠনের শুভ বারতা।’ বঙ্গবন্ধু আন্তর্জাতিক সম্মেলন কেন্দ্রে সমাজকল্যাণ মন্ত্রণালয় এ উপলক্ষে আলোচনা ও সাংস্কৃতিক অনুষ্ঠানের আয়োজন করেছে। বেলা ১১টায় নীল বাতি জ্বালিয়ে প্রধানমন্ত্রী শেখ হাসিনা বাংলাদেশে বিশ্ব অটিজম সচেতনতা দিবসের আনুষ্ঠানিক উদ্বোধন করবেন। দিবসটি উপলক্ষে জাতিসংঘের মহাসচিব বান কি মুন এক বিবৃতিতে বলেছেন, অটিজম নিয়ে বিশ্বজুড়ে মানুষের মধ্যে সচেতনতা বাড়ছে। এখন অটিস্টিক শিশুদের জন্য শিক্ষা ও কাজের সুযোগ তৈরি করে দিতে হবে নীতিনির্ধারকদের। আজ জাতিসংঘে অটিজম বিষয়ে দুটি আলোচনা অনুষ্ঠিত হবে। একটি অধিবেশনে বক্তব্য দেবেন বাংলাদেশে অটিজমবিষয়ক জাতীয় পরামর্শক কমিটির চেয়ারম্যান সায়মা ওয়াজেদ হোসেন। আলোচনায় অংশ নেবেন জাতিসংঘ মহাসচিবের স্ত্রী বান সুনটেক, ‘অটিজম স্পিকস’-এর প্রতিষ্ঠাতা সুজান রাইট ও বব রাইট।দিবসটি উপলক্ষে রাষ্ট্রপতি আবদুল হামিদ ও প্রধানমন্ত্রী শেখ হাসিনা পৃথক বাণী দিয়েছেন। রাষ্ট্রপতি বলেছেন, ‘অটিস্টিক শিশুরা আমাদেরই সন্তান। তাদের পরিপূর্ণ পরিচর্যার মাধ্যমে স্বাভাবিক জীবনধারায় সম্পৃক্ত করা আমাদের সকলের নৈতিক দায়িত্ব’। প্রধানমন্ত্রী বলেছেন, ‘প্রতিবন্ধী ও অটিস্টিক জনগোষ্ঠীর সম-অধিকার নিশ্চিত করতে আমরা বদ্ধপরিকর।’ তিনি প্রতিবন্ধী ও অটিস্টিক জনগোষ্ঠীর কল্যাণে সরকারের পাশাপাশি দেশি-বিদেশি সংস্থা, স্বেচ্ছাসেবী প্রতিষ্ঠান, সুশীল সমাজ, বিত্তবানসহ সর্বস্তরের মানুষকে এগিয়ে আসার আহ্বান জানান।
