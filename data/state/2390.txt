
আওয়ামী লীগের যুগ্ম সাধারণ সম্পাদক মাহবুব উল আলম হানিফ বলেছেন, ঢাকা মহানগর পুলিশ যদি সোহরাওয়ার্দী উদ্যানে তাদের সমাবেশের অনুমতি না দেয়, তাহলে কেন্দ্রীয় কর্মসূচি হিসেবে বঙ্গবন্ধু অ্যাভিনিউয়ে দলের কেন্দ্রীয় কার্যালয়ের সামনে দলীয় সমাবেশ হবে।
৫ জানুয়ারি আওয়ামী লীগের কর্মসূচি সফল করতে আজ রোববার দলের সহযোগী সংগঠনগুলোর সঙ্গে বৈঠক শেষে ধানমন্ডিতে দলীয় সভানেত্রীর কার্যালয়ে সংবাদ সম্মেলনে এ কথা বলেন মাহবুব উল আলম।আওয়ামী লীগের এই যুগ্ম সাধারণ সম্পাদক বলেন, ‘সোহরাওয়ার্দী উদ্যানে সমাবেশ করার জন্য আমরা ৩১ ডিসেম্বর পুলিশের কাছ আবেদন করেছিলাম। কিন্তু পুলিশ এখনো কিছু জানায়নি। আমরা জানতে পেরেছি পুলিশ সোহরাওয়ার্দী উদ্যানে কাউকে সমাবেশ করতে দেবে না। তাই কেন্দ্রীয় কার্যালয়ের সামনে সমাবেশ করা হবে। এর বাইরে রাজধানীর ১৮টি স্থানে আওয়ামী লীগের কেন্দ্রীয় নেতাদের নেতৃত্বে আনন্দ র‍্যালি ও সমাবেশ হবে।’মাহবুব উল আলম বলেন, ‘২০১৪ সালের ৫ জানুয়ারির নির্বাচনের মাধ্যমে গণতন্ত্রের বিজয় হয়েছে। এটা আমাদের বিজয় দিবস। আমরা গতবারও এটা পালন করেছি, আগামী বছরও করব, ২০১৯ সালের আগামী নির্বাচনের আগ পর্যন্ত করতে থাকব।’ বিএনপির সমালোচনা করে তিনি বলেন, ‘তারা ভোটাধিকার হরণ দিবস পালন করেন। এটা কে হরণ করল? তারা রাজনৈতিক দল হিসেবে নির্বাচনে আসতেও পারে নাও আসতে পারে, এটা তাদের খুশি। তারা নির্বাচনে না এসে মানুষের ওপর হামলা করে, কেন্দ্র জ্বালিয়ে দিয়ে বরং ভোটাধিকার হরণ করেছে। তারা অনুতপ্ত দিবস পালন করতে পারে। তাহলে হয়তো জনগণ তাদের সহায়তা করতে পারে।’কর্মসূচি নিয়ে দুই দল মুখোমুখি হলে সংঘাত হতে পারে কিনা এমন প্রশ্নের জবাবে মাহবুব উল আলম বলেন, ‘তারা কই, কোথায় নামবে। গতবার তারা সংঘাত-সহিংসতা করে সমুচিত জবাব পেয়েছে, এবার এ ধরনের সহিংসতা করলে আরও কঠিন জবাব দেবে জনগণ ও আইন শৃঙ্খলা রক্ষাকারী বাহিনী।’
