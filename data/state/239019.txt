
লক্ষ্মীপুরের রায়পুর উপজেলায় এক মুক্তিযোদ্ধাকে লাঞ্ছিত করার অভিযোগে আওয়ামী লীগের এক স্থানীয় নেতাকে গ্রেপ্তার করেছে পুলিশ। গত বৃহস্পতিবার তাঁকে গ্রেপ্তার করা হয়।পুলিশ ও এলাকাবাসী সূত্রে জানা গেছে, উপজেলার দক্ষিণ চরবংশী ইউনিয়নের চরকাচিয়া গ্রামের বাসিন্দা মুক্তিযোদ্ধা ছাদু মিয়ার কাছে দক্ষিণ চরবংশী ইউনিয়নের ৬ নম্বর ওয়ার্ড আওয়ামী লীগের সভাপতি মোস্তফা ব্যাপারী কিছু টাকা পেতেন। গত বুধবার দুপুরে ওই টাকা চাইতে গেলে তাঁদের মধ্যে কথা-কাটাকাটি হয়। একপর্যায়ে মোস্তফা ব্যাপারী মুক্তিযোদ্ধা ছাদু মিয়াকে লাঞ্ছিত করেন। এ ঘটনায় রাতে অপর মুক্তিযোদ্ধা আব্দুল আজিজ বাদী হয়ে রায়পুর থানায় আওয়ামী লীগের নেতা মোস্তফাসহ চারজনের বিরুদ্ধে মামলা করেন।মুক্তিযোদ্ধা ছাদু মিয়া অভিযোগ করেন, সরকার তাঁকে চরকাচিয়া গ্রামে এক একর জমি বরাদ্দ দিয়েছে। ওই জমিতে তিনি এবার সয়াবিনের চাষ করেন। গত বুধবার সকালে মোস্তফা ব্যাপারী কিছু বহিরাগত লোকজন নিয়ে তাঁর জমির সয়াবিন জোরপূর্বক লুট করে নেওয়ার চেষ্টা করেন। খবর পেয়ে তিনি সয়াবিন সংগ্রহ করতে বাধা দেন। এ কারণে মোস্তফা প্রকাশ্যে তাঁকে লাঞ্ছিত করেন।
