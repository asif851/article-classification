
গাইবান্ধা শহরের অদূরে তুলসীঘাট পল্লী বিদ্যুৎ কার্যালয়ের সামনে পুলিশি পাহারার মধ্যে শুক্রবার রাত ১১ টার দিকে যাত্রীবাহী একটি বাসে পেট্রল বোমা নিক্ষেপ করে দুর্বৃত্তরা। এতে ঘটনাস্থলে শিশুসহ চারজন নিহত এবং অন্তত ৩০ জন দগ্ধ হন।দগ্ধদের গাইবান্ধা সদর হাসপাতালে ভর্তি করা হয়। তাঁদের মধ্যে আশঙ্কাজনক অবস্থায় ১১ জনকে রংপুর মেডিকেল কলেজ হাসপাতালে স্থানান্তর করা হয়েছে। তাৎক্ষণিকভাবে আহত ও নিহতদের নাম জানা যায়নি।গাইবান্ধা সদর থানা পুলিশ ও দগ্ধ যাত্রীদের কাছ থেকে জানা গেছে, শুক্রবার রাত সাড়ে ৯ টার দিকে জেলার সুন্দরগঞ্জ উপজেলার সীচা থেকে ৪০ থেকে ৫০ জন যাত্রী নিয়ে নাপু পরিবহনের একটি বাস (ঢাকা-মেট্রো-ব-১১-৪৮১০) ঢাকার পথে রওনা হয়। বাসটি গাইবান্ধা শহরের কেন্দ্রীয় বাস টার্মিনালে যাওয়ার পর সেখান থেকে পুলিশি পাহারায় অন্তত ২৫ থেকে ৩০ টি যানবাহনের সঙ্গে পুনরায় ঢাকার পথে রওনা দেয়।রাত ১১ টার দিকে গাইবান্ধা-পলাশবাড়ী সড়কের তুলসীঘাট পল্লী বিদ্যুৎ কার্যালয়ের সামনে পৌঁছালে দুর্বৃত্তরা বাসটিতে পেট্রলবোমা নিক্ষেপ করে। এতে আগুনে পুড়ে ঘটনাস্থলেই এক শিশুসহ চারজন নিহত হন। খবর পেয়ে পুলিশ ও গাইবান্ধা দমকল বাহিনীর তিনটি ইউনিট ঘটনাস্থলে গিয়ে আগুন নিয়ন্ত্রণে আনে।গাইবান্ধার অতিরিক্ত পুলিশ সুপার মোশাররফ হোসেন ঘটনার সত্যতা নিশ্চিত করে জানান, পুলিশ পাহারার পরও দুর্বৃত্তরা এই ঘটনা ঘটায়। ঘটনার সঙ্গে জড়িতদের গ্রেপ্তারে অভিযান চলছে।
এদিকে শুক্রবার দিবাগত রাত দুইটায় সময়ও গাইবান্ধা সদর হাসপাতালে দগ্ধদের আত্মীয়স্বজনদের আহাজারি করতে দে​খা গেছে। 
