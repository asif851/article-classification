
গাইবান্ধা শহরের ডিবি রোডে অবস্থিত জেলা রেজিস্ট্রারের কার্যালয়ে গত বৃহস্পতিবার দৈনিক জনতার জেলা প্রতিনিধি মিলন খন্দকারকে দলিল লেখক সমিতির সভাপতি ও তাঁর লোকজন মারধর করেছেন বলে অভিযোগ উঠেছে। রেজিস্ট্রারের কার্যালয়ের অনিয়ম-দুর্নীতির সংবাদ প্রকাশ করায় এ ঘটনা ঘটে। এ ঘটনায় সদর থানায় মামলা হয়েছে।
এদিকে মিলনকে মারধরের প্রতিবাদ ও দোষী ব্যক্তিদের গ্রেপ্তারের দাবিতে আজ শনিবার বেলা ১১টায় শহরের ১ নম্বর ট্রাফিক মোড়ে কলম ও ক্যামেরা সড়কে রেখে প্রতিবাদ কর্মসূচির আয়োজন করা হয়েছে।
পুলিশ জানায়, মিলন দুজন সাংবাদিককে নিয়ে বৃহস্পতিবার দুপুরে দলিল লেখকদের কর্মবিরতির সংবাদ সংগ্রহ করতে জেলা রেজিস্ট্রারের কার্যালয় চত্বরে যান। এ সময় মিলনকে গাইবান্ধা দলিল লেখক সমিতির সভাপতি নুর এ হাবিব ও তাঁর লোকজন মিলনকে মারধর ও ক্যামেরা ভাঙচুর করেন। খবর পেয়ে পুলিশ তাঁকে উদ্ধার করে। এ ঘটনায় মিলন থানায় মামলা করেছেন।
তবে নুর এ হাবিব বলেন, ‘মারধরের কোনো ঘটনা ঘটেনি।’ 
