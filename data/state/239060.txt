
জিয়া চ্যারিটেবল ট্রাস্ট ও জিয়া অরফানেজ ট্রাস্ট-সংক্রান্ত দুর্নীতির দুই মামলায় হাজিরা দিতে কাল বৃহস্পতিবার আদালতে যাবেন না বিএনপির চেয়ারপারসন খালেদা জিয়া।তাঁর আইনজীবী সানাউল্লাহ মিয়া আজ বুধবার সকালে প্রথম আলোকে এই তথ্য জানান।সানাউল্লাহ মিয়া বলেন, বিএনপির চেয়ারপারসন মাত্র দেশে ফিরেছেন। তিনি এখনো পুরোপুরি সুস্থ বোধ করছেন না। তবে পরবর্তী সময়ে আদালতে হাজিরা দেবেন তিনি।ঢাকার বিশেষ জজ আদালত-৩-এ এই দুই মামলার পরবর্তী শুনানির ধার্য দিন কাল (২৬ নভেম্বর)।বিচারক আবু আহমদ জমাদারের ওই আদালতে গত ১৯ নভেম্বর এই দুই মামলার সবশেষ শুনানি হয়। চিকিৎসার জন্য যুক্তরাজ্যে অবস্থান করায় আইনজীবীর মাধ্যমে আদালতে হাজিরা দেন খালেদা জিয়া।ওই দিন জিয়া চ্যারিটেবল ট্রাস্ট-সংক্রান্ত দুর্নীতির মামলায় আরও তিনজনের সাক্ষ্য গ্রহণ করা হয়। এই তিনজনকে আসামিপক্ষের জেরার জন্য ২৬ নভেম্বর তারিখ ধার্য করেন আদালত।অন্যদিকে খালেদা জিয়ার অনুপস্থিতিতে জিয়া অরফানেজ ট্রাস্ট মামলায় নেওয়া সাক্ষ্য বাতিল চেয়ে এর আগে আপিল বিভাগে রিভিউ পিটিশন করা হয়। এ রিভিউ পিটিশন নিষ্পত্তি না হওয়া পর্যন্ত শুনানি মুলতবি রাখার জন্য গত শুনানির দিনে (১৯ নভেম্বর) খালেদা জিয়ার আইনজীবীরা আবেদন করেন। বিচারিক আদালত তা মঞ্জুর করে ওই মামলারও পরবর্তী তারিখ ২৬ নভেম্বর ধার্য করেন।
২০০৮ সালের ৩ জুলাই খালেদা জিয়া ও তারেক রহমানসহ ছয়জনের বিরুদ্ধে জিয়া অরফানেজ এবং ২০১০ সালের ৮ আগস্ট খালেদা জিয়াসহ চারজনের বিরুদ্ধে জিয়া চ্যারিটেবল ট্রাস্ট দুর্নীতি মামলা দায়ের করে দুর্নীতি দমন কমিশন (দুদক)।
তারেক রহমান দীর্ঘদিন ধরে যুক্তরাজ্যে অবস্থান করছেন। আর চিকিৎসা শেষে গত শনিবার যুক্তরাজ্য থেকে দেশে ফিরেছেন খালেদা জিয়া।
 আরও পড়ুন..
আরও তিনজনের সাক্ষ্য গ্রহণ
