
পুলিশের ১১ ডিআইজি ও অতিরিক্ত ডিআইজি পদে রদবদল হয়েছে। এর মধ্যে চট্টগ্রাম ও সিলেট মহানগরে কমিশনার হিসেবে দায়িত্ব পাওয়া দুজন পুলিশ কর্মকর্তাও আছেন।
আবদুল জলিল মণ্ডলকে চট্টগ্রাম মহানগর পুলিশের (সিএমপি) কমিশনার করা হয়েছে। তিনি ঢাকা মহানগর পুলিশের (ডিএমপি) অতিরিক্ত কমিশনার ছিলেন। আর সিলেট মহানগর পুলিশ কমিশনার হচ্ছেন রেলওয়ে রেঞ্জের ডিআইজি (চলতি দায়িত্ব) কামরুল আহসান।
আজ সোমবার স্বরাষ্ট্র মন্ত্রণালয়ের এক প্রজ্ঞাপনে এ কথা জানানো হয়।
সিলেট রেঞ্জের ডিআইজি (চলতি দায়িত্ব) করা হয়েছে সিলেট মহানগর পুলিশ কমিশনার মিজানুর রহমানকে। সিলেট রেঞ্জের ডিআইজি মকবুল হোসেন ভূঁইয়াকে পুলিশ সদর দপ্তরে বদলি করা হয়েছে। আর র‌্যাবের পরিচালক মল্লিক ফখরুল ইসলামকে রেলওয়ে রেঞ্জের ডিআইজি (চলতি দায়িত্ব) করা হয়েছে।
বরিশালের পুলিশ কমিশনার মো. শামসুদ্দিনকে ডিএমপির অতিরিক্ত কমিশনার হিসেবে বদলি করা হয়েছে।
পুলিশের বিশেষ শাখার (এসবি) অতিরিক্ত ডিআইজি মাহবুব হোসেনকে একই সংস্থার ডিআইজি (চলতি দায়িত্ব) করা হয়েছে।
পুলিশ সদর দপ্তরের অতিরিক্ত ডিআইজি আতিকুল ইসলামকে ডিআইজি (চলতি দায়িত্ব) করা হয়েছে। আর সিআইডিতে বদলি করা হয়েছে সদর দপ্তরের ডিআইজি মনজুর কাদের খানকে।
সারদা পুলিশ একাডেমির ভাইস প্রিন্সিপাল সোহরাব হোসেনকে পুলিশ সদর দপ্তরের ডিআইজি করা হয়েছে। তাঁর স্থলাভিষিক্ত হচ্ছেন মিশন থেকে ফেরা অমূল্য ভূষণ বড়ুয়া।
