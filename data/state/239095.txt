
রংপুরের কারমাইকেল কলেজে গতকাল বুধবার ছাত্রশিবিরের ক্যাডাররা ছাত্রলীগের এক নেতার দুই হাত ও দুই পায়ের রগ কেটে দিয়েছে বলে অভিযোগ পাওয়া গেছে। তাঁকে আশঙ্কাজনক অবস্থায় প্রথমে রংপুর মেডিকেল কলেজ হাসপাতালে ভর্তি ও পরে ঢাকা মেডিকেল কলেজ হাসপাতালে স্থানান্তর করা হয়েছে।
পুলিশ ও প্রত্যক্ষদর্শী সূত্র জানায়, গতকাল বেলা আড়াইটার দিকে কলেজ শাখার সাংগঠনিক সম্পাদক ও ব্যবস্থাপনা বিভাগের চতুর্থ বর্ষের শিক্ষার্থী মোশাররফ হোসেন একা কলেজ ক্যাম্পাসে ছিলেন। এ সময় শিবিরের ক্যাডাররা তাঁকে টেনে কমনরুমের পেছনে নিয়ে ধারালো অস্ত্র দিয়ে তাঁর দুই হাত ও দুই পায়ের রগ কেটে দেয়। তাঁর গলাসহ শরীরের বিভিন্ন স্থানে কুপিয়ে জখম করে। এ সময় তাঁর চিৎকারে সাধারণ শিক্ষার্থীরা এগিয়ে এলে শিবিরের ক্যাডাররা কলেজ ক্যাম্পাস থেকে পালিয়ে যায়। মোশাররফকে দ্রুত হাসপাতালে নেওয়া হয়।
কলেজ শাখা ছাত্রলীগের সভাপতি রাফিউর রহমান অভিযোগ করেন, শিবিরের ক্যাডাররা মোশাররফের হাত-পায়ের রগ কেটেছে। দুই দিন ধরে কলেজে শিবিরের ক্যাডারদের আনাগোনা শুরু হয়েছে। তারা আবার কলেজের ক্যাম্পাস নিয়ন্ত্রণের চেষ্টা করছে।
কলেজের অধ্যক্ষ শাহ মো. মোকসেদ আলী ছাত্রলীগ নেতার রগ কর্তনের বিষয়টি নিশ্চিত করে বলেন, কলেজ ক্যাম্পাসের পশ্চিমে কমনরুমের পেছনের দিকে ঘটনাটি ঘটেছে। রংপুর মেডিকেল কলেজ হাসতালের সার্জারি বিভাগের চিকিৎসক বিমল রায় বলেন, মোশাররফের শরীর থেকে প্রচুর রক্তক্ষরণ হয়েছে। জরুরি অস্ত্রোপচার করা হয়েছে। তাঁর অবস্থা আশঙ্কাজনক।
ছাত্রলীগ নেতা মোশাররফ শহরের কলেজ রোডের পারভেজ ছাত্রাবাসে থাকেন। তাঁর বাড়ি নীলফামারী জেলায়। তাঁর হাত-পায়ের রগ কাটার পর জড়িত ব্যক্তিদের ধরতে ক্যাম্পাসসহ কলেজের আশপাশের ছাত্রাবাস ও মেসে পুলিশ অভিযান শুরু করেছে।
কোতোয়ালি থানার ভারপ্রাপ্ত কর্মকর্তা (ওসি) শাহাবুদ্দিন খলিফা বলেন, ঘটনাটি জানার পর কলেজে অতিরিক্ত পুলিশ মোতায়েন করা হয়েছে। জড়িত ব্যক্তিদের ধরতে কলেজপাড়ার ছাত্রাবাস ও মেসে পুলিশ তল্লাশি শুরু করেছে। পুলিশ ধারণা করছে, গত সোমবার কলেজ ক্যাম্পাস থেকে শিবির কলেজ শাখার সহসভাপতি মনোয়ারুল ইসলামকে গ্রেপ্তার করার কারণে তাঁরা চোরাগুপ্তা হামলার পরিকল্পনা করছে। এরই অংশ হিসেবে মোশাররফের হাত-পায়ের রগ কর্তন করা হয়েছে।
