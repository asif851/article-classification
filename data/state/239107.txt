
আওয়ামী লীগের সভাপতিমণ্ডলীর সদস্য ও স্বাস্থ্যমন্ত্রী মোহাম্মদ নাসিম বলেছেন, বিএনপির চেয়ারপারসন খালেদা জিয়াকে বাইরে রেখে নির্বাচন করার ইচ্ছা আওয়ামী লীগের নেই।
আজ বুধবার জাতীয় জাদুঘর মিলনায়তনে থ্যালাসেমিয়া সম্পর্কে প্রচারাভিযানের উদ্বোধন উপলক্ষে আয়োজিত আলোচনা সভায় প্রধান অতিথির বক্তব্যে তিনি এ কথা বলেন।
আগামী নির্বাচন অবাধ ও সুষ্ঠু হবে জানিয়ে মোহাম্মদ নাসিম বলেন, ‘আগামী নির্বাচন হবে স্বচ্ছ। কাউকে নির্বাচনের বাইরে রাখতে চাই না। আমরা চাই খালেদা জিয়া নির্বাচনে অংশগ্রহণ করুক। খালেদা জিয়াকে নির্বাচনের বাইরে রেখে নির্বাচন করার ইচ্ছা আওয়ামী লীগের নেই। আমরা ফাঁকা মাঠে গোল দিতে চাই না।’
হয়রানি করার জন্য খালেদা জিয়ার মামলা ভিন্ন আদালত স্থানান্তর হয়েছে—বিএনপি নেতাদের এমন অভিযোগের পরিপ্রেক্ষিতে মোহাম্মদ নাসিম বলেন, ‘আমরা কাউকে হয়রানি করতে চাই না। খালেদা জিয়া হোক আর যেই হোক। হয়রানি করার জন্য আদালত স্থানান্তর করা হয়নি। তাঁর নিরাপত্তার জন্য আদালত স্থানান্তর করা হয়েছে।’
স্বাস্থ্য অধিদপ্তরের মহাপরিচালক অধ্যাপক চিকিৎসক আবুল কালাম আজাদের সভাপতিত্বে অনুষ্ঠানে স্বাস্থ্য মন্ত্রণালয়ের অতিরিক্ত সচিব হাবিবুর রহমান, বাংলাদেশ মেডিকেল অ্যাসোসিয়েশনের মহাসচিব ইহতেশামুল হক চৌধুরী প্রমুখ বক্তব্য দেন।
আওয়ামী লীগের সভাপতিমণ্ডলীর সদস্য বলেন, ২০১৮ সাল হবে আওয়ামী লীগের জন্য নির্বাচনের বছর। এ বছর বিজয়ের মাসে জাতীয় সংসদ নির্বাচন অনুষ্ঠিত হবে। আগামী নির্বাচনে নৌকার বিজয় ছাড়া অন্য কোনো বিকল্প নেই। বিজয়ের মাসে মুক্তিযুদ্ধের পক্ষের শক্তির বিজয় হবে—এটাই স্বাভাবিক।
বেসরকারি হাসপাতালের মালিকদের সতর্ক করে স্বাস্থ্যমন্ত্রী মোহাম্মদ নাসিম বলেছেন, ‘আমি আবারও আপনাদের সতর্ক করে দিচ্ছি। রোগীদের ভেজাল রক্ত দেবেন না। কোনো ধরনের অভিযোগ পেলে কঠোর ব্যবস্থা নেওয়া হবে।’
