
চাঁদপুরের মতলব উত্তর উপজেলায় মাদকাসক্ত ছেলের বিরুদ্ধে থানায় লিখিত অভিযোগ করেন তাঁর মা। সেই অভিযোগের ভিত্তিতে আজ শনিবার সকালে ওই ছেলেকে এক বছরের কারাদণ্ড দেন ভ্রাম্যমাণ আদালত।
উপজেলা নির্বাহী কর্মকর্তার (ইউএনও) কার্যালয়, পুলিশ ও পরিবার সূত্রে জানা গেছে, সাজাপ্রাপ্ত ছেলের নাম মো. রাসেল (২৫)। বাড়ি উপজেলার দক্ষিণ লুধুয়া গ্রামে। তাঁর বাবার নাম মো. রিয়াজউদ্দিন প্রধান ও মায়ের নাম মনোয়ারা বেগম।  পুলিশ জানায়, রাসেল কয়েক বছর ধরে গাঁজা ও ইয়াবা সেবন করছেন। নেশার টাকা দিতে না পারলে প্রায়ই তিনি বাবা-মাকে গালাগাল ও মারধর করতেন। গতকাল শুক্রবার সকালে মায়ের কাছে টাকা চান রাসেল। টাকা দিতে না পারায় মাকে মারধর করেন। পরে মা মনোয়ারা বেগম শুক্রবার বিকেল পাঁচটায় রাসেলের বিরুদ্ধে থানায় লিখিত অভিযোগ করেন। আজ শনিবার সকাল আটটায় রাসেলকে বাড়ি থেকে গ্রেপ্তার করে পুলিশ। সকাল নয়টায় ভ্রাম্যমাণ আদালতে পাঠানো হয় তাঁকে। উপজেলা পরিষদে পরিচালিত ওই আদালত তাঁকে (রাসেল) এক বছরের বিনাশ্রম কারাদণ্ড দেন। ওই আদালত পরিচালনা করেন ইউএনও মোহাম্মদ মফিজুল ইসলাম।
থানার ভারপ্রাপ্ত কর্মকর্তা (ওসি) আলমগীর হোসেন মজুমদার বলেন, ওই ছেলের বিরুদ্ধে মায়ের লিখিত অভিযোগের ভিত্তিতে তাঁকে গ্রেপ্তার করা হয়। ইউএনও বলেন, মাদকদ্রব্য নিয়ন্ত্রণ আইনে ওই ব্যক্তিকে এক বছরের কারাদণ্ড দেওয়া হয়। আজ দুপুর ১২টায় তাঁকে কারাগারে পাঠানো হয়।
