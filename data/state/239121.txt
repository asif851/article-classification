
চট্টগ্রাম মেডিকেল কলেজকে (চমেক) বিশ্ববিদ্যালয়ে রূপান্তরের প্রতিবাদে আগামীকাল শনিবার থেকে প্রতিদিন এক ঘণ্টা করে কর্মবিরতি ঘোষণা করেছে কর্মকর্তা-কর্মচারী ঐক্য পরিষদ।গতকাল বৃহস্পতিবার হাসপাতালের ফটকে এক বিক্ষোভ কর্মসূচি থেকে এ কর্মবিরতির ঘোষণা দেওয়া হয়। এদিকে এ ঘোষণার পর পরই চট্টগ্রাম মেডিকেল কলেজ প্রাঙ্গণে সব ধরনের মিছিল-সমাবেশ নিষিদ্ধ করে নোটিশ জারি করেছে কর্তৃপক্ষ। অন্যথায় আন্দোলনকারীদের বিরুদ্ধে আইনগত ব্যবস্থা নেওয়া হবে বলে উল্লেখ করা হয়েছে।এ প্রসঙ্গে ডিপ্লোমা নার্স অ্যাসোসিয়েশনের সাধারণ সম্পাদক রতন কুমার নাথ বলেন, ‘আমরা আমাদের পূর্বঘোষিত সব কর্মসূচি চালিয়ে যাব। কোনো ধরনের বাধা এলে পরবর্তী সময়ে আরও কঠোর কর্মসূচি দেওয়া হবে।’ চমেককে বিশ্ববিদ্যালয়ে রূপান্তর করা হলে হাসপাতালে স্বাস্থ্যসেবার খরচ কয়েক গুণ বেড়ে যাবে দাবি করে এর বিরোধিতায় আন্দোলন করছে চমেক হাসপাতালের কর্মকর্তা কর্মচারীদের একাংশ।
