
কেরানীগঞ্জে সড়ক দুর্ঘটনায় দুই পুলিশ সদস্য নিহত হয়েছেন। ঢাকা-মাওয়া সড়কের রাজেন্দ্রপুর মোল্লারপুল এলাকায় গত শনিবার রাত সাড়ে ১০টার দিকে এ দুর্ঘটনা ঘটে।নিহত ব্যক্তিরা হলেন দক্ষিণ কেরানীগঞ্জ থানার সহকারী উপপরিদর্শক (এএসআই) মো. মহসিন (৪০) ও কনস্টেবল মো. কামরুল (৩০)। দুর্ঘটনায় একই থানার কনস্টেবল আ. মজিদ (৫০) ও সিএনজিচালক সোহেল (২৬) আহত হয়েছেন। মহসিন শরীয়তপুর জেলার ডামুড্যা উপজেলার উত্তর ডামুড্যা গ্রামের বাসিন্দা। তিনি মিল ব্যারাক পুলিশ লাইন থেকে তিন দিন আগেই প্রেষণে দক্ষিণ কেরানীগঞ্জ থানায় যোগ দেন। আর কামরুলের বাড়ি টাঙ্গাইলের কালিহাতী উপজেলার কড়ুরা গ্রামে। দক্ষিণ কেরানীগঞ্জ থানার এসআই মো. মনিরুজ্জামান জানান, শনিবার রাতে এএসআই মহসিন দুজন কনস্টেবল কামরুল ও মজিদকে নিয়ে একটি সিএনজিচালিত অটোরিকশায় করে টহল দিচ্ছিলেন। রাত সাড়ে ১০টার দিকে রাজেন্দ্রপুর মোল্লারপুল এলাকায় সড়ক দুর্ঘটনা হয়েছে শুনে তাঁরা সেখানে যান। ঘটনাস্থলে গিয়ে অটোরিকশা থেকে নেমে তাঁরা দুর্ঘটনাকবলিত প্রাইভেট কারটি উদ্ধারের চেষ্টা করেন। এ সময় বিপরীত দিক থেকে ইলিশ পরিবহনের একটি যাত্রীবাহী বাস তাঁদের চাপা দেয়। এতে মহসিন, কামরুল ও মজিদ আর সিএনজিচালক সোহেল গুরুতর আহত হন।এ খবর পেয়ে থানার অন্য পুলিশ সদস্যরা সেখানে যান ও আহতদের উদ্ধার করেন। প্রথমে তাঁদের মিটফোর্ড হাসপাতালে ভর্তি করা হয়। পরে অবস্থার অবনতি হলে মহসিন ও মজিদকে ঢাকা মেডিকেল কলেজ হাসপাতাল আর কামরুলকে পঙ্গু হাসপাতালে পাঠানো হয়। পরে চিকিৎসাধীন অবস্থায় মহসিন ও কামরুল মারা যান। মজিদের অবস্থাও আশঙ্কাজনক।পুলিশ জানায়, গতকাল রোববার দুপুরে মিল ব্যারাক পুলিশ লাইন মসজিদে নিহত পুলিশ সদস্যদের জানাজা হয়। এরপর পরিবারের কাছে মৃতদেহ হস্তান্তর করা হয়েছে। তাঁদের নিজ নিজ গ্রামে দাফন করা হবে।দক্ষিণ কেরানীগঞ্জ থানার ভারপ্রাপ্ত কর্মকর্তা মো. জামাল উদ্দিন মীর জানান, পুলিশের আইজিপি মো. শহীদুল হক নিহত পুলিশ সদস্যদের পরিবারকে পাঁচ লাখ টাকা করে আর্থিক সহযোগিতা দেওয়ার ঘোষণা দিয়েছেন।
