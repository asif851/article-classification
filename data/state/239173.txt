
প্রধানমন্ত্রী শেখ হাসিনা বলেছেন, পেট্রল বোমা ও আগুন সন্ত্রাসে প্রত্যাখ্যাত হয়ে বিএনপি-জামায়াত এখন গুপ্তহত্যা শুরু করেছে। সন্ত্রাসী হামলায় নিহত কক্সবাজারের পেকুয়া উপজেলা আওয়ামী লীগ সভাপতি আ ক ম শাহাবুদ্দিন ফরায়েজীর পরিবারের সদস্যরা আজ রোববার সন্ধ্যায় গণভবনে তাঁর সঙ্গে সাক্ষাৎ করতে এলে প্রধানমন্ত্রী এ কথা বলেন।
সাক্ষাৎ শেষে প্রধানমন্ত্রীর সহকারী প্রেস সচিব আসিফ কবির সাংবাদিকদের আরও জানান, ৬ অক্টোবর সন্ত্রাসী হামলায় নিহত আ ক ম শাহাবুদ্দিন ফরায়েজীর স্ত্রী ও ছেলেসহ পরিবারের সদস্যরা প্রধানমন্ত্রীর সঙ্গে সাক্ষাৎ করেন। এ সময় নিহত এই নেতার পরিবার প্রধানমন্ত্রীর কাছে অভিযোগ করেন, তাদের এলাকায় বিএনপির যুগ্ম মহাসচিব সালাহউদ্দিন আহমদের লোকজন খুবই শক্তিশালী। এরাই বিভিন্ন সময় আওয়ামী লীগ নেতা-কর্মীদের হত্যা ও নির্যাতন করছে। তারা নিশ্চিত এই গ্রুপই শাহাবুদ্দিন ফরায়েজীকে হত্যা করেছে। এমনকি হত্যার পর যাতে কোনো প্রমাণ ও ক্লু না থাকে, সে জন্য লাশটি অ্যাসিড দিয়ে ঝলসে দেওয়া হয়েছে।
