
কুমিল্লার চান্দিনা উপজেলার চান্দিনা পৌরসভার এক নম্বর প্যানেল মেয়র ও পাঁচ নম্বর ওয়ার্ডের কাউন্সিলর মেজবাহ উদ্দিন (৫৫) সড়ক দুর্ঘটনায় নিহত হয়েছেন। 
গতকাল শুক্রবার দিবাগত রাতে উপজেলার কাঠেরপুলসংলগ্ন আশরা এলাকায় ঢাকা-চট্টগ্রাম মহাসড়কে এ দুর্ঘটনা ঘটে। মেজবাহ চান্দিনা পৌর বিএনপির সহসভাপতি ছিলেন। তাঁর স্ত্রী, দুই মেয়ে ও এক ছেলে রয়েছে। পরিবার নিয়ে পৌরসভার পাঁচ নম্বর ওয়ার্ডের হাইস্কুল এলাকায় থাকতেন তিনি।চান্দিনা থানার ভারপ্রাপ্ত কর্মকর্তা (ওসি) মো. গোলাম মোর্শেদ বলেন, গতকাল মধ্যরাতে বাসা থেকে মোটরসাইকেল করে কুমিল্লা সদরের দিকে যাচ্ছিলেন মেজবাহ। আশরা এলাকায় একটি কাভার্ডভ্যান তাঁর মোটরসাইকেলকে চাপা দেয়। এতে ঘটনাস্থলে তিনি মারা যান। মহাসড়কে টহলরত পুলিশ রাতেই তাঁর লাশ উদ্ধার করে।
আজ শনিবার বেলা তিনটায় চান্দিনা পাইলট উচ্চবিদ্যালয় মাঠে জানাজা শেষে মেজবাহকে পারিবারিক কবরস্থানে দাফন করা হবে। চান্দিনা পৌরসভার মেয়র শাহ মো. আলমগীর খান জানান, মেজবাহ টানা দুই মেয়াদে চান্দিনা পৌরসভার এক নম্বর প্যানেল মেয়রের দায়িত্ব পান।
