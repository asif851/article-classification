
রমনার বটমূলে বোমা হামলার ঘটনায় দায়ের করা হত্যা মামলায় বিচারিক আদালতের রায়, মামলার নথিপত্র ও ডেথ রেফারেন্স উচ্চ আদালতে পৌঁছেছে। গত বৃহস্পতিবার এ-সংক্রান্ত কাগজপত্র হাইকোর্টের ডেথ রেফারেন্স শাখায় পৌঁছে বলে একটি সূত্র প্রথম আলোকে জানিয়েছে। যার নম্বর ৪২/২০১৪।
সুপ্রিম কোর্টের রেজিস্ট্রার এ কে এম শামসুল ইসলাম আজ রোববার প্রথম আলোকে বলেন, বিচারিক আদালতের রায় ও মামলার নথিপত্রসহ ডেথ রেফারেন্স হাইকোর্টে এসে পৌঁছেছে। এখন পেপারবুক প্রস্তুত ও বেঞ্চ নির্ধারণের পর এর ওপর শুনানি শুরু হবে।
২৩ জুন ঢাকার দ্বিতীয় অতিরিক্ত মহানগর দায়রা জজ রুহুল আমিন এই মামলার রায় ঘোষণা করেন। মুফতি হান্নানসহ আটজনকে ফাঁসির আদেশ দেন আদালত। ছয়জনকে যাবজ্জীবন কারাদণ্ডের আদেশ দেওয়া হয়েছে।
মৃত্যুদণ্ড পাওয়া আট আসামি হলেন মুফতি হান্নান, আকবর হোসাইন,আরিফ হাসান ওরফে সুমন, তাজউদ্দিন, হাফেজ জাহাঙ্গীর আলম বদর, আবু বকর ওরফে সেলিম হাওলাদার, মুফতি শফিকুর রহমান ও মুফতি আবদুল হাই। এঁদের মধ্যে শেষের পাঁচজন পলাতক।
যাবজ্জীবন কারাদণ্ড পাওয়া ছয় আসামি হলেন হাফেজ আবু তাহের, সাব্বির ওরফে আবদুল হান্নান সাব্বির, হাফেজ ইয়াহিয়া, শওকত ওসমান ওরফে শেখ ফরিদ, আবদুর রউফ ও শাহাদত উল্লাহ ওরফে জুয়েল।
২০০১ সালের ১৪ এপ্রিল বাংলা বর্ষবরণ অনুষ্ঠানে বোমা হামলা হয়। এতে ১০ জন নিহত ও অনেকে আহত হন।
হামলার ১৩ বছর পর এ ঘটনায় করা হত্যা মামলার রায় ঘোষিত হয়। বিস্ফোরক দ্রব্য আইনের মামলাটি ঢাকার দ্রুত বিচার ট্রাইব্যুনাল-১-এ বিচারাধীন।
