
শরীয়তপুরের জাজিরা উপজেলার সেনেরচর ইউনিয়নের বালিয়া কান্দি গ্রামে হারুন মাদবর (৩৭) নামের এক ব্যক্তিকে গুলি করে হত্যা করা হয়েছে। এলাকায় আধিপত্য বিস্তারকে কেন্দ্র করে তাঁকে হত্যা করা হয়। ওই ঘটনায় আরও দুই ব্যক্তি গুলিবিদ্ধ হয়েছে। রোববার বিকেল পাঁচটার দিকে এ ঘটনা ঘটে। পুলিশ এ ঘটনায় জড়িত অভিযোগে দুই ব্যক্তিকে আটক করেছে। 
জাজিরা থানা সূত্র জানায়, শরীয়তপুরের জাজিরা উপজেলার সেনেরচর ইউনিয়নে আধিপত্য বিস্তার করার জন্য ওই ইউনিয়ন পরিষদের (ইউপি) সাবেক চেয়ারম্যান মোসলেম মাদবরের সঙ্গে এসকেন্দার মাদবরের বিরোধ রয়েছে। এর জের ধরে প্রায়ই দুই পক্ষ সংঘর্ষে জড়িয়ে পরে। রোববার সকালে এসকেন্দারের সমর্থকেরা মোসলেম মাদবরের এক সমর্থককে মারধর করে। এর জের ধরে দুপুরে মোসলেমের সমর্থকেরা শাহজাহান সাইফ নামের এক ব্যক্তির বাড়ি ভাঙচুর করে ফেরার পথে এসকেন্দার সমর্থকদের ওপর গুলি ছোড়ে। তখন হারুন মাদবর (৩৭), নুরুল ইসলাম মাদবর (৫০) ও মিলন তালুকদার (৩০) গুলিবিদ্ধ হয়। তাঁদের উদ্ধার করে জাজিরা উপজেলা স্বাস্থ্য কমপ্লেক্সে আনার পথে হারুনের মৃত্যু হয়। হারুন মাদবর সেনেরচর ইউপির বালিয়াকান্দি গ্রামের হামেদ মাদবরের ছেলে। গুলিবিদ্ধ অপর দুই ব্যক্তিকে উন্নত চিকিৎসার জন্য ঢাকায় পাঠানো হয়েছে। পুলিশ বালিয়াকান্দি গ্রাম থেকে এ ঘটনায় জড়িত থাকার অভিযোগে জিয়াউর রহমান ও সোহরাব হোসেন নামে দুই ব্যক্তিকে আটক করেছে। হারুন মাদবরের চাচাতো ভাই এসকেন্দার মাদবর অভিযোগ করেন, ‘আমাদের বাড়ির সামনে আমার ভাইয়েরা আড্ডা দিতেছিল। বিকেল ৫টার দিকে মোসলেম মাদবরের ছেলে মান্নান মাদবরের নেতৃত্বে সন্ত্রাসীরা গুলি ছোড়ে। ঘটনাস্থলেই আমার চাচাতো ভাই গুলিবিদ্ধ হয়ে মারা যায়। আমার আরও দুই ভাই গুলিবিদ্ধ হয়েছে।’ জাজিরা উপজেলা স্বাস্থ্য কমপ্লেক্সের আবাসিক চিকিৎসা কর্মকর্তা মাহমুদুল হাসান বলেন, মৃত অবস্থায় হারুন মাদবরকে হাসপাতালে আনা হয়েছে। তার শরীরের ৬টি স্থানে গুলির আঘাত রয়েছে। গুলিবিদ্ধ আরও দুই ব্যক্তিকে প্রাথমিক চিকিৎসা দিয়ে ঢাকায় পাঠানো হয়েছে। রোববার সন্ধ্যায় বালিয়াকান্দি গ্রামে মোসলেম মাদবরের বাড়িতে গিয়ে কাউকে পাওয়া যায়নি। তাঁর স্বজনেরা এ বিষয়ে কোনো মন্তব্য করতে রাজি হয়নি। জাজিরা থানার ভারপ্রাপ্ত কর্মকর্তা নজরুল ইসলাম বলেন, এসকেন্দার মাদবর ও মোসলেম মাদবরের মধ্যে আধিপত্য বিস্তার নিয়ে বিরোধ ছিল। তাদের কর্মীদের মারধরের জের নিয়ে সন্ত্রাসীদের অতর্কিত হামলায় হারুন মাদবর নামে এক ব্যক্তি মারা যায়। এ ঘটনায় জড়িত থাকার অভিযোগে দুই ব্যক্তিকে আটক করা হয়েছে।
