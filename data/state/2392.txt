
কুমিল্লার সদর দক্ষিণ উপজেলায় সড়ক দুর্ঘটনায় মা-শিশুসহ তিনজন নিহত হয়েছেন। আহত হয়েছেন দুজন।
আজ শুক্রবার বেলা পৌনে ১১টার দিকে উপজেলার লইপুরা এলাকায় ঢাকা-চট্টগ্রাম মহাসড়কে লরি ও সিএনজিচালিত অটোরিকশার মধ্যে মুখোমুখি সংঘর্ষে এই দুর্ঘটনা ঘটে।
নিহত তিনজন হলেন মাহমুদা আক্তার (২২), তাঁর দেড় মাস বয়সী সন্তান আফসার হোসেন ও সিএনজিচালিত অটোরিকশার চালক মনির হোসেন (৩০)।
আহত হয়েছেন মাহমুদার স্বামী ইকরাম হোসেন (৪৬) ও সন্তান নাফিসা আক্তার (৬)।
সদর দক্ষিণ মডেল থানার ভারপ্রাপ্ত কর্মকর্তা (ওসি) নজরুল ইসলাম বলেন, দুর্ঘটনায় এক সন্তানসহ মাহমুদা ঘটনাস্থলেই নিহত হয়। অটোরিকশাচালক মনির মারা যান হাসপাতালে।
পুলিশ জানায়, দুর্ঘটনার পর লরিচালক পালিয়েছেন। এ ঘটনায় মামলা হবে।
