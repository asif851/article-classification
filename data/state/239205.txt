
বিএনপির স্থায়ী কমিটির সদস্য মওদুদ আহমদ বলেছেন, সংসদ বহাল রেখে এবং মন্ত্রী-এমপিদের স্বপদে বহাল রেখে নির্বাচন করার যে ঘোষণা প্রধানমন্ত্রী দিয়েছেন, তা দুর্ভাগ্যজনক। প্রধানমন্ত্রীর এ বক্তব্যের কারণে আগামী নির্বাচন অনিশ্চিত হয়ে পড়েছে।আজ বৃহস্পতিবার সকালে নোয়াখালীর কবিরহাট উপজেলা বিএনপির এক প্রতিনিধি সভায় প্রধান অতিথির বক্তব্যে মওদুদ এসব কথা বলেন। মওদুদ বলেন, পৃথিবীর কোথাও একটি সংসদ থাকতে আরেকটি সংসদ নির্বাচন করার নজির নেই। বাংলাদেশের এই চরম সংকটে গণতন্ত্র ব্যাহত হলে প্রধানমন্ত্রীকে এর দায়ভার বহন করতে হবে। তিনি বলেন, সরকারের এই পরিকল্পনা কোনোদিন সফল হবে না। ১৮-দলীয় জোট দুর্বার আন্দোলনের মাধ্যমে এ সরকারের পরিবর্তন আনবে। সব রাজনৈতিক দল ঐক্যবদ্ধ হয়ে এই ফ্যাসিবাদী সরকারের বিরুদ্ধে অনাস্থা প্রকাশ করেছে।বিএনপির স্থায়ী কমিটির সদস্য মওদুদ বলেন, সরকারের বোঝা উচিত, তাদের পায়ের নিচের মাটি সরে গেছে। তিনি বলেন, সরকার যতই কলাকৌশল করুক, সংকট উত্তরণে নির্দলীয় সরকারের কোনো বিকল্প নেই। প্রধানমন্ত্রীর অধীনে কোনো নির্বাচন হবে না এবং ১৮-দলীয় জোট হতে দেবে না। নির্দলীয় সরকারের দাবিতে বিশ্বব্যাপী জনমত তৈরি হয়েছে।
মওদুদ আহমদ বলেন, আওয়ামী লীগ সরকারের দুঃশাসনের প্রতিরোধ ও প্রতিবাদ করতে কঠোর আন্দোলনে ঝাঁপিয়ে পড়তে হবে। এ আন্দোলনে রাজপথ, রেলপথ, সড়কপথ, নৌপথ অবরোধসহ সব রাজনৈতিক কর্মসূচি দেওয়া হবে। তখন সরকার পালানোর পথ পাবে না।
প্রতিনিধি সভায় সভাপতিত্ব করেন কবিরহাট উপজেলা বিএনপির সভাপতি গোলাম হায়দার বিএসসি। সভায় অন্যদের মধ্যে বক্তব্য  দেন বিএনপির কেন্দ্রীয় কমিটির সদস্য ফোরকান-ই-আলম, উপজেলা বিএনপির সাধারণ সম্পাদক কামরুল হুদা চৌধুরী, বিএনপির নেতা আবদুল্লাহ-আল নোমান, আবু বাহার, মো. শাহাব উদ্দিন, নাজমুল হুদা প্রমুখ।
