
প্রধানমন্ত্রী শেখ হাসিনা মন্ত্রিসভাকে জানিয়েছেন, প্রয়োজনে কাবা শরিফ ও মসজিদে নববি রক্ষায় বাংলাদেশ সেনাবাহিনীকে পাঠানো হবে। তবে সৌদির নেতৃত্বাধীন সামরিক জোটে যোগ দেওয়ার বিষয়ে কোনো সিদ্ধান্ত হয়নি।আজ সোমবার মন্ত্রিসভার নিয়মিত বৈঠকে প্রধানমন্ত্রী এই বিষয়টি অবহিত করেন। বৈঠক শেষে মন্ত্রিপরিষদ সচিব মোহাম্মদ শফিউল আলম সংবাদ ব্রিফিংয়ে এ কথা জানান।আজকের মন্ত্রিসভার বৈঠক জাতীয় সংসদ ভবনে অনুষ্ঠিত হয় এবং ব্রিফিং অনুষ্ঠিত হয় মন্ত্রিপরিষদ বিভাগের সম্মেলনকক্ষে। বৈঠক শেষে মন্ত্রিপরিষদ সচিব বলেন, বৈঠকে বাংলাদেশ ন্যাশনাল ক্যাডেট কোর আইন ২০১৬–এর খসড়ার চূড়ান্ত অনুমোদন হয়েছে। সচিব বলেন, এত দিন দেশে বিএনসিসির কোনো আইনি কাঠামো ছিল না। নতুন এই আইনের আওতায় বাংলাদেশ ন্যাশনাল ক্যাডেট কোর অধিদপ্তর গঠন করা হবে। এর প্রধান হবেন মহাপরিচালক এবং প্রতিরক্ষা সচিবের নেতৃত্বে উপদেষ্টা কমিটি থাকবে।
