
গাজীপুরের চান্দনা চৌরাস্তা এলাকায় আজ শুক্রবার বাসের ধাক্কায় মোটরসাইকেল আরোহী দুই ভাই মারা গেছেন। এ ঘটনার প্রতিবাদে বিক্ষুব্ধ জনতা ওই বাসে ভাংচুর ও অগ্নিসংযোগ এবং প্রায় এক ঘণ্টা সড়ক অবরোধ করেন। নিহতরা হলেন, ইকবাল হোসেন (২৫) ও তাঁর ছোট ভাই এশফাক হোসেন (১১)। তাঁদের গ্রামের বাড়ি নেত্রকোণা জেলার কেন্দুয়া উপজেলার পলাশ হাটি এলাকায়। তাঁরা পরিবারের সঙ্গে ঢাকার উত্তরখান এলাকার থাকতেন। ইকবাল উত্তরখানে মোটরসাইকেল মেরামত করতেন। আর ছোট ভাই এশফাক স্থানীয় একটি স্কুলের তৃতীয় শ্রেণির শিক্ষার্থী। প্রত্যক্ষদর্শী ও পুলিশ জানায়, ঢাকার উত্তরখান থেকে ইকবাল ছোট ভাইকে নিয়ে মোটরসাইকেলযোগে নেত্রকোণা যাচ্ছিলেন। আজ বেলা সাড়ে ১১টার দিকে গাজীপুর চান্দনা চৌরাস্তার ভোগড়া এলাকায় বর্ষা সিনেমা হলের সামনে পৌঁছালে গাজীপুরগামী বিআরটিসি’র একটি দোতলা বাস মোটরসাইকেলকে পেছন দিক থেকে ধাক্কা দেয়। এতে গুরুতর আহত হয়ে ঘটনাস্থলেই ইকবাল ও এশফাক মারা যান। পরে পুলিশ নিহত দুজনের লাশ উদ্ধার করে গাজীপুরের শহীদ তাজউদ্দীন আহমদ মেডিকেল কলেজ হাসপাতালের মর্গে পাঠায়। এ ঘটনার পর উত্তেজিত জনতা ওই বাসে ভাংচুর করে আগুন ধরিয়ে দেন। এরপর তাঁরা সড়ক অবরোধ করে বিক্ষোভ করতে থাকেন। খবর পেয়ে ফায়ার সার্ভিস কর্মীরা বাসের আগুন নেভান। আর পুলিশ গিয়ে জনতাকে শান্ত করে অবরোধ তুলিয়ে নেয়। এ ব্যাপারে নাওজোড় হাইওয়ে পুলিশ ফাঁড়ির উপপরিদর্শক (এসআই) বাহার আলম প্রথম আলোকে বলেন, ঘটনার পর বাসের চালক ও সহযোগী পলাতক। এ ঘটনায় আইনানুগ ব্যবস্থা নেওয়া হচ্ছে।
