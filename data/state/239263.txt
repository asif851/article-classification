
নারায়ণগঞ্জ-৫ আসনে কাল বৃহস্পতিবার অনুষ্ঠেয় উপনির্বাচন শান্তিপূর্ণ ও আইনশৃঙ্খলা রক্ষায় র‌্যাব-১১ ব্যাটালিয়নের নেতৃত্বে সহস্রাধিক র‌্যাব সদস্য মোতায়েন করা হয়েছে। এর সঙ্গে ডগ স্কোয়াড, বোমা নিষ্ক্রিয়করণ ইউনিট ও র‌্যাবের হেলিকপ্টার যুক্ত করা হয়েছে।
গতকাল মঙ্গলবার থেকে র‌্যাবের তত্পরতা শুরু হয়েছে। চলবে নির্বাচনের পরদিন পর্যন্ত।
আজ বুধবার সকালে নারায়ণগঞ্জ শহরের চাষাঢ়া শহীদ মিনারে আয়োজিত এক সংবাদ সম্মেলনে এ তথ্য জানান র‌্যাবের গণমাধ্যম শাখার পরিচালক হাবিবুর রহমান। এ সময় র‌্যাব-১১ ব্যাটালিয়নের অধিনায়ক মো. আনোয়ার লতিফ খানসহ ঊর্ধ্বতন কর্মকর্তারা উপস্থিত ছিলেন।
হাবিবুর রহমান বলেন, উপনির্বাচনকে গুরুত্ব দিয়ে নির্বাচন কমিশনের নির্দেশ অনুযায়ী মোবাইল ও স্ট্রাইকিং ফোর্স হিসেবে কাজ করবে র‌্যাব। নির্বাচনে র‌্যাব-১১-এর ৬০০ সদস্যের সঙ্গে অন্যান্য ব্যাটালিয়নের আরও ৪০০ সদস্য দায়িত্ব পালন করছেন। এর সঙ্গে যুক্ত করা হয়েছে ডগ স্কোয়াড, বোমা নিষ্ক্রিয়করণ ইউনিট ও র‌্যাবের হেলিকপ্টার।
র‌্যাবের গণমাধ্যম শাখার পরিচালক বলেন, র‌্যাব মূলত মোবাইল ও স্ট্রাইকিং ফোর্স হিসেবে দায়িত্ব পালন করবে। এই দায়িত্ব পালন করতে র‌্যাব আগে থেকে তত্পরতা শুরু করেছে। মঙ্গলবার থেকে র‌্যাবের তত্পরতা শুরু হয়েছে। নির্বাচনের পরদিন পর্যন্ত র‌্যাব মোতায়েন থাকবে।
হাবিবুর রহমান বলেন, নির্বাচন সুষ্ঠুভাবে সম্পন্ন, সন্ত্রাসী কর্মকাণ্ড প্রতিহত করতে র‌্যাবের নজরদারি শুরু হয়েছে। নির্বাচনে আচরণবিধি লঙ্ঘন হলে স্থানীয় প্রশাসন ও অন্যান্য আইনশৃঙ্খলা বাহিনীর সঙ্গে সমন্বয় করে আইনগত ব্যবস্থা নেওয়া হবে।
র‌্যাবের এই কর্মকর্তা দাবি করেন, নির্বাচনে ১৪১টি ভোট কেন্দ্রের ভোটাররা যাতে নির্বিঘ্নে ভোট দিতে ও বাড়ি ফিরতে পারেন, এ নিশ্চয়তা দিচ্ছে র‌্যাব। নির্বাচনে সন্ত্রাসী তত্পরতা মোকাবিলায় ও নাশকতামূলক কর্মকাণ্ড প্রতিরোধে র‌্যাব তত্পর রয়েছে। এ ধরনের কর্মকাণ্ড কঠোরভাবে দমন করা হবে।
র‌্যাবের গণমাধ্যম শাখার পরিচালক বলেন, ‘আমি নারায়ণগঞ্জবাসীকে আহ্বান জানাচ্ছি, আমরা আপনাদের পাশে আছি। আমাদের এই তত্পরতায় আপনাদের সহায়তা কামনা করছি।’
 
 
 
