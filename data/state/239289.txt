
উজান থেকে নেমে আসা পাহাড়ি ঢলে তিস্তা নদীতে পানি বাড়ায় রংপুরের গঙ্গাচড়া উপজেলার বেড়িবাঁধে গতকাল বৃহস্পতিবার থেকে ভাঙন দেখা দিয়েছে৷ উপজেলার আলমবিদিতর ইউনিয়নের ব্যাংকপাড়া এলাকার প্রতিরক্ষা বাঁধে এ ভাঙন দেখা গেছে৷গতকাল সকালে সরেজমিনে দেখা যায়, বাঁধের আনুমানিক ৩০০ ফুট এলাকায় ভাঙন দেখা দেওয়ায় নদীপারের বাসিন্দাদের মধ্যে আতঙ্ক বিরাজ করছে৷ স্থানীয়রা বাঁশ-বেড়া দিয়ে ভাঙন রক্ষার চেষ্টা করছেন।ব্যাংকপাড়া এলাকার কৃষক শিকদার মিয়া বলেন, ‘এত দিন নদীত কোনো পানি নাই। আর এলা হঠাৎ সকাল থাকি পানি বাড়তোছে।’কৃষক আউয়াল মিয়া বলেন, ‘ভোর থাকি নদীত পানি বাড়তোছে৷ এখানোত নদী মোচর নিছে৷ পানি আসি বেড়ি বাঁধোত বারি মারবার লাগছে৷ সকালেই বাঁধোত ফাটল দেখা দেছে৷’ তিনি আরও বলেন, ‘এই বাঁধ ভাঙি গেইলে প্রায় এক একর জমির আবাদ নষ্ট হইবে।’ভারপ্রাপ্ত ইউপি চেয়ারম্যান রেজাউল কবির বলেন, ‘বর্ষা আসার আগেই এই বাঁধ মেরামত করতে পানি উন্নয়ন বোর্ড (পাউবো) কর্তৃপক্ষকে জানানো হয়েছে।’পাউবোর রংপুর কার্যালয়ের উপবিভাগীয় প্রকৌশলী আবদুল খালেক বলেন, ‘বাঁধে ভাঙনের কথা এলাকাবাসীর কাছ থেকে শুনেছি। সরেজমিন দেখে ব্যবস্থা নেওয়া হবে।’
