
ঈদে পছন্দের পোশাকের সঙ্গে চাই মানানসই জুতা। পাঞ্জাবি, ফতুয়া ও কামিজের সঙ্গে জুতাটি যেন মানিয়ে যায়। তেমনি শার্ট, প্যান্ট ও শাড়ির সঙ্গে চাই পার্টির উপযোগী জুতা। সব বয়সের নারী-পুরুষ এখন তাই ছুটছেন বিপণিকেন্দ্রগুলোতে।হালকা কাজের পাঞ্জাবি ও জিনসের সঙ্গে পরার জন্য ছেলেরা এবার পছন্দ করছেন দুই ফিতার চপ্পল। বিভিন্ন শোরুমে এসব চপ্পল বিক্রি হচ্ছে ২৫০ থেকে তিন হাজার ৭০০ টাকায়। ছেলেদের পার্টির পাঞ্জাবির সঙ্গে চলছে ড্রেস শু নামের বেল্টবিহীন স্যান্ডেল। এ ধরনের স্যান্ডেলের দাম পড়বে দেড় হাজার থেকে সাত হাজার টাকা। কামিজ ও ফতুয়ার সঙ্গে পরার জন্য তরুণীরা ঝঁুকছেন কারুকাজ করা,পাথর বসানো ফ্ল্যাট ও মাঝারি হিলের স্যান্ডেলের দিকে। বিভিন্ন ব্র্যান্ডের এসব স্যান্ডেলের দাম পড়বে তিন শ থেকে চার হাজার টাকা। শাড়ির সঙ্গে চলছে পাম শু, পেনসিল হিল ও মাঝারি হিলের জুতা। এসব জুতার দাম পড়বে এক হাজার ৪০০ থেকে ছয় হাজার টাকা পর্যন্ত।নগরের রেয়াজুদ্দিন বাজার, তামাকুমন্ডি লেন, বিপনিবিতান ও সিঙ্গাপুর ব্যাংকক মার্কেটে কম দামে পেয়ে যেতে পারেন পছন্দের জুতা। তবে এসব মার্কেটে নামী ব্র্যান্ডের জুতাও বিক্রি হয় বলে সব আয়ের ক্রেতারা ভিড় জমান।পোশাকের সঙ্গে যাঁরা ব্র্যান্ডের জুতা পরবেন তাঁদের যেতে হবে সেন্ট্রাল প্লাজা, সানমার ওশান সিটি, মিমি সুপার মার্কেট, আফমি প্লাজা, আখতারুজ্জামান সেন্টার, লাকি প্লাজার বিভিন্ন শোরুমে। এর মধ্যে নগরের আফমি প্লাজা, বিপণি বিতান, সানমার ওশান সিটিসহ বিভিন্ন বিপণিকেন্দ্রে রয়েছে বাটা ও অ্যাপেক্সের শোরুম। এ ছাড়া লাখানবাজারে লোট্ট, জিইসি মোড়ে জেনিস ও ই বে নামের ব্র্যন্ডের দোকানেও মিলবে পছন্দের জুতা।ঈদ উপলক্ষে এবার নানা ডিজাইনের কনভার্স, ক্যাজুয়াল, পার্টি শু ও লেডিস শুয়ের সমাহার ঘটিয়েছে অ্যাপেক্স। আফমি প্লাজার অ্যাপেক্সের ব্যবস্থাপক রাজীব হোসেন জানালেন, এবার ঈদ উপলক্ষে নারী, পুরুষ ও শিশুদের সাড়ে ৫০০ ডিজাইনের জুতা এনেছেন তাঁরা। আর বাটা এনেছে প্রায় ১০০ নতুন ডিজাইনের জুতা। জানালেন, নগরের জিইসি এলাকার বাটা শোরুমের ব্যবস্থাপক মোহাইমিনুল হক।বিক্রেতারা জানালেন, সবুজ, মেরুন, সাদা, কালো, নীল কিংবা লাল বেল্টের ওপর পাথর, চুমকি, কাঠ বা পঁুতি বসানো ফ্ল্যাট ও মাঝারি হিলের স্যান্ডেলই এবার তরুণীরা বেশি পছন্দ করছেন। আলাদা করে নজর কাড়ছে সিন্ড্রেলা শু, পাম্প শু ও ব্যালেরিনা শু। রিভাইভ, নিনোরোসি, মুচি, স্যান্ডারোসাসহ বিভিন্ন ব্র্যান্ডের মেয়েদের স্যান্ডেলেরও চাহিদা রয়েছে। শিশুদের বিভিন্ন ডিজাইনের জুতার দাম পড়বে ৬৯০ টাকা থেকে দুই হাজার ৪০০ টাকা।ছেলেদের কনভার্স, ক্যাজুয়াল ও পার্টি শু–এর বিক্রিও বেশ ভালো। জিইসি মোড়ের জেনিস শোরুমের ব্যবস্থাপক আবু বক্কর সিদ্দিক জানালেন, পাতলা ফ্ল্যাট স্যান্ডেলের কদর এবারও বেশি। মানভেদে এসব স্যান্ডেলের দাম পড়বে ৫০০ থেকে দুই হাজার ৯০০ টাকা।
