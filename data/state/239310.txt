
শেরপুরে দুই হাত পেতে নৌকায় ভোট চেয়েছেন সর্বদলীয় সরকারের কৃষি, মত্স্য ও প্রাণিসম্পদমন্ত্রী মতিয়া চৌধুরী। আজ শনিবার বিকেলে শেরপুরের নকলার হলপট্টি মোড়ে ‘প্রজন্ম ৭১’ আয়োজিত এক পথসভায় তিনি আওয়ামী লীগে ভোট দেওয়ার আহ্বান জানান।পথসভায় শেরপুর-২ (নকলা-নালিতাবাড়ী) আসনে আওয়ামী লীগের মনোনয়ন পাওয়া মতিয়া বলেন, ‘এবারের নির্বাচন মিথ্যার বিরুদ্ধে সত্যের নির্বাচন। এই নির্বাচন জালেমের বিরুদ্ধে মজলুমের নির্বাচন। মজলুমের পক্ষে আছেন জননেত্রী শেখ হাসিনা। তাই দুহাত পেতে আমি আপনাদের কাছে নৌকা মার্কায় ভোট চাই।’মতিয়া চৌধুরী বিএনপিকে ধ্বংস ও মানুষের জীবন নিয়ে ছিনিমিনি খেলার দল হিসেবে আখ্যায়িত করেন। তিনি বলেন, বিএনপি নির্বাচনে আসতে চায় না। কিন্তু ক্ষমতায় যেতে চায়। গণতান্ত্রিক পদ্ধতিতে নির্বাচন ছাড়া পৃথিবীর কোথাও সরকার গঠন হয় না। গণতন্ত্র কী, আওয়ামী লীগ তা বোঝে। তাই আওয়ামী লীগ নির্বাচন ভিন্ন অন্য কোনো পন্থায় ক্ষমতায় যাওয়ার কথা চিন্তাও করে না।
মতিয়া চৌধুরী আওয়ামী লীগের চূড়ান্ত প্রার্থী হিসেবে মনোনীত হওয়ার পর আজ শনিবার বিকেলে তাঁর নির্বাচনী এলাকায় যান। সেখানে দলীয় নেতা-কর্মীরা তাঁকে স্বাগত জানান।
