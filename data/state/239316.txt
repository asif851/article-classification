
১৯৭১ সালে পাকিস্তানি হানাদার বাহিনী বাংলার আনাচে-কানাচে যে গণহত্যা চালিয়েছে, তার সাক্ষী বাংলার নানা জনপদ। তবে বলা হয়ে থাকে, এক দিনে বাংলার যে স্থানটিতে সবচেয়ে বেশি গণহত্যা হয়েছিল তা হচ্ছে খুলনার চুকনগরে। ইতিহাস বলে সেখানে এক অপারেশনে একসঙ্গে ১০ থেকে ১২ হাজার বাঙালি হত্যার মিশন চালানো হয়েছিল। চুকনগরের সেই বধ্যভূমির সেই ভয়াল হত্যাযজ্ঞ এবার উঠে আসবে শিল্পীর তুলির আঁচড়ে।শিল্পকলা একাডেমির আয়োজনে মহান স্বাধীনতার দিবস ও জাতীয় দিবস উপলক্ষে চুকনগরে আগামী ২৫ ও ২৬ মার্চ এই আর্টক্যাম্পে অংশ নেবেন দেশের ১৬ জন চিত্রশিল্পী। চুকনগরে বসে ছবি আঁকবেন আবদুল মান্নান, কৃষ্ণা চট্টোপাধ্যায়, নাসিম আহমেদ নাদভী, নাইমা হক, নাসরিন বেগম, দুলাল চন্দ্র গাইন, নজরুল ইসলাম, ইব্রাহিম, সমর মজুমদার, কামাল উদ্দিন, মো. আলগুপ্তগীন, আজমীর, তাহমিনা হাফিজ লিসা, মো. তরিকত ইসলাম, বুবলী বর্ণা ও উত্তম কুমার। দুদিনই আর্টক্যাম্প চলবে সকাল ১০টা থেকে বিকেল চারটা পর্যন্ত। আজ বৃহস্পতিবার দুপুরে শিল্পকলা একাডেমির সেমিনার কক্ষেÿআয়োজিত এক সংবাদ সম্মেলনে এসব তথ্য জানানো হয়। এই আয়োজনে কী কী থাকছে তা নিয়ে বিস্তারিত জানান একাডেমির মহাপরিচালক লিয়াকত আলী। সংবাদ সম্মেলনে আরও উপস্থিত ছিলেন শিল্পকলা একাডেমির সচিব জাহাঙ্গীর হোসনে চৌধুরী। সংবাদ সম্মেলনে জানানো হয়, মহান স্বাধীনতা ও জাতীয় দিবসের এই আয়োজনের সঙ্গে আরও থাকছে আলোক প্রজ্বলন, সাংস্কৃতিক অনুষ্ঠান ও নাটক প্রদর্শনী। তবে সেই আয়োজনগুলো হবে ঢাকাতেই। 
এই অনুষ্ঠানমালার শুরু হয়েছে আজ বৃহস্পতিবার সন্ধ্যায়। প্রথম দিন শিল্পকলা একাডেমির জাতীয় সংগীত ও নৃত্যকলা মিলনায়তনে ঢাকা মেট্রোপলিটন পুলিশ পরিবেশন করেছে নাটক ‘রাজারবাগ ৭১’। আগামীকাল শুক্রবার ২৫ মার্চ একই সঙ্গে চুকনগর বধ্যভূমি এবং শিল্পকলা একাডেমির নন্দন মঞ্চে সন্ধ্যা ৬টা ৩০মিনিটে আলোক প্রজ্বলন করা হবে। এরপর নন্দন মঞ্চে থাকছে সাংস্কৃতিক অনুষ্ঠান। ২৬ মার্চ চুকনগরে আর্ট ক্যাম্পের পাশাপাশি ঢাকার নন্দন মঞ্চে থাকছে আলোচনা ও সাংস্কৃতিক অনুষ্ঠান। এদিন জাতীয় নাট্যশালার মূল হলে সন্ধ্যা ৭টায় বাংলাদেশ শিল্পকলা একাডেমি পরিবেশন করবে নাটক ‘টার্গেট প্লাটুন’।
