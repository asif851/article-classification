
রাজধানীর মিরপুর ২ নম্বর এলাকা থেকে ডাকাত সন্দেহে ১৯ ব্যক্তিকে গ্রেপ্তারের দাবি করেছে মহানগর পুলিশের গোয়েন্দা শাখার (ডিবি) সদস্যরা। তাদের কাছ থেকে পিস্তল, গুলি, ছুরি, প্রাইভেট কার ও মোটরসাইকেল উদ্ধার করা হয়েছে বলে জানিয়েছে ডিবি।ডিবির অতিরিক্ত উপকমিশনার মসিউর রহমান দাবি করেন, গোপন খবরের ভিত্তিতে তাঁর নেতৃত্বে ডিবির একটি দল গতকাল সোমবার রাতে মিরপুর ২ নম্বর এলাকায় এই অভিযান চালায়। এ সময় ডাকাত দলের ১৯ সদস্যকে গ্রেপ্তার করা হয়। তাদের কাছ থেকে তিনটি রিভলবার, ছয়টি গুলি, ছয়টি ছুরি, বেশ কয়েকটি রড, একটি বিলাসবহুল (মারসিডিজ বেঞ্জ) গাড়ি, তিনটি প্রাইভেট কার, ছয়টি মোটরসাইকেল, সিএনজিচালিত তিনটি অটোরিকশা ও পুলিশের পোশাক উদ্ধার করা হয়।মসিউর রহমান দাবি করেন, গ্রেপ্তার হওয়া ব্যক্তিরা জিজ্ঞাসাবাদে জানিয়েছেন, তাঁরা যাত্রীবেশে ভাড়ায়চালিত মাইক্রোবাস ও প্রাইভেট কারে উঠে অন্য যাত্রীদের কাছ থেকে মালামাল নিয়ে যান। নির্জনস্থানে যাত্রীদের নামিয়ে দিয়ে পরে গাড়িও নিয়ে যান। এ ছাড়া তাঁরা চালকদের কাছ থেকে মোটরসাইকেল ও সিএনজিচালিত অটোরিকশা নিয়ে যান।
