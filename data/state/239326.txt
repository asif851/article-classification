

ট্রান্সপারেন্সি ইন্টারন্যাশনালের (টিআই) প্রকাশ করা দুর্নীতির ধারণা সূচকে বাংলাদেশের স্কোর ১ পয়েন্ট বেড়ে ২৬ হয়েছে। সবচেয়ে দুর্নীতিগ্রস্ত দেশের তালিকায় গতবার বাংলাদেশের অবস্থান ১৩তম ছিল। এবার তা ১৫তম।
জার্মানির বার্লিনভিত্তিক প্রতিষ্ঠান টিআইয়ের প্রকাশ করা দুর্নীতির ধারণাসূচক ২০১৬-এর প্রতিবেদনে এসব তথ্য উঠে এসেছে। আজ বুধবার রাজধানীর মাইডাস সেন্টারে ট্রান্সপারেন্সি ইন্টারন্যাশনাল বাংলাদেশের (টিআইবি) কার্যালয়ে এক সংবাদ সম্মেলনে এ তথ্য প্রকাশ করা হয়।
সংবাদ সম্মেলনে বক্তব্য দেন টিআইবির নির্বাহী পরিচালক ইফতেখারুজ্জামান। সবচেয়ে বেশি ৯০ স্কোর করে সবচেয়ে কম দুর্নীতিগ্রস্ত দেশের তালিকার শীর্ষে আছে ডেনমার্ক ও নিউজিল্যান্ড। আর ১০ স্কোর করে সবচেয়ে বেশি দুর্নীতিগ্রস্ত দেশের তালিকার শীর্ষে রয়েছে সোমালিয়া।
ধারণা সূচক বিশ্লেষণ করে ইফতেখারুজ্জামান বলেন, বাংলাদেশের স্কোর বাড়া কিংবা অবস্থানে অগ্রগতি দেখে বলা মুশকিল দুর্নীতি বেড়েছে না কমেছে। তিনি আরও বলেন, যেসব দেশ ৪৩ বা তার বেশি স্কোর পায়, ধারণা করা হয়, সেসব দেশ মধ্যম পর্যায়ে দুর্নীতিকে নিয়ন্ত্রণে রাখতে পেরেছে। কিন্তু ধারণা সূচকে দেখা যায়, ৬২ শতাংশের বেশি দেশের স্কোর ৪৩ বা তার নিচে। তিনি বলেন, যেসব দেশ শীর্ষ অবস্থানে আছে, তারাও শতভাগ স্কোর করতে পারেনি। সে কারণে বলা যায়, এখনো বিশ্বব্যাপী দুর্নীতির বিস্তার আছে।
সংবাদ সম্মেলনে আরও উপস্থিত ছিলেন টিআইবির চেয়ারপারসন সুলতানা কামাল, টিআইবির ট্রাস্টি বোর্ডের দুই সদস্য এম হাফিজউদ্দিন খান ও আলী ইমাম মজুমদার, টিআইবির উপনির্বাহী পরিচালক সুমাইয়া খায়ের, পরিচালক (আউটরিচ ও কমিউনিকেশন) রিজওয়ান-উল আলম প্রমুখ।
বিশ্বব্যাংক, আফ্রিকান উন্নয়ন ব্যাংক, আইএমডিসহ ১৩টি আন্তর্জাতিক জরিপ থেকে নেওয়া তথ্যের ভিত্তিতে টিআই দুর্নীতির এই ধারণা সূচক তৈরি করে। শূন্য থেকে ১০০ নম্বরের মধ্যে স্কোর তৈরি করা হয়।
এবারের শীর্ষ দুর্নীতিগ্রস্ত দেশ সোমালিয়া আগের বছরও উত্তর কোরিয়ার সঙ্গে যৌথভাবে শীর্ষ দুর্নীতিগ্রস্ত দেশ ছিল। আর এবারের সবচেয়ে কম দুর্নীতিগ্রস্ত দেশের তালিকায় শীর্ষে থাকা ডেনমার্ক এককভাবে গত বছর শীর্ষে ছিল। এবারের শীর্ষ দুর্নীতিগ্রস্ত দেশগুলোর মধ্যে আরও আছে দক্ষিণ সুদান, উত্তর কোরিয়া, সিরিয়া, লিবিয়া, ইয়েমেন, সুদান, আফগানিস্তান, ভেনেজুয়েলা ও ইরাক।
আর কম দুর্নীতিগ্রস্ত দেশগুলোর তালিকায় ডেনমার্ক ও নিউজিল্যান্ড ছাড়াও আছে ফিনল্যান্ড, সুইডেন, সুইজারল্যান্ড, নরওয়ে, সিঙ্গাপুর, নেদারল্যান্ডস, কানাডা, জার্মানি, লুক্সেমবার্গ ও যুক্তরাজ্য।
প্রকাশিত প্রতিবেদনে দেখা গেছে, ২০১৬ সালে মোট ১৭৬টি দেশের মধ্যে ভালো থেকে খারাপের দিকে ক্রম অনুযায়ী বাংলাদেশের অবস্থান ১৪৫তম। গতবার ১৬৮টি দেশের মধ্যে ভালো থেকে খারাপের দিক অনুযায়ী বাংলাদেশের অবস্থান ছিল ১৩৯তম। সূচকের ১০০ মানদণ্ডের মধ্যে ২০১৬ সালে বাংলাদেশের স্কোর বা নম্বর ২৬। আগেরবার এটা ছিল ২৫।
আরও পড়ুন:দুর্নীতিগ্রস্ত দেশের তালিকায় বাংলাদেশ ১৫তম
