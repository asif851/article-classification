
গাজীপুর সিটি করপোরেশনের দক্ষিণ সালনা এলাকায় দুর্বৃত্তের হামলায় আহত এক ছাত্র আজ বৃহস্পতিবার সকালে ঢাকা মেডিকেল কলেজ হাসপাতালে চিকিৎসাধীন অবস্থায় মারা গেছেন।
মারা যাওয়া ছাত্রের নাম মো. সোহেল রানা (২৫)। তিনি দক্ষিণ সালনা এলাকার আবদুল মালেকের ছেলে। গতকাল বুধবার দিবাগত রাতে দুর্বৃত্তের হামলায় আহত হন সোহেল।
গাজীপুরের মডেল ইনস্টিটিউট অব সায়েন্স অ্যান্ড টেকনোলজির ছাত্র ছিলেন সোহেল। পড়াশোনার পাশাপাশি সালনা বাজারে মুদি দোকানের ব্যবসা করতেন তিনি।
সোহেলের মা আম্বিয়া খাতুনের ভাষ্য, দোকান থেকে রাত সাড়ে ১২টার দিকে বাসায় ফিরছিলেন তাঁর ছেলে। এ সময় সোহেলের ওপর ধারালো অস্ত্র ও লাঠি নিয়ে হামলা করে দুর্বৃত্তরা। পরে গুরুতর অবস্থায় উদ্ধার করে তাঁকে প্রথমে গাজীপুরের শহীদ তাজউদ্দীন আহমদ মেডিকেল কলেজ হাসপাতালে নেওয়া হয়। সেখান থেকে ঢাকা মেডিকেল কলেজ হাসপাতালে স্থানান্তর করা হয়। এই হাসপাতালে চিকিৎসাধীন অবস্থায় আজ সকালে তাঁর মৃত্যু হয়।
সোহেলের মামা আবদুল মান্নানের ভাষ্য, একটি রাস্তা নিয়ে প্রতিবেশী শহীদুল ইসলাম কাজীর সঙ্গে সোহেলদের বিরোধ চলছে। এ নিয়ে সোহেলদের হুমকি দেওয়া হতো। এই বিরোধের জেরে সোহেল খুন হতে পারেন।
জয়দেবপুর থানার উপপরিদর্শক (এসআই) মো. সাদেকুর রহমান বলেন, খবর পেয়ে ঘটনাস্থলে পুলিশ গেছে। এ ঘটনায় মামলা হবে।
