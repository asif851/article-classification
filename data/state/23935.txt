
সরকারি চাকরিতে কোটা সংস্কারের দাবিতে রোববার সারা দেশে গণপদযাত্রা কর্মসূচি পালন করেছেন শিক্ষার্থী ও চাকরিপ্রার্থীরা। কেন্দ্রীয়ভাবে বেলা দুইটায় ঢাকা বিশ্ববিদ্যালয়ের কেন্দ্রীয় লাইব্রেরির সামনে থেকে পদযাত্রাটি শুরু হয়। ঢাকা বিশ্ববিদ্যালয়ের কেন্দ্রীয় মসজিদের সামনের রাস্তা দিয়ে বের হয়ে রাজু স্মৃতি ভাস্কর্য হয়ে নীলক্ষেত ও কাঁটাবন ঘুরে শাহবাগ মোড়ে এসে অবস্থান নেন তাঁরা। রাত পৌনে আটটার দিকে আন্দোলনকারীদের লাঠিপেটা করে সেখান থেকে ছত্রভঙ্গ করে দেয় পুলিশ। উভয় পক্ষের মধ্যে ইটপাটকেল নিক্ষেপের ঘটনা ঘটে।





