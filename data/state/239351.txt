
উচ্চমাধ্যমিক সার্টিফিকেট (এইচএসসি) ও সমমানের পরীক্ষা আজ সোমবার সকাল ১০টা থেকে শুরু হয়েছে। এবারে প্রশ্নপত্র ফাঁস ঠেকাতে পরীক্ষা শুরুর ২৫ মিনিট আগে পরীক্ষার কেন্দ্রে সেট নির্ধারণ করে তারপর পরীক্ষার কক্ষগুলোতে পাঠানো হয়েছে। এ ছাড়া এবার পরীক্ষার হলে ঢোকার ক্ষেত্রেও ব্যাপক কড়াকড়ি লক্ষ্য করা গেছে।
শিক্ষামন্ত্রী নুরুল ইসলাম নাহিদসহ মন্ত্রণালয় ও শিক্ষাবোর্ডের উচ্চপদস্থ কয়েকজন কর্মকর্তা রাজধানীর বেইলি রোডে অবস্থিত সিদ্ধেশ্বরী গার্লস কলেজ কেন্দ্র পরিদর্শন করছেন। এ সময় মন্ত্রীর উপস্থিতিতে প্রশ্নপত্রের প্যাকেট খোলেন ওই কেন্দ্রের ভারপ্রাপ্ত কর্মকর্তা (কেন্দ্র সচিব) ও কলেজটির অধ্যক্ষ কানিজ মাহমুদা আকতার। এরপর সেখান থেকে পরীক্ষার কক্ষগুলোতে প্রশ্নপত্র নিয়ে যান দায়িত্বপ্রাপ্ত শিক্ষকেরা। এ কেন্দ্রের মতো সারা দেশে এবার পরীক্ষা শুরুর ২৫ মিনিট আগে এভাবে সেট নির্ধারণ করা হয়েছে।
প্রশ্নফাঁস ঠেকাতে এবার শুরু থেকেই ব্যাপক প্রস্তুত নেওয়া হয়েছে। এবার এই পরীক্ষাকে সামনে রেখে কিছু নতুন সিদ্ধান্তসহ মোট ১৬টি পদক্ষেপ নেওয়া হয়েছে। এর মধ্যে রয়েছে পরীক্ষা শুরুর ২৫ মিনিট আগে কোন সেট প্রশ্নপত্রে পরীক্ষা হবে, তা লটারি করে ঠিক করা হবে। পরীক্ষার্থীদের অবশ্যই পরীক্ষা শুরুর আধা ঘণ্টা আগে কেন্দ্রে প্রবেশ করতে হবে। যদি কোনো মুঠোফোন নম্বরে একাধিকবার একই অঙ্কের টাকার সন্দেহজনক লেনদেন হয়, তাহলে থানায় অবহিত করবেন সংশ্লিষ্ট ব্যক্তিরা। এইচএসসি পরীক্ষার প্রশ্ন কেনাবেচা ও সামাজিক যোগাযোগের মাধ্যমে প্রশ্নপত্র ফাঁস হতে দেখলে ৯৯৯-তে জানাতে অনুরোধ করেছেন শিক্ষামন্ত্রী নুরুল ইসলাম নাহিদ।
এবার ১০ বোর্ডে মোট ১৩ লাখ ১১ হাজার ৪৫৭ জন পরীক্ষার্থী অংশ নিচ্ছে। ২ হাজার ৫৪১টি কেন্দ্রে অনুষ্ঠিত হবে এই পরীক্ষা। পরীক্ষা শেষ হবে আগামী ১৪ মে।
আজ পরীক্ষার দিন থেকে পরীক্ষা কেন্দ্রগুলোর ২০০ গজের মধ্যে জনসাধারণের প্রবেশ নিষিদ্ধ ঘোষণা করেছে পুলিশ।
পরীক্ষা চলাকালে কেন্দ্রের ২০০ মিটারের মধ্যে মুঠোফোনসহ ইলেকট্রনিক ডিভাইস ব্যবহার নিষিদ্ধ থাকবে। এ ছাড়া পরীক্ষা শেষ না হওয়া পর্যন্ত সব ধরনের কোচিং বন্ধ থাকবে।
