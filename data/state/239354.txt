
মৌলভীবাজারের জুড়ী উপজেলার সদর জায়ফরনগর ইউনিয়নের কয়েকটি এলাকায় কয়েক দিন ধরে বৃষ্টিতে টিলার মাটি ধসে পড়ছে। এ অবস্থায় টিলার পাদদেশে শতাধিক পরিবার ঝুঁকিপূর্ণভাবে বসবাস করছে।সরেজমিনে গত শনিবার দেখা যায়, জুড়ী-ফুলতলা সড়কের এক পাশে জায়ফরনগরের মনতৈল, গুচ্ছগ্রাম, মোহাম্মদপুর ও কালীনগর গ্রামের একাংশজুড়ে বড় একটি টিলা। স্থানীয় লোকজনের কাছে এটি ‘ভজিটিলা’ নামে পরিচিত। মনতৈল, গুচ্ছগ্রাম, মোহাম্মদপুর ও কালীনগরে টিলার একাধিক স্থানে মাটি ধসে পড়েছে। এর নিচে অনেকে পরিবার-পরিজন নিয়ে ঝুঁকিপূর্ণভাবে বসবাস করছেন। এ সময় স্থানীয় কয়েকজন বাসিন্দা বলেন, কয়েক দিন ধরে বৃষ্টি হওয়ায় টিলায় ধস দেখা দিয়েছে। এতে তাঁরা আতঙ্কে রয়েছেন।গুচ্ছগ্রামে টিলার ধসে পড়া স্থানের কাছে বাড়ির উঠানের ঝোপঝাড় পরিষ্কার করছিলেন দিনমজুর শাহজাহান মিয়া। তিনি বলেন, সাত-আট দিন আগে রাতে মুষলধারে বৃষ্টি হচ্ছিল। এ সময় হঠাৎ বিকট শব্দে টিলার বড় একটি অংশ ধসে পড়ে। তবে এতে কোনো দুর্ঘটনা ঘটেনি। তাঁর প্রতিবেশী বুলবুলি বেগম বললেন, ‘রাইতে ঘুম অয় না। ডর লাগে কোন সময় যে টিলা ভাঙি পড়ে।’নাম প্রকাশ না করার শর্তে কালীনগরের কয়েকজন বাসিন্দা অভিযোগ করেন, তাঁদের এলাকা থেকে কয়েকজন ব্যক্তি টিলার মাটি কেটে বিক্রি করেন। সে কারণে টিলাটি ঝুঁকিপূর্ণ হয়ে উঠেছে।এলাকার বাসিন্দাদের দেওয়া তথ্য অনুযায়ী, টিলার নিচে শতাধিক পরিবার বসবাস করে। তাদের বেশির ভাগই দরিদ্র।জায়ফরনগর ইউনিয়নের ভূমি সহকারী কর্মকর্তা মোহাম্মদ রকিব আহমদ বলেন, ঝুঁকিপূর্ণ পরিবারের তালিকা নির্ধারণের ব্যাপারে ঊর্ধ্বতন কর্তৃপক্ষের কোনো নির্দেশনা তাঁরা পাননি।উপজেলা পরিষদের চেয়ারম্যান গুলশান আরা চৌধুরী প্রথম আলোকে জানান, ঝুঁকিতে থাকা পরিবারের তালিকা তৈরির উদ্যোগ নেওয়া হবে।সম্প্রতি জুড়ীতে অতিরিক্ত দায়িত্ব পাওয়া কুলাউড়া উপজেলার নির্বাহী কর্মকর্তা (ইউএনও) মোহাম্মদ নাজমুল হাসান জানান, ঝুঁকিপূর্ণ টিলার বিষয়ে তাঁর কাছে কোনো তথ্য নেই। খোঁজ নিয়ে এ ব্যাপারে তিনি প্রয়োজনীয় ব্যবস্থা নেবেন।
