
লালমনিরহাট সদর উপজেলার বড়বাড়ী ইউনিয়নের বড় বাসুরীয়া গ্রামের কাশেম বাজার এলাকায় হিন্দু সম্প্রদায়ের দশহারা মেলার নামে চলছে অশ্লীল নাচ ও জুয়ার আসর৷ ৭ জুন সকাল থেকে এ মেলা শুরু হয়েছে৷ চলবে ১৪ জুন পর্যন্ত।জানা গেছে, এ মেলার জন্য লালমনিরহাট জেলা প্রশাসনে গত ২১ মে ইউনিয়নের বলিরাম গ্রামের সাবেক ইউপি সদস্য হরিবালা রায় পাটোয়ারীর নাম ব্যবহার করে জুয়াড়িরা আবেদন করলে তা মঞ্জুর হয়নি৷ জুয়াড়িরা একই ব্যক্তির নাম ব্যবহার করে হাইকোর্টে একটি রিট আবেদন করেন৷ পরে আদালত ১ জুন ওই স্থানে সাত দিনের জন্য ওই মেলায় সার্কাস, পুতুলনাচ, মোটরসাইকেল খেলা, লটারি, হাউজি, চরকি, ডাইচিসহ ইত্যাদি খেলার এবং হিন্দু সম্প্রদায়ের ধর্মীয় আচার-অনুষ্ঠান আয়োজনের অনুমতি দিতে জেলা প্রশাসককে নির্দেশ দেন৷এ ব্যাপারে হরিবালা রায় পাটোয়ারী দাবি করেন, ‘এসব আবেদনের সঙ্গে আমি কোনোভাবেই জড়িত নই। বড়বাড়ী ইউনিয়ন পরিষদের (ইউপি) চেয়ারম্যান নুর ইসলাম ৬ জুন বিকেলে বিষয়টি আমাকে জানালে আমি ওই দিনই জেলা প্রশাসককে লিখিতভাবে জানিয়েছি৷ এ ছাড়া মেলায় জুয়া খেলা বন্ধের জন্য আবেদন করেছি।’ইউপি চেয়ারম্যান নুর ইসলাম বলেন, ‘কে বা কারা পরিষদ কার্যালয়ে আমার বরাবর হাইকোর্টের রিট আবেদনের আদেশের ফটোকপি রেখে যায়৷ আমি তা হরিবালা রায় পাটোয়ারীকে অবহিত করি।’এ ব্যাপারে জেলা প্রশাসক হাবিবুর রহমান বলেন, ‘দশহারা মেলায় জুয়া খেলা বন্ধের জন্য হরিবালা রায় পাটোয়ারী আমার কাছে লিখিত আবেদন করেন৷ আবেদনটি আমি সোমবার বিকেলে ফ্যাক্স করে আদালতে পাঠিয়েছি৷’গত বছর ওই এলাকার মেলায় জুয়া খেলা বন্ধ করতে গেলে জুয়াড়িদের সঙ্গে পুলিশের ব্যাপক সংঘর্ষ হয়৷
