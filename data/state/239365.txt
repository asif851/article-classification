

আসন্ন এসএসসি ও সমমানের পরীক্ষার সময় প্রতিটি কেন্দ্র এবং শিক্ষার্থীদের চলাচলের রাস্তায় নিরাপত্তা দেবে পুলিশ। পরীক্ষা নিশ্চিত করতে সর্বশক্তি নিয়োগ করবে পুলিশ।আজ শনিবার রাজধানীতে পুলিশ সদর দপ্তরে এক সংবাদ সম্মেলনে পুলিশের মহাপরিদর্শক (আইজিপি) এ কে এম শহীদুল হক এ কথা জানিয়েছেন। হরতাল-অবরোধের মধ্যে এসএসসি ও সমমানের পরীক্ষা চলাকালে নিরাপত্তা ব্যবস্থার কথা জানাতে এ সংবাদ সম্মেলন করা হয়।টানা অবরোধের মধ্যে কাল রোববার সকাল ছয়টা থেকে বুধবার সকাল ছয়টা পর্যন্ত সারা দেশে ৭২ ঘণ্টার হরতাল ডেকেছে বিএনপির নেতৃত্বাধীন ২০-দলীয় জোট। সোমবার থেকে শুরু হওয়ার কথা মাধ্যমিক স্কুল সার্টিফিকেট (এসএসসি) ও সমমানের পরীক্ষা। জোটের এই কর্মসূচির কারণে এসএসসি ও সমমানের পরীক্ষা পেছানো হবে কি না, সে বিষয়ে গতকাল শুক্রবার রাত পর্যন্ত সিদ্ধান্ত নেয়নি শিক্ষা মন্ত্রণালয়। পরীক্ষা নিয়ে পরীক্ষার্থী ও অভিভাবকেরা উৎকণ্ঠায় আছেন।পরীক্ষা চলাকালে নিরাপত্তা সম্পর্কে জানাতে গিয়ে আইজিপি শহীদুল হক বলেন, শিক্ষার্থীদের দলগতভাবে নিরাপত্তা দেবে পুলিশ। কিন্তু ব্যক্তিগতভাবে নিরাপত্তা দিতে পারবে না। শতভাগ নিরাপত্তা নিশ্চিত করা সম্ভব নয়। তিনি বলেন, ‘সবার প্রত্যাশা ছিল, এসএসসি পরীক্ষার কারণে কর্মসূচি শিথিল রাখা হবে বা আওতামুক্ত রাখা হবে। কিন্তু বাস্তবে দেখা গেল, তারা অবরোধের সঙ্গে হরতাল দিল।’এসএসসি পরীক্ষার সময়ও ২০-দলীয় জোটের হরতাল-অবরোধ কর্মসূচি অব্যাহত রাখা প্রসঙ্গে পুলিশের মহাপরিদর্শক বলেন, ‘পিতা হিসেবে, নাগরিক হিসেবে আমি স্তম্ভিত। জাতি স্তম্ভিত।’ সরকার পরীক্ষা নিলে পুলিশ সব ধরনের নিরাপত্তা দেবে বলে জানান তিনি। এ জন্য সাধারণ নাগরিকদের কাছে তিনি সহযোগিতা চান।
২০-দলীয় জোটের উদ্দেশে আইজিপি বলেন, ‘আমি সাধারণ নাগরিক হিসেবে, পিতা হিসেবে অনুরোধ করব, যাতে এই কর্মসূচি প্রত্যাহার করে নেওয়া হয়।’ তিনি আরও বলেন, অবরোধের নামে চোরাগোপ্তা হামলা চালানো হচ্ছে। নাশকতা চালানো হচ্ছে। পেট্রলবোমা হামলা চালানো হচ্ছে। এদের প্রত্যেককে চিহ্নিত করে আইনের আওতায় আনা হবে।
সংবাদ সম্মেলনে পুলিশের অতিরিক্ত মহাপরিদর্শক (প্রশাসন) মোখলেসুর রহমানসহ পুলিশ সদর দপ্তরের ঊর্ধ্বতন কর্মকর্তারা উপস্থিত ছিলেন।
আরও পড়ুনপরীক্ষা সত্ত্বেও কাল থেকে ৭২ ঘণ্টার হরতাল ২০ দলেরএসএসসি পরীক্ষা নিয়ে অনিশ্চয়তা 
