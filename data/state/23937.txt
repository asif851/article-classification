
প্রধানমন্ত্রী শেখ হাসিনার সঙ্গে তথ্যমন্ত্রী হাসানুল হক ইনুর অনানুষ্ঠানিক কথোপকথনের ভিডিও এবং অডিও ইউটিউব ও ফেসবুকের মতো সামাজিক যোগাযোগের মাধ্যমগুলোতে ছড়িয়ে পড়েছে। এ সময় তথ্যমন্ত্রী নির্বাচনে জালভোটের বিষয়টি এড়িয়ে যাওয়ার জন্য প্রধানমন্ত্রীকে পরামর্শ দেন।আজ সোমবার গণভবনে সংবাদ সম্মেলন শুরু করার আগে নিচু স্বরে তথ্যমন্ত্রীর সঙ্গে কথা বলছিলেন প্রধানমন্ত্রী। তাঁদের সামনে রাখা ছিল টেলিভিশনের মাইক্রোফোন। এ সময় একটি বেসরকারি টেলিভিশন প্রধানমন্ত্রীর অনুষ্ঠানস্থল থেকে সরাসরি সম্প্রচার করছিল। আর তাতেই ধরা পড়ে প্রধানমন্ত্রী-তথ্যমন্ত্রীর এই কথোপকথন। সঙ্গে সঙ্গেই তা সামাজিক যোগাযোগের মাধ্যমগুলোতে প্রচার হয়ে যায় এই ভিডিও।নির্বাচনে ‘জালভোট’ নিয়ে সংবাদমাধ্যমে ছাপা হওয়া ছবি নিয়ে আলোচনার কথা প্রধানমন্ত্রীর কাছে তুলে ধরেন তথ্যমন্ত্রী হাসানুল হক ইনু। একপর্যায়ে তথ্যমন্ত্রী প্রধানমন্ত্রীকে সংবিধান রক্ষার ক্ষেত্রে এই নির্বাচনের গুরুত্বের বিষয়টি তুলে ধরার পরামর্শ দেন।প্রধানমন্ত্রীকে হাসানুল হক ইনু বলেন, ‘সহিংসতার পরেও, প্রতিরোধের ঘোষণার পরেও, ১৮ হাজার জায়গায় ভোট হয়ে গেছে, এটি সফলতা, গণতন্ত্রের সফলতা এবং সংবিধানের সফলতা। ওরা সংবিধানের বাইরে দেশটাকে নিয়ে যেতে চাচ্ছিল, আল্লাহ বাঁচাইছে, জনগণের সাপোর্ট আমরা সংবিধানের ভেতর রেখেছি। রাইগেন না... হা হা হা।’এ সময় হাসতে হাসতে প্রধানমন্ত্রী বলেন, ‘জাসদের মুখ দিয়ে এখন গণতন্ত্রের কথা শুনতে হচ্ছে...হা হা হা...।’ আবারও একই কথা বলেন প্রধানমন্ত্রী।এ সময় তথ্যমন্ত্রী বলেন, ‘এটা অন-এয়ার আছে। এগুলো সব অন-এয়ারে আছে।’ তখন প্রধানমন্ত্রী বলেন, ‘আমি জানি তো সব। সে জন্য বলে দিলাম।’

