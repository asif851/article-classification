
কিশোরগঞ্জের কুলিয়ারচরে গতকাল রোববার সকালে বিদ্যুৎস্পৃষ্ট হয়ে দুই ভাইয়ের মৃত্যু হয়েছে। তাঁরা হলেন পৌর শহরের পূর্ব গাইলকাটা মহল্লার ঘোষপাড়ার রাজন সেন (৩২) ও সুজন সেন (৩৪)। একই ঘটনায় আহত হন তাঁদের চাচি মিরা রানী। পরিবার জানায়, সকাল সাতটার দিকে মিরা রানী সেন বাড়ির উঠানে টানানো তারে কাপড় শুকাতে দিতে গিয়ে বিদ্যুৎস্পৃষ্ট হন। তাঁকে বাঁচাতে গিয়ে প্রথমে সুজন ও পরে রাজন বিদ্যুৎস্পৃষ্ট হন। তিনজনকে বাজিতপুরের জহুরুল ইসলাম মেডিকেল কলেজ হাসপাতালে নেওয়া হয়। সেখানে রাজন ও সুজনকে মৃত ঘোষণা করেন চিকিৎসক। 
