
নতুন নির্বাচন কমিশনের (ইসি) অধীনে রাঙামাটির বাঘাইছড়ি পৌরসভা নির্বাচনে ভোট গ্রহণ শেষ হয়েছে। আজ শনিবার বিকেল চারটায় ভোট গ্রহণ শেষ হয়। এখন ভোট গণনা চলছে। সকাল আটটা থেকে এই ভোট গ্রহণ শুরু হয়।
সকাল থেকে কিশলয় সরকারি প্রাথমিক বিদ্যালয়, বাবুপাড়া কমিউনিটি সেন্টার ও বাঘাইছড়ি উচ্চবিদ্যালয় কেন্দ্র ঘুরে দেখা গেছে, উৎসবমুখর পরিবেশে ভোট দিয়েছেন ভোটাররা। কেন্দ্রগুলোতে নারী ও পুরুষের দীর্ঘ লাইন দেখা গেছে।
ভোট গ্রহণ চলাকালে কেন্দ্রগুলোতে র‍্যাব, পুলিশ, বর্ডার গার্ড বাংলাদেশসহ (বিজিবি) আইনশৃঙ্খলা রক্ষাকারী বাহিনীর সদস্যরা দায়িত্ব পালন করেন। কোথাও কোনো অপ্রীতিকর ঘটনা ঘটেনি। শান্তিপূর্ণ পরিবেশে নির্বাচন অনুষ্ঠিত হয়েছে।
সকালে ভোট দিতে এসে ভোটার নীলবরণ চাকমা বলেন, তিনি লাইনে দাঁড়িয়ে ভোট দেওয়ার জন্য অপেক্ষা করছেন। ভোটের পরিবেশ ভালো।
বাবুপাড়া কেন্দ্রের নিরাপত্তার দায়িত্বে নিয়োজিত রাঙামাটির সহকারী পুলিশ সুপার মো. শরীফও কড়া নিরাপত্তায় ভোট গ্রহণ হয়েছে বলে জানান।
নির্বাচনে মেয়র পদে আওয়ামী লীগ ও বিএনপির পাশাপাশি একজন স্বতন্ত্র প্রার্থী প্রতিদ্বন্দ্বিতা করছেন। পার্বত্য চট্টগ্রাম জনসংহতি সমিতিসহ আঞ্চলিক কোনো রাজনৈতিক দল মেয়র পদে প্রার্থী দেয়নি।
বাঘাইছড়ি পৌরসভা নির্বাচনে ভোটার ১০ হাজার ১৭৭ জন। মেয়র পদে আওয়ামী লীগ প্রার্থী মো. জাফর আলী খান, বিএনপির প্রার্থী মো. ওমর আলী ও স্বতন্ত্র প্রার্থী মো. আজিজুর রহমান।
