
মাগুরায় একটি মহিলা কলেজের কয়েকজন আবাসিক শিক্ষার্থী অধ্যক্ষের বিরুদ্ধে যৌন হয়রানি ও উত্ত্যক্ত করার অভিযোগ তুলেছেন। ছাত্রীদের অভিযোগ, অধ্যক্ষ নানা অজুহাতে আবাসিক হলের ভেতরে গিয়ে তাঁদের উত্ত্যক্ত করেন।
আজ শুক্রবার সকালে ছাত্রীরা জেলা প্রশাসকের কাছে লিখিত অভিযোগ দিয়েছেন। ১৮ জন ছাত্রী ওই লিখিত অভিযোগে সই করেন। অভিযোগের অনুলিপি পুলিশ সুপার ও মাগুরা প্রেসক্লাবকে দেওয়া হয়েছে।
অভিযোগে বলা হয়, ওই কলেজের অধ্যক্ষ নানা অজুহাতে তাঁদের আবাসিক হলে যান। আপত্তিকর আচরণ ও যৌন হয়রানিমূলক আচরণ করেন। তিনি (অধ্যক্ষ) ছাত্রীদের ‘ডার্লিং’, ‘লাভার’ বলে সম্বোধন করেন। এমনকি প্রেমের প্রস্তাবও দেন।
অভিযোগে আরও বলা হয়, অধ্যক্ষের এসব ঘটনা ছাত্রীরা যাতে প্রকাশ না করেন, সে জন্য ভয়ভীতিও দেখানো হয়। গতকাল বৃহস্পতিবার দুপুরে অধ্যক্ষের কার্যালয়ে এক ঘণ্টা আটকে রাখা হয়েছে বলেও অভিযোগ ছাত্রীদের।
এ ব্যাপারে জানতে চাইলে জেলা প্রশাসক মোহাম্মদ আতিকুর রহমান আজ দুপুরে প্রথম আলোকে বলেন, ছাত্রীদের অভিযোগ তিনি পেয়েছেন। বিষয়টি স্পর্শকাতর। উচ্চপর্যায়ের তদন্ত কমিটি গঠন করে প্রয়োজনীয় ব্যবস্থা নেওয়া হবে বলে তিনি জানান।
যোগাযোগ করা হলে অভিযোগ অস্বীকার করে অধ্যক্ষ প্রথম আলোকে বলেন, স্বার্থহানি হওয়ায় শিক্ষকদের একটি পক্ষ তাঁর বিরুদ্ধে উঠে পড়ে লেগেছেন। মিথ্যা অপবাদ দিচ্ছেন। এ ক্ষেত্রে কয়েকজন ছাত্রীকে তাঁরা ব্যবহার করছেন। বিষয়টি অত্যন্ত দুঃখজনক ও মানহানিকর।
অধ্যক্ষ তাঁর নেওয়া বিভিন্ন পদক্ষেপের কথা উল্লেখ করে বলেন, ‘এসব সৃজনশীল উদ্যোগই আমার বিপদের বড় কারণ হিসেবে দেখা দিয়েছে। আমি মাগুরাতে থাকি না। ঝিনাইদহ থেকে নিয়মিত কলেজ করি। তাই ছাত্রীদের হোস্টেলে অবাধে ঢোকা বা তাঁদের সঙ্গে ক্লাসে অশালীন আচরণ বা মন্তব্য করা আমার পক্ষে কীভাবে সম্ভব?’
