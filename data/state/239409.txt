
ত্রাণ ও দুর্যোগ ব্যবস্থাপনা মন্ত্রী মোফাজ্জল হোসেন চৌধুরী মায়া বলেছেন, ‘জাতীয় নির্বাচনে অংশ না নিয়ে বিএনপি এখন কান্নাকাটি করছে। আর এবারের পৌর নির্বাচনে অংশ না নিলে তাদের আমও যাবে ছালাও যাবে।’ 
মন্ত্রী বিএনপিকে উদ্দেশ করে বলেন, তারা সব সময় ষড়যন্ত্রের ভেতর থাকে। সুষ্ঠু, অবাধ নির্বাচন হোক সেটা তারা চায় না। তবে নির্দিষ্ট সময় নির্বাচন হবে। বাংলার মানুষ নির্বাচনমুখী। চারদিকে নির্বাচনী হাওয়া বইছে। তাদের (বিএনপি) যদি শুভ বুদ্ধির উদয় হয় তাহলে নির্বাচনে আসলে ভালো।
আজ শনিবার দুপুরে চাঁদপুরের মতলব উত্তর উপজেলার মোহনপুর উচ্চ বিদ্যালয় মাঠে আয়োজিত এক ‘মা’ সমাবেশে প্রধান অতিথির বক্তব্য দেন তিনি।
মন্ত্রী বলেন, একজন মা পারেন সন্তানদের সুশিক্ষা দিয়ে সুন্দর দেশ ও জাতি উপহার দিতে। তিনি উপস্থিত মায়েদের তাঁদের সন্তানদের মাদক ও যৌতুকমুক্ত রাখতে অঙ্গীকার করান। চাঁদপুরের জেলা প্রশাসক আবদুস সবুর মণ্ডলের সভাপতিত্বে সমাবেশে অন্যান্যের মধ্যে বক্তব্য দেন জেলার পুলিশ সুপার শামসুন্নাহার, মতলব উত্তর উপজেলা চেয়ারম্যান মঞ্জুর আহমেদ, উপজেলা নির্বাহী কর্মকর্তা (ইউএনও) মফিজুল ইসলাম ও জেলা প্রাথমিক শিক্ষা অফিসার আক্তার হোসেন।
অনুষ্ঠানে উপজেলা চেয়ারম্যান মঞ্জুর আহমেদ মঞ্জু মতলব উত্তরের ১৭৮টি প্রাথমিক বিদ্যালয়ের যেসব শিক্ষার্থী ভালো ফলাফল করবে, তাদের মায়েদের রত্নগর্ভা মা হিসেবে পুরস্কৃত করার ঘোষণা দেন।
