
অবৈধ গ্যাস-সংযোগ বিচ্ছিন্ন করার কাজে ক্ষমতাবান দুষ্কৃতকারীরা বাধা দিচ্ছে বলে অভিযোগ পেয়েছেন বিদ্যুৎ, জ্বালানি ও খনিজ সম্পদ প্রতিমন্ত্রী নসরুল হামিদ। আজ বৃহস্পতিবার সংসদে জাতীয় পার্টির সাংসদ শওকত চৌধুরীর এক প্রশ্নের জবাবে প্রতিমন্ত্রী এ কথা বলেন।
নসরুল হামিদ বলেন, সরকার গ্যাসের অবৈধ সংযোগ বিচ্ছিন্ন করতে কঠোর ব্যবস্থা নিয়েছে। এ বিষয়ে নিরপেক্ষভাবে কাজ করার নির্দেশ রয়েছে। তবে কতিপয় ক্ষমতাবান দুষ্কৃতকারী এ কাজে বাধা দিচ্ছে বলে অভিযোগ পাওয়া গেছে।সরকারি দলের দিদারুল আলমের প্রশ্নের জবাবে বিদ্যুৎ প্রতিমন্ত্রী বলেন, দেশে ৫২ শতাংশ বিদ্যুৎ বেসরকারি খাত থেকে উৎপাদিত হচ্ছে। একই দলের আলী আজমের প্রশ্নের জবাবে নসরুল হামিদ বলেন, বর্তমানে দেশে ১০৮টি বিদ্যুৎ উৎপাদন কেন্দ্র রয়েছে। এসব কেন্দ্রের মোট ‍উৎপাদন ক্ষমতা ১২ হাজার ৫৫১ মেগাওয়াট। এ ছাড়া আরও ৬০০ মেগাওয়াট ভারত থেকে আমদানির মাধ্যমে জাতীয় গ্রিডে যুক্ত হচ্ছে।বর্তমানে ১১ হাজার ৩০২ মেগাওয়াট ক্ষমতার ৩৩টি বিদ্যুৎকেন্দ্র নির্মাণাধীন রয়েছে বলে জানান বিদ্যুৎ প্রতিমন্ত্রী। সানজিদা খানমের এ সম্পর্কিত প্রশ্নের জবাবে তিনি বলেন, এসব কেন্দ্র ২০১৭ থেকে ২০২১ সালের মধ্যে চালু হবে। এ ছাড়া ৪ হাজার ৭২৯ মেগাওয়াট ক্ষমতার ৩২টি বিদ্যুৎকেন্দ্র নির্মাণের দরপত্র প্রক্রিয়াধীন এবং ৬ হাজার ৪১৫ মেগাওয়াট ক্ষমতার ১১টি কেন্দ্রের নির্মাণ পরিকল্পনাধীন রয়েছে। জাতীয় পার্টির সেলিম উদ্দিনের প্রশ্নের জবাবে প্রতিমন্ত্রী বলেন, দেশের ১২-১৩ শতাংশ মানুষ গৃহস্থালি কাজে জ্বালানি হিসেবে প্রাকৃতিক গ্যাস দ্বারা সরাসরি উপকৃত হচ্ছে।জাহানারা বেগমের প্রশ্নের জবাবে শিল্পমন্ত্রী আমির হোসেন আমু বলেন, ঢাকাকে বাসযোগ্য করার জন্য শহরের মধ্য থেকে সব কলকারখানা শহরের বাইরে স্থানান্তরের পরিকল্পনা সরকারের রয়েছে। এর অংশ হিসেবে বাংলাদেশ ক্ষুদ্র ও কুটির শিল্প করপোরেশনের (বিসিক) আওতায় সাভারে ১৯৯ দশমিক ৪০ একর জমির ওপর অত্যাধুনিক ও পরিবেশবান্ধব চামড়া শিল্পনগরী স্থাপন করা হয়েছে। ঢাকা শহরের বিভিন্ন স্থানে অপরিকল্পিত ও পরিবেশবান্ধবহীনভাবে গড়ে ওঠা প্লাস্টিক এবং মুদ্রণশিল্পগুলোকে স্থানান্তরের জন্য মুন্সিগঞ্জের সিরাজদিখানে শিল্পনগরী স্থাপনের কাজ প্রক্রিয়াধীন রয়েছে। এ ছাড়া ইলেকট্রিক্যাল শিল্প-কারখানা টঙ্গিবাড়ী স্থানান্তরের একটি প্রকল্প বাস্তবায়নাধীন রয়েছে।আ ফ ম বাহাউদ্দিন নাছিমের প্রশ্নের জবাবে আমির হোসেন আমু বলেন, বর্তমান বাজারে কিছু নিম্নমানের মিনারেল ওয়াটার রয়েছে। তবে নিম্নমানের মিনারেল ওয়াটারে বাজার সয়লাব হওয়ার বিষয়টি ঠিক নয়।এম এম মালেকের প্রশ্নের জবাবে আমির হোসেন আমু বলেন, শিল্প উদ্যোক্তাদের আবেদনের পরিপ্রেক্ষিতে ২০১৪ সাল থেকে এ পর্যন্ত ৩৬১টি রুগ্‌ণ শিল্প চিহ্নিত করা হয়েছে।প্রশ্নোত্তরের আগে বেলা সাড়ে তিনটার ডেপুটি স্পিকার ফজলে রাব্বী মিয়ার সভাপতিত্বে সংসদের অধিবেশন শুরু হয়। প্রশ্নোত্তর টেবিলে উত্থাপিত হয়।
