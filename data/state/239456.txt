
চট্টগ্রাম রেলস্টেশনে আজ শনিবার সকালে শফিকুর রহমান নামের এক ব্যক্তির কাছ থেকে পাঁচটি সোনার বার উদ্ধার করেছে রেলওয়ে থানার পুলিশ। নোট বইয়ের ভেতরে করে টেপমোড়ানো অবস্থায় স্বর্ণের বারগুলো ঢাকায় নেওয়ার সময় পুলিশ জব্দ করে।
এ ঘটনায় পুলিশ শফিকুর রহমানকে গ্রেপ্তার করেছে। তাঁর বাড়ি চট্টগ্রামের সাতকানিয়ায়। তাঁর বিরুদ্ধে রেলওয়ে থানায় মামলা হয়েছে।
রেলওয়ে থানার উপপরিদর্শক (এসআই) মো. নুরুল ইসলাম আজ প্রথম আলো ডটকমকে বলেন, সকালে রেলস্টেশনে সন্দেহজনক ঘোরাঘুরির সময় শফিকুরের কাছে থাকা বই তল্লাশি করে পাঁচটি সোনার বার জব্দ করা হয়। নোট বইয়ের ভেতরে সোনার বার টেপ দিয়ে মোড়ানো অবস্থায় ছিল। এসব স্বর্ণের বার মো. হোসেন নামের ঢাকায় তাঁর এক আত্মীয়ের কাছে নেওয়া হচ্ছিল বলে প্রাথমিক জিজ্ঞাসাবাদে শফিকুর পুলিশকে জানিয়েছেন।
জব্দ হওয়া প্রতিটি স্বর্ণবারের ওজন প্রায় ১০ তোলা। এই হিসাবে এর ওজন ৫৮৩ গ্রাম, যার মূল্য প্রায় ২৬ লাখ টাকা।
