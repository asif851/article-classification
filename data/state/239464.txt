
জামায়াতে ইসলামীর নায়েবে আমির মুহাম্মদ আবদুস সুবহানের বিরুদ্ধে মানবতাবিরোধী অপরাধের মামলায় রাষ্ট্রপক্ষের ২১তম সাক্ষী শহিদুল্লাহকে আসামিপক্ষের জেরার জন্য রোববার দিন পুনর্নির্ধারণ করেছেন আন্তর্জাতিক অপরাধ ট্রাইব্যুনাল-২। বিচারপতি ওবায়দুল হাসানের নেতৃত্বে তিন সদস্যের এই ট্রাইব্যুনাল গতকাল বৃহস্পতিবার এই দিন ধার্য করেন।রাষ্ট্রপক্ষের এই সাক্ষীকে আসামিপক্ষের অসমাপ্ত জেরার জন্য গতকাল দিন ধার্য ছিল। তবে এ মামলার কার্যক্রম শুরু হলে রাষ্ট্রপক্ষের কৌঁসুলি সুলতান মাহমুদ ট্রাইব্যুনালে বলেন, সাক্ষী অসুস্থ তাই হাজির করা যায়নি। তিনি এ জন্য সময়ের আবেদন জানালে ট্রাইব্যুনাল রোববার দিন ধার্য করেন।শহিদুল্লাহ বুধবার জবানবন্দিতে বলেন, পাকিস্তানি সেনাক্যাম্পে আটক তাঁর বাবাকে সুবহান বলেন, ‘দুই ছেলেকে (সাক্ষী ও তাঁর ভাই) মুক্তিযুদ্ধ থেকে ফিরিয়ে আনলে তোমাকে ছেড়ে দেব, আর ওদের রাজাকার বানাব।’ তাঁর বাবা জামিনে মুক্তি পাওয়ার পর রাজাকার ও আলবদরদের ধারালো অস্ত্রের আঘাতে নিহত হন।
