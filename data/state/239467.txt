
পিরোজপুরের কাউখালী উপজেলার চিরাপাড়া নদীতে বিষ প্রয়োগ করে মাছ শিকার করেছে দুর্বৃত্তরা। গতকাল শনিবার রাতে এ ঘটনা ঘটে।
স্থানীয় লোকজনের সঙ্গে কথা বলে জানা যায়, কাউখালী শহর সংলগ্ন চিরাপাড়া নদীর চর বাশুরী গ্রাম এলাকায় প্রায়ই বিষ প্রয়োগ করে মাছ শিকার করা হয়। গতকাল শনিবারও একই ঘটনা ঘটে। রাত সাড়ে আটটার দিকে বিষ দেওয়া হয়। কিছুক্ষণের মধ্যে নদীতে মাছ ভেসে উঠলে দুর্বৃত্তরা তা তুলতে থাকে। স্থানীয় লোকজন বিষয়টি টের পেলে দুর্বৃত্তরা চলে যায়। পরে স্থানীয় লোকজনও নদীতে ভেসে ওঠা মাছ শিকারে নামে।  কাউখালী উন্নয়ন পরিষদের সভাপতি আবদুল লতিফ বলেন, অতিরিক্ত মুনাফার আশায় কয়েক বছর ধরে শীত মৌসুমে কিছু মানুষ উপজেলার কচুয়াকাঠী, জোলাগাতী, নিলতী, গারতা, সোনাকুর খাল ও চিরাপাড়া নদীতে বিষ প্রয়োগ করে মাছ শিকার করছে। এতে নদী ও খালের প্রচুর মাছ মারা যায়। এর ফলে স্থানীয় জেলেদের আর্থিক ক্ষতির পাশাপাশি পরিবেশেরও ব্যাপক ক্ষতি হচ্ছে।  উপজেলা মৎস্য কর্মকর্তা মনোজ কুমার সাহা বলেন, চিরাপাড়া নদীতে বিষ দিয়ে মাছ শিকারের কথা শুনেছি। বিষ পানিতে প্রয়োগ করা হলে মাছের সঙ্গে সব প্রজাতির জলজ প্রাণীই মারা যায়। এটা জীব বৈচিত্র্যের জন্য মারাত্মক হুমকি।
কাউখালী থানার ভারপ্রাপ্ত কর্মকর্তা (ওসি) মনিরুজ্জামান প্রথম আলোকে বলেন, এ ঘটনায় জড়িতদের খুঁজে বের করার চেষ্টা চলছে।
