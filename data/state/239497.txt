
মিয়ানমার থেকে পালিয়ে বাংলাদেশে আশ্রয়গ্রহণকারী রোহিঙ্গাদের জন্য মানবিক সহায়তা হিসেবে আরও ৪ কোটি ৭০ লাখ ডলার দেবে যুক্তরাষ্ট্র। মার্কিন পররাষ্ট্রমন্ত্রী রেক্স টিলারসন মিয়ানমার সফরের সময় গতকাল বুধবার এ ঘোষণা দেন।আজ বৃহস্পতিবার ঢাকার মার্কিন দূতাবাসের এক সংবাদ বিজ্ঞপ্তিতে এ কথা জানানো হয়।মার্কিন পররাষ্ট্রমন্ত্রীর এই ঘোষণার পর গত আগস্ট থেকে শরণার্থী সংকট মোকাবিলায় বাংলাদেশকে দেওয়া যুক্তরাষ্ট্রের সহায়তার পরিমাণ দাঁড়াল ৮ কোটি ৩০ লাখ ডলারে।যুক্তরাষ্ট্রের সহায়তা বাংলাদেশের মাঠপর্যায়ে কার্যক্রম পরিচালনায় নিয়োজিত আন্তর্জাতিক অংশীদার সংস্থাগুলোর কাছে পৌঁছায়। এই সংস্থাগুলো হলো ইন্টারন্যাশনাল অর্গানাইজেশন ফর মাইগ্রেশন (আইওএম), ইউএন হাইকমিশনার ফর রিফিউজিস (ইউএনএইচসিআর), ইউএন চিলড্রেনস ফান্ড (ইউনিসেফ) এবং ওয়ার্ল্ড ফুড প্রোগ্রাম (ডব্লিউএফপি)। এসব সংস্থা মিয়ানমারে রাখাইন রাজ্য থেকে উচ্ছেদ হওয়া ছয় লাখের বেশি রোহিঙ্গার সুরক্ষা, জরুরি আশ্রয়, খাদ্য এবং পুষ্টিসহায়তা, স্বাস্থ্যসেবা ও মনস্তাত্ত্বিক এবং সামাজিক সহায়তা প্রদান করছে।বিজ্ঞপ্তিতে উল্লেখ করা হয়েছে, টিলারসন বলেন, ‘এই বিপর্যয়ের মানবিক সংকটের মাত্রা ভয়াবহ। ছয় লাখের বেশি রোহিঙ্গা বাংলাদেশে পালিয়ে গেছে। আরও অনেকেই অভ্যন্তরীণভাবে বাস্তুচ্যুত হয়েছেন। এই রোহিঙ্গাদের খাদ্য, পানি ও আশ্রয়ের অপর্যাপ্ততা রয়েছে।’ তিনি বলেন, ‘বিশ্বব্যাপী মানবিক উদ্যোগের জন্য যুক্তরাষ্ট্র সব সময়ই নিবেদিত এবং রোহিঙ্গাদের সাহায্য করার জন্য আমাদের চলমান প্রচেষ্টার অংশ হিসেবে এই তহবিল বিতরণ করতে পেরে যুক্তরাষ্ট্র গর্বিত।’
