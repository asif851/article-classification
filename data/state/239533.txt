
সিরাজগঞ্জের তাড়াশ উপজেলায় খাদ্যবান্ধব কর্মসূচির ১০ টাকা কেজির ৭০ বস্তা চাল জব্দ করা হয়েছে। উপজেলা প্রশাসন ও পুলিশের পৃথক অভিযানে গত বুধবার রাতে ও বিকেলে ওই চাল জব্দ করা হয়। এ ঘটনায় ডিলারসহ দুজনকে গ্রেপ্তার এবং থানায় পৃথক দুটি মামলাও করা হয়েছে।
উপজেলা প্রশাসন, পুলিশ ও এলাকার কয়েকজন বাসিন্দার সঙ্গে কথা বলে জানা গেছে, উপজেলার পশ্চিম ওয়াপদা বাঁধের ওপর বুধবার রাতে ১০ টাকা কেজির চাল বিক্রি করা হচ্ছে—এ খবরে পুলিশ অভিযান চালায়। সেখান থেকে নছিমনে পাচার করার সময় ৬০ বস্তা চাল জব্দ করা হয়। পুলিশের উপস্থিতি টের পেয়ে ডিলার পালিয়ে যান। পরে চালগুলো থানা-পুলিশের হেফাজতে আনা হয়।
এদিকে বুধবার বিকেলে উপজেলার নওগাঁ ইউনিয়নের মহিষলুটি বাজারে ১০ টাকা কেজি দরের চালের ডিলার মো. সুজন হোসেন ভুয়া মাস্টাররোল দেখিয়ে ১০ বস্তা চাল বিক্রি করেন। এ খবরের ভিত্তিতে উপজেলা নির্বাহী কর্মকর্তা (ইউএনও) জিল্লুর রহমান ও সহকারী কমিশনার (ভূমি) মনছুর রহমান অভিযান চালিয়ে কালিদাশনিলি গ্রামের ভ্যানচালক রাজীব হোসেনের বাড়ি থেকে ওই চালগুলো জব্দ করেন।
তাড়াশ থানার ভারপ্রাপ্ত কর্মকর্তা (ওসি) মো. মনজুর রহমান বলেন, বুধবার বিকেলে জব্দ করা চাল উপজেলা খাদ্য কর্মকর্তার হেফাজতে রাখা হয়। পরে রাতে অভিযান চালিয়ে এ ঘটনার সঙ্গে জড়িত থাকার অভিযোগে ডিলার সুজন এবং রাজীব নামের আরেকজনকে গ্রেপ্তার করা হয়। এ ঘটনায় উপজেলা খাদ্যকর্মকর্তা মো. আনোয়ার হোসেন বাদী হয়ে একটি মামলা করেছেন। অপর ঘটনায় বুধবার রাতে জব্দ করা ৬০ বস্তা চালের ডিলার আবদুল হান্নান। হান্নান পলাতক রয়েছেন। এ ঘটনায়ও থানার উপপরিদর্শক (এসআই) তোফায়েল আহমেদ বাদী হয়ে একটি মামলা করেছেন। চালগুলো থানা হেফাজতে রাখা হয়েছে। গ্রেপ্তার হওয়া দুজনকে গতকাল বৃহস্পতিবার আদালতের মাধ্যমে কারাগারে পাঠানো হয়েছে।
ইউএনও জিল্লুর রহমান বলেন, দুটি ঘটনায় থানা-পুলিশকে তদন্ত করে প্রয়োজনীয় ব্যবস্থা গ্রহণের জন্য নির্দেশ দেওয়া হয়েছে।
 
