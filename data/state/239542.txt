
আওয়ামী লীগের প্রচার ও প্রকাশনা সম্পাদক হাছান মাহমুদ বলেছেন, গতবারের মতো খালেদা জিয়ার সিদ্ধান্ত এবং তারেক রহমানের পরামর্শে বিএনপির নেতারা যদি নির্বাচনে না আসেন, তাহলে বিএনপিকে দুরবিন দিয়েও খুঁজে পাওয়া যাবে না।
আজ সোমবার জাতীয় প্রেসক্লাবে বঙ্গবন্ধু স্বাধীনতা পরিষদ আয়োজিত আলোচনা সভায় প্রধান অতিথির বক্তব্যে হাছান মাহমুদ এ মন্তব্য করেন।
হাছান মাহমুদ বলেন, ‘আমি আগেও বলেছি এবং আজকেও বলব, আপনাদের রাজনীতি কি দুর্নীতির দায়ে শাস্তিপ্রাপ্ত খালেদা জিয়াকে রক্ষা করা, নাকি বিএনপিকে রক্ষা করা? যদি বিএনপিকে রক্ষা করাই আপনাদের রাজনীতি হয়, তাহলে অবশ্যই আপনারা আগামী নির্বাচনে আসবেন।’ তিনি বলেন, এখন তো বিএনপি নেতা-কর্মীরা গর্তের মধ্যে আছে, তবু গর্তের মধ্যে দেখা যায়। কিন্তু ভবিষ্যতে গর্তের মধ্যেও আর দেখা যাবে না।
সাবেক মন্ত্রী হাছান মাহমুদ বলেন, সংস্কৃতির মধ্যে কেউ কেউ ধর্মকে টেনে আনতে চায়, যেটি কখনোই কাম্য নয়। যারা সংস্কৃতিকে ধর্মের মধ্যে টেনে আনে, তারা দেশকে বিভক্ত করতে চায়। এর পেছনে কাজ করছে বিএনপি-জামায়াত গোষ্ঠী। তিনি অভিযোগ করেন, পয়লা বৈশাখে বিএনপি কার্যালয়ের সামনে যে অনুষ্ঠানের আয়োজন করা হয়েছিল, তাতে দেশীয় সংস্কৃতির চেয়ে বিজাতি সংস্কৃতি বেশি প্রাধান্য পেয়েছিল।
বিএনপি মহাসচিব মির্জা ফখরুল ইসলামের বক্তব্যের জবাবে হাছান মাহমুদ বলেন, তিনি কোত্থেকে আবিষ্কার করলেন যে সরকার খালেদা জিয়াকে বিদেশ পাঠিয়ে দেওয়ার চেষ্টা করছে। এসব কথাবার্তা বলে দেশের মানুষকে বিভ্রান্ত করে কোনো লাভ হবে না। তিনি আরও বলেন, কারা বিধি অনুযায়ী কারাগারে কেউ শীতাতপনিয়ন্ত্রিত কক্ষ পাওয়ার সুযোগ নেই। খালেদা জিয়া শীতাতপনিয়ন্ত্রিত কক্ষে আছেন। বাংলাদেশের আইন এবং বিধান অনুযায়ী, কারাগারের মধ্যে পছন্দের গৃহপরিচারিকাকে রাখার সুযোগ নেই। খালেদা জিয়া তাঁর পছন্দের গৃহপরিচারিকাকে সঙ্গে রাখতে পেরেছেন; যা আগে কখনো কেউ পায়নি।
আয়োজক সংগঠনের উপদেষ্টা হাসিবুর রহমানের সভাপতিত্বে আওয়ামী লীগ নেতা ফজলুল হক, সম্মিলিত সাংস্কৃতিক জোটের সভাপতি গোলাম কুদ্দুছ, সংগঠনের সাধারণ সম্পাদক মো. ফজলুল হক প্রমুখ অনুষ্ঠানে উপস্থিত ছিলেন।
