
রাজধানী ঢাকাসহ সারা দেশের যানবাহনে হাইড্রলিক হর্ন বা উচ্চ শব্দবিশিষ্ট হর্ন ব্যবহার বন্ধে পদক্ষেপ নিতে নির্দেশ দিয়েছেন হাইকোর্ট। পাশাপাশি পরিবেশ বিধিমালা ও শব্দদূষণ নিয়ন্ত্রণ বিধিমালা অনুসারে উচ্চমাত্রার শব্দ নিয়ন্ত্রণে সারা দেশে পর্যবেক্ষণ দল গঠন করতেও নির্দেশ দেওয়া হয়েছে।
পুলিশের মহাপরিদর্শক, ডিআইজি আইওএ, বিআরটিএর চেয়ারম্যান, যুগ্ম কমিশনারের (ট্রাফিক) প্রতি এ নির্দেশ দেওয়া হয়েছে।
আজ রোববার বিচারপতি কাজী রেজা-উল হক ও বিচারপতি মোহাম্মদ উল্লাহর সমন্বয়ে গঠিত হাইকোর্ট বেঞ্চ এক আবেদনের শুনানি নিয়ে এ আদেশ দেন।
সারা দেশে যানবাহনে হাইড্রলিক হর্ন বা উচ্চ শব্দযুক্ত হর্ন ব্যবহার বন্ধে প্রয়োজনীয় নির্দেশনা চেয়ে মানবাধিকার ও পরিবেশবাদী সংগঠন হিউম্যান রাইটস অ্যান্ড পিস ফর বাংলাদেশ ওই সম্পূরক আবেদনটি করে। আদালতে আবেদনের পক্ষে শুনানিতে ছিলেন আইনজীবী মনজিল মোরসেদ। রাষ্ট্রপক্ষে ছিলেন সহকারী অ্যাটর্নি জেনারেল টাইটাস হিল্লোল রেমা।
পরে আদেশের বিষয়টি জানিয়ে মনজিল মোরসেদ প্রথম আলোকে বলেন, পরিবেশ বিধিমালা ১৯৯৭ ও সাউন্ড পলিউশন কন্ট্রোল রুল ২০০৬-তে আবাসিক, বাণিজ্যিক ও শিল্প এলাকায় শব্দের মানের মাত্রা উল্লেখ রয়েছে। বিধিগুলো অনুসারে, এসব এলাকায় উচ্চমাত্রার শব্দযুক্ত হর্ন ব্যবহার করা যাবে না। অথচ যানে উচ্চমাত্রার হর্ন ব্যবহার হচ্ছে। আদালত রাজধানীর ধানমন্ডি, গুলশান অফিসার্স ক্লাব এলাকাসহ সারা দেশে উচ্চ শব্দ নিয়ন্ত্রণে পর্যবেক্ষক দল গঠন করতে ওই চারজনকে নির্দেশ দিয়েছেন। পাশাপাশি ১৩ ডিসেম্বর পরবর্তী আদেশের জন্য দিন রেখেছেন আদালত।
 
