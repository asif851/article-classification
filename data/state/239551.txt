
ফরিদপুরে সড়ক দুর্ঘটনায় দুই শ্রমিক নিহত হয়েছেন। তাঁরা হলেন ফরিদপুরের সালথা উপজেলার মো. হাসান খাঁ (৩২) ও ঝিনাইদহর মহেশপুর উপজেলার পদ্মপুকুর গ্রামের লিটন শেখ (৩০)। আজ শনিবার সকাল সাড়ে সাতটার দিকে ফরিদপুর সদরের কানাইপুর ইউনিয়নের মৃগী এলাকার ঢাকা-খুলনা মহাসড়কে এ দুর্ঘটনা ঘটে।
প্রত্যক্ষদর্শী ব্যক্তিরা জানান, ফরিদপুর থেকে মাগুরাগামী যাত্রীবাহী একটি লোকাল বাসের সঙ্গে কানাইপুর থেকে ফরিদপুরগামী যাত্রীবাহী থ্রি-হুইলার মাহেন্দ্রর মুখোমুখি সংঘর্ষ হয়। এতে মাহেন্দ্রটি রাস্তার ওপর দুমড়ে-মুচড়ে গিয়ে ঘটনাস্থলেই দুই শ্রমিক নিহত হন। দুর্ঘটনায় মাহেন্দ্রের চালকসহ আহত হয়েছে চারজন। তাঁদের ফরিদপুর মেডিকেল কলেজ হাসপাতালে ভর্তি করা হয়েছে।
ঘটনার সত্যতা নিশ্চিত করে কানাইপুর হাইওয়ে পুলিশের উপপরিদর্শক (এসআই) নিজামুল ইসলাম জানান, শ্রমিকেরা কাজের খোঁজে ফরিদপুর যাওয়ার পথে দুর্ঘটনার শিকার হন। পুলিশ বাসটিকে আটক করলেও চালক পালিয়ে গেছেন।
 
