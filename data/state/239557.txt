
জাহাঙ্গীরনগর বিশ্ববিদ্যালয়ের তিনটি অনুষদে নতুন তিনজন ডিন নিয়োগের প্রতিবাদে গতকাল সোমবার বিশ্ববিদ্যালয়ের রেজিস্ট্রার আবু বকর সিদ্দিক এবং ডেপুটি রেজিস্ট্রার আবু হাসানকে অবরুদ্ধ করে রাখে সাধারণ শিক্ষক ফোরাম।গতকাল বেলা দুইটার দিকে প্রশাসনিক ভবনে রেজিস্ট্রারের কার্যালয়ে তাঁকে এবং ডেপুটি রেজিস্ট্রারকে অবরুদ্ধ করেন শিক্ষকেরা। রাত আটটায় এ প্রতিবেদন লেখার সময় তাঁরা দুজন অবরুদ্ধ ছিলেন।জীববিজ্ঞান, আইন এবং বিজনেস স্টাডিজ অনুষদে গতকাল তিনজন ডিন নিয়োগ দেন উপাচার্য। জীববিজ্ঞান অনুষদে প্রাণিবিদ্যা বিভাগের অধ্যাপক মো. রফিকুন নবী, আইন অনুষদে সরকার ও রাজনীতি বিভাগের অধ্যাপক নাসিম আখতার হোসাইন এবং বিজনেস স্টাডিজ অনুষদে নিয়োগ দেওয়া হয় অর্থনীতি বিভাগের অধ্যাপক আবদুল বায়েসকে।আন্দোলনকারী কয়েকজন শিক্ষক জানান, গত ২৪ আগস্ট শিক্ষামন্ত্রী নুরুল ইসলাম নাহিদ তাঁদের আশ্বাস দিয়েছিলেন তদন্ত কমিটির কাজ চলাকালে উপাচার্য কোনো নতুন নিয়োগ দেবেন না। কিন্তু এর পরও উপাচার্য এখন তিনজন ডিন নিয়োগ দিয়েছেন। তাই আন্দোলনকারী শিক্ষকেরা এই নিয়োগ বাতিলের দাবি জানাচ্ছেন। এ ব্যাপারে উপাচার্য অধ্যাপক মো. আনোয়ার হোসেন বলেন, ‘আন্দোলনকারী শিক্ষকরা নতুন নতুন কথা বলছেন। নতুন নিয়োগ দেওয়া যাবে না এমন কোনো কথা মন্ত্রণালয় আমাকে জানায়নি।’ ডিন নিয়োগের প্রতিবাদ সম্পর্কে শিক্ষক ফোরামের আহ্বায়ক অধ্যাপক মুহমঞ্চদ হানিফ আলী বলেন, ‘নিয়োগপত্রে উপাচার্য স্বাক্ষর করেছেন। এখন সেটি রেজিস্ট্রারের কাছে রয়েছে। আমরা এটি আটকে রেখেছি এবং রেজিস্ট্রারকে অনুরোধ করেছি তিনি যেন নিয়োগ বাতিলের দাবি উপাচার্যকে জানান।’এ বিষয়ে রেজিস্ট্রার আবু বকর সিদ্দিকের কাছে জানতে চাইলে তিনি কোনো মন্তব্য করতে রাজি হননি। এদিকে উপাচার্যের পদত্যাগের দাবিতে শিক্ষক ফোরামের ডাকা সর্বাত্মক কর্মবিরতি গতকাল তৃতীয় দিনেও অব্যাহত ছিল।
