
ছাত্রদলের প্রতিবাদের মুখে অবশেষে দরজা খুলল রাজধানীর ইঞ্জিনিয়ার্স ইনস্টিটিউশন মিলনায়তনের দরজা। ভেতরে ঢুকলেন সভার প্রধান অতিথি বিএনপির চেয়ারপারসন খালেদা জিয়া।
প্রতিষ্ঠাবার্ষিকী উপলক্ষে পূর্বনির্ধারিত আলোচনা সভা করতে না দেওয়ায় বেলা সাড়ে চারটার দিকে ইনস্টিটিউশন মিলনায়তন প্রাঙ্গণে অবস্থান নেন ছাত্রদলের হাজারো নেতা-কর্মী। তাঁদের সঙ্গে সেখানে গিয়ে একাত্মতা ঘোষণা করেছেন খালেদা জিয়া। এরপর অবশ্য বিকেল ৫টা ২০ মিনিটে মিলনায়তনের তালা খুলে দেয় ইনস্টিটিউশন কর্তৃপক্ষ।
গতকাল সোমবার ছিল ছাত্রদলের প্রতিষ্ঠাবার্ষিকী। এ উপলক্ষে আজ মঙ্গলবার বেলা দুইটায় ইঞ্জিনিয়ার্স ইনস্টিটিউশনে আলোচনা সভার আয়োজন করেছিল সংগঠনটি। আজ সকাল ১০টার দিকে সেখানে গিয়ে মিলনায়তনের ফটকে তালা দেওয়া দেখা যায়। পুলিশও ঢুকতে দিচ্ছিল না। জানতে চাইলে কর্তৃপক্ষ জানিয়েছে, রাষ্ট্রপতির নিরাপত্তার স্বার্থে এ ব্যবস্থা।
আজ সুপ্রিম কোর্ট প্রথমবারের মতো ‘সুপ্রিম কোর্ট’ দিবস পালন করছে। সেখানে রাষ্ট্রপতির যোগ দেওয়ার কথা। এর পাশেই ইঞ্জিনিয়ার্স ইনস্টিটিউশন।
দুপুরে নয়াপল্টনে বিএনপির কেন্দ্রীয় কার্যালয়ে মির্জা ফখরুল এক সংবাদ সম্মেলনে বলেছিলেন, এক মাস আগে সমাবেশের জন্য অনুমতি চেয়ে আবেদন করা হয়েছিল। পুলিশও অনুমিত দিয়েছিল। কিন্তু আজ হঠাৎ করে বন্ধ করে দেওয়া হয়েছে। এর মাধ্যমে আবার প্রমাণ হলো এই সরকারের আমলে গণতান্ত্রিকভাবে রাজনৈতিক দলগুলোর কার্যক্রম পরিচালনার কোনো সুযোগ নেই। বিএনপির এই নেতা বলেন, সামনে যে নির্বাচন আসছে, বিএনপিসহ বিরোধী দলগুলো অংশ নিক, সরকার তা চায় না। কারণ তারা ভালো করেই জানে যে নিরপেক্ষ নির্বাচন হলে তারা জিততে পারবে না। তিনি ছাত্রদলের প্রতিষ্ঠাবার্ষিকী পালন করার সুযোগ দিতে সরকারের প্রতি আহ্বান জানান।
