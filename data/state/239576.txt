
সাতক্ষীরায় স্বাধীনতা দিবসের আলোচনা সভায় হামলার ঘটনায় জেলা যুবলীগের আহ্বায়ক আবদুল মান্নানকে গ্রেপ্তার করেছে পুলিশ। সাতক্ষীরা সদর থানার পুলিশ গতকাল সোমবার দিবাগত রাত ১২টার দিকে খুলনা শহরের একটি বাড়ি থেকে তাঁকে গ্রেপ্তার করে।
এদিকে যুবলীগের হামলার ঘটনায় গতকাল রাতে আওয়ামী লীগ নেতা জয়নুল আবেদিন বাদী হয়ে সাতক্ষীরা সদর থানায় একটি মামলা করেছেন। মামলায় আবদুল মান্নানকে প্রধান আসামি করে ১৬ জনের নাম উল্লেখ করে অজ্ঞাত আরও ২৫ থেকে ৩০ জনের বিরুদ্ধে মামলা দায়ের করা হয়।
সাতক্ষীরার সদর ভারপ্রাপ্ত কর্মকর্তা (ওসি) মারুফ আহমেদ জানান, মুঠোফোন ট্র্যাকিং করে জেলা যুবলীগের আহ্বায়ক আবদুল মান্নানকে খুলনার একটি বাড়ি থেকে গ্রেপ্তার করা হয়েছে। এ ঘটনায় সদর থানায় একটি মামলা দায়ের পর পুলিশ তাঁকে গ্রেপ্তার করে। অন্য আসামিদের গ্রেপ্তারের চেষ্টা চলছে বলে তিনি জানান।
গতকাল বিকেল সাড়ে পাঁচটায় দিকে সাতক্ষীরা শহরের নিউমার্কেট এলাকায় শহীদ আলাউদ্দিন চত্বর স্বাধীনতা দিবসের কর্মসূচিতে জেলা যুবলীগের আহ্বায়ক আবদুল মান্নানের নেতৃত্বে হামলা হয়। হামলায় জেলা ছাত্রলীগের সাধারণ সম্পাদক সৈয়দ সাদিকুর রহমানসহ ১২ জন আহত হন। আহত ব্যক্তিদের সাতক্ষীরা সদর হাসপাতালে ও স্থানীয় ক্লিনিকে ভর্তি করা হয়েছে। গত শনিবার সাতক্ষীরা জেলা যুবলীগের একাংশ আবদুল মান্নানের বিরুদ্ধে নানা অভিযোগ তুলে গ্রেপ্তারের দাবি জানিয়ে সাতক্ষীরা প্রেসক্লাবের সামনে মানববন্ধন করে।
