
চিন্তিত মুখে মাথায় হাত বোলাচ্ছেন শিল্পী সন্দীপ মুখার্জি। খানিক ভেবে মেঝেতে তৈরি করা নীলচে জমিনের ওপর দিয়ে হেঁটে গেলেন কয়েক পা। তারপর কী ভেবে ঝট করে পিছিয়ে গেলেন আবার। ‘লাইটটা কিন্তু ঠিক জায়গামতো পড়ছে না’—বলে আবার মগ্ন হয়ে গেলেন কাজে। কাছে যেতেই হাসিমুখে হাত মেলালেন। তারপর খুব লজ্জিত ভঙ্গিতে বললেন, ‘আসলে খুব ব্যস্ত। আবার কথা বলব পরে।’ এবারের ঢাকা আর্ট সামিটের ১৭টি একক প্রকল্পের মধ্যে থাকছে সন্দীপের কাজও। তবে লস অ্যাঞ্জেলেসভিত্তিক ভারতীয় এই শিল্পী একা নন। আজ শুক্রবার পর্দা উঠছে দক্ষিণ এশিয়া ও দক্ষিণ এশিয়াবিষয়ক শিল্পকর্মের বৃহত্তম আয়োজন ঢাকা আর্ট সামিটের। তাই জাতীয় চিত্রশালার সব কক্ষেই কাল রাত অবধি ছিল শেষ মুহূর্তের ব্যস্ততা।শিল্পকলা একাডেমিতে প্রবেশপথেই চোখে পড়ছিল ঢাকা আর্ট সামিটের সুবিশাল ব্যানার। একাডেমি চত্বরে নানা জায়গায় দেশি-বিদেশি শিল্পীদের টুকরো টুকরো ভিড়ও ছিল চোখে পড়ার মতো।৬০০ বিদেশি অতিথি: শিল্পী, সংগ্রাহক মিলিয়ে এবার ঢাকা আর্ট সামিটে অংশ নেওয়া ভিনদেশি অতিথির সংখ্যা হওয়ার কথা ছিল তিন শর কাছাকাছি। এখন মনে করা হচ্ছে ছাড়িয়ে যাবে সে সংখ্যা। উৎসবের অন্যতম উপদেষ্টা জাকির ইবনে হাই জানালেন, ‘এরই মধ্যে চার শর বেশি বিদেশি অতিথি এসে পৌঁছেছেন ঢাকায়। আরও বেশ কিছু অতিথি আসবেন। আমার মনে হয় মোট সংখ্যা ছয় শর কাছাকাছি হবে।’আজ সকাল ১০টায় সেগুনবাগিচার শিল্পকলা একাডেমির জাতীয় চিত্রশালায় হবে ঢাকা আর্ট সামিটের উদ্বোধন। উদ্বোধনী অনুষ্ঠানে প্রধান অতিথি অর্থমন্ত্রী আবুল মাল আবদুল মুহিত। বিশেষ অতিথি সংস্কৃতিমন্ত্রী আসাদুজ্জামান নূর ও পর্যটনমন্ত্রী রাশেদ খান মেনন। চার দিনব্যাপী ঢাকা আর্ট সামিট আয়োজিত হচ্ছে সামদানী আর্ট ফাউন্ডেশন এবং বাংলাদেশ শিল্পকলা একাডেমির যৌথ উদ্যোগে। সহযোগিতায় আছে সংস্কৃতিবিষয়ক মন্ত্রণালয়।এবারের আর্ট সামিটে অংশ নিচ্ছে বেঙ্গল গ্যালারি, দৃক, গ্যালারি চিত্রক, গ্যালারি কায়া, এথেনাসহ বাংলাদেশের ১১টি গ্যালারি। বাংলাদেশ অংশে থাকছে প্রথমা প্রকাশনের স্টলও। শিল্পী কাইয়ুম চৌধুরীকে শ্রদ্ধা জানিয়ে নকশা করা হয়েছে প্রথমা প্রকাশনের স্টলের। এখানে প্রথমা প্রকাশনের শিল্পবিষয়ক বই পাওয়া যাবে। থাকছে ইংরেজি দৈনিক দ্য ডেইলি স্টার-এর স্টলও।
