
হজরত শাহজালাল আন্তর্জাতিক বিমান বন্দরে ১১ কেজি স্বর্ণসহ এক ব্যক্তিকে আটক করা হয়েছে। গোপন তথ্যের ভিত্তিতে শুল্ক গোয়েন্দারা কিংগো সিবাতি নামের এক জাপানি নাগরিকের কাছ থেকে ওই স্বর্ণ উদ্ধার করেন। উদ্ধার করা স্বর্ণের মূল্য প্রায় পাঁচ কোটি ৫০ লাখ টাকা।ঢাকা কাস্টম হাউসের সহকারী কমিশনার ও প্রিভেনটিভ দলের প্রধান সাইদুল ইসলাম বলেন, গোপন সংবাদের ভিত্তিতে শুল্ক গোয়েন্দারা দল শুক্রবার দিবাগত রাত ১২টা ৪০ মিনিটে শাহজালাল বিমান বন্দরে সিঙ্গাপুর থেকে আসা রিজেন্ট ফ্লাইটের আরএক্স-৭৮৫ বিমানের এক যাত্রীকে তল্লাশি করে। প্রাথমিক জিজ্ঞাসাবাদে তিনি স্বর্ণ থাকার কথা অস্বীকার করেন। পরে তাঁর শরীর স্ক্যান ও তল্লাশি করে ১১টি বার উদ্ধার করা হয়। প্রতিটি বার এক কেজি করে।শুল্ক গোয়েন্দা কর্তৃপক্ষ জানিয়েছে, জাপানি ওই নাগরিককে পুলিশের কাছে হস্তান্তর করা হবে।
