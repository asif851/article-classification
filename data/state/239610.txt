
দূরপাল্লার পথে বাস-মিনিবাসের ভাড়া কিলোমিটারে যাত্রীপ্রতি তিন পয়সা কমিয়েছে সড়ক পরিবহন ও সেতু মন্ত্রণালয়। গতকাল মঙ্গলবার দুপুরে মন্ত্রণালয়ের এক প্রজ্ঞাপনে জানানো হয়, পুনর্নির্ধারিত বাস-মিনিবাসের ভাড়া কিলোমিটারে যাত্রীপ্রতি ১ টাকা ৪২ পয়সা। এই ভাড়া ১৫ মে থেকে কার্যকর হবে। বর্তমানে দূরপাল্লার পথে বাস-মিনিবাসের ভাড়া কিলোমিটারপ্রতি ১ টাকা ৪৫ পয়সা।
প্রজ্ঞাপনে জানানো হয়, নতুন ভাড়া কমানোর সিদ্ধান্ত ঢাকা মহানগর ও এর পার্শ্ববর্তী এলাকা এবং চট্টগ্রাম মহানগরের জন্য প্রযোজ্য হবে না। দূরপাল্লার পথে যেসব বাস কোম্পানি তাদের বাস আরামদায়ক করার জন্য ৫২ সিট থেকে কমিয়ে ৪০ সিট করে, তাদের ভাড়া বিআরটিএ থেকে ঠিক করিয়ে নিতে হবে।
গত রোববার অকটেন ও পেট্রলের দাম লিটারপ্রতি ১০ টাকা এবং ডিজেলের দাম ৩ টাকা করে কমানো হয়, যা কার্যকর হয় ওই দিন মধ্যরাত থেকেই। সোমবার বাংলাদেশ সড়ক পরিবহন কর্তৃপক্ষের (বিআরটিএ) ব্যয় বিশ্লেষণ কমিটি বৈঠক করে তিন পয়সা ভাড়া কমানোর প্রস্তাব করে। সে মোতাবেক মন্ত্রণালয় গতকাল প্রজ্ঞাপন জারি করে তা জানিয়ে দেয়।
 
