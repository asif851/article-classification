
এসএসসির বাংলা দ্বিতীয় পত্রের পরীক্ষা চলাকালে পরীক্ষার্থীদের নকল সরবরাহ করার চেষ্টার দায়ে চাঁদপুরের মতলব দক্ষিণ উপজেলার নারায়ণপুর পপুলার উচ্চবিদ্যালয় কেন্দ্রের দুই পরিদর্শককে ২৫ হাজার টাকা জরিমানাসহ পরীক্ষার দায়িত্ব থেকে অব্যাহতি দেওয়া হয়েছে। গত শনিবার সন্ধ্যায় উপজেলা পরিষদে উপজেলা নির্বাহী কর্মকর্তার নেতৃত্বে পরিচালিত ভ্রাম্যমাণ আদালত তাঁদের এ শাস্তি দেন। এর আগে কেন্দ্র থেকে পুলিশ তাঁদের আটক করে থানায় নিয়ে আসে। এঁরা হলেন লাকশিবপুর ফিরোজা বেগম উচ্চবিদ্যালয়ের সহকারী প্রধান শিক্ষক মো. মিজানুর রহমান এবং নারায়ণপুর পপুলার উচ্চবিদ্যালয়ের শিক্ষক মো. মিজানুর রহমান। মতলব দক্ষিণ উপজেলা নির্বাহী কর্মকর্তা ফারহানা ইসলাম বলেন, পাবলিক পরীক্ষার আইনে তাঁদের এ শাস্তি দেওয়া হয়। 
