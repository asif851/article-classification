
ভিসার মেয়াদ বাড়াতে গিয়ে আজ বৃহস্পতিবার ভারতের করিমগঞ্জ ইমিগ্রেশন পুলিশের হাতে ধরা পড়েছেন বাংলাদেশের সিলেট থেকে পালিয়ে যাওয়া শিল্পপতি রাগীব আলী। তাঁকে দেশে ফিরিয়ে আনার প্রক্রিয়া শুরু হয়েছে।সিলেটের জকিগঞ্জ ইমিগ্রেশন পুলিশ জানায়, রাগীব আলীর ভিসার মেয়াদ ৯০ দিন ছিল। ১০ নভেম্বর তাঁর ভিসার মেয়াদ শেষ হয়। ভিসার মেয়াদ বাড়ানোর জন্য আজ সকালে তিনি ভারতের করিমগঞ্জ ইমিগ্রেশন পুলিশ দপ্তরে যান। তখন তাঁকে আটক করে জকিগঞ্জ ইমিগ্রেশন পুলিশকে জানানো হয়। তারা বিষয়টি সিলেটের পুলিশকে জানায়।যোগাযোগ করা হলে সিলেটের অতিরিক্ত পুলিশ সুপার সুজ্ঞান চাকমা এ তথ্যের সত্যতা নিশ্চিত করে বলেন, রাগীব আলীকে সিলেটের বিয়ানীবাজারের সুতারকান্দি ইমিগ্রেশনের মাধ্যমে হস্তান্তরের প্রক্রিয়া শুরু হয়েছে।দেবোত্তর সম্পত্তি তারাপুর চা-বাগান জালিয়াতির মাধ্যমে দখল ও এক হাজার কোটি টাকা আত্মসাতের অভিযোগে করা দুটি মামলায় রাগীব আলী ও তাঁর ছেলে আবদুল হাই অভিযোগপত্রভুক্ত আসামি। সিলেট মহানগর মুখ্য বিচারিক হাকিম আদালতে মামলা দুটির বিচারকাজ চলছে। গত ১০ আগস্ট আদালত থেকে গ্রেপ্তারি পরোয়ানা জারি করা হলে ওই দিন সন্ধ্যায়ই পালিয়ে ভারতে চলে যান বাবা-ছেলে। ভারতের করিমগঞ্জে আবদুল হাইয়ের শ্বশুরবাড়ি। গত ১০ অক্টোবর আবদুল হাই দেশে ফেরার সময় জকিগঞ্জ ইমিগ্রেশন পুলিশের হাতে ধরা পড়েন।
জকিগঞ্জের নাম প্রকাশে অনিচ্ছুক একজন ইমিগ্রেশন পুলিশ সদস্য বলেন, গত ১০ আগস্ট বাবা-ছেলে পালিয়ে যাওয়ার পরপরই তাঁদের গ্রেপ্তারি পরোয়ানা করিমগঞ্জ ইমিগ্রেশন পুলিশের কাছে পাঠানো হয়েছিল।
