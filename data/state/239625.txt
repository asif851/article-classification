
রাজধানীর ফকিরাপুল এলাকার একটি আবাসিক হোটেল থেকে জাহাঙ্গীর আলম (৩৮) নামের এক ব্যক্তির লাশ উদ্ধার করেছে পুলিশ। আজ শনিবার দুপুরে হোটেল কর্তৃপক্ষের সাহায্যে হোটেলটির একটি কক্ষের দরজা ভেঙে তাঁর লাশ উদ্ধার করা হয়।
জাহাঙ্গীরের গ্রামের বাড়ি কিশোরগঞ্জের বাজিতপুরে। তার বাবার নাম মৃত হাফিজ উদ্দিন। মতিঝিল থানার উপপরিদর্শক (এসআই) নিশাত জাহান প্রথম আলোকে বলেন, জাহাঙ্গীর আলম ব্যবসার কাজে গত ২৫ ফেব্রুয়ারি ‘হোটেল ফকিরাপুল’ নামের ওই আবাসিক হোটেলের পাঁচ তলার পাঁচ নম্বর কক্ষে ওঠেন। অন্যান্য দিনের মতো গতকাল শুক্রবার রাতেও ঘুমাতে যান তিনি। সকালে হোটেলের পরিচ্ছন্নতা-কর্মীরা পরিষ্কার করতে গিয়ে তাঁর কক্ষটি বন্ধ দেখতে পান। দীর্ঘ সময় ডাকাডাকি করেও জাহাঙ্গীরের কোনো সাড়া পাওয়া যায়নি। বেলা সাড়ে ১১টার দিকে পুলিশ গিয়ে দরজা ভেঙে তাঁর লাশ উদ্ধার করে। কক্ষটির খাটের ওপর লাশটি পাওয়া যায়। শরীরের কোনো আঘাতের চিহ্ন ছিল না, তবে জাহাঙ্গীরের নাক-মুখে রক্ত ছিল। লাশ উদ্ধার করে ময়নাতদন্তের জন্য ঢাকা মেডিকেল কলেজ মর্গে পাঠানো হয়। এসআই জানান, এ ঘটনায় মতিঝিল থানায় একটি অপমৃত্যু মামলা করেছেন জাহাঙ্গীর আলমের স্ত্রী নিশাত জাহান।
