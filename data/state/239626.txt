
বাণিজ্যমন্ত্রী তোফায়েল আহমেদ বলেছেন, এক দিনের ঘোষণায় বাংলাদেশের স্বাধীনতা আসেনি। তিল তিল করে বঙ্গবন্ধু জীবন দিয়ে বাংলাদেশের স্বাধীনতার প্রেক্ষাপট তৈরি করেন। আজ মঙ্গলবার সচিবালয়ে ঐতিহাসিক ৭ই মার্চের ভাষণকে ইউনেসকোর ‘মেমোরি অব দ্য ওয়ার্ল্ড’ স্বীকৃতি দেওয়ার প্রতিক্রিয়া জানাতে গিয়ে তিনি সাংবাদিকদের এসব কথা বলেন।বাণিজ্যমন্ত্রী বলেন, ‘আজ যাঁরা বলছেন জিয়াউর রহমানের ঘোষণায় দেশ স্বাধীন হয়েছে, তাঁরা অজ্ঞ। বিশ্বাসের সঙ্গে তাঁরা প্রতারণা করেন। জিয়াউর রহমান যদি ১৯৭১ সালে চট্টগ্রামে না থেকে পাকিস্তান বা ঢাকায় থাকতেন, তাহলে তাঁর নামই কেউ জানত না।’ তিনি নিজেও ১৯৬৯ সাল পর্যন্ত জিয়াউর রহমানকে চিনতেন না বলে জানান।ইউনেসকোর স্বীকৃতি প্রত্যাশিত, উল্লেখ করে বাণিজ্যমন্ত্রী বলেন, ‘আমরা বিশ্বাস করতাম, একদিন না একদিন এই স্বীকৃতি আসবে। এসেছে এবং এর মধ্য দিয়ে প্রমাণিত হলো যে ৭ই মার্চের ভাষণ বিশ্বের শ্রেষ্ঠ ভাষণ।’ তিনি বলেন, ৭ই মার্চের ভাষণে ইয়াহিয়া খানকে বঙ্গবন্ধু চারটি শর্ত দিয়েছিলেন—সামরিক আইন তুলে নেওয়া, সেনাবাহিনীকে ব্যারাকে ফিরিয়ে নেওয়া, নির্বাচিত প্রতিনিধির কাছে ক্ষমতা হস্তান্তর করা এবং পাকিস্তান বাহিনীর চালানো বর্বরতার বিচার বিভাগীয় তদন্ত করা।
তোফায়েল আহমেদ বলেন, বঙ্গবন্ধু বাঙালি জাতিকে শত্রুর মোকাবিলা করার জন্য প্রস্তুত থাকারও নির্দেশ দিয়েছিলেন। তিনি ভাষণে দেশকে শত্রুমুক্ত করার কথা বলেছিলেন। এটি ছিল কৌশল; যেন ইয়াহিয়া খানরা বিচ্ছিন্নতাবাদী না বলতে পারে বা পাকিস্তান ভাঙার দায় বঙ্গবন্ধুর ঘাড়ে না দিতে পারে। পাকিস্তান সেনাবাহিনীর এক গোয়েন্দা প্রতিবেদনে শেখ মুজিবকে ‘চতুর’ হিসেবে উল্লেখ করা হয়। প্রতিবেদনে এক গোয়েন্দা কর্মকর্তা বলেছিলেন, ‘শেখ মুজিব কৌশলে স্বাধীনতার ঘোষণা দিয়ে গেলেন, কিন্তু আমরা কিছুই করতে পারলাম না।’
বাণিজ্যমন্ত্রী বলেন, ‘বঙ্গবন্ধুর ৭ই মার্চের ১৮ মিনিটের ভাষণ ছিল অলিখিত। এই ভাষণ একটি নিরস্ত্র জাতিকে স্বাধীনতার জন্য উদ্বুদ্ধ করেছিল। তিনি সারা জীবন যা বিশ্বাস করতেন, তার ওপর ভিত্তি করেই ওই ভাষণ দিয়েছিলেন। বিশ্বে অন্য কোনো ভাষণ এতবার উচ্চারিত হয়নি, এতবার বাজানো হয়নি। অথচ এই ভাষণ আমরা এক সময় ১৫ আগস্ট ও ৭ মার্চ বাজাতে পারিনি। বিএনপির শাসনামলে আমাদের তা বাজাতে দেওয়া হয়নি। মাইক কেড়ে নেওয়া হয়েছে।’
তোফায়েল আহমেদ বলেন, ইয়াহিয়া খান শেখ মুজিবের নাম উচ্চারণ করেছিলেন, জিয়াউর রহমানের নয়। শেখ মুজিবকে আগরতলা মামলায় ফাঁসিতে ঝোলাতে চেয়েছিলেন, জিয়াউর রহমানকে নয়। তিনি বলেন, ‘ছাত্রনেতা হিসেবে পল্টন ময়দানের জনসভায় আমিও ঘোষণা দিয়েছিলাম, আজ থেকে বাংলাদেশ স্বাধীন। পাকিস্তানের পতাকা পুড়িয়ে দিয়েছিলাম। তাতে কি বাংলাদেশ স্বাধীন হয়েছিল? মহান নেতার ঘোষণা না পাওয়া পর্যন্ত বাঙালি জাতি মুক্তিযুদ্ধে নামেনি।’
