
লেখক হুমায়ুন আজাদ হত্যা মামলায় আরও চারজন সাক্ষ্য দিয়েছেন । গতকাল ঢাকার অতিরিক্ত মহানগর দায়রা জজ-৪-এর বিচারক এ এইচ এম হাবিবুর রহমান ভূঁইয়া সাক্ষ্য গ্রহণ করেন।গতকাল সাক্ষ্য দেন ঢাকা মহানগর হাকিম আদালতের তত্কালীন বিচারক শফিক আনোয়ার, পুলিশের দুই কনস্টেবল কামাল হোসেন ও আবদুর রহিম এবং মাদ্রাসা বোর্ডের কর্মচারী আবদুস শুকুর। গতকাল পর্যন্ত এই মামলায় ২১ জন সাক্ষ্য দিলেন। আগামী ১ ডিসেম্বর পরবর্তী সাক্ষ্য গ্রহণের দিন ধার্য করেছেন আদালত।২০০৪ সালের ২৭ ফেব্রুয়ারি রাতে একুশে বইমেলা থেকে ফেরার পথে বাংলা একাডেমির উল্টো পাশে ঢাকা বিশ্ববিদ্যালয়ের বাংলা বিভাগের অধ্যাপক, লেখক ও ভাষাতত্ত্ববিদ হুমায়ুন আজাদকে ধারালো অস্ত্র দিয়ে কুপিয়ে জখম করা হয়।এরপর কয়েক মাস চিকিত্সা নেওয়ার পর ২০০৪ সালের আগস্টে গবেষণার জন্য তিনি জার্মানিতে যান। পরে ১২ আগস্ট মিউনিখে তিনি মারা যান।
