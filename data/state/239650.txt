
 
নাটোরে পুত্রবধূকে ধর্ষণের দায়ে শ্বশুরের যাবজ্জীবন কারাদণ্ড হয়েছে।
আজ বৃহস্পতিবার নাটোরের নারী ও শিশু নির্যাতন দমন ট্রাইব্যুনালের বিচারক রেজাউল করিম এই রায় ঘোষণা করেন।
যাবজ্জীবন কারাদণ্ডের পাশাপাশি আসামিকে ৫০ হাজার টাকা ক্ষতিপূরণ দেওয়ার নির্দেশ দিয়েছেন আদালত।  দণ্ড পাওয়া ব্যক্তির নাম মো. জামাল হোসেন। বাবার নাম আকবর আলী। বাড়ি নাটোরের লালপুর উপজেলার নারায়ণপুর গ্রামে।  মামলার সংক্ষিপ্ত বিবরণে জানা যায়, ২০০৭ সালের ২১ মে ধর্ষণের শিকার হন ওই পুত্রবধূ। তিনি নিজেই লালপুর থানায় শ্বশুরের বিরুদ্ধে ধর্ষণের অভিযোগে মামলা করেন। তদন্ত শেষে শ্বশুর জামালের বিরুদ্ধে অভিযোগপত্র দেয় পুলিশ। আটজনের সাক্ষ্য শেষে আজ রায় ঘোষণা করেন আদালত।
রায় ঘোষণার সময় আসামি জামাল আদালতে উপস্থিত ছিলেন। রায় ঘোষণার পর তাঁকে কারাগারে পাঠানো হয়েছে।  রাষ্ট্রপক্ষের কৌঁসুলি জাহাঙ্গীর হোসেন বলেন, যথার্থ রায় হয়েছে। আসামি তাঁর প্রাপ্য সাজা পেয়েছেন।
আসামিপক্ষের আইনজীবী এমরান হোসেন বলেন, তাঁরা এই রায়ের সংক্ষুব্ধ। রায়ের বিরুদ্ধে তাঁরা আপিল করবেন।
