
আজ বিকেল থেকেই অগণিত দৃষ্টি আকাশে খুঁজবে এক ফালি বাঁকা চাঁদ। চোখে পড়লেই প্রতীক্ষার অবসান। ঘরে ঘরে বয়ে যাবে আনন্দধারা। কাঙ্ক্ষিত চাঁদের দেখা না মিললেও ক্ষতি নেই, পরদিন নিশ্চিত দেখা দিবে সে। ইতিমধ্যে ঈদকে স্বাগত জানাতে নগরবাসী প্রস্তুত হয়েছে নানাভাবে। জামা, জুতা আর গৃহস্থালি আসবাবপত্র কেনার পাশাপাশি শেষ মুহূর্তে নগরের সিডি-ভিসিডির দোকানগুলোতে ভিড় করছে মানুষ। গতকাল রোববার অডিও সিডির দোকানগুলো থেকে ভেসে এসেছে জাতীয় কবি কাজী নজরুলের কালজয়ী সেই গানের সুর ‘ও মন রমজানের ঐ রোজার শেষে এল খুশির ঈদ...’।সিনেমাপ্রিয় মানুষের জন্য এরই মধ্যে উৎসবমুখর হয়ে উঠেছে চলচ্চিত্রপাড়া। শেষ খবর পাওয়া পর্যন্ত এবারের ঈদে মুক্তির মিছিলে রয়েছে চারটি ছবি। ছবিগুলো হচ্ছে মোহাম্মদ হোসেনের আই ডোন্ট কেয়ার, সাফি উদ্দিন সাফির হানিমুন, বদিউল আলম খোকনের হিরো: দ্য সুপারস্টার এবং অনন্ত জলিলের মোস্ট ওয়েলকাম টু।পরিচালক-প্রযোজকেরা এখন ব্যস্ত হল বুকিং নিয়ে। তবে সবচেয়ে বেশি আলোচনায় রয়েছে হিরো: দ্য সুপারস্টার। অভিনয়ের পাশাপাশি ছবিটি প্রযোজনা করেছেন শাকিব খান নিজেই। তাঁর বিপরীতে এতে অভিনয় করেছেন চিত্রনায়িকা অপু বিশ্বাস ও ববি।এদিকে এবারের ঈদে নবীন প্রজন্মের চিত্রনায়ক বাপ্পী চৌধুরীর দুটি ছবি মুক্তি পাচ্ছে। ছবি দুটি হলো আই ডোন্ট কেয়ার ও হানিমুন। এর মধ্যে আই ডোন্ট কেয়ার ছবিতে বাপ্পীর বিপরীতে অভিনয় করেছেন ববি। আর হানিমুন ছবিতে তাঁর বিপরীতে রয়েছেন মাহিয়া মাহি।মোস্ট ওয়েলকাম টু ছবিতে অনন্ত জলিল পরিচালনার পাশাপাশি অভিনয় ও প্রযোজনা করেছেন ছবিটি। এতে অনন্তের বিপরীতে রয়েছেন চিত্রনায়িকা বর্ষা।সরগরম গানের বাজার: দেশের সংগীতানুরাগীদের মন রাঙাতে এবার বিভিন্ন প্রযোজনা সংস্থা থেকে প্রকাশিত হয়েছে রকমারি ধাঁচের শতাধিক অ্যালবাম। এবারের ঈদে সর্বাধিক ৭৭টি অ্যালবাম প্রকাশ করেছে জি-সিরিজ ও তাদের অঙ্গ প্রতিষ্ঠান অগ্নিবীণা। রয়েছে নাটক, ছায়াছবি, মিউজিক ভিডিওসহ একক ও মিশ্র গানের অ্যালবাম। প্রকাশিত অ্যালবামের মধ্যে উল্লেখযোগ্য কয়েকটি হলো তাহসানের একক উদ্দেশ্য নেই, প্রিন্স মাহমুদের ফিচারিং একুশে পা, লুৎফর হাসানের একক জোনাকিরা, মিনহাজের একক মেঘের খামে, আপেল মাহমুদের সেরা ৭০টি গানের সংকলন দ্য লিজেন্ড আপেল মাহমুদ এবং এস এ সুমনের একক অ্যালবাম যাদু। কবি আল মাহমুদ, নির্মলেন্দু গুণ, আলফ্রেড খোকন, আবু হাসান শাহরিয়ারের কবিতাকে গানে রূপান্তর করে জোনাকিরা অ্যালবামে গেয়েছেন লুৎফর হাসান।প্রযোজনা সংস্থা লেজার ভিশন থেকে প্রকাশিত হয়েছে ১৭টি অ্যালবাম। এর মধ্যে রয়েছে খ্যাতিমান শিল্পী ফাহমিদা নবীর গাওয়া তুমি অভিমানে ও কনকচাঁপার আড়ালে। গান বন্ধু শিরোনামের অ্যালবামে যৌথভাবে গেয়েছেন চার কণ্ঠশিল্পী লাকী আখান্দ্, ফাহমিদা নবী, বাপ্পা মজুমদার ও নিপো। এ ছাড়া বাড়ি ফেরার তাড়া শীর্ষক অ্যালবামে গেয়েছেন কলকাতার খ্যাতিমান কণ্ঠশিল্পী রাঘব। লেজার ভিশনের অন্য অ্যালবামগুলোর মধ্যে আরও রয়েছে দিনাত জাহানের ও প্রিয়া, টিনা মোস্তারীর আজ কি বৃষ্টি হবে, আরেফিন রুমীর ফিচারিং মিক্সড অ্যালবাম আদর ইত্যাদি।সঙ্গীতা থেকে প্রকাশিত হয়েছে ১৫টি অ্যালবাম। উল্লেখযোগ্য অ্যালবামের মধ্যে রয়েছে বেবী নাজনীনের একক দ্য ব্ল্যাক ডায়মন্ড, আলম আরা মিনুর একক বন্ধু হয়ে যাব, আঁখি আলমগীরের একক বোকা মন, বিউটি দাসের ফাইনালি বিউটি ইত্যাদি। আছে বাংলাদেশের আইডলদের গাওয়া মিশ্র অ্যালবাম প্রথম প্রেম।ফাহিম মিউজিক থেকে প্রকাশিত হয়েছে ন্যান্সি, পড়শী, স্বচ্ছ, রাইসাসহ একাধিক শিল্পীর গাওয়া তোমায় ভেবে শিরোনামের মিশ্র অ্যালবাম। এ ছাড়া রয়েছে এরিক এরশাদের রবীন্দ্রসংগীতের অ্যালবাম অনন্ত আনন্দধারা, মাজহারুল ইসলামের শ্রুতিনাট্য ও কবিতার মোট দুটি অ্যালবাম। কান্ট্রি মিউজিক থেকে প্রকাশিত হয়েছে মিতা হক ও সাদি মহম্মদের যুগলবন্দী অ্যালবাম বেলা বয়ে যায়। বরেণ্য শিল্পীদ্বয় গেয়েছেন তিন কবি দ্বিজেন্দ্রলাল রায়, রজনীকান্ত সেন, অতুলপ্রসাদ সেনসহ গৌরীপ্রসন্ন মজুমদার, কমলাকান্ত সেন প্রমুখ বিখ্যাত গীতিকবিদের গান।তরুণ-তরুণীদের মধ্যে এখনো অন্যান্য সামগ্রীর মধ্যে সিডি-ডিভিডি উপহার দেওয়ার প্রবণতা আছে। মৌচাক আনারকলি মার্কেটের অডিও নেটের প্রতিনিধি নোমান জানালেন, ঈদে আসলে শ্রোতারা একধরনের নস্টালজিয়ায় ভোগে। নতুন গানের অ্যালবামের পাশাপাশি শ্রোতাদের অনেকেই পুরোনো গানের খোঁজ নেয়। পুরো অ্যালবাম কিনে নেয় কিংবা বাছাই করা গানের অর্ডার দেয়।
