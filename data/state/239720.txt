
খাদ্যদ্রব্য সরবরাহের নামে অর্থ আত্মসাতের মামলায় জাতীয় বক্ষব্যাধি ইনস্টিটিউট ও হাসপাতালের সচিবসহ তিনজনের বিরুদ্ধে অভিযোগপত্র অনুমোদন দিয়েছে দুর্নীতি দমন কশিমন (দুদক)। আজ বৃহস্পতিবার এ অনুমোদন দেওয়া হয় বলে দুদকের উপপরিচালক (জনসংযোগ) প্রণব কুমার ভট্টাচার্য জানিয়েছেন।
অভিযুক্ত ব্যক্তিরা হলেন, হাসপাতালের সচিব মুন্সী সাজ্জাত হোসেন, ভান্ডার কর্মকর্তা মো. জাহাঙ্গীর আলম ও সরবরাহকারী প্রতিষ্ঠানের মালিক হাসিনা বেগম।দুদক সূত্র জানায়, অভিযুক্ত ব্যক্তিরা হাসপাতালের খাদ্য সরবরাহ করা বিলের বিপরীতে অবৈধভাবে ১০ লাখ ১৯ হাজার ৩৪৬ দশমিক ৬০ টাকা তুলে নিয়ে আত্মসাৎ করেন।এ অভিযোগে গত বছরের ২ এপ্রিলে বনানী থানায় মামলা করে দুদক। সংস্থার উপপরিচালক রেভা হালদার মামলার তদন্ত করেন। তদন্তে অভিযোগের সত্যতা পাওয়ায় অভিযোগপত্র অনুমোদন দেওয়া হয়েছে বলে দুদক সূত্রটি জানায়।
