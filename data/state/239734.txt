
নগর আওয়ামী লীগের সভাপতি এ বি এম মহিউদ্দিন চৌধুরীর সঙ্গে গত শনিবার রাতে মতবিনিময় সভা করেছেন চিকিৎসকদের সংগঠন বিএমএ চট্টগ্রাম শাখার নির্বাচনে প্রতিদ্বন্দ্বী নাসির-মিনহাজ প্যানেলের সদস্যরা। মহিউদ্দিন চৌধুরীর চশমাহিলের বাসভবনে এ সভা অনুষ্ঠিত হয়।
আওয়ামী লীগপন্থী চিকিৎসকদের সাংগঠন স্বাধীনতা চিকিৎসক পরিষদ (স্বাচিপ) থেকে এবার দুটি প্যানেল বিএমএ চট্টগ্রাম শাখার নির্বাচনে অংশ নিচ্ছে। অপর প্যানেলের নেতৃত্বে রয়েছেন বিএমএ চট্টগ্রামের বর্তমান সভাপতি মুজিবুল হক খান ও যুগ্ম সম্পাদক ফয়সাল ইকবাল চৌধুরী। এ পরিষদ চট্টগ্রাম সিটি মেয়র আ জ ম নাছির উদ্দীনের অনুসারী। আগামী ২২ ডিসেম্বর বিএমএ চট্টগ্রাম শাখার নির্বাচন অনুষ্ঠিত হবে।
মতবিনিময় সভায় চট্টগ্রাম নগর আওয়ামী লীগের সভাপতি মহিউদ্দিন চৌধুরী বলেন, পরিষদের চিকিৎসকেরা চট্টগ্রাম মেডিকেল বিশ্ববিদ্যালয় বাস্তবায়নে প্রথম থেকেই তাঁর পাশে ছিলেন। তাঁদের সহযোগিতায় চট্টগ্রাম মেডিকেল বিশ্ববিদ্যালয় বাস্তবায়িত হয়েছে। তাঁরা সব সময় জাতিকে চিকিৎসাসেবা প্রদানে অঙ্গীকারবদ্ধ। তিনি এই পরিষদের প্রতি তাঁর নৈতিক সমর্থন জানান।
মতবিনিময় সভায় প্যানেলের সভাপতি প্রার্থী নাসির উদ্দিন মাহামুদ, সাধারণ সম্পাদক প্রার্থী আ ন ম মিনহাজুর রহমান, বিএমএর সাবেক কেন্দ্রীয় সহসভাপতি নুরুল ইসলাম, চট্টগ্রাম জেলা স্বাচিপের প্রতিষ্ঠাতা সভাপতি আ ন ম ফারুক অর রশীদ, সাবেক সিভিল সার্জন মো. আবু তৈয়ব, সরফরাজ খান চৌধুরী প্রমুখ বক্তব্য দেন।
 
