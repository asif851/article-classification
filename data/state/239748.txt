
সাংবাদিক উৎপল দাস নিখোঁজ হওয়ার বিষয়ে জাতীয় সংসদে ৩০০ বিধিতে স্বরাষ্ট্রমন্ত্রীর বিবৃতি দাবি করেছেন বিরোধী দল জাতীয় পার্টির সদস্য পীর ফজলুর রহমান। তিনি বলেছেন, এক মাসের বেশি সময় ধরে উৎপল দাস নিখোঁজ। আইনশৃঙ্খলা রক্ষাকারী বাহিনী তাঁকে উদ্ধার করতে পারে না—এটা বিশ্বাসযোগ্য মনে হয় না
আজ সোমবার জাতীয় সংসদের বৈঠকে পয়েন্ট অব অর্ডারে এসব কথা বলেন জাপার সাংসদ।
পীর ফজলুর রহমান বলেন, গত দুই মাসে প্রায় ১০ জন নিখোঁজ হয়েছেন। এর মধ্যে একজনকে গত পরশু পাওয়া গেছে। একজন তরুণ সাংবাদিক উৎপল দাস, এক মাসের বেশি সময় ধরে নিখোঁজ। তাঁর বাবা এ বিষয়ে থানায় সাধারণ ডায়েরি করেছেন। আইনশৃঙ্খলা রক্ষাকারী বাহিনীর কাছে ছুটছেন। তথ্যপ্রযুক্তির এই যুগে উৎপল দাসের মোবাইল ট্র্যাক করেও এক মাস ধরে তাঁর অবস্থান জানা যাচ্ছে না। একটা মানুষ নিখোঁজ হলে তাঁকে উদ্ধারের দায়িত্ব রাষ্ট্রের। নাগরিকের জানমালের নিরাপত্তার দায়িত্ব রাষ্ট্রের। কেউ আইনের পরিপন্থী কাজ করলে আইন অনুযায়ী তার বিরুদ্ধে ব্যবস্থা নেওয়া যায়। কিন্তু এক মাসের বেশি সময় ধরে একজন তরুণ সাংবাদিক নিখোঁজ, আইনশৃঙ্খলা রক্ষাকারী বাহিনী তাঁকে উদ্ধার করতে পারে না, এটা বিশ্বাসযোগ্য মনে হয় না।
পূর্বপশ্চিমবিডি ডট নিউজ নামের অনলাইন সংবাদমাধ্যমের জ্যেষ্ঠ প্রতিবেদক উৎপল দাস ১০ অক্টোবর নিখোঁজ হন।
