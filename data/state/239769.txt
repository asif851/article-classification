
রামপাল বিদ্যুৎ প্রকল্প বাতিলের দাবিতে অটল রয়েছে ওয়ার্ল্ড হেরিটেজ সেন্টার ও আইইউসিএন। গতকাল মঙ্গলবার ইউনেসকোর ওয়েবসাইটে দেওয়া এক প্রতিবেদনে সংস্থা দুটি প্রকল্পটিকে সুন্দরবনের জন্য মারাত্মক হুমকি উল্লেখ করে তা বাতিল করে অন্যত্র সরিয়ে নিতে আবারও আহ্বান জানিয়েছে।
সংস্থা দুটি আগামী ১ ডিসেম্বরের মধ্যে এই প্রকল্প নিয়ে অগ্রগতি প্রতিবেদন ওয়ার্ল্ড হেরিটেজ সেন্টারে দিতে সরকারকে অনুরোধ করেছে। এতে ওই অঞ্চলের সম্পদ সংরক্ষণের অবস্থার তথ্য থাকতে হবে। আগামী বছর বিশ্ব ঐতিহ্য কমিটির ৪১তম সভায় সুন্দরবনকে ঝুঁকিপূর্ণ বিশ্ব ঐতিহ্যের তালিকায় অন্তর্ভুক্ত করা হবে কি না, তা নিয়ে আলোচনা হবে।
গত মাসে রামপাল বিদ্যুৎ প্রকল্প বাতিল করার জন্য সুপারিশ করে প্রতিবেদন দেয় ইউনেসকো। গত মার্চে বাংলাদেশ সফর করে যাওয়া ইউনেসকোর বিশেষজ্ঞরা প্রতিবেদনটি দেন। জবাবে ৯ অক্টোবর সরকার লিখিতভাবে ইউনেসকোকে বলেছিল, বিদ্যুৎকেন্দ্রটি নির্মিত হলে সুন্দরবনের ক্ষতি হবে না। এরপর গতকাল প্রকল্পটি বাতিলের কথা আবারও বলা হলো।
 
