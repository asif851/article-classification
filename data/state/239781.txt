
বিএনপির ভাইস চেয়ারম্যান আবদুল্লাহ আল নোমান বলেছেন, ‘এবার নির্বাচনে কারচুপি নয়, ভোট ডাকাতি হয়েছে। এ নির্বাচন কমিশনের অধীনে আমরা এর চেয়ে উন্নত নির্বাচন আশা করি না। এ কমিশনকে আমরা ঘৃণা করি।’আজ বুধবার দেশের নয় পৌরসভা নির্বাচনে বিভিন্ন অভিযোগ জানাতে প্রধান নির্বাচন কমিশনারের (সিইসি) সঙ্গে দেখা করার পর সাংবাদিকদের এসব কথা বলেন আবদুল্লাহ আল নোমান। তিনি বলেন, ‘সিইসিকে বলেছি, সরকারের আজ্ঞাবহ হলে কিছুই হবে না। একবার কোমর সোজা করে দাঁড়ান, জনগণ আপনাদের মনে রাখবে। পদত্যাগ করে জনগণের কাতারে চলে আসেন। এটাই হবে বড় কাজ।’বিএনপির এই নেতা বলেন, ‘ব্রাহ্মণবাড়িয়ার কসবাতে গত রাতেই ভোট হয়ে গেছে। ছাগলনাইয়াতে প্রার্থী ও এজেন্টদের ঢুকতে দেওয়া হয়নি। এখানে জলদস্যু ও বলদস্যু কেন্দ্র দখল করে নিয়েছে। প্রশাসন-পুলিশ তাদের সহযোগিতা করেছে। বিএনপি নয় পৌরসভার নির্বাচন বাতিল করে নতুন করে নির্বাচনের দাবি জানাচ্ছে।’আবদুল্লাহ আল নোমান বলেন, এসব কথা শোনার পর জবাবে সিইসি তাঁদের বলেছেন যে দু-একটা কেন্দ্রে সমস্যা হলে কমিশন ওই সব কেন্দ্রের নির্বাচন বাতিল করে ব্যবস্থা নেবে। নোমান প্রশ্ন করেন, ২০টা কেন্দ্রে কারচুপি হলে দুটি কেন্দ্র বন্ধ করে লাভ কী? ফল তো পরিবর্তন হবে না। তাই তাঁরা ভোট ডাকাতির ঘটনার বিচার বিভাগীয় তদন্ত দাবি করছেন এবং প্রকৃত চিত্র মানুষের কাছে তুলে ধরতে বলছেন।
এ সময় আরও উপস্থিত ছিলেন বিএনপি চেয়ারপারসনের উপদেষ্টা মো. সুজাউদ্দিন, বিএনপির সাংগঠনিক সম্পাদক সৈয়দ এমরান সালেহ প্রিন্স প্রমুখ।
