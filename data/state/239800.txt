
স্বরাষ্ট্রমন্ত্রী আসাদুজ্জামান খান কামাল বলেছেন, সাংবাদিক দম্পতি সাগর-রুনি হত্যা মামলার তদন্ত প্রতিবেদন শিগগিরই আলোর মুখ দেখবে। গতকাল শনিবার দুপুরে নড়াইলের কালিয়া উপজেলার নড়াগাতি থানায় এক অনুষ্ঠান শেষে সাংবাদিকদের প্রশ্নের জবাবে তিনি এ কথা বলেন। এর আগে ভিক্ষুকমুক্ত খুলনা বিভাগ গড়তে খুলনা রেঞ্জের পুলিশ সদস্যদের এক দিনের বেতনের ৫৮ লাখ ১২ হাজার ২০৯ টাকার চেক খুলনা বিভাগীয় কমিশনার আবদুস সামাদের কাছে হস্তান্তর করেন স্বরাষ্ট্রমন্ত্রী আসাদুজ্জামান খান কামাল।চেক হস্তান্তর অনুষ্ঠানে স্বরাষ্ট্রমন্ত্রী আসাদুজ্জামান কামাল বলেন, প্রধানমন্ত্রী শেখ হাসিনা ক্ষুধা-দারিদ্র্যমুক্ত বাংলাদেশ গড়ার লক্ষ্যে কাজ করছেন। খুলনা বিভাগকে ভিক্ষুকমুক্ত করার চেষ্টা তারই একটি অংশ। চেক হস্তান্তর অনুষ্ঠানের আগে স্বরাষ্ট্রমন্ত্রী খুলনা রেঞ্জের ১০ জেলার ঊর্ধ্বতন পুলিশ কর্মকর্তাদের সঙ্গে মাসিক অপরাধ পর্যালোচনা সভা করেন। পরে তিনি নড়াইলের কালিয়া থানার নবনির্মিত ভবন উদ্বোধন করেন।
