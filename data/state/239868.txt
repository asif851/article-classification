
আলোচিত ১০ ট্রাক অস্ত্র মামলায় সরকারি কৌঁসুলি (পিপি) কামাল উদ্দিন আহাম্মদকে ডেপুটি অ্যাটর্নি জেনারেল হিসেবে নিয়োগ দেওয়া হয়েছে। আজ বৃহস্পতিবার আইন মন্ত্রণালয়ের আইন ও বিচার বিভাগের সলিসিটর কার্যালয় এ-সংক্রান্ত প্রজ্ঞাপন জারি করেছে।
প্রজ্ঞাপনে বলা হয়, বাংলাদেশ ল অফিসার্স অর্ডার ১৯৭২-এর ৩(২) অনুচ্ছেদ অনুসারে সুপ্রিম কোর্টের আইনজীবী কামাল উদ্দিন আহাম্মদকে পুনঃ আদেশ না দেওয়া পর্যন্ত বাংলাদেশের ডেপুটি অ্যাটর্নি জেনারেল হিসেবে নিয়োগ দেওয়া হলো।
রাষ্ট্রপতির আদেশক্রমে সলিসিটর এ কে এম সলিমউল্লাহ স্বাক্ষরিত প্রজ্ঞাপনে বলা হয়, এটি অবিলম্বে কার্যকর হবে।
যোগাযোগ করা হলে কামাল উদ্দিন আহাম্মদ বলেন, ‘নিয়োগসংক্রান্ত চিঠি পেয়েছি এবং যোগদান করেছি।’
অ্যাটর্নি জেনারেল কার্যালয় সূত্র জানায়, এ নিয়ে ডেপুটি অ্যাটর্নির সংখ্যা দাঁড়াল ৬২ জনে।
