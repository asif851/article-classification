
বকেয়া বেতনের দাবিতে বিক্ষোভ করেছেন গাজীপুর সিটি করপোরেশনের কোনাবাড়ী এলাকার গ্রিনল্যান্ড গার্মেন্টস লিমিটেডের শ্রমিকেরা। গতকাল রোববার বিকেলে তাঁরা কারখানার ভেতরে এ বিক্ষোভ করেন।শ্রমিকদের সঙ্গে কথা বলে জানা যায়, সেপ্টেম্বর মাসের বেতন চলতি মাসের ৫-৬ তারিখে দেওয়ার কথা থাকলেও তা দেওয়া হয়নি। কারখানা কর্তৃপক্ষ ৩-৪ দিন ধরে শুধু তারিখ দিয়ে আসছে কিন্তু বেতন দিচ্ছে না। সর্বশেষ গতকাল বেতন দেওয়ার কথা বলা হয়। কিন্তু বিকেল পর্যন্ত বেতন না পেয়ে শ্রমিকেরা কাজ বন্ধ করে দেন। একপর্যায়ে তাঁরা কারখানার ফটকের সামনে গিয়ে বিক্ষোভ করেন।কোনাবাড়ী পুলিশ ফাঁড়ির উপপরিদর্শক (এসআই) মো. রফিকুল ইসলাম বলেন, শ্রমিকেরা শান্তিপূর্ণভাবে বিক্ষোভ করেন। পুলিশ ঘটনাস্থলে গিয়ে কর্তৃপক্ষের সঙ্গে কথা বলে শ্রমিকদের বেতন পরিশোধের আশ্বাস দিলে সন্ধ্যা সাড়ে ছয়টার দিকে শ্রমিকেরা কারখানা ছেড়ে চলে যান।কারখানার উপমহাব্যবস্থাপক আশরাফুল ইসলাম গতকাল রাতে মুঠোফোনে প্রথম আলোকে বলেন, ব্যাংকে জটিলতার কারণে টাকা তোলা যায়নি। কাল (আজ সোমবার) বেতন পরিশোধ করা হবে।
