
রাজশাহীর ৫০ জন অসুস্থ মুক্তিযোদ্ধাকে জেলা পরিষদের পক্ষ থেকে আর্থিক সহায়তা দেওয়া হয়েছে। মহান স্বাধীনতা দিবস উপলক্ষে গতকাল বৃহস্পতিবার আয়োজিত আলোচনা সভায় তাঁদের প্রত্যেককে ছয় হাজার টাকা করে সহায়তা দেওয়া হয়।জেলার বিভিন্ন উপজেলা থেকে আগত এসব মুক্তিযোদ্ধার মাঝে সহায়তার চেক বিতরণ করেন জেলা পরিষদের চেয়ারম্যান মোহাম্মদ আলী সরকার। জেলা পরিষদের তহবিল থেকে মুক্তিযোদ্ধাদের এ সহায়তা করা হয়। এ সময় মোহাম্মদ আলী বলেন, জেলা পরিষদে যে বরাদ্দই আসুক না কেন, তা স্থানীয় সরকারের সব পর্যায়ের জনপ্রতিনিধির সঙ্গে মতবিনিময় করে সুষ্ঠু বণ্টন করা হবে। জেলা পরিষদ জেলার গ্রামীণ অবকাঠামো, মসজিদ, মন্দির, গির্জা, শ্মশানসহ সব জায়গায় উন্নয়নের ছোঁয়া লাগাবে।উপস্থিত ছিলেন রাজশাহী জেলা আওয়ামী লীগের সাধারণ সম্পাদক আসাদুজ্জামান, মহানগর আওয়ামী লীগের সাধারণ সম্পাদক ডাবলু সরকার, জেলা আওয়ামী লীগের সহসভাপতি আবদুল মজিদ সরদার, বদরুজ্জামান, অনিল কুমার সরকার, সাংগঠনিক সম্পাদক আসাদুজ্জামান আসাদ, আইনবিষয়ক সম্পাদক এজাজুল হক ও স্থানীয় দৈনিক সোনালী সংবাদ-এর সম্পাদক লিয়াকত আলী।শুভেচ্ছা বক্তব্য দেন জেলা পরিষদের প্যানেল চেয়ারম্যান-২ রবিউল আলম। বক্তব্য দেন জেলা মুক্তিযোদ্ধা সংসদের কমান্ডার ফরহাদ আলী, মহানগরের কমান্ডার আবদুল মান্নান, গোদাগাড়ী উপজেলা পরিষদের মহিলা ভাইস চেয়ারম্যান রওশন আরা বেগম, গোদাগাড়ী পৌরসভার মেয়র মনিরুল ইসলাম, জেলা যুবলীগের সম্পাদক খালিদ ওয়াসি প্রমুখ।
