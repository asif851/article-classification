
সিরাজগঞ্জ সদর উপজেলার শিয়ালকোল ইউনিয়নের জগতগাঁতী গ্রামে সাথী খাতুন (১৮) নামের এক কলেজছাত্রীকে গলা কেটে দুর্বৃত্তরা হত্যা করেছে। গতকাল রোববার রাতে এই হত্যাকাণ্ড ঘটে।
সাথী শিয়ালকোলের আবদুল্লাহ আল-মাহমুদ মেমোরিয়াল স্কুল অ্যান্ড কলেজের এইচএসসি পরীক্ষার্থী ছিল। বাবার নাম সাইদুর রহমান। বাড়ি জগতগাঁতী গ্রামে।
শিয়ালকোল ইউনিয়ন পরিষদের (ইউপি) ৮ নম্বর ওয়ার্ডের সদস্য হাফিজুল ইসলামের ভাষ্য, সাথীকে বাসায় রেখে বাবা সাইদুর রহমান ও তাঁর মা গতকাল বিকেলের দিকে পার্শ্ববর্তী ধুকুরিয়া গ্রামে আত্মীয়ের বাড়িতে বেড়াতে যান। রাতে বাড়িতে ফিরে সাথীকে পাওয়া যায়নি। অনেক খোঁজাখুঁজির পর বাড়ি থেকে প্রায় ১০০ মিটার দূরের বাঁশঝাড়ের মধ্যে সাথীর গলাকাটা মরদেহ পাওয়া যায়।
সদর থানার পরিদর্শক (তদন্ত) রফিকুল ইসলাম জানান, আজ সোমবার সকালে সাথীর মরদেহ উদ্ধার করতে ঘটনাস্থলে পুলিশ পাঠানো হয়েছে।
