
নাটোরে ট্রেনের বগি লাইনচ্যুত হওয়ায় আজ শুক্রবার দুপুর দেড়টা থেকে উত্তরাঞ্চলের সঙ্গে সারা দেশের রেলযোগাযোগ বন্ধ রয়েছে।
নাটোর রেলস্টেশন সূত্রে জানা যায়, দিনাজপুর থেকে ঢাকাগামী আন্তনগর ট্রেন দ্রুতযান দুপুর দেড়টার দিকে নাটোর স্টেশন অতিক্রম করার পর ইয়াছিনপুর এলাকায় তিনটি বগি লাইনচ্যুত হয়। এ সময় চালক ট্রেনটি থামিয়ে দেন। এরপর রেলপথের উভয় প্রান্তে উত্তরাঞ্চলে চলাচলকারী রূপসা, রংপুর এক্সপ্রেসসহ কয়েকটি ট্রেন চলাচল বন্ধ রয়েছে। দুর্ভোগে পড়েছেন যাত্রীরা।
নাটোর স্টেশনের সহকারী স্টেশনমাস্টার অশোক চক্রবর্তী এ ব্যাপারে প্রথম আলো ডটকমকে বলেন, লাইনচ্যুত বগি উদ্ধারে ঈশ্বরদী জংশন থেকে উদ্ধারকারী ট্রেন ঘটনাস্থলের দিকে রওনা হয়েছে। ট্রেন চলাচল কখন স্বাভাবিক হবে, তা তিনি জানাতে পারেননি।
