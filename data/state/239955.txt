
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ে আজ বৃহস্পতিবার সকাল থেকে লাগাতার ছাত্র ধর্মঘট শুরু হয়েছে। লোকপ্রশাসন বিভাগের ছাত্রীদের যৌন হয়রানির অভিযোগে একজন শিক্ষককে বরখাস্ত করার দাবিতে আজ সকাল আটটা থেকে এ কর্মসূচি পালন করছেন শিক্ষার্থীরা।
বিশ্ববিদ্যালয়ের লোকপ্রশাসন বিভাগের ছাত্রীদের যৌন হয়রানির ঘটনায় একজন শিক্ষক, একজন কর্মকর্তা ও এক কর্মচারীকে বিভিন্ন মেয়াদে শাস্তি দেওয়ার সিদ্ধান্ত নিয়েছে বিশ্ববিদ্যালয় সিন্ডিকেট।
গত মঙ্গলবার রাতে সিন্ডিকেটের জরুরি সভায় কর্মচারী সালেহ আহমদকে বরখাস্ত, সহকারী প্রশাসনিক কর্মকর্তা মোহাম্মদ আতিকুর রহমানকে পদাবনতি ও লোকপ্রশাসন বিভাগের সহকারী অধ্যাপক মোহাম্মদ নাসিরউদ্দিনকে এক বছরের জন্য সব প্রশাসনিক ও একাডেমিক কার্যক্রম থেকে বিরত রাখার সিদ্ধান্ত নেওয়া হয়।
শিক্ষকের বিরুদ্ধে শাস্তি যথাযথ হয়নি অভিযোগ করে তাঁকে বরখাস্ত করার দাবিতে আবার আন্দোলনে নামেন শিক্ষার্থীরা। সহকারী অধ্যাপক নাসিরউদ্দিনকে বরখাস্ত করার দাবিতে শিক্ষার্থীরা গতকাল দুপুর ১২টায় ক্যাম্পাসে দফায় দফায় বিক্ষোভ মিছিল করেন। দাবি আদায়ে সময়সীমা বেঁধে দিয়ে আজ থেকে লাগাতার ছাত্র ধর্মঘটের হুমকি দেন তাঁরা।
নির্ধারিত সময়সীমার মধ্যে দাবি পূরণ না হওয়ায় আজ সকাল সাড়ে সাতটার দিকে বিশ্ববিদ্যালয়ের প্রধান ফটকের সামনে জড়ো হতে থাকেন শিক্ষার্থীরা। একপর্যায়ে বিশ্ববিদ্যালয়ের প্রধান ফটক বন্ধ করে তাঁরা লাগাতার ধর্মঘট শুরু করেন।
সকাল থেকে বিশ্ববিদ্যালয়ের প্রধান ফটক বন্ধ থাকায় শিক্ষক ও শিক্ষার্থী পরিবহনের কোনো বাস ক্যাম্পাস থেকে বের হতে বা প্রবেশ করতে পারেনি। ছাত্র ধর্মঘটের মধ্যে আজ কোনো বিভাগে ক্লাস ও পরীক্ষা হয়নি।
