
নারায়ণগঞ্জ সিটি করপোরেশন নির্বাচনে প্রার্থীদের নিয়ে গণভবনে বৈঠকে আচরণবিধি লঙ্ঘিত হয়নি বলে জানিয়েছেন নির্বাচন কমিশন (ইসি) সচিব মোহাম্মদ আবদুল্লাহ। তিনি বলেছেন, রাজনৈতিক দলের পক্ষ থেকে ঘরোয়া মিটিং হতেই পারে। নির্বাচনী এলাকায় মন্ত্রী-এমপিরা এ ধরনের বৈঠক করতে পারবেন না, প্রচারণা চালাতে পারবেন না। কিন্তু এটা নির্বাচনী এলাকায় হয়নি।
আজ রোববার নির্বাচন কমিশনের মিডিয়া সেন্টারে এক সংবাদ সম্মেলনে এ কথা জানান সচিব। এ সময় কমিশনের অতিরিক্ত সচিব মোখলেসুর রহমান উপস্থিত ছিলেন।
এক প্রশ্নের জবাবে ইসি সচিব জানান, দলীয় প্রধান হয়েও এমপি না হওয়ায় বিএনপি নেত্রী খালেদা জিয়া নির্বাচনী প্রচারে অংশ নেওয়ায় কোনো বাধা থাকছে না। তিনি সরকারি সুবিধাভোগী ব্যক্তি নন। এ আচরণবিধি তাঁর অন্তরায় নয়।
তিনি আরও বলেন, আইনশৃঙ্খলা পরিস্থিতি পর্যালোচনায় শীর্ষ কর্মকর্তাদের নিয়ে ১৪ ডিসেম্বর বৈঠক করবে ইসি। অবাধ ও সুষ্ঠু ভোট করার জন্য পরিস্থিতি বুঝে এ বৈঠকে সিদ্ধান্ত নেওয়া হবে। নির্বাচনী এলাকায় বৈধ অস্ত্র জমা দেওয়া, অবৈধ অস্ত্র উদ্ধার ও সংখ্যালঘু সম্প্রদায়ের নিরাপত্তা নিশ্চিতে যথাযথ ব্যবস্থা নেওয়ার জন্য স্বরাষ্ট্র মন্ত্রণালয়ে চিঠি পাঠানো হয়েছে। জেলা প্রশাসক ও রিটার্নিং কর্মকর্তা মন্ত্রণালয়ের নির্দেশনা অনুযায়ী যথাসময়ে এ কার্যক্রম হাতে নেবেন।
আগামী ২২ ডিসেম্বর নারায়ণগঞ্জে সিটি করপোরেশনে নির্বাচন অনুষ্ঠিত হবে। এ নির্বাচনে আওয়ামী লীগ, বিএনপিসহ আটটি দলের প্রার্থী মেয়র পদে অংশ নিচ্ছে। সাধারণ ও সংরক্ষিত কাউন্সিলর পদে নির্দলীয়ভাবে ভোট হবে। ৫ ডিসেম্বর থেকে প্রচারণা চালাতে পারবেন প্রার্থীরা।
এ নির্বাচন নিয়ে আওয়ামী লীগ সভানেত্রী ও প্রধানমন্ত্রী শেখ হাসিনার সরকারি বাসভবন গণভবনে সম্প্রতি ঘরোয়া বৈঠকে আওয়ামী লীগ প্রার্থী সেলিনা হায়াৎ আইভী ও সাংসদেরা অংশ নেন। এ নিয়ে আচরণবিধি লঙ্ঘনের অভিযোগ তোলেন বিএনপি প্রার্থী সাখাওয়াত হোসেন খান।
