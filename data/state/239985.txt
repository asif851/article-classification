
আন্দোলনের সময় সহিংসতা ও নাশকতা সম্পূর্ণ পরিহার করার জন্য বিএনপির প্রতি আহ্বান জানিয়েছেন ঢাকায় নিযুক্ত বিভিন্ন দেশের রাষ্ট্রদূতেরা। আন্দোলন চলাকালে  সহিংসতা যেন না হয় সেদিকে সতর্ক দৃষ্টি রাখতে বিএনপিকে পরামর্শ দিয়েছেন তাঁরা।
আজ সোমবার সন্ধ্যায় গুলশানে একটি হোটেলে বিএনপির নেতাদের সঙ্গে বিভিন্ন দেশের কূটনীতিকদের একটি বৈঠক হয়। বৈঠক সূত্রে এ খবর জানা গেছে।
বৈঠক সূত্রে জানা যায়, বৈঠকে বিএনপির পক্ষ থেকে ৫ জানুয়ারি অনুষ্ঠিত নির্বাচনের ত্রুটি তুলে ধরা হয়। নির্বাচন-পরবর্তী সরকারের শপথ গ্রহণ সংবিধানসম্মত হয়নি এবং সরকার সংবিধান লঙ্ঘন করেছে বলেও কূটনীতিকদের কাছে বিএনপি অভিযোগ করে। বৈঠকে নির্বাচনে অনিয়ম, ১৫৩ আসনে বিনা প্রতিদ্বন্দ্বিতায় নির্বাচনের বিষয় তুলে ধরে বিএনপি। কূটনীতিকদের কাছে নির্বাচন চলাকালে  বিভিন্ন সংবাদপত্রে প্রকাশিত খবরও তুলে ধরে বিএনপি।
বৈঠক সূত্রে আরও জানা গেছে, বৈঠকে জামায়াতের সঙ্গে বিএনপির জোট কৌশলগত বলেও কূটনীতিকদের জানানো হয়েছে। বিএনপির পক্ষ থেকে জানানো হয়েছে জামায়াতের সঙ্গে তাঁদের জোট স্থায়ী নয়। জামায়াতের সঙ্গে বিএনপির আদর্শগত কোনো মিল নেই। সময় হলেই সম্পর্কের ব্যাপারে দলের চেয়ারপারসন  সিদ্ধান্ত নেবেন।
বৈঠকের পরে বিএনপির ভাইস চেয়ারম্যান শমসের মবিন চৌধুরী বলেন,  কূটনীতিকেরা দ্রুত আলোচনার মাধ্যমে সংকট সমাধানের জন্য বিএনপির প্রতি আহ্বান জানিয়েছেন। বিএনপির পক্ষ থেকে তাঁদের জানানো হয়েছে যে তারা আলোচনার মাধ্যমে সংকটের  সমাধান করতে চায়।
বৈঠকে বিএনপির চেয়ারপারসনের উপদেষ্টা সাবিহ উদ্দিন আহমেদ ও রিয়াজ রহমান উপস্থিত ছিলেন। এ ছাড়া যুক্তরাষ্ট্র, কানাডা, ইন্দোনেশিয়া, সুইডেন, নরওয়ে প্রভৃতি দেশের রাষ্ট্রদূতেরা সেখানে  উপস্থিত ছিলেন।
