
৪০১ জন হজযাত্রী নিয়ে বিমান বাংলাদেশ এয়ারলাইনসের প্রথম হজ ফ্লাইট জেদ্দা কিং আবদুল আজিজ ইন্টারন্যাশনাল বিমানবন্দরে পৌঁছেছে। আজ বৃহস্পতিবার সৌদি আরবের স্থানীয় সময় বেলা ১১টা ৪০ মিনিটে প্রথম হজ ফ্লাইট জেদ্দায় পৌঁছায়।এর আগে আজ সকাল ৮টা ১০ মিনিটের দিকে ফ্লাইটটি ঢাকা থেকে জেদ্দার উদ্দেশে ছেড়ে যায়। হজরত শাহজালাল আন্তর্জাতিক বিমানবন্দরে উদ্বোধনী হজ ফ্লাইটের হজযাত্রীদের বিদায় জানান বেসামরিক বিমান পরিবহন ও পর্যটনমন্ত্রী রাশেদ খান মেনন এবং ধর্মমন্ত্রী মতিউর রহমান।জেদ্দা বিমানবন্দরে হজযাত্রীদের উষ্ণ অভ্যর্থনা জানান সৌদি আরবে নিযুক্ত বাংলাদেশের রাষ্ট্রদূত গোলাম মসিহ। এ সময় উপস্থিত ছিলেন জেদ্দায় কনস্যুলেটের কনসাল জেনারেল এ কে এম শহিদুল করীম, কনসাল হজ মাকসুদুর রহমান, কাউন্সেলর মো. মোকাম্মেল হোসেন, কাউন্সেলর আজিজুর রহমান, বাংলাদেশ বিমানের রিজিওনাল ম্যানেজার মোহাম্মদ আলী ওসমান নুর, সোনালী ব্যাংকের প্রতিনিধি সৈয়দ মঞ্জুরুল হক ও কনস্যুলেট কর্মকর্তারা।
প্রথম ফ্লাইটে আসা হজযাত্রীদের সৌদি আরব সরকারের পক্ষ থেকে শুভেচ্ছা উপহার হিসেবে খেজুর, জায়নামাজ ও তসবি তুলে দেওয়া হয়। উষ্ণ অভ্যর্থনায় হজযাত্রীরা খুশি মনে উপহার গ্রহণ করেন।
বাংলাদেশ হজ মিশন এবং মোয়াল্লেমের লোকজনদের সহায়তায় হজযাত্রীরা জেদ্দা বিমানবন্দর থেকে বাসযোগে ৭০ কিলোমিটার দূরের পবিত্র মক্কায় পৌঁছাবেন। চাঁদ দেখা সাপেক্ষে সৌদি আরবে ৯ জিলহজ পবিত্র হজ পালিত হবে।
এবার বাংলাদেশ থেকে ১ লাখ ১ হাজার ৭৫৮ জন হজ করতে সৌদি আরব যাবেন। বিমান বাংলাদেশ এয়ারলাইনস হজ ফ্লাইট ও নিয়মিত ফ্লাইটে মোট ৫১ হাজার হজযাত্রী পরিবহন করবে। বাকি হজযাত্রীদের পরিবহন করবে সৌদি এয়ারলাইনস। হজযাত্রী বহনকারী শেষ ফ্লাইট সৌদি আরবে আসবে ৫ সেপ্টেম্বর। ফিরতি ফ্লাইট ১৭ সেপ্টেম্বর শুরু হয়ে ১৬ অক্টোবর পর্যন্ত চলবে।
মাকসুদুর রহমান জানান, বাংলাদেশ থেকে আগত হজযাত্রীদের জন্য ইতিমধ্যে বাড়ি ভাড়া করা হয়েছে। হজ পালনের সব আয়োজন সম্পন্ন করা হয়েছে। হাজিদের স্বাস্থ্যসেবা নিশ্চিত করতে মেডিকেল টিম কাজ করবে বলেও জানান তিনি।
আরও পড়ুন:
জেদ্দার পথে প্রথম হজ ফ্লাইট
যাত্রীদের পদচারণে মুখর হাজি ক্যাম্প
