
বিএনপিকে চাপে রাখতে দলের সিনিয়র ভাইস চেয়ারম্যান তারেক রহমানের নামে ইন্টারপোলের মাধ্যমে নোটিশ পাঠানো হয়েছে বলে মনে করছেন বিএনপির নেতারা। তবে আনুষ্ঠানিকভাবে তাঁরা বলছেন, বিষয়টি নিয়ে এখনো তাঁরা ভালোভাবে জানেন না। বিএনপির দ্বিতীয় শীর্ষ নেতা তারেক রহমানের বিরুদ্ধে একাধিক মামলা আছে। গত তত্ত্বাবধায়ক সরকারের আমলে তিনি ‘চিকিৎসার জন্য’ লন্ডনে যান এবং এখনো সেখানে অবস্থান করছেন। সম্প্রতি তাঁর বিরুদ্ধে ‘রেড অ্যালার্ট’ জারি করেছে পুলিশের আন্তর্জাতিক সংস্থা ইন্টারপোল। আওয়ামী লীগের জনসভায় গ্রেনেড হামলা ও হত্যার অভিযোগে এই ‘রেড অ্যালার্ট’ জারি করা হয়েছে। তবে সেখানে ‘রেড অ্যালার্ট’ জারির তারিখ উল্লেখ নেই। ইন্টারপোলের বাংলাদেশ শাখা ন্যাশনাল সেন্ট্রাল ব্যুরোর (এনসিবি) প্রধান মাহবুবুর রহমান ভূঁইয়া প্রথম আলোকে বলেন, অনেক দিন আগেই তাঁরা এ নোটিশ ইন্টারপোলে পাঠিয়েছিলেন। এ বিষয়ে জানতে চাইলে বিএনপির আইনজীবী নেতা সানাউল্লাহ মিয়া প্রথম আলোকে বলেন, তাঁরা এ বিষয়টি নিয়ে এখনো কিছু জানেন না। খোঁজ নিয়ে পরে এ বিষয়ে জানাতে পারবেন।বিএনপির একাধিক নেতার সঙ্গে কথা বলে জানা গেছে, তাঁদের দলের সিনিয়র ভাইস চেয়ারম্যান তারেক রহমানের নামে ইন্টারপোলের রেড অ্যালার্ট জারির বিষয়টি তাঁদের কাছে পরিষ্কার নয়। সংবাদমাধ্যমে খবর প্রকাশিত হওয়ার পরই তাঁরা বিষয়টি জেনেছেন। কেউ কেউ এর সত্যতা নিয়েও সন্দিহান। আবার কেউ মনে করেন বিএনপিকে চাপে রাখতে সরকার এ কাজটি ‘করিয়েছে’। তবে এ বিষয়টি নিয়ে বিএনপির নেতারা খুব একটা উদ্বিগ্ন নন। কারণ হিসেবে তাঁদের অনেকে বলছেন, ইন্টারপোলের মাধ্যমে কাউকে অ্যারেস্ট করে আনার নজির খুব একটা নেই। তবে এ ঘটনা থেকে আওয়ামী লীগ রাজনৈতিক ফায়দা নেওয়ার চেষ্টা করবে। 
এ বিষয়ে জানতে চাইলে বিএনপির স্থায়ী কমিটির সদস্য মাহবুবুর রহমান প্রথম আলোকে বলেন, তিনি বিষয়টি ভালোভাবে জানেন না। তাই এ অবস্থায় কোনো মন্তব্য করতে চান না।বিএনপির স্থায়ী কমিটির একজন সদস্য বলেন, তারেক রহমান চিকিৎসার জন্য লন্ডনে আছেন। এটি মোটামুটি সবাই জানে। সরকার তাঁকে গ্রেপ্তার করতে চাইলে সে দেশের সঙ্গে আলোচনা করে কূটনৈতিক পর্যায়ে ব্যবস্থা নিতে পারে। রাজনীতির মাঠে বিএনপিকে বেকায়দায় ফেলতে ইন্টারপোলে নোটিশ পাঠানো হয়েছে। ইতিমধ্যে সরকার নানাভাবে বিএনপিকে চাপে রাখতে সফল হয়েছে। এটিও এর একটি অংশ বলে তিনি মনে করেন। তারেক রহমানের অন্যতম আইনজীবী ও বিএনপির যুগ্ম মহাসচিব মাহবুব উদ্দীন খোকন প্রথম আলোকে বলেন, রেড অ্যালার্ট জারির বিষয়টি তাঁর জানা নেই। ইন্টারপোল কোনো রাষ্ট্র বা সরকারের রাজনৈতিক এজেন্ডা বাস্তবায়নে কাজ করে না বলেই তিনি জানেন।
আরও পড়ুন:
তারেকের বিরুদ্ধে ইন্টারপোলের রেড অ্যালার্ট
