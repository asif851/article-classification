
যোগাযোগমন্ত্রী ওবায়দুল কাদের বলেছেন, নারায়ণগঞ্জ থেকে ফেনী—সারা দেশের আওয়ামী লীগে শুদ্ধি অভিযান চালানো হবে। দল থেকে ‘আগাছা-পরগাছা-হাইব্রিড-ফরমালিন দেওয়া’ নেতাদের সমূলে উৎপাটন করা হবে।আজ রোববার দুপুরে ভোলার লালমোহনের মধ্য বাজারের লাঙ্গলখালী সেতুর উদ্বোধনী অনুষ্ঠানে যোগাযোগমন্ত্রী এসব কথা বলেন। মন্ত্রী বলেন, দলে বসে মাস্তানি-খুনোখুনি করা চলবে না। নারায়ণগঞ্জ ও ফেনীর হত্যাকাণ্ডের ঘটনার তদন্তে যে দোষী হবে তাকেই শাস্তি পেতে হবে বলেও জানান মন্ত্রী। বিএনপির উদ্দেশে ওবায়দুল কাদের বলেন, ‘আপনারা নিয়মতান্ত্রিকভাবে আন্দোলনে আসেন, রাজনীতি-আন্দোলনের নামে মানুষ খুন করবেন না, জ্বালাও-পোড়াও করবেন না, গাছ কাটবেন না, রাস্তা গর্ত করবেন না। গাছ-রাস্তা আওয়ামী লীগ করে না, এগুলো দেশের সম্পদ, জনগণের সম্পদ।’
আওয়ামী লীগের এই প্রেসিডিয়াম সদস্য বিএনপির সিনিয়র ভাইস চেয়ারম্যান তারেক রহমানকে ইঙ্গিত করে বলেন, তাঁর এখন ‘ফান্দে পড়িয়া বগা কান্দেরে অবস্থা’। দেশ ত্যাগ করার সময় তিনি (তারেক) বলেছেন, রাজনীতি করবেন না, এখন মামলার ভয়ে, জেলের ভয়ে আবোল-তাবোল বকছেন।
মন্ত্রী বলেন, বিএনপি এখন হতাশায় ভুগছে। নেতারা নির্বাচনে না গিয়ে ভুল করেছেন, আর কর্মীদের মাথায় হাত অবস্থা।
স্থানীয় নেতা-কর্মীদের উদ্দেশে ওবায়দুল কাদের বলেন, ক্ষমতা আজ আছে কাল নেই। এই জনগণ ফুলের মালাও দিতে পারে, জুতার মালাও দিতে পারে। সাধারণ জনগণ মোটা চাল, মোটা কাপড় আর শান্তির ঘুম চায়, তা থেকে বঞ্চিত করা যাবে না।
লালমোহন উপজেলা আওয়ামী লীগের সহসভাপতি ফখরুল আলম হাওলাদারের সভাপতিত্বে অন্যান্যের মধ্যে বক্তব্য দেন ভোলা-৩ আসনের (লালমোহন-তজুমদ্দিন) সাংসদ নুরন্নবী চৌধুরী শাওন, লালমোহন উপজেলা চেয়ারম্যান গিয়াস উদ্দিন আহাম্মদ, লালমোহন পৌর মেয়র এমদাদুল ইসলাম তুহিন, তজুমদ্দিন উপজেলা চেয়ারম্যান জসিম উদ্দিন প্রমুখ।
এর আগে দুপুর ১২টার দিকে যোগাযোগমন্ত্রী ওবায়দুল কাদের ভোলা-চরফ্যাশন সড়কের লালমোহন উপজেলার লাঙ্গলখালী (৩৭ মিটার দীর্ঘ) সেতু উদ্বোধন করেন। এ সময় তিনি সাংবাদিকদের প্রশ্নের উত্তরে বলেন, ‘নিজস্ব অর্থায়নে পদ্মা সেতু নির্মাণকাজের কার্যাদেশ খুব শিগগির ঘোষণা করা হবে। অনেকেই ভেবেছিল এটি দুঃস্বপ্ন কিন্তু প্রধানমন্ত্রী শেখ হাসিনা বাস্তবে তা প্রমাণ করেছেন। বিশ্বব্যাংক যে পরামর্শক নিয়োগ দিয়েছেন আমরা তার সবকিছুই ঠিক রেখেছি। আশা করছি, ২০১৮ সালের শুরুর দিকে পদ্মা সেতু দিয়ে যানবাহন চলবে।’
এদিকে মন্ত্রীকে শুভেচ্ছা জানানোর জন্য কলেজ-মাদ্রাসার শত শত ছাত্র-শিক্ষক দাঁড়ালে মন্ত্রী তার কঠোর সমালোচনা করেন।
