
রাঙামাটির জুরাছড়ি উপজেলায় দুর্বৃত্তরা আওয়ামী লীগের এক নেতাকে গুলি করে হত্যা করেছে। নিহত ব্যক্তির নাম অরবিন্দু চাকমা (৪০)। তিনি উপজেলা যুবলীগের সহসভাপতি ও জুরাছড়ি ইউনিয়ন আওয়ামী লীগের সাধারণ সম্পাদক। আজ মঙ্গলবার সন্ধ্যা সাড়ে সাতটায় এ ঘটনা ঘটে জুরাছড়ি ইউনিয়নের ঢেবাছড়া গ্রামে। পুলিশ ও স্থানীয় সূত্রে জানা গেছে, আজ সন্ধ্যা সাড়ে সাতটার দিকে জুরাছড়ি সদর থেকে আড়াই কিলোমিটার দূরে ঢেবাছড়া গ্রামে তাঁর বাড়ি থেকে ৪০০ গজ দূরে পানি সরবরাহ করার কাজ করছিলেন। এ সময় একদল অস্ত্রধারী এসে তাঁকে এলোপাতাড়ি গুলি করে। পরে তাঁর মৃত্যু নিশ্চিত হয়ে অস্ত্রধারীরা চলে যায়। খবর পেয়ে সেনাবাহিনী ও পুলিশ রাত সাড়ে নয়টায় লাশ উদ্ধার করার জন্য ঘটনাস্থলে যায়। উপজেলা আওয়ামী লীগের সভাপতি ও রাঙামাটি পার্বত্য জেলা পরিষদ সদস্য জ্ঞানেন্দু বিকাশ চাকমা সত্যতা নিশ্চিত করে বলেন, আগামী বৃহস্পতিবার রাঙামাটি পার্বত্য জেলা পরিষদের অর্থায়নে নির্মিত খাগড়াছড়ি নিম্নমাধ্যমিক বিদ্যালয় ভবন উদ্বোধনের কথা ছিল। উদ্বোধনের উপলক্ষে অরবিন্দু চাকমা পানি সরবরাহ করার জন্য কাজ করছিলেন। 
জুরাছড়ি থানার ভারপ্রাপ্ত কর্মকর্তা (ওসি) মো. আবুল বাশেদ সত্যতা স্বীকার করে বলেন, ঘটনার খবর পেয়ে লাশ উদ্ধারের জন্য ঘটনাস্থলে পৌঁছেছি। অরবিন্দু চাকমার পেটে ও গলায় গুলিবিদ্ধ হয়েছেন।
