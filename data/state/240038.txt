
অর্থ পাচারের মামলায় বিরোধী দল বিএনপির সিনিয়র ভাইস চেয়ারম্যান তারেক রহমানকে বেকসুর খালাস ও তাঁর বন্ধু গিয়াস উদ্দিন আল মামুনকে অর্থদণ্ডসহ সাত বছরের কারাদণ্ডকে ‘এক অভিযোগে দুই রায়’ বলে মন্তব্য করেছেন দুর্নীতি দমন কমিশনের (দুদক) কমিশনার (তদন্ত) মো. সাহাবুদ্দিন।
আজ রোববার বিকেলে তারেকের রায়ের প্রতিক্রিয়া জানতে চাইলে দুদক কমিশনার সাংবাদিকদের বলেন, ‘একই ধরনের অভিযোগে মামুনের কারাদণ্ড এবং তারেকের খালাস আমাদের কাছে যুক্তিযুক্ত মনে হচ্ছে না। তাঁদের দুজনের বিরুদ্ধে যে অভিযোগ, তাতে রায় ভিন্ন হওয়ার কোনো সুযোগ নেই।’রায়ের বিরুদ্ধে দুদক আপিল করবে কি না, জানতে চাইলে কমিশনার (তদন্ত) জানান, রায়ের পূর্ণাঙ্গ কপি হাতে পেলে কমিশন আপিলের সিদ্ধান্ত নেবে।জানতে চাইলে দুদক চেয়ারম্যান মো. বদিউজ্জমান মুঠোফোনে বলেন, ‘পূর্ণাঙ্গ রায়ের কপি এখনো পাইনি। রায় পড়ে পর্যালোচনা শেষে এ বিষয়ে সিদ্ধান্ত নেব।’
