
ভারতে সংসদের আসন্ন শীতকালীন অধিবেশনে সীমান্ত বিল উত্থাপনে সরকার যতটা দৃঢ়প্রতিজ্ঞ, ঠিক ততটাই অনড় বিজেপি ও তৃণমূল কংগ্রেস।বাংলাদেশের নির্বাচনের আগে সীমান্ত চুক্তি বাস্তবায়নে বিলটি রাজ্যসভায় পেশ করতে সরকার তার সদিচ্ছার কথা একাধিকবার জানালেও এত দিন তা করা যায়নি বিজেপি ও তৃণমূল কংগ্রেসের বিরোধিতায়। বিলটি পেশ করা সম্ভবপর হলে বাংলাদেশের নির্বাচনের আগে ভারতের দিক থেকে একটা ইতিবাচক বার্তা দেওয়া যাবে বলে ইউপিএ সরকারের ধারণা।গত সপ্তাহে সংসদবিষয়ক মন্ত্রণালয়ের সংসদীয় পরামর্শদাতা কমিটির বৈঠকে বিলটি নিয়ে আলোচনার সময় বিজেপির পক্ষ থেকে বিল উত্থাপনে আপত্তি না জানানোর ইঙ্গিত দেওয়া হয়। কিন্তু দলের কেন্দ্রীয় নেতৃত্ব সংসদীয় দলের ইতিবাচক মনোভাবকে নস্যাৎ করে বিল উত্থাপনে বিরোধিতার সিদ্ধান্ত নিয়েছে। সীমান্ত সমস্যা খতিয়ে দেখতে বিজেপি-গঠিত কমিটির চেয়ারম্যান সাবেক সাংসদ সুরিন্দর সিং আলুওয়ালিয়া এ কথা জানিয়ে গতকাল প্রথম আলোকে বলেন, ‘কংগ্রেস বিলটি যেভাপব আনতে চাইছে আমরা তা হতে দিতে পারি না।’একইভাবে তৃণমূল কংগ্রেসের মুকুল রায় জানান, ‘আমরা আগেরবারের মতোই এবারেও বিলটির বিরোধিতা করব।’
