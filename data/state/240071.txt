
পুলিশের বিশেষ শাখার পরিদর্শক মাহফুজুর রহমান ও তাঁর স্ত্রী স্বপ্না রহমান হত্যা মামলায় সাক্ষ্য গ্রহণ শুরু হয়েছে। আজ মঙ্গলবার ঢাকার মহানগর দায়রা জজ জহরুল হকের আদালতে এ সাক্ষ্য গ্রহণ চলছে।
মাহফুজুর রহমানের ভাই ও মামলার বাদী মশিউর রহমান সাক্ষ্য দিচ্ছেন।
গত বছরের ১৬ আগস্ট রাজধানীর মালিবাগের চামেলীবাগে নিজেদের বাসা থেকে এই দম্পতির লাশ উদ্ধার করে পুলিশ। পরদিন তাঁদের মেয়ে ঐশী গৃহকর্মী সুমিকে নিয়ে রমনা থানায় আত্মসমর্পণ করে। ওই বছরের ২৪ আগস্ট আদালতে খুনের দায় স্বীকার করে ঐশী জবানবন্দি দেয়।পরবর্তী সময়ে ক্রসফায়ারের ভয় দেখিয়ে স্বীকারোক্তি নেওয়া হয়েছিল উল্লেখ করে ৫ সেপ্টেম্বর ওই স্বীকারোক্তি প্রত্যাহারের আবেদন করেন তার আইনজীবীরা। গত ৯ মার্চ ঐশী রহমানসহ চারজনের বিরুদ্ধে আদালতে অভিযোগপত্র দাখিল করে মহানগর গোয়েন্দা পুলিশ (ডিবি)।
গত ৬ মে আদালত ঐশী ও তার দুই বন্ধু মিজানুর রহমান ওরফে রনি ও আসাদুজ্জামান ওরফে জনির বিরুদ্ধে অভিযোগ গঠন করেন।
আজ তাঁদের আদালতে হাজির করা হয়েছে।
