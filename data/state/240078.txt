
শহর এলাকায় মানুষের তুলনায় পাবলিক টয়লেটের (গণশৌচাগার) সংখ্যা অপ্রতুল। যেসব টয়লেট আছে, তার বেশির ভাগ ব্যবহারের অনুপযোগী। দুর্বল ব্যবস্থাপনার কারণে এগুলো নারী ও প্রতিবন্ধীবান্ধব নয়।স্থানীয় সরকারমন্ত্রী সৈয়দ আশরাফুল ইসলাম আজ সোমবার সংসদের প্রশ্নোত্তর পর্বে এ কথা বলেন।এম আবদুল লতিফের এ–সম্পর্কিত প্রশ্নের জবাবে মন্ত্রী বলেন, এ অবস্থা থেকে উত্তরণের জন্য এবং জনস্বাস্থ্যের উন্নতির কথা বিবেচনায় রেখে নারী, পুরুষ ও প্রতিবন্ধীদের জন্য পৃথক ব্যবস্থা রেখে ঢাকা শহরে ৩০টি টয়লেট নির্মাণের কাজ শুরু হয়েছে। ইতিমধ্যে গাবতলীতে বাস টার্মিনালে অত্যাধুনিক টয়লেট নির্মাণ করা হয়েছে। ভাসমান মানুষের কথা বিবেচনায় রেখে টয়লেটের অভ্যন্তরে বিশুদ্ধ খাবার পানি, গোসলখানা ও সার্বক্ষণিক বিদ্যুতের ব্যবস্থা রাখা হয়েছে। নিরাপত্তার জন্য টয়লেটের সামনে সিসি ক্যামেরা লাগানো আছে।সানজিদা খানমের এক প্রশ্নের জবাবে সৈয়দ আশরাফ বলেন, সাংসদদের জাতীয় সংসদে আসা-যাওয়ার জন্য রাজধানীর মানিক মিয়া অ্যাভিনিউতে একটি ওভারপাস নির্মাণের পরিকল্পনা সরকারের আছে।
স্বতন্ত্র সাংসদ রুস্তম আলী ফরাজীর প্রশ্নের জবাবে মন্ত্রী জানান, ইউনিয়ন পরিষদের চেয়ারম্যান ও সদস্যদের সম্মানী ভাতা যথাক্রমে ১৫ হাজার ও ৮ হাজার টাকা করার আবেদন করা হয়েছে। বিষয়টি পরীক্ষা-নিরীক্ষা করা হচ্ছে।এ কে এম রহমতুল্লাহর প্রশ্নের মন্ত্রী জানান, মহাখালী বাস টার্মিনাল টঙ্গীর তুরাগ নদীর পাড়ে নেওয়ার পরিকল্পনা আছে। এ বিষয়ে সম্ভাব্যতা যাচাইয়ের কাজ চলছে।হাবিবুর রহমান মোল্লার প্রশ্নের জবাবে যুব ও ক্রীড়া প্রতিমন্ত্রী বীরেন শিকদার জানান, ২৭ মার্চ থেকে পাঁচটি দলের অংশগ্রহণে অলিম্পিক বাছাইপর্বের ফুটবল খেলা ঢাকায় অনুষ্ঠিত হবে। এ ছাড়া ফিফা আন্তর্জাতিক প্রীতি ফুটবলের কয়েকটি ম্যাচ ঢাকায় আয়োজনের বিষয়ে পরিকল্পনা রয়েছে।প্রশ্নোত্তরের আগে বিকেল সাড়ে চারটার দিকে স্পিকার শিরীন শারমিন চৌধুরীর সভাপতিত্বে সংসদের অধিবেশন শুরু হয়। প্রশ্নোত্তর টেবিলে উত্থাপিত হয়।
