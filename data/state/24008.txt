
নাটোরের লালপুর উপজেলায় আজ সোমবার সকালে বজ্রপাতে আজবার হোসেন (৪৮) নামের এক কৃষকের মৃত্যু হয়েছে। একই বজ্রপাতে আহত অন্য দুজনকে স্থানীয় স্বাস্থ্য কমপ্লেক্সে ভর্তি করা হয়েছে।
লালপুর উপজেলা স্বাস্থ্য কমপ্লেক্স ও এলাকাবাসী সূত্রে জানা যায়, আজ সকাল সাতটার দিকে মুষলধারে বৃষ্টির সময় উপজেলার বালিতিতা ইসলামপুর গ্রামের নবীর উদ্দিনের ছেলে আজবার আলী তাঁর বাড়িতে গৃহস্থালির কাজ করছিলেন। এ সময় বজ্রপাতে তাঁর শরীর ঝলসে যায়। স্বজনেরা আশঙ্কাজনক অবস্থায় উদ্ধার করে উপজেলা স্বাস্থ্য কমপ্লেক্সে নিলে কর্তব্যরত চিকিৎসক তাঁকে মৃত ঘোষণা করেন।
এদিকে ওই বজ্রপাতের সময় ঘটনাস্থলে ছিলেন উপজেলার কচুয়া গ্রামের সেলিম উদ্দিনের স্ত্রী সাবিনা খাতুন ও মমিনপুর গ্রামের আশিক মাহমুদের ছেলে সাঈফ (২)। বজ্রপাতে তাঁরা আহত হন। তাঁদের লালপুর স্বাস্থ্য কমপ্লেক্সে ভর্তি করা হয়েছে।
