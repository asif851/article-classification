
লাক্স ও ডেটল সাবানের ভেতর সোনার বিস্কুট লুকিয়ে রেখে পাচারের চেষ্টা করেছিলেন এক যাত্রী। কিন্তু শেষ রক্ষা হয়নি। চট্টগ্রাম বিমানবন্দরে নিয়োজিত শুল্ক কর্মকর্তারা স্ক্যানিং মেশিনের সাহায্যে শনাক্ত করেন সেই সোনার বিস্কুট।  
বিমানবন্দর সূত্র জানায়, আজ মঙ্গলবার বিকেল পাঁচটার দিকে মাস্কট থেকে ওমান এয়ারওয়েজের একটি উড়োজাহাজে চট্টগ্রাম শাহ আমানত আন্তর্জাতিক বিমানবন্দরে নামেন নুরুল আবছার নামের এক যাত্রী। স্ক্যানিং মেশিনে যাচাই করার সময় সাবানের ভেতর চারটি এবং অন্য প্যাকেটে চারটিসহ মোট আটটি সোনার বিস্কুট ধরা পড়ে। তাঁকে আটক করে পুলিশে দেওয়া হয়।
আটক নুরুল আবছারের বাড়ি রাঙ্গুনিয়ায়। আটক হওয়ার পর শুল্ক কর্মকর্তাদের কাছে তিনি দাবি করেন, এক প্রবাসী তাঁকে এসব মালামাল দেন। এগুলো ওই প্রবাসীর বাড়ি পৌঁছে দেওয়ার কথা ছিল।
বিমানবন্দরে নিয়োজিত কাস্টম হাউসের সহকারী কমিশনার মো. পারভেজ আল জামান ‘প্রথম আলো’কে বলেন, উদ্ধার হওয়া আটটি সোনার বিস্কুটের ওজন ৯৩৩ গ্রাম। এগুলোর আনুমানিক বাজারমূল্য ৪৪ লাখ টাকা। এ ব্যাপারে নুরুল আবছারের বিরুদ্ধে আইনগত ব্যবস্থা নেওয়া হচ্ছে বলে তিনি জানান।
জানা গেছে, এ চালানসহ এ বছর মোট ১৪টি সোনার চালান ধরা পড়ে চট্টগ্রাম বিমানবন্দরে। এসব চালানে প্রায় ৩৩ কোটি টাকার ৭৪ কেজি সোনা ছিল। নিয়মানুযায়ী, এসব সোনার বিস্কুট যাচাই-বাছাই শেষে বাংলাদেশ ব্যাংকের কাছে হস্তান্তর করা হয়।
