
তিস্তা নদীর পানির ন্যায্য হিস্যা আদায় ও তিস্তা সেচ প্রকল্পের আওতায় সব জমিতে পানির দাবিতে আজ বৃহস্পতিবার রংপুরে রোড মার্চ কর্মসূচি পালিত হয়েছে। বাংলাদেশের সমাজতান্ত্রিক দলের (বাসদ) আয়োজনে এ কর্মসূচি পালিত হয়।সকাল ১০টার দিকে রংপুর প্রেসক্লাব এলাকা থেকে তিস্তা ব্যারাজ অভিমুখে রোড মার্চ শুরু হয়।রোড মার্চ শুরুর আগে সেখানে অনুষ্ঠিত এক সমাবেশে বক্তারা বলেন, ভারত সরকার আন্তর্জাতিক আইন ও রীতিনীতি লঙ্ঘন করে তিস্তা নদীর উজানে একতরফাভাবে পানি আটকে রাখছে। ফলে সেচ মৌসুমে তীব্র পানির সংকট, আবার বর্ষা মৌসুমে ভয়াবহ বন্যা বাংলাদেশের জন্য প্রতিবছরের ঘটনা হয়ে দাঁড়িয়েছে। শুকনো মৌসুমে তিস্তার উজানে গজলডোবায় বাঁধ দিয়ে ভারতের একতরফা পানি আটকে রাখার ফলে নীলফামারী, রংপুর, দিনাজপুর, লালমনিরহাটসহ গোটা উত্তরাঞ্চল আজ মারাত্মক বিপর্যয়ের মুখোমুখি বলেও মন্তব্য করেন তাঁরা। সমাবেশ থেকে তিস্তা নদীর পানির ন্যায্য হিস্যা দাবি করেন বক্তারা।সমাবেশে বক্তব্য দেন বাসদের কেন্দ্রীয় কমিটির সদস্য শুভ্রাংশু চক্রবর্তী, ওবায়দুল্লাহ মুসা, মঞ্জুর আলম, রংপুর জেলা কমিটির সদস্য পলাশ কান্তি নাগ। সমাবেশে সভাপতিত্ব করেন সংগঠনের রংপুর জেলা সমন্বয়ক আনোয়ার হোসেন।
