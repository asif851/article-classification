
আওয়ামী লীগের সাধারণ সম্পাদক ওবায়দুল কাদের বলেছেন, দলীয় সভানেত্রী ও প্রধানমন্ত্রী শেখ হাসিনা চান আগামী মার্চ মাসে ছাত্রলীগের সম্মেলন হোক। তিনি ছাত্রলীগের বর্তমান কমিটিকে সম্মেলনের তারিখ চূড়ান্ত করতে বলেন।
ক্ষমতাসীন আওয়ামী লীগের ভ্রাতৃপ্রতিম সংগঠন ছাত্রলীগের ৭০তম প্রতিষ্ঠাবার্ষিকী উপলক্ষে রাজধানীতে আনন্দ মিছিল–পূর্ব সমাবেশে প্রধান অতিথির বক্তব্যে ওবায়দুল কাদের এ কথা বলেন। ঢাকা বিশ্ববিদ্যালয়ের অপরাজেয় বাংলার পাদদেশে এই সমাবেশ অনুষ্ঠিত হয়।
ওবায়দুল কাদের বলেন, ‘একটা খবর দেব, সুখবর। আমি নেত্রীর সঙ্গে কথা বলেছি। মার্চ মাসে, স্বাধীনতার মাসে সম্মেলন হোক, এটা নেত্রীর ইচ্ছা। শিগগিরই ছাত্রলীগের নির্বাহী কমিটির সভা ডেকে সম্মেলনের তারিখ ঘোষণা করুন। সম্মেলনের প্রস্তুতি নিন, মার্চে সম্মেলন।’
সমাবেশে সভাপতিত্ব করেন ছাত্রলীগের কেন্দ্রীয় কমিটির সভাপতি সাইফুর রহমান সোহাগ। সমাবেশ ছাত্রলীগের সাবেক ও বর্তমান নেতারা বক্তব্য দেন।
সমাবেশ থেকে একটি বর্ণাঢ্য শোভাযাত্রা নগরের বিভিন্ন সড়ক প্রদক্ষিণ করে।
ছাত্রলীগের আনন্দ শোভাযাত্রার কারণে ঢাকা বিশ্ববিদ্যালয় এলাকা, শাহবাগ, রমনা এবং কাজী নজরুল ইসলাম এভিনিউ ও এর আশপাশের এলাকার সড়কে যানজটের সৃষ্টি হয়।
