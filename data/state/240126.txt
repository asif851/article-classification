
নাটোরের ছয় পৌরসভায় বিএনপির দলীয় প্রার্থীর পাশাপাশি আট ‘বিদ্রোহী’ প্রার্থী মনোনয়নপত্র জমা দিয়েছেন। তাঁরা স্বতন্ত্র প্রার্থী হিসেবে সেখানে নির্বাচন করছেন। এদিকে এক পৌরসভায় আওয়ামী লীগের ‘বিদ্রোহী’ প্রার্থী মনোনয়নপত্র জমা দিয়েছেন।জেলার ছয়টি নির্বাচন কার্যালয় ও দলীয় সূত্রে জানা গেছে, সদরে বিএনপির মনোনীত প্রার্থী পৌর বিএনপির সাধারণ সম্পাদক বর্তমান মেয়র শেখ এমদাদুল হক আল মামুন। স্বতন্ত্র প্রার্থী হয়েছেন জেলা যুবদলের সাধারণ সম্পাদক জিল্লুর রহমান খান চৌধুরী। সিংড়ায় দলীয় প্রার্থী পৌর বিএনপির সভাপতি বর্তমান মেয়র শামীম আল রাজি। স্বতন্ত্র প্রার্থী হয়েছেন উপজেলা বিএনপির যুগ্ম সম্পাদক দাউদার মাহমুদ ও উপজেলা বিএনপির সদস্য মালেক রানা। বড়াইগ্রামে বিএনপির প্রার্থী জেলা বিএনপির সদস্য ইসাহাক আলীর পাশাপাশি স্বতন্ত্র প্রার্থী হিসেবে মনোনয়নপত্র জমা দিয়েছেন পৌর বিএনপির সভাপতি শরিফুল হক। গোপালপুরে বিএনপির প্রার্থী পৌর বিএনপির সাধারণ সম্পাদক নজরুল ইসলাম। স্বতন্ত্র প্রার্থী হয়েছেন জেলা বিএনপির সাবেক সহসাংগঠনিক সম্পাদক বর্তমান মেয়র মঞ্জুরুল ইসলাম ও পৌর বিএনপির সভাপতি আবদুল্লাহ আল মামুন। গুরুদাসপুরে বিএনপির প্রার্থী সাবেক মেয়র মশিউর রহমান। স্বতন্ত্র প্রার্থী হয়েছেন আমজাদ হোসেন। নলডাঙ্গায় দলীয় প্রার্থী পৌর বিএনপির সভাপতি আব্বাছ আলী। এখানে স্বতন্ত্র প্রার্থী উপজেলা বিএনপি জিল্লুর রহমান। এখানে আওয়ামী লীগ মনোনীত প্রার্থী উপজেলা আওয়ামী লীগ নেতা শফির উদ্দিন মোল্লার পাশাপাশি আওয়ামী লীগ সমর্থক আনিসুর রহমান মনোনয়নপত্র জমা দিয়েছেন।
