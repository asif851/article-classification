
প্রধানমন্ত্রী শেখ হাসিনা বলেছেন, তাঁর সরকার গণতন্ত্র, রাজনৈতিক স্থিতিশীলতা ও অর্থনৈতিক অগ্রযাত্রাকে সমুন্নত রাখার জন্য অব্যাহতভাবে কাজ করে যাবে। তিনি সিটি করপোরেশন নির্বাচনে জনগণের রায়ের প্রতি সম্মান রেখে সরকারের ত্রুটি-বিচ্যুতি শুধরিয়ে জাতির প্রত্যাশা পূরণের দৃঢ় অঙ্গীকার ব্যক্ত করেন। যুক্তরাজ্য ও বেলারুশ সফর শেষে দেশে ফিরে আজ বৃহস্পতিবার এক বিবৃতিতে প্রধানমন্ত্রী গাজীপুরসহ পাঁচটি সিটি করপোরেশন নির্বাচন সুষ্ঠুভাবে অনুষ্ঠিত হওয়ায় নির্বাচন কমিশন, জনগণ, রাজনৈতিক দল, প্রশাসন ও আইনশৃঙ্খলা বাহিনী, গণমাধ্যমসহ সবাইকে অভিনন্দন ও ধন্যবাদ জানান। শেখ হাসিনা বলেন, পাঁচটি সিটি করপোরেশনে সুষ্ঠুভাবে নির্বাচন সম্পন্ন হওয়ায় গণতন্ত্র ও জনগণ বিজয়ী হয়েছে। প্রমাণিত হয়েছে, নির্বাচন কমিশনের নেতৃত্বে অবাধ ও নিরপেক্ষ নির্বাচন সম্ভব। প্রধানমন্ত্রী বলেন, বিরোধী দলের মিথ্যা প্রচার, ভিত্তিহীন অভিযোগ এবং নির্বাচনকে বিতর্কিত করার সব অপচেষ্টা সত্ত্বেও বর্তমান সরকারের অধীনে জাতীয় এবং স্থানীয় সরকার পর্যায়ে বিভিন্ন নির্বাচন সুষ্ঠু ও নিরপেক্ষভাবে সম্পন্ন হয়েছে। দেশীয় ও আন্তর্জাতিক গণমাধ্যম এবং নির্বাচন পর্যবেক্ষক দল সুষ্ঠু নির্বাচন অনুষ্ঠিত হয়েছে মর্মে সংবাদ ও তথ্য পরিবেশন করেছে। (বিস্তারিত আসছে...)
 
