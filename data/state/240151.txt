
রিজার্ভের চুরি হয়ে যাওয়া পুরো অর্থ ফিলিপাইন থেকে ফেরত পাওয়া যাবে বলে আশাবাদ ব্যক্ত করেছেন অর্থমন্ত্রী আবুল মাল আবদুল মুহিত।
আজ রোববার অর্থমন্ত্রী মুহিত তাঁর কার্যালয়ে আইনমন্ত্রী আনিসুল হক ও বাংলাদেশ ব্যাংকের গভর্নর ফজলে কবিরের সঙ্গে বৈঠক শেষে এ আশাবাদ ব্যক্ত করেন।
অর্থমন্ত্রী বলেন, চুরি যাওয়া অর্থ ফেরত পেতে বাংলাদেশকে প্রয়োজনীয় পদক্ষেপ নিতে বলেছে ফিলিপাইনের সংশ্লিষ্ট কর্তৃপক্ষ। আইনমন্ত্রী আনিসুল হকের নেতৃত্বে বাংলাদেশের প্রতিনিধিদলের সঙ্গে বৈঠকে ফিলিপাইনের অর্থমন্ত্রী চুরি হয়ে যাওয়া অর্থ ফেরত দেওয়ার ব্যাপারে তাঁর আগ্রহ প্রকাশ করেন।
এ ব্যাপারে বাংলাদেশ সরকারের পক্ষ থেকে প্রয়োজনীয় সহায়তা নিয়ে প্রয়োজনীয় চিঠি দেওয়ার পর ফিলিপাইন সরকার চুরি যাওয়া অর্থ উদ্ধারে দুটি মামলা করেছে।
রিজার্ভ চুরির প্রশ্নে রিজাল কমার্শিয়াল ব্যাংকিং করপোরেশনের (আরসিবিসি) বক্তব্য সম্পর্কে অর্থমন্ত্রী বলেন, বাংলাদেশ আরসিবিসির কথার গুরুত্ব দেয় না। এ জন্য তারা দায়ী। টাকা তাদের ফেরত দিতে হবে।
মুহিত বলেন, ইতিমধ্যে প্রায় ১৫ মিলিয়ন ডলার ফেরত এসেছে। আরও ২৯ মিলিয়ন ডলার ফেরত পাওয়া যাবে।
চলতি বছরের ফেব্রুয়ারিতে যুক্তরাষ্ট্রের ফেডারেল রিজার্ভ থেকে বাংলাদেশ ব্যাংকে ৮ কোটি ১০ লাখ ডলার সরিয়ে নেয় সাইবার অপরাধীরা। এই অর্থ ফিলিপাইনের আরসিবিসির চারটি হিসাবের মাধ্যমে চলে যায় ফিলিপাইনের ক্যাসিনোতে। এই অর্থের মধ্যে এখন পর্যন্ত বাংলাদেশের হাতে এসেছে দেড় কোটি ডলার।
আরও পড়ুন: 
বাংলাদেশের তদন্ত প্রতিবেদন চায় ফিলিপাইন সরকার
