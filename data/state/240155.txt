
সরকারি হলো আরও সাতটি বেসরকারি কলেজ। আজ সোমবার এ বিষয়ে আদেশ জারি করেছে শিক্ষা মন্ত্রণালয়।
এই কলেজগুলো হলো মাদারীপুরের রাজৈর উপজেলার রাজৈর ডিগ্রি কলেজ, গাজীপুরের কালিয়াকৈর উপজেলার জাতির পিতা বঙ্গবন্ধু কলেজ, ঢাকার পল্লবীর বঙ্গবন্ধু কলেজ, খুলনার কয়রা উপজেলার কয়রা মহিলা কলেজ, গোপালগঞ্জের মুকসুদপুর উপজেলার মুকসুদপুর কলেজ, ফরিদপুরের ভাঙা উপজেলার কাজী মাহবুব উল্লাহ (কেএম) কলেজ এবং একই জেলার আলফাডাঙ্গা উপজেলার আলফাডাঙ্গা ডিগ্রি কলেজ।
শিক্ষা মন্ত্রণালয়ের জারি করা আদেশে বলা হয়, এই কলেজের আত্তীকৃত হওয়া শিক্ষকেরা অন্য কলেজে বদলি হতে পারবেন না।
কয়েক দিন আগে কিশোরগঞ্জের ইটনা উপজেলার ‘রাষ্ট্রপতি আবদুল হামিদ কলেজ’ এবং নেত্রকোনার মোহনগঞ্জ ডিগ্রি কলেজকে জাতীয়করণ করা হয়। আরও কিছু কলেজকে জাতীয়করণের প্রক্রিয়া চলছে বলে জানিয়েছেন শিক্ষা মন্ত্রণালয়ের কয়েকজন কর্মকর্তা।
শিক্ষা মন্ত্রণালয়ের নাম প্রকাশে অনিচ্ছুক একটি সূত্র জানায়, প্রতিটি উপজেলায় একটি কলেজ ও মাধ্যমিক বিদ্যালয়কে জাতীয়করণ করার সিদ্ধান্ত নিয়েছে সরকার। এরই ধারাবাহিকতায় পর্যায়ক্রমে এসব শিক্ষাপ্রতিষ্ঠান জাতীয়করণ করা হচ্ছে।
