
নরসিংদীর পলাশ উপজেলায় গতকাল শুক্রবার একটি গাড়িতে তল্লাশি চালিয়ে সাতটি বিদেশি পিস্তল, ৪২টি গুলি ও ১৪টি ম্যাগাজিন উদ্ধার করেছে র‌্যাব। এগুলো বহন করার অভিযোগে তিনজনকে গ্রেপ্তার করা হয়েছে। গ্রেপ্তার হওয়া তিনজন হলেন জয়পুরহাটের আক্কেলপুর উপজেলার পালশা গ্রামের চৌধুরীপাড়ার আতিকুর রহমান (৩২), একই এলাকার মমিন হোসেন (২৮) ও নরসিংদী শহরের বকুলতলা এলাকার বিল্লাল হোসেন (২৯)। র‌্যাপিড অ্যাকশন ব্যাটালিয়নের (র‌্যাব) সদস্যরা ওই তিনজনকে পলাশ থানায় হস্তান্তর করেছেন।
র‌্যাব-১১-এর নরসিংদী ক্যাম্পের দায়িত্বপ্রাপ্ত কর্মকর্তা আরিফ হোসেন বলেন, ভোরে র‌্যাব সদস্যরা পলাশের ঘোড়াশাল শহীদ ময়েজউদ্দিন সেতুর টোল প্লাজা এলাকায় একটি গাড়ি থেকে এসব অস্ত্র আটক করেন।
