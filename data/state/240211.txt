
ফেনীর দাগনভূঞার কামাল হত্যা মামলার প্রধান আসামি যুবলীগের ক্যাডার নুরুল আফসারকে গ্রেপ্তার করেছে র‌্যাব। র‌্যাব সূত্র জানায়, র‌্যাব সদস্যরা গত রোববার রাতে ফেনী পৌরসভার মহিপাল সার্কিট হাউস এলাকা থেকে নুরুল আফসারকে গ্রেপ্তার করেন। গত ৫ আগস্ট দাগনভূঞা উপজেলার মাতুভূঞা ইউনিয়নের আলীপুর গ্রামে জমিজমাসংক্রান্ত বিরোধকে কেন্দ্র করে কামাল উদ্দিনকে গুলি করে হত্যা করা হয়। এ ঘটনায় কামাল উদ্দিনের স্ত্রী দাগনভূঞা থানায় হত্যা মামলা করেন। ঘটনার পর থেকে নুরুল আফসার পলাতক। দাগনভূঞা থানার ভারপ্রাপ্ত কর্মকর্তা (ওসি) আবুল ফয়সল জানান, নুরুল আফসারকে গতকাল সোমবার আদালতে হাজির করা হয়।
