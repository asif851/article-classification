
রাজধানীর গোলাপবাগ মাঠসহ সারা দেশের সব খেলার মাঠ ও উন্মুক্ত স্থান দখলমুক্ত ও সংরক্ষণের দাবি জানিয়েছে কয়েকটি পরিবেশবাদী সংগঠন। 
গতকাল শুক্রবার সকালে জাতীয় প্রেস ক্লাবের সামনে আয়োজিত নাগরিক সমাবেশে সংগঠনগুলোর পক্ষ থেকে এই দাবি জানানো হয়। এই কর্মসূচির আয়োজন করে বাংলাদেশ পরিবেশ আন্দোলন (বাপা), গোলাপবাগ মাঠ রক্ষা আন্দোলন ও গ্রীণ ভয়েস। কর্মসূচি থেকে ৬ দফা দাবি জানানো হয়। দাবিগুলোর মধ্যে আছে গোলাপবাগ মাঠকে খেলার মাঠের উপযোগী করা, সারা দেশের খেলার মাঠ ও পার্কের জায়গা চিহ্নিত করে তা সংরক্ষণ করা, মাঠ রক্ষায় স্থানীয় নাগরিকদের নিয়ে কমিটি করা, নতুন আবাসন প্রকল্প নেওয়ার সময় মাঠের জন্য জায়গা রাখা। সমাবেশে বক্তারা বলেন, মেয়র মোহাম্মদ হানিফ ফ্লাইওভার নির্মাণের সময় এর নির্মাণ সামগ্রী গোলাপবাগ মাঠে রাখা হয়। এ কারণে মাঠটি হাঁটাচলা ও খেলাধুলার সম্পূর্ণ অনুপযোগী হয়ে আছে। ফ্লাইওভারের কাজ শেষ হলেও এখন পর্যন্ত এসব সামগ্রী সেখান থেকে সরানো হয়নি। বরং এখন এই মাঠটি দখলের পাঁয়তারা করা হচ্ছে। এ নিয়ে বিভিন্ন কর্তৃপক্ষের কাছে অভিযোগ করা হলেও কোনো পক্ষই কোনো ধরনের পদক্ষেপ নিচ্ছে না। নাগরিক সমাবেশে বাপার যুগ্ম সম্পাদক আলমগীর কবির সভাপতিত্ব করেন। তিনি অভিযোগ করেন, খেলার মাঠে খেলার জন্য সুষ্ঠু পরিবেশ নিশ্চিত রাখার আইনগত সামাজিক এবং রাষ্ট্রীয় দায়িত্বের কথা ভুলে গিয়ে শিশু-কিশোরসহ সকলকেই বঞ্চিত করা হচ্ছে। সামাজিক পরিবেশ সমুন্নত রাখতে খেলার মাঠে শুধুমাত্র খেলাধুলার ব্যবস্থা নিশ্চিত করতে হবে। সমাবেশে আরও বক্তব্য দেন গোলাপবাগ মাঠ রক্ষার আন্দোলনের আহ্বায়ক মাইনুল হাসান, সিএইচআরএম’র মহাসচিব মোজাহিদুল ইসলাম, গ্রীন ভয়েস ঢাকা বিশ্ববিদ্যালয় শাখার আহ্বায়ক হীরক সরদার, জগন্নাথ বিশ্ববিদ্যালয় শাখার আহ্বায়ক আব্দুস সামাদ প্রধান প্রমুখ।
