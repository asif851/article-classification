
বিএনপির চেয়ারপারসন খালেদা জিয়ার সঙ্গে বিজেপির সভাপতি অমিত শাহর টেলিফোনে কথা হয়নি। গতকাল শনিবার সন্ধ্যায় অমিত শাহর সঙ্গে যোগাযোগ করা হলে তাঁর একান্ত সচিব এস রানা এ তথ্য নিশ্চিত করেছেন।প্রথম আলোর নয়াদিল্লি প্রতিনিধি গতকাল সন্ধ্যায় অমিত শাহকে ফোন করেন। ফোনটি ধরেন তাঁর একান্ত সচিব এস রানা। তিনি জানান, বিজেপির সভাপতি দলীয় সভায় ব্যস্ত রয়েছেন।এ সময় এস রানার কাছে ফোনালাপের বিষয়ে জানতে চাইলে তিনি বলেন, ‘শুক্রবার থেকেই এ বিষয়ে জানতে চেয়ে ভারত ও বাংলাদেশ থেকে অনেক ফোন আসছে। বিজেপির সভাপতির সচিব হিসেবে আমি জানাতে পারি, বাংলাদেশে কাউকে অমিত শাহ ফোন করেননি, বাংলাদেশ থেকেও কোনো ফোন আসেনি। খালেদা জিয়ার সঙ্গে অমিত শাহ ফোনে কথা বলেছেন, তাঁর শরীর স্বাস্থ্য নিয়ে খোঁজ করেছেন বলে যে খবর প্রচারিত হয়েছে, তা পুরোপুরি মিথ্যা।’বিজেপির পক্ষ থেকে দুই নেতার ফোনালাপ সম্পর্কে এ তথ্য পাওয়ার পর এ নিয়ে অবস্থান জানতে বিএনপির চেয়ারপারসনের প্রেস সচিব মারুফ কামাল খানের সঙ্গে যোগাযোগ করা হয়। কিন্তু বেশ কয়েকবার ফোন করার পর তাঁর দুটি মুঠোফোনই বন্ধ পাওয়া যায়।পরে বিএনপির পক্ষ থেকে সংবাদ বিজ্ঞপ্তি পাঠিয়ে এ ব্যাপারে অনড় অবস্থানের কথা পুনর্ব্যক্ত করা হয়। মারুফ কামাল খান স্বাক্ষরিত বিজ্ঞপ্তিতে বলা হয়, তাঁর দেওয়া তথ্য শতভাগ সঠিক। ৭ জানুয়ারি রাতে অমিত শাহর সঙ্গে খালেদা জিয়ার ফোনালাপ তাঁর উপস্থিতিতেই হয়েছে।
মারুফ কামাল আরও বলেন, ‘বিজেপিপ্রধান প্রকৃতপক্ষে তাদের (গণমাধ্যম) কোনো সাক্ষাৎকার দিয়েছেন কি না, সেটা নিয়েও প্রশ্ন তুলছি না। অমিত শাহর সঙ্গে সম্পর্কিত ঘনিষ্ঠজনদের কাছে আমাদের অনুসন্ধানে এটুকু বেরিয়ে এসেছে যে বর্তমানে নির্বাচনী প্রচারাভিযান ও দলের সদস্য সংগ্রহ কাজে ব্যস্ত বিজেপিপ্রধানের পক্ষে ঢাকার কোনো সংবাদমাধ্যমকে সাক্ষাৎকার প্রদানের কোনো সুযোগ ছিল না।’গত বৃহস্পতিবার মারুফ কামাল খান গণমাধ্যমকে জানিয়েছিলেন, অমিত শাহ সরাসরি টেলিফোনে খালেদা জিয়ার কুশলাদির খোঁজ নিয়েছেন।ভুয়া বিবৃতি তারেকের সহকারীর পাঠানো: ছয় মার্কিন কংগ্রেস সদস্যের পাঠানো ভুয়া বিবৃতি তারেকের সহকারীর পাঠানো বলে জানিয়েছে ইন্টারন্যাশনাল বিজনেস টাইমস। বাংলাদেশের রাজনৈতিক পরিস্থিতি সম্পর্কে দেওয়া বিবৃতিটি তাঁদের নয়, মার্কিন কংগ্রেস সদস্যদের এমন দাবির পর নিজেদের প্রতিবেদন সম্পর্কে ব্যাখ্যা দেয় লন্ডনভিত্তিক নিউজ পোর্টালটি।ইন্টারন্যাশনাল বিজনেস টাইমস জানায়, ৮ জানুয়ারি বিএনপির সিনিয়র ভাইস চেয়ারম্যান তারেক রহমানের অন্যতম সহকারীর পাঠানো ভুয়া বিবৃতির ভিত্তিতে তারা প্রতিবেদন ছেপেছিল।এ ব্যাপারে তারেক রহমানের সহকারী হুমায়ন কবীর ইন্টারন্যাশনাল বিজনেস টাইমসকে বলেন, মার্কিন কংগ্রেসের পররাষ্ট্রবিষয়ক কমিটির বিবৃতির পর এ নিয়ে দলের পক্ষ থেকে তদন্ত শুরু হয়েছে। বিষয়টি বিব্রতকর।
