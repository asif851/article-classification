
বাংলাদেশের কমিউনিস্ট পার্টির (সিপিবি) সভাপতি মুজাহিদুল ইসলাম সেলিম জামায়াত-শিবিরের সহিংসতার বিরুদ্ধে ঐক্যবদ্ধ প্রতিরোধ গড়ে তোলার জন্য দেশবাসীর প্রতি আহ্বান জানিয়েছেন।গতকাল শুক্রবার বিকেলে রাজধানীর মুক্তি ভবনে আলোচনা সভায় সভাপতির বক্তব্যে মুজাহিদুল ইসলাম এ আহ্বান জানান। শহীদ বুদ্ধিজীবী দিবস উপলক্ষে সিপিবি এ আলোচনা সভার আয়োজন করে।মুজাহিদুল ইসলাম জামায়াত-শিবির নিষিদ্ধ করার দাবি জানিয়ে বলেন, একাত্তরের পরাজিত স্বাধীনতাবিরোধী জামায়াত-শিবির চক্র নতুন করে বিষাক্ত ফণা তুলেছে। রাজনৈতিকভাবে, সাংস্কৃতিকভাবে জামায়াত-শিবিরকে মোকাবিলা করতে হবে।আলোচনা সভায় আরও বক্তব্য দেন প্রেসিডিয়াম সদস্য শামছুজ্জামান সেলিম, সাজ্জাদ জহির চন্দন, কেন্দ্রীয় কমিটির সদস্য রুহিন হোসেন প্রিন্স প্রমুখ। বিজ্ঞপ্তি।
