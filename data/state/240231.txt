
নাটোরের বাগাতিপাড়ায় যৌতুক দাবি করায় প্রাথমিক বিদ্যালয়ের এক শিক্ষকের বিরুদ্ধে মামলা করেছেন তাঁর স্ত্রী। গতকাল রোববার নাটোরের আদালতে মামলাটি দায়ের করা হয়। অভিযুক্ত শিক্ষকের নাম সুজা উদ দৌলা ওরফে টিটু। তিনি উপজেলার বাজিতপুর সরকারি প্রাথমিক বিদ্যালয়ের সহকারী শিক্ষক।
মামলার বিবরণে জানা যায়, কালিকাপুর গ্রামের হেলাল উদ্দিনের মেয়ে লাইজুয়ারা খাতুনের সঙ্গে ২০১৫ সালের ৭ মে শিক্ষক সুজা উদ দৌলার দ্বিতীয় বিয়ে হয়। বিয়ের সময় মেয়ের বাবার কাছ থেকে তিনি দুই লাখ টাকা যৌতুক দাবি করেন। ওই সময় কনের বাবা তাঁকে এক লাখ টাকা দেন।
কিন্তু বিয়ের পর থেকেই বাকি এক লাখ টাকার জন্য বিভিন্ন সময় চাপ সৃষ্টি করেন। যৌতুকের বাকি টাকা দিতে স্ত্রী অস্বীকার করলে তাঁকে গত ১৬ জুন বাবার বাড়ি পাঠিয়ে দেন স্বামী। এ ব্যাপারে গতকাল নাটোর আদালতে লাইজুয়ারা খাতুন স্বামীর বিরুদ্ধে মামলা করেন।
এ ব্যাপারে মুঠোফোনে শিক্ষক সুজা উদ দৌলার সঙ্গে কথা বলতে চাইলে তিনি কোনো কথা বলতে রাজি হননি।
 
