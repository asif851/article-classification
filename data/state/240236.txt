
রাজধানীর মোহাম্মদপুর থানার উপপরিদর্শক (এসআই) মাসুদ শিকদারকে সাময়িক বরখাস্ত করা হয়েছে বলে জানিয়েছেন ঢাকা মহানগর পুলিশের জনসংযোগ বিভাগের উপকমিশনার মারুফ হোসেন সরদার। আজ শনিবার দুপুরে প্রথম আলোকে এ তথ্যের সত্যতা নিশ্চিত করেন তিনি। বাংলাদেশ ব্যাংকের কর্মকর্তা গোলাম রাব্বী ৯ জানুয়ারি শনিবার রাত ১১টার দিকে মোহাম্মদপুরে তাঁর খালার বাসা থেকে কল্যাণপুরে নিজের বাসায় যাচ্ছিলেন। পথে হঠাৎ পেছন থেকে এক পুলিশ সদস্য তাঁর শার্টের কলার ধরে বলেন, ‘তোর কাছে ইয়াবা আছে।’ তিনি অস্বীকার করলে তাঁকে ধরে কিছু দূরে দাঁড়িয়ে থাকা মোহাম্মদপুর থানার উপপরিদর্শক (এসআই) মাসুদ শিকদারের কাছে নিয়ে যান ওই পুলিশ সদস্য। এসআই মাসুদও তাঁকে বলেন, তাঁর (রাব্বী) কাছে ইয়াবা আছে। তিনি আবার অস্বীকার করলে এসআই মাসুদসহ পুলিশ সদস্যরা তাঁকে নিয়ে টানাহেঁচড়া শুরু করেন। একপর্যায়ে তাঁকে জোর করে পুলিশের গাড়িতে তোলা হয় এবং মারধর করার অভিযোগ ওঠে। পরে এটা নিয়ে সমালোচনার ঝড় ওঠে। রাব্বীকে ক্রসফায়ারের হুমকি দিয়ে মোটা অঙ্কের টাকা আদায়ের চেষ্টা করার অভিযোগে ১১ জানুয়ারি এসআই মাসুদ শিকদারকে প্রত্যাহার করা হয়। এসআই মাসুদের সঙ্গে ওই রাতে যে পুলিশ সদস্যরা ছিলেন, তাঁদের ব্যাপারে কোনো ব্যবস্থা নেওয়া হয়নি।
