
জনশক্তি রপ্তানি খাতকে এগিয়ে নেওয়ার জন্য সরকার ও ব্যবসায়ীদের একসঙ্গে কাজ করতে হবে বলে মন্তব্য করেছেন পররাষ্ট্রমন্ত্রী দীপু মনি। জনশক্তি রপ্তানিকারকদের সংগঠন বাংলাদেশ অ্যাসোসিয়েশন অব ইন্টারন্যাশনাল রিক্রুটিং এজেন্সিস (বায়রা) আয়োজিত ইফতার অনুষ্ঠানে তিনি এ কথা বলেন।আজ সোমবার রাজধানীর একটি হোটেলে এই অনুষ্ঠানের আয়োজন করা হয়।প্রবাসীকল্যাণ ও বৈদেশিক কর্মসংস্থান মন্ত্রণালয়-সংক্রান্ত সংসদীয় কমিটির সভাপতি আনিসুল ইসলাম মাহমুদ, ব্যবসায়ীদের শীর্ষ সংগঠন এফবিসিসিআইয়ের সভাপতি কাজী আকরাম উদ্দীন আহমেদ, বায়রার সভাপতি শাহজালাল মজুমদার ও মহাসচিব আলী হায়দার চৌধুরী অনুষ্ঠানে উপস্থিত ছিলেন। তবে প্রবাসীকল্যাণমন্ত্রী খন্দকার মোশাররফ হোসেন এই অনুষ্ঠানে উপস্থিত ছিলেন না।ইফতারের আগে আলোচনা সভায় বায়রার পক্ষ থেকে অভিযোগ করা হয়, প্রবাসীকল্যাণমন্ত্রীর কারণে এই খাত এখন সংকটে।অনুষ্ঠানের প্রধান অতিথির বক্তব্য দিতে গিয়ে দীপু মনি বলেন, বাংলাদেশ থেকে ৮০ লাখের বেশি কর্মী বিদেশে গেছেন। এর অধিকাংশই গেছেন জনশক্তি রপ্তানি খাতের মাধ্যমে। তবে ব্যবসায়ীরা যে দৃষ্টিতে এই খাতকে দেখেন, সরকারের সেই দৃষ্টিতে দেখার সুযোগ নেই। সরকারকে মানবিক দিকও বিবেচনা করতে হয়।দীপু মনি বলেন, অসাধু কিছু ব্যবসায়ীর প্রতারণার কারণে অনেক বাংলাদেশি বিভিন্ন দেশে দুরবস্থার মধ্যে আছেন। এ ছাড়া ব্যবসায়ীরা অতিরিক্ত অভিবাসন খরচ নেন। এসব অনিয়ম দূর করে এ খাতে শৃঙ্খলা ফিরিয়ে আনতেই সরকারিভাবে লোক পাঠানোর উদ্যোগ নিয়েছে সরকার। এতে ব্যবসায়ীরা হয়তো কিছুটা ক্ষতিগ্রস্ত হচ্ছেন, তবে এই খাতের বিকাশের জন্য ভবিষ্যতে একসঙ্গেই কাজ করতে হবে।
