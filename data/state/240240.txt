
কক্সবাজারের চকরিয়া উপজেলার সুরাজপুর-মানিকপুর ইউনিয়নের মানকিপুর এলাকায় বুঁনো হাতির আছাড়ে এক শিশুর মৃত্যু হয়েছে। ওই শিশুর নাম মো. জাহেদ উল্লাহ (১১)। আজ বুধবার রাত নয়টার দিকে এ ঘটনা ঘটে।জাহেদ উল্লাহ সুরাজপুর এলাকার আব্দুস শুক্কুরের ছেলে। স্থানীয় লোকজন জানিয়েছেন, আজ বিকেলে বাগানের আগাছা পরিষ্কার করতে শ্রমিকদের সঙ্গে পূর্ব মানিকপুর এলাকায় যায় জাহেদ উল্লাহ। আগাছা পরিষ্কার শেষে তাঁরা বাড়ি ফেরার পথে একদল হাতির মুখে পড়লে যে যার মতো পালিয়ে যায়। কিন্তু জাহেদ উল্লাহকে দৌঁড়ে ধরে ফেলে হাতির দল। একটি হাতি জাহেদকে শুড় দিয়ে ধরে আছাড় দিলে ঘটনাস্থলেই মারা যায় সে।চকরিয়া থানার ভারপ্রাপ্ত কর্মকর্তা (ওসি) প্রভাষ চন্দ্র ধর বলেন, হাতির আক্রমনে জাহেদ উল্লাহ নামের এক শিশুর মৃত্যু হয়েছে। তার মরদেহ উদ্ধার করা হয়েছে।
