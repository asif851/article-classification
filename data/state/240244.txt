
মৌলভীবাজারের রাজনগর উপজেলার কাওয়াদীঘি হাওরের চাতলা বিল সেচে মাছ ধরার দুটি সেচযন্ত্র জব্দ করা হয়েছে। গতকাল সোমবার দুপুরে ভ্রাম্যমাণ আদালত সেগুলো জব্দ করেন। আদালত পরিচালনা করেন রাজনগর উপজেলা নির্বাহী কর্মকর্তা (ইউএনও) মুজিবুর রহমান। এ সময় তাঁর সঙ্গে ছিলেন সহকারী কমিশনার (ভূমি) মিন্টু চৌধুরী ও রাজনগর উপজেলা জ্যেষ্ঠ মৎস্য কর্মকর্তা শহিদুর রহমান সিদ্দিকী। শহিদুর রহমান সিদ্দিকী বলেন, সেচযন্ত্র দুটি স্থানীয় ইউনিয়ন পরিষদ (ইউপি) সদস্যের জিম্মায় রেখে আসা হয়েছে। পরে বিল ইজারাদারের বিরুদ্ধে আইনানুগ ব্যবস্থা নেওয়া হবে। মৌলভীবাজার প্রতিনিধি
