
বাংলাদেশের ওয়ার্কার্স পার্টি ত্রাণকাজে সহায়তা করার জন্য দেশবাসীর প্রতি আহ্বান জানিয়েছে। গতকাল মঙ্গলবার নিজস্ব কার্যালয়ে পার্টির বন্যা ত্রাণ কমিটির সভায় এ আহ্বান জানানো হয়।
পার্টির সাধারণ সম্পাদক ফজলে হোসেন বাদশার সভাপতিত্বে অনুষ্ঠিত ওই সভায় পার্টি ও গণসংগঠনের ত্রাণ কর্মসূচি বিষয়ে পর্যালোচনা করা হয়। সভায় বন্যার্ত যেসব এলাকায় পানি নেমে গেছে, সেসব এলাকায় কৃষি পুনর্বাসনের জন্য বীজ সরবরাহ, বীজতলা তৈরি এবং শিক্ষার্থীদের জন্য বই-খাতা সরবরাহের সিদ্ধান্ত হয়।
সভায় জানানো হয়, ইতিমধ্যে পার্টির উদ্যোগে রংপুর, গাইবান্ধাসহ তিনটি এলাকায় বন্যাদুর্গতদের মধ্যে খাদ্যসহ প্রয়োজনীয় দ্রব্যাদি বিতরণ করা হয়েছে। কয়েকটি এলাকায় বীজ তৈরির কাজও চলছে। এ ছাড়া বন্যার্ত এলাকায় চিকিৎসা দল ও ওষুধ পাঠানো হয়েছে। সভায় কৃষক সমিতির সভাপতি নুরুল হাসানসহ অন্য নেতাদের মধ্যে জাকির হোসেন, মোস্তফা আলমগীর, কামরুল আহসান, মো. তৌহিদ, মুর্শিদা আক্তার, ফারুক আহমেদ প্রমুখ উপস্থিত ছিলেন। বিজ্ঞপ্তি
 
