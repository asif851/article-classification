
চাঁপাইনবাবগঞ্জের শিবগঞ্জ উপজেলার নিচুধুমি এলাকায় গত মঙ্গলবার রাতে ট্রাকচাপায় টেম্পোর চার যাত্রী নিহত হয়েছেন। এতে পাঁচজন আহত হন।নিহত ব্যক্তিরা হলেন, চাঁপাইনবাবগঞ্জ শহরের নাখরাজপাড়ার হূদয় (২৫), শিবগঞ্জের ছত্রাজিতপুর গ্রামের আরিফুল ইসলাম (৩৫), চণ্ডিপুর গ্রামের সুরুজ আলী (২০) ও রসুলপুর এলাকার রাসেল আহমেদ (৩১)।প্রত্যক্ষদর্শীদের বরাত দিয়ে শিবগঞ্জ থানার ভারপ্রাপ্ত কর্মকর্তা (ওসি) আশিকুর রহমান বলেন, চাঁপাইনবাবগঞ্জ-সোনামসজিদ স্থলবন্দর সড়কের নিচুধুমি এলাকায় মঙ্গলবার রাত সোয়া ১০টার দিকে সোনামসজিদ থেকে ছেড়ে আসা একটি পণ্যবোঝাই ট্রাক বিপরীত দিক থেকে আসা একটি টেম্পোকে চাপা দেয়।এতে ঘটনাস্থলেই আরিফ মারা যান। পরে চাঁপাইনবাবগঞ্জ সদর হাসপাতাল ও রাজশাহী মেডিকেল কলেজ হাসপাতালে চিকিৎসাধীন অবস্থায় অন্য তিনজনের মৃত্যু হয়।এদিকে দুর্ঘটনায় ট্রাকটি মহাসড়কে উল্টে গেলে যানবাহন চলাচল বন্ধ হয়ে যায়। রাত দেড়টার পর সড়কে যানবাহন চলাচল স্বাভাবিক হয়।
 
