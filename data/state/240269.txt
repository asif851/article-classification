
সিরাজগঞ্জে বঙ্গবন্ধু সেতুর পশ্চিমপারে ঢাকা-উত্তরবঙ্গ মহাসড়কের কোনাবাড়ীতে গতকাল বৃহস্পতিবার রাত পৌনে নয়টার দিকে তিনটি ট্রাক, একটি মাইক্রোবাস, একটি প্রাইভেট কার ও মোটরসাইকেলের সংঘর্ষ হয়েছে। এ সময় প্রাইভেট কারের গ্যাস সিলিন্ডার বিস্ফোরিত হয়ে আগুন ধরে যায়। পরে মাইক্রোবাস ও প্রাইভেট কার থেকে দুটি লাশ উদ্ধার করা হয়।পুলিশ ও ফায়ার সার্ভিসের কর্মীরা ঘটনাস্থলে উদ্ধার তৎপরতা চালান। নিহত ব্যক্তিদের তাৎক্ষণিক পরিচয় পাওয়া যায়নি। ঘটনার পর থেকে মহাসড়কের দুই পাশে যানবাহন আটকা পড়েছে।বঙ্গবন্ধু সেতুর পশ্চিমপার থানার পরিদর্শক (তদন্ত) আবদুল হালিম জানান, রাত পৌনে নয়টার দিকে ওই মহাসড়কের কামারখন্দ উপজেলার ৬ নম্বর ব্রিজের ওপর দুটি ট্রাকের মুখোমুখি সংঘর্ষ হয়। একই সময়ে দুই পাশ থেকে একটি মাইক্রোবাস, একটি প্রাইভেট কার, একটি মোটরসাইকেল ও একটি ট্রাক পেছন থেকে ধাক্কা দেয়। এতে মাইক্রোবাসটি প্রাইভেট কারের ওপরে উঠে পড়ে।এ ঘটনায় প্রাইভেট কারের সিলিন্ডার বিস্ফোরণ ঘটে। এতে মাইক্রোবাস ও প্রাইভেট কারটি আগুনে পুড়ে যায়। দুর্ঘটনায় দুটি ট্রাক মহাসড়কের পাশে উল্টে যায়। এ ঘটনায় আহত হয়েছেন চারজন। তাঁদের সিরাজগঞ্জ জেনারেল হাসপাতালে ভর্তি করা হয়েছে।খবর পেয়ে পুলিশ ও ফায়ার সার্ভিসের কর্মীরা ঘটনাস্থলে উদ্ধার অভিযান শুরু করে। সিরাজগঞ্জ ফায়ার সার্ভিসের স্টেশনমাস্টার মকবুল হোসেন বলেন, এখনো উদ্ধার অভিযান চলছে। রাত ১১টা পর্যন্ত সেখানে উদ্ধার অভিযান চলছিল।
