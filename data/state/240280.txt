
সাতক্ষীরার শ্যামনগরের ম্যানগ্রোভ (শ্বাসমূলীয়) বন কাটা বন্ধে প্রয়োজনীয় পদক্ষেপ নিতে নির্দেশ দিয়েছেন হাইকোর্ট। বিচারপতি কাজী রেজা-উল হক ও বিচারপতি আকরাম হোসেন চৌধুরীর অবকাশকালীন বেঞ্চ এক রিটের প্রাথমিক শুনানির পর গতকাল বুধবার রুলসহ এ আদেশ দেন।‘শ্যামনগরে তিনটি উপকূলীয় নদীর ১২শ একর চর ভূমিদস্যুদের দখলে, চিংড়ির বলি ম্যানগ্রোভ বন৷৷ নীরব প্রশাসন’ শিরোনামে ২০ এপ্রিল নয়াবার্তা নামের একটি সাপ্তাহিক পত্রিকায় প্রতিবেদন ছাপা হয়। এটা যুক্ত করে একটি বিশ্ববিদ্যালয়ের আইন বিভাগের শিক্ষার্থী হুমায়ূন কবীর গত সোমবার রিটটি করেন। রিটে ভূমিসচিব, বন ও পরিবেশসচিব, পানি উন্নয়ন বোর্ডের চেয়ারম্যান, পুলিশের মহাপরিদর্শক, প্রধান বনসংরক্ষক, খুলনার বিভাগীয় বন কর্মকর্তা, সাতক্ষীরার জেলা প্রশাসকসহ ১২ জনকে বিবাদী করা হয়। গতকাল শুনানি নিয়ে আদালত রুলও দেন৷ রুলে শ্যামনগরের উপকূলীয় ভূমি, ম্যানগ্রোভ বন ও বাঁধ রক্ষায় প্রয়োজনীয় পদক্ষেপ নিতে কেন নির্দেশ দেওয়া হবে না, তা জানতে চাওয়া হয়৷
