
সুষ্ঠু ও অবাধ জাতীয় নির্বাচনের লক্ষ্যে আবারো একটি রূপরেখা দিলেন সাবেক মন্ত্রী ও বিএনপি নেতা ব্যারিস্টার নাজমুল হুদা। এবার তিনি পাসপোর্টকে ভোটারের পরিচয়পত্র গণ্য করা ছাড়াও প্রার্থীদের নির্বাচনী ক্যাম্প না থাকা এবং নির্বাচন কমিশনের প্রয়োজনীয় লোকবল ও নিজস্ব আইনশৃঙ্খলা বাহিনী গড়ে তোলার কথা বলেছেন।
আজ জাতীয় প্রেসক্লাবে এক আলোচনা সভায় বাংলাদেশ জাতীয় জোটের (বিএনএ) চেয়ারম্যান নাজমুল হুদা এ রূপরেখা প্রকাশ করেন। অনুষ্ঠানের আমন্ত্রণপত্রে প্রধান অতিথি হিসেবে সাবেক প্রধান নির্বাচন কমিশনার এ টি এম শামসুল হুদা এবং বিশেষ অতিথি হিসেবে আইনজ্ঞ শাহদীন মালিক ও বিএনপির মুখপাত্র আসাদুজ্জামান রিপনের নাম লেখা থাকলেও তাঁরা কেউ আসেননি।
নাজমুল হুদা তাঁর দেওয়া রূপরেখায় বলেন, নির্বাচনকে অবাধ ও সুষ্ঠু করতে একটি নিরপেক্ষ এবং শক্তিশালী নির্বাচন কমিশন (ইসি) দরকার। আর ওই কমিশনকে নিজস্ব শক্তিতেই পরিচালিত হতে হবে। তবে এতে নির্বাচন দলীয় না নিরপেক্ষ সরকারের অধীনে হবে সে বিষয়ে কিছু বলা হয়নি।
অনুষ্ঠানে সাবেক সাংসদ গোলাম মওলা রনি বলেন, নাজমুল হুদা যে রূপরেখা দিয়েছেন তা ফেলে দেওয়ার মতো নয়। এটা নিয়ে আলোচনা করা যেতে পারে।
ব্যারিস্টার হুদা এর আগে একাধিকবার নির্বাচনের রূপরেখা দিয়েছেন।
