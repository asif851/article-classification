
সিরাজগঞ্জের তাড়াশ উপজেলার তালম ইউনিয়নের পারিল গ্রামের দুটি পুকুরে গতকাল সোমবার বিষ প্রয়োগ করে মাছ মেরে ফেলেছে দুর্বৃত্তরা। এতে প্রায় পাঁচ লাখ টাকার ক্ষতি হয়েছে বলে ক্ষতিগ্রস্ত ব্যক্তিরা দাবি করেছেন।পুলিশ ও ক্ষতিগ্রস্ত ব্যক্তিদের সূত্রে জানা গেছে, পারিল গ্রামে ১২ বিঘা আয়তনের একটি পুকুর গ্রামের মসজিদ কমিটির কাছ থেকে ইজারা নিয়ে একই গ্রামের মৎস্যজীবী আজিজুল হক এবং ১৮ বিঘা আয়তনের একটি ব্যক্তিমালিকানাধীন পুকুর ইজারা নিয়ে মৎস্যজীবী আবদুল মান্নান বিভিন্ন প্রজাতির মাছ চাষ করেন। গতকাল ভোরে দুর্বৃত্তরা ওই পুকুর দুটিতে বিষ প্রয়োগ করে। সকালে গ্রামবাসী পুকুর দুটিতে মরা মাছ ভেসে উঠতে দেখে।অভিযোগ পেয়ে সকালে তাড়াশ থানার পুলিশ ঘটনাস্থল পরিদর্শন করে। আবদুল মান্নান ও আজিজুল হক বলেন, চলতি বছরের প্রথম দিকে তাঁরা পোনা ছেড়েছিলেন। মাছগুলো প্রায় এক কেজি ওজনের হয়েছিল। মাছগুলো মেরে ফেলায় তাঁদের প্রায় পাঁচ লাখ টাকার ক্ষতি হয়েছে।তাড়াশ থানার ওসি আবদুর রফিক ঘটনার সত্যতা নিশ্চিত করেছেন।
