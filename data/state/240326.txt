
আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, বিএনপি সহিংসতার দিকে যাচ্ছে। কারণ, তারা আন্দোলন করতে পারছে না। মন্ত্রী বলেন, গতকাল মঙ্গলবার কয়েক ডজন গাড়ি ভাঙচুর করেছে। সাধারণ মানুষ হয়রানির শিকার হয়েছেন। বিএনপি পুলিশকে দোষ দিচ্ছে। কিন্তু পুলিশকে উসকানি দিয়েছে।
আজ বুধবার দুপুরে সচিবালয়ে মন্ত্রণালয়ের সম্মেলন কক্ষে এক সংবাদ ব্রিফিংয়ে ওবায়দুল কাদের এসব কথা বলেন।
আদালত থেকে হাজিরা দিয়ে ফেরার পথে গতকাল দুপুরে খালেদা জিয়ার গাড়িবহরের পেছনে থাকা বিএনপির নেতা-কর্মীদের সঙ্গে পুলিশের সংঘর্ষের ঘটনা ঘটে। এ ঘটনায় বেশ কিছু যানবাহন ভাঙচুর ও আগুন দেওয়ার ঘটনাও ঘটেছে। এরপর বিএনপির বেশ কয়েকজন নেতা-কর্মীকে আটক করে পুলিশ। এসব ঘটনার পরিপ্রেক্ষিতেই ওবায়দুল কাদের এসব কথা বলেন।
এই পরিস্থিতিতে সরকার কী করবে—সাংবাদিকদের এমন প্রশ্নের জবাবে মন্ত্রী বলেন, পরিস্থিতি যে রকম রূপ নেবে, সরকার সে রকম ব্যবস্থা নেবে। যেমন কুকুর তেমন মুগুরের ব্যবস্থা নেওয়া হবে। অর্থাৎ, পরিস্থিতি যেমন দৃশ্যমান হবে, তেমন ব্যবস্থা নেওয়া হবে।
আগাম নির্বাচনের কোনো সম্ভাবনা আছে কি না—এমন প্রশ্নের জবাবে ওবায়দুল কাদের বলেন, ‘কোনো সম্ভাবনা নেই, পরিকল্পনাও নেই। তবে যখনই নির্বাচন হোক, আমরা প্রস্তুত। আমাদের জাতীয় নির্বাচনের প্রস্তুতি রয়েছে। আমরা আশা করি, বিজয়ের মাস ডিসেম্বরে নির্বাচন হবে। সেটাই আমাদের প্রত্যাশা। কিন্তু এটা নির্বাচন কমিশনের বিষয়।’
