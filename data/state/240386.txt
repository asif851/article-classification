
পুরান ঢাকার দরজি দোকানি বিশ্বজিৎ দাস হত্যা মামলায় চার আসামি খালাসের রায়ে স্থগিতাদেশ পায়নি রাষ্ট্রপক্ষ। হাইকোর্টে রায়ের স্থগিত চেয়ে রাষ্ট্রপক্ষের করা পৃথক তিন আবেদন কার্যতালিকা থেকে বাদ দিয়েছেন আপিল বিভাগ। আজ সোমবার চেম্বার বিচারপতি সৈয়দ মাহমুদ হোসেন আবেদনগুলো কার্যতালিকা থেকে বাদ দিয়েছেন। একই সঙ্গে রাষ্ট্রপক্ষকে নিয়মিত লিভ টু আপিল (আপিলের অনুমতি চেয়ে আবেদন) করতে বলা হয়েছে। এতে চার আসামিকে খালাস দিয়ে হাইকোর্ট যে রায় দিয়েছিলেন, তা বহাল থাকছে বলে সংশ্লিষ্ট আইনজীবীরা জানিয়েছেন। চারজনের মধ্যে সাইফুল ইসলাম ও কাইয়ূম মিয়ার বিচারিক আদালত মৃত্যুদণ্ড হয়েছিল। পরে হাইকোর্ট তাঁদের খালাস দেন। অপর দুজন এইচ এম কিবরিয়া ও গোলাম মোস্তফাকেও বিচারিক আদালত যাবজ্জীবন দণ্ডাদেশ দিয়েছিল। কিন্তু হাইকোর্টে তাঁরা খালাস পান। আদালতে রাষ্ট্রপক্ষে শুনানি ছিলেন অতিরিক্ত অ্যাটর্নি জেনারেল মোমতাজ উদ্দিন ফকির ও ডেপুটি অ্যাটর্নি জেনারেল নজিবুর রহমান। আসামিপক্ষে ছিলেন অ্যাডভোকেট অন রেকর্ড মধুমালতি। ডেপুটি অ্যাটর্নি জেনারেল নজিবুর রহমান প্রথম আলোকে বলেন, বিচারিক আদালতে মৃত্যুদণ্ড পাওয়া দুজন ও যাবজ্জীবন পাওয়া দুজনকে হাইকোর্ট খালাস দিয়েছিলেন। এই রায় স্থগিত চেয়ে রাষ্ট্রপক্ষ তিনটি আবেদন করে। আজ চেম্বার বিচারপতি আবেদন তিনটি কার্যতালিকা থেকে বাদ দিয়ে নিয়মিত লিভ টু আপিল করতে বলেছেন।
